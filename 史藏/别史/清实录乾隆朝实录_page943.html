<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 943 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 943 页/共 1860 页
  </h1>
  <div class="content">
   ○遣官祭孝贤皇后陵。端慧皇太子园寝　　

○钦差尚书阿桂、侍郎裘曰修。会同直隶总督方观承等奏、直属生发蝗蝻处所。臣等分道督捕。因青县续生之处最多。又界于沧州静海之间。恐其彼此推诿。臣等亲身董办净尽。始赴静海。静海生蝻本盛。分投扑打已扫除全竣。但连日内。又有外来飞蝗停落。据静海县禀报。来自大城。臣方观承。亲往查勘。并无蝗蝻生发。间有零星蝻子。搜捕易尽。又据沧州近海一带。亦报有飞蝗来自东北。臣等查明天津一路。西则在雨淀苇草丛密之中。东则在沿海沮洳。人迹罕到之地。盖苇根泥荡。皆有上年鱼鰕遗子。水大仍成鱼鰕。水小涸露。则蒸变为蝻访问捕捉之法。凡淀中海边之飞至者。于其停落。尽力捕捉。立得净尽。至州县每见其来自某方。即指为起自某方之邻境。互相推诿。臣等通饬各属。见有飞至停落者。即行捕捉。现在各处搜查。防范周密且田禾渐已结实。不致受伤。其间有损伤者。皆已补种。仍可有收。得旨、大潦之后。蝗蝻固所必有。然不可不尽人力也。览奏、固□以方官推诿之弊。然以朕视之。即尔等亦未免委之无可奈何之意矣。昨已有旨询问。尚应竭力督捕。勉之慎之。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百九十



大清高宗法天隆运至诚先觉体元立极敷文奋武孝慈神圣纯皇帝实录卷之六百九十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十八年。癸未。七月。辛未。谕、据成衮扎布等奏称、内附之乌梁海、杜尔伯特等、俱在边卡以外居住。克木齐克唐努等乌梁海、俱在俄罗斯边卡附近居住。伊等虽无异心。未免互相侵扰。从前科布多驻劄之兵。俱系屯田。并未给与马驼。因会商扎拉丰阿、拨送马一千、驼三百、牛二百、羊一千等语。近因玛木特等、呈送俄罗斯文书。朕以俄罗斯等、狡诈叵测。假此为由。窥伺乌梁海。俱未可定。因降旨成衮扎布、如有动静。断不可使乌梁海等、受其荼毒。此特令其随时防范之意。迨玛木特解到询问。据称、伊等并无异心。原系投顺。今成衮扎布等奏明、酌拨马驼。即著留彼处收养备用。再科布多地方。水草丰美。田土膏腴。若将喀尔喀游牧。向外挪移。则地方开展。于喀尔喀生计有禆。著传谕成衮扎布、喀尔喀内。如有情愿挪移者。酌量挪移不可抑勒　　

○礼部议准、贵州学政李敏行奏称、嗣后各省考试选拔生员。删去判语。改用五言八韵排律一首。应如所请。并载入学政全书。从之　　

○壬申。谕曰、托恩多、著兼管礼部侍郎事务。张若澄、不必署汉侍郎事务。著徐以烜署理　　

○又谕、前内阁撰拟朝鲜世子诰敕。朕意李算以孙承祖。其称名仍作世子。于义未安。是以传谕礼部详核查覆。兹据奏、该国王李昑、本请以世子李愃之子李算、封为嫡嗣。并无请封伊孙为世子之说。且考之史册。现有世孙名号。昭然可据。今李算既系该国王之孙。自应援例封为世孙。方为名正言顺。乃不详核典故。漫以世子加封。若非经朕指出。其何以昭天朝典制耶。礼部堂官著饬行。所有给予诰敕。即行改正颁发　　

○又谕曰、御史邵树本奏、请五城吏目。改为副指挥。并各给印信。以专职守等语。所奏殊属不达事理。司坊官员。如果洁己奉法。原不在乎职分之崇卑。倘或不自爱惜。败检踰闲。惟责成五城御史。随时纠劾。且吏目之于副指挥。相去无几。安见吏日之皆不肖。副指挥不必称职乎。若徒纷更旧制。于实政仍属无裨。非整饬吏治之道。至于设官给印。原期大小相维。以慎职守。若必人予一印。则外省州县佐杂。俱当由部铸给颁发。亦复成何体制。且人各有印。取携尤便。设遇贪墨之辈。其弊更将不可究诘。所奏俱不可行。邵树本。著传旨申饬　　

○又谕、昨朱续经、于巡漕复命。朕问以地方利弊。伊奏称直属胥役。敛派贿放车船。业经告知地方大吏。严行惩治。而弊端累累。总不能除。因传旨询问方观承。据方观承奏到。该御史并无知会道府。应行惩治之事。是以令其明白回奏。今朱续经奏称、三月内。曾将苛派诸弊。行知司道查究。并经告知该督查办。随即具摺奏闻等语。既经奏闻。何用复行面奏。且面奏时。伊并未云曾经具摺奏闻也。此奏殊属取巧。御史奉命外出。于地方弊窦。有所见闻。自当据实陈奏。朕意其必为近日新有情事。恐该督未经惩儆。是以令其查办。若仍系三月以前已办之案。亦何待重题复奏耶。朱续经。著交部察议　　

○更定道府品级、并旗员武职封典。谕、朕阅续文献通考馆所进职官考内。有应增改数处。俱经逐一指示。发交该馆参考订正。其有一二条沿袭旧文。于官制未协者。所当斟酌厘定。以符体制。如四川总督条下。注明兼巡抚事。而直隶总督。向无巡抚兼衔。书内亦未注出。但巡抚于地方一切考察核转。皆其职任。直隶现在既不设巡抚。其所管通省事宜。与四川总督无异。嗣后直隶总督官衔。著照四川总督之例。添列兼管巡抚事务。至外省知府。向为正四品。而巡道各视兼衔为差等。则有三四五品之不同。今道员既经裁去兼衔。统为正四品。知府乃其所属。自应量为区别。著将各省知府。改为从四品。其封典内、旗员武职六七品。有封承德郎。文林郎者。名义亦觉未当。应照汉官武职之例。六品改为武信郎。七品改为奋武郎。但汉官武职至七品而止。所有旗员之八九品武职。仍照旧制为修职郎。登仕郎。庶名实相符。而官制亦为允协。俱著该部遵照办理。并谕令会典通考等馆一体改正　　

○谕军机大臣等、据熊学鹏奏接到江苏咨文。查拏天圆教案犯。随将舒思砚之孙舒德至、舒元会等、并搜出之经忏木戮。解苏质讯等语。此案前经庄有恭奏到。随降旨传谕该抚、及熊学鹏、查明实在创邪传教之首犯。按律治罪。若祇系吃斋诵经。并无聚众传播等事。不必辗转株连。况越人持斋祈福。及其风俗。其经忏等号。固属荒诞不经。但查明并无悖逆煽惑情事。则与设立官号、纠党敛钱者不同。自可分别示惩。照例完结。不可使奸胥蠹役。借搜查邪教名色。罗致干连。以致乡愚张皇纷扰。再将此传谕熊学鹏知之　　

○癸酉。上诣皇太后行宫问安　　

○甲戌。谕、据苏昌参奏、碣石镇总兵王陈荣。私索渔船银两一摺。王陈荣身为海疆专阃大员。理宜洁已率属。整饬营伍。乃敢私索渔船银两、至一千余圆之多。及至事已败露。又贿嘱犯弁狡赖。希图脱罪。贪赎败检。甚属不法。王陈荣、著革职。交与该督。将案内应行质讯人犯。一并严审定拟速奏　　

○又谕、据新柱等奏称、去岁及今岁。两次入辟尔山。采取成造玉磬等项。经员外郎德魁。自山河中设法起出玉石。妥协造办磬式。匠作等、俱遵照指示。用心成造。侍卫永泰、引入采取。甚属奋勉。健锐营之前锋校委署章京事扎沁、及千总委署守备事周兆鳌等、派往照料。俱竭力奋勉。沙尔浑之阿奇木伯克穆喇特、及伊弟巴图尔、沙布塔、什浑伯克萨尔巴尔、带领众回。挖砂运石。亦俱奋勉。鄂对、阿布都哩野木、所派伯克等、带领回人。挖砂运石。俱无贻误。复令同知图桑阿、游击温昌尚、通判陈景全、都司李敬简、守备陈耀德、把总委署千总事张裕、及彻回之游击于秀、西安佐领常明等、于各种器具内。应监造者监造。应督催者督催。今俱于限内妥协告竣等语。办理磬式等项玉石之官员。及阿奇木伯克、头目、回子、匠作等、既各著有劳绩。自应施恩。除阿奇木伯克头目回子匹作等、已交新柱等照例分别赏赉。以示鼓励外。官员人等。交各该处议叙　　

○又谕、据成衮扎布等奏称、察达克。莫尼扎布等、追蹑霍辉。沿途剿捕数户。霍辉逃脱。追至色毕山。不见踪迹。因马力疲乏而回。俟冬间得有消息。擒拏较易。所有出色奋勉以及伤亡人等。开单具奏。又总管哈克图。因追赶霍辉。患病而回。殊属不合。且除察达克之外。其余各旗遣去兵丁。亦属寥寥。现在查询情节。另行具奏等语。察达克等、一闻霍辉逃窜。即带兵追赶。剿捕数户。亦属奋勉。察达克。著加恩赏缎四疋。所有此次奋勉伤亡官兵。均照从前车凌乌巴什等、剿办库克新官兵赏恤。至霍辉。本系无关紧要之人。既经逃脱。不必穷追。应加意询探。俟雪落后。来至阿尔台时。再行前往擒拏。总管哈克图。因病回转。齐巴堪车根等旗。出派兵丁无多。固宜询明治罪。但伊等均系蠢愚无知之辈。此次暂宽。不必深究。著成衮扎布晓谕伊等、嗣后若仍如此推诿不前。必当从重治罪　　

○谕军机大臣等、据苏昌参奏、碣石镇总兵王陈荣。私索渔船银两一摺。已降旨将王陈荣革职。交与该督严审定拟具奏矣。王陈荣身为海疆专阃大员。乃敢私索渔船银两。及经败露。又复贿嘱犯弁狡赖。情罪殊属可恶。似此贪黩不法之员。应即严审定拟。赶入本年秋审情实。以昭炯戒。但现在已届秋审之期。恐办理尚需时日。著传谕苏昌。将案内应行质讯人犯。一经查审明确。即将王陈荣定拟。赶缮招册。一面具摺速奏。寻奏、合依官吏受财枉法赃八十两绞监候律。拟绞监候秋后处决。下部议行　　

○又谕、据苏昌等奏、请将耀安。调补广东粮驿道摺内。称南韶道刘松龄才具平常等语。刘松龄。已于五月内。据该抚明山参奏、勒索属员窦光钺银两一案。请旨革审。是时苏昌即未回粤。岂有巡抚参一监司大员。而总督竟漫无闻见之理。况苏昌拜发此摺。距明山前摺。已有月余。何以复将刘松龄列入摺内。并与明山会衔。殊不可解。著传旨询问苏昌、明山、令其明白覆奏。寻调任陕西巡抚明山覆奏、臣于七月初一日起。程赴阙。先于六月二十二日督臣苏昌回任时。已将参奏刘松龄奏稿与看。至将耀安奏调粮驿道。系臣与督臣共商。迨督臣咨会联衔。仍将已参之刘松龄列入。臣因奏调耀安之摺。系已经商定之事。一时草率。未经看出。请交部严议。得旨、该部察议。两广总督苏昌覆奏、臣于六月二十二日回粤。当据抚臣明山。将参奏刘松龄缘由告知。至会商奏请将耀安调补粮道。应于摺内将刘松龄已参之处声叙。乃竟糊涂舛错至此。罪实难逭。得旨、该部察议具奏　　

○又谕曰、明瑞等奏称、从哈萨克投来伊犁之厄鲁特。壮丁六百余名。并无妻室。现在察哈尔。厄鲁特等妇女甚少。若将内地绿旗兵等、俘获售买。及回地所有妇女等赎出。顺便送往伊犁。可以酌量给配等语。伊犁厄鲁特等、已编设昂吉佐领。若壮丁多系鳏居。非长久之道。著传谕杨应琚。除内地绿旗兵等、所得厄鲁特妇女。已经匹配外。其但供役使者。如年方少壮。酌量择取。给价赎出。送往伊犁。至回部厄鲁特。妇女颇多。从前阿桂等、虽行文各城。给价赎取。并未规为要务。并著传谕驻劄大臣。与该伯克等会商。加意办理　　

○都察院议准、左副都御史张映辰奏请。嗣后巡城科道。遇有出差事故。有一年以内。应行委署者。臣等公同拣选派委。不得仍照从前按资轮派。从之　　

○以告退奉国将军汉章阿子祥彦、照例袭封奉恩将军　　

○乙亥。谕、据蕴著等奏称、右卫恩骑尉佛保、与那楞泰、乘醉互殴成伤。佛保又持刀砍伤那楞泰、及伊妹。请将佛保革职。交同知严行审拟等语。佛保身系职官。如此酗酒逞斗。且持刀砍伤那楞泰等、甚属不堪。除将佛保地职。严审定拟外。所有该管大臣官员。平日不能将佛保严行约束。以致恣肆妄行。该副都统协领噶尔锡等、实难辞咎。俱著交部察议　　

○谕军机大臣等、直属六月二十八、九、等日。据报得有透雨。自立秋以来。又将半月有余。未审复得雨泽否。今岁禾稼。虽历询俱称长发丰稔。但其中是否有因得雨泽少、未能一律畅茂之处。及现在有无望雨情形。并著传谕方观承据实查明速奏。寻奏、各属六月二十九日、普雨之后。七月初五、六、等日。顺天、保定、永平、河间、天津等府属。遵、易、冀、赵、深。定等州属。复得雨三四寸。至七八寸不等。初九日。保定以南、各府州属。又报得雨二三寸。而顺属之昌平、通、蓟、霸、保、房山、一带。更为优渥。此时禾稼成实。高粮谷黍。以次收获。惟晚禾仍需雨泽。其后种之豆荍。向前更望雨勤。乃可一律丰收。至宣属。宣化附郭二三十里之内。并万全北乡、张家口外等山地。微觉乾燥。收成恐减分数。再文安、霸州、安州、新安、积水洼地。所种稻田甚广。俱倍常茂实。足资接济。得旨、晚田竟致被旱。殊为可惜。民情光景如何有须豫为绸缪处否。速奏来　　

○又谕、据钱维城奏、查倡设邪教、舒思砚之孙舒德进等、现住兰溪县。家藏刷印及钞本诸经卷。从楼梯下搜出等语。前经庄有恭、熊学鹏、先后奏到。查办天圆教一案。已有旨传谕该抚等、令其将首先传播邪教之犯。按律严惩若祇系吃斋祈福。并无聚众授徒情事。原可照例完结。至如舒德进、私藏天圆万善诸经卷。从楼梯下搜出。则是有心护匿伊祖邪教。非愚民被诱附从者可比。不可不严行惩究。该抚等办理此等案件。所当权其轻重。务使情真罪当。毋枉毋纵。固伯得因有前旨。致实。在传教者。幸逃法网。亦不可将事外之人。辗转根究。以致株连滋扰。至另摺所奏、江山县民徐振国。分产关书内。引用汉明旧事。语句不伦一节。其人已故。固可无庸置议。但似此者正复不少。第当随时留心查察可耳。将此传谕熊学鹏。庄有恭、钱给城。知之　　

○又谕、热河一带。自立秋以来。雨泽稀少。现在盼雨。未知京城近日曾得有透雨否。著传谕留京办事王大臣等、将近日曾否得雨情形。及目下田禾有无需雨之处。速即奏闻以慰廑念。寻奏、京城自立秋后。于本月初九日。阵雨滂沱。四野俱沾。现在大田俱结穗成熟。早禾已间有收割者。目下晚稼杂豆菽麦。现俱长发。亦尚无盼雨情形。报闻　　

○调广东高廉镇总兵黄正刚、为碣石镇总兵。以福建闽安水师副将裴镜、为高廉镇总兵　　

○丙子。上诣皇太后行宫问安　　

○盛京将军舍图肯等奏、盛京兵。共计一万七千九百余名。每年操演。春季。自正月十六日起。至三月十六日止。秋季。自七月十六日起。至九月十六日止。每季操演两月。定例一月操演六次。查盛京兵。多系耕种谋生。更有居趾离城数百里者。若拘成例。未免有误农时。且地方气候更寒。三月内始可耕作。请嗣后春自二月初一日起。至三月初一日止。秋自九月初一日起。至十月初一日止。一月内。逐日操演。庶不致有误春耕秋获之期。亦不致废弛演习。得旨、如所请行　　

○丁丑。谕军机大臣等、据阿桂等覆奏、查办飞蝗一摺。称飞蝗在水洼苇荡及淀泊之中。现届白露。是其将尽之候。各处俱已报扑净等语。飞蝗隐匿于淀泊水洼苇荡之中。虽似难以人力胜。但既见有倒挂苇上者。则其留遗蝻种。恐复不少。正当及时设法净除为要。裘曰修。前此曾以淀中苇荡。虑占水面。议思所以刬除。而从前吉庆。查办蝗蝻。亦曾有焚烧苇荻之事。但此等苇荡。弥望蔓延。亦近淀居民自然之利。未便因搜捕蝗蝻。尽举而弃之。第留此沮洳之地。徒为蝗孽萌生之薮。其贻患于民生者更大。自当权其轻重。筹酌办理。著传谕阿桂等。会同该督等、或此时亟用火燎。或俟刈割后。将根析烧尽。毋使再留遗孽。以绝民害。至称有蝗州县。田禾间被损伤。皆按亩借给耔粒。补种荍麦杂粮一节。目下将交白露。秋麦尚早。若各色杂粮。此时赶种已迟。摺内所云。系久经借令补种乎。抑现在办理之事乎。俱著查明速奏。再观音保摺称、前赴南皮宁津东光。吴桥。一带。再为搜查。遇有停落。即亲督扑捕。如无停落。即行回省等语。所奏亦未明晰。飞蝗停落。不在于此。即在于彼。即云群飞远扬。究竟作何归宿。抑别有化生消灭之处。勿得谓袪除出境。遂为毕乃事而弛已责也。将此传谕阿桂等、并观音保知之。寻奏、蝗蝻遗种。必须设法净除。以杜来岁之害。现在办理水道。应行开通芦苇者。俱令带根刨挖。其无碍水道之处。原应留为民间织箔之利。应俟刈割之后。亟用火燎。或用犁耕翻。总期不能萌发。以净遗种。至观音保所奏、搜查飞蝗。传旨询问。作何归宿之处。据称、沧州、南皮、一带飞蝗。见有停落者。已扑灭净尽。其未停落者。差人尾追。似系投入海内。查飞蝗入海。变为鱼鰕。臣裘曰修。曾在江南亲见。今臣等询之土人。佥称向至白露节近。凡经倒挂者。皆不复遗子。其尚未倒挂者。多系群飞入海。别有化生。似属可信。至田禾被伤地亩。据农民云。京师迤北。过中伏后。即不能种。京师迤南。处暑节内。仍可补种。今年末伏。距交处暑。尚有十日。是以饬令借给补种。以冀有秋。得旨、此补种者。今秀实否。即如热河一带。七月杪。颇觉旱。兹于二十九日、始得透雨。幸不致灾晚田可望有收。尔等京南光景。何不奏及。此可谓之廑念民生乎。速奏来　　

○转愉郡王弘庆、为宗人府左宗正。以信郡王如松。为右宗正　　

○戊寅。谕军机大臣等、方观承题参。石坝被冲防守疎虞之万全县知县庄有昌。议处一本。内称万全县大境门外北岸护城石坝。经该县上年领帑修理。因本年口外山水陡发。新工适当顶冲。致塌倒二十七丈。并冲去石道。经口北道玉神保查勘。实属人力难施。并无工程草率。修筑不坚等语。于事理全未明晰。该县护城石坝。上年动项修筑。原因当顶冲而设。当令永远坚固。以资堵御。若经十余年之久。或致倾颓。尚可谓非工程草率之故。乃于一年以内。即致冲坍。则去年修筑时。并未坚固。不问可知。使谓新修堤坝。如式完好。终不足以抵御暴涨。则估修此项工程。实为徒劳无益之举。况该道玉神保、上岁查勘估修。今于坍塌之后。复称工筑并无草率。其中不无掩饰情弊。直隶吏治之不可信。于此益可概见。著方观承。将上年修筑石坝。及现在冲塌实在情形。查明具奏。毋得稍有徇隐。若再徇隐。朕将特派大臣往查矣。将此传谕知之　　

○己卯。上诣皇太后行宫问安　　

○谕军机大臣等、前据观音保奏、沧州、静海、飞蝗。俱自大城生发。是以降旨令钦差。及该督等、上紧扑捕。并询问钱汝诚。令其据实查奏。今据钱汝诚覆奏、静海一带飞蝗。多来自淀中苇荡之地。并非起自大城。前阿桂等所奏、亦大略相同。是观音保。前此并未详细确查。不过得之道路传闻。率尔入告。所奏殊属不实。观音保。著传旨畅饬　　

○又谕、今日钱汝诚覆奏、静海一带飞蝗。并非起于大城。多来自淀中。及淀河苇草之地等语。与阿桂等所奏相同。昨经降旨、令其将飞蝗停落之苇荡。筹酌办理。看来淀泊丛苇。实为蝗蝻滋长之薮。但遽将苇草烧弃。又恐近淀贫民。藉刈割为生计者。未免有碍。蝗蝻遗子。大概附土而生。天气愈寒。入土愈深。莫若俟刈割后。将根株用火烧焚。既可以净遗种。而明年之苇荻。益加长发。仍于民利有禆。阿桂等、可会同该督酌量实在情形。熟商妥办。再将此传谕知之　　

○以山西按察使王检。为广西布政使　　

○庚辰。谕曰、和硕履亲王、端谨性成。勤劳匪懈。前因抱病。即派皇四子、皇五子、带领太医院使、驰往诊视。以冀痊可。兹闻薨逝。深为震悼。即拟回京临奠。而扈从马匹。一时未能调集。计程往返。须在中秋前后。是以暂停亲诣。俟回銮后。再行亲临奠醊。著令皇四子。在王府穿孝。并派皇五子、及和亲王穿孝。仍派和亲王、恒亲王、内务府大臣英廉、经理丧仪。一应丧事所需。俱动用官项。以展朕优崇懿亲至意　　

○吏部议准、甘肃巡抚常钧奏请、张掖县县丞。移驻东乐。应建衙署。从之　　

○以湖南辰沅永靖道蓝钦奎、为山西按察使　　

○旌朕逼嫁捐躯之湖北孝感县民黄某妻谢氏　　

○辛巳。谕、据庄亲王等奏称、从前慎靖郡王薨逝时。六阿哥于满月墓祭后。即行释服。今履亲王薨逝。请令四阿哥于初次墓祭后释服等语。慎靖郡王、虽系朕叔。然与朕同庚。履亲王、年龄高迈。且六阿哥承继慎靖郡王时。系王薨逝后。朕所降之旨。王在日尚不知。然犹持服一月。值朕万寿。自应释服。至四阿哥、向蒙履亲王养育多年。且为王十分钟爱。若令于初次墓祭、即行释服。朕心实为不忍。著仍遵前旨、令其持服百日。五阿哥、著同派出王等、一同释服。庶可少伸朕哀悼之怀　　

○谕军机大臣等、开泰奏、巴塘喇嘛、教唆番民。聚众滋事一案。其另摺声叙抢劫正土司查什旺扎尔、即扎什汪结、副土司诺尔布、即罗布、此复成何语。前开泰将番民等名字。混行译汉。业经改正。发令遵办。并降旨饬行。今复为此奏。可见开泰狃于外省书吏行文恶习。终不知省悟悛改。开泰著再传旨严行申饬。并著传谕阿尔泰、嗣后番民名字。悉照改正字样书写。毋得仍蹈开泰故辙。所有副土司缺。即著阿尔泰另拣妥帖之人。拔补具奏　　

○又谕、据闵鹗元奏、北地风土高燥惟栽种卧柳。不数月间。即见茂密。期年之后。樵采取资不竭等语。迩来生龄日繁。需用柴薪等项。倍于往日。自应广为种植。以供炊爨之需。卧柳一项。于沟旁陇畔。随地可栽。且一二年间。即足以资采取。在东省既著有成效。北方地土。大约相同。著传谕各督抚。察看地利所宜。遇有应行栽种卧柳之处。即劝导令其广为树艺。庶于民生日用。较有裨益　　

○又谕、据开泰奏、斩犯彭朝柱、于秋审发回时。啯噜数人。谋欲中途夺犯。经兵役协拏。该犯等竟敢行凶拒捕。以致差役受伤一摺。已交军机大臣。会同该部核拟速奏矣。地方大员。如果平时弹压有方。匪徒自知敛迹。何至夺犯伤差。目无法纪乃尔。缘开泰向来一味因循畏葸。于地方全无振作。以致啯噜奸匪。肆无忌惮。乃摺内犹自以为从严办理。此种优柔陋习。断不可长。且因此一端。而该省吏治民风。一切废弛可知。著传谕阿尔泰。嗣后须加意整顿。遇有此等败类。立即严行究治。以靖奸宄而安善良。至此案内。现在脱逃之伍大汉等、并著严拏务获。无使幸逃法网　　

○陕甘总督杨应琚奏、查乌噜木齐、应驻挈眷兵四千名。除现在移驻一千八百余名。尚须二千一百余名。业经移行陕甘提镇。查询派拨。又准旌额理咨。所造兵房一千二百间。七月可竣。足敷居住。臣复行查询。据甘肃提标。及凉肃二镇。所属。挈眷兵。及家口。共六百五十余名。先后抵肃。于本月初十日起程。其续行查送者。俱照例办理。报闻　　

○调京口副都统书山、为锦州副都统。以正黄旗协领到尔图、为京口副都统　　

○壬午。谕军机大臣等、据开泰等奏、九土司绰斯甲布等、攻打金川一摺。所办尚未得窾要。开泰向于郎卡。遣人赴蜀时。每许进见。且常加慰抚。而阴纵绰斯甲布等、与之攻击。在郎卡素性狡黠。此等行为。岂能掩其耳目。即绰斯甲布。见此依违两可。亦将窃笑。甚非天朝开示诚信。驾驭番夷之道。郎卡既于绰斯甲布等、屡肆侵凌。众土司合力报复。原不为过。督臣既闻其事。惟应明白宣示绰斯甲布等、以郎卡既得罪于众土司。尔等悉锐往攻。倘能剿灭番碉。亦免尔等后患。但不必官为应援。而于郎卡来人。严为拒绝。且切谕以尔既结怨邻境。岂甘为尔蚕食。必将联集各寨。奋力复仇。此亦尔所自取。我等断不肯曲为庇护。如此。则郎卡既不敢恃以逞强。而绰斯甲布等、亦可洩其积愤。于事理方为两得。乃开泰既谲以笼络郎卡。复隐为援助土司。殊失控制大体。阿尔泰嗣后一切。当以光明正大。经理得宜。毋事调停迁就。致蹈开泰故习。并将此传谕岳钟璜知之
  </div>
  <div class="pagination">
   <a href="清实录乾隆朝实录_page942.html">
    上一页
   </a>
   <span>
    ...
   </span>
   <a href="清实录乾隆朝实录_page938.html">
    938
   </a>
   <a href="清实录乾隆朝实录_page939.html">
    939
   </a>
   <a href="清实录乾隆朝实录_page940.html">
    940
   </a>
   <a href="清实录乾隆朝实录_page941.html">
    941
   </a>
   <a href="清实录乾隆朝实录_page942.html">
    942
   </a>
   <span class="current-page">
    943
   </span>
   <a href="清实录乾隆朝实录_page944.html">
    944
   </a>
   <a href="清实录乾隆朝实录_page945.html">
    945
   </a>
   <a href="清实录乾隆朝实录_page946.html">
    946
   </a>
   <a href="清实录乾隆朝实录_page947.html">
    947
   </a>
   <a href="清实录乾隆朝实录_page948.html">
    948
   </a>
   <span>
    ...
   </span>
   <a href="清实录乾隆朝实录_page944.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
