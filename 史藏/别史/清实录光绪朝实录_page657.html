<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 657 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 657 页/共 1316 页</h1>
    <div class="content">○泰甯镇总兵志元奏、雨大水溢。泰东陵迤西。及东口子门各处桥道。均被冲刷。拟请照案修垫。饬直隶总督拨款。得旨、著即咨行李鸿章、饬司如数筹拨。摺包　　

○四川总督刘秉璋奏、宝川局铸钱。部议减轻分两。实难照办。请仍照每文铸重一钱二分。下户部议。摺包　　

○庚辰。以京师雨泽已足。久未畅晴。上诣大高殿祈祷行礼。诣时应宫拈香。遣贝子奕谟诣昭显庙。贝勒载滢诣宣仁庙。镇国公载泽诣凝和庙。拈香。现月　　

○谕军机大臣等、电寄李鸿章、叶志超打仗奋勇。惟以少敌众。致有挫失。朕心实深廑念。据电称有他往之说。所部是否尚能成军。现在绕赴何处。著李鸿章查探确实。设法接济。即行电覆。电寄　　

○又谕、李鸿章奏均悉。叶志超一军。以少敌众。致有失挫。战守情势。稍异于前。此时平壤后路。必须陆续添兵援应。儴需军火。尤须源源接济。毋致缺乏。大同江口。为平壤运路。关系紧要。应令海军各艘。梭巡固守。遇有倭船前来。即行奋击。不得稍有疏失。至倭人有战胜后窥伺京津之说。山海关等沿海各口。尤应加意严防。至腹地等省兵勇。及李鸿章旧部得力将领。应仍遵前旨。迅即调派。以资厚集。均著速筹妥办。勿误事机。电寄　　

○又谕、电寄刘坤一、传谕江苏臬司陈湜、召募旧部勇丁数营。一俟成军后即行北上。电寄　　

○又谕、电寄张之洞、前谕传知刘锦棠来京陛见。该前抚有无覆奏。何时启行。著张之洞即日电覆。电寄　　

○又谕、电寄依克唐阿、电奏已悉。该将军以倭人欺压朝鲜。请亲率马步八营由吉林烟集仑入咸镜道进剿。实属勇往可嘉。著即配齐军装器械。驰赴平壤一带。会合盛毅。各军。相机剿办。应需粮饷军火等项。应如何豫为筹备随时接济之处。并著电商裕禄、李鸿章、妥议具奏。电寄　　

○命台湾布政使唐景崧、广东南澳镇总兵刘永福、帮同台湾巡抚邵友濂办理防务。电寄　　

○准粤海关监德生。报效慈禧端佑康颐昭豫庄诚寿恭钦献皇太后六旬万寿庆典银两。摺包　　

○辛巳。谕军机大臣等、自光绪十年越南用兵之后。创办海军。已及十载。所有购船制械选将练兵诸事。均李鸿章一手经理。乃倭人自上次朝鲜变乱。经我军戡定。该军败挫而归。从此蓄谋报复。加意练兵。此次突犯朝鲜。一切兵备。居然可恃。而我之海军。船械不足。训练无实。李鸿章未能远虑及此。豫为防范。疏慢之咎。实所难辞。现在添购快船。已属补牢之计。究竟何时可到。能否赶及此次战事。足备进攻之用。著李鸿章迅即奏覆。因思海军为国家第一要务。此后必须破除常格。一意专营。该大臣熟悉中外情形。于兹事久经体察。应如何扩充办理。总成大军。可以出洋攻剿。计需购船械若干。用款若干。应分几年购办。如何仿照西法。慎选将才。精求训练。均著李鸿章通筹熟计。详晰陈明。候旨遵办。将此密谕知之。洋务　　

○两江总督刘坤一奏、海防戒严。筹备吴淞等处防守情形。得旨、即著督饬各将士严密筹备。毋稍疏懈。摺包　　

○又奏、遵旨酌派兵轮。前赴台湾备用。现据报称南深威靖两船。业抵台湾。听候邵友濂调遣。报闻。摺包　　

○浙江巡抚廖寿丰奏、筹备镇海等处防守情形。得旨、所筹均尚周妥。即著认真严防。不可稍涉大意。摺包　　

○丰绅入都祝嘏。以两江总督刘坤一兼署江甯将军。现月　　

○以贼至投井自尽。旌表新疆阜康县济木萨烈妇郭韩氏及二女如例。摺包　　

○壬午。谕内阁、王文韶、谭钧培奏、官军围剿夷巢。续获首要地方一律肃清。在事出力各员开单请奖一摺。云南东山黑夷头目丁洪溃、谷老四等、于上年冬闲。句结匪徒。妖言惑众。附近夷寨。多被胁从。经王文韶等调兵剿办。丁洪溃等虽已伏诛。匪党仍麕聚不散。总兵马柱等分道进攻。本年三四月闲叠次围剿。埽荡匪巢多处。擒获匪首张管事此□力目烧姑拔封甲辰等多名正法。歼毙余匪不计其数。零星此□力夷。誓不反侧。现在山内均无匪踪。地方一律平静。即著王文韶等、督饬地方官将被胁各寨良民。妥为抚绥。俾安耕凿。所有单开之署云南提督开化镇总兵蔡标、鹤丽镇总兵岑有富、均著交部从优议叙。迤西道张廷燎、著赏加二品衔。候补道翁寿篯、著赏戴花翎。补用副将提标中军参将刘锐恒、著免补副将。以总兵交军机处记名请旨＜闲＞放并赏给捷勇巴图鲁名号。尽先补用参将苏抡元、著免补参将。以副将留云南尽先补用。并赏给锐勇巴图鲁名号。尽先补用副将贵州罗斛营参将李福兴、著免补副将以总兵交军机处记名请旨＜闲＞放。并赏加提督衔。记名总兵元新营参将马柱、著以提督交军机处记名请旨＜闲＞放。并赏换奇成额巴图鲁名号。记名总兵贵州民黎平营参将黄河洲、著以提督交军机处记名请旨＜闲＞放。并赏给从一品封典。补用游击马秉云、著免补游击。以参将留云南尽先补用。并赏给绰勇巴图鲁名号。彭永寿、著免补游击。以参将留于云南尽先补用。并赏加总兵衔。补用副将李自新、著免补副将以总兵交军机处记名请旨＜闲＞放。并赏给正二品封典。以示奖励。北胜土知州高履坤、奉委招抚。不屈被戕。著交部从优议恤。现月　　

○又谕、裕宽奏、特参衰庸不职之知县教职一摺。河南新安县知县宋鸣谦、久病未痊。步履维艰。孟津县知县李錪、才具平庸。难期振作。均著勒令休致。原武县训导韦明星、居心嗜利。罔知检束。著即行革职。以肃官方。现月　　

○以刑部左侍郎李端棻为山东乡试正考官。翰林院编修宋伯鲁为副考官。编修高熙喆为山西乡试正考官。周爰诹为副考官。编修刘若曾为河南乡试正考官。京畿道监察御史刘心源为副考官。　　

○癸未。孝静成皇后忌辰。上诣建福宫圣容前行礼。遣官祭慕东陵。黄绫本　　

○早事　　

○谕内阁、仓场衙门奏、拏获著名土棍请旨交部严讯一摺。据称向来船户使水。即有本地棍。挟制分肥。积久相沿。殊堪痛恨。所有拏获之崔二等、汪三等、均著交刑部严行审讯。从重治罪。以昭炯戒。另片奏、此项土棍到案时。恐罪至军流。辄先供亲老丁单。以为留养地步。嗣后请饬部实行发遣等语。著刑部议奏。现月　　

○谕军机大臣等、翰林院编修张百熙片奏、筹饷六条。著户部妥议具奏。摺包　　

○又谕、电寄李鸿章、初八百电奏已悉。卫汝贵等军已抵平壤。军士署雨跋涉。劳苦可念。自宜加意调护。一面饬派妥人确探敌情。稳扎稳进。相机攻剿。平壤后路粮运。尤关紧要。应如何设局转运。著即妥为布置。叶志超一军。远在公州。如何密通消息。设法接济之处。并著熟筹办理。电寄　　

○又谕、电寄谭钟麟、杨岐珍现已渡台。著派黄少春办理厦门防务。兼管水师提督衙门事。电寄　　

○户部奏。江南织造织办庆典随侍朝衣银十三万一千余两。拟核减一半以示撙节。从之。摺包　　

○李端棻出差。以宗人府府丞沉恩嘉署刑部左侍郎。现月　　

○甲申。孝懿仁皇后忌辰。遣官祭景陵。黄绫本　　

○谕内阁、祥麟奏、请赴海疆军营报效一摺。览奏具见勇往之忱。惟仓场事务綦重。该侍郎办理尚属认真。仍著切实整顿。毋得稍涉疏懈。所请从戎海疆之处。著毋庸议。洋务　　

○谕军机大臣等、户部、总理各国事务衙门奏、各省关欠解东北边防经费请旨严催一摺。据称本年各省关应解东北边防经费。除解到及报解起程外。尚欠解银一百二十九万两。请饬速解。并补解历年积欠银两等语。此项经费。关系边防要需。何得任意延欠。著该将军、督抚、监督、按照单开本年未解及历年欠解银数。赶紧筹解。傥再迟延。即著户部照贻误京饷例。指名严参。原单均著钞给阅看。将此由四百里谕知福州将军、及各该督抚、并传谕粤海关监督知之。现月　　

○又谕、有人奏、职官含冤自尽贿和袒逼请饬查办一摺。据称甘肃候补知县石楙官、候补多年。业经拟补合水县缺。乃忽服毒自尽。留有遗嘱。语多不平。藩幕贺吉斋、串通委员余子良、贿其家属三千金。消弭此案。又新疆候补府经历宋德宾、控告分省补用知府刘策哄骗伊女作妾。致伊妻气忿身死。迨经质鞫。宋德宾又复服毒自尽。身藏冤状承审委员。虚捏情词。朦胧详禀等语。案关职官含冤。自应彻底根究。著杨昌浚亲提两案人证。按照原奏所指各节。秉公研讯。务得确情。据实参办。毋得以陈奏在先。稍涉回护。原摺著钞给阅看。将此谕令知之。现月　　

○又谕、电寄刘坤一、私购米粮出洋。本为条约所禁。现闻日本有在上海等处买米之说。著严饬江海关道认真稽查。严禁内地米粮。一概不准出洋。并著知照沿海各省。一律严行查禁。电寄　　

○继格入都祝嘏。以广州满洲副都统兴存署广州将军。现月　　

○实授张春发为广西右江镇总兵官。现月　　

○乙酉。谕军机大臣等、电寄李鸿章、水雷为守口利器。现在威海开仗。该处口内曾否安设。其山海关、大连湾、旅顺、塘沽等处。有无水雷及各项堵口御敌之件。著李鸿章详晰电奏。电寄

　　

○又谕、电寄李鸿章、据奏威海接仗情形。各电具悉。李鸿章已电饬丁汝昌回防迎剿。威海为南北要冲。津沽门户。应责成该提督实力严防。其余北洋沿海各口。亦应往来梭巡。遇敌即击。至敌情变诈百出。飘忽靡定。著李鸿章随时相机调度。朝廷不为遥制。行军纪律。赏罚为先。畏葸者不可姑容。奋勇者亦须奖励。即如管驾济远之方伯谦、于牙山接仗时。鏖战甚久。炮伤敌船。尚属得力。著李鸿章传旨嘉奖。至南洋兵轮太少。著转电龚昭瑗、许景澄、分向英德各厂。询明现成可用之快船。即与议价添购两只。迅即来华。款项由户部筹给。李鸿章即电刘坤一知之。电寄　　

○又谕、电寄刘坤一、前谕饬陈湜募勇北上。现在该臬司拟募几营。何时可以成军启行。著电覆。电寄　　

○又谕、电寄福润、现在倭船游弋北洋海面。昨已在威海开仗。据李鸿章电称登州未有布置。著福润迅速调派数营前往驻扎。严密防守。勿稍疏懈。电寄　　

○豁免云南宾州、宜良、通海、蒙自、四州县被灾各地方应徵银米。现月　　

○丙戌。孝贞显皇后诞辰。上诣建福宫圣空前行礼。　　

○谕军机大臣等、现在近畿防务紧要。著神机营派拨马步各营。前赴通州一带驻扎。以卫京畿。其在京神机营及旗绿各营。并著配齐军械。加紧操练。毋稍迟误。寻神机营奏遵旨分布近几防务。即由臣营拣派健锐各营马步队。由芬车督带前往通州。相地设防。其城内臣营马步各队官兵。严饬专操管带各员。实力督率。在队官兵。一半备齐军械。加紧操练。一半驻扎兵厂。五日五换。并咨行各旗营。及巡捕绿营。勤加操演。从之。摺包　　

○又谕、电寄李鸿章。倭船运兵驶赴北洋海面。意图滋扰。事机甚紧。亟应加意严防。丁汝昌所带兵舰。现在何处。著李鸿章严饬令速赴山海关一带。遇贼截击。若能毁其数船。亦足以逭前愆。其山海关陆路。尤应速添重兵扼守。并派大员驰赴山海关等处。驻扎巡阅。相机堵剿。畿疆门户。关系尤要。著李鸿章调派宣化练军。正定马队。并分电河南、山西、派调嵩武各军。及大同练军。一并驰赴通州驻扎。并已谕令神机营派马步队赴通驻防。以卫京畿。前任提督曹克忠、籍隶天津。著饬速募津勇数营。在天津后路屯扎。以资策应。初十日夜。经过旅顺之倭船。现在驶往何处。著随时侦探电闻。李鸿章所称南米接济军食。未便概禁出洋。已电刘坤一照办。本日张之洞等请派吴凤柱带兵五百赴津填扎。亦已照请矣。电寄　　

○又谕、电寄依克唐阿、奉天防务紧要。毋庸赴平壤。即带八营。驰赴奉天。听候谕旨。择要驻扎。电寄　　

○又谕、电寄定安。定安现驻奉天。该处防务紧要。所有吉林黑龙江两省练军。著调集奉省备用。毋稍迟误。电寄　　

○又谕、电寄张之洞。电奏饬派吴凤柱带马礼三营五百名。驰赴天津。听候调遣。著照所请行。电寄　　

○又谕、电寄刘坤一、李鸿章电称禁米出洋。应分别晓谕。如奸商运米赴倭。应行严禁。其由海道转运南北各省者。仍准华洋各商船。承运。由沪关切实稽查等语。著刘坤一分饬沪镇芜各关。一体遵办。电寄　　

○山东巡抚福润奏、山东海口可容居舰者有三。曰烟台。曰威海。曰胶澳。威海为海军根本重地。烟台系各国通商口岸。均为敌人所觊觎。商由直隶总督李鸿章慎密布置。胶澳炮台尚未竣工。现已暂行停止。专事巡操。至登莱两府滨海岛屿纷岐。一旦封禁海口。沿海居民。恐为敌所句引。饬将各渔船挨编字号。责令联保。择壮健者勤加训练。以备调用。如所请行。摺包　　

○丁亥。谕军机大臣等、有人奏、陕甘制兵练军人数。多不足额。督抚巡阅时。雇人充伍。阅后立即散去。上年提督周达武。有勒扣提标赏项情事。谓受雇之人给有雇价不应再领赏项等语。著杨昌浚按照所奏各节。确切晒明。据实覆奏。毋稍回护。原片著钞廿□给阅看。将此谕令知之。现月　　

○又谕、前因倭人构衅。京城地面。必须加意防范。谕令步军统领衙门、顺天府、五城御史、访拏形迹可疑之人。兹据给事中余联沅奏、闻天津拏有倭人奸细。供出拟用炸药轰火药局。并供京城内奸细亦不少等语。倭人诡谋叵测。亟宜加意严防。著懔遵前旨。一体设法密查。免致溷迹为患。务宜切实办理。不得稍涉大意。将此各谕令知之。洋务　　

</div>
    <div class="pagination">
<a href="清实录光绪朝实录_page656.html">上一页</a><span>...</span><a href="清实录光绪朝实录_page652.html">652</a><a href="清实录光绪朝实录_page653.html">653</a><a href="清实录光绪朝实录_page654.html">654</a><a href="清实录光绪朝实录_page655.html">655</a><a href="清实录光绪朝实录_page656.html">656</a><span class="current-page">657</span><a href="清实录光绪朝实录_page658.html">658</a><a href="清实录光绪朝实录_page659.html">659</a><a href="清实录光绪朝实录_page660.html">660</a><a href="清实录光绪朝实录_page661.html">661</a><a href="清实录光绪朝实录_page662.html">662</a><span>...</span><a href="清实录光绪朝实录_page658.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
