<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 95 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 95 页/共 216 页
  </h1>
  <div class="content">
   ○敕直隶各镇总兵官。俱受古北口提督杨鲲节制。后不为例　　

○乙巳。谕兵部。明年更换阿尔泰驻防兵丁时。管理蒙古兵之副都统员缺。著派护军统领塔拉图　　

○丁未。添设索伦打虎儿八参领下、满洲副总管四员。索伦打虎儿副总管四员　　

○己酉。谕户部。朕御极以来。爱养黎元。勤求治理。各省钱粮耗羡。原非应有。本欲悉行革除。因广为咨询。留心体察。知州县官员、实有必不得己之用度。若将耗羡尽行禁止。在廉谨之员。实难支持。而贪污不肖之徒。势必藉口无以养廉。恣意苛索。百姓转受其累。是以钱粮之有火耗。由来已久。各处皆有相沿之例。其数亦多寡不同。惟应于火耗过重之员。重治其罪。若有司官酌量收纳。不加重苛取于民。小民亦觉相安。此各省之大势也。查各省之中。赋税最多者。莫如江南之苏松二府。浙江之嘉湖二府。每府多至数十万。地方百姓、未免艰于输将。其赋税加重之由。始于明初洪武时。四府之人。为张士诚固守。故平定之后。籍诸富民之田、以为官田。按私租为税额。夫负固之罪。在士诚一人。而乃归咎于百姓。加其税赋。此洪武之苛政也。有明二百余年。减复不一。我朝定鼎以来。亦照明例徵收。盖因陆续办理军需。经费所在。未便遽行裁减。我皇考圣祖仁皇帝常论及此。雍正三年。朕仰体皇考多年宽赋之圣心。将苏松二府、额徵浮粮豁免。彼时颁发谕上□日甚明。本欲一体加恩于嘉湖二府。因浙江风俗浇漓。正须化导。不便启其望恩幸泽之心。故尔暂止。今见浙俗渐次转移。改而迁善。朕心深慰。用沛恩膏。查嘉兴府额徵银四十七万二千九百余两。湖州府额徵银三十九万九千九百余两。俱著减十分之一。二府共免银八万七千二百两有奇。永著为例。至于浙省地方各官养廉之资。更无别项。而耗羡则每两不过五六分。以通省额徵之数计之。每年耗羡仅十四万两。自督抚将军副都统学政、及藩臬道府同知通判州县等官。共一百二十员。凡用度公费。皆取资于此。似不足支应。除嘉湖二府钱粮、已经减免外。著将杭州宁波、绍兴、台州、金华、衢州、严州、温州、处州等九府、额徵银二百五万两。按十分之一内。存半计算。得银十万两。赏给各官。以为养廉。合之州县耗羡。则有二十四万两。从雍正六年为始。俱著提解司库。令该抚酌量官职之大小。府州县地方之繁简。秉公派定数目奏闻。余银存为本省公事之用。朕轸念浙省官民。施恩格外。百姓赋税之稍重者。则将徵额之数、特赐裁减。官员用度之不足者。则将惟正之供、赏给养廉。朕今施恩于官者。实施恩于民之意。无非欲百姓等、催科不扰。皆乐业于田间。官员等俯仰裕如。咸尽心于官守。傥官员不知副朕爱民之苦心。仍有作奸犯科。隐粮逋赋。及侵渔公帑。剥削民膏者。在天理国法。俱难姑容。加以重惩。更无可贷。思之慎之　　

○以礼部右侍郎莽鹄立、署理陕西甘肃巡抚事务　　

○礼部议覆。奉天府府丞须洲疏言、奉天府学民籍廪生。一年一贡。似觉太速。请二年一贡。满字号廪生。五年一贡。似觉太迟。请三年一贡。再盛京幅＜巾员＞广阔。满汉生员散处千里之内。总属府学教官管辖。耳目难周。请令查明居址。拨归相近州县学督课。俱应如所请。从之　　

○云贵总督鄂尔泰奏。威远新平猓贼。倚恃深山密箐。专以劫杀为活。从前虽屡经用兵。缘凶顽难以遽擒。或反代为容隐。由来已久。比镇沅蠢动。二处猓贼、遂乘机聚众。焚掠乡村。臣随饬征巢□刀镇沅之各路胜兵。一鼓擒巢□刀。现获威远贼首扎铁匠、新平贼首李百叠等。余党就抚。得上□日、猓贼倚恃险阻。肆行不法。为害地方。鄂尔泰檄令各路官兵。乘势巢□刀抚。凶犯成擒。地方从此宁谧。甚为可嘉。著交部议叙。总兵孙弘本、奉该督调度。实心效力。劳绩懋著。著从优议叙。烟瘴地方。又值炎暑。官弁兵丁等、奋勇效力。皆属勤劳。著从优议叙赏赉。其中有染病受伤、以致身故者。俱照阵亡例。一体恩恤　　

○庚戌。授镇国公弘春妹、为县君。壻哈禄、为固山额驸　　

○壬子。万寿节。停止朝贺筵宴　　

○遣官祭福陵、昭陵、昭西陵、孝陵、孝东陵、景陵　　

○遣官祭真武、东岳、城隍之神　　

大清世宗敬天昌运建中表正文武英明宽仁信毅大孝至诚宪皇帝实录卷之六十二



大清世宗敬天昌运建中表正文武英明宽仁信毅大孝至诚宪皇帝实录卷之六十三　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正五年。丁未。十一月。癸丑朔。谕议政王大臣等。现今西藏颇罗鼐、带兵报康济鼐之讎。与阿尔布巴战斗相持。应特派大臣领兵料理。曾经缮写谕上□日。颁给达赖喇嘛。其来年大臣前往。应带领兵丁。目今预备。俟青草发萌时前去。此所派兵丁、著议政王大臣等议奏。从前派兵时。除官赏置办预备恩赐银两外。其稍有不足者。多指伊等俸饷支借。今次所派官兵、应停其借给。著从优赏赉。其料理藏内军机事务。著左都御史查郎阿、副都统迈禄前去。选派西安满洲兵四百名随往。四川绿旗兵丁。著散秩大臣品级銮仪使周瑛带领。陕西绿旗兵丁。著西宁总兵官周开捷带领。云南绿旗兵丁。交与鄂尔泰、酌量选派总兵官一员。副将一员。著留一员在乂木多驻劄。一员领兵进藏。周瑛赏银四千两。周开捷并所派云南之总兵。每人各赏银三千两。副将各赏银一千两。参将各赏银五百两。至赏给游击以下等官。尔等酌议具奏。寻议、大臣进藏料理。不可不带兵前往。所带西安满洲兵四百名。应派协领一员。佐领二员。防御二员。骁骑校四员。管辖进藏。再派陕西绿旗兵八千名。四川绿旗兵四千名。云南绿旗兵三千名。每兵丁二千名。派副将一员。一千名。或派参将游击一员管辖。守备千把等官。令该督抚提镇等。配合派出。其银两、各遵上□日从优赏赉。游击四百两。守备三百两。千总二百两。把总一百六十两。马兵二十两。步兵十六两。俱预为备办。俟明年青草发萌时起程。令左都御史查郎阿、于明年正月内、自京由西安西宁、同周开捷出口进藏。应带部院衙门贤能司官四员。笔帖式四员。理藩院领催二名。各赏给俸禄钱粮。置办前往。从之　　

○甲寅。谕内阁。延信已犯重罪。革去贝勒。交与宗人府究审。著行文与富宁安。将伊家产查明看守。其家属人口。著派官兵解送进京　　

○乙卯。谕吏部。定例凡在京各部院官员。因病告假回籍调理者。病痊之日。仍以原衙门补用。至在外各官。一经告病。即令休致。所以防不肖有司之托病规避也。夫外官有地方之责。患病不能办事。自应呈请离任。但病痊之日。格于成例。虽有才具优长之员。不得起用。殊为可惜。从前有府县官员告病者、朕降上□日调来。引见。见其才尚可用。即命医调治痊可。仍行补用。诚以人才难得。虽片长薄技。不忍弃置也。嗣后外官告病者。著督抚查明确实具题。令其回籍调治痊可。有情愿起用者。于本籍起文。赴部引见。仍以原缺补用。如此、是可以杜规避之端。而人才亦不至于沦弃矣　　

○予故领侍卫内大臣三等公音德祭葬。谥悫敬　　

○丁巳。谕议政王大臣等。阿尔泰军营办理粮饷事务巴泰、双喜之缺。著派原任巡抚法敏、原任内阁学士傅德、前往更换。伊等到日。同伊都立三人、管理粮饷种地事务。效力赎罪。明年大兵起程时。随将军前往　　

○谕内阁。户部侍郎西琳、著补授西安巡抚。张保、著回刑部侍郎原任。常德寿到京时。著署理户部侍郎事务。浙闽总督高其倬、办理两省之事。才力少不及。李卫著授为浙江总督。管巡抚事。从前鄂海、杨琳、为总督时。因不能兼摄两省之事。是以曾用年羹尧为四川总督。孔毓珣为广西总督。总之酌量时势。因人而施也。今李卫亦照此为浙江总督。不为浙江定例　　

○谕理藩院。今年口外蒙古地方。收获甚丰。科尔沁敖汉等十六处扎萨克地方。未能丰收。宜加特恩。科尔沁地方五旗。著赏银三千两。交与现今在京科尔沁王罗卜臧滚布贝子拉锡等带去。查明赏给。教汉等十一处扎萨克地方。著赏银六千两。尔衙门派司官二员。分两路带去。会同各处扎萨克、查明赏给。再此等扎萨克各旗仓内。现有存贮米粮。其未能丰收者。应如何酌量借给之处。尔衙门议奏。寻议、应令科尔沁敖汉十六旗、于和硕土谢图亲王阿拉卜昙等旗仓内。每户借给米五斗。造册送部查核。明年秋收抵还。从之　　

○戊午。谕刑部。奉天习俗不好。凡犯罪发遣之人。若发往相近边地。必至逃回。又生事端。嗣后、犯法之人。应枷责发遣者。著解送来京。照例枷责。满日、发与西安荆州等处满洲驻防之兵丁为奴向来奉天等处发遣人犯。并彼处旗下家人。私逃者甚多。该将军等、但有缉捕之名而无其实。嗣后著该将军等、将每年缉获之犯、与未获之犯、于年底报部奏闻。候上□日分别赏罚。其从前逃走之犯。著该将军等通行出示晓谕。令其自首。若伊等于雍正六年五月以前。自行投到。则免其逃走之罪仍照本罪安插。傥不行自首。被人拏获。则严加治罪。以上数条。著该部定议具奏　　

○江西巡抚布兰泰参奏、原任抚标游击今升蔚州参将裴魁。从前虚冒马粮二分。步粮三分。守粮六分。今经查出。请革职究追。得上□日。武弁虚冒粮饷几分。乃历来积弊。较有司之贪赃枉法。累及国计民生者。似有分别。该上司等、应预行严饬。令其悛改。为国家爱惜人才。若切加训诲。仍不遵奉。则当参革治罪。今布兰泰到任伊始。尚未教导属员。遽以空粮几分、将裴魁参奏。未免过刻。若督抚等皆如此参劾。恐有用之才。受微愆之累。而不得改过自新者多矣。朕念裴魁从前效力。从宽免其究问。著降三级留任。朕此番降上□日将裴魁宽免。深恐各省武弁等克扣兵粮。而该管上司等。徇情宽纵者。由此渐多。若照例将裴魁治罪。则又恐各该上司以北事参处为是。因而刻意搜求。使可用之员。遽行黜革。实属可惜。是以明降谕上□日。凡此宽严轻重之间。朕实以至公之心。而权衡于至当之理。封疆大臣等。祗遵朕训。随事察理。因时制宜。遇属员中之小过。当加训戒。容其改悔自新。方能事事合乎公平至当也　　

○庚申。谕内阁。前据怡亲王、及大学士朱轼奏称、直隶水田稻谷丰收。民间多不惯食稻米。请发银采买米石。使得卖米价银。转买小米高梁。于百姓甚属有益。此特为民食计。非为仓储计也。近闻州县中。竟有逼勒小民、强买稻米者。此等不肖官吏、生事扰民。将朕爱民德政。奉行不善。反为扰民之事。较之一切贪劣之员。尤为可恶。著该督等查参治罪。傥徇情隐庇。不行查参。将该督等一并严加议处　　

○又谕。朕惟汉史始志地理。盖本禹贡职方之遗。而条其郡邑。纪其户口。以宣究其风俗教化也。今各省皆有志书。惟八旗未经纪载。我朝立制。满洲蒙古汉军。俱隶八旗。每旗自都统副都统参领佐领、下逮领催闲散人。体统则尊卑相承。形势则臂指相使。规模宏远。条理精密。超越前古。岂可无以纪述其盛。况其间伟人辈出。树宏勋而建茂绩。与夫忠臣孝子义夫节妇、潜德幽光。足为人伦之表范者。不可胜数。若不为之采摭荟萃。何以昭示无穷。朕意欲论述编次。汇成八旗志书。年来恭修圣祖仁皇帝实录。今已渐次告成。即著诸总裁官领其事。选满汉翰林分纂。其满洲汉军内、有通晓汉文。而学问优长堪备纂修之任者无论进士举人贡监生员、以至闲散人等。俱著该旗都统副都统保送。但勿徇情滥举。以副朕慎重著述之至意　　

○壬戌。冬至。祀天于圜丘。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵　　

○停止次日朝贺　　

○谕内阁。朕日理万几。勤思上治。凡外省来京之小臣。如州县佐贰等官。常令引见。并许条奏地方事务。数年以来。览所奏甚多。其中指陈近理、言有可采者。或交部议。或即准行。此皆朕留心政治。期有裨益于地方之意也。特恐行之日久。致生弊端。或各省督抚藩臬等、见地方事务、有不便自行陈奏之处。因授意于属官。令其写入条陈之内。亦未可定。朕防微杜渐。不得不预行晓谕。傥有此等。则显蹈欺罔之罪。一经发露。断不宽贷。至朕屡颁谕上□日。训励臣工。总为国计民生之至要。各省督抚诸臣、自当实心遵奉。但恐前任督抚所奉之谕上□日。接任者未曾备悉。或致日久废弛。著各省督抚等、将历来所奉谕上□日。俱缮录成册。一一详载。以便每日观览触目警心。并将此册交代。不许失漏藏匿。如此、则前任奉行之谕上□日。后任仍得知所遵循。观览之际。悉如亲承朕训。于国计民生。庶有裨益　　

○又谕。朕览明太祖所著洪武宝训一书。词义周详。诰诫谆切。所以教其子孙臣庶者。亦费苦心。但明太祖起自布衣。奄有天下。虽姿性过人。而其识见尚局于卑隘其规模未臻于广大。盖缘文过其实。言行多不能相符。而议论自相予盾者有之。朕观尧舜授受心法。惟有一中。治世之道。必事事合乎时中。始为至善。我太祖太宗世祖圣祖相承之神谟圣烈。合于大中至正之道者。已经敬辑圣训。垂为世法。而从前史册所载。历代帝王之举动言论。每于中道之权衡。或未能悉协。大抵由于时势之所值不同。故政治训辞。亦因之而有偏向。后之论者。遂不能无疑议于其间。朕意欲将经史所载。历代帝王之嘉言懿行。可以绍执中建极之心传者。采录成书。为后世子孙之法鉴。著派翰林官、分任纂修。陆续进呈。朕亲加酌定　　

○谕户部。自古治水之法。惟在顺其自然之势而利导之。盖水之为害。大抵由于故道堙塞。使水不得径直畅流。以致泛溢而为患。但恐径直之路。堙塞年久。或民间既已盖造室庐。开垦田亩。或且安葬坟墓。人情各顾其私。未免百计阻挠。而司其事者、惑于浮议。遂致迁就纡回。别开沟洫。苟且从事。而不能成一劳永逸之举。此治水之通弊也。今江南地方。现在兴修水利。若水势必由之路。有碍坟墓。即于兴修水利钱粮内、动支银两。给与本人。令其改葬。俾小民既有营葬之资。而河工亦收利导之益。则水患可除。水利可兴。地方永远蒙福矣　　

○以镶黄旗蒙古都统常色礼、为陕西西安将军。仍留军前。其陕西西安将军事务。大学士富宁安、仍暂行署理　　

○礼部遵上□日议覆。嗣后各直省乡试房考官。除顺天仍照旧例外。其外省乡试、俱于邻省调取在籍候选之进士举人。文行素优者。掣签入闱分校。其两省接壤。附近三百里内者。不得混行咨送。从之　　

○癸亥。升一等侍卫叶楚、为正蓝旗蒙古副都统。调山西右卫左翼副都统阿里衮、为河南副都统。升二等侍卫明亮、为山西右卫左翼副都统　　

○兵部议覆。湖广彝陵镇总兵官杜森疏言、伊父陕西宁夏镇标右营千总杜呈源、随师进巢□刀吴逆阵亡。恳照例入祠。应如所请。从之　　

○山东巡抚塞楞额疏报、邹平等五县、开垦雍正五年分田地二千三百八十五顷有奇。下部知之　　

○旌表浙江山阴县烈妇、郑龙山妻严氏。夫故殉节。饮药殒命。给银建坊、入祠致祭如例　　

○甲子。礼部议覆。署直隶总督宜兆熊疏言、临城县原任湖广两桂营都司追赠游击刘芳周、于康熙三年、调巢□刀西山逆贼。临阵捐躯。请照例入祠。应如所请。从之　　

○兵部议覆。福建总督高其倬疏言、浙江黄岩镇中营千总陈天禄、不遵禁令。与把总黄正登、贿放米船出洋。该管游击刘廷选、失于觉察。均应照律治罪。得上

□日。依议。朕闻广东福建之人。性多贪利。而习俗轻悍。敢于为非。其曾经身为武弁者。或因事革退。闲废在家。不能安分。常于本地方生事。此等人、既久列营伍。于武职上司衙门、往来习熟。又因曾任职官。举动言语、足以煽惑地方。往往藐玩国法。肆行无忌。愚昧之人。被其引诱而不觉。朕意嗣后广东福建二省、及浙江沿海温台宁波等府之武职官员。有因事参处。已经革职治罪而家居者。不便仍留本地居住。其原任守备千把等官。则酌量派往直隶山东河南等省。入伍食粮。伊等既归营伍。听受约束。又得养瞻其身家。傥有汉仗弓马尚好者。仍可改过自新。勉图效力。其副将以下、都司以上、革职治罪之员。若系本省之人。著另行请上□日。其如何分别定议之处。著该部详议具奏。寻议、嗣后广东福建及浙江沿海温台等府之人。在本地曾为武弁。革退治罪者。不许仍留本籍居住。应将广东人派往山东。福建人派往河南。浙江温台等府人派往直隶。交与各营入伍食粮。如再有过犯。按律加倍治罪。果能勤慎效力。仍令酌量补用。傥有私自回籍者。照配所逃回例治罪。至副将以下、都司以上等官。非微弁可比。应令该督抚于题参疏内声明。请上□日定夺。从之　　

○乙丑。圣祖仁皇帝忌辰。遣官祭景陵　　

○丁卯。策试天下中式武举夏橒等、一百十六名于太和殿前　　

○谕内阁。昔圣祖仁皇帝尝称巴图鲁公鳌拜、效力处甚多。厥功甚大。因犯重案。不得已将伊治罪。伊孙达礼善、朕甚望其成立。欲加恩育。但伊人甚平常。行止不堪。可惜不能承朕恩眷。当时谕上□日如此。朕数十年来。惟闻鳌拜僭妄无礼、擅权作威之罪。未深知伊之功勋。并不知鳌拜子孙现在者何人。昨引见达福时。方知达福人去得。朕又恭阅圣祖仁皇帝实录。鳌拜所效功绩。每多超众之处。是以康熙五十二年、圣祖特命查鳌拜之子孙。加恩赏给一等阿思哈尼哈番。皇考既已施恩。宽免鳌拜之罪。应将鳌拜效力所得一等公爵。给达福承袭。世袭罔替。仍授为散秩大臣。鳌拜著致祭一次。至建立石碑加恩等处。交该部查例具奏　　

○谕兵部。本营兵丁、不得拔补本营千把。前经高其倬奏请。部议准行。数年以来。朕留心体访。始知将此处兵丁、用为他处千把。颇多未便。盖兵丁平日所管汛地。其情形险阻、素所深知。及用为千把。诸事有驾轻就熟之益。若用往他处。则初到之日。一切茫然。必待学习而后通晓。此办理公事之当筹及者也。至于微员末弁。安土重迁。盘费居址。措置匪易。若令调换至数百里外。必至拮据艰难。有室家之累。此又私情之当筹及者也。朕思本营兵丁、即为本营千把。诚不能免于牵制瞻徇。若于同城之中。互相更换。如系左营。则用为右营。前营。则用为后营。又如抚标镇标之同城者。亦可彼此更换。庶于公私两便。其地方止有一营者。或应于就近调补。或应仍照从前旧例。著该部定议具奏。寻议、嗣后督抚提镇、于本标下左右前后等营。准其互相拔补。或同城协营。亦许彼此更换。至独营地方。千总有左哨右哨之分。把总有头司二司之别。如无邻近营汛。可即于本营左右哨二司调拔。庶兵丁管理汛务。各皆娴熟。且可免迁移之累。从之　　

○礼部奏、镶蓝旗闲散宗室卢式之继妻民觉罗氏。怀贞守节。年例相符。应加旌表。给与银两缎疋。并奖谕敕命一道。从之　　

○免湖北蕲州黄冈等四州县、黄州蕲州二卫、本年分水灾额赋有差　　

○云贵总督鄂尔泰题、云南永北土知府阿锦先故。请以其子阿有威承袭。下部知之
  </div>
  <div class="pagination">
   <a href="清实录雍正朝实录_page94.html">
    上一页
   </a>
   <span>
    ...
   </span>
   <a href="清实录雍正朝实录_page90.html">
    90
   </a>
   <a href="清实录雍正朝实录_page91.html">
    91
   </a>
   <a href="清实录雍正朝实录_page92.html">
    92
   </a>
   <a href="清实录雍正朝实录_page93.html">
    93
   </a>
   <a href="清实录雍正朝实录_page94.html">
    94
   </a>
   <span class="current-page">
    95
   </span>
   <a href="清实录雍正朝实录_page96.html">
    96
   </a>
   <a href="清实录雍正朝实录_page97.html">
    97
   </a>
   <a href="清实录雍正朝实录_page98.html">
    98
   </a>
   <a href="清实录雍正朝实录_page99.html">
    99
   </a>
   <a href="清实录雍正朝实录_page100.html">
    100
   </a>
   <span>
    ...
   </span>
   <a href="清实录雍正朝实录_page96.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
