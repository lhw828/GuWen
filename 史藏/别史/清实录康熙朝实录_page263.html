<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 263 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 263 页/共 681 页</h1>
    <div class="content">○壬子。上御太和门视朝。文武升转各官谢恩　　

○癸丑。上诣太皇太后宫、问安　　

○以故二等阿思哈尼哈番阿哈纳亲弟丰忠、袭职　　

○甲寅。调兵部右侍郎库勒纳、为户部右侍郎。升内阁学士阿兰泰、为兵部右侍郎　　

○乙卯。调礼部左侍郎萨海、为户部左侍郎。转礼部右侍郎鄂哈、为左侍郎。调兵部督捕左侍郎温代、为礼部左侍郎管右侍郎事　　

○广西道御史刘超凡疏言、奉天锦州二府属州县、应各设教官一员。从之　　

○丙辰。广东广西总督吴兴祚疏言、广州七府沿海地亩、请招民耕种。上谕大学士等曰、前因海寇未靖、故令迁界。今若展界、令民耕种采捕、甚有益于沿海之民。其浙闽等处地方、亦有此等事。尔衙门所贮本章、关系海岛事宜甚多。此等事不可稽迟。著遣大臣一员、前往展立界限。应于何处起止、何地设兵防守。著详阅确议。勿误来春耕种之期　　

○兵部题、江西等处战伤残废官兵、赏给银两。上曰、内一等侍卫穆森、所受箭伤甚微、乃向部中称中箭重伤、以致残废。由此观之、则讹称受伤者、不知凡几矣。该都统、副都统、兵部堂官、一并严加察议。寻都察院议覆、穆森、革职鞭责。都统、副都统、兵部堂官、各降罚有差。从之　　

○左副都御史吴琠、丁父忧。命回籍守制　　

○銮仪卫銮仪使赵良栋、以病乞解任。命回籍调理、病痊起用　　

○丁巳。上幸南苑行围　　

○予海澄殉难一等阿达哈哈番李显孝、祭葬如　　

○琉球国王嗣尚贞、遣陪臣毛文祥等进贡。宴赉如例　　

○兵部遵上□日议覆、銮仪卫官缺出、向以掌房掌案贴房贴案人等补授。今应停止。令于汉军汉人世职、并武进士内、选择轮用。从之　　

○戊午。予故原任太子少傅都统道喇、祭葬。谥勤襄　　

○予故山东巡抚李天浴、祭葬如例　　

○二等精奇尼哈番硕塔、军机革职。以硕塔亲叔之孙额尔锦、袭替　　

○己未。上诣太皇太后皇太后宫、问安　　

○上御乾清宫。讲官进讲易涣卦、六三涣其躬二节。上曰、公尔忘私。国尔忘家。欲得其人甚难。张玉书奏曰、此全在居心如何。外貌殊难知也　　

○喀尔喀扎萨克图汗、遣使进九白年贡。宴赉如例　　

○庚申。吏部等衙门、以尚之信名下应入官妇女、为都统赖塔带回。请取口供。上曰、赖塔、自福建直抵广东、云南。系效力勤劳、树立大功之人。带回妇人、事甚微细、无大关系。因此遂与众犯、一同取供。觉有未当。如事有牵连、应取口供。尔等亲询、勿因取供、遂以无礼加之、致失朕眷顾功臣之意　　

○升左通政达哈他、为兵部督捕左侍郎　　

○辛酉。上御乾清宫。讲官进讲毕。上问理学之名、始于宋否。张玉书奏曰、天下道理、具在人心、无事不有。宋儒讲辨、更加详密耳。上曰、日用常行、无非此理。自有理学名目、彼此辨论。朕见言行不相符者甚多。终日讲理学、而所行之事、全与其言悖谬。岂可谓之理学。若口虽不讲、而行事皆与道理吻合。此即真理学也　　

○升詹事阿哈达、为内阁学士兼礼部侍郎　　

○升广西按察使黄元骥、为山东布政使司布政使　　

○以故二等阿思哈尼哈番阿赖亲弟之孙高亮、袭职　　

○壬戌。上御太和门视朝。文武升转各官谢恩。次厄鲁特、喀尔喀、进贡使臣等行礼　　

○命翰林院掌院学士牛纽、教习庶吉士　　

○升江南庐凤道孙兰、为江西按察使司按察使　　

○改宿桃同知、为分管宿虹河务同知。添设同知一员。分管桃源河务。添设睢宁县、安东县、管河县丞各一员、山阳县、外河县丞一员。裁高家堰大使缺。改设主簿一员　　

○癸亥。谕吏部、朕夙夜孜孜、勤求治理。务期纪纲整肃、吏治澄清、庶绩咸熙、民生乐业、以几郅隆之化。部院衙门事务、屡加申饬。近皆修举职业、勉力清厘。惟在外直隶各省督抚等衙门、积习相沿、未尽整饬。一切事务、不能恪恭勤励、实心办理。督抚为地方大臣、果能洁己率属、公正无私、则大法小廉、交相儆惕、吏治自当振兴、闾阎克臻康阜。且纠劾官员、关系激劝。必莅任既久、贤否洞知、方可据实指参。贪劣知儆。向来督抚、有入境即行纠参者。既未夙悉官评、止据下属揭报、即行题参、则所劾未尽得实。徒为具文塞责。果系真知灼见、自当不时指参、何必拘定迟速。又广西、四川、地处边疆、选补官员赴任、每多迟误、悬缺久待、料理乏人。著九卿詹事科道、会同详议以闻　　

○谕刑部、明罚敕法、民命攸关。必谳决精详、案无留滞、而后听断得情、民免株累。向因刑部等衙门事务、审理迟延、屡加申饬。今积案已完、宿弊渐革。惟在外直隶各省督抚等衙门、因循积习、怠忽稽迟。一切刑名案件、有经年不结者。有数年不结者。或因承审官员、不能恪秉虚公、妥招定案。每多草率含糊、希图苟且完结、以致上官屡行批驳、沉案积久不清。或因上官意有偏徇、借端频行驳审、因而营求滋弊、颠倒是非、冤抑无辜、莫由申诉。此等情弊、皆由听断不公、完结不速、牵连淹滞、苦累小民。应作何立法、俾在外各衙门、痛改积习、永绝弊源。讼简刑清、克称平允。著九卿詹事科道、会同详议以闻　　

○升宁古塔副都统萨布素、为黑龙江将军　　

○以礼部左侍郎管右侍郎事温代、为黑龙江左翼副都统。升工科给事中雅齐纳、为右翼副都统　　

○以故三等阿思哈尼哈番巴拜之子赖珠、袭职　　

○治理历法南怀仁、进盛京九十度表。令永远遵行　　

○甲子。上诣太皇太后宫、问安　　

○升贵州镇远副将唐光尧、为广西左江总兵官　　

○乙丑。福建提督施琅疏言、舟山等处伪总兵、有兵丁船只在海岛者、俱遣人招抚、令聚集一处、以杜奸宄。上曰、施琅所奏招集各岛船只、筹画周详、甚为可嘉。此等。见在海岛船只、及伪官兵丁。著施琅严加确察、俱行收抚、务尽根株、毋贻后患　　

○上御内殿。大学士、学士等、捧京师秋审罪犯、三覆奏本、面奏请上□日。上取招册、逐一披阅。曰、各犯或盗窃银两、至于满贯。或拐卖人口、得财未伤人。或斗殴伤人、而非立毙。或手执凶器、而未杀伤。虽情罪确实、法当处死、而人命关系甚重。朕于一切应死人犯、有一线可生之路、即令缓决、饬所司再行研审。此各犯、姑缓勾。又详阅情实罪案。仍向大学士等再三询问、欲求所以生之之道。至万无可缓、乃置之于法　　

○命吏部侍郎杜臻、内阁学士席柱、往勘福建、广东、海界。工部侍郎金世鉴、副都御史雅思哈、往勘江南、浙江、海界　　

○调镶黄旗蒙古副都统佛尔诺、为满洲副都统　　

○户部题、黑龙江至乌喇、须设十驿。但设驿之地、不行相度、难以悬议。应俟来年三月雪消、遣户兵二部、理藩院官各一员、并令宁古塔将军、选熟知地势者偕行。就近派郭尔罗斯二旗、杜尔伯特一旗、向导各二人、详加丈量。上命户部郎中包奇、兵部郎中能特、理藩院郎中额尔塞、前往　　

○丙寅。礼部议覆、国子监祭酒王士正疏言、明代南北两雍、皆有十三经注疏、二十一史刻板。今国学所藏、漫漶残缺。宜及时修补。至南监板、请敕该督抚查明、行令学臣、收贮儒学尊经阁中。毋致遗失。应如所请。从之　　

○丁卯。上幸南苑行围　　

○升翰林院侍读学士傅腊塔、为詹事府詹事　　

○升湖广按察使李世昌、为云南布政使司布政使　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百十二


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百十三　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大
</div>
    <div class="pagination">
<a href="清实录康熙朝实录_page262.html">上一页</a><span>...</span><a href="清实录康熙朝实录_page258.html">258</a><a href="清实录康熙朝实录_page259.html">259</a><a href="清实录康熙朝实录_page260.html">260</a><a href="清实录康熙朝实录_page261.html">261</a><a href="清实录康熙朝实录_page262.html">262</a><span class="current-page">263</span><a href="清实录康熙朝实录_page264.html">264</a><a href="清实录康熙朝实录_page265.html">265</a><a href="清实录康熙朝实录_page266.html">266</a><a href="清实录康熙朝实录_page267.html">267</a><a href="清实录康熙朝实录_page268.html">268</a><span>...</span><a href="清实录康熙朝实录_page264.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
