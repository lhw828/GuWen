<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1028 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1028 页/共 1860 页</h1>
    <div class="content">
○庚戌。万寿节。遣官祭太庙后殿　　

○遣官祭福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵　　

○遣官祭显佑宫、东岳庙、城隍庙　　

○上诣皇太后行宫行礼　　

○御澹泊敬诚殿。扈从王公大臣官员、及蒙古王公台吉等、行庆贺礼　　

○辛亥。谕军机大臣等、福建漳州等属。夏间雨泽短少。前经苏昌奏明。昨章绅陛见来此。亦奏称该处正在望雨。乃今日任澍所奏。则称漳州等处。夏末以来。雨水及时。杂粮等项。俱皆畅茂。西成可望丰稔。并未将短雨之处。据实入告。殊属非是。任澍身任总兵。既奏地方晴雨岁收之事。理应将实在情形奏闻。若徒事捏辞粉饰。又安用此具文塞责耶。任澍著传旨申饬　　

○闽浙总督苏昌奏、台湾淡水厅所属之鲎壳庄民人。被凶番焚杀多人。臣饬委臬司余文仪。由厦门渡台。查得此案起衅缘由。因淡水之三湖一带。从前原系界内民田。嗣因遭番人肆虐。划出界外。小民每生觊觎。不肯废弃。时往偷种。本年三月间。鲎壳庄民。有耕牛越出界外。前往寻觅未获。猝遇生番多人。追赶入庄。入火焚寮。戕杀多命。又鲎壳庄上年冬间。有生番出界赶鹿。被庄民射死。以致生番挟仇。乘隙焚杀。臣现札饬余文仪。密调就近熟番。查探路径。相机剿办。得旨、览奏俱悉　　

○赐江西龙虎山上清宫。御书扁曰。真灵福地　　

○调陕西提督李时升。为云南提督。以甘肃西宁镇总兵汪腾龙。为陕西提督　　

○壬子。谕曰、云南提督李勋、历任提镇。宣力有年。今春因查办莽匪一事。调任滇省。该提到滇后。亲赴孟艮等处。督率追剿。不辞劳勚。办理颇合机宜。朕特念其年逾七旬。降旨令其回驻普洱办事。兹据杨应琚奏、李勋回至中途病故。殊堪轸惜。李勋著加恩追赠太子太保。加祭一坛。所有应得恤典。仍著该部察例具奏　　

○谕军机大臣等、据杨应琚奏、提督李勋。自孟艮回至普洱。于七月初十日行至黑龙潭地方病故等语。李勋于查办莽匪一事。颇能出力。今遽溘逝。甚属可惜。所有恤赠典礼。业经有旨谕部。遗缺亦令李时升调补矣。李勋生有几子。年岁若干。有无出仕之人。并现在是否随任滇省。著传谕杨应琚。即行查明具奏　　

○又谕、云南提督员缺。已有旨著李时升调补。所遗员缺。著汪腾龙补授矣。云南提督员缺紧要。李时升接到谕旨。即速驰驿前赴新任。其陕西提督事务。汪腾龙未到任之前。著明山暂行署理。将此一并传谕知之　　

○大学士管云贵总督杨应琚奏、整欠所属地方辽阔。应添设土目以资料理。臣与提臣李勋。选派便委士把总杨虎。冶靖。及整欠旧头目召教。酌给土千把职衔。分管各猛紧要地方。其原酌留官兵全彻。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百六十六

大清高宗法天隆运至诚先觉体元立极敷文奋武孝慈神圣纯皇帝实录卷之七百六十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十一年。丙戌。八月。癸丑。上诣皇太后行宫问安　　

○自避暑山庄启銮。幸木兰　　

○谕曰、庄有恭于题参段成功一案。徇庇欺朦。获谴实由自取。但此等积习。外省督抚。均所难免。庄有恭经此番惩创。谅应知所儆惕。著加恩免罪。补授福建巡抚。以观后效　　

○又谕、近因偷砍围场树木。朕以扎什泰未免有心偏袒。是以摘去翎顶。今此案业经审明。伊尚无情弊。且此事翼长拏获盗犯。在伊亦有劳绩。扎什泰世职、蒙古奏事侍卫、著加恩赏还　　

○谕军机大臣等。前以庄有恭题参段成功一案。有心徇庇。豫为开脱地步。不得不明示惩儆。是以将伊革职治罪。今念其事。尚属外省相沿陋习。各督抚中似此者。谅亦不止庄有恭一人。且所犯亦不至若和其衷之甚。特加恩免罪。仍降旨补授福建巡抚。该省抚篆。出缺已久。李因培到闽未几。今复离任。海疆重地。未便悬缺久待。朕现已启銮幸木兰。庄有恭难以进哨。著留京办事王大臣、传谕庄有恭、奉到谕旨。即速前赴新任。不必至行在请训。即谢恩原可缮摺具奏也　　

○以两广督标中军副将赵兴宗、为甘肃西宁镇总兵　　

○赈恤甘肃红水县丞、沙泥州判、盐茶厅、本年旱灾饥民。缓皋兰、金县、会宁、固原、盐茶厅、武威、平番、中卫、花马池州同、碾伯等、十一厅州县额赋。并贷给耔粮　　

○是日、驻跸中关行宫　　

○甲寅。谕、据明瑞奏称、伊犁今岁田禾。被蝗微伤。不能多积谷石。请将由西安遣驻兵丁。明年暂行停止。俟后年再行遣来。如蒙俞允。请降旨西安将军等。令其停止办理车辆等项等语。西安兵丁。移驻伊犁。非紧急之事。今年伊犁田禾。既被蝗伤。谷石不多。西安移驻兵丁。不但明岁不必遣往。即多停数岁。俟积谷充盈之时。再行移驻。亦无不可。著传谕西安将军、巡抚、西安兵丁。明年不必移驻。俟明瑞于应遣之时具奏。候朕谕旨。再行遣往。所有车辆等项。均著停止办理　　

○是日、驻跸波罗河屯行宫　　

○乙卯。谕军机大臣等、闻内地农民。皆祀刘猛将军、及八蜡神。伊犁虽系边徼。其耕种亦与内地无异。理宜仿傚内地习俗。著传谕明瑞等、令其建祠设位供奉。亦不必特作一事声张办理　　

○是日、驻跸济尔哈朗图行宫　　

○丙辰。上遣侍卫云保、赴避暑山庄。皇太后行宫问安　　

○军机大臣等议覆、直隶总督方观承奏称、永定河南北两岸河滩内。村庄共十八处。俱于乾隆十八年二月。遵旨指给堤外村基。令其全数搬移。立碑两岸。又河道经由之南埝内。大小二十八村。亦经劝谕迁移。给领房价。内十一村全行迁去。十一村迁去六百三十二户。其余不愿迁各户。停止给价。亦不许其添建房屋。所有地亩。蒙恩减赋。仍听各户守业。又将北埝至范瓮口四村。及凤河十六村。一并查明立碑。豫为限制在案。今查南埝距河已远。并相近北埝。水未经由各村。地亩俱可耕种。从前迁去人户。有回本处搭盖草房居住。又节据东安、武清、霸州、永清、天津、等州县属。三十四村民人。以现今河道改由北埝。遥埝一带。所有涸出地亩。曾经减粮守业。无知隔远。不便垦种。恳请暂回原处耕业。房间停其拆毁。其未迁各户屋旁。暂添草土房居住。所有从前减粮地亩。既可照旧耕种。其钱粮仍依旧额徵收。并减粮存退旗地。一并报部等语。均应如所请。惟查从前迁去各户。俱经给领房价。今该村民等。既请仍回原处耕种。完粮守业。则原领房价。自应按数缴纳归款。应令该督查明办理。仍确核碑载户口。实力稽查。不得任他处村民。滥行塔盖窝铺房间。日渐增益。致妨原定限制。从之　　

○是日、驻跸阿穆呼朗图行宫　　

○丁巳。秋分。夕月于西郊。遣恒亲王弘晊恭代行礼　　

○上行围　　

○兵部议覆、湖南布政使赫昇额奏称、学政回京调任。应停给夫马船只。查学政赴任回京。及调任他省学政。原系京官奉使。与职任地方官员。本有区别。应照旧例。仍给夫马船只。惟升调别省他职。不得径自驰驿。从之　　

○是日、驻跸布都尔昂阿大营　　

○戊午。上遣侍卫永瑺、赴避暑山庄、皇太后行宫问安　　

○行围　　

○是日、驻跸齐尔伯库昂阿大营。至庚申皆如之　　

○己未。福建巡抚庄有恭奏、祖籍本系福建。迁粤虽久。祖茔尚有在闽者。今蒙恩补授福建巡抚。应否回避。得旨、不必回避。力去积习　　

○庚申。世宗宪皇帝忌辰。遣官祭泰陵　　

○谕、据工部议覆、御史郑廷楫条奏、扣留工程银两。十分之一二。以备核减追赔一摺。所议未为妥协。各省修建工程。既经核实确估。自应照数支给。以便办料兴工。承修之员。如果洁己奉公。帑归实用。自不致有驳减追赔之事。倘不肖官员。浮冒侵帑。贻误工程。即当照律治罪。著落追赔。若虑日后赔缴无著。于估工井。豫为核减起见。酌留以备扣抵。殊非政体。且实估实销者。既不应责其先期垫用。而侵冒之员。转得因此藉口。甚至以不堪物料搪塞。或短发价值累民。种种流弊。皆所不免。所有该御史原奏。应毋庸议　　

○又谕、据李宏奏、八月初八日以后。黄水骤长。已开放峰山四闸。宣洩盛涨。所有铜沛厅属之韩家堂地方。因溜势汕刷大堤。于十八日漫溢。过水六十余丈。现在集料抢护。飞札督臣高晋。来工商办。并请将伊严加治罪一摺。此次黄水长发。较往年稍大。以致漫溢。堤工抢筑。最为紧要。高晋现赴徐州。著即会同李宏。督率地方河务各员。上紧堵筑。务须实力妥办。克期竣工。其溃溢处所民户田庐。有无伤损成灾。并著该督等。即速查明。妥协经理。照例抚恤。毋致稍有失所。至韩家堂原系无工之处。且因河水盛涨漫堤。与寻常疎防有间。李宏、著从宽免其议处。该部遵谕速行　　

○谕军机大臣等、据李宏奏、韩家堂地方。于八月十八日。黄水盛涨。漫口六十余丈等语。已降旨令该督等速行堵筑矣。高晋久任南河。工程素所熟悉。且现任总督。于地方官应行集夫购料诸事。亦无呼应不灵之处。无须特派大臣前往督办。高晋此时谅已驰赴徐州。著即会同李宏。董率各员。上紧堵筑。务期克日合龙。以慰廑念。至现在漫口。或系南岸。或系北岸。及是否夺溜。河水趋归何处。其漫口地方。居民人口有无伤损。田禾是否成灾。李宏摺内并未声明。著传谕高晋。逐细查明妥协经理。仍将各情形。即行绘图具摺覆奏。并将此传谕李宏知之。寻奏、韩家堂漫口。在铜沛厅属。黄河南岸。水漫后。大溜并未全夺。其趋入漫口之水。由陵子孟山等湖。汇注洪泽湖。水势平漫。附近居民人口。尚未伤损。其漫水经由之处。未免被淹。屋舍间有倒塌。现经江苏抚臣明德。亲往徐属各县。查勘抚恤。其宿州。灵璧。虹县。知会安徽抚臣冯钤查办。得旨、伫俟合龙之信。妥速为之　　

○辛酉。上行围　　

○遣官祭贤良祠　　

○谕、据阿桂等奏称、雅尔地方。向来雪大。而牧场遥远。近城所有地亩。不敷五百兵丁耕种。悉心查勘得塔尔巴哈台山阳。鄂毕特之旧游牧。楚呼楚地方。田土膏腴。水亦充足。牧马之处。既不甚远。无庸动移卡座。地方形势。亦颇佳胜。请将雅尔城。移于楚呼楚等语。雅尔地方雪大。牧场遥远。而附近可耕之地。又属无多。今阿桂等。勘得楚呼楚地方。田腴水足。牧场近便。地方形势亦佳。应移城于楚呼楚。至从前立城于雅尔。因大臣等甫经到彼。询问厄鲁特等。听从其言。酌定建城。尚非甚谬。朕所以不即将伊等治罪。然竟致移城。朕即不加谴责。伊等于心何安。理宜请罪具奏。何得隐忍不以为事。著传谕明瑞。阿桂等。查从前究系何人定议。建城于雅尔之处。即明白陈奏　　

○江苏巡抚明德奏、铜山县黄河漫溢。居民田庐被淹。臣亲身督率。分头查勘。搭盖棚厂。散给口粮。照例赈恤。得旨、好。妥速办理。以救灾民　　

○是日、驻跸永安湃昂阿大营　　
</div>
    <div class="pagination">
<a href="清实录乾隆朝实录_page1027.html">上一页</a><span>...</span><a href="清实录乾隆朝实录_page1023.html">1023</a><a href="清实录乾隆朝实录_page1024.html">1024</a><a href="清实录乾隆朝实录_page1025.html">1025</a><a href="清实录乾隆朝实录_page1026.html">1026</a><a href="清实录乾隆朝实录_page1027.html">1027</a><span class="current-page">1028</span><a href="清实录乾隆朝实录_page1029.html">1029</a><a href="清实录乾隆朝实录_page1030.html">1030</a><a href="清实录乾隆朝实录_page1031.html">1031</a><a href="清实录乾隆朝实录_page1032.html">1032</a><a href="清实录乾隆朝实录_page1033.html">1033</a><span>...</span><a href="清实录乾隆朝实录_page1029.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
