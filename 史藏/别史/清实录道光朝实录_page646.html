<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 646 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 646 页/共 848 页</h1>
    <div class="content">
○以兵部左侍郎朱嶟知武举。内阁学士王炳瀛、为武会试正考官。都察院左副都御史帅承瀚、为副考官。　　

○命怡亲王载垣、在御前大臣上学习行走。　　

○命青州副都统德珠布来京。以乌噜木齐领队大臣穆特恩、为青州副都统。　　

○命伯都讷副都统巴雅尔、西安左翼副都统齐哴阿、来京陛见。　　

○癸亥。谕内阁、自上年＜?口英＞逆犯顺以来。滋扰广东福建浙江三省。沿海居民。惨罹锋镝。或被抢掠一空。或致流离失所。朕统御寰区。恫瘝在抱。每阅各处奏报。为之寝食不安。已命奕经为扬威将军。特依顺、文蔚、为参赞大臣。调集各路精兵。克期进剿。大兵到浙。自必迅速蒇功。惟各路所调官兵。经过郡县地方。恐或约束不严。藉端骚扰。著责成该将军等严饬管兵各员。分饬所属。谨守纪律。秋毫无犯。违者即以军法从事。如有纵容徇隐。另经举发。惟该将军等是问。其沿海各处乡村。均宜自行团练乡勇。联络声势。上为国家杀贼。下即自卫身家。其有奇才异能。足备御侮之用者。许赴军营自行投效。该将军等量才器使。遇有出力之处。随时保奏。候朕施恩。从前三省教匪滋事。尽有由义勇出身。擢至大员者。该将军等务当多方激劝。咸使有勇知方。一技一长。毋稍屈抑。凡兹薄海臣民。皆系朝廷赤子。二百年来食毛践土。具有天良。当此逆夷不靖。自必志切同仇。断不可为奸夷所惑。自外生成。其或被胁陷贼。自拔来归。亦即宥其既往。予以自新。俾得同赞肤功。共享太平之福。著沿海各督抚刊刻誊黄。遍行晓谕。用示朕外攘内安至意。　　

○又谕、前有旨将琦善、乌尔恭额、发往军台充当苦差。兹据兵部奏称、军台祇有效力赎罪。并无苦差可以充当。既系向办成案。琦善、乌尔恭额、均著改为发往军台效力赎罪。　　

○谕军机大臣等、讷尔经额奏、遵旨筹拨兵马一摺。又另片奏、豫备铅丸火药。及沿海择要防范等语。所办均属周妥。惟北塘海口。前经该督将山海关撤兵六百名。拨赴该处协防。现已饬令折回山海关。是该处兵力。尚嫌单薄。不足以资守御。仍著该督相度形势。再行添拨官兵。务期得力。所奏牛革拒炮。已经演试。不能抵拒等情。览奏已悉。所有给事中朱成烈前奏御炮之法。著毋庸议。将此谕令知之。　　

○又谕、前因逆夷在浙滋事。有旨令吴文镕挑选九江镇精兵一千名。迅速派员管带赴浙。此项官兵。现在无论已未起程。俱著即撤回归伍。其前经调赴闽省后又截赴浙江之江西兵二千名。仍著催令速往。将此由六百里谕令知之。　　

○又谕、＜?口英＞逆在浙猖獗。宁波失守。已授奕经为扬威将军。出师征剿。著宝兴迅速于四川建昌松潘两镇属内。挑选精兵。其该省屯兵有可调用者。亦著一体挑选。共足二千名之数。派委曾经出师之镇将管带前赴浙江军营。听候调遣。沿途严加管束。毋许滋扰。将此由六百里加紧谕令知之。　　

○又谕、奕经等奏、请调派员弁赴浙差委一摺。四川省游击张富、李嘉猷、都司许超、梁有才、守备伍玉琳、张定川、颜朝斌、千总郑心广、王国英、李超、刘炳、熊翥飞、把总彭友泉、朱暐南、刘天培、陕甘省除游击田大武、王贵、本日据富呢扬阿奏明现派带兵外。参将唐璥、雷捷凯、游击谢天贵、吴珍、都司赵秉喜、守备刘奇、李俸举、牟成烈、陈芝兰、甘贵、千总曹正喜、李尚凤、沈仁贵、罗文聪、竹秉元、叶荣、颜长春、把总黄国才、毛喜、朱京美、李洪升、马永泰、罗得、邹步云、李荣、陆俊德、张映川、河南省都司刘天保、外委罗锦川。著宝兴、恩特亨额、富呢扬阿、鄂顺安、即劄饬该员弁等、各酌带精壮亲信劲兵十数名。速赴浙江军营。听候差委。此内如有先经带兵前赴他省。与现有事故。未经在营当差者。即著毋庸派往。其已调赴浙江者。即著遵前旨催令速往。将此由六百里各谕令知之。　　

○命乾清门三等侍卫伊兴阿、随扬威将军奕经等前赴浙江。听候差委。　　

○以副都统衔头等侍卫富僧德、为正蓝旗蒙古副都统。　　

○甲子。谕内阁、桂轮奏、查办匪徒放火廷烧房屋大概情形一摺。热河平泉州属回子地地方。被匪徒多人放火延烧房屋。该州英宝。与知县仲淳。所禀情形互异。显有不实不尽。此案放火人犯。著即饬令承德府知府上紧缉拏务获。交该都统提同应讯人证。究明何处匪徒。是否矿匪挟嫌谋害。严行惩办。傥该地方文武各官有诿卸消弭情事。即著据实参奏。毋稍姑容。　　

○谕军机大臣等、据孟保等奏、拉达克夷人。森巴生番。占据唐古特边界。现在添派番兵剿捕。并筹办口粮等语。拉夷勾结森番。侵占藏境。夺据达坝噶尔。及杂仁补仁三处营寨。经前派查办之戴琫比喜。与贼接仗。互有杀伤。贼势猖獗。自应添派番兵。以资堵御。除前次派往番兵一千三百名外。著再行拣派如琫二史。甲琫四名。定琫二十名。前后藏番兵五百名。兼程前往。飞饬前次派往之噶布伦等、相机设法攻剿。所需口粮。准其将各营官寨所贮青稞。赶于大雪封山之前。全行运到军营。毋稍迟误。该大臣等务须妥为筹办。以期迅速完竣。至另片奏、乍丫大呼图克图、藉病未回。以致往来差使。每多阻滞。现饬守备谢国泰、驰往打箭炉。会同粮员王椿源设法开导之处。已谕知四川总督委员协同办理矣。将此谕令知之。　　

○又谕、据孟保等奏、乍丫大二两呼图克图、彼此不睦。欲图打仗。今大呼图克图住居打箭炉所属之少悟石地方。藉称患病未回。以致来往差使。行抵乍丫。每多阻滞。现委守备谢国泰、驰往打箭炉。会同粮务王椿源设法开导。督催该呼图克图速回乍丫。听候剖断。以期大道疏通等语。该呼图克图等蛮触相争。固可置之不理。惟乍丫阿足王卡一带地方。为前藏通衢。未可令其阻梗。孟保等派员前往开导。仅止会同粮员。恐不足以资弹压。著宝兴即委干员驰往。会同妥协办理。将此谕令知之。　　

○又谕、天津海口紧要。经该督调拨官兵驻劄防堵。尚属周密。惟转瞬即交冬令。气候严寒。该夷是否北驶。未可豫定。如届期酌撤兵弁。则恐夷情诡诈。万一北来。一时调拨。缓不济急。如概行留驻。又恐该兵丁等冒雪冲寒。巡逻防守。自必倍形劳苦。宜如何妥为安置。著该督察看情形。豫筹妥议具奏。将此谕令知之。　　

○又谕、余步云奏、宁波失守。退保上虞。收集散兵一摺。曹娥江距上虞数十里之遥。为省城门户。最关紧要。昨据刘韵珂奏、现已饬令郑祖琛、李廷扬、鹿泽长等、协同堵御。并令蒋文庆驻劄声援。著余步云赶紧收集散兵。认真防堵。无令逆夷窜入。该提督不必赶省。将此由六百里谕令知之。　　

○又谕、前因镇海失守。曾经降旨谕令刘韵珂饬知余步云。在浙江省城协力防堵。兹据余步云驰奏、宁波失守。该提督现已退至上虞等语。曹娥江为紧要门口。该抚前派郑祖琛带兵防堵。现已谕令余步云。速赴曹娥江协同守御。至此后浙江办理防剿情形。该抚一面奏闻。一面即将奏稿咨会扬威将军奕经等。不可遗漏迟误。将此由六百里谕令知之。　　

○以怡亲王戴垣、为变仪卫掌卫事大臣。　　

○以镶白旗蒙古副都统盛埙、署正蓝旗蒙古副都统。　　

○命陕甘总督恩特亨额拨银二万四午二百八十四两。解赴阿克苏。备道光二十三年经费。　　

○拨江南上元、东台、当涂、庐江、东流、五县漕米六千九百四十五石。济放江安各帮丁灾缺行月等米。　　

○缓徵陕西葭州被雹村庄下忙额赋。　　

○乙丑。上诣绮春园问皇太后安。　　

○命陕甘总督恩特亨额拨银八万二千九百九十三两。解赴乌噜木齐。备道光二十三年经费。　　

○丙寅。扬威将军奕经陛辞。上御勤政殿。训示方略。　　

○谕内阁、本日据御史史佩玱奏、请查禁胥役藉差扰累行旅一摺。各州县额设驿马。自应随时稽查足数。遇有差使。方敷应用。若如该御史所奏、近来马不足额。胥役遇有差徭。辄拦截过路车辆。将客商行李抛掷道旁。驱车径去。藉端婪索。滨水地方拏船。行户胥役。表里为奸。直省皆然。直隶山西尤甚等语。如果属实。大干法纪。现在兵差络绎。更宜禁暴安良。师行不扰傥胥差扰累。种种弊生。尚复成何事体。著直省各督抚严饬该管道府。饬属查明严禁。所有各站驿马。务令买补足额。毋令丁胥人等藉差肆扰。至沿途舟车来往。尤当斥堠肃清严拏盗贼。各该督抚即严申禁令。督责属员。认真查缉。随时惩办。以肃捕务而清盗源。将此通谕知之。　　

○谕军机大臣等、＜?口英＞夷滋扰浙省。指日大兵云集。克期进剿粮台为行军要需。必应安置妥协。毋误转输。方足以壮军声而坚众志。昨已降旨令刘韵珂总司局务。并派令前任藩司郑祖琛、卞士云、暨孙善宝、管遹群、管理粮台事件。惟浙省现在逆夷逼处。自不便于省城设立总局。牛鉴到任。尚需时日。著梁章钜先行筹画适中之地。何处建设总局。何处分局。总期调度得宜。源源接济。不致有意外之虞。方为妥善。郑祖琛现经刘韵珂派赴曹娥江防堵。其卞士云、孙善宝、管遹群、先后路过江苏。应如何分布办理之处。著梁间钜一面调遣。一面奏闻。并著飞咨扬威将军奕经等知之。俟牛鉴到后。再行会同妥商筹办。以昭慎重而济军糈。将此由五百里谕知牛鉴。梁章钜。并谕令刘韵珂知之。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百五十八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十一年。辛丑。九月。丁卯。谕军机大臣等、寄谕都统哈哴阿等。逆夷情形诡谲。难保不四出滋扰。山海关为畿辅重地。傥有夷船驶至。必应痛剿示惩。现在黑龙江官兵驻劄锦州。作为后援。如届时有须调拨之处。著一面奏闻。一面飞咨耆英等迅速饬令前往。已另降谕旨。饬知耆英乌淩额祁俊矣。将此谕令知之。　　

○又谕、本日已降旨饬知哈哴阿等、如山海关有夷船驶至。须进兵攻剿。即飞调黑龙江官兵应援。著耆英等将军装等件备办妥协。一接哈哴阿等调兵之信。即著乌淩额带兵兼程前往。毋稍迟误。将此各谕令知之。　　

○又谕、据刘韵珂奏、查探逆夷在宁波声言欲至天津。恳求在浙通商。哄诱愚民。可恶之至。现在扬威将军业已起程。该抚仍遵前旨。严密防堵。安辑民人。以待大兵之至。总兵谢朝恩、游击林亮光、县丞李向阳、知县叶堃、或系阵亡。或系自尽。虽据该乡勇来省呈报。仍俟该抚饬查明确。再降谕旨。署定海县知县舒恭受、既经内渡。即著派令在曹娥江招募乡勇。随同郑祖琛等妥协防堵。其余文武各员。查无下落者。亦著分别查明具奏。将此由五百里谕令知之。　　

○江南河道总督麟庆奏报秋汛安澜。命诣河神庙祀谢并下部议叙。出力员弁。升叙有差。　　

○命丁忧布政使卞士云、驰往浙江。会同布政使常恒昌、办理军需。　　

○准浙江派员赴湖北江西安徽江苏招商贩米。免输关税。以备兵民口粮。从巡抚刘韵珂请也。　　

○赏广安门外普济堂煮赈小米三百石。　　

○戊辰。参赞大臣文蔚、率巴图鲁侍卫章京等陛辞。上御勤政殿。训示方略。　　

○谕军机大臣等、盛京海口紧要。现在耆英筹办防堵事宜。所有小雪后照例打围进鲜。著停止一年。并著派委妥员。严密查拏偷窃之弊。将此谕令知之。　　

○又谕、本日据海龄奏、京口地方紧要。已谕令严密防范。因念该处满洲绿营官兵。是否足敷防堵。著牛鉴、梁章钜、体察情形。如有应行添拨之处。一面奏闻。一面先行调派。毋误事机。现在浙洋逆夷滋扰。江苏地面毗连。沿海各州县卫。多有逆夷垂涎之处。著牛鉴。梁章钜。择要防守。妥密布置不得以现在夷船尚无踪迹。稍存大意。其安抚居民严拏土贼各事宜。尤宜妥为料理。以杜惊扰总须先事豫备。毋致临事周章。是为至要。将此由五百里谕令知之。　　

○又谕、海龄奏、请简员堵剿浙洋逆夷一摺。已有旨命奕经为扬威将军。特依顺、文蔚、为参赞大臣。调集各省精兵。克期进剿。吉林黑龙江官兵。现已派往盛京及山海关防堵。至浙洋逆夷滋扰。京口为入江门户。甚关紧要。著该副都统严加防范。毋致疏虞。现已谕知牛鉴、梁章钜、令其体察情形。酌量调拨矣。将此谕令知之。　　

○己巳。上御演武厅。阅火器营操。　　

○庚午。谕军机大臣等、据刘韵珂驰奏、筹度浙省现在情形一摺。据称宁波失守。绍兴可虞。曹娥江最为扼要。现委郑祖琛带兵驻劄。并令余步云即赴该处会筹防堵。所办甚是。现在江宁旗兵八百名。湖州兵二百名。已抵曹娥江。截留之江西头二三起兵一千五百名。亦将次到彼。著刘韵珂拨令严密防堵。毋稍疏虞。至省垣重地。备御尤不可稍疏。该抚拟俟江西末起兵五百名到浙。即行留卫省垣。并拟将寿春兵一千名。一半留省。一半遣赴曹娥江。并令臬司蒋文庆回省襄办等语。均著照所议妥办。又另片奏、定海镇总兵陈述祖。在乍浦防守。亦关紧要。仍令暂署湖州协印务。亦著照所议办理。将此由六百里谕令知之。　　

○又谕、本日据余步云驰奏、夷踪现无滋蔓。请添兵防堵一摺。据奏假写义民告示。遍处虚传。逆匪退回宁波。惊疑不出等语。览奏已悉。所调衢州等处官兵一千二百员名。并募乡勇等情。均即照议办理。前已有旨令该提督驻守曹娥江。著仍遵前旨。协同郑祖琛等加意防守。阻截逆船。如有疏虞。惟余步云是问。现据刘韵珂奏、江宁湖州兵一千名。已抵曹娥江。又拟分拨寿春等处兵协防。足资抵御。所请调陕省官兵。前因天津亦须防堵。已令胡超带领精兵二千名协防。至浙省军营。已调江西安徽湖北河南四川五省精兵。俟扬威将军奕经到浙。谅已足敷剿办矣。将此由六百里谕令知之。　　

○以试演擡枪有准。予管火器营大臣僧格林沁等加级赏赉有差。　　

○给江西德化、建昌、新建、进贤、湖口、都昌、星子、彭泽、德安、瑞昌、十县被水灾民一月口粮。　　

○辛未。上诣绮春园问皇太后安。　　

○谕军机大臣等、本日据都察院奏、奉天民人杨泳清、以积凶强盗白昼劫杀等词。赴该衙门具控。已有旨交耆英会同盛京刑部审讯矣。该民人所控新民厅属土豪。设立大绠小绠名目。良民横被劫杀。上年春间。该盗越境打劫。经海城县出示令各屯民人互相缉拏等语。土匪肆行劫掠各屯民人。自顾身家。原许拏获磅官究治。若由该管官出示。令其互相缉拏。恐启挟讎报复。诬良为窃诸弊。且官设捕役。又何所事。办理殊属非是。著耆英、成刚呈麟、饬属查明。如果属实。即行饬禁。仍著该地方官。设法将未获正贼。严拏归案审办。将此谕令知之。寻奏先后拏获拦绠案内人犯十一名。应讯人犯六名。正在审办。杨泳清咨解到案。提讯海城县知县强上林所出告示。实系责成乡总守堡。通知兵役协拏。并无饬令各村庄互相缉拏情事。得旨、严行查缉。毋留后患。　　

</div>
    <div class="pagination">
<a href="清实录道光朝实录_page645.html">上一页</a><span>...</span><a href="清实录道光朝实录_page641.html">641</a><a href="清实录道光朝实录_page642.html">642</a><a href="清实录道光朝实录_page643.html">643</a><a href="清实录道光朝实录_page644.html">644</a><a href="清实录道光朝实录_page645.html">645</a><span class="current-page">646</span><a href="清实录道光朝实录_page647.html">647</a><a href="清实录道光朝实录_page648.html">648</a><a href="清实录道光朝实录_page649.html">649</a><a href="清实录道光朝实录_page650.html">650</a><a href="清实录道光朝实录_page651.html">651</a><span>...</span><a href="清实录道光朝实录_page647.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
