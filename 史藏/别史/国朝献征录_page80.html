<!DOCTYPE html>
<html>
<head>
    <meta charset="UTF-8">
    <title>国朝献征录 - 第 80 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 80 页/共 245 页</h1>
    <div class="content">　　嘉议大夫南京刑部右侍郎武进公民墓志铭（杨士奇） 
　　南京刑部右侍郎金公绅传 
　　又传 
　　南京刑部左侍郎阮勤传 
　　嘉议大夫南京刑部右侍郎徐公怀墓志铭（张元祯） 
　　南京刑部右侍郎边公镛传（实录） 
　　南京刑部右侍郎熊公怀传（实录） 
　　南京刑部左侍郎张公抚传 
　　南京刑部右侍郎刘公宪传（实录） 
　　南京刑部右侍郎郭公绅传（实录） 
　　嘉议大夫南京刑部右侍郎周玉岩公广神道碑（吕柟） 
　　南京刑部右侍郎顾公遂墓志铭（李本） 
　　通议大夫南京刑部右侍郎檗谷王公大用行状（王凤灵） 
　　南京刑部侍郎沈应龙传 
　　南京刑部右侍郎吴公悌传（澹园集） 
　　南京刑部右侍郎曾钧 

　　○南京刑部侍郎俞公士吉传 

　　南京刑部侍郎俞士吉浙江象山人洪武末举人授山东兖州府学训导岁余陈十事切中时政擢广西道监察御史出巡畿甸及湖广雪冤理枉政绩尤着永乐初署都察院事升右佥都御史奉诏往谕朝鲜日　二国还奏称旨赐豸衣楮币浙西水灾士吉偕户部尚书夏原吉等往督农政奏蠲粮六十万石复出粟以赈民寻出知襄阳府秩满升山东左参政洪熙元年进詹事府詹事　宣宗即位改南京刑部侍郎致仕宣德十年正月卒赐葬祭 

　　○嘉议大夫南京刑部右侍郎武进公民墓志铭（杨士奇） 

　　杨士奇 
　　宣德九年二月二十九日刑部右侍郎君卒于南京家素贫佥都御史吴君敏德既经纪丧事礼部尚书胡公源洁以闻　上为悼叹赐祭命有司营葬于是吴君使人北京需葬铭而胡公以属士奇呜呼君者世所谓仁人君子也又士奇素所交游宜为铭之先建昌人其曾祖元营田郎中笃修徙吴中父志清又徙常州之武进君讳民字时举自幼温重颖敏喜学且其父母惟一子笃意教之故德器蚤成登永乐甲申进士第为翰林庶吉士时　太宗皇帝命礼部翰　院准天经之数选曾棨等二十八人就文渊阁尽出中秘书使进其业旦暮给太官馔又月给膏火之资期之大用而君与焉君祗体　上意益励弗懈而文学大进与修永乐大典丁内艰去服阕除刑部山东清吏司主事授承直郎莅官廉慎而勤敏恒存哀矜恻怛之心处疑狱必归于厚丽辟者咸以得君为辛踰年扈从北京召修四书五经及性理大全书成被重赐复还刑部升郎中益精狱议尤为尚书所重凡大狱必咨君有章奏必属君阅定乃上在刑部八年山东妖妇唐赛儿作乱三司官以纵寇□诏廷臣简代者共推举君数人授君山东布政司参政同举中有畏难者君曰竭诚以共吾职耳何足计利害哉下车敷宣德意整饬纪纲抚绥残氓刬革宿弊政理一新吏民悦戴居三年乃同考礼部会试士论服其衡鉴又三年召赴阙命以本官署户部侍郎之南京是时车驾在北久南京诸司习于翫愒任钱谷刑名者其务丛脞尤号不治君至躬勤率之莫敢或违始若扞格巳而服从咸修其职明年实授本部右侍郎又明年改刑部其□起作新如户部罪人闻君至皆相庆于狱伸抑疏滞浃旬之问声举用彰三年以绩最赐诰授嘉议大夫刑部右侍郎祖母母淑人至是母年且九十得封者再人皆荣之君忽得寒疾数日小差矣将出视事左右谓未可以凨曰数百人困狱中跂而待我奈何可自缓勉强出三日疾复作遂卒 

　　○南京刑部右侍郎金公绅传 

　　金绅字缙卿应天府上元县人景泰癸酉中应天府乡试明年登进士第由庶吉士授刑科给事中踰年　英宗复位锐意求治绅适掌科数　召对所以宠待者甚至　上尝诮一二大臣晡时辄具弹文即援笔而就词甚切当　上览而悦之方有意留用　晏驾弗果甲申　宪庙嗣位进都给事中首率同列论都指挥门达窃弄威柄罪继会议　廷中言都御史王竑刚毅直谅可任大事宜亟召用一时达被远谪□竑起为兵部尚书与有力焉绅于是益以言责自尽尝陈时政八事一持恒久以守新政二勤接见以论治道三纳忠言以治躬行四求贤才以备任使五择重臣以备边患六明黜涉以儆在位七设武学以育将才八用武勇以除寇盗疏入悉见悉纳成化乙酉遣祀徐王滁阳王还时两京浙江河南水旱相仍漕舟不通隐忧可虞乃言事宜数条用之未几京师米价竟减而缘河盗皆散去　朝廷知其才可用遂擢南京大理寺左少卿南京为乡里先谢绝私谒而讯鞫明敏狱囚多所平反凡十年誉望益盛乃有南京刑部右侍郎之　命持法益谨每戒其属曰民易犯法于无可矜疑者尤宜尽心且数躬视囚狱以□囚少庾死者戊戌江西大旱　诏往巡视至则先奏停力役征收等事仍禁郡县虽小费不得扰民俄而新昌万载鄱阳诸县盗发督捕有方竟获其首诛之因举救荒之政通盐商籴价粟以渐至及劝富民补官并折收船课皆以便宜行之巳而食足全活者不可胜计历二年还任绅既久劳于外得疾即不起时成化壬寅六月甲寅也年仅四十九性至孝南安公致仕二十余年左右侍养不违其志与其兄友爱尤笃自入官以简约持巳而待其属必厚平生好贤不倦在江西时尝行县过庐山视白鹿书院倾圯特修葺之且为正先贤祠祀至于学问之勤不以政冗而废惜其年止于是而不得究其志也所著有心雪□青琐献纳稿江西巡视稿若干卷藏于家 

　　○又传 

　　公讳绅字缙卿其先钱塘人洪武初以闾右实京师遂为金陵人父润号静虚博雅好古工诗画为时辈所更公生而颖敏读书数遍即成诵年二十以尚书领京闱荐明年登进士第选入翰林为庶吉士会　诏修天下地志公充纂修官书成赐名寰宇通志有白金彩绮之赐即拜刑科给事中明年　英庙复□惩景泰旧事屡召言官面授以名俾举劾公时与焉或赐食尝谕内阁学士李贤令吏部毋以补外一日晡时有诏言官劾大臣非法者事出仓卒公援笔立成弹文辞埋俱到明日当　廷奏劾闻者骇服　今上嗣位升本科都给事中首率六科疏论锦衣卫指挥门达窃弄威福达坐谪戍道天下快之初达以都指挥掌锦衣卫　诏狱时逯杲者专伺百官过失每攟拾达达惧甚不敢恣及杲被害达专委任以谢通为心腹一切反杲所为每事以忠厚为务时论翕然归之及通死达专听其同官吕贵言始任情张威大兴罗织遣官校遍行郡县缉访事情有犯者即遣官属拘逮所至赃贿狼籍天下骚然李学士以为言达衔之屡欲有所中伤赖　先帝仁明而止至是诉冤者纷然公时掌刑科奋然谓其僚曰此天下之大蠹此而不言又何用六科为即草奏当　朝劾之时天顺甲申也寻陈时政八事　上是其言曰前三事朕自行之后五事付所司集议三事者持恒久勤接见纳忠言也三者皆当时要务而勤接见一言尤为切中葢　祖宗以来于凡燕闲之际执政大臣及左右近侍常皆得接见自　先帝以幼冲嗣位而此礼□废因袭以为故事故公言及之岁丙戌漕河淤阻京师米价翔踊沿河盗起公建言遣御史及帅臣缉捕遂得安妥是岁升南京大理少卿时公年纔踰三十或意公于法比容有未习姑以难事试之公剖决无滞虽老于法者不能过乃大敬服居恒尝曰狱者人死生所系棰楚之下何求不得彼不能伸于法司而求伸于我我又不为之理何用理寺为故凡经公平允者辄无异辞公在大理九年如一日秩满升南京刑部右侍郎月躬视狱者再每戒饬其属俾无法外施刑故事霜降后会大臣审录重囚必先召所属郎署反复详审有可矜疑者必具录之至期对众言某可疑某可矜因而得生者甚众戊戌江西荒歉　上特简任公往巡视许以便宜行事公委藩臬二司官定计受画俾各莅所部督责其属劝兴发而自居会府之行台不轻举动葢以专往一方而他方有事则有所不及济凡可以宽民力裕民食节财用弭盗贼者无所不用其心在江西几二年凡得白金以两计□十有七万米谷以石计者几二十万所活军民以□计者母虑百六七十万江西十有三郡之民赖公以字庚子回任又明年壬寅六月辛酉偶得疾越六日丙辰卒得年四十有九公性简静慎交游且官故乡故旧有以私谒者辄拒绝之始虽不乐终莫不信服其公侍静虚翁家居者几二十年以公务兼孝养时人荣之平生俭约一无所好惟好读书自号心雪所著有心雪稿若干卷子三人长麒寿庚子贡士次麒永麒宁 

　　○南京刑部左侍郎阮勤传 

　　南京刑部左侍郎阮勤字必成安南多翼县人父占籍山西长子县勤景泰五年进士授南京大理寺左评事丁忧服阕复除右寺评事迁右寺副台州府知府能除吏弊导民利民甚爱之既去任立石纪其政绩历升山东左参政左右布政使都察院右副都御史巡抚陜西召为兵部右侍郎寻转左未几调南京刑部累以老疾乞休致不允后九载奏绩升正二品俸乞归省墓濒行复以疾申前请始许之进阶资政大天后五年再以诏例进一阶弘治十二年三月己丑卒讣闻赐祭如例勒为人清慎政绩可一扬历中外四十余年始终如一日为士大夫所称云 

　　○嘉议大夫南京刑部右侍郎徐公怀墓志铭（张元祯） 

　　张元祯 
　　南京刑部右侍郎建德徐公卒于位讣　闻遣官葬祭如故事徐世家维扬元季仁甫翁始迁今严城传子旻子旻子文玉文玉子宗政公纔五世旻以伯子某贵赠邵武知府文玉宗政以公贵赠南京刑部右侍郎阶嘉议大夫公讳怀字明德天顺庚辰进士筮仕刑部由员外郎升江西按察司佥事秩滨满迁广东按察司副使守璚州未行改湖广久之进按察使未几升江西右布政使转左布政使　上嗣统召为都察院右副都御史饬畿辅边备兼巡抚两京以疾乞归皆不允俄擢南京刑部右侍郎合都御史侍郎二秩为一考锡　诰命复以疾乞休致亦不允竟由是不起矣弘治六年四月二十一日也公学识端正操履严谨习典故洞世务事入手沈密不即发发即不可柅法当然不假借一毫素无私请于人人亦不敢谒以私请善善恶恶甚切贤者无显晦无不与游而稔非其人虽当要途祸福在呼吸间视之藐然也驭贪横尤峻不痛绳之不慊或谓其刻不恤也随所至狱无滞囚且曲得其情如神明多不可具述数处危疑大事皆不动声色犂然当人心而祸本以消郑司成廷纲传公谓见精虑到智者莫能测巧者无所售信然左宪皆理屯种法立弊清屯无惰兵江西增芜田租三万余石在湖广增芜田租数亦如之握宪畿辅任益重惠益弘修筑关隘九十余所率不踰时成大浸恐摇邦本岁发户部米五万余石银六万两济之复借内帑金帛为粜本实州县防后虞民租俱灾免　皇庄并权势租独不免特奏例民租悉除之历官中外三十余年殊不家私为累非义物未尝一目及刑部积堂卒银余三百两皆侍郎故所当有者一不取其卒也四男子各得田第三十而巳呜呼以公观之真端人廉吏国尔忘家公尔忘私伟然大丈夫哉昔蔡邕为郭有道碑以为无愧辞祯之铭公亦云 

　　○南京刑部右侍郎边公镛传（实录） 

　　实录 
　　边镛字克振直隶任丘县人由举人选授监察御史成化三年命将征建州镛以纪录有功擢南京通政司右参议迁南京大理寺右少卿召为通政司右通政未至以母忧去服阕仍为通政专清理武职诰勑寻升都察院右佥都御史巡抚山西兼提督鴈门等关虏寇大同乘胜至关下众以兵力不敌为惧镛设兵待之虏失利而去丁父忧服阕迁左副都御史上时政十五事多见彩纳改南京刑部右侍郎为言官所劾致仕弘治十四年二月卒镛仪状魁梧有治事才以孝友称于乡镛父永尝为户部郎中有声以考察退公议称屈至镛乃位通显子宪孙亿皆进士羣从子弟亦多显者人以为永忠厚之报云 

　　○南京刑部右侍郎熊公怀传（实录） 

　　实录 
　　熊怀字性安江西丰城县人天顺丁丑进士由部属历官至布政使弘治初吏部尚书王恕屡荐怀为巡抚都御史皆不用恕询其故当轴者应之曰某素不识熊怀为何如人葢怀谨于自守未尝有书通问于当道也久之复擢为南京光禄寺卿又擢南京刑部右侍郎弘治庚申致仕弘治十八年八月卒怀性严重寡言笑平居尤谨礼节薄嗜好言论侃侃所至以称职闻晚年虽少不振然能持大体且奉身而退终□之闻葢亦无訾议云 

　　○南京刑部左侍郎张公抚传 

　　张抚字世安陜西凤翔府宝鸡县人幼敏慧读书邑里塾中正统初吏部侍郎魏骥使蜀道宝鸡里塾师率诸生出谒侍郎试诸生文得之大骇乃命为邑学生曰张童子奇可大用也初治尚书不举景泰庚午春治礼记其年秋乃举后又改治周易举成化壬辰进士乙未授刑部湖广司主事历山西司员外郎山东司郎中性刚决不畏疆御在刑部如都督同知王义刘宁广宁侯刘铨及山西镇守少监石岩各有罪众莫敢决决之是时浙江按察司副使张蕙罪恶彰闻矣使者畏其口莫敢决又往决之进四川按察副使弘治戊申蜀大饥出俸金易米三百斛赈之民赖不莩踰四年升湖广按察使湖广盗剧病民下令城中曰获盗者予俸金于是有获盗者予俸金盗由是息久之进云南右布政使转贵州左俱以绩着十四年进南京太仆寺卿资简洁攻苦茹淡虽留务多暇手羣经终日诵读静中多所自得不入义外一钱无何进左副都御史督储南京缺储三年居逾年督完每诣阙奏议　孝宗多俞行之乞致仕不可寻进南京刑部左侍郎明年复乞老命乘传归其乡抚精于吏事所在以廉称方应举时县令馈诸生诸生受□却不受其妹夫馈以马又却不受其质厚少缘饰葢出于天性云 

　　○南京刑部右侍郎刘公宪传（实录） 

　　实录 
　　南京刑部右侍郎刘宪字廷式湖广益阳人成化戊戌进士历知县御史大理左右寺丞正德二年升巡抚宁夏右佥都御史宁夏卫大沙井驿草场火毁草十四万三千余束宪行管粮佥事贾时逮间未结寻升南京刑部右侍郎时刘瑾用事遣给事中阅实边储以该驿隐匿烧毁捏称浥烂报逮宪下锦衣卫狱责偿纳遂死狱中然情罪不相丽闻者冤之时正德三年六月宪为御史时总阅各道章疏顾有名及为寺丞尝奉命经略边务募兵数千人虚糜无用葢其才美虽若可观而忠实则不足也 

　　○南京刑部右侍郎郭公绅传（实录） 

　　实录 
　　郭绅字廷章江西宜春人成化乙未进士授浙江宁海县知县以治行荐召入为监察御史三年出为襄阳府知府历甘肃行太仆寺卿贵州参政福建布政使正德庚午召为南京太仆寺卿寻转大理寺擢刑部右侍郎正德八年七月卒赐祭葬如例绅器宇凝重官无废职而待人不设城府宽厚简朴有长者风 

　　○嘉议大夫南京刑部右侍郎周玉岩公广神道碑（吕柟） 

　　吕柟 
　　公讳广字充之别号玉岩世居昆山司马泾今隶太仓州公之始祖曰福三至讳子详者生海配锺氏生文字以章配陆氏寔生公海文皆以公贵赠刑部右侍郎锺陆皆赠淑人公生而英迈迥异羣儿长举进士观政兵曹覩大司马东山刘公直道而行即砥砺名节不謟流俗既授知莆田道出闽者例谒镇守时率行重贿公徒手无贽言动端凝廉正自束不发人私书兼以宓子贱为师日礼耆儒用资启沃周爰询谋下及庶民莆中利病罔不闻悉诸所兴革咸饫人心方及期月母卒于官贫无棺殓鬻内钗钏始克舁归以葬服阕改知吉水政益详敏时贑州流贼自大帽山突出路由雩都抵新淦烧永丰县势甚猖獗吉水丞簿欲奔窜士民汹汹亦无固志公面加叱责要盟神祠众志始定戮力御贼贼乃潜师踰境邑赖以完厥后藩臬上功督府漏公不及公亦漠然正德壬申以天下守令治行第一擢浙江道监察御史是时佞幸钱宁居中用事巨寇刘七辈暴戾恣睢横行江淮河济杀人或盈城野公抗疏四事一斥喇嘛番僧□□□裔以御魑魅二远伶人贱工至引唐□□□　警三重国本以广储国不得育螟蛉义子如宦坚仓头钱宁者其投□皆书曰皇庶子僣拟　东宫之罪擢发难数四严军令言诸御寇者皆无恙而川原□□积如丘山疏入宁大怒幸　上不深罪止谪怀□□丞宁阴使剌客欲遮刺公公微服出城变另姓□□逆流衣诵观音经枵腹三日乃得脱归既抵怀□莽无馆舍寓居佛宫间与同志泛崖门登西樵跨罗浮夷犹白云之巅然驿通番夷朝贡每外使至咸参公名或以奇货为献公峻为拒绝使益敬惮甲戌□知建昌县是时宸濠将叛谋复护卫遣使络绎道路肆行征求每经建昌公辄裁禁民赖以苏丙子八月吏部拟擢宪职宪内构陷批根往事复谪公行寨驿丞行寨在深山丛棘中亦无驿舍居民数家靡所寄止乃诛茅为屋依山面沅日与其徒讲学论道暇则登陟崇冈俯临幽壑超然远览无所顾虑辛巳之夏　武宗既崩　今上即位首举遐遗　诏复公御史寻升公江西按察佥事公至斥贪吏疏滞囚去淫祠放尼姑数百归之宗令市其庵业士明年转九江兵备副使寻改提学其综理学政躬自为□□人□明义利及其校艺必参德行时　夫子励精图治凡藩臬守令治行卓异持降玺书褒嘉通天下止十三人公与焉嘉靖乙酉升福建按察使闽故多盗公至分部所属伐其渠魁民庶用妥乃又申勑宪章厘革蠹弊凡会谳狱斋戒祷神开释冤抑参伍之下咸得其情刑是不滥公之始至镇守遗金公漫不省置诸库府比镇守窘甚复返其金因以纲条解谕镇守惮服其后有中官督织造者倚势作威横索民财有司莫能抗公移檄禁遏及入省城绳其奴从不得侵牟于民民遂形诸歌谣按闽三年擢右佥都御史巡抚江西振肃风纪百僚严惮其商论政务虚心延访虽属吏亦多听纳其有才贤亟为荐扬于时富室豪右多买民田遗其原税民用大困乃下令稽核且欲奏闻豪右不便交口腾訾当道者遂援裁革例罢其巡抚公因乞休　上雅知公贤且命吏部擢用己丑冬遂升南京刑部右侍郎越二年辛卯八月某日以疾卒于官舍距生成化甲午年五十有八公之寝疾时当大比三子皆应试留都获侍汤药未属纩前四日公令趣治后事且曰吾平生间关百挫屡濒于死而不死今死于此命也尔等慎勿俯仰当路以乞葬祭神闲气爽怡然而卒初公少即警敏年甫十四□□君卒卒后五年公籍邑庠家贫无所子业僦屋城中□巷家徒四壁立所配张淑人躬勤纺绩以给饔飱每隆冬大雪身衣大布袍无着陆大淑人方就养伯兄一之公每往省草履徒步数十百里竟日或不得一食公乃益激昂淬励贯穿经传旁通诸子百家言御史督学大加赏亟命士子从公游且命有司周其匮乏自是衣食稍殖即迎养大淑人弘治辛酉举于乡明年会试礼部弗第归营以章公葬事葢在殡十五年而始克襄事焉巳而游大学枫山章先生方以德行道艺为祭酒一见公即大奇之首告以务实之□然则公为御史之风裁藩臬之政迹廵抚之正直□□于渊源者深远矣 

　　○南京刑部右侍郎顾公遂墓志铭（李本） 

　　李本 
　　嘉靖癸丑正月二十四日秋山顾公卒于家其子大学生衮治丧毕收泪来京师上疏乞　恩得赐祭葬公讳遂字德伸别号秋山系出晋顾荣元初九世祖华甫以儒聘为安庆守谪余姚鹾司使遂家焉父兰弘治甲子以三礼魁浙江乡试历任大名府通判庐州府同知公生而颖异能言庐州公口授书辄成诵动止如老成人都宪史公琳见即大奇之日记千余言庐州公常得人秘书一帙语公曰二三日可录公曰二三日当熟记之验之果然年十五尚书姚公镆时督学广西聘庐州公训桂林士携公偕往一时同业若今吏部尚书屠公楷工部侍郎蒋公淦辈皆以意气相知厚归补邑弟子员每试辄首列正德丙子亦以三礼魁浙江明年登进士授刑部贵州司主事筮仕累决疑狱法如素练时　毅皇帝将南巡公伏阙疏谏廷杖几毙　今上皇帝登极嘉公忠升俸一级历本司员外郎山西司郎中声誉益隆乙酉出知惠州一日有□□携幼子冤号郡治前呼鞫之乃云被土豪毒不能活即下令捕之豪窜未得公倜疾语家人曰吾病亟他无足念憾未得与弱子伸冤耳及愈竟捕豪寘之法潮人有官给事罢归者势雄一□流毒庶姓乡人羣赴院司诉固请属公公按之悉如法后诬中公终不能累名更赫赫然显矣值岁大歉公出金籴粟遣官分道煮粥一一有法复遗□诸郡约无遏籴民赖全活议重蠲税当事者欲轻之乃力争十减七八巡抚周公用大称喜特疏荐之己丑夏复亢旱公竭诚祷之雨辄应民为建喜雨亭以志德治傍民居火作烈甚公匍匐拜之火寻治惠五年法严政平民戴若父母迁广西副使兵备宾州等路宾地错猺犵剽掠出没民甚苦之公至亲历险峻致谷委曲状遣兵授方略纵火焚其林薄又多筑城堡据扼要害宾氓以宁壬辰丁庐州公忧服阕起改福建□□□巡建宁值交代不常案牍山积公旬日间□□□□□按李君元阳称公有经济才又檄兼海防□□□□□□御贼公谓滨海居民处舟若家寄□□□□□□□□元驾海舟者官籍其姓名以便稽□□□□□□□□省费数万李君疏荐之迁广□□□□□□□□□□目为乱势甚猖獗公亲督□□□□□□□□□□□者议曰使贼畏我而□□□□□□□□□□□□界上招其余党谕以利害昭示恩信皆罗拜欢呼愿听约束抚按论功□闻　上赐金帛劳之迁贵州按察使值兵部尚书毛公伯温奉命进兵安南荐留公同事久之安南平公始之任时藩司方缺人即兼理藩司事剖断出纳常有余谷历迁湖广左布政使会修显陵宫殿凡百事宜俱属之公公综理有法刻期告成　上嘉之三赐金币迁右副都御史巡抚辽东以太淑人周在堂陆驰归省辽阳失事连咎及公左迁山东参政复迁广东右布政使寻升右副都御史提督江右闽广等处军务宽严有体兵民胥服寇窃不兴稍暇集诸弟子考课问业章示轨度人文一时彬彬焉蒙庙建覃恩进阶通议大夫锡有　诰命赠祖父如其官祖母应母周赠封太淑人巳迁南京刑部右侍郎至留都接掌院部事务以伸冤戢暴为事有监生朱环诬坐杀人罪久不获白公究得情实奋笔释之百户刘羽凶暴狡黠戕毒善类又多交赂权右为城社仇莫敢诉公按得其状擒之即日寘狱人至今快诵之丁未冬闻周太淑人讣奔还哀毁成疾遂不起年六十有六公资敏质厚平生未尝轻毁誉人敦伦尚义驺从约如卑官人服公之贞抚仲弟孤如巳子侄廉幼失恃岁搜之官教育有成魁乙未会试人服公之厚居家简重杜迹公门诚子姓臧获不得与人竞卒外侮至亦不深较人服公之度方今南北多事当宁方注意耆硕时咸期公复用树勋垂名溘尔沦弃悲夫 

　　○通议大夫南京刑部右侍郎檗谷王公大用行状（王凤灵） 

　　王凤灵 
　　公姓王氏讳大用字时行别号檗谷学者称为檗谷先生其先扬之真州人高祖添兴国初以尺籍隶兴化卫始为兴化人曾祖保祖崇善父源后以公贵祖父俱赠通议大夫都察院右副都御史祖母顾氏赠淑人母陈氏感异梦生公遂命以今名甫晬父没家大落赖母陈氏諰諰为存孤计公幼通慧茹苦攻学弱冠补郡弟子员试辄前列罗节推凤聘为子师言动不踰巳凝然公辅之望弘治甲子领乡荐乙丑上春官弗第翱游云代间于古昔豪杰慷慨有遗思焉正德戊辰进士己巳授工部都水主事督造漕船兼管临清闸座搜剔夙弊廉威肃然庚午剧贼刘六等攻刼郡县所过无遗时济宁巳破直趋清源兵宪议闭城然公分署在外乃独留城外人倚公为命乃拔其□□若而人躬督率之据险迎敌兵备道复出兵应援贼乃解去墟市□完壬申考最改刑部浙江司主事寻转本部贵州司署员外郎治狱明允上下咸宜癸酉以病疏归僦居市籴萧然故寒士乙亥病痊赴部补原职丙子擢广东按察司佥事兵备清远其地岩阻积为盗区兵之辄弗利豢且百年公茂树德威简士卒严赏罚号令焕然一新乐昌高快马伪称天王流刧湖南彬永等州　上命合兵讨之公帅兵直捣巢穴获功一千四百有奇升俸一级湖宜章民与乐昌黄圃民相雠格湖帅以为剧盗议尽歼之公力持不可黄圃民自擒十六人来献余悉不问民感更生立生祠祀焉清远氓猺盗横　上复命讨之即师渡潖江破其坑捣菜塘剿西坑蹙癞利塞戮贼首望永宽等一千有奇又移池水攻黄藤峡黄叶洞后山十八山诸处戮贼首唐镇山伪都督杨旺等二千有奇复升俸一级新会白水诸洞依山负险与新兴海州等洞相煽出没以屠掠长子孙矣公躬按邑治密授方略令里胥父老各捕所知甫三月获贼二千四百有奇己卯闻江西宸濠变奋义勤兵暑兼程至则濠巳就擒阳明王公欲上勤王功力辞而归同列沮缩者遂惭忿至不可解其人卒柄大政公数投置有力焉顺德增城香山各沿海诸村昼农夜寇踪迹奇诡公令自别所业长正互觉举凡游手暴民者皆为真盗后遍历其境发隐搜匿获真盗又三千二百有奇而清远属界夜门不闭江舸安行民争立生祠于增城公闻令撤之去后复新者再矣□□五载征剿无虚日先谋出奇俘略駪徤率收拊为□所向更无坚敌督府萧公翀疏公临阵制敌势如破竹见事明彻目无全牛处官如家以民为巳不用一旅斗粮剿功七千以上且逆藩应变略无回顾之心不独贤能出众忠义尤有过人人以为实录云辛巳升本司副使照旧兵备以公威望素孚故专有是命壬午　今上登极赏银伍两癸□未白冰黎蛮甲申征岭西高□洞夷獠先后以功上赏银十两寻升江西布政司左参政分守湖东道兵燹之余一切镇以简静积讼剖决立尽不以法绳人乙酉捧表北行旋即部粮而南不持一帊人或衔之是岁考察言官有所授指论公治盗太酷吏部拟调贵州右参政以塞言者时军旅繁兴大木使命旁午公擘画供亿不烦而给日进诸生与讲明理学丁亥擢广东右布政使广人喜公重来公之崇良抑横警怠廉贪亦若轻车驰故道也戊子吏部特推漕运都御史命下中止以道远难以交代故也己丑循资转广西左布政使寻升应天府府尹继升都察院右副都御史巡抚顺天道改廵抚大同赞理军务大同食耗虏横悍卒数成主将人方以为忧公毅然独往以昔未第时曾游□地习知其风故谢表有云臣才虽非据义不避难地即旧游浪迹窃方于司马大之申命弃繻敢后于终军至则尚教化禁淫酗节浮费汰冗食大垦耕以资刍粟严开中以通商盐多设堡以备哨望剿平强寇刘善果赏银十两纻丝一表裹疏陈备边四事一议罢按状一议变籴买一议革守备一议减哨备奏下兵部以为足食安边至计覆题俱报可时大礼告成诰赠祖父前官公感恩益奋无何为给事中秦鳌所论乃自陈不职乞休曲荷温旨王大用尽心军务以肃纪纲以昭法度朕巳具悉着照旧供职不准辞吏部亦以公素有才望敢于任事覆题奉旨王大用既有可为之才着照旧巡抚地方务要仰体朝廷至意用心修理边政勿因人言自生疑沮公再疏乞休乃以原职复整饬蓟州边备兼巡抚顺天等处去之日耆老攀辕泣送公至顺天值岁大饥百方调度奏给银米数万循行赈济军民赖全活者甚众赏纻丝一表裹修理边墙计该银四万八千余两公念时方艰食乃以法行赈只用银一万五千两军以无馁而边城顿完兵部会议防剿事宜公复疏三事一曰重赏罚二曰酌律例三曰核功次　上皆嘉纳之先□□史张禄巡按大同与公论议多不合壬辰公升右都御史入掌院事张御史疑为弗利乃摭拾虚事力沮之奉旨王大用即经廷臣会推风力巳升用了这御史如何这等来说且不究公疏恳辞乃得允会朵颜三卫同达子千余假称进贡公督同参将周璇萧升到关抚谕事从中变即令二参将拒敌公乃单骑入城调兵策应达即宵遁时公欲以金币与达易马又尝谕其头目干维者令献黑谷关外地至太平塞长五百余里可径为边墙以省关营太半二议巳定俱未及请行张御史以此为启衅结怨复奏奉明旨□□□设心为国情有可原免究着致仕公归无所□□□□□真州士大夫过者必就其寓访之言官□□□□□□□尉荐己亥南京大宗伯霍公韬台□□□□□□□□等连荐有旨起用久之归莆出入徒步　青童荷葢以从□胜处徜徉登眺有终焉之志甲辰值大旱晨炊或不能继意豁如也是冬始奉命巡抚四川道见民饥日食惟蔬从者至不能堪比至则黜墨吏革官舫奏□廉范崔与之二公禁净□抑横债厘茶法定赋役诸所兴革务存节爱护白兔不以表闻遇地震灾伤则屡为题奏丙午升南京刑部右侍郎候代问白草番率众攻破平番堡公即具题征剿委游击曹克新督兵救应斩首七十余级兵科给事中扈永通乃以失事论劾兵部题覆回籍听勘代巡抚张公时彻报捷随上疏公志惟存乎节爱虑实周于边防变起仓卒亟兵遏绝今兹底定难掩前功奉旨白草番蛮称乱肆逆积有岁年抚镇等官乃能恊力剿平功可嘉尚张时彻升兵部右侍郎仍赏银四十两纻丝三表裹王大用银三十两二表裹都待勘明录用公归复居真日以图史述作为娱所著有书经旨略四书道一编易经安翫录及圣学一贯说皆足以发明圣蕴四方来学甚众如侍郎陆公杰少卿胡公侍按察使黄公行可皆经指授而成者晚更好道思欲遗世高举不能与流俗谐也岁癸丑八月二日疾卒于真州之寓生成化己亥享年七十有五夫以瓌奇卓荦之才刚大直方之气旷爽特□□度檗坚贞之守天殆为社稷生斯人也入官四纪半在兵间抚丞二十五年仅得终考三仕三巳喜愠皆忘苟利军国率不顾利害不拘绳墨而为之如剏修云中干楼传谕小王钧帖听伐东关之木与夫市马拓之议皆经国远猷筹边长策言者反以□为罪其为社稷计何其左也然毁之未几而荐者随至谓不陨厥问非耶 

　　○南京刑部侍郎沈应龙传 

　　沈公讳应龙字翔卿乌程人也自幼颖敏嘉靖甲□以春秋举于乡乙未登进士授刑部主事时称不冤继迁郎中奉命湖广虑囚夜阅狱案日亲引讯委曲求询冤疑并得减释继为四川副使当白草番之乱陷兵失地朝旨切责抚总重臣抚剿之议未定公极言抚之无益徒损国威不若专意征剿期一大创可保数十年无事卒成擒馘斩级之功其临大事胸中具有经纬故抚按交章荐其材可大用及参广东藩政有事安南不止督饷之劳而留心边圉期图绥靖参谋□画卒诛范子仪等安插莫正中定莫浤瀷之位迄今有遗烈焉继而崖万黎叛方事征剿预议处置久安事宜公言崖万与琼相去数百里止一兵备不足以办昔年黎叛增设参将事定复裁合添设参将于崖州参议于万州专任责成恊力共济地方赖以宁靖公遇事独持大体必当其实而后言故士论翕然推重壬子推都察院右副都御史巡抚山东以公久任东藩屡有成效即属以封疆重寄时值济兖莱青比年大歉公讲修荒政全活八十余万人东土之民设祠以祀又运河淤塞议开新河公言新河首尾二百四十里高下既悬虽尝置闸无水可蓄今□大加开浚岂惟财力不给卒亦无益于运不若次第修筑因其势而利导之随所辖多少而程其功费力省而功倍卒如其议以行而运道复故河南师尚诏攻陷州县公恐其流而东也即严兵于黄河一带以待而运谋设计屡以挠之寇即退避邳泰单县流贼啸聚为害公命将出师一鼓成擒齐鲁得以无虞倭寇告急朝廷加意海防登州故有备倭兵船后既逃亡船亦递减公言防海必资于船御寇必资于兵亦复国初旧制及查成化年间事例以为攘倭靖海之策又以登州沙门黑山诸岛辽军逃匿其间不惟失伍可罪而且有意外之变凡所上章疏　上嘉纳之皆如议行而傍海州郡得以休息公之力也甲寅转南京刑部右侍郎会言官论劾公归待勘即杜门养重一日中风而卒年纔五十有六公天性孝友居官尽职身佩印勑一行取裁咄嗟而办卒无失事四川广东两事举场号称得人程文多属公手在山东葺湖南书院修胡可泉前政每退食惟观书宦装出入皆书史也所著有恤刑录平番议安南议抚黎议山东奏议及诗文集藏于家 

　　○南京刑部右侍郎吴公悌传（澹园集） 

　　澹园集 
　　公为少司寇时与吴公岳胡公松毛公恺称南都四君子声籍甚四公皆以耆旧谈名理而公之学为深前是公为廷尉京兆马生妻心疾与其姑语相石勃磎辄自刭死所司验实以闻少司寇徐以他嫌深文坐之都人士大哗公按尸单所画伤指示众曰即如生杀妇能令妇自仰颔以颈受刃耶且为妇无故而令其夫手刃之非所宜有于是生之冤得稍稍解竟以无坐都人士万口颂公谓张释之于定国不过也公下世二十余年仲子中翰君仁度与余同举进士以公轶事属为传余向往公甚切其曷能辞传曰吴公讳悌字思诚号疏山江西金溪人金溪故名儒象山先生所生处公少慨然慕其为人师事乡先生黄卓峰黄故师事姚江其源流深远矣而又时涉彭蠡登匡卢往来白鹿书院与四方名士相劘切故充然日有闻辛卯举乡试壬辰第进士初令乐安为政责大指不苛细民誉日起调繁宣城至壹以乐安之治治之岁大侵请赈上官不待报而发廪巳出帑金若干缗令强干者籴之封以外而粜之封内民不苦粟贵官不亏一缗不费而民赖以济中丞谢衔公介特当公满考度且　内召也以邑积逋更六七令不能□者特属公以困之邑人惧为累争捐赀代偿不数日逋完而公以召行其得民心如此丁酉授广西道御史数上书言事会　上阅南畿试录怒典试者逮之狱议尽罢诸生制对公具疏申救　诏并逮公未几　上怒解还公御史诸生得上公交车后有起家九列者己亥视两淮鹾政海潮暴溢庐舍漂没亟疏请蠲恤通泰二州死者以泽量存者嗷嗷亡所得食公覩漕艘至喜曰是天所以哀吾民而不绝之粒也或言须奏请乃可公曰彼其旦谋不及夕而能少须邪即　上有所督过某不难以一官易万人命也即取漕粟散饥民旋出官羡买偿所全活无筭一日念母朱淑人引疾归癸卯复补河南道寻出按部议处宗藩禄米改归德州为郡治筑台辟睢州水患中州至今称焉公为御史久资望隆重大用有日矣会乡人窃柄鸱张力自求退岩居余二十年柄臣败当事者引用耆硕收人望乙丑乃补公山西道御史不赴丙寅趣有司劝驾公强起赴台财七日晋太常寺少卿亡何晋南太仆寺卿亡何晋大理寺卿一岁中所翔贵公至此葢异数也明年为隆庆丁卯晋南刑部右侍郎无滞狱无骫法一时靡不称平者公气和神静□常不言病一日造请宾客归辄正襟危坐而卒亦异巳公生平宦绩具奏议中如议振风纪议蠲赈议禁私交识者类能言之至请表章古文孝经正分析之谬请聘处士王艮复荐辟之选请新伏羲陵仿孔林之制所相　上表德章义率世厉俗者为尤卓云大都公为人无所雕饰而动与古合始为宣城旧令都津要郡守谋建祠悦之公视旧政无状执不从按行河南伊藩惮公威名奉尺牍称道友公报曰殿下　天子宗亲非某所敢友某　天子宪臣非　殿下所得友不从巨珰势张甚树坊故里愿借公衔名公又不从而遇德人则欿然以身下之类朱文季厌俗卑谄华竞一切交际取成礼而止饭客藁鱼疏食有贫士所不堪者而公饶为之类羊兴祖两为岩邑其伐石而碑与卜宫而祠者相望也类朱仲卿登第四十年先后立朝仅七载进难而退易类钱澹成至其孳孳好学所偕师友相上下一轨于正而恬澹寡营直与古抱道术之深者等斯有典有则邦之蓍蔡者非邪中翰君深湛而好义绰有父风故余闻而具述之语云是父是子不虚耳 

　　○南京刑部右侍郎曾钧 

　　南京刑部右侍郎曾钧隆庆四年二月卒赐祭葬如例赠刑部尚书谥恭肃钧江西进贤人为人端严廉正尝劾武定侯勋大学士嵩有直声入官垂四十年始终一节士论许之 

　　◆郎中 

　　南京刑部郎中进应天府丞中宪大夫张君黼墓志铭（王鏊） 
　　南京刑部郎中张木山钦墓志铭（王慎中） 
　　刑部郎中李君儒墓志铭（唐顺之） 
</div>
    <div class="pagination">
<a href="国朝献征录_page79.html">上一页</a><span>...</span><a href="国朝献征录_page75.html">75</a><a href="国朝献征录_page76.html">76</a><a href="国朝献征录_page77.html">77</a><a href="国朝献征录_page78.html">78</a><a href="国朝献征录_page79.html">79</a><span class="current-page">80</span><a href="国朝献征录_page81.html">81</a><a href="国朝献征录_page82.html">82</a><a href="国朝献征录_page83.html">83</a><a href="国朝献征录_page84.html">84</a><a href="国朝献征录_page85.html">85</a><span>...</span><a href="国朝献征录_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
