<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 148 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 148 页/共 284 页
  </h1>
  <div class="content">
   楚王寛武徳三年出后楚哀王蚤薨贞观初追封鬰林王【旧唐书及世系表皆作吴王】恪始王长沙俄进封汉贞观二年徙蜀【旧唐书作武徳三年封蜀王今考新唐书帝纪及资治通鉴皆载于贞观二年恐系旧书之误】与越燕二王同封不之国乆乃为齐州都督帝谓左右曰吾于恪岂不欲常见之但令早有定分使外作藩屏吾百嵗后庶兄弟无危亡忧十年改王吴与魏齐蜀蒋越纪六王同徙封授安州都督帝赐书曰汝惟茂亲勉藩王室以义制事以礼制心外之为君臣内之为父母今当去膝下不遗汝珍而遗汝以言其念之防坐与乳媪子博簺罢都督削封户三百髙宗即位拜司空梁州都督恪善骑射有文武才其母隋焬帝女地亲望髙中外所向帝初以晋王为太子又欲立恪长孙无忌固争帝曰公岂以非己甥耶且儿英果类我若保防舅氏未可知无忌曰晋王仁厚守文之良主且举棊不定则败况储位乎帝乃止故无忌常恶之永徽中房遗爱谋反因遂诛恪以絶天下望临刑呼曰社稷有灵无忌且族灭四子仁玮琨璄并流岭表显庆五年追王鬰林为立庙以河间王孝恭孙荣为鬰林县侯以嗣神龙初赠司空备礼改
　　仁光宅中遇赦还适防荣以罪斥故得袭鬰林县男【旧书作鬰林县侯】歴岳州别驾爵郡公尝使江左州人遗以金拒不纳武后遣使者劳曰儿吾家千里驹更名千里自天授后宗室贤者多诛翦惟千里诡躁不情数进符瑞诸异物得免中宗反正改王成节愍太子诛武三思千里与其子天水王禧率数十人斩古延明门以入太子败诛死籍其家改氏蝮睿宗立诏还氏及官爵玮早卒中宗追封朗陵王子袨出继蜀王愔开元中以傍继国改封广汉郡王迁太仆卿同正员薨
　　琨武后时歴六州刺史皆有名圣厯中为岭南招慰使安辑反獠甚得其宜卒赠司卫卿神龙初赠张掖郡王开元中以子祎贵追封吴王璄神龙初封归政郡王歴宗正卿坐千里事贬南州司马
　　祎少有志尚事继母谨抚异母弟祗以友称当袭封固让祗中宗嘉其志特封嗣江王以继嚣后开元时亦以傍继徙信安郡王累为州刺史治严辨迁礼部尚书朔方节度使初吐蕃据石堡城数盗塞诏袆与河西陇右议攻取既到屯诹日进师或谓城险贼所爱必固守今兵深入有如不防吾军必奔不如持重伺贼势袆曰人臣之节岂惮险不进乎必众寡不敌者吾以死继之于是分兵遮贼路督诸将倍道进遂防之自是河陇诸军防奕拓地至千里宗喜更号其城曰振武军契丹牙官可突干叛诏拜忠王为河北道行军元帅讨之敕祎以副王不行故祎率裴耀卿诸将分道出范阳北击二蕃破之禽酋长以还余部窜伏加开府仪同三司领闗内支度营田采访处置使授二子官祎功多执政害之赏不雠为当时所恨乆之擢兵部尚书为朔方节度大使坐事下除衢州刺史歴滑懐二州天寳初以太子少师致仕明年迁太师未拜薨祎治家严教子有法度故峘峄岘皆显
　　峘性质厚歴官有羙名以王孙封赵国公杨国忠乱政悉斥不附己者峘由考功郎中拜睢阳太守以清简为二千石最方入计而宗入蜀即走行在除武部侍郎兼御史大夫俄拜蜀郡太守劎南节度采访使郭千仭反与陈礼共讨平之上皇还京迁户部尚书改越国乾元元年持节都统江淮节度宣慰观察使都统之号自峘始明年宋州刺史刘展有异志诏拜展为淮南节度使宻诏峘与州长史邓景山图之时展强扈既受诏即悉兵度淮峘景山拒之战夀春败绩峘走丹阳诏贬袁州司马卒于官赠扬州大都督弟岘别有祗封嗣吴王出为东平太守安禄山反河南陈留荥阳灵昌相继陥祗募兵拒战宗壮之累迁陈留太守持节河南道节度采访使歴太仆宗正卿代宗大厯时祗既宗室老以太子賔客为集贤院待制是时勲望大臣无职事者皆得待诏于院给飱钱署舍以厚其礼自左仆射裴冕等十三人为之子巘以防补五品官祗薨兄岵得罪乃以巘嗣王累至宗正卿检校刑部尚书薨赠太子少保性介直靣刺人短歴官清白居室不能庇风雨收恤甥侄慈爱过人家无留储公卿合乃克濮恭王泰字惠襃始王宜都徙封卫继懐王后又徙封越为扬州大都督再迁雍州牧左武候大将军改王魏帝以泰好士善属文诏即府置文学馆得自引学士又以泰大腰腹听乘小舆至朝司马苏朂劝泰延賔客著书如古贤王泰乃奏撰括地志于是引著作郎萧徳言秘书郎顾记室参军蒋亚卿功曹参军谢偃等撰次卫尉供帐光禄给食士有文学者多与而贵防子弟更相因借门若市然泰悟其过欲速成乃分道计州繙缉防録凡五百五十篇歴四朞成诏藏秘阁所赐万段后帝幸泰延康坊第曲赦长安死罪免坊人一年租府僚以差赐帛又泰月禀过皇太子逺甚谏议大夫禇遂良谏曰圣人尊嫡卑庶谓之储君故用物不防与王共之庶子不得为比所以塞嫌萌杜祸源先王法制本诸人情知有国家者必有嫡庶庶子虽爱不得过嫡子如当亲者疏当尊者卑则私恩害公惑志乱国今魏王禀科过东宫议者以为非是昔汉窦太后爱梁王封四十余城王筑苑三百里治宫室为复道费用钜万出警入跸一不得意遂发病死宣帝亦骄淮阳王几至于败辅以退让之臣乃克免今魏王新出閤且当示以节俭自可在后月加歳増又宜择师傅教以谦让勉以文学就成徳器此所谓圣人之教不肃而成也帝又敕泰入居武徳殿侍中魏徴亦言王为陛下爱子欲安全之则不当使居嫌疑之地今武徳殿在东宫之西昔海陵居之矣论者以为不可虽时与事异人之多言尚或可畏又王之心亦弗遑舍愿罢之成王以宠为惧之羙帝悟乃止时皇太子承干病蹇泰以计倾之乃引驸马都尉柴令武房遗爱等布腹心而韦挺杜楚客相继摄府事二人者为泰要结中朝臣津介赂遗羣臣更附为朋党承干惧隂遣人称泰府典籖诣武门上封帝省之书言泰罪帝怒即遣捕诘不获既而太子败帝隂许立泰岑文本刘洎请遂立泰为太子长孙无忌固欲立晋王帝以太原石文有治万吉复欲从无忌泰微知之因语晋王尔善元昌得无及乎王忧甚帝怪之以故对帝怃然悟防召承干谴责承干曰臣贵为太子尚何求但为泰所图与朝臣谋自安尔无状之人遂教臣为不轨事若泰为太子正使其得计耳帝曰是也有如立泰则副君可诡求而得使泰也立承干治俱死治也立泰承干可无它即幽泰将作监解雍州牧相州都督左武候大将军降王东莱【谨按通鉴辑览】
　　【御批承干之废虽不尽由泰之构防然其觊觎盖非一日至云杀爱子以传晋王兾以要宠则肺肝如揭矣太宗以两弃处之可谓得当然承干辈之阅墙与建成元吉如出一辙幸未至武门之甚耳天道好还吁可畏哉】因诏
　　自今太子不道藩王窥望者两弃之着为令然帝犹谓无忌曰公劝我立雉奴雉奴仁懦得无为宗社忧柰何雉奴髙宗小字泰寻改王顺阳居均州之郧乡帝尝持泰表语左右曰泰文辞可喜岂非才士我心念泰无已时但为社稷计遣居外使两相完也二十一年进王濮髙宗即位诏泰开府置僚属车服羞膳异等薨郧乡年三十五赠太尉雍州牧二子欣徽欣嗣王武后时为酷吏所陷贬昭州别驾薨子峤神龙初得嗣王开元中为国子祭酒以罪贬邓州别驾薨徽封新安郡王
　　庶人祐字赞武徳八年王宜阳进王楚又王燕已乃封齐领齐州都督贞观十一年始归国明年入朝以疾留京师其舅尚乘直长隂智险人也説祐曰王兄弟多即上万歳后何以自全要须得士自助乃引客燕亮【旧书作引其妻兄燕信亮信之兄也亦见旧书本传】谒祐祐悦赐金帛使募劎客十五年还州初帝用王府长史司马必取骨鲠敢言者有过失辄闻而祐溺羣小好弋猎长史薛大鼎屡諌不听帝以辅王无状免之更用权万纪万纪性刚急以法防祐有昝君謩梁猛虎【旧唐书作梁猛彪】者骑射得幸万纪斥之祐私引与狎昵帝数以书让祐万纪恐并获罪即説祐曰王上爱子上欲王改悔故数教责王诚能饬躬引咎万纪请入朝言之上意宜解祐因上书谢罪万纪见帝言祐且自新帝悦厚赐万纪而仍谯戒祐祐闻万纪见劳而已防责以为卖已益不平防万纪又以疑贰繋君謩等制祐不出国门悉暴祐罪于朝祐不胜忿有诏刑部尚书刘徳威临讯颇实帝召祐万纪还京师祐与燕亮等谋射杀万纪支解之左右劝祐遂发兵乃募城中男子年十五以上悉发私署左右上柱国光禄大夫开府仪同三司托东托西等王斥库赀行赏驱人筑堞浚隍缮甲兵人恶之皆夜缒亡去诏兵部尚书李勣与刘徳威发便道兵讨之祐日夜引亮等五人对其妃宴乐语官军则亮妄言王毋忧右手持酒啗左手刀拂之祐信爱亮闻之喜帝手敕祐曰吾常戒汝勿近小人正为此耳往吾子今国雠我上慙皇天下愧后土题毕涕而遣祐檄诸县县辄以闻祐穷蹙上表曰臣帝子也为万纪谗构上天防灵罪人斯得臣狂失心惝怳惊悸左右无兵即欲颠走所以颇仗械以自卫防时勣未至而青淄等州兵已集或劝祐虏子女走豆子防为盗计未决兵曹杜行敏夜勒兵凿垣入祐与亮等闭门拒至日中行敏呌曰吾为国讨贼不速防且焚士积薪祐乃出执送京师赐死内侍省贬为庶人以国公礼诏齐州给复一年擢行敏巴州刺史封南阳郡公祐喜养鬬鸭方未反狸齚四十余絶其头去及败牵连诛死者凡四十余人祐之乱州人罗石头数祐罪以刀直前刺祐不克杀之诏赠亳州刺史尝引骑狥邑聚野人髙君状曰上亲平防难土地甲兵不胜计今王以数千人为乱犹一手揺泰山又如君父何祐撃禽之愧其言不能杀诏擢榆社令
　　蜀悼王愔贞观五年始王梁与郯汉申江代五王同封【按吴缜纠谬云太宗纪贞观五年同封者六王今传止云五王盖脱晋王治一名也】徙王蜀实封八百户出为岐州刺史数畋防为非法帝频责教不悛怒曰禽兽可扰于人鐡石可为器愔曽不如之乃削封户及国官半徙虢州乆之还户増至千复出驰弋败民稼典军杨道整叩马谏愔捽撃之御史大夫李干祐劾愔罪髙宗怒贬黄州刺史擢道整匡道府折冲都尉吴王恪得罪愔以母弟废为庶人徙巴州俄封涪陵王薨咸亨初复爵土赠益州大都督陪昭陵以子璠嗣王璠武后时谪死归诚州神龙初以朗陵王玮子褕嗣【玮原文误祎吴缜纠谬云当作朗陵王玮子嗣今依世系表改祎从玮防则之旧名也仍之】
　　蒋王恽始王郯又徙王蒋拜安州都督赐实封千户永徽三年徙梁州恽造器物服玩多至四百车所经州县骚然护送为有司劾奏诏贷不问上元中迁箕州刺史録事参军张君彻诬告恽反诏使者按验恽惶惧自杀髙宗知其枉斩君彻赠恽司空荆州大都督陪昭陵三子炜煌休道【按世系表载蒋王恽子十六人而本传止云三子表载蔡国公煜本传作煌彼此互异】炜初王汝南郡恽薨遂嗣王为武后所害神龙初以嫡孙绍宗为嗣蒋王薨子钦福嗣为率更令封蔡国公孙之芳
　　之芳有令誉安禄山奏为范阳司马安禄山反自防归京师歴工部侍郎太子右庶子广徳初诏兼御史大夫使吐蕃被留二嵗乃得归拜礼部尚书改太子賔客休道子琚神龙初封嗣赵王开元中改王中山
　　越王贞始王汉后徙原已乃封越贞善骑射渉文史有吏干为宗室材王武后初迁累太子太傅豫州刺史【旧书作蔡州刺史】中宗废居房陵贞乃与韩王元嘉及王子黄公譔鲁王灵防王子范阳王蔼霍王元轨王子江都王绪及子琅邪王冲计议反正垂拱四年明堂成悉追宗室行享礼共疑后遂大诛戮不遗种事且急譔乃矫帝玺书赐冲曰朕幽絷诸王宜即起兵于是命长史萧徳琮募兵告诸王师期八月冲先发诸王莫有应者独贞将兵攻上蔡破之而冲已败贞稍徇属县得士七千列五营贞为中营以裴守徳为大将军领中营赵成羙为左中郎将领左营闾道为右中郎将领右营安摩诃为郎将领后军王孝志为右将军领前军以韦庆礼为司马署官五百然胁诱无鬬志家童皆佩符以辟兵九月后遣左豹韬卫大将军麴崇裕夏官尚书岑长倩率兵十万讨之以鳯阁侍郎张光辅为诸军节度乃下诏削贞父子属籍改氏虺崇裕等次豫州贞少子规及裴守徳拒战兵溃贞乃闭门守守徳者骁勇士贞始起以女妻之委以腹心至是欲杀贞自赎防军薄城家人白贞今事乃尔王岂受戮辱者邪即仰药死规自杀守徳与主俱缢起凡二十日败始贞临水自鍳不见其首恶之未几及祸
　　冲贞长子也好学勇而才累迁博州刺史初发有士五千渡河趣武水武水令告急魏州州遣莘令马素领兵先乘城冲攻之因风积薪焚其门火作风反众心沮解其属董元寂诵言王与国家战乃反尔冲斩以狥众惧遂溃惟家僮数十从之乃走博州为当闗刺死后命丘神勣讨之兵未至冲已死起七日败二弟蒨【旧书作倩世系表作清】温蒨常山公坐死温以前告流岭南初贞腾檄夀州刺史赵瓌谕以兴兵且假道瓌得檄许为应妻常乐长公主亦趣诸王蚤立功故瓌与主皆死济州刺史薛顗驸马都尉瓘之子母城阳长公主封河东县侯绍尚太平公主擢累右玉钤卫员外将军以主壻不加戮饿死河南狱神龙初敬晖等奏冲父子死社稷请复爵土为武三思等沮罢开元四年乃复爵土有司议以死不忘君谥曰敬五年又诏王嗣絶国除朕甚悼焉其以贞从孙故许王子防国公琳嗣王【按世系表云嗣越王存绍】奉王祀琳薨爵不传贞最幼息珍子謪岭表数世不能归开成中女孙持四世丧北还求祔王茔诏嘉悯敕宗正寺京兆府为访其兆非陪陵者聼女名元真为道士
　　纪王慎始王申后徙纪食戸八百贞观中迁襄州刺史以治当最天子玺书劳勉人为立石颂徳二十三年进户至千文明初累迁太子太师贝州刺史慎少好学善星歩与越王齐名当世号纪越初贞连诸王起兵慎知时未可独拒不与合将就诛而免改氏虺载以槛车谪巴州薨于道七子续琮叡秀献钦澄【按世系表纪王慎子尚有愻庄旷三人叡作友叡献作友献并与传异】续与秀最知名续王东平歴和州刺史薨琮义阳王叡楚国公秀襄阳郡公献广化郡公钦建平郡公五人并为武后所杀神龙初以澄嗣王【世系表云嗣纪王定州刺史澄初名铁诚】擢左骁卫将军薨子行同嗣琮三子行逺行芳行休始琮与二弟同死桂林开元四年行休请身迎柩既至无封树议者谓不可复得行休扫地布席以祈是夜梦王乘舟舟判为二既而适野见东洲中断乃悟焉又灵堂鎻一夕茎自屈管上有指迹一竒二并使卜人筮之曰屈于文为尸出指者示也一竒二并三殡也先王告之矣乃趣其所发之如言而一节独阙行休号而寝梦琮告曰在洛南洲明日直殡南得之于是以三丧归陪昭陵赠琮陈州刺史永昌时行逺行芳斥巂州六道使至行逺遂就戮行芳防留赦抱持请代遂与俱死西南人称寃悌云慎女东光县主始八嵗闻慎有疾不食父哀之绐云已愈主察顔色未平终不肯御内外称之长适太子司议郎裴仲将时妃主多恃贵以奢豫相矜主独俭素姊弟诮曰人生冨贵在得志独勤苦欲何求答曰我幼好礼今行之不违非得志谓何且自古贤妃淑女以恭逊著名骄纵败徳况荣宠贵盛傥来物也可恃以凌人乎及王死号恸呕血数升免丧絶膏沐者二十年始诸王妃主自垂拱后被害者皆藁掩之神龙初诏州县普加求访祭以牲牢复官爵诸王皆陪昭献二陵主闻感恸卒敕其子曰为我谢亲戚酷愤已雪下见先王无恨矣中宗为举哀章善门下诏褒江殇王嚣封之明年薨无后
　　代王简已封薨无后
　　赵王福贞观十三年始王出后隠太子累迁梁州都督实封八百户薨赠司空并州都督陪昭陵无子神龙初以蒋王恽孙思顺嗣王
　　曹王明母本巢王妃帝宠之欲立为后魏徴谏曰陛下不可以辰嬴自累乃止贞观二十一年始王曹累为都督刺史高宗诏出后巢王永隆中坐太子贤事防王零陵徙黔州都督谢祐逼杀之帝闻悼甚黔官吏皆坐免景云中陪昭陵三子俊杰备【按世系表载曹王明子俊杰备外尚有价偲二人本传失载】俊嗣王南州别驾杰为黎国公垂拱时并及诛神龙初以杰子为嗣曹王是时诸王子孙自岭外还入见中宗皆号恸帝为泣下初武后时壮者诛死防皆没为官奴或匿人间庸保至是相继出帝随属逺近封拜云后备自南还诏停封而封备歴卫尉少卿同正员薨开元十二年复封薨子戢嗣位左卫率府中郎将子臯嗣
　　臯字子兰少补左司御兵曹参军天寳十一载嗣王事母太妃郑以孝闻安禄山反奉母逃民间间走蜀谒宗由都水使者迁左领军将军上元初旱歉臯禄不足养请补外不许乃故抵轻法贬温州长史俄摄州事州大饥发官禀数十万石赈饿者既贷乃自劾优诏许就进少府监时殿中侍御史李钧与其弟京兆法曹参军锷宦既遂不肯还乡母穷不自给臯行县见之叹曰入则孝出则弟有余力则学若二子者可与事君乎哉举劾之并锢死【旧书作改处州别驾行州事】召还未得见即上书言治道诏授衡州刺史为观察使谩劾贬潮州防杨炎起道州为宰相知臯直复用为衡州刺史初御史覆讯臯惧忧其母出则囚服入乃衣冠貌言如平常及为潮以迁入告至是复位乃言其实建中元年进拜湖南观察使前帅辛京杲贪虐使部将王国良戍武冈赖其冨即劾以死国良恐据县反敛荆黔洪桂兵讨之再嵗不能下臯至遗书曰观将军非敢大逆者特逃防抗死尔将军遇我可以降我固为京杲诬者幸防雪何忍以兵加将军哉以为不然我以阵术破将军阵以攻法屠将军城非将军所度也国良得书喜且畏因请降然内尚首鼠臯即日单骑称使者造国良垒贼延使者入臯大呼其军曰有识曹王者乎乃我也来受良降良今安在一军愕眙不敢动国良迎拜叩头请罪臯执手约为昆弟则尽焚攻守具散其兵有诏赦之赐名惟新明年持母丧至江陵防梁崇义反夺为左卫大将军复观察湖南李希烈反迁江西节度使受命日不宿家至豫章大令将吏曰有功未申与懐器谋不发者皆自言得禆校伊慎李伯潜刘旻悉补大将擢王锷为中军以马彛许孟容为幕府治战舰裒兵二万以士二千五百委慎等教之自将五百人教以秦兵团力法聨其赏罸弛张如一乃约以五百撃慎卒二千五百莫能当其锋即尽以教之初慎常从希烈平襄州至是希烈惧为臯用即反间徳宗信之将诛慎臯请赦之使自效防与贼夹江阵臯勉慎立功以所乘马及其铠赐之使将先锋斩贼数百级乃免贼栅蔡山不可攻臯声言西取蕲引兵舰循厓泝江上贼闻以羸师保栅悉军行江北与臯直西去蔡山三百里臯遣歩士悉登舟顺流下攻蔡山防之间一日贼救至大败乃取蕲州防其将李良平黄州兵益振防舒王为元帅授臯前军兵马使俄而天子狩奉天盐铁使包佶为陈少防所窘以运艚泝次蕲口希烈使杜少诚将歩骑三万将絶江道臯遣伊慎兵七千御于永安走之以功进工部尚书帝驻梁州臯之贡助相望以天子处外乃不敢居城府出屯西塞山大洲徙郡县为军市改户部尚书【旧书作工部尚书】又遣伊慎王锷攻安州未下希烈遣刘戒虚以歩骑八千援之臯命李伯潜迎撃于应山俘之遂下安州斩伪刺史王嘉祥希烈别遣兵援隋州臯破之厉乡因下平静白雁闗贼遂不敢南畧迁荆南节度使赐实封三百户凡战大小三十二取州五县二十斩首三万三千禽生万六千【按旧书凡下州四县十七大小十余阵而韩愈曹成王碑云大小之战三十有二取五州十九县与二书又不皆合也】未尝败师所过不敢伐桑践禾稼朝廷仰食江淮而西道出九江至大别皆与贼接臯转战数千里饷路遂通江汉倚臯为固淮西平乃请防丧归东都帝遣中人赗吊讫来朝还就镇初江陵东北傍汉有古鄣不治嵗辄溢臯修塞之得其下良田五千顷规江南废洲为庐舍构二桥跨江而流人自占者二千余家繇荆州抵乐乡二百里其间墟聚凡数十不井饮臯始命凿井以便人贞元初吴少诚擅蔡故徙臯镇山南东道割隋汝以益军【按方镇表云増领唐邓安与本传异】练兵峙粮市回鹘马以益战骑嵗时大畋以教士少诚畏之臯性勤俭能知人疾苦参听防隠尽得吏下短长其赏罸必信所至常平物估豪举不得擅其利教为战舰挟二轮蹈之鼓水疾进驶于阵马有所造作皆用省而利长以物遗人必自视衡量库帛皆印署以杜吏谩扶风马彛未知名臯识之卒以正直称张柬之有园圃在襄阳臯尝宴集将市取之彛曰汉阳有中兴功今遗业当百世共保柰何使其子孙鬻乎臯谢曰主吏失词以为君羞防君安得闻此言卒年六十赠尚书右仆射諡曰成臯尝自创意为敧器以髤木上出五觚下鋭圆为盂形所容二豆少则水弱多则彊中则水器力均虽动揺乃不覆云子象古道古
　　象古元和中自衡州刺史擢安南都防贪纵不法驩州刺史杨清蛮酋也象古忌其豪召为牙门将常鬰鬰思乱防讨黄贼象古发甲助之乃授清兵三千清与子志烈还袭安南杀象古并其家诏赦清为琼州刺史以桂仲武为都防清拒命仲武分谕渠酋兵皆附破城斩清夷其族
　　道古举进士献书阙下擢校书郎集贤院学士累迁司门员外郎歴利隋唐睦四州刺史桞公绰镇鄂岳为飞谮上闻宪宗欲代之裴度言嗣曹王臯尝能以江汉兵制李希烈威惠在人今以其子将必有功防道古自黔中观察使入朝乃代公绰倍道入其军公绰惶遽出财赀皆被夺元和十二年攻申州破其郛进围中城守卒夜驱女子登而噪发悬门以出道古众乱多死扵贼李听守安州未尝败道古诬逐之【按吴缜纠谬云栁公绰传元和十一年为李道古代还除给事中并无飞语及道古迫逐之事又李听传云徒安州防观察使栁公绰方讨蔡以听典军声振贼中召为羽林将军亦无道古迫逐之事今考旧书李臯传惟不载飞谮上闻之事余皆同】自将出木陵【旧书作穆陵】闗士卒骄不能制又度支钱道古悉以馈权幸故士不给其下怨怒战不甚力贼亦易之故再入申不能下卒无功淮西平加检校御史大夫诏为宗正卿左金吾将军帝喜服饵道古欲自媚而所善栁泌自谓能化金为不死药乃因宰相皇甫镈以闻俄防帝崩穆宗为太子恶之既立诛泌贬镈斥道古为循州司马终以服丹呕血死长庆初诏还其官道古巧于宦便佞倾下防公卿间常与奕博伪不胜厚进所偿嗜利者多得其懽心故少盗羙名及死卖宅以




　　钦定续通志卷一百八十三
　　钦定四库全书
　　钦定续通志卷一百八十四
　　宗室
　　唐【四】
　　髙宗诸子
　　燕王忠　　　　泽王上金　　许王素节【璆】孝敬皇帝　　章怀太子贤【守礼　承宏承宷】中宗诸子
　　懿德太子重润　　　谯王重福
　　节愍太子重俊　　　殇皇帝重茂
　　睿宗诸子
　　让皇帝宪【璡　瑀景俭】　　庄惠太子防
　　惠文太子范【珍】　　　惠宣太子业【知柔】
　　髙宗八子后宫刘生忠郑生孝杨生上金萧淑妃生素节武后生贤中宗皇帝睿宗皇帝
　　燕王忠字正本帝始为太子而忠生贞观二十年始王陈永徽初拜雍州牧王皇后无子后舅栁奭説后以忠母微立之必亲已后然之请于帝奭又与褚遂良韩瑗长孙旡忌于志宁等继请遂立为皇太子后废武后子甫三歳许敬宗希后防建言国有正嫡太子宜同汉刘彊故事于是降封梁王梁州都督赐甲第实封戸二千物二万段俄徙房州刺史忠寖惧不聊生至衣妇人衣备刺客数有妖梦尝自占事露废为庶人囚黔州承干故宅麟徳初宦者王伏胜得罪于武后敬宗乃诬忠及上官仪与伏胜谋反赐死年二十二无子明年太子表请收许之神龙初追封赠太尉扬州太都督原悼王孝永徽元年始王许与杞雍二王同封早薨神龙初追封及谥
　　泽王上金始王杞永徽三年遥领益州大都督厯鄜寿二州刺史文明元年徙王毕又徙王泽厯五州刺史载初中武承嗣讽周兴诬上金素节谋反召系御史狱上金闻素节已被杀即雉经七子并流死显州神龙初追还官爵以子义珣嗣王义珣始被谪匿身为佣保而嗣许王瓘利其爵邑告义珣假冐复流岭外开元初以素节子璆为后而玉真公主表义珣实上金子乃夺璆爵复使义珣嗣王拜率更令薨子潓嗣
　　许王素节始王雍授雍州牧方覊丱即诵书日千言师事徐齐聃淬勉自彊帝爱之转岐州刺史更王郇母被谮死出素节为申州刺史干封初诏素节病无入朝而实不病乃着忠孝论自明仓曹参军张柬之以闻欲帝省其诬武后滋不悦坐受赇降王鄱阳削封户什七徙置袁州锢终身仪鳯三年【旧书作永隆元年】为岳州刺史更王葛又徙王厯三州刺史与上金同追逮赴都至龙门驿被缢年四十三以庶人礼子瑛等九人并诛惟琳瓘璆钦古尚幼长囚雷州中宗复位追故封又赠开府仪同三司许州刺史陪干陵诏瓘嗣王实封户四百开元初封琳为嗣越王璆嗣泽王琳至右监门卫将军子随封防国公瓘为卫尉卿以抑上金子不得封贬鄂州别驾因诏外继嗣王者皆归宗乃以嗣江王袆为信安王嗣蜀王防为广汉王嗣密王彻为濮阳王嗣曹王臻为济国公嗣赵王琚为中山王武阳王继宗为澧国公瓘累迁太子詹事薨赠蜀郡大都督二子解需皆幼以璆子益嗣天寳十四载解始袭封王
　　璆初封嗣泽王降为郢国公官宗正光禄卿进封襃信王天寳初复拜宗正卿性友悌聪敏宗子有一善无不荐延故宗室在省闼者多璆所启薨赠江陵郡大都督三子谦防益谦为郢国公梓州刺史防汝南郡公钦古封巴国公子贲嗣
　　孝敬皇帝永徽六年始王代与潞王同封显庆元年立为皇太子受春秋左氏于率更令郭瑜至楚世子商臣弑其君喟而废卷曰圣人垂训何书此邪瑜曰孔子作春秋善恶必书褒善以劝贬恶以诫故商臣之罪虽千载犹不得灭太子曰然所不忍闻愿读它书瑜请改受礼太子曰善四年加元服又命賔客许敬宗右庶子许圉师中书侍郎上官仪中舍人杨思俭【按吴缜纠谬云艺文志榣山玉彩注曰太子少师许敬宗司议郎孟利贞崇贤馆学士郭瑜顾右史董思恭等撰姓氏与传不同未知孰是】即文思殿擿采古今文章号榣山玉彩【吴缜纠　缪传榣山玉彩及裴光庭传榣山往则榣字并从木艺文志并从手未知孰是今按山海经云祝融生太子长琴是处揺山始作乐风揺亦作瑶则字宜从木也】凡五百篇书奏帝赐物三万段余臣赐有差又诏五日一赴光顺门决事总章元年释菜国学请赠顔回为太子少师曽参太子少保制可防有司以征辽士亡命及亡命不即首者身殊死家属没官请条别其科无使沦胥诏可帝幸东都诏监国时闗中饥视庑下兵食有榆皮蓬实者悄然命家令寺给米义阳宣城二公主以母故幽掖廷四十不嫁【按吴缜纠谬云髙宗以贞观二年戊子歳生至孝敬皇帝薨时止四十八歳耳何縁有四十歳之女乎此史臣已甚之词也】闻惊恻建请下降武后怒即以当上卫士配之由是失爱仁孝宾礼大臣未尝有过而后将骋志奏请数怫防上元二年从幸合璧宫遇酖薨年二十三【原文作二十四按吴缜纠谬云以癸丑歳生至上元二年嵗在乙亥止二十三年不得云二十四也今改正】天下莫不痛之诏諡为孝敬皇帝缑氏墓号恭陵制度尽用天子礼百官从权制三十六日释服妃薨諡哀皇后无子永昌初以楚王隆基嗣中宗立诏以主祔太庙号义宗开元中有司奏孝敬皇帝宜建庙东都以谥名庙诏可于是罢义宗号妃即裴居道女有妇徳而居道以妃故拜内史纳言厯太子少保翼国公为酷吏所陷下狱死
　　章怀太子贤字明允容止端重少为帝爱甫数歳读书一览辄不忘始王潞歴幽州都督雍州牧徙王沛累进州大都督右卫大将军更名德徙王雍仍领雍州牧凉州大都督实封千户上元二年【原文作元年按呉缜纠谬云髙宗纪及三宗诸子传并云皇太子以上元二年薨独此传以为元年葢误也今改正】复名贤是时皇太子薨其六月立贤为皇太子俄诏监国贤于处决尤明审朝廷称焉帝手敕襃赐贤又招集诸儒左庶子张大安等共注范后汉书书奏帝优赐段物数万时正谏大夫明崇俨以左道为武后所信崇俨言英王类太宗而相王贵贤闻恶之宫人或传贤乃后姊韩国夫人所生贤益疑而后撰少阳政范孝子赐贤数以书让责贤愈不安调露中天子在东都崇俨为盗所杀后疑出贤谋遣人发太子隂事诏薛元超裴炎髙智周杂治之获甲数百首于东宫帝素爱贤薄其罪后曰贤怀逆大义灭亲不可赦乃废为庶人焚甲天津桥坐徙者十余人开耀元年徙贤巴州武后得政诏左金吾将军丘神勣捡卫贤第廹令自杀年三十四后举哀显福门贬神勣叠州刺史追复旧王神龙初赠司徒遣使迎丧陪干陵睿宗立追赠皇太子及諡三子光顺守礼守义光顺为乐安王【旧书作安乐郡王】徙义丰被诛守义为犍为王徙封桂阳【世系表及旧书并作永安郡王】薨先天中追封光顺莒王守义毕王
　　守礼嗣王始名光仁授太子洗马武后革命畏疾宗室而守礼以父得罪与睿宗诸子闭处宫中十余年睿宗封相王许出外邸于是守礼等始居外改司议郎中宗即位复故封拜光禄卿实封戸五百韦后摄政进封邠王睿宗立兼检校左金吾卫大将军出为幽州刺史遥兼单于大都防迁司空开元初累为州刺史后还诸王京师守礼以外支为王不甚才而多宠嬖子六十余人【旧书云男女六十余人】无可称者岐王尝奏守礼知雨晹帝问故答曰臣无它当天后时太子被罪臣幽宫中歳被敕杖凡四三累创痕肤前雨则沈懑霁则佳以此知之因泣下帝为恻然薨年七十赠太尉子承宏承宁承宷可记者
　　承宏爵广武王坐交非其人贬房州别驾还为宗正卿广德元年吐蕃入京师天子如陜吐蕃宰相马重英立承宏为帝以翰林学士于可封霍瓌为宰相贼退诏放承宏于华州死承宁封嗣邠王
　　承宷炖煌王拜宗正卿与仆固怀恩使囘纥和亲即纳其女为妃封毗伽公主薨赠司空唐制嗣郡王加四品阶亲王子服绯开元中张九龄奏宁薛及邠王三子为王者赐紫余皆服绯官不越六局郎王府掾属仍员外置后从帝至蜀者皆服紫
　　中宗四子韦庶人生重润后宫生重福重俊殇帝懿德太子重润本名重照避武后讳改焉帝为皇太子时生东宫髙宗喜甚乳月满为大赦天下改元永淳是歳立为皇太孙开府置官属帝问吏部侍郎裴敬彛郎中王方庆对曰礼有嫡子无嫡孙汉魏太子在子但封王晋立愍怀子为皇太孙齐立文惠子为皇太孙皆居东宫今有太子又立太孙于古无有帝曰自我作古若何对曰陛下肇建皇孙本支千亿之庆帝説中宗失位太孙府废贬庻人别囚之帝复位封邵王大足中张易之兄弟得幸武后或谮重润与其女弟永泰郡主及主壻窃议后怒杖杀之年二十【原文作年十九按吴缜纠谬云本言重润生改元永淳歳在壬午大足止有元年歳在辛丑则是已二十年也今改正】重润秀容仪以孝爱称诛不縁罪人皆流涕神龙初追赠皇太子及諡陪干陵号墓为陵
　　谯王重福髙宗时王唐昌郡徙封平恩长安末乃进王神龙初韦庶人谮与张易之兄弟陷重润贬濮州员外刺史徙合均二州不领事景龙三年中宗亲郊赦天下十恶者咸宥流人得还重福不得归自陈苍生皆自新而一子摈弃皇天平分固若此乎不报韦后得政诏左屯卫大将军赵承恩薛思简以兵防守睿宗立徙集州未行洛阳男子张灵均説重福曰大王居嫡长当为天子相王虽平大难安可越居大位王若隂幸东都杀留守拥兵西据陜徇河南河北天下可图也重福乃遣灵均与其党郑愔计愔亦密招重福为天子豫尊睿宗为皇季叔重茂皇太弟制称中元克复元年愔自署左丞相知内外文武事以灵均为右丞相天柱大将军知出征事其余以次除署重福自均州与灵均乘驿趋东都舍驸马裴巽家洛阳令巽重福惊遽出欲劫左右屯营兵至天津桥愿从者数百人侍御史李邕遇之先驰至右屯营呼曰谯王得罪先帝擅入都为乱公等勉立功取富贵稍稍闭皇城诸门以拒重福徇右营不能动趋左掖门已阖怒纵火烧之左营兵寖逼众遂溃重福走山谷留守裴谈总兵大索投漕渠死年三十一磔其尸帝诏以三品礼
　　节愍太子重俊圣厯三年王义兴神龙初王卫拜洛州牧实封千户俄领州大都督明年为皇太子重俊性明果然少法度旣杨璬武崇训为宾客二人冯贵宠无学术惟狗马蹴踘相戏昵左庶子姚珽数上疏诤导右庶子平贞愼又献孝经议飬德等太子纳而不克用武三思挟韦后势将图逆内忌太子而崇训又三思子尚安乐公主常教主辱重俊以非韦出詈为奴数请废自为皇太女三年七月重俊恚忿遂率李多祚洎左羽林将军李思冲李承况独孤祎之沙咤忠义矫发左羽林及千骑兵杀三思崇训并其党十余人使左金吾大将军成王千里守宫城自率兵趋肃章门斩闗入索韦后安乐公主上官昭容所在后挟帝升武门宰相杨再思苏瓌李峤及宗楚客纪处讷统兵二千余人守太极殿帝召右羽林将军刘仁景等率留军飞骑百人拒之多祚兵不得进帝据槛语千骑曰尔乃我爪牙忽为乱能斩贼者有赏于是士倒戈斩多祚余党溃重俊亡入终南山欲奔突厥楚客遣果毅赵思慎追之重俊憇于野为左右所杀诏殊首朝堂献太庙并以告三思崇训柩睿宗立加赠諡陪定陵初重俊被害官属莫敢视惟永和丞嘉朂号哭解衣裹其首时人义之楚客怒收付狱贬平兴丞卒至是亦赠永和令重俊子宗晖景云三年封湖阳郡王天寳中至太常员外卿薨殇皇帝重茂初王北海神龙初进王温授右卫大将军领并州大都督中宗崩韦后立重茂为帝而自临朝称制韦氏贬重茂遂逊位让叔父相王退居别所景云二年改王襄迁集州令中郎将率兵守卫开元二年转房州刺史薨年十七武功西原【按新书不为重茂立传吴缜纠谬力言其非今依旧书増入】
　　睿宗六子肃明皇后生宪宫人栁生防昭成皇后生宗皇帝崔孺人生范王德妃生业后宫生隆悌
　　让皇帝宪始王永平文明元年武后以睿宗为皇帝故宪立为皇太子睿宗降为皇嗣更册为皇孙与诸王皆出阁开府置官属长夀二年降王夀春与衡阳巴陵彭城三王同封【按吴缜纠谬云据武后纪当云与衡阳临淄巴陵彭城四王同封而止云三王者脱误也或谓临淄即明皇帝史家不欲列之降封之数缜亦非之今姑仍其旧】复诏入阁中宗立改王蔡固辞不敢当韦后摄政进封宋睿宗将建东宫以宪嫡长又尝为太子而楚王有大功故乆不定宪辞曰储副天下公器时平则先嫡国难则先功重社稷也使付授非宜海内失望臣以死请因涕泣固让时大臣亦言楚王有定社稷功且圣庶抗嫡不宜更议帝嘉宪让遂许之立楚王为皇太子以宪为雍州牧州大都督太子太师实封至二千户赐甲第进尚书右仆射又兼司徒让司徒更为太子宾客时太平公主有异图姚元崇宋璟白帝请出宪及申王成义为刺史以销释隂计乃以司徒兼蒲州刺史进司空宗旣讨定萧岑之难进宪位太尉增千戸固辞更授开府仪同三司解太尉州大都督徙王宁又兼太常卿开元十四年表解卿乆之复为太尉厯泽岐泾三州刺史累封至五千五百户二十九年薨初帝五子列第东都积善坊号五王子宅及赐第上都隆庆坊亦号五王宅宗为太子尝制大衾长枕将与诸王共之睿宗知喜甚及先天后尽以隆庆旧邸为兴庆宫而赐宪及薛王第于胜业坊申岐二王居安兴坊环列宫侧天子于宫西南置楼其西署曰花蕚相辉之楼南曰勤政务本之楼帝时时登之闻诸王作乐必亟召升楼与同榻坐或就幸第赋诗燕嬉赐金帛侑欢时以鹡鸰千数集麟德殿廷树翔栖浃日左清道率府长史魏光乘作颂以为天子友悌之祥帝喜亦为作颂宪尤谨畏未尝干政而与人交帝益信重后申王等相继薨唯宪在帝亲待愈益厚薨六十三帝失声号恸左右皆泣下帝以宪实推天下有髙世之行非大号不称乃追諡让皇帝遣尚书左丞相裴耀卿太常卿韦縚持节奉册其子璡表陈宪宿素退让不敢当大号制不许及敛出天子服一称诏右监门大将军髙力士以手书寘灵坐赠妃元氏为恭皇后桥陵旁及敕中使谕璡等送终之具使众见之示以俭薄旣发引大雨有诏庆王潭等渉途泥歩送十里号其墓曰惠陵宪常从帝按舞万歳楼从复道上见卫士已食弃其余窦中帝怒诏髙力士杖杀之宪从容曰从道上窥人之私恐士不自安且失大体岂以性命轻于余飱乎帝遽止谓力士曰王于我可谓有急难也不然且误杀士又凉州献新曲帝御便坐召诸王观之宪曰曲虽佳然宫离而不属商乱而曓君卑逼下臣僭犯上发于忽防形于音声播之咏歌见于人事臣恐一日有播迁之祸帝黙然及安史乱世乃思宪审音云宪本名成器避昭成太后諡与申王成义俱改今名宪子十人【按世系表宪九子璡嗣庄琳珣珽琯玢瑀旧书宪凡十子琳下有璹原文误作十九人今改从旧书】其闻者璡嗣庄琳瑀
　　璡眉宇秀整性谨洁善射帝爱之封汝阳王歴太仆卿与贺知章禇庭诲梁渉等善薨赠太子太师嗣庄幼有令名为太子左谕德封济隂王薨赠幽州大都督琳以秘书监为嗣宁王从天子幸蜀薨
　　瑀早有材望伟仪观始封陇西郡公从帝幸蜀至河池封汉中王山南西道防御使乾元初宁国公主降囘纥诏瑀以特进太常卿持节册拜囘纥为威逺可汗肃宗诏收羣臣马助战瑀与魏少游等持不可帝怒贬蓬州长史薨赠太子太师諡曰宣孙景俭
　　景俭字寛中及进士第彊记多闻善言古成败王霸大略髙自负于士大夫无所屈王叔文等更誉之以为管仲诸葛亮比叔文败景俭以母丧得不坐韦夏卿守东都辟幕府窦羣任中丞引为监察御史羣贬景俭亦为江陵戸曹参军累擢忠州刺史元和末入朝不见用复为澧州刺史素与元稹李绅善二人方在翰林言其才及延英奉辞景俭自陈见抑逺穆宗怜之追诏为仓部员外郎不遣阅月拜谏议大夫性矜诞使酒纵气语侵宰相萧俛段文昌诉于帝贬建州刺史稹得君为之助故还为谏议大夫与冯宿杨嗣复温造李肇等集史官独孤郎所景俭醉至中书慢骂宰相王播崔植杜元頴更为逊言厚谢乃去坐贬漳州刺史宿等皆逐矣未及漳稹辅政改楚州刺史议者谓景俭辱丞相贬未至即迁非是稹惧改少府监悉还宿等景俭旣湮阨不得志卒然其为人轻财笃于义旣没士怅悼之
　　惠庄太子防本名成义垂拱三年始王恒与卫赵二王同封俄改王衡阳睿宗立进王申与岐薛二王同封累迁右卫金吾二大将军实封至千戸进司徒兼益州大都督四为州刺史开元八年停刺史复为司徒薨册书赠太子及諡陪桥陵防性寛裕仪貎瓌重无嗣诏以让帝子珣嗣为怀宁王徙封同安薨天寳中复以让帝子璹嗣
　　惠文太子范始名隆范宗立与薛王隆业避帝讳去二名初王郑改封卫俄降封巴陵进王岐为太常卿并州大都督左羽林大将军从宗诛太平公主以功赐封与薛王业并满五千户厯为州刺史迁太子太傅开元十四年薨册书赠太子及諡陪桥陵帝哭之恸彻常膳至累旬羣臣勉请乃复范好学工书爱儒士无贵贱为尽礼与阎朝隐刘延琦张谔郑繇等善常饮酒赋诗相娱乐又聚书畵皆世所珍者初隋亡禁内图书湮放唐兴募访稍稍复出藏秘府长安初张易之奏天下善工潢治乃密使摹肖殆不可辨窃其真藏于家旣诛悉为薛稷取去稷又败范得之后卒为火所焚驸马都尉裴虚已善谶纬坐私与范游徙岭南延琦贬雅州司戸谔为山茌丞然帝于范无少间也时王毛仲等起贱防防贵诸王见必加礼独范接之自如子瑾嗣落魄不饬名检沈酒色厯太仆卿封河东王防薨赠太子少师【世系表尚有河西郡王玠】天寳中复以薛王子略阳公珍为嗣岐王珍仪观丰伟为宗正员外卿与蔚州镇将朱融善融尝言珍似上皇因有隂谋往语金吾将军邢济曰闗外宼近京师草草奈何济曰我金吾天子押衙以死生从安自脱融曰见嗣岐王无虑矣济以闻肃宗诏废珍为庶人赐死融党皆诛擢济为桂管防御使
　　惠宣太子业始王赵降封中山授都水使者徙彭城兼陈州别驾进王薛为羽林大将军荆州大都督以好学授秘书监开元初进太子少保即拜太保累歴州刺史初母早终从母贤妃鞠之八年迎贤妃外邸事之甚谨其女弟淮阳凉国二公主亦早卒抚甥与己子均帝益爱之尝被疾帝自祝禬旣瘉幸其第置酒赋诗为初生欢帝尝不豫业妃弟内直郎韦宾与殿中监皇甫恂妄言休咎事宾坐死恂贬锦州刺史妃恐降服待罪业亦不敢入谒帝闻遽召之业伏殿下请罪帝趋就执其手曰吾所猜于兄弟者天地共咎之遂复燕欢仍谕妃复位俄进司徒二十二年业有疾帝忧之一昔容髪为变及薨帝悲不能食册书加赠及諡陪桥陵十一子【世系表只载十人】其闻者瑗玚琄帝后追思业引见瑗等伤之乃下诏共赐实封千户瑗为乐安王玚荥阳王宗正卿琄为嗣薛王歴鸿胪卿天寳中琄舅韦坚为李林甫所搆坐贬夷陵别驾徙置夜郎南浦及安禄山乱乃还京师曾孙知柔嗣王再为宗正卿乆之擢京兆尹始郑白渠梗壅民不得歳知柔调三辅治复旧道灌浸如约遂无旱虞民诣阙请立石纪功知柔固让得止累检校司徒同中书门下平章事又诏营缉太庙判度支充诸道盐铁转运使昭宗出莎城独知柔从乘舆器用庖顿皆主之大细毕给性俭约虽位通显无居第未几出拜清海军节度使在镇防洁贡献时入进检校太傅兼侍中仕凡四纪常为宗室冠卒于镇
　　隋王隆悌始封汝南王早薨睿宗追王赠荆州大都督爵不传
　　钦定续通志卷一百八十四
&lt;史部,别史类,钦定续通志&gt;
　　钦定四库全书
　　钦定续通志卷一百八十五
　　宗室传
　　唐【五】
　　宗诸子
　　奉天皇帝琮　太子瑛　　　棣王琰
　　鄂王瑶　　　靖恭太子琬　光王琚
　　颍王璬　　　永王璘　　　夀王瑁
　　延王玢　　　盛王琦　　　丰王珙
　　汴王璥
　　肃宗诸子
　　越王系　　　承天皇帝倓　彭王仅
　　襄王僙【煴】　　恭懿太子佋
　　宗三十子刘华妃生琮第六子琬第十二子璲赵丽妃生瑛元献皇后生肃宗皇帝钱妃生琰皇甫德仪生瑶刘才人生琚武惠妃生一第十五子敏第十八子瑁第二十一子琦髙婕妤生璬郭顺仪生璘桞婕妤生玢钟美人生环卢美人生瑝阎才人生玼王美人生珪陈才人生珙郑才人生瑱武贤仪生璿第三十子璥余七子夭母氏失传
　　奉天皇帝琮景云元年王许昌郡与真定王同封先天元年进王郯与郢王同封开元四年领安西大都防安抚河东关内陇右诸蕃大使十三年徙王庆与忠棣荣光仪颍永夀延盛济十一王同封十五年与十王并领节度不出閤琮以凉州都督兼河西诸军节度大使天宝元年改节河东十载薨【旧书亦作十载按吴缜纠缪云宗纪天宝十一载五月戊申庆王琮薨传恐误】赠太子諡靖德肃宗立进諡奉天皇帝妃窦为恭应皇后诏尚书右仆射裴冕持节改葬羣臣素服临送逹礼门帝御门哭墓号齐陵无子以太子瑛子俅嗣王琮始名嗣直太子嗣谦棣王嗣真鄂王嗣初靖恭太子嗣开元十三年更名曰潭曰鸿曰洽曰涓曰滉后十年改今名
　　太子瑛始王真定进王郢开元三年立为皇太子七年诏太子诸王入国学行齿胄礼太常择日谒孔子太子献诏右防骑常侍禇无量执经羣臣学官诸生以差赐帛明年瑛加元服见太庙十六年诏九品官息女可配太子者有司采阅待进止以太常少卿薛縚女为妃帝种麦苑中瑛诸王侍登帝曰是将荐宗庙故亲之亦欲若等知稼穑之难初瑛母以倡进善歌舞帝在潞得幸及即位擢妃父元礼兄常奴皆至大官鄂光二王母亦帝为临淄王时以色选及武惠妃宠幸倾后宫生夀王爱与诸子絶等而太子二王以母失职颇怏怏惠妃女咸宜公主壻扬洄揣妃防伺太子短哗为丑语惠妃诉于帝且泣帝大怒召宰相议废之中书令张九龄谏曰太子诸王日受圣训天下共庆陛下享国久子孙蕃衍奈何一日弃三子父子之道天性也虽有失尚当掩之惟陛下裁赦帝黙然太子得不废俄而九龄罢李林甫专国数称夀王美以动妃意妃果德之二十五年洄复搆瑛瑶琚与妃之兄薛锈异谋惠妃使人诡召太子二王曰宫中有贼请介以入太子从之妃白帝曰太子二王谋反甲而来帝使中人视之如言遽召宰相林甫议答曰陛下家事非臣所宜豫帝意决乃诏太子瑛鄂王瑶光王琚同恶均罪并废为庶人锈赐死瑛瑶琚寻遇害天下寃之号三庶人宝应元年诏赠瑛皇太子瑶等复王瑛子五人俨伸倩俅备【旧书瑛有六男俨伸倩俅备儆按世系表亦载六人传恐误】瑛之废帝使庆王畜俨等为子俨封新平郡王伸平原郡王俅嗣庆王备太仆卿倩失传
　　棣王琰开元二年始王鄫与鄂鄄二王同封后徙王棣领太原牧太原以北诸军节度大使天宝初为武威郡都督经畧节度河西陇右防妃韦以过置别室而二孺人争宠不平求巫者密置符琰履中以求媚讐人告琰厌魅上帝伺其朝使人取履视之信帝怒责琰琰顿首谢曰臣罪宜死然臣与妇不相见二年有二孺人争长臣恐此三人为之及推果验然帝犹疑琰怒未置太子以下皆为请乃囚于鹰狗坊以忧薨妃縚之女无子还本宗琰凡五十五子得王者四人【按旧书不载顺化王侒故云封为王者三人与此互异】僎王汝南郡侨宜都俊济南侒顺化僚太仆卿侠国子祭酒仁殿中监僾秘书监宝应元年诏复琰王爵
　　鄂王瑶既封遥领幽州都督河北节度大使开元二十三年与荣光仪颍永寿延盛济信义十一王并授开府仪同三司实封二千户诏诣东宫尚书省上日百官集送有司供张设乐是日悉拜王府属然未有府也而选任冐滥时不以为荣
　　靖恭太子琬始王鄄徙王荣为京兆牧领陇右节度大使又诏亲巡按陇右选关内河东飞骑五万防盛秋累兼单于安北大都督安禄山反诏琬为征讨元帅募河陇兵屯陜以髙仙芝副之防薨琬风格秀整有素望中外倚之及薨莫不为国怅恨诏加赠諡琬男女五十八人得王者三人【按旧书云封为郡王者二而不载陈畱王倩世系表则尚有文安郡王像而不止三人与此互异】俯王济隂郡偕北平倩陈畱傆卫尉卿僓秘书监佩鸿胪卿
　　光王琚开元十三年始王与仪颍永夀延盛济七王同封俄领广州都督勇力善骑射帝爱之与鄂王同居友睦甚皆笃学既废无嗣初琚名涺仪王潍颍王澐永王泽夀王清延王洄盛王沭济王溢信王沔义王漼陈王沚丰王澄恒王潓凉王漎汴王滔至二十三年诏悉改今名
　　夏悼王一生韶秀以母宠故钟爱命之曰一未免怀薨追爵及諡时帝在东都故葬龙门东岑欲宫中望见云仪王璲既封授河南【旧书作河西】牧薨赠太傅子侁王钟陵郡僆广陵【按世系表有嗣仪王俓】
　　颍王璬喜读书好文辞开元十五年遥领安东都防安禄山反诏领剑南节度大使以杨国忠为之副帝西出令御史大夫魏方进为置顿使移书剑南属郡托璬之藩大设储偫璬先即镇更以蜀郡长史崔圆为副璬济江舟中以防席借歩命彻之曰此可寝奈何践之璬之出遽不及受节司马史贲请建大槊蒙油囊先驱以威道路璬笑曰既为真王矣安用假节为将至成都崔圆迎拜马前璬不为礼圆衔之璬视事再逾月人便其寛圆奏罢居内宅乃诏宣慰肃宗于彭原从还京师建中四年薨年六十六子伸为荥阳王僝髙邑王伣楚国公僔防国公
　　怀思【旧书作懐哀】王敏貌丰秀若图畵帝爱之甫晬薨追爵及諡祔葬敬陵
　　永王璘少失母肃宗自养视之长聪敏好学貌陋甚不能正视既封领荆州大都督安禄山反帝至扶风诏璘即日赴镇俄又领山南江西岭南黔中四道节度使以少府监窦昭为副璘至江陵募士得数万补署郎官御史时江淮租赋钜亿万在所山委璘生宫中于事不通晓见富且强遂有闚江左意以薛镠李台卿韦子春刘巨鳞蔡駉为谋主肃宗闻之诏璘还觐上皇于蜀璘不从其子襄城王偒刚鸷乏谋亦乐乱劝璘取金陵即引舟师东下甲士五千趋广陵以浑惟明季广琛髙仙琦为将然未敢显言取江左也防吴郡采访使李希言平牒璘璘因发怒曰寡人上皇子皇帝弟地尊礼絶今希言乃平牒抗威落笔署字何耶乃使惟明袭希言而令广琛趋广陵攻采访使李成式璘至当涂希言已屯丹阳遣将元景曜等拒战不胜降于璘江淮震动明年肃宗遣宦者啖廷瑶等与成式谋招谕之时河南招讨判官李铣在广陵有兵千余【旧书作有骑一百八十人】廷瑶邀铣屯杨子成式又遣裴戎以广陵卒三千戍伊娄埭张旗帜太阅士璘与偒登陴望之有惧色广琛知事不集乃召诸将割臂而盟以贰于璘于是惟明奔江宁冯季康奔白沙广琛以兵六千奔广陵璘使琦追蹑之广琛曰我德王故不忍决战逃命归国耳若逼我且决死追者止乃免是夜铣阵江北夜然束苇人执二炬景乱水中觇者以倍告璘军亦举火应之璘疑王师已济携儿女及麾下遁去迟明觉其绐复入城具舟楫使偒驱众趋晋陵谍者告曰王走矣成式以兵进先锋至新丰璘使偒仙琦逆击之铣合势张左右翼射偒中肩军遂败仙琦与璘奔鄱阳司马闭城拒璘怒焚城门入之收库兵掠余干将南走岭外皇甫侁兵追及之战大庾岭璘中矢被执侁杀之偒为乱兵所害仙琦逃去璘未败时上皇下诰降为庶人徙置房陵及死侁送妻子至蜀上皇伤悼久之肃宗以少所自鞠不宣其罪谓左右曰皇甫侁执吾弟不送之蜀而擅杀之何邪由是不复用薛镠等皆伏诛子儧为余姚王侦莒国公儇郕国公伶仪并国子祭酒
　　夀王瑁母惠妃频姙不育及瑁生宁王请养邸中元妃自乳之名为己子故封比诸王最后开元十五年遥领益州大都督初帝以永王等尚防诏不入谒瑁七嵗请与诸兄众谢拜舞有仪矩帝异之宁王薨请制服以报私恩诏可大厯十年薨赠太傅子王者三人僾王德阳郡伓济阳郡偡广阳郡伉薛国公杰国子祭酒【世系表尚有滕国公侑嗣夀王存志】
　　延王玢母尚书左丞范之孙帝重其名家而玢亦仁爱有学既封遥领安西大都防帝入蜀玢凡三十六子不忍弃故徐进数日见行在所帝怒汉中王瑀申救得解聴归灵武兴元元年薨子倬王彭城郡侹平阳倞鲁国公偃荆国公优太仆卿
　　盛宣王【旧书及世系表俱无宣字】琦既封领扬州大都督帝之西诏为广陵大都督淮南江东河南节度大使以刘彚为副李成式为副大使琦不行广德二年薨赠太傅子偿封真定王佩武都王【世系表作信都王佩】俗徐国公系许国公济王环逸其薨年子傃王永嘉郡俛平乐郡
　　信王瑝开元二十一年始王与义陈丰恒凉汴六王同封子佟封新安王倜晋陵王
　　义王玭与信王并失薨年子仪为舞阳王僇髙密王陈王珪二十一子得王者三人【按旧书云封为王者二人而不载安南郡王伦世系表尚有宣城郡王则又不止三人也彼此互异】伦王安南郡佗临淮佼安阳
　　丰王珙已封为左卫大将军帝至普安授珙武威都督河西陇右安西北庭节度大使【旧书作支度采访使】以陇西太守邓景山为副珙不行广德初吐蕃入京师代宗幸陜将军王怀忠闭苑门以五百骑刧诸王西迎吐蕃遇郭子仪懐忠曰帝东迁宗社无主今仆奉诸王西奔以系天下望公为元帅惟所废置子仪未对珙辄曰公何如司马王延昌质责珙曰帝虽防尘未有失德王为藩翰安得狂悖之言子仪亦让之即防送行在所帝赦不责珙语不逊羣臣恐其乱请除之乃赐死子佻为齐安王恒王瑱好方士常服道士服从帝幸蜀还代宗时薨凉王璿母髙平王重规之女宫中号小武妃者璿薨代宗时子仂为泸阳郡王
　　汴哀王璥于诸子为最少初封才数岁容貌秀澈有成人风帝爱之开元二十三年授右千牛衞大将军明年薨
　　肃宗十四子章敬皇后生代宗皇帝宫人孙生系张生倓王生佖陈媫妤生仅韦妃生僴张美人生侹后宫生荣裴昭仪生僙段媫妤生倕崔妃生偲张皇后生佋侗后宫生僖
　　越王系生开元时宗末年悉王太子子故系王南阳郡帝即位至德二载进王赵与彭兖泾郓襄召兴定九王同封乾元二年九节度兵溃河北朝廷震骇乃以李光弼代郭子仪总兵关东而光弼请贤王为帅于是诏系充天下兵马元帅而光弼以司空兼侍中蓟国公副知节度行营事系畱京师史思明防洛阳系请行不聴明年徙王越帝寝疾皇太子监国张皇后与中人李辅国有隙因召太子入宫令除辅国及程元振太子泣曰此二人者陛下勲旧而帝体不豫重以此事得无震惊乎愿出外徐计之后曰是难与共事者乃召系曰汝能行此乎系许诺即遣内谒者监段恒俊选材勇宦者二百人授甲长生殿以帝命召太子元振以告辅国乃相与勒兵凌霄门迎太子以难告太子曰帝疾亟吾可惧死不赴乎元振曰赴则及祸乃以兵防太子止飞龙厩勒兵夜入三殿收系及恒俊等百余人系之幽后别殿后及系皆为辅国所害系三子建王武威郡逌兴道逾齐国公
　　承天皇帝倓始王建宁英毅有才畧善骑射禄山乱典亲兵扈车驾度渭百姓遮道畱太子太子使喻曰至尊播迁吾可以违左右乎倓进説曰大孝莫若安社稷殿下当募豪杰趣河西收牧马今防边屯士不下十万而光弼子仪全军在河朔与谋兴复策之上者广平王亦赞之于是议定太子北过渭兵仗盬恶士气崩沮日数十战倓以骁骑数百从每接战常身先血殷不告也太子或过时未食倓辄涕泗不自胜三军皆属目至灵武太子即帝位议以倓为天下兵马元帅左右固请广平王帝曰广平既冡嗣安用元帅答曰太子从曰抚军守曰监国元帅抚军也莫宜于广平王帝从之更诏倓典亲军以李辅国为府司马时张良娣有宠与辅国交构欲以动皇嗣者倓忠謇数为帝言之由是为良娣辅国所譛妄曰倓恨不总兵郁郁有异志帝惑偏语赐倓死【谨按通鉴辑覧】
　　【御批孟子称德慧术智存乎疢疾肃宗为太子受困杨李疢疾已甚宜其操心虑患矣乃即位以后宦妾交煽甘蹈前车既不能保其子且不能安其父岂所谓下愚不移者乎】俄悔悟明年广平王收二京使李泌献防泌与帝雅素从容语倓事帝改容曰倓于艰难时实自有力为细人间防欲害其兄我计社稷割爱而为之所泌曰尔时臣在河西知其详广平于兄弟笃睦至今言建宁则呜咽不自已陛下此言得之防口耳帝泣下曰事已尔末耐何泌曰陛下尝闻黄台乎髙宗有八子天后所生者四人自为行而睿宗最防长曰为太子仁明孝友后方图临朝鸩杀之而立次子贤贤日忧惕每侍帝不敢有言乃作乐章使工歌之欲以感悟帝及后其曰种黄台下熟子离离一摘使
　　好再摘令稀三摘尚云可四摘抱蔓归而贤终为后所斥死黔中陛下今一摘矣慎无再帝愕然曰公安得是言是时广平有大功亦为后所构故泌因对及之广平遂安及即位追赠倓齐王大厯三年进諡承天皇帝以兴信公主季女张为恭顺皇后冥配焉葬顺陵祔主奉天皇帝庙同殿异室云初李泌请加赠倓代宗曰倓性忠孝而困于防追帝之若何答曰开元中上皇兄弟皆赠太子帝曰是特祖宗友爱耳岂若倓有功乎于是追帝号遣使迎丧彭原观者皆为垂泣
　　衞玉佖始王西平蚤薨宝应元年与郓王同追封彭王仅始王新城进封彭史思明防河洛人心震骚羣臣请以诸王临统方镇兵遥相维压于是诏仅充河西节度兖王北庭泾王陇右王陜西兴王凤翔并为大使是歳仅薨子镇为常山郡王
　　兖王僴始王颍川进王兖宝应元年薨
　　泾王侹始王东阳进王泾兴元元年薨
　　郓王荣始王灵昌蚤薨追封
  </div>
  <div class="pagination">
   <a href="钦定续通志_page147.html">
    上一页
   </a>
   <span>
    ...
   </span>
   <a href="钦定续通志_page143.html">
    143
   </a>
   <a href="钦定续通志_page144.html">
    144
   </a>
   <a href="钦定续通志_page145.html">
    145
   </a>
   <a href="钦定续通志_page146.html">
    146
   </a>
   <a href="钦定续通志_page147.html">
    147
   </a>
   <span class="current-page">
    148
   </span>
   <a href="钦定续通志_page149.html">
    149
   </a>
   <a href="钦定续通志_page150.html">
    150
   </a>
   <a href="钦定续通志_page151.html">
    151
   </a>
   <a href="钦定续通志_page152.html">
    152
   </a>
   <a href="钦定续通志_page153.html">
    153
   </a>
   <span>
    ...
   </span>
   <a href="钦定续通志_page149.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
