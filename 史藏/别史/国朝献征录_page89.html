<!DOCTYPE html>
<html>
<head>
    <meta charset="UTF-8">
    <title>国朝献征录 - 第 89 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 89 页/共 245 页</h1>
    <div class="content">
　　○南京工部右侍郎刘俊传（实录） 

　　实录 
　　刘俊字士英陜西宝鸡县人正统乙丑进士及第授翰林院编修景泰中迁左春坊左赞善天顺初改翰林院修撰甲申升南京国子监祭酒未几被劾改南京通政司左通政久之召至京以通政总理武职贴黄成化乙未秩满迁南京太仆寺卿戊戌迁南京工部右侍郎丁未以老疾乞致仕成化二十三年八月卒俊坦易率直不为诡异之行　英庙复辟时石亨迎驾功亦欲假文士为重所尝与往来者多窜名升因俊为其乡里故遣人通意俊峻拒之人以是多其守苐晚年颇以衰颓恋禄为士论所薄云 

　　○南京工部右侍郎黄公孔昭传（吴宽） 

　　吴宽 
　　公讳孔昭字世显姓黄氏唐末有讳绪者为昭武镇都监避乱自闽中徙家台之黄岩后其地割为太平故今为太平人所居洞山更数世族益大人称洞黄曰与庄有善行生礼逊号松坞尤邃于学以刚介好古闻乡里礼逊生瑜兵部职方主事贤名甚着生公三世并以公贵赠南京工部右侍郎公年十四职方公与母夫人金氏相继下世自京师扶柩返葬哀毁骨立人巳谓黄氏有子既长执友建宁守贺浤知其贤举为松溪训导不果公叹曰士之出仕乃藉人举□□慨然誓取科第以世其家楼居读书刻苦特甚□忘寝食及入邑学家贫乏资给而学益力遂中乡试大顺庚辰登进士第初授工部屯田主事同官有□污废事者与公不合以计挤之无所得而公之名□起其人既被黜公独署司事事悉举而宿弊尽革□适议　慈懿太后山陵公愤其事曰治葬吾职也亟草奏疏将上而朝廷竟从众议乃巳寻擢都水员外郎郎署无故例不得改调吏部以公贤而工官非宜特奏改文选命下皆以为宜后进郎中公持选法最慎汲汲以人才为虑□□国家之用才犹富家之积粟粟积于丰年乃可以济饥才储于平时斯可以济事自顷人矫激沽名以闭门谢客为高天下人才何由知之故公退客至辄延见询访有所得必书于册往往量其才随其地参之舆论荐于天官卿用之务使各当其才虽小官卑职亦不敢忽或因势家于请欲私用其人辄力言不可时既不能尽沮后其人多自败众始服公凡在文选者十五年擢通政司右通政专清武职贴黄又三年始擢南京工部右侍郎时工役不息屡假私钱给材用岁久多所逋负公至以提举等司隙地皆为豪强侵占奏复之以收其利公署毁于火且重建一新方渐革诸弊一如屯田时而公俄以疾卒矣年六十四公清介有守自举进士巳有廉名及授秩以公事之江南虽乡人之仕其地者以尺帛来馈亦却去后同考会试有势家子暮夜持百金私谒叱之不容见然终不言其人其处公事必尽其力非特无私而巳终身俭素虽老且贵如未仕时至待宗族独不计惜尝以旧居悉让其弟以女弟贫乏斥俸令养之凡亲友患难疾病必扶植乃巳尤不妄交游故布政使陈公士贤今祭酒谢公鸣治皆乡人之卓然者独以道义相好若刑部侍郎林公一鹗既没念其子孱弱经纪其丧复辑甚事行传之后奉　诏得荐举异才以今应天府尹樊公廷璧福建按察司佥事致仕章公德懋奏士论以为得人平生好学不倦公暇辄手一册日求古书多自校正更辑乡里前辈文词为赤城论谏录并赤城诗集板行于世其所自着质实而理胜有定轩集若于卷子俌工部主事居官有父风讣闻朝廷遣官祭葬如恤典论曰周礼太宰之职掌建邦之六典葢兼六卿之事无所不掌者也后世特以选举为务其属分任于下为部凡四其职可谓专矣而文选尤为要秩使其人不贤虽有贤太宰不能独治百官由之不得其人此其所以为要也昔毛价仕魏为东曹椽所举皆清正之士能以俭率人一时皆以廉节自厉今观公之为人葢亦近之后虽超迁惜其卒以工官而去虽有知者荐为巳助而竟不用是可叹也予闻正统间黄岩有李茂弘考功静退有守君子人也其名至今不衰公尝慕而称之以追其遗风孔子曰鲁无君子者斯焉取斯其是之谓欤 

　　○南京工部右侍郎徐公恪神道碑（李东阳） 

　　李东阳 
　　弘治乙卯公以都察院右副都御史巡抚湖广一日忽有中旨迁南京工部右侍郎公闻命骇愕亟上疏言臣平生不敢自他途进乃今名不荐于廷臣铨不由于吏部臣之心迹何以自明乞收新恩以全晚节因以疾告　先皇帝优诏荅之乃就职又再疏请老弗许戊午献绩于朝疾遽作又请乃许给禀驿而归言事者往往起公不果癸亥三月七日卒年七十三遗戒子孙勿乞葬祭甲子岁未尽一日窆于凤凰山姚塘之原后冯御史允中按南畿表公名行为请恤典　朝廷乃遣官谕祭命有司治兆域呜呼观公之终可以知其始矣公在成化丙戌举进士为工科给事中诸中使欲领乡关抽税公与同官言不可遂遣诸给事往莅意因以窘之会公在遣中摭拾无所得乃止乙未擢湖广布政司左参议值兵荒后加意抚恤民赖不徙有中使采竹笋诸物责非所产地公移文止之甲辰秩满迁河南右参政陕西饥当运粟数万石民苦远公请出粟易银之彼此称便弘治戊申进右布政使迁左布政使有藩府承奉司违制置吏公勒停之□□□□□□用寝广岁入□□□□少节京运以宽民力庚戌河徙开封有奏迁藩会者公条陈不可事竟不行辛亥迁都察院右副都御史巡抚河南旱溢交作公请减秋税省织造折盐课有藩府据鲁山民业公承命会勘议归之民户部督积逋急公以灾变请缓其事有言官请割汉中郧阳夔州诸府别置布政司公亦言不可邻境民未就食发粟赈之所活甚众尤重名教令归德修微子祠彰德建西门豹祠洛阳祠范文正又令诸州县学秩贤哲无文者公名益章而忌者日益甚再乞归不许于是有湖广之命两河士民夹道攀送哭声闻数十里不歇布政有羡银三千两举以为赆公一无所纳至则有中使载私鹾百艘抑市于民为公所持比去乃得市云公器宇凝重不事矫饰而中所操执介介不苟虽优仕不倦问学自辑所为诗文奏牍若干卷藏于家修家规以合族子弟虽颁白无敢肆者其高年令德葢非特一郡之望也公姓徐氏讳恪字公肃苏之常熟人祖德贤考纳皆赠都察院右副都御史 

　　○南京工部右侍郎张恕传（实录） 

　　实录 
　　南京工部右侍郎张恕字希仁顺天府霸州人成化辛丑进士初授山东夏津知县入为南京山西道监察御史弘治己未迁河南按察司副使专修河道乙丑迁云南按察使正德改元擢南京都察院右佥都御史提督操江寻进南京工部右侍郎正德三年七月卒于官赐祭葬如例恕清慎笃厚性俭素虽老且贵如未仕时始终三十余年田庐无所增益卒之日家无遗财士论贤之 

　　○南京工部右侍郎张公羽墓志（吕柟） 

　　吕柟 
　　公讳羽字伯翔号中梁汉中南郑人也祖讳某父讳广以公贵赠如其官公为学官弟子员好学不间寒署弘治辛酉领乡荐乙丑登进士第以忧归服阕授行人奉使西蜀却其馈金一无所受先时受业师陈添福戍辽东公恒念之一日有辽差隆冬险地人苦不欲去公自请行且言有师在彼欲往候当涂义之乃卒全师以归是时冢宰衔公疏阔两选不与人以劝公公曰穷达有命耳正德初宦瑾用事公独不近瑾败诸趋者皆被祸公始授御史遭流贼猖獗公经略内外日夜戒严事平赉衣一袭廵按淮扬山东刺举无私比回所部吏以金馈正色拒之时宰以故人门生属善视之之部按之则山东号三大害其中有二焉乃首劾去之会中官导　上游猎锡予颇滥公上疏曰明主慎德必矜细行不以禽兽病民尤当谨衣裳之在笥也寝不报誉朝皆壮其奏然终以得罪时宰出守广平至则选贤良退贪残施行条教胥史舞文者痛绳以法吏卒畏慑莫敢仰视虽隆寒盛暑漏下五鼓必起视事夜分乃寝访获积年民害充发配所余悉以次徒遣然又和易近民视之如子尽得其情加惠于鳏寡衣食居处时亲省因刻罗氏谕属文以励僚属创建漳川书院羣漳士高等者游业其中躬自督课漳士日向于学彬彬着于科目若乃郡中贤士大夫里居者不问崇卑往候其家问民疾苦举行之遂建闸通木开田千亩以资困农奏表赵氏以励妇节严禁县官阿称以一士风置木牌令得白白以达民情处方药以剂贫病收积市利以苏里甲当是时旁郡之讼咸愿归质广平广平视诸旁郡若大府焉吏有不法者率望风解组去顺德囚母与僧通子巳壮不改恶其子之言也乃入井死会当决子公曰母无行负夫与僧私通顾可杀子绝夫嗣乎因遂得释巨鹿有告妇奏一要宦暴杀其夫吏受委咸惮莫能决公按而寘诸法要宦惧厚赂朱宁诬奏下公狱吏民争敛钱贿宁为公求解公曰吾宁失官不敢失志若等爱吾幸无枉吾志也大理直其诬乃还郡自后民益相信断狱大省为八郡最会河间守缺少宰廖公请于冢宰曰吾郡疲甚借愿张守一年比调河间士民泣而送之拥舆不能行去之日民有遗思悬像而尸祝之者河间郡中无赖数十恃豪横于乡曲则召地方当甲者谓曰若为甲不缉捕奸侠顾令横苦小民守姑贷若罪其密报以来于是武断之豪悉敛迹改行郡中以清尼寺数十浊乱民俗乃废其寺归少尼于民之无家者即其地立社学教郡中子弟又收恤嫠孤于养济院郡中有故周卿者先守汉中性颇偏科举士系府学者得给票过馆系县学者独不予至使公徒步行赴省城及公守河间访其家贫甚周殁时朝廷予祭有司亦废阁公移文给米八十石旧僚通判周礼素清苦死而妻子贫甚负贷莫能偿诸贷家日督之公乃延诸贷家以酒食曰若幸与周有乡里分周故善吏也忍窘其妻子乎于是诸贷家多感动出券不复取乃择隙地居周妻子亲为文祭周墓　武宗皇帝南狩有司供帐吏缘为奸率阳散官钱阴敛富室惟河间据郡中钱治具军民不扰供帐以辨河间广平京师股肱郡素称浩穰难治声名籍甚　今上即位擢用良吏始迁公山西参政分守大同有巡抚张某者不恤军士谷尚未熟委官促粮军民惊扰公人言不听出即遣牌弛其限军民始定巡抚不悦又暴动军士筑堡沙碛公固争之亦不听军中巳有异言畏公不发比公回省不越月而变作张遂死焉及改守冀宁道首捕妖贼下之臬狱晋人无弗称快寻转江西宪使时省缺布政使有徐御史者荐曰张羽德量浑厚心事光明操行刚方才猷老练若舍羽推补别省官员是舍骥而索驽也公虽抱质敦厚生平不喜造请权贵当道嫌之乃左迁贵州至则出纳慎防吏不敢私一日吏白余金旧规不报公尽数登籍久之晋南京大理寺卿多所平反有疾乞休　上温旨勉留未几转南京工部侍郎展修国学号舍数百间穷治假印吏除奸恶数十辈又部主事王度尝捕治京猾滕氏不法事王忧归会考察被滕谗吏部欲黜王公曰滕之横京师谁弗知者独王能指之顾肯纳其贿耶王得不黜先时经营吏率以裁省为能市材率不予直即予莫能偿其本众苦之公三度给价商无退怨寻再疏乞休会被推本兵时黠虏入寇三镇告急乃不复敢言去顷之考绩还以疾卒于淮上年六十有四初公七岁时母病爬头虫甚为苦公默取吞之虫不复生少受学于陈生甚严公时密归省陈初怪之后知其为母也益加爱重继母杨淑人年少公事之甚谨家贫好学虽羣辈嬉戏手不释卷性谦抑寡言衣服居处喜俭素平居未尝言人过亦不喜虚美人处家教子严而以正每日凡事让人不可傲慢又曰溺爱反为不爱居学与诸友取分膳银住廪五人中有贫者公议均取诸友皆乐从赠公自什方归颇贪公将赴省试辞赠公昔尝贷金于邢不能偿邢移书让之赠公醉卧继母泣道邢事公愤然曰父辱子忧何以试为夜行三十里出费偿邢山路阻险夜行几不利归赠公觉大惊更与典地为费步行赴省其睦宗族皆有恩礼每遗书曰为士者当自重勿入公衙为民者当守法勿犯有司母家子孙零落止有二孙牧牛于人公收养拊立悯恤吴聂二友病故旅邸舆归其衬百户陈玺袭职被盗裹席来谒乃易衣医疗亦赆使完归葢公与人处恂恂若无所能而见义必为万折不回居常于录先贤要语帖置左右以自警切虽年逾六十位至九卿见仆吏乡人未有惰容予尝以为西汉周勃张欧之辈人也公心本纯诚虽鬼神可通其举乡试会试之先皆有火光殒于庭父母亲见在学时友人萧凤妻迷于邪语不知耻公每至其门辄避匿曰张大人来也后诸友同以物镇邪夜投砖石于诸友号舍独不敢犯公赠公居什方时病革公日夜奔泣比及界夜昏路不能辨忽有□□□之至县笛即不闻时赠公几死复生人以为孝感云巡按淮扬时泗州察院有妖刘御史至夜惊不能寝公居数日妖不复闻后刘复至不敢入召问守者云张公住时止见一鬼甚大捧药跪床下耳然则公自行人御史以至廷尉司空所至効绩岂偶然哉 

　　○南京工部左侍郎赠礼部尚书燕泉何公孟春墓志铭（罗钦顺） 

　　罗钦顺 
　　嘉靖甲申春南京一二郎官疏请更议大礼有旨廷臣集让何公子元时为吏部左侍郎前后疏三上劝上从初议甚恳既而请更议者条举十三事以证其说公偶得其草即夕具疏逐条辨析甚详既入遂偕百官伏阙以请久之未得命则相与号泣于廷　上闻之震怒下羣臣狱罪谪有差而夺公俸一月寻调南京工部于是中外论荐吏部会推频年不置忌者常力沮之丁亥春引疾乞休特准还乡调理明年六月明伦大典成俄降勑谕坐公以鼓率朝臣伏阙喧嚷削职为民再踰年都御史张公翰疏称公有经济才不宜终废不报丙申五月朔竟以疾卒距其生成化甲午得年六十有三而家居十年矣有识相吊皆为天下惜之公讳孟春子元其字别号燕泉先世本吉庐陵人由吉迁广在元为都统镇郴桂者又自广徙郴传至合州同知讳仪坚公曾祖也大父讳俊云南提学佥事父讳说刑部郎中以公贵俱赠通议大夫吏部右侍郎大母廖继李母李俱赠淑人公性禀超异方数岁闻人诵长篇巳即能覆诵黎文僖公一见日为奇童长游李文正之门文正每携公所作以示同官曰此吾楚后来之杰也壬子乡举第二人连登进士第将试翰林庶吉士会丁父忧丙辰授兵部职方主事锋颕日见历升员外郎郎中大司马马端肃公刘东山公皆器重之东山公每有大政及边方急务率与公商处他司疑事亦咨决焉及丁大父忧去官东山念之如失左右手尝奉使山西查理马政继往陜西毫无所漏巡抚大臣亦有被公论劾者因列上五事佥以为当俄丁继大母忧又丁母忧壬申擢河南左参政其施设务在便民尝行部在钧州得公移称山东盗起宜集民兵为备公以传闻未必审农时不可失持不行既而果无警时惟大梁一道免于骚动公之力也民有失婢者得尸井中无所归罪公稍加穷诘即获真贼时称神明入为太仆少卿民老幼相扶携沿道扳恋依依不忍释其得人心如此在太仆上言马政究其本末兵部取为条例奏行之寺储折马价银本以备重大不虞之用　武庙欲取给他费公与同官力言不可事竟寝戊寅由太仆卿升右副都御史巡抚云南所兴革尤多事具抚滇条□□□□□□掌去之十八塞蛮恶既稔率兵徂征斩获余万计民大悦捷闻赐敕奖励因改立永昌府增五长官司五守御所赋入岁增若干石论功升俸荫子皆辞辛巳升南京兵部右侍郎壬申改吏部公与乔白岩林见素彭幸庵汪石潭诸公素相善同时居位谋议施设多有助焉无何相继引去及诸公物故闻之未尝不流泣也天性至孝父卒扶榇南还至黄州冲风飘舟下流二十余里抵触石崖舟中人皆奔走求免公誓与榇相存顷刻不离翌午方定居丧哀毁骨立吊者至不忍见闻母宜人病痿弗良于言公常意揣色候凡致请必见颔一夕寇将至亟负之入山翼以二仆仆恋所携椟力命弃之遂得脱寇退而返□椟尤存抚长弟妹婚嫁以时所以资给之皆厚貌癯神畅勇于有为历事三朝多所建白有人所不敢言者伏阙时有老中贵识之讶曰是在先朝言事多矣今尚尔邪公正色曰某始终惟是一节虽以议礼忤□□然天下逾亮其刚直云自奉俭约而仁于故旧□□有诚不树私党虽素所爱有犯必惩故所至人皆畏服于书无所不读参互考订博而能精历数兵法奇遁之术皆臻其妙诗文清丽丰蔚一时作者多推让之所著有余冬序录六十五卷闲日分义百卷抚滇条约军中耳学平夷录备荒书恤刑书奏议及旧稿通数十卷孔子家语贾传新书陶靖节集易疑初筮西涯拟古乐府皆尝为之批注 

　　○南京工部侍郎张公钺行状（刘麟） 

　　刘麟 
　　张钺字文浙江西安仁人弘治辛酉领乡荐正德戊□进士授□□□州遂昌令遂昌古蛮荒之域俗用嚣强号称难□□□首以教化赡养为法执法平恕狱无冤滞会江西姚源盗忧入浙境时承平既久民不知兵公倡勇敢缮守备邑赖以安在遂昌三年以内艰去民立生祠祀之丁丑服阕赴京擢陜西道监察御史正色侃言独持风裁宸濠谋逆　朝廷重臣有阴附之者钺首发其奸　武宗欲南巡率同官连疏以谏伏阙不起至廑中使温谕直声闻天下正德十六年奉　命巡按广西吏部尚书陆完刑部尚书张□麟皆宸濠党也濠事败二奸幸免越劾奏之置法黜藩臬贪官姚鹏及靖江王府长史胡杰等诸王□法钺□请裁抑皆惧而自戢老奸宿猾望风遁迹嘉靖改元疏请复经筵崇圣学其言深切时弊癸丑进永平守以外艰不果赴丙戌夏服阕补金华守是□民苦赤旱仓廪告竭赈贷弗给越为读于上司蠲来年民租复弛监禁以活民命属邑永康义乌俗健讼案牍山积钺推诚察□浇俗顿革期月政声大着太宰□萼屡致书称劳钺谨谢不职己丑迁浙江海道副使时倭夷漳寇出没为患不常钺严令中儆奸民以海舶取利乘间为盗入境则倚豪势为渊数钺逮治当路者数家悉置之法由是盗贼屏迹自浙迁福建参政再迁湖广按察使贪官污史闻风遁去楚府有指挥杨姓者为王牙导之不善竟逮治不贷抟击豪强人咸畏服又迁四川右布政转左布政使庚子进南京工部右侍郎简工虞之弊率郎属以身先之辛丑　九庙灾钺上疏自劾不职乞避贤路弭天变时留都同疏得俞命者凡五人若吕柟邹守益暨钺皆一时重望去之日士民莫不惋惜家居常谓诸子曰吾受国恩厚虽莅官从事不敢不尽吾心然才质所限负吾君多矣没世之后其勿以恤典为请诸子守其训故卒之日赠谥不及 

　　○南京工部右侍郎程文德传（实录） 

　　实录 
　　南京工部右侍郎程文德浙江永康人嘉靖己丑进士第二授翰林院编修以编修扬名论吏部尚书汪□连下诏狱谪信宜典史历升兵部主事郎中广东按察司提学副使南京祭酒礼部侍郎改吏部寻加翰林院学士掌詹事府事教庶吉士简撰玄文文德素讲理学所撰不称旨会推南京吏部尚书　上拟文德欲脱不经之奉特旨调前职文德疏辞劝　上享安静和平之福　上益怒以为讪谤削籍为民嘉靖三十八年十月卒贫无以殓文德笃学修行称为儒者然好谈当世之务率迂阔而难行虽尝自以其学未究于用而识者不以为然后赠礼部尚书谥文恭 

　　○南京工部右侍郎严公时泰行状（应大猷） 

　　应大猷 
　　公讳时泰字应阶汉子陵裔世为余姚人登正德辛未进士筮仕溧阳敷政清勤邑人张湛者素凶悍睚眦杀人莫敢谁何公廉得其实擒之佥言贯恶既去闬瑞安生有昌黎驱鳄之谕是岁恒阳烈天桔槔无所施力公躬亲祷雨随车而应屡登荐剡征授南京江西道御史以戚畹例改镇江府同知转福建鹾司有浯洲场者与岛夷相邻恃鲸波之险三十余年课赋不输莫敢往征公曰为君之吏奉君之事岂可以风涛之故而自阻哉遂扬帆抵场旬余输税万计当道褒之剡章首列寻升云南永昌府知府府系新设特赐玺书内有佥举尔出身科甲素有才干非特赖以抚安而实资以控制等语公抵任开州治设学校抚民夷锄豪恶其土官宰烈猛等地方相攻讦天朝买象之价焚晓谕之文毁馆谷之所故亲诣其地谕以朝廷威德责其前后罪愆酋具赂以金帛奇货十余万却之是夜纵火焚营急持敕命仅以身免夫酋心虑赂不纳恐加致讨之兵预彰暴恶公更大宣朝廷威福酋始愓然兴惧将蛮莫等地方退出天朝开设衙门息两夷之仇矣故民夷有草木知名之谣永昌有淫祠结党兴妖迷诱妇女公命拆之抚按交章屡荐朝廷有着吏部擢用之旨后升山东兵备副使其年水旱频仍民艰粒食公特疏奏停起运民稍苏息又多方设法赈济兖曹之民活者数十万□接黄河不时淤驶公经略有方水患弥息迄今赖焉寻转广东参政时征安南有功赏银十两纻丝一表裹大享明堂恩封三代制曰身若不胜衣而其弘毅之量足以扛负国纪言若不出口而其文明之蕴足以黼黻皇猷投艰抵剧休有烈光忠亮之心纯白之行介直之节三十年如一日也捧表入贺升福建按察使寻升四川右布政使未任即转左辖征财赋审缓急廉出入时建九庙采木于蜀夙夜图维以副其用赏银十五两纻丝一表裹白草番猖獗平之都御史张时彻奏功赏银十五两纻丝一表裹寻以宗室属籍久绝部为题明升南京太仆寺卿期月转升右副都御史巡抚四川时都蛮不靖荼毒西土称王者十余人公出奇兵征之俘斩千余名颗渠魁之称王者亦投首露布以闻赏银三十两纻丝二表裹加俸二级寻升南京工部侍郎捧表入贺万寿引年而归卒时嘉靖二十九年年七十有二 

　　○南京工部右侍郎郭公鎜墓志（李玑） 

　　李玑 
　　南京工部右侍郎郭公讳鎜字允新三泉其号也嘉靖戊午六月二十一日卒于南京官邸按郭氏本太原人其远祖恩贾于高平因家焉遂为高平人恩七世孙曰钦者为公高祖封御史钦生质知光州　宪皇帝知其廉特勑褒异之质生定历知通邳郑三州□七子以长子鋆贵赠通议大夫工部右侍郎而次子城判安州封翰林检讨者生銮及公銮任长史公与从弟鉴又同年举进士鉴副使而公复为侍郎以是高平言巨族无不推先郭氏者公生禀奇异自幼善文词出补邑庠弟子员每试辄先诸弟子嘉靖辛卯荐于乡而举进士则再科为乙未是年　上既亲赐诸进士甲第矣乃又御文华试选二十八人读书于中秘葢自　成祖肇开馆选后虽历朝有行而亲试慎简兹寔再见焉公被选益肆力于学望日起辛丑授检讨寻丁父忧起考九年满升修撰巳又奉命修我朝会典壬寅升司经局洗马兼修撰有清黄之命丙辰升国子监祭酒丁巳升南京工部右侍郎公戊戌春分考会试壬子秋　上命偕宫允尹公主应天试论者咸称得人及公任祭酒则又端模范饰训典本经术造士而尤以德行为先故一时及门之士彬彬循循习为一变惟公待人恕而自检实密既日劳公务手又不释卷以是痰火病盛作会又哭其女既而南郁郁不自平竟卒距生弘治己未十二月初三日得年六十　上闻为遣祭缙绅士得讣无不悼惜者余与公相处二十年余口不言人短长事即羣中有言者竟不一接齿至事关官常而分当为者则俛首任之曾不狥人而失正人又言公家居痛母李早卒奉父安州公兄长史公皆甚谨众尤罕及作文有典则诗沉着自成一家类其为人有翰林诗稿国学文集家居集若干卷藏于家 

　　○通议大夫南京工部右侍郎王公昺合葬墓志铭（李开先） 

　　李开先 
　　嘉靖丙寅八月十八日合里王公卒公尝有言大凡身后之文不必夸张大□无官者止叙其世系家众及生死殡葬月日有官者总序发身历官于前略取重大事实点缀于后足矣今体公之意不敢饰也公姓王讳昺字承晦号杏里九岁丧其母慰安厥考拜送吊宾有非童幼所能及在学为提学陈公镐赵公鹤所称许由嘉靖二年进士授太常寺博士丁父忧服阕除前职寻丁继母忧服阕复除前职十一年选河南道监察御史明年河东廵盐又明年真定巡按十六年升江西布政司左参议十九年迁陕西按察司副使整饬西宁等处兵备二十一年升甘肃行太仆寺卿闻者以为屈二十二年改升四川按察司按察使未任即有陜西右布政使之擢二十四年转左踰四载为织造事降浙江左参政久之福建缺按察使同官拟必首公报至果然三十一年复右布政于河南巳调山西右布政巳转湖广左布政三十六年四月推云南巡抚右副都御史兼赞理军务二十七年闰七月拜南京工部右侍郎以言者致仕归大抵守法奉公责备所属不以法假借于人未免因而取怨然君子见之则称不绝口云自释褐及投簪四十四年俱在嘉靖之世初观政兵部未尝不一日趋朝升部大冢宰闻其勤取选日留作选首得除太常寺博士因大司马彭金两公荐之也遇国恩赠父为博士母太孺人妻孺人太常大小职任俱之流止一博士乃儒官小有失则陷之以祸而挤之公当之三年道众竟无所乘其隙在道日会试监试场中凛凛畏之主考及礼卿各有棘闱诗公首和之大为夏桂洲所许巡河东盐课岁办额银外多积余银十余万两除补还先年逋负边饷其不尽者预解边镇以备后日之不足闻大同兵变选壮子弟习骑射于圃以备应援获鹿县有李姓者继母将其夫闭于室纵火烧死诬其子以杀父重罪系狱待决十年余矣一鞫得其情将继母抵罪定州亦有李姓者父以恶疾自经继母告官以为其子致之问死得公而释其尤可称者活负屈男女百余人则其巡真定时事也总督江西粮储带征拖欠料价银二百五十余万官不刑民民乐输官工部误以为陈郎中之功奏升少卿而公不与焉抚治西宁番汉错居边境宁谧论者以为区画有法竟绝外衅故荐者称其有屏翰之才抚按前后保举二十三次处置宁州均地事尤得其宜复遇国恩赠祖父参议而母妻俱恭人云在陜给公文有限该吏迟违者定数责之纳粮银者自行称兑库藏官吏弗容近出财物有识巧诈侵换者计弗行出纳羡余虽少至分厘必登籍呈报裁抑太监织造料价银二十余万且不循旧规分百姓直给官银以弥侵羡至今每次织造止用银七万两遂为定例当时虽身致诏狱谪官其为国节财省费而民困苏矣甫逮至京原诘奏太监刘清即死亦天道也降浙不挫其志分守嘉湖道巡至嘉兴见其久无城郭虑有寇患遂违众力修之工完未几而倭奴猖獗士民安堵众始服其先见矣在福建修泉州万安桥专委方知府而计度悉出于公获海寇百人廵按欲尽释之公执不可纵之是召乱也巡按不听乃今倭害一如其所料湖广阳兵回沿途虏掠良家男妇子女四百余户口匿之舟中公下令亟行搜检众惧而遣□之遂差官讯其乡贯揭榜招领及离任仍有童稚者三十余尚给廪食于官舍以待识认者未至云南之先土人丁苴白改聚众或间岁或比岁一出溪洞刧掠居民必动官兵剿捕互有胜负而士马物故久不能堪公则先扬兵威继行抚谕彼乃悟而率众归附愿作良民因集儒官辑古经传语成书名曰同伦类训给之诵读南中士庶欲即山中肖公像祠祀之公力止之俾建真武庙以殿疆域滇南人拟之铜柱云开穵盛龙江土田获灌溉之利室庐免渰没之虞升庵杨慎尝以文称之至今传焉公以弘治辛亥二月古八日生至卒得年七十有六 

　　○嘉议大夫南京工部右侍郎全公元立神道碑（申时行） 

　　申时行 
　　余入词林则闻长老诸先生亟称少司空全公之贤也公没且二十余年墓木拱矣其孙天叙今翰林编修虚隧首之石图所以不朽公者而属余为役余既心向往公重以编修君之请义不得辞按状全氏自汉桂阳太守柔以避乱家钱唐子琮封钱唐侯而全遂著称江左越二十七世当宋光宗朝曰权者以侍御史改青州同知乃卜居鄞之光溪是为鄞全氏始祖子二曰鼎曰俎以两朝戚畹益贵重入胜国无仕者明兴始稍稍受职葢从青州公十数传而生澹庵公伦博雅方正里人严事之即公曾祖也伦生文瑜文瑜生政学者称南川先生由岁荐为博士所至甚得士心后公贵封翰林院检讨配宋封太孺人生丈夫子四公其仲也公讳元立字汝德别号九山生而奇颕读书过目不忘诸名哲从南川先生游者一见皆嗟异或以经史大义难公公条答神驶诸公心器之弱冠试有司高等府倅某者馆公衙斋馆人病且殆公从户外来扶侍者恍忽闻鬼语云全公至矣谨避之公试为朱书悬于寝病随愈人以是奇公嘉靖乙酉举乡试三上公交车不录乙未成进士改翰林院庶吉士丁酉授检讨辛丑充会试同考官所举多名士寻丁南川先生忧哀毁骨立服阕补原官同修会典成申满九载考进修撰寻充经筵讲官辛亥册封鲁藩藩以例厚饷公公立谢之去王故雅重公为题九山图以赠曰兹无点太史装也癸丑复同考会试得人如初先是河套议起分宜忮督抚曾公铣谮于　上逮论死并倾贵溪次第辟西市举朝冤之莫敢有言者公愤然曰使吾职台谏当以言争职廷尉当以法争吾职史独董狐笔在耳援笔草告天文大抵暴分宜横状比杨忠愍就辟公益盛诋分宜讼言于朝贡谀者辄以闻分宜怒甚属所私刺公阴事卒无所得丙辰迁侍讲学士掌南京翰林院时论率少留曹散地而公独念太孺人春秋高省侍良便辄欣然就列寻具疏乞归不允己未迁南京太常寺卿寺所领岁祝九十余视国初时有沿习废弛者公至则戒百执事廪廪修职惟谨耳目一新郊坛逼京营卫士穿堧垣为快捷方式公惊叹曰此何地而令若是遂缭以崇垣悬令踰越者治罪间有犯者治如约诸卫士鼓煽加横语危公公屹不为动羣哗帖然乐舞生某者以宣淫败词连勋贵人勋贵人居间欲寝其罚公□吾不持惠文议勋贵人后幸矣柰何复挠吾法立不许南光禄缺卿太宰难其摄乃以属公公署光禄事并井如家裁庖丁汰冗食清幕僚干没者岁嬴金钱若干着为令辛酉迁南京工部右侍郎所领水衡筦榷将作诸务较他曹稍剧公左右大司空百度综核归于节慎无异太常光禄时也居数月以入贺行会岁旱言官以故事请两都大臣当自劾公笑曰太孺人耄矣吾登钟山望白云起东海心未尝不摇摇悬旌也维王父慎庵公缺然恩命故忍而及今度吾书生耳不复能有所张树业且休矣遂抗疏乞归　上意犹难去公而分宜乘间进得　旨许致仕分宜谓公所亲曰为我讯全侍郎能悉归田故否公抚掌荅曰乞休得休岂相戹哉苐为我谢严公勉旃自爱比分宜败舆论谓公且旦夕召乃公执太孺人丧寝疾不起矣公长髯修干丰神俊爽望而知其为伟人自少以简重练达见推先辈及扬历既久该洽绝伦遇事辄迎刃而办寓内□□□南中倭军兴战守动操前箸而当事者□□□□□□奇往往形之歌咏以泄其愤懑不平之气守史官二十年以文章为职业宏蔚尔雅登作者之坛有集若干卷藏于笥谢政归发且斑白益严奉太孺人出必告反必面岁时举觞不得太孺人色喜则不乐太孺人属病公徂秋涉春不解带药饵必亲尝即诸子息更前侍太孺人太孺人心不得公则亦不乐及丧太孺人一如丧南川先生竟以积毁死世称公纯孝云生平无他嗜好雅不问家人产垣屋数椽与伯仲白首相向奉庾所入为内外诸懿亲举人者常什伍也雅性耿直负节概疾首媕婀无问尊官贵游稍不当意即正色谯让不少借公尝典教内侍故事多煦煦优容之公独侃侃者弗率者夏楚不贷比编修君步公武典教有长年巨档谈之动色云噫若公者即才不究施位不满德乃忠义慷慨身任伦常亦既较然暴于世矣老成虽谢谓典刑尚存非耶公生于弘治戊午闰十一月三十日卒于嘉靖乙丑三月二十六日享春秋六十有八 

　　○通议大夫南京工部右侍郎白石蔡公汝楠行状（茅坤） 

　　茅坤 
　　公名汝楠字子木生而颕异甫八龄随父夷轩公游南雍时甘泉先生进诸生讲白沙之学公以儿年随父入帷中从旁窃听之辄点头一座大惊年十八举进士授行人函玺书赐齐楚诸王府所至辄按图眺名山赋为诗歌镵之碑记以贻四方片楮所落人呼曰汉之祢衡也与燕张言河南高叔嗣毘陵唐顺之晋安王慎中钱唐许应元姑苏黄省曾及皇甫兄弟辈时时以声律相高而公之誉问翩翩海内矣巳而念父夷轩衰繇刑部员外郎上书乞南省以便禄养于是改南刑部尚书顾公东桥闻人也雅奇公才公至遂为忘年友久之出守归德归德故州也睢陈之间多巨盗稍稍啸聚窃觊非常者改为郡而公以才为郡太守佩二千石印绶首出填之下车不数月郡中肃然当是时公以强干闻两河间未几以母忧归归筑一室于前山之麓且耻贤豪士不当以五言终身也于是下帷读三代以来孔孟庄列荀杨下及骚选释老列仙百家之书而最注心者古六经今所刻诸经札记是也服阕补衡州衡僻楚之南服故多废而公则撤去故守归德时干局稍稍以经术酝酿之不务声名惟以廉白长厚持大体民甚德之朔望数进父老于其庭与之揖让问民疾苦复饬石鼓书院与诸生弦诵其中予尝吏粤南过衡州始至封以内问诸州县父老父老并称曰宋郑清之以来罕有也巳而公复召诸生歌石鼓之堂珊珊戞金石抱经倚席雠次如掌葢汉文翁守蜀之遗也封以内多名山岣嵝祝融七十二峰之胜而公故善诗政暇数出游游必咏歌大略多附古者列国之遗郡之吏民至今能诵之者公既去郡之荐绅先生帅吏民尸而祠之徙四川按察副使公上章乞终养不报历江西参政公又上章乞终养不报巳而夷轩公不忍公之□上章不得也乃过江西邸舍公出则治簿书入则侍夷轩公父子以道相师友间行郡辄过邹东廓祭酒罗念庵司谏时时相与论学以究性命之有久之夷轩公病且革公舆榇来归服阕徙山东按察使再徙江西左右布政使历都察院右副都御史巡抚河南召为兵部侍郎典戎政嘉靖壬戌会虏犯京邑　天子稍厌司马以下会公从诸公□祝厘西斋宫　上从□中望见公貌寝出公为□□□□侍郎寻卒于官予尝按公学凡三变而其莅官持政亦数与学相上下初释褐时竞为□□然镵刻藻丽过南省则洗去铅华合响郎刘诸大家矣归德以后稍稍进经术然所至犹不能不以才□相高守衡州则寖寖近古循吏矣巳而由戎政来归予察公貌而扣之其息深深□也又若泠然万物之外而世之升沈显晦不以侵鬬其心者殆庶几乎古之有道者巳此其学于江西所得为多公生平好著作不事生产内外纲纪诸僮仆米盐以下并听臧夫人操筦钥谨出入而不之知故公自少服官至卿贰犹萧然如书生四方宾客所共从游往往若披穆风神解以去亦忘公之历官卿贰者呜呼若公者诗□称不竞不絿国之典刑是巳惜乎享年仅五十而□没之日南都公卿百执事以下无问识不识相与□其棺而号为之潸然出涕讣闻于朝　天子为之□祭葬中外士大夫移书临吊者不绝所著六经札□而下别有自知集枢筦集白石文集八十卷藏于家 

　　○南京工部侍郎刘公悫传 

　　刘悫万安人嘉靖甲辰进士授司空尚书郎尝榷税荆州多惠商之政巳出知嘉兴府时倭夷犯浙西兵部尚书张经提兵压境悫为调度粮饷民不劳而事办比赵文华以工部尚书视师海上暴横索赂少不如意陷以大辟悫终无以应之苐相见不激不阿而巳文华卒不能害后转两司荐升太仆寺卿擢佥都御史廵抚湖广悫约巳勤职每日详拨案牍常至夜分喜诸司陈说利害凡建白当事情者即付之施行常浚竹峒河以杀汉水之势沿江郡县至今赖以播植先是廨中鬼物昼出侮人前抚公多不利去或劝悫改为悫以财诎重费讫不以介意施州土官覃壁劫印烝嫂将谋为不轨悫上其逆状讨之自驻荆州而遣守巡官督诸将分道入剿又亲书方略日致营中令诸将奉以行事攻围半岁覃壁力屈自诣辕门伏辜比罢兵还省升大理寺卿寻转南京工部侍郎然竟以兵事积疲遘疢行至浔阳道中卒 

　　○正议大夫资治尹南京工部右侍郎新城方公廉神道碑（汪道昆） 

　　汪道昆 
　　上纪元壬午秋九月甲戌故南京工部右侍郎方廉考终新城有司以闻恤如典任子城奉谕举葬事得兆天柱山之阳则以吴人周天球所为状抵刑部右侍郎王世贞为志铭奉淑人罗以祔甲申春正月　上遣藩大夫祭之于是城述制辞若状若志若铭抵不佞道昆俾勒碑墓道方之先世着严陵白云原建炎中以世医着其后率守世业不儒则医至公高曾徙新城以儒著者在唐则处士干在国初则征士质以文学起新城训邵武谕建宁者则贡士原源季父诠母弟溥皆造士源为公大父是生公父模配钱淑人首举公而公善病即在外傅目匿不程功公无烦父帅孳孳受业以居邑草眛无繇得师遂入省从明师游愈益攻苦比还邑省觐率徒行或病其劳则曰吾徐行二舍得腹藁一篇吾固躭此不为罢耳形家言新城学宫不利请迁城北多福寺更之寺僧侍之强县官不能绌沙门洪聪梦神人语有社稷臣当出其中苐勿争既竣工公以庚子与计偕明年辛丑召对公交车除江西南康府推宫折郡狱如迎刃砉然而中桑林所部以为良移旁郡狱皆就公治部使者行县必公俱公操法平无枉挠既迎父养郡舍父以天年终贫无以丧赖上官赙至始归葬主爵举公卓异下征书服阕入朝例得台谏公谢主爵廉何敢择官如必及帘言责非所任也乃受祠祭主事历主客员外郎精膳郎中　上有事斋宫罢朝余十年所公时时帅诸同舍讨朝仪同舍或风公即尧舜无所用垂衣安事绵蕞及庚戌虏入　世宗猝临朝公相大宗伯上朝仪循行无所失时宗伯为云间徐文贞心独多公会岛夷数寇吴云间首及于难大宗伯言之太宰则以公出守云间公至增陴深堑以杜凭陵列亭障宿甲士以张掎角寇数万薄城下公率以暇应之城内外恃公为安而甲士间出奇俘伏莽寇无所逞乃奔公以上海故无城再被寇议亟城上海公躬巡工城成朝登陴而夕御寇寇无所逞乃奔公左顾而伐寇谋右顾而询民瘼亟请停征发宽田租郡事故繁多弊薮会兵事起羣小乘而丛奸公毕力一振之其去如落遂以良二千石　赐金绮寻迁江西按察司副使备九江倾郡遮道留不可相率置祠事迄今俎豆之九江当楚蜀下流□□官有殿材之役公薙萑符毋号泽饬六传毋稽程无何进广东布政司左参政会岭北有三巢之役率倚办公当是时大宗伯业入政府适江南抚臣当更置首推毂故云间守补之　上以为然寻进都察院右佥都御史治军督储如故公以兵荒代至民将不堪抗疏数千言直陈民间疾苦于时得减赋百余万不啻出民沟中乃汰冗兵并治兵使者请专设大臣治水利其言皆石画寻进右副都御史中言者罢归　穆考即位起南京大理寺卿寻迁左副都御史总督漕运理淮扬诸郡故事中贵人守　皇陵者阑受民词公按制禁止之罢勿受及公以便计得请漕如期故事徐州单出丁夫任二洪役公悯其偏累则省漕司米易价募之请留徐州商税以佐河工罢如皋屯兵以蠲坐食岁计减损踰万絜令为常寻转南京工部右侍郎罗淑人即世三引疾请老许之公归仲弟少府炬季弟典仪秋左右杖屦怡怡然与之偕日讨诸子姓而训之先礼让而次文艺乃治家庙葺先茔拓墓田修宗谱于是五宗雍睦门内外无间言邑中田赋多飞匿上书檄均人经之岁大侵请县出仓粟以赈虑其不任而中道殍则又出私粟作糜餔之松葛二溪当巨涌之淫囓堤梁悉圯公倡众筑堤以备水溢甃石梁数十丈为青云桥新乡先正许公远祠修县志斤斤务持犬体庶几振既往而诏方来丘里州闾靡然顾化公年七十乃置高会召诸近属周亲比各尽驩卒爵而语之曰今而后吾将不与宾客事矣先期举历十日志之心及期则命子城糅众芗以傅百体既而就枕屏家人勿多讯以扰吾神卒无遗言瞑矣公息子二长即城纳妇凌次应耆字锺氏女四长适太学生锺应星次适南京右府都事俞希范又次适诸生徐正蒙周吉士孙男女各一人不佞夙向往公巳复寓公宇下当公家食神人业以社稷臣命之顾位不过侍郎泽未及天下不雠何居要以特立端行功见言信古所谓居其厚不居其薄处其实不处其华公其人也谓之社稷之器谁曰不然藉令异日者书名太常野史氏请以是碑为左契 

　　○通议大夫南京工部右侍郎理川江先生治行状（颜备） 

　　颜备 
　　先生姓江讳治字舜卿号理川颛顼后伯益之裔也食邑九江以国为氏其后累迁而家锺陵者则自文忠公始公生孟诚孟诚生启明启明生赠通议大夫正奇正奇生赠通议大夫玠号晚翠居士晚翠公娶于杨生三子仲乃先生先生状貌魁杰目光射人为儿时辄昂藏不羣五岁就塾师受书一过即能成诵十三岁举茂才每试艺裒然高列先生家故贫晚翠公至以逋赋逮罪先生乃鬻其庐舍以解尊人之阨自赢粮蹑屩上书谒孙忠烈公公叹曰此儿能孝他日必忠因试以小对先生应声荅之忠烈公大喜拊其首曰此千里驹乎公既贤先生而又知其家四壁立乃馆诸别署复衣食之逮忠烈公死宸濠难先生奔入豫章城缟衣练带伏棺哭之极哀藩臬诸大夫咸谓江生劘虎牙而哭孙中丞也信国士哉时王文成公一见称之授以三关四要之旨先生自受知两公声称籍甚而先生不自喜也益刻意尚行发愤读书乙酉乡试果以经术为王石梁公首选属厄于主试者为江右第二人时年二十余尚未娶金溪吴中水西沱公高其义以女妻之先生之得吴淑人也恊心并力奉二尊人吴淑人知先生苦于贫又时脱簪珥市廿脆以佐养由是二尊人靡不当意日融融然乐忘其贫矣丙申岁晚翠公与杨太淑人下世先生拮据襄大事惟谨偃蹇公交车者二十余年未尝以贫故有所干谒间有以私请者即正色拒之后石梁知建武郡聘入署中建武人执经造请者履错于户先生为之说经义谭名理人无不敬服焉丁未登二甲进士授刑部主事时北虏犯边众多股栗先生初涉仕途辄慨然以死誓诸曹郎壮之为刑官务执法秉公不少假借会藩王观烱多秽德两台使具疏请　上裁疏下司寇议诸曹郎以议贵欲薄治示警先生艴然曰灭伦大恶也即藩王宁得而庇之庇一藩王而民俗其浸淫乎于是报疏竟寘之重典中丞商大节以备虏获罪葢权贵人中之也大司寇逢其意即议死独先生抗辞曰杀人媚人可乎主议者心愧竟从末减凡谳狱多所平反至□贫墨吏率无所假不茹不吐先生有焉旋理刑莅漕事竣会东粤缺督学使廷议谓非比部不可于是先生领玺书行诸所条教务以□行□□文□为先士风翕然不变权贵人请托固谢不听风裁凛凛乙卯乡试得七十有五□中王公弘诲袁公昌禾乍马公象干最知名是秋臬司诸大夫咸在棘围独先生署篆兼掌盐政守藏吏进羡金千八百两先生奋曰若分何以羡金溷我哉厉色叱之令即解藩司以充军饷先生名益着升南京尚宝司卿三载考绩升太常寺少卿应天府尹缺推先生摄篆事先生为节冗费三百郄羡金八百清操益励三年考满升光禄寺卿寻升太常寺卿顷之上书乞骸骨归一上不许升南京工部右侍郎先生度不得归而国恩且浸厚乃勉就任时一上命织造先生掌部事力为节省诸妄费中贵人不得侵掠多怨之间肆为飞语欲中以祸先生恬然不为动也又一命下修理凤阳二陵先生与□曰陈公同往陈公疾先生专任其事不十日而成工既竣一上乃赠其祖若父为通议大夫母杨氏为太淑人荫一子人监读书顷值边警先生遍查库藏所积银得十有五万即令解京以济边需湖口旧有部使者榷税甚为诸商人苦先生即白之大司徒马公森南直指张公承赉蠲之至今商人德焉先生念在事巳久复上书巳休一上知其志巳决乃允先生既归杜门谢客不问世事所与往来者惟穷交及故人子弟耳间与一二同志讲学务相叮咛敦实行视世之饰伪而涂民耳目者大有径庭其素性厌声华而好淡泊尝以角巾野服出游田间稍远则乘一蹇驴一小苍头从之见之者不知其为江司空也每遇元旦　圣节必设几焚杳北向稽首过　文庙必下车而趋春秋举祀展谒如礼晚年贫益甚岁大侵家人数米而炊怡然自乐甘守清节绝无一私牍入公庭执政诸名公莫不推量岁举大宾二十余再荷恩诏存问年踰九十尚矫健无恙壬辰三月朔忽呼家人尽起先生亦起坐嘱子若孙曰吾生受朝廷厚恩愧无补报死后毋乞恩以重吾罪子孙各宜俭勤守贫无忘余言遂飘然而逝 

　　◆郎中 

　　南京工部郎中徐爱传（郡志） 

　　○南京工部郎中徐爱传（郡志） 

　　郡志 
　　徐爱字曰仁余姚人正德戊辰进士出知祁州迁南京工部员外历郎中爱娶于王葢文成之妹壻也弱冠领乡荐适文成谪龙场归谕学于稽山爱深契之遂纳贽称弟子奋然以圣学为巳任后数年壬申文成自考功迁南太仆爱亦自祁迁南工部丹舟归越论大学宗旨益踊跃痛快如狂如醒者数日传习录即是时所编也其自序云爱因旧说汨没始闻先生之教实骇愕不定无入头处其后闻之既久渐知反身实践然后始信先生之学为孔门嫡传舍是皆傍蹊小径断港绝河矣如说格物是诚意功夫明善是诚身工夫穷理是尽性功夫道问学是尊德性工夫博文是约礼工夫惟精是惟一功夫诸如此类皆落落难合其后思之既久不举手舞足蹈既而与文成同官南都爱性最警敏闻言即悟又□发其旨时四方同志云集文成至不能应每令爱分接之咸得所欲而去文成有南贑之命爱亦请告归方与诸门人谋耕霅上之田以待其师而竟以疾终矣年才三十有一也讣闻文成哭之恸爱尝游南岳梦一瞿昙抚其背曰尔与颜子同德亦与颜子同寿文成每□辄伤之在祁值刘六刘七之乱有保障功尝疏陈十事多见采纳居南工部廉勤克举其职其墓在山阴之大峰山而子孙□矣 

　　◆主事 

　　南京工部主事李君沧墓志（魏校） 
　　南京工部屯田清吏司主事善山何君廷仁墓志铭（罗洪先） 

　　○南京工部主事李君沧墓志（魏校） 

　　魏校 
　　君讳沧字一清姓李氏世为金华永康人其先有讳远者唐杭州刺史其子旸为参军破贼有功遂家于杭旸之孙德明为永康始迁祖曾祖讳秉良尝代父诣狱而卒人称其孝祖讳仁仲父讳鉴母蒋氏君自幼凝重不妄语笑常侍父母侧承候起居如成人见者莫不叹服甫长即有志读书侍师唯谨年十四补邑庠生弘治戊午领乡荐赴春官落第南还适父疾牧不解带者月余及卒哀毁骨立葬奠悉准文公家礼限吟人太学时枫山先生为祭酒甚器之正德戊辰登进士第奔母丧哭至绝而复苏者数四每以不得躬视汤药殡殓忽忽如痴醉者两阅岁遇忌日辄涕泣曰今虽欲尽孝敬不可得矣仲兄患足疾每自外归必至寝前省视祁寒盛暑不废家事无巨细必咨而后行季兄泽早世遗孤友杜方在抱抚育教娶若巳子卒以成立辛未冬服阕赴选除授南京工部营缮司主事工曹岁□恒裒民财不肖者缘是干没事涉内府多宦寺参主之积弊牢莫可破君莅官一以清慎勤自将夙夜奉公视官事不啻家事爬奸剔蠹毛发不可干以私不为利势回屈始而物议龃龉久之遂安以定今冢宰孙公为工部尚书雅知君比有兴作悉委之君条其材用徒庸卒减前什之五六不忍靡国一钱以重病民孙公甚敬信之仪真岁运甓俵官民般附京师君督其事安靖识大体不为细苛民用不扰而吏亦无所容其奸事可便民则为措画纤悉舟航往来及居民商贾之在仪真者无老稚贤愚咸诵其德仪真当漕河冲置坝蓄水惟大僚乃启闸泄之中贵人利舟便多决闸以行君以法守拒之矻不为动惧而止者甚多或赠以文绮之属君例坚辞不受中贵人亦雅闻君名不敢强平生有守皆此类踰年竣事而还复差司龙江抽分竹木厂君以疾辞时少宰石公署工部曰此非李主事不可必需其愈而遣之不得巳起而视事藩府戚里有漏税者君追而治之不少假借虽同事者亦惮其风采初干清坤宁灾至是敕取大木上供君亲事如平日持法谨严而用意一本于仁恕不忍重榷商人财令价踊贵以病民颂声播远近冢宰陆公闻其名方欲擢置吏部以自助不意寝疾而卒年四十有七病革时顾谓其所亲曰吾死慎勿材于公家为吾平生累及卒无以为殓妻徐氏尽鬻其装始克归柩贤士大夫相与吊于朝行旅之人故有德于君者相与哭于野门生耆老之在乡者相与白于有司为立里门以旌之曰清修吉士葢君之积诚动人也友人蜀王教以诗哭之云伤心病革买棺言千□同符易箦论识者以为知言一清资质近道好义乐善不啻饥渴游太学闻枫桥山论慨然有求道之志及官南都日以亲贤讲学为事退食自公辄闭门不出潜心六经语孟及程朱文字而求穷理修身之方凡异端之说及近世词章功利之习不以一毫经心尝曰人之为学当从人伦日用上实下功夫庶几步步着实不为空言故其学践履多于讲明可谓平王笃实矣夫□之年其所造当何如不幸赍志而没不亦重可哀耶 

　　○南京工部屯田清吏司主事善山何君廷仁墓志铭（罗洪先） 
</div>
    <div class="pagination">
<a href="国朝献征录_page88.html">上一页</a><span>...</span><a href="国朝献征录_page84.html">84</a><a href="国朝献征录_page85.html">85</a><a href="国朝献征录_page86.html">86</a><a href="国朝献征录_page87.html">87</a><a href="国朝献征录_page88.html">88</a><span class="current-page">89</span><a href="国朝献征录_page90.html">90</a><a href="国朝献征录_page91.html">91</a><a href="国朝献征录_page92.html">92</a><a href="国朝献征录_page93.html">93</a><a href="国朝献征录_page94.html">94</a><span>...</span><a href="国朝献征录_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
