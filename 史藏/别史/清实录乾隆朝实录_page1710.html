<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1710 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1710 页/共 1860 页</h1>
    <div class="content">○丙戌。谕军机大臣曰、黎＜亻冋＞等解至行在。命军机大臣传旨询问。开导再三。令其赴京随黎维祁居住。遂其效忠黎氏之心。而黎＜亻冋＞等惟称黎氏旧臣。思欲复仇举事。原非避难内投。但愿仍回黎氏故土。以身殉节等语。黎＜亻冋＞等既藉忠义之名。出辞坚执。若令仍回安南。自必散布谣言。藉端煽惑。既与阮光平无益。而阮光平或因其心叵测。加以诛戮。不能相容。朕心亦有所不忍。已令暂交刑部监禁。著将办理情形传谕福康安将来阮光平入关时。不妨详细面告天朝已将黎＜亻冋＞留京。不能复行煽惑。永绝后患。该国王闻知。自当倍加欣感。毫无顾虑也。　　

○又谕、据汪新奏到恭请陛见一摺。前以本年八旬万寿。于督抚藩臬内。每省酌派一二人。届期来京祝嘏。汪新已在派出之列。正可随班叩祝。藉以遂其三年依恋之忱。该藩司想尚未接奉前降谕旨。故有此奏。著传谕汪新、此时且不必赴京。仍遵照前旨于八月初五日以前、来京祝厘。面聆训示。　　

○又谕、据孙永清奏、股头郑管等脱逃将保甲差役等分别治罪一摺。内称郑管、陈廷、因在配穷苦。起意逃往广东。别寻生计。同周亚卿同逃。行至河边上船逃逸。兵役等前往追赶。将周亚卿拏获。郑管陈廷二犯。一同落水。打捞尸身无获等语。郑管等系台湾从贼案犯。免死安置广西。地方官并不小心防范已属疎玩。各犯脱逃。被差役追拏紧急。打落水中尸身未获自系素谙水性。泅水逃往邻省。希图漏网。今孙永清既讯明该犯等在配时。原有欲逃往广东生计之语。自应一面咨明福康安、严行饬缉。乃该抚仅将保甲差役等审拟具奏。并未将如何移咨福康安、专派员役四路缉捕之处。详细奏明。甚属不晓事理。除将原摺批交部议外。孙永清、著传旨申饬。并著传谕福康安等、严饬所属。一体严拏务获。毋任远扬。　　

○军机大臣议覆、两江总督书麟、江南河道总督兰第锡奏称、前淮关监督徵瑞奏准、淮商捐造拨船三百只。为漕务拨粮。河工运料之用。查原定章程。每船应雇船户、船头、水手、日给工食。议以运料则河厅出费。但运拨时、虽有厅员旗丁等、照例摊出。其空间之日。水手工头。可别寻生理。船户留船看守。不免枵腹从事。不若于南河额设兵内、酌抽三百名派令分管。即责成雇觅水手驾驶。仍交里外两厅同知、两营守备管辖。其按月名粮。由原管照旧支给。应如所奏。至山东省所备拨船。生息款项。足以敷用。其直隶拨船。除运奉天米豆、南粮米石外。空闲时、雇与东省、运东豫两省漕粮。其雇剩之船。原有商捐银两。为冬季守船之费。毋庸另议。从之。　　

○以礼部右侍郎铁保、刑部左侍郎姜晟、为会试知贡举。大学士王杰、为正考官。吏部右侍郎朱圭、工部左侍郎邹奕考、为副考官。　　

○丁亥。上诣岱庙行礼。　　

○遣官祭先农之神。　　

○赐山东地方官员等食。　　

○谕、此次巡幸山东。所有东省及各省士子。迎銮献赋。特加考试。其考取一等之贡生杜堮、生员程拱字、俱著赏给举人。准其一体会试。其考取二等之亓保、李廷芳、李尧询、蒋天枢、黄旭、何垲、张兴镛、沈清瑞、俱著各赏缎一匹。　　

○又谕曰、孙猛于台湾总兵任内。因迎养伊母。全家遭风飘失。所有应追陋规银两。业已无力完交。原可加恩豁免。但伊弟孙刚等、于接取孙猛灵柩时。由任所带回银四千五百两。俱已分用。其应赔银两。自应仍在孙刚等名下追赔。著照德保等所请。于孙刚等俸饷银内、按年分扣。　　

○戊子。军机大臣以劫盗马十等一案定拟具奏。谕曰、马十、薛热河儿、齐宽、刘得受、俱著即处斩。王世富在外把风。虽在情有可原之例。但身为县役。马十等行劫裕泰钱铺。悉由该犯指引。其不敢进店。系惧为事主识认。并非畏法。王世富亦著依拟斩决。王二、刘得受、同系入室搜赃之犯。但王二一经到案。即将首夥供明。质证各犯。不能抵赖。使尘案速结。真盗无从漏网。尚可宽其一线。刘得受虽与王二一同供证。而行劫时。曾用铁尺殴打事主。情节较重。非王二可比。王二依拟应斩。著监候秋后处决。以示区别而昭平允。此案延玩。实出情理之外。若各省效尤。何以为治。但刘峨历任多年。尚属谨慎。业经降署侍郎。著加恩免其革任。仍注册。托伦前任热河道员。失察重案。固难辞咎。究念道员无审转盗案之责。托伦著改为革职留任。免其降调。贡楚克扎布、明昆、身为本府。于所属盗案。并未查催审讯。俱著降调。留于直隶以同知、通判、分别差委。得缺时、仍带革职留任。所有热河道员缺。著全保调补。其口北道员缺。著索诺木扎木楚署理。俟服阕后。再行实授。庆章、前于景州失鞘案内革职。复令暂署清苑县事。今念其咎止失察。且曾任承德府知府。地方情形。较为熟悉。著加恩补授承德府知府。仍带革职留任。所遗清苑县知县员缺。著梁肯堂拣员调补。余依议。　　

○又谕、昨据绵恩阿桂等奏到、查抄承安家产。酌量留给养赡之资。每年租息二千余两。住房九十余间。朕细思之。租息既有二千余两。其原值即有二万余金。所办错误。伊之产业。俱系明珠婪取所得。从前已耗去十之七八。今仍富甲巨室。伊戚属内沾润者多。复兴尤甚。朕姑不究已往。仍令赏给承安养赡之资。已属格外。且绵恩、阿桂、金简、伊龄阿、与伊俱无瓜葛。乃竟留给二万余金地亩。九十余间住房。毋乃瞻顾福康安、福长安情分耶。类此小事。尚用瞻顾。其余自更不待言。昨日一同召见军机大臣外。并未有独见之人。亦并非有人密奏。朕于夜不成寐时。思及日间所办之事。丝毫不肯忽略。是以交绵恩等另办。若仍敢徇情。试问伊等应得何罪。现在查出典当粮店。俱交内务府照常开设。地亩亦毋庸交部。并交内务府。令庄头兼管以备王等分府之用。其余别项物件。仍著照例办理。　　

○谕军机大臣等、据军机大臣、会同刑部、审讯建昌县盗犯马十等一案。夥盗刘得受供称、逸盗崔法、曾于五十三年正月间。在三台地方。戳死蒙古人图敏图。负罪在逃。复询之升任建昌县知县明善。亦称实有此事。业经具详通报等语。逸盗崔法、既系马十案内、入室搜赃之犯。又前有戳毙图敏图之事。必须迅速严缉务获。一并根究。不可任其漏网稽诛。著传谕梁肯堂、督饬所属。将崔法及马十案内各逸犯。认真躧缉。速行弋获。按律从重定拟。以示炯戒。并将崔法戳死蒙古人图敏图一案。该省是否详报有案。作何躧缉审办之处。详悉查明。即行覆奏。　　

○闽浙总督觉罗伍拉纳、福建巡抚徐嗣曾奏、台湾澎湖各营。原额及新添戌兵。计一万三千二百九十二名。先经督臣福康安、以前在军营。挑征作戌。倍为勤劳。酌议一律换回。嗣经奏明、于内地水陆各营。派定数目。分起拨换。现据提臣咨称、各起戌兵。俱已就厦门点验。配渡过台。报闻。　　

○是日、驻跸魏家庄行宫。　　

○己丑。谕、朕此次巡幸山左。于回銮时驻跸天津。所有东省长芦两处商人。情殷瞻就。踊跃欣忭。具见悃诚。因念芦东盐务。节经恩施调剂。以纾商力。今翠华临莅。允宜再沛恩膏。著将山东五十四五两年、应完引票课银三十六万八千四百余两。长芦五十四年、应完课银五十七万二千九百余两。自本年奏销后。加恩分作八年带徵。俾商力益资饶裕。以示朕行庆施惠。有加无已之至意。该部即遵谕行。　　

○又谕、此次山东办差各兵。业经赏给两月钱粮。内有御道泼水兵丁二百名。奔走较为辛苦。著再加恩、每名各赏给银一两。以示体恤。　　

○又谕曰、建昌县盗犯马十等、行劫裕泰钱铺。劫得银钱约共五百两。讯据各犯供称、俵分后均已花用。案延日久。未获原赃。无凭给还事主。因思朱澜、王汝璧、办理此案并不亲提速结。业已发往军台效力。所有此项赃银。著朱澜赔出银三百两。王汝璧赔出银二百两。交事主收领。嗣后各省盗案。如原赃未能起获。即著该管地方官罚赔。以示惩儆。事主始得实惠。事主既得赔项。其盗犯赀产。例应查明给与事主者。但地方官往往以照例事件。并不认真查办。从来亦无查核。莫若追出为地方公用。年终汇奏。不致藉端怠玩。所有此案。即如是办理。　　

○又谕、昨据孙士毅奏、王站柱现患中风。势难骤痊。暂委和宁署理藩司印务等语。王站柱染患风痰。一时不能就愈。该员本系旗员。即著解任回旗调理。俟病痊后、候朕另行简用。至和宁前已升授安徽布政使。令闻嘉言调补四川按察使。今闻嘉言到任尚需时日。该省大员乏人。和宁于川省事务尚为熟练。且系蒙古人员。于番情更属谙习。所有四川布政使员缺。即著和宁调补。其安徽布政使员缺。著周樽补授。所遗甘肃按察使员缺。著张诚基署理。俟服阕后、再行实授。　　

○是日、驻跸中水行宫。　　

○庚寅。谕、据常青等奏、安徽庐州府教授李略、赍该学训导陈尚志印信公文。赴部投递会试。内开该教授偶患风寒。不及请咨。经本府暂委训导署篆。殊属违例。请交部严加议处等语。教职赴京会试。例应请咨督抚。赍文达部。方准应试。乃该教授李略、不候给咨。辄以患病往返不及为词。取具同官印结。擅离职守。妄行赴部投考。殊出情理之外。李略、除不准会试外。著革职。交刑部严审。至训导陈尚志、瞻徇同官。冒昧出结。而该府张华甫、不候督抚批准。竟委训导署印。听该教授离任起程。均非寻常错误可比。陈尚志、张华甫、俱著革职。交康基田严行究审。据实具奏。　　

○巡视东城给事中庆安等参奏、给事中纳福、徇庇藐法。得旨、给事中纳福、身为巡城。于户部发交东城看守人犯。辄敢徇情庇役。面嘱指挥取保。该指挥不肯应允。旋经皂役强行传取释放。实属藐法。从来所无之事。必有受贿故纵情弊。纳福、著革职拏问。交留京办事王大臣、会同刑部、提集各犯证。严讯定拟具奏。庆安、李翮、不徇情面。著交部议叙。　　

○吏部议准、湖南巡抚浦霖奏称、邵阳县旧为繁难中缺。近年来该县俗刁讼繁。应请改为在外拣调要缺。并查通道县、苗疆专难要缺。近苗民向化。地僻风淳。应改为简缺。归部铨选。从之。　　

○豁除湖南溆浦县、乾隆五十三年水冲石压地、一顷四亩有奇。　　

○是日、驻跸泉林行宫。至癸已皆如之。　　

○辛卯。孝贤皇后忌辰。遣官祭陵寝。　　

○谕、据奎林、万钟杰奏、拏获抗逃投诚股头欧捷、审明正法。并拏获偷渡出海之王俨然等、分别发遣、及枷满杖徒。又拏获纠夥行劫殴毙事主之黄笋等各犯正法等摺。所办俱好。闽省积习废弛。而台湾尤甚。以致匪徒滋事。劫盗频闻。不可不大加惩创。奎林等认真办理。严拏重惩。盗风可期渐戢。甚属可嘉。前已交部议叙。奎林、著赏给提督职衔。万钟杰著赏给布政使职衔。以示奖励奎林等益当感激奋勉。督饬所属实力整顿。如因奉有恩旨。遂尔意存自满。于海洋要区。日久生懈。朕必将伊等治罪。不能稍为宽宥也。　　

○谕军机大臣等、本日据奎林等奏称、狮仔等社生番头目怀目怀等一十二名。均愿赴京叩祝万寿。以展悃忱等语。该生番等畏威怀德。驯化归诚。联名吁恳祝厘。洵属好事。现经奎林等派令熟悉番情之贡生张维光、带同各番目、于三月内由鹿耳门配船内渡。四月内应可行抵福州省城。徐嗣曾、前已派令八月来京祝嘏。即著该抚带同各番目等起身。务于七月二十日以内。前赴热河瞻觐。俾与外藩蒙古。同与筵宴。生番等渡海远来。沿途有大员带领行走。照料一切。较之派委员弁。更为妥善也。将此由五百里传谕伍拉纳、徐嗣曾、并谕奎林万钟杰、知之。　　

○又谕曰、奎林等奏、拏获纠夥行劫殴毙事主之首从各犯。审明正法一摺。内称盗犯黄笋等、纠夥行劫事主赖竹家牛只。将赖竹殴毙。首夥共有七人。现将黄笋、陈祐、陈姜、黄郎、四犯。拏获审明正法。其逸犯江稀、张受昌、张马刁、三犯。现饬严缉等语。盗犯纠夥行劫。殴毙事主。实属目无法纪。虽据拏获黄笋等四犯。审明办理。但逸犯江稀、张受昌、张马刁三犯。夥同入室搜赃。将赃牛交张受昌变卖。张受昌先出番银七圆。俵分而逸恐该犯等畏罪潜匿或逃入内地。不可不严拏务获著传谕伍拉纳、一体严行缉捕。俟获日即行审办。毋致逸犯远扬漏网。有稽显戮。将此并谕奎林等知之。　　

○军机大臣议准、山东巡抚觉罗长麟奏称、东省城垣。有前经列入缓修者、新城等四十一处。今阅多年。应及时修筑。恳于东省地丁报拨款内。借银二百万两。交芦东两处商人。承领生息。为钜工之费。其工、自五十六年秋季起。至五十九年春季止。将各府属分初二三限。以次兴办。得旨、依议。其应修初限城垣。即著于本年秋季兴工。　　

○壬辰。谕、本年朕八旬寿辰。业经降旨。将各直省地丁钱粮。普行蠲免。甘肃省临边各属应徵番粮草束。及河东河西各属、应徵屯粮。本不在蠲免之例。第念该省所徵粮草较多。若照旧徵收。小民未免向隅。著加恩将临边各属番粮草束。一体蠲免。其河东河西屯粮草束。亦著照上次之例。蠲免十分之三。俾边省民番。共沾渥泽。该部即遵谕行。　　

○又谕、据伍弥乌逊奏称、车凌乌巴什之妻呈请、将伊族侄贝勒达瓦丕勒之子固鲁扎布为嗣等语。著加恩即照所请。令固鲁扎布承袭亲王。以示朕矜恤宣劳效力蒙古臣仆之意。　　

○河东河道总督李奉翰奏、据河北道唐侍陛禀称、北岸铜瓦厢东裹头工尾、新建坝工四道之下。因河溜逼刷。昨又添做坝工一道。足资挑护。兹查曹县六堡情形。上游河势坐湾。直射该工头埽迤上。亦应酌做坝工一道。长四十丈。现饬该厅营妥办。其商虞一带堤工。俱如式。有办理稍迟者。已饬加夫勒限完竣。再临河滩面。凡有沟槽洼形。经勘明估筑者。复委监令夯硪坚实。以防隐患。报闻。　　

○豁除湖北荆州府、乾隆五十四年刨挖芦洲课银一百十九两有奇。　　

○癸巳。祭先蚕之神。遣妃行礼。　　

○甲午上谒少昊陵。至曲阜。谒先师庙、元圣周公庙。　　

○谕、朕此次巡幸山东。祗谒孔林。恩施叠沛业已庆洽群黎。更念齐鲁诸生。比户弦歌。近依圣里。当此銮舆临莅。允宜嘉惠胶庠。式敷化泽。所有山东省本年入学名数。大学著增额五名。中学增额四名。小学增额三名。该学政其悉心搜录。遴拔真才。以副朕乐育人材至意。　　

○又谕、河南考城县移建城垣庙署一案。前据大学士九卿等议奏、将工程银两。令历任巡抚藩司道府等官、分别赔缴。但念该处工程。业已修建完竣。各员在任。亦有久暂之不同。著再格外加恩。酌予减免。富勒浑、李世杰、何裕城、伍拉纳、梁肯堂著照原定数目。各宽免一半。李承邺、著免赔银五千两。毕沅、江兰、著各免赔城工部驳案内银一万二千两。康基田、办理河工事务。颇属奋勉。所有该藩司应赔银二千两。著加恩全行宽免。其余各员、应赔者不多。仍照原定银数赔缴。　　

○又谕、本年朕八旬寿辰。业经降旨将直省地丁钱粮。普行蠲免台湾府属有应徵供粟、及官庄租息银两。本不在蠲免之例。第念该省各府州县钱粮。俱已全行蠲免台湾濒临海外。若不获一体邀恩。番黎等未免向隅。著加恩将台湾府属一厅四县、应徵供粟。按照内地之例。分作三年轮免。其官庄租息银两。亦著蠲免十分之三。以示加惠海疆至意。该部即遵谕行。　　

○是日、驻跸古泮池行宫。翼日如之。　　

○乙未。上诣先师庙释奠。至大成门。降舆步入。行三跪九拜礼。遣官祭崇圣祠。分献四配、十哲、两庑。　　

○赐衍圣公及孔氏族人等食。并赉章服银币有差。　　

○山东巡抚觉罗长麟奏、酌议修理城工章程。一、外省地方购运物料。及何处尚有旧基。何处必应拆建。情形不同。部员未经目睹。地方各员、又未通晓部例。每至往返驳查。此次应修城工。应请派部员详勘。指定做法。俾承办官如式修筑。工完、即照估报销。一、各城工仅以本任州县承办。或该员于保固限内。别遇事故则追赔补修。未免延滞。应将钱粮在一万两以内者、以本任承办。在一万两以外者、派附近州县一二员协办。以该管道府监察。如有偷减草率揭参治罪。徇隐、一体参革。仍令赔修。并由臣衙门、将承办协办监察各职名、造册送部备查。一、修竣验收后本任承办州县。应加意黏护。接任之员。亦不时修葺。仍责成藩司、分年确查。如有损坏不报。并将接任查参。一、请领钱粮等事。由该州县径报藩司。呈明臣衙门批准后。即令司道等公同当堂发给。如有吏役家人需索等弊。禀明究治。无弊、即令该州县出具切实承领印结。由臣衙门汇送工部存案。一、所需工料。承修官按部价公平买雇。由臣衙门出示。俾闾阎共见共闻。丝毫无扰。倘行户居奇昂价。挟制把持。亦即令各员通详究办。得旨、此次城工。即著该抚自行秉公确估。实力稽察。以期工归实用。毋任浮冒。致负委任。　　

○又会同长芦盐政穆腾额奏、东省城工。业经奏准借帑兴修。其发商银两。应严定章程。酌议山东、会同抚臣。长芦、会同督臣。派定按名给领。不经总商之手。无从侵扣。可免将来拖欠。并饬令各商互结。虽遇丰歉不齐。不得藉词奏请缓带。得旨嘉奖、　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百五十


大清高宗法天隆运至诚先觉体元立极敷文奋武孝慈神圣纯皇帝实录卷之一千三百五十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十五年。庚戌。三月。丙申。上谒孔林。至墓门。降舆、步入墓前。北面跪。三酹酒毕。行三拜礼。　　
</div>
    <div class="pagination">
<a href="清实录乾隆朝实录_page1709.html">上一页</a><span>...</span><a href="清实录乾隆朝实录_page1705.html">1705</a><a href="清实录乾隆朝实录_page1706.html">1706</a><a href="清实录乾隆朝实录_page1707.html">1707</a><a href="清实录乾隆朝实录_page1708.html">1708</a><a href="清实录乾隆朝实录_page1709.html">1709</a><span class="current-page">1710</span><a href="清实录乾隆朝实录_page1711.html">1711</a><a href="清实录乾隆朝实录_page1712.html">1712</a><a href="清实录乾隆朝实录_page1713.html">1713</a><a href="清实录乾隆朝实录_page1714.html">1714</a><a href="清实录乾隆朝实录_page1715.html">1715</a><span>...</span><a href="清实录乾隆朝实录_page1711.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
