<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 806 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 806 页/共 848 页</h1>
    <div class="content">
○赏休致西安将军布彦图、全俸。　　

○赏喀尔喀贝勒干当当准车楞、扎萨克头等台吉诺尔布扎勒、土尔扈特扎萨克头等台吉喇特纳巴咱尔、花翎。　　

○己巳。谕内阁、张沣中奏、东商未完正杂课款。请勒限催徵一摺。著准其自道光二十八年开印日起。勒限三个月。如数徵完。傥逾限不完。即著从严参办。断不准再请展限。　　

○又谕、张澧中奏、审明行劫商虞厅署案犯。请饬拏首从各犯一摺。据称提集各犯。讯取供词。或现供狡卸。或避重就轻。显系恃无质证。不吐实情。难以据供定案。所有在逃首从各犯计四十余人。均籍隶江南河南。现在该抚已将讯出逸犯姓名年貌住址。开单飞咨两江总督、河南巡抚、著该督抚即饬属按名严拏各犯务获。解往山东归案审办。毋稍玩延。寻山东巡抚徐泽醇奏、江豫等省。先后将拏获首夥各犯陈奉淋等咨解来东。审明各犯。均籍隶江苏河南。其所犯夥劫各案。亦在江豫两省。当亲提研讯。除罪应斩枭黄鼠狼等四犯。及罪应减遣之裴四等二犯。均已病故外。陈奉淋等十一犯。或起意为首。或入室摉赃。情罪较重。即行正法。传首示众。陈符等八犯。听从在外瞭望。系情有可原。合依强盗免死减等发遣例。发新疆给官兵为奴。惟姬套王汶学二犯。现案以情有可原声请。该犯等尚有江苏铜山县事主李大辂一案。如系强劫。则行劫二次。罪应斩枭。应俟咨查覆到。另行核办。逸犯高＜?氵凤＞淋等。获日另结。下部议。从之。　　

○谕军机大臣等、前因萨迎阿奏、患病未愈。请调毓书暂署伊犁参赞。当经降旨允准。兹据萨迎阿奏、飞咨毓书折回喀什噶尔署理领队。并请调海枚暂署伊犁参赞一摺。喀什噶尔领队。现已简放有人。毓书著仍遵前旨。无论行抵何处。即著驰赴伊犁暂署参赞大臣事务。海枚毋庸前往。傥已行抵中途。亦即折回阿克苏。会同办理粮台报销等事。萨迎阿病已稍减。朕心甚慰。现由驿赏给御用人薓一斤。著即祗领。安心调理。酌量服用。将此由五百里各谕令知之。　　

○庚午。孝庄文皇后忌辰。遣官祭昭西陵。上诣慈宁宫。寿康宫前殿行礼。后殿问皇太后安。　　

○谕内阁、裕瑞等奏、江宁旗营教场田亩。连被水淹。渐形硗薄。其公租应否议减。请饬地方官勘明办理一摺。江宁旗营旧有教场公田三千四百亩。交佃领种。岁收公租。为添设炮兵月饷。并八旗官学膏火等项之用。近年各佃历欠正租未清。又带徵展限等款。催追未缴。经该将军等饬委同知各员会勘。著交李星沅再行派员详细履勘。应否议减。据实具奏。至江宁右司经徵各佃租款。未能足额。著查取职名。先行交部察议。寻覆奏、教场田亩。连年租耔歉收。兼银价昂贵。未能全数完租。委系实在情形。第银钱一律折减。恐于旗营支放不敷。若照旧徵收。佃力又有未逮。现议每年麦租钱文。仍循其旧。其每亩秋季稻租银三钱。改为银钱各半兼交。自道光二十八年为始。并请将二十六年以前积欠银钱。俟两年后分限六年带徵。二十七年稻租。除完尚欠一半银两。勒令于报销前完结。下部议。寻议、该督酌量变通。应如所议办理。惟查原案租项。均系收银。此次所称麦租收钱之处。核与原奏不符。应令一并详确查明报部。从之。　　

○又谕、銮仪卫奏、恩利银库滋生银两典置地亩。本年应徵租银。并节年拖欠银。除解到外。尚未完节年旧欠租银十九万四百七十余两。著直隶总督严饬各属。务将前项旧欠租银迅速催解。不许再有延宕。　　

○谕军机大臣等、耆英奏、＜?口英＞夷请于西藏指明旧界。现又续接来文。请委员前往察看一摺。后藏与加治弥耳交界之处。是否旧有界址。已谕知斌良等派员密加访查。如果有旧案可循。绝无流弊。自应查照旧定界址奏准允行。傥心怀诡谲。别有隐情。该督思虑所及。即当设法据理驳斥。以杜衅端。仍须密探该夷情形。随时具奏。俟斌良等查办覆奏后。再谕该督知之可也。将此谕令知之。　　

○又谕、本日据耆英奏、续接＜?口英＞夷口□德酋来文。仍请于西藏指明旧界一摺。此事前据耆英奏称、该酋祇欲查明旧界通商。并不另议新条。又称接据夷文。印度兵头已派夷目前往等语。曾降旨交琦善等密探情形。酌量商办。兹又据耆英奏称、续接该夷口□德口□庇口□时来文。以印度兵头文称该国业已派员前往。请中国委员立即前往等情。该夷必欲指明加治弥耳旧界。如果系照常通商。无不可行。特恐心怀叵测。不可不防。现在屡次渎请。未便置之不答。著琦善、斌良、穆腾额、商派妥员前往访查。如该夷实有夷目来至后藏即眼同确查加治弥耳向与西藏通商旧界。详慎办理。若另生枝节。或别有假道诡谋。著琦善一面飞咨耆英据理驳斥。折服其心。仍一面加意防范。由驿具奏可也。将此各谕令知之。　　

○又谕、本日据斌良奏、布鲁克巴夷目与哲孟雄部长在西藏所属地方互斗。已开导劝令先后回巢一摺。览奏均悉。该夷等蛮触相争。本可不必过问。惟据称哲孟雄部长、与布鲁克巴头目、在唐古特界内帕克哩地方。邂逅滋闹。坚持不下。经该大臣等派员晓谕。开导再三。始肯先后回巢等语。该夷等诡谲多端。哲孟雄所禀、将所管四处隘口。均交帕克哩营官管辖之言。亦难全信。第该部落与披楞毗连。自应暗加防范。著斌良等严饬各边隘侦探夷情。有无动静。仍遵前旨咨商琦善。若其事与藏地不相干涉。即可置之不问。又片奏、在事办理各员。恳恩鼓励等语。著斌良等核实秉公。酌量保奏。毋许冒滥。将此谕令知之。　　

○辛未。湖广总督裕泰奏、遵查乾州苗匪起衅缘由。实因无赖痞苗。假屯田内间有水冲沙压。及今秋偶被虫旱为名。复行合款抗租。藉端索诈。委非地方官另有激变情事。现在飞咨提督。并督饬地方各官激励兵练。示以声威。一面悬赏购捦各款头。解散胁从。以剿以抚。似不难迅就肃清。得旨、妥速筹办。毋稍玩延。　　

○上以岁暮祫祭太庙。自是日始。斋戒三日。　　

○壬申。谕内阁、李星沅等奏、拣派武职押送海运。并筹办防护情形一摺。江苏苏州、松江、太仓、三属漕粮。明年改由海运。必须洋面肃清。方不致有疏虞。著照所请、准其仿照成案。派委副将顾清涟、参将陈长泰、沿途护送。由苏松、狼山、福山、三镇总兵。递相迎护。前后照应。仍著提督统领兵船。梭织巡逻。并著梁宝常于海船放洋之始。严督定海镇总兵。讷尔经额、张澧中、于海船入境之后。豫调将弁兵丁。分别于交界处所。接递迎护。傥有盗贼。首尾扼要。方不致此拏彼窜。断不可强分畛域。各以本省所辖幸保无失。便为了事。所称现获各犯。务即从严惩办。毋稍宽纵。　　

○谕军机大臣等、穆彰阿等奏、会议哲布尊丹巴呼图克图之呼毕勒罕来岁行走路程。仍照旧章。毋庸改由四川行走一摺。所议甚是。呼异勒罕前往库伦。向由边外一带行走。若议改道四川。既难省供顿之繁。亦易起官民之惑。随行藏番人等。分作两途。数省受其扰累。照料反觉难周。试思哲布尊丹巴呼图克图。向为口外蒙古所重。该喀尔喀蒙古人等。悉由草地迎接护送。如取道四川。则迎接之蒙古王公等不能随行。大失所望。所谓接护者安在。其输诚展敬者又安在耶。布彦泰所请。实属窒碍难行。惟循照旧章小心护送。乃哈勒吉那专责。布彦泰亦应督饬办理。不可因噎废食。务当慎派官兵。加意迎护。设法豫防。毋得稍有疏失。傥仍有抢劫等事。藉口于未改章程。该督等恐不敢出此也。懔之。该大臣会议原摺。著钞给阅看。将此由四百里谕令知之。　　

○直隶总督讷尔经额奏、顺天保定各府属得雪日期。得旨、今冬雪泽优沾。为近年所无。朕感谢天恩于无既也。　　

○癸酉。以岁暮祫祭。遣官祭太庙中殿。后殿。　　

○以哈密开垦事竣。予甘肃知府色克通阿等议叙升补有差。　　

○甲戌。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○遣官祭太岁之神。　　

○谕军机大臣等、本日已有旨著耆英来京陛见。所有两广总督印务。及钦差大臣关防。均交徐广缙署理矣。徐广缙经朕简用广东巡抚。到任已及年余。于地方情形。及一切夷务。自应熟悉机宜。妥慎办理。惟疆寄重在安民。民心不失。则外侮可弭。嗣后遇有民夷交涉事件。不可瞻徇迁就。有失民心。至于变通参酌。是在该署督临时加意权衡体察。总期以诚实结民情。方为不负委任。黄恩彤、曾任广东巡抚。自获咎以来。仍留粤省。经朕特赏六品顶带。交耆英差遣委用。该员身受重恩。指顾擢用。宜何如感激思效。始终出力。兹已有旨将该员仍交徐广缙差委。俾该署督遇事藉资指挥。可收指臂之助。徐广缙接奉此旨。即告知耆英。并传与黄恩彤阅看。以后黄恩彤如果奋勉出力。披沥血诚。该署督自能据实保奏。候朕施恩。傥不知振作。藉词推卸。难掩众人耳目。即著随时参奏。试问黄恩彤能当此重咎否耶。懔之。将此谕令知之。　　

○命协办大学士钦差大臣两广总督耆英、来京陛见。以广东巡抚徐广缙、署钦差大臣两广总督。布政使叶名琛、护巡抚。　　

○以声音洪亮。赏太常寺读祝官瑞麟、五品顶带花翎。　　

○朝鲜国使臣成遂默等三人。暹罗国使臣呸雅唆挖里巡段呵排腊车突等四人。于午门外瞻觐。　　

○乙亥。上御保和殿。筵宴朝正外藩。科尔沁、乌珠穆沁、喀尔喀、巴林、喀喇沁、敖汉、阿巴噶、浩齐特、土默特、奈漫、阿巴哈纳尔、鄂尔多斯、乌喇特、郭尔罗斯、青海、克什克腾、土尔扈特、察哈尔、王贝勒贝子公额驸台吉等。并朝鲜暹罗国使臣。随文武大臣依次就坐。诸乐并作。上进酒。召左翼、科尔沁扎萨克土谢图亲王色登端噜布、卓哩克图亲王巴图、达尔汉亲王索特纳木彭苏克、乌珠穆沁扎萨克车臣亲王彭苏克纳木济勒、科尔沁扎萨克图郡王索特纳木伦布木、扎萨克冰图郡王林沁扎勒赞、郡王济克默特朗布、巴林扎萨克郡王那木济勒旺楚克、喀喇沁扎萨克都楞郡王色伯克多尔济、敖汉郡王布彦德勒格哷固鲁克齐、阿巴噶扎萨克郡王阿尔塔什第、郡王萨尔济勒多尔济、浩齐特扎萨克郡王吹精扎布、科尔沁贝勒贡格喇布坦、土默特扎萨克贝勒那逊鄂勒哲依、巴林头等台吉扎勒沁扎布、右翼、喀尔喀扎萨克亲王额林沁多尔济、车林多尔济、车登巴咱尔、郡王托克托瑚图噜、扎萨克郡王那逊巴图、科尔沁扎萨克郡王僧格林沁、奈曼固伦额驸德木楚克扎布、土默特扎萨克贝子德勒克色楞、至御座前赐酒成礼。　　

○是日。戊申年立春。顺天府进土牛春山宝座。　　

○是年。旌表孝子、直隶等省蔡怀南等十八名。孝女、江苏等省王大姑等四十七口。孝妇、江苏等省王陈氏等七口。孝友、福建陈启凤一名。孝义、山西伍开疆等二名。义夫、四川陈振纪一名。守节合例、满洲、德兴妻那拉氏等一百三十三口。蒙古、定泰妻于佳氏等三十八口。汉军、长泰妻夏氏等二十六口。各省驻防、盛京买住妻胡氏等二百九十口。奉天等省李刘氏等八千五百七十五口。夫亡殉节、奉天等省王煦田妻姜氏等一百二十二口。未婚守志、满洲继氏一口。江苏等省张氏等四百七口。百岁寿民、妇、广东等省吴作正等八十九名口。五世同堂、江苏监生季永年等十五家。各给银建坊如例。　　

○一产三男、山东孟继仁等三家。　　

○会计天下民数谷数。除福建、台湾未报。江苏谷数未报外。直隶等省通共大小男妇四万二千四百九十三万八千九名口存仓米谷共三千一百五十万三千一百二十五石五斗八升四勺。　


大清宣宗效天符运立中体正至文圣武智勇仁慈俭勤孝敏成皇帝实录卷之四百五十一

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十八年。戊申。春。正月。丙子朔。上诣奉先殿行礼。　　

○诣堂子行礼。　　

○遣官祭太庙后殿。　　

○率王以下文武大臣官员诣寿康宫庆贺皇太后。礼成。御太和殿受朝。作乐宣表如仪。　　

○诣大高殿。寿皇殿。行礼。　　

○御乾清宫。赐皇子亲藩等宴。　　

○赏科尔沁扎萨克冰图郡王林沁扎勒赞子二等台吉沙济满塔呼、花翎。并在乾清门行走。赏喀尔喀扎萨克郡王托克托瑚图噜子二等台吉赛科齐喇勒图、阿巴哈纳尔扎萨克贝子桑斋萨拉特多布子二等台吉塔托特诺尔布、郭尔罗斯扎萨克辅国公阿勒坦鄂齐尔子二等台吉托布鄂勒济图、花翎。　　

○丁丑。谕内阁、本年元旦。淑气晴明。和风翔洽。现值诸务静谧。民物阜安。从此仰荷天庥。咸登寿宇。因念及在廷王大臣等有年届八旬。赞襄尽职。或岁逾七十。亦皆精神强固。供职克勤。故得以感召庥徵。作熙朝之人瑞。允宜恩施特沛。以昭优眷而迓祥和。肃亲王敬敏之子三等侍卫不入八分辅国公华丰、著加恩授为散秩大臣。贝勒绵偲之子三等镇国将军奕缙、著加恩赏给头等镇国将军。大学士潘世恩、著加恩晋加太傅衔。并赏用紫缰。大学士宝兴、著加恩赏给太保衔。尚书保昌、阿勒清阿、李振祜、都察院左都御史成刚、均著加恩赏给太子太保衔。都统中山之子乾清门三等侍卫穆腾阿、著加恩赏给二等侍卫。在御前行走。用示朕尚齿引年锡类施仁至意。　　

○戊寅。高宗纯皇帝忌辰。遣官祭裕陵。　　

○谕内阁、朕于三月初八日。由圆明园启銮。十二日祗谒西陵。礼成后、于十六日回圆明园。所有应行事宜。著各衙门照例敬谨豫备。　　

○己卯。朝鲜国王李焕、遣使表贺万寿、冬至、元旦、三大节。进贡方物。赏赉筵宴如例。　　

○贷湖南安乡县灾民耔种。　　

○贷甘肃皋兰、平番、西宁、碾伯、大通、金、安化、七县灾民耔种口粮。　　

○庚辰。谕内阁、明日紫光阁筵宴著停止。所有蒙古王公及外国使臣一切应赏之物。均著照例赏给。　　

</div>
    <div class="pagination">
<a href="清实录道光朝实录_page805.html">上一页</a><span>...</span><a href="清实录道光朝实录_page801.html">801</a><a href="清实录道光朝实录_page802.html">802</a><a href="清实录道光朝实录_page803.html">803</a><a href="清实录道光朝实录_page804.html">804</a><a href="清实录道光朝实录_page805.html">805</a><span class="current-page">806</span><a href="清实录道光朝实录_page807.html">807</a><a href="清实录道光朝实录_page808.html">808</a><a href="清实录道光朝实录_page809.html">809</a><a href="清实录道光朝实录_page810.html">810</a><a href="清实录道光朝实录_page811.html">811</a><span>...</span><a href="清实录道光朝实录_page807.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
