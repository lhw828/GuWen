<!DOCTYPE html>
<html>
<head>
    <meta charset="UTF-8">
    <title>钦定续通志 - 第 185 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 185 页/共 284 页</h1>
    <div class="content">






　　钦定续通志卷二百九十六
<史部,别史类,钦定续通志>
　　钦定四库全书
　　钦定续通志卷二百九十七
　　列传
　　宋【一】
　　石守信【保兴　保吉元孙】　　王审【承衍克臣】
　　髙怀徳　　　　　　　韩重赟【崇训崇业】
　　张令铎　　　　　　　罗彦瓌
　　王彦升　　　　　　　韩令坤【伦】
　　慕容延钊【徳丰徳琛】　　　　符彦卿
　　石守信开封浚仪人始事周祖得隶帐下广顺初累迁亲卫都虞候从世宗征晋阳遇敌髙平力战又从征淮南闗南俱着战功累迁殿前都虞候转都指挥使领洪州防御使【按东都事畧作江州】恭帝立加领义成军节度太祖即位迁侍衞马步军副都指挥使改领归徳军节度李筠之变与髙怀徳率前军破筠众于长平又败之于泽州泽潞平加同平章事李重进起兵州以守信为行营都部署兼知扬州行府事帝亲征至大仪顿守信驰奏城破在朝夕大驾亲临一鼓可平帝亟赴之果克其城建隆二年移镇郓州兼侍卫亲军马步军都指挥使初【按宋史本传作干徳初因晚朝舆石守信等饮酒考李焘通鉴长编系建隆二年七月戊辰日事史叙出镇之由故用初字干徳二字衍文今删】帝因晚朝与守信等饮酒酒酣曰我非尔曹不及此然吾为天子殊不若为节度使之乐吾终夕未尝安枕而卧守信等顿首曰今天命已定谁复敢有异心陛下何为出此言帝曰人孰不欲富贵一旦有以黄袍加汝身虽欲不为其可得乎守信等谢曰臣愚不及此惟陛下哀矜之帝曰人生驹过隙尔不如多积金帛田宅以遗子孙歌儿舞女以终天年君臣之间无所猜嫌不亦善乎守信等谢曰陛下念及此所谓生死而肉骨也明日皆称病乞解兵权帝从之【按杯酒释兵权宋人推为一时大计后世亦艳称之不知宋祖英勇乆为诸臣所折服故一经示意遂皆頫聴其事在魁柄之独操而不在秘计之特出且宋祖素言自有天命何复介介于诸镇兵权毋乃先欢已心遂不能笃信天命耶伏读通鉴辑览】
　　【御批宋君臣有知应亦心悦诚服矣】皆以散官就第【按宋初州郡事悉归知州通判节度使虽莅镇亦无所掌且诸人或遥领故曰散官也】赏赉甚厚已而太祖欲使符彦卿管军赵普屡諌以为彦卿名位已盛不可复委以兵权太祖不从宣已出普复怀之太祖迎谓之曰岂非符彦卿事耶对曰非也因奏他事既罢乃出彦卿宣进之太祖曰果然宣何以复在卿所普曰臣托以处分之语有侏者复留之惟陛下深思利害勿复悔太祖曰卿苦疑彦卿何也朕待彦卿厚彦卿岂负朕耶普对曰陛下何以能负周世宗太祖黙然事遂中止开宝六年加兼侍中太平兴国初加兼中书令二年拜中书令行河南尹充西京留守三年加检校太师四年从征范阳坐失律责授崇信军节度兼中书令俄进封衞国公七年徙镇陈州复守中书令九年卒年五十七赠尚书令追封威武郡王諡武烈子保兴保吉【按宋史石守信传前有范质王溥魏仁浦三传俱改入贰臣】
　　保兴字光裔本名保正太祖取兴宗之义改之建隆初
　　年十四以荫补供奉官明年迁尚食副使太祖尝召功臣子弟询以时事保兴年最少应对明白太祖竒之拜如京使太宗征河东为御砦四面都巡检太平兴国八年出为髙阳闗监军守信卒起复领本州圑练使雍熙初契丹侵边为澶州前军驻泊李继迁入钞徙银夏绥府都巡检使尝巡按罨子砦并黒水河趣谷中夏人以数千骑渡河邀战保兴所部不满二千人乃分短兵伏于河浒俟其半渡急击之斩首百余级追北数十里优诏褒美端拱中为西京都巡检使淳化五年真拜蕲州团练使为永兴军钤辖改夏绥麟府州钤辖至道二年徙延州都巡检使兼署州事改本路副都部署与范廷召等五路讨贼【按宋史太宗本纪及夏国传俱作范廷召副李继隆分五路进讨西夏时廷召出延州保兴为本路副都部署故与范廷召同日出师本传作重召误今据改】有节竒罗尼【旧作岌伽罗腻今改正】数族率众来拒保兴选敢死士数百人衔枚夜击歼之自是乌页允页诸族归降还至乌白池贼又为方阵来拒保兴麾众出入阵中防乘马中流矢挺身持满易骑奋呼且行且鬭凡三日四十二战贼遂引去咸平二年知威虏军防夏人入钞保兴发官帑钱数万缗分给战士主者固执不可保兴曰城危如此安暇中覆事定覆而不允愿以家财偿之夏人退驿置以闻真宗贷而不问三年就拜棣州防御使徙知邢州改澶州五年以疾求归京师卒年五十八子元孙
　　保吉字祐之初以荫补天平军衙内都指挥使尚太祖女延庆公主拜左卫将军驸马都尉累迁朔州观察使威塞军节度雍熙中厯知河阳大名府连改横海安国二镇节度真宗即位加检校太尉保平军节度车驾北巡命为河北诸路行营都部署屯定州景徳初改武宁军节度同平章事幸澶渊命与李继隆分为都排阵使军于北门外契丹骑数万骤至城下保吉不介马而驰当其锋契丹兵引去俄请盟锡宴射于行宫后苑帝谓继隆等曰北敌畏威服义息战安民卿等力也保吉进曰臣受命御患上禀成算至于布列行阵指授方畧皆出于继隆继隆曰宣力用心躬率将士臣不及保吉帝嘉其协和赐以袭衣带马改镇镇安大中祥符二年卒年五十七赠中书令諡庄武【按东都事畧作壮武】初守信镇陈年五十七卒及保吉继是镇卒年相同谈者异之子贻孙任崇仪使孝孙西京左藏库使
　　元孙字善长始名庆孙避章献太后祖讳易之以守信荫为东头供奉官閤门祗候累迁如京副使仁宗即位改文思副使为澶州巡检徙知莫州有治迹又徙保州领亷州刺史兼广信安肃军縁边都巡检时开屯田凿塘水有讼元孙擅汚民田者遣官按视讼者以诬服诏褒谕之再迁西上閤门使并代州兵马钤辖厯侍卫亲军步军殿前都虞候鄜延副都总管縁边安抚使迁邕州观察使康定初夏人冦延州元孙与战于三川口军败见执传者以为己死赠忠正军节度使兼太傅録其子孙七人及元昊纳款纵元孙归諌官御史奏元孙军败不死辱国请斩塞下贾昌朝独言曰在春秋时晋获楚将谷臣楚获晋将知防亦还其国不诛因入对探袖出魏志于禁传以奏曰前代将臣败覆而还多不加罪帝乃贷元孙安置全州以升祔赦内徙襄州侍御史刘湜言元孙失军辱命朝廷贷而不诛若例从量移无以劝用命之士元孙遂不徙后徙许州还京师卒
　　王审字仲宝其先辽西人后徙家洛阳汉干祐初周祖帐下性纯谨甚亲任之李守贞平署防直左番副将从世宗征刘崇力战有功累迁铁骑都虞候俄领勤州刺史亲征淮南舒州坚壁未下诏以郭令图领刺史命审及司超以精骑攻其城一夕拔之令图既入城审等遂救黄州数日令图为舒人所逐审选轻骑衔枚夜发信宿至城下大败舒人令图得复还治所又破南唐军于紫金山世宗围濠州审先拔其水砦夺月城濠州遂防及攻楚州为南面巡检城将防审意淮人必遁设伏以待城中兵果凿南门而溃伏兵击之斩获甚多淮南平又从平瓦桥闗积官至殿前都虞候领睦州防御使太祖即位擢为殿前都指挥使领泰宁军节度从征李筠为御营前洞屋都部署泽潞平改领武成军节度【按东都事畧作义成军】李重进起兵副石守信为前军部署讨之建隆二年出为忠正军节度【按曾巩隆平集作忠武军】在镇八年为政寛简所部邑令以罪停其録事吏幕僚白令不先咨府请按之审曰五代以来诸镇强横令宰不得专县事今部内宰能斥去黠吏诚可嘉尔何按之有闻者叹服开宝二年从征太原为御营四面都巡检三年改镇许州六年与髙怀徳并加同平章事七年卒年五十赠中书令追封琅琊郡王子承衍承衎承徳承祐承俊承偓承僎承仅承休承德西上閤门使防州刺史承祐至如京使承俊承僎至内殿崇班承偓至閤门祗候承仅至左神武将军致仕承休至内殿承制承衍字希甫幼端谨审镇兖海寿春皆署以牙职开寳初补内殿供奉官都知三年尚太祖女昭庆公主授右卫将军【按公主传作左卫将军】驸马都尉仍充都知逾年领恩州刺史加本州防御使太平兴国七年授彰国军节度雍熙中出知天雄军府兼都部署时契丹扰镇阳候骑至冀州去魏二百余里邻境戒严城中大恐属上元节承衍下令市中及佛寺然灯设乐与宾佐宴游达旦人赖以安明年召还复为贝冀都部署端拱初换永清军节度再知天雄军吏民千余诣监军请为本道节帅诏褒之咸平六年以疾求罢节钺三抗表不许帝自临问至卧内慰勉久之卒年五十二赠中书令给卤簿諡恭肃子世安世隆世雄世融世安至崇仪副使通事舍人世隆以公主子为如京副使累迁领平州刺史景徳初卒特赠防州防御使召见其三子赐名克基克绪克忠皆面授供奉官世雄至内殿崇班世融为内殿承制【按东都事畧作内园苑使】世融子克臣【按宋史此下有承衎附传无事迹足録今从删】克臣字子难祖承衍尚秦国贤穆公主【按东都事畧作贤肃公主】克臣第景祐进士仁宗阅其文顾侍臣曰贤穆有孙登科可喜也仕累通判寿州鼓角卒夜入州廨击郡将既就擒而监兵使所部被甲操刃立庭中官吏骇观克臣徐言曰此不过为盗耳立遣甲者去戒凶卒勿妄引他人众讙服是日天贶节率椽属朝谒如常仪人赖以安犹坐贬监潭州税熙宁中郑侠以上书窜岭表克臣尝荐侠且餽之白金又坐夺官复为戸部副使以集贤殿修撰知郓州京东多盗克臣请以便冝处决遂下诸郡使械送尤桀者斩以徇盗为少衰河决曹村克臣亟筑堤城下或曰河决澶渊去郓为逺且州徙于髙八十年不知有水患安事此克臣不听役愈急隄成水大至不没者才尺余复起甬道属之东平王陵埽人得趋以避水事宁皆绘像祀之进天章阁待制从知瀛州有告外间入境宻旨趣具狱株连甚众克臣阴缓之已而得为间者于他道徙知太原王中正西讨罔功而诬克臣姑息士卒使无固志黜为单州明年拜工部侍郎至是神宗幸尚书省至部舍止辇奬其治力以为虽少者不及顾其子驸马都尉师约使入觐元祐四年以龙图阁直学士太中大夫卒年七十六子师约字君授少习进士业尚徐国公主授左衞将军国朝故事主壻未尝居职帝始令师约同管当三班院试其才明年主就馆乃罢宣仁后临朝师约屡上书言事元符初议者以为职不当上言褫其秩徽宗即位乃复保平军留后又为枢密都承防未几复罢崇宁元年卒年五十九子殊主所生至阆州观察使
　　髙怀徳字藏用眞定常山人周天平节度齐王行周之子忠厚倜傥有武勇行周厯延潞二镇及留守洛都节制宋亳皆署以牙职晋开运初契丹侵边行周为北面前军都部署怀徳始冠愿从北征行周壮之行至戚城遇契丹军被围数重援兵不至怀徳左右驰射众皆披靡挟父出以功领罗州刺史及行周移镇郓州改集州刺史仍领牙校又迁信州刺史从行周再镇宋州晋末契丹南侵以行周为邢赵路都部署御之留怀徳守睢阳防杜重威降契丹京东诸州盗起怀徳坚壁清野敌不能入行周率兵归镇敌遂解去汉初行周移镇魏博及再领天平以怀徳为忠州刺史领职如故周祖征慕容彦超还过汶上宠赐行周甚厚并赐怀徳衣带鞍马行周卒召怀徳为东西班都指挥使领吉州刺史改铁骑都指挥使太原刘崇入冦世宗讨之以怀徳为先锋都虞候髙平克捷迁铁骑右厢都指挥使领果州团练使从征淮南知庐州行府事充招安使寻迁龙捷左厢都指挥使领岳州防御使南唐将刘仁赡据寿春舒元据紫金山置连珠砦为援以抗周师怀徳率数十骑觇其营垒夜渉淮迟明贼来战怀徳以少击众擒其禆将以还尽侦知其形势强弱世宗一日因鞍辔淮壖以观贼势见一将追击贼众夺槊以还令左右问之乃怀徳也召至慰劳许以节钺及北征命与韩通率兵先抵沧州初得闗南又命副陈思让为雄州兵马都部署克瓦桥闗降姚内斌以归恭帝立擢为侍卫马军都指挥使领江宁军节度【按五代史职方考及防要俱无江宁军而韩重赟刘廷譲等传亦作领江宁军节度与此并同攷唐书地理志升州江宁郡乾元二年置江宁军据此则唐时本有是名其地至五代久为呉南唐所据此系殿前管军领职寔未尝出镇其地或当时沿袭旧名以此为大镇之美号诸传类此者甚多今并仍原文附议于此】又为北面行营马军都指挥使太祖即位拜殿前副都检移镇滑州克关南副都部署尚宣祖女燕国长公主加驸马都尉李筠起兵上党帝将亲征先令怀徳率所部与石守信进攻破筠众于泽州南事平迁忠武军节度【按宋史公主传燕国长公主再适忠武军节度使高怀徳是怀徳尚主时已移镇忠武军矣考长编建隆六年八月燕国长公主出降殿前副都防检忠武军节度使驸马都尉髙怀德与公主传合本传作尚主以后事当从公主传】检校太尉从平扬州改归徳军节度开宝六年加同平章事太宗即位加兼侍中又加检校太师太平兴国四年从平太原改镇曹州封冀国公七年改武胜军节度是年七月卒年五十七赠中书令追封渤海郡王諡武穆子处恭至右监门衞大将军韩重赟磁州武安人少以武勇周祖麾下广顺初补左班殿直副都知从世宗战髙平又从征淮南累迁控鹤军都指挥使领防州刺史太祖即位擢龙捷左厢都校领永州防御使从征泽潞还代张光翰为侍卫马步军都指挥使领江宁军节度讨李重进为行营马步军都虞候建隆二年改殿前都指挥使徙领义成时有谮重赟私取亲兵为腹心者太祖怒欲诛之赵普諌曰亲兵陛下必不自将须择人付之若重赟以谗诛即人人惧罪谁复为陛下将亲兵者太祖纳其言重赟得不诛后闻普尝救已即诣普谢普拒不见五年出为彰徳军节度开寳二年太祖征太原过其郡谓曰契丹知我是行必率众来援彼意镇定无备必由此路入卿为我领兵倍道兼行出其不意破之必矣乃命为北面都部署重赟令军士衔枚夜发果遇契丹兵于定州遂乘之大破其众七年卒赠侍中子崇训崇业重赟与张光翰赵彦徽分领诸军节度嘉其翊戴功也光翰后唐山南节度使防钊兄子彦徽真定安喜人与太祖同事世宗太祖兄事之卒俱赠侍中
　　崇训字知礼以防补供奉官迁西京作坊副使出为澶州河南北都巡检使从太宗征河东还以贝冀等州都巡检使权知麟州李继迁寇夏州崇训领兵赴援大败之徙监夏州军厯知越泉登莫四州徙知威虏军改加京使咸平初出知石州属继迁犯境崇训追袭之至贺兰山而还二年再知麟州又败继迁于城下崇训由河西徙闽越再移北边凡二十五年以劳擢西上閤门使邠宁环庆清逺军都巡检使徙镇定髙阳闗行营钤辖屯镇州兼河北都转运使事契丹兵至方顺河将寇威虏军崇训陈兵唐河扼其要路契丹遣别骑寇赤堠驿崇训分兵擒戮之敌遂遁去移并代钤辖权知并州从部署张进领兵由土门防大将王超袭破契丹于定州又迁镇定髙阳马步军都钤辖屯定州景徳初契丹复来侵至唐河崇训陈兵河南翼日又与王超追袭至镇州既而都部署桑赞逗留不进崇训帅兵独往时车驾幸澶州召崇训乃还大中祥符二年授右龙武军大将军【按东都事畧作左龙武军】领韶州防御使以本官分司西京卒年五十六崇训为人长厚谦畏未尝忤物子允恭礼宾副使有谋畧人以为能世其家云
　　崇业字继源以防补供奉官选尚秦王廷美女云阳公主授左监门卫将军驸马都尉廷美得罪去驸马之号廷美卒起为靖难军行军司马雍熙三年公主卒咸平四年改左屯衞大将军领髙州团练使追封公主为虢国长公主五年卒年四十一子允升为内殿承制閤门祗候
　　张令铎棣州厌次人少以勇力军伍后唐清泰中补宁衞小校晋初改奉国军汉干祐中从周祖平河中迁奉国军指挥使广顺初累迁本军左厢都指挥使领防州团练使从世宗征淮南移领虎捷左厢加常州防御使再征夀春与龙捷右厢柴贵分为京城左右厢巡检世宗将北征命与韩通髙怀德领兵先赴沧州又副韩令坤为覇州部署率兵戍守恭帝立授侍衞亲军步军都指挥使领武信军节度使太祖即位征李筠以令铎为东京旧城内都巡检建隆二年出为镇宁军节度帝为皇弟兴元尹光美娶其第三女开宝三年卒于京师年六十赠侍中令铎性仁恕尝语人曰我从军三十年大小四十余战多摧坚陷敌未尝妄杀一人及卒人多惜之子守正至内园使守恩累迁崇仪使领绵州刺史加西上閤门使知泰州
　　罗彦瓌并州太原人父全徳晋泌州刺史彦瓌得补内殿直出帝在澶州欲命使宣慰大名府时河北契丹骑充斥遂募军中骁勇士十人从行彦瓌备选衔枚夜发往返如期繇是补兴顺指挥使开运末契丹主至汴遣彦瓌送廏马千匹赴幽蓟彦瓌至元氏闻汉祖建号太原以马归汉汉祖嘉之及入汴擢为防圣指挥使周初迁散员都虞候坐枢密使王浚党出为邓州敎练使世宗嗣位从向训收秦凤有功迁散指挥都虞候显徳末太祖自陈桥入归公署见宰相范质等未及言彦瓌挺劒而前曰我辈无主今日须得天子质等由是降阶听命擢为控鹤左厢都指挥改内外马军都军头领睂州防御使従平泽潞还命代赵彦徽为侍卫步军都指挥使领武信军节度建隆二年出为彰徳军节度干徳二年改安国军节度与昭义军节度李继勲大破契丹四年春又与閤门使田钦祚杀太原军千余人于静阳擒其将鹿英等获马三百匹明年移镇华州开宝三年卒年四十七
　　王彦升字光烈性残忍多力善击剑号王剑儿本蜀人后唐平蜀徙家洛阳因宦官骠骑大将军孟汉琼言于明宗补东班承旨晋天福中转内殿直开运初契丹围大名出帝幸澶渊募勇敢士赍诏纳城中彦升与罗彦瓌应之一夕突围而入迁防圣指挥使周广顺中从向拱破太原兵虒亭南斩其帅王璋于阵世宗征淮南从刘崇进宋偓破金牛水砦又从李重进扞吴兵于盛唐又从张永徳攻瀛州下束城以功累转散员都指挥使太祖北征至陈桥为众推戴彦升以所部先入京遇韩通于路逐至第杀之初太祖誓军入京不得有秋毫犯及闻通死意甚不乐以建国之始不及罪彦升拜恩州团练使领铁骑左厢都指挥使后为京城巡检中夜诣王溥第溥惊悸而出既坐乃曰此夕巡警甚困聊就公一醉耳彦升意在求贿溥佯不悟置酒数行而罢翼日溥密奏其事乃出为唐州刺史干徳初迁申州团练使开宝二年改防州防御使是冬又移原州西人有犯汉法者彦升不加刑召僚属饮宴引所犯以手捽断其耳大嚼巵酒下之其人流血被体股栗不敢动前后防者数百人西人畏之不敢犯塞七年以病代还次干州卒年五十八太祖以其专杀韩通终身不授节钺
　　韩令坤礠州武安人父伦少以勇敢成徳军兵借累迁徐州下邳镇将兼守御指挥使世宗以令坤贵擢陈州行军司马及令坤领陈州徙伦许州罢职复居宛邱多以不法干郡政私酤求市利掊敛民财公私患之【按五代史周家人传世宗本生父柴守礼尝杀人于市有司以闻世宗不问是时王溥汪晏王彦超韩令坤等同时将相皆有父在洛阳与守礼朝夕往来惟意所为洛阳人多畏避之号十阿父】项城民武郁诣阙诉其事命殿中侍御史率汀按之伦诈报汀云被诏赴阙汀奏之追劾具法当弃市令坤泣请于世宗遂免死流海岛显徳六年为左骁卫中郎将迁左监门衞将军太祖即位拜亳州团练使改本州防御使卒令坤少周祖帐下广顺初领和州刺史世宗即位授殿前都虞候俄赏髙平之功为龙捷左厢都虞候领容州团练使征太原为行营前军马军都校未几为侍衞马军都指挥使领定武军节度【按东都事畧作武定军】世宗命宰相李谷将兵征淮南俾令坤等十二将以从谷退保正阳为吴人所乘令坤与宣祖李重进合兵进击大败吴人世宗亲征闻州无备遣令坤及宣祖白延遇赵晁等袭之命坤先令延遇以精骑数百迟明驰入城中不之觉令坤继至民皆按堵南唐东都副留守冯延鲁为僧匿寺中【按通鉴及十国春秋冯延鲁传延鲁以工部侍郎出为东都副留守兵败削髪为僧为周兵所获史误为马延鲁令据改】获之送行在遂以令坤知州事由是防州惧以城降时钱俶受诏攻常润围毘陵为南唐所败南唐乘胜遣将陆孟俊逼泰州周师不能守孟俊遂进军蜀罔逼扬州令坤弃其城寻闻太祖与张永徳领兵趋六合来援复入城守大败南唐兵擒孟俊向拱为縁江招讨使以令坤副之下寿州归朝加检校太尉领镇安军节度使世宗复幸淮右次楚州遣令坤率兵先入扬州权知军府事州城为吴人所毁诏发丁壮别筑新城命令坤为修城都部署六年命令坤以汴亳民导汴水入于蔡世宗将北征率兵先赴大名又副王晏为益津闗一路都部署俄为覇州都部署恭帝立诏防北边太祖即位移领天平军加侍衞马步军都指挥使同平章事太祖亲征李筠诏令坤率兵屯河阳泽潞平加兼侍中又从讨李重进改成徳军节度充北面縁边兵马都部署将赴镇上于别殿置酒饯之因朂其为治【按李□长编载建隆二年闰三月甲子罢慕容延钊为山南西道节度使韩令坤为成徳节度使自是殿前都防检遂不复除授丙戌韩令坤慕容延钊辞晏于广欧殿自是节度使已上出使赴镇宴如仪】干徳六年卒年四十六太祖素服发哀于讲武殿録其子庆朝为闲廏使庆雄为闲廏副使令坤有才畧识治道与太祖同事周室情好亲密镇常山凡七年北边以宁闻其卒甚悼惜之追封南阳郡王【按本传不载追封今据东都事畧増】
　　慕容延钊字化龙【据东都事畧补】太原人父章襄州马步军都校领开州刺史延钊少勇干汉祖之兴也周祖为其佐命以延钊帐下周广顺初补西头供奉官世宗即位为殿前散指挥使都校髙平之战督左先锋累迁殿前都虞候领睦州防御使从征淮南归朝复为殿前都虞候出为镇淮军都部署显徳五年世宗在迎銮江口闻吴人舟数百艘泊东防洲命延钊与宋延偓水陆并进大破之淮南平迁殿前副都指挥使领淮南节度恭帝立徙镇镇宁充殿前副都检太祖即位延钊方握重兵屯真定帝遣使谕旨许以便宜从事延钊与韩令坤率所部兵按治边境以镇静闻太祖嘉之加殿前都防检同中书门下三品避其父名故也李筠之变命与王全斌由东路防兵进讨俄为行营都部署知潞州行府事及平加兼侍中诏还澶州建隆二年表解军职徙为山南东道节度四年命师南征以延钊为湖南道行营前军都部署时延钊被病诏令肩舆即戎事擒贼将汪端磔于市遂平荆湘加检校太尉是冬卒年五十一初延钊与太祖友善显徳末太祖任殿前都防检延钊为副常兄事延钊及即位每遣使劳问犹以兄呼之闻其卒恸哭久之赠中书令追封河南郡王録其子弟授官者四人子徳业徳丰徳钧徳业至衞州刺史徳钧至尚食副使延钊弟延忠厯官磁州刺史延卿至虎捷军都指挥使延卿子徳琛
　　徳丰字日新幼聪悟延钊爱之尝曰兴吾门者必此子八嵗补山南东道衙内指挥使延钊卒授如京使开宝中从征太原领御砦南面巡检又为扬州都监征南唐为洞子都监城既下命为升州都监泽国富饶使者多裒聚金帛徳丰独以亷洁闻俄领蔚州刺史太平兴国二年知庆州兼邠宁都巡检居任以简静为治边境安之雍熙四年出为定逺军钤辖命领后阵中队别将万骑以御边害淳化中知邢州三年改知延州以所部不治徙知庆州又改灵州兼部署谷价涌贵德丰出私廪赈饥民全活者众贼入境率兵击走之咸平二年迁客省使知镇州召对便坐抚慰甚至是冬契丹南侵徳丰缮兵固守饷馈不絶三年改沧州在西边时母留京师妻孥寓长安贫甚真宗悯之特诏给团练使奉逾年进颍州团练使知贝瀛二州五年卒年五十家无余财谈者善之子惟素至殿内承制
　　徳琛以延钊防补供奉官累迁内殿崇班知防州李顺之乱贼酋张余领众十万余舟千艘来冦与顺战龙山又与白继赟击贼斩获甚众悉焚其舟贼剽开州围云安徳琛往援又败之歴转崇仪副使荆湖北路钤辖蛮扰沣鼎境上徳琛战于北汊夺耕牛铠甲斩馘以归徙峡路钤辖未至复知防州天禧初改右监门衞大将军卒
　　符彦卿字冠侯陈州宛邱人父存审后唐宣武军节度兼中书令彦卿年十三能骑射事庄宗于太原以谨愿称及长以为亲从指挥使入汴迁散员指挥使郭从谦之乱庄宗左右皆引去惟彦卿力战射杀十数人俄矢集乘舆遂恸哭而去天成三年讨王都于定州大破契丹于嘉山明年克其城授耀州团练使改庆州刺史晋天福初授同州节度改左羽林统军俄兼领右羽林改镇鄜延出帝即位召还出镇河阳三城契丹南侵诏彦卿率所部拒战澶渊契丹骑兵数万围髙行周于铁邱诸将莫敢当其锋彦卿独引数百骑击之契丹遁去行周得免移镇许州封祁国公开运二年与杜重威李守贞经畧北鄙契丹主围之于阳城军中乏水人马多渴死时晋师居下风将战弓弩莫施彦卿谓张彦泽皇甫遇曰与其束手就擒曷若死战然未必死彦泽等然之遂潜兵尾其后顺风击之契丹大败改武宁军节度同平章事为左右所间防再出师河朔彦卿不预易其行伍配以羸师数千戍荆州口及杜重威以大军降于滹水急诏彦卿与髙行周领禁兵屯澶渊防彦泽引契丹兵入汴彦卿与行周遂归契丹时徐宋冦盗蠭起契丹主遣彦卿归镇汉祖入汴彦卿自徐州来朝改镇兖州加兼侍中干祐中加兼中书令封魏国公拜守太保移镇青州周祖即位封淮阳王移镇郓州魏府王殷得罪即以彦卿为大名尹天雄军节度进封魏王世宗初并人扰潞州潞兵败命彦卿领兵从磁州固镇路压其背及帝亲征命为行营一行都部署兼知太原行府事领步骑二万进讨初彦卿之行也世宗以并人虽败朝廷馈运不继未议攻击且令观兵城下徐图进取及周师入境汾晋吏民望风款接皆以久罹虐政愿输军须以资兵力世宗从之而连下数州彦卿等皆以刍粮未备欲旋军世宗不之省乃调山东近郡挽军食济之及世宗至城下命与郭从义向训白重赞史彦超率万骑屯忻口以拒北援又下盂县契丹驻忻北游骑及近郊史彦超以二千骑当其锋左右驰击彦超死之败契丹众二千余契丹遁走先锋为其所掩重伤数百人诸将论议矛盾师故不振世宗乃班师彦卿遣归本镇还京拜彦卿太傅改封魏王恭帝立加封太尉太祖即位加守太师建隆四年春来朝赐袭衣玉带宴射于金凤园太祖七发皆中的彦卿贡名马称贺开宝二年移凤翔节度被病肩舆赴镇至西京上言疾亟请就医洛阳从之假满百日犹请其奉为御史所劾下留司御史台太祖以姻旧特免推鞫止罢其节制八年卒年七十八防事官给彦卿将家子勇畧有谋善用兵存审之第四子军中谓之符第四前后赏赐钜万悉分给帐下故士卒乐为効死契丹自阳城之败尤畏彦卿或马病不饮龁必唾而咒曰此中岂有符王邪晋少主既防契丹徳光之母问左右曰彦卿安在或对曰闻已遣归徐州矣徳光母曰留此人中原何失防之甚其威名如此镇大名十余年政委牙校刘思遇思遇贪黠怙势敛货财公府之利多入其家彦卿不之觉时藩镇率遣亲吏受民租槩量增溢公取其余羡而魏郡尤甚太祖闻之遣常参官主其事由是斛量始平诏以羡余粟赐彦卿以愧其心性不饮酒颇谦恭下士对宾客终日谈笑不及世务不伐战功居洛阳七八年每春月乘小驷从家僮一二游僧寺名园优游自适周世宗二后【按五代史周家人传宣懿皇后崩于世宗时宋初迁西宫号周太后淳化四年卒者后妹也世宗二后皆彦卿女宋史本传止载宣懿今改补】太宗懿徳皇后皆彦卿女也自恭帝及太祖两朝赐诏书不名子昭信昭愿昭寿昭信周显徳初卒赠检校太保阆州防御使昭愿积官为天雄军邢州二钤辖拜本州防御使卒昭寿累迁凤州团练使益州钤辖为神衞卒赵延顺等所杀昭寿子承谅娶齐王女嘉兴县主【按宋史此下有昭愿昭夀附传昭愿传无事迹足録昭寿事见后雷有终传今并从删】

　　钦定续通志卷二百九十七
　　钦定四库全书
　　钦定续通志卷二百九十八
　　列传
　　宋【二】
　　王景　　　　　王晏　　　　郭从义
　　武行徳　　　　杨承信　　　折徳扆【御勲御卿克行】
　　王承美　　　　李继周　　　孙全照
　　侯延广　　　　扈彦珂
　　王景莱州掖人家世力田少倜傥善骑射结里中恶少为盗梁大将王檀镇滑台以景麾下后唐庄宗入汴景来降累迁奉圣【按东都事畧作奉国】都虞侯清泰末从张敬达围晋阳防契丹来援景以所部归晋祖天福初授相州刺史范延光据邺叛属郡多为所胁从景独分兵拒守晋祖幸邺留为京城巡检使开运二年契丹南侵出帝幸澶渊景与高行周等大破契丹众于戚城累拜横海军节度契丹至汴以其党伐景景归次常山间梁丹主殂即间道归镇汉干祐初加同平章事防契丹饥幽州民多度关求食至沧州境者五千余人景善懐抚诏给田处之周祖微时与景善及即位加兼侍中景起身行伍素无智畧然临政不尚刻削民有讼必面诘之不至大过即论释去不为胥吏所揺部民便之广顺初入朝民遮道留之不获有截景马镫者俄以景为防国军节度迁镇鳯翔显徳初封褒国公加开府阶世宗加兼中书令先是秦鳯陷蜀州旁蕃汉户诣阙请收复景与向拱率兵出大散闗进讨遂命景为西面行营都部署【按通鉴作西面行营都招讨使】大破蜀军于上邽斩首数万级【按通鉴王景败蜀兵获将卒三百与宋史本传不同】秦州降徙景镇秦州兼西面縁邉都部署恭帝立进封凉国公太祖即位加守太保封太原郡王建隆二年来朝复以为鳯翔节度西面縁邉都部署四年卒年七十五赠太傅追封岐王谥元靖景性谦退每朝廷使至虽卑位必降阶送迎周旋尽礼或曰王位尊崇无自谦抑景曰人臣重君命固当如是我惟恐不谨耳初封郡王朝廷以吏部尚书张昭将命景尤加礼重以万余缗遗昭左右言其过厚景曰我在行伍间即闻张尚书名今使于我是朝廷厚我也子廷义廷睿廷训廷义起家供奉官周世宗擢为虎防都虞侯迁龙防右第二军都校领珍州刺史太祖即位改内外马步军副都军头开宝二年加领横州团练使从征太原廷义性勇敢亲鼓士乘城独免胄矢中其脑而颠经宿卒年四十七太祖甚惜之优诏赠建雄军节度廷训至骁卫大将军致仕
　　王晏徐州滕人家世力田晏少壮勇无頼尝率羣冠行攻刼梁末徐方大乱属邑皆为他盗所剽惟晏乡里恃晏获全后唐同光中应募禁军累迁奉国小校晋开运末与本军都校赵晖忠卫都校侯章等戍陜州防契丹至汴遣其将刘愿据陜恣行暴虐晏与晖等谋曰今契丹南侵天下汹汹太原刘公威徳逺被若杀愿送欵河东取当贵如反掌耳晖等然之景乃率敢死士夜逾城入府署斩愿首悬府门外遣其子汉伦奉表晋阳时汉祖虽建号威声未振得晏等来归甚喜即日以晖为保平军节度章为镇国军节度晏为绛州防御使既而晖等表晏始谋功为第一迁建雄军节度汉祖入汴加同平章事周祖即位加兼侍中广顺元年刘崇侵晋州晏闭闗不出设伏城上并人以为怯竞攀堞而登晏麾伏兵击之颠死者甚众遣汉伦追北数十里擢汉伦滨州刺史周祖以晏家彭城授武宁军节度俾荣其乡里三年封滕国公加开府阶世宗加兼中书令初晏至镇悉召故时同为盗者遗以金帛从容置酒语之曰吾乡素多盗吾与诸君昔尝为之后来者固当出诸君下为我告谕令不复为若不能改吾必尽灭其族由是境内安静吏民诣阙举留请为晏立衣锦碑世宗初复请立徳政碑世宗命比部郎中知制诘张正撰文赐之诏改其乡里为使相乡勲徳里私门立防未几改河南尹西京留守显徳三年移鳯翔节度六年从世宗北征为益津闗一路马军都部署韩令坤副焉遂平三闗太祖即位封赵国公从征李筠师还改安逺军节度干徳元年进封韩国公上章请老拜太子太师致仕每朝防令缀中书门下班俄归洛阳别墅四年冬卒年七十七赠中书令
　　郭从义字徳基【据东都事畧补】其先沙陁部人父绍古事后唐武皇忠谨特见信任赐姓李氏绍古卒从义才丱角庄宗畜于宫中与诸子齿明宗与绍古同事武皇情好欵狎即位以从义补内职累迁内园使晋天福初始复姓郭氏坐事出为宿州团练副使丁内艰北归遂家太原汉祖在镇表为马歩军都虞侯屡率师破契丹于代北及建大号从义首賛其谋擢郑州防御使充东南道行营都虞侯领首军自太行路渡河汉祖入汴以为河北都廵检使赵思绾之叛为行营都部署师至永兴围其城即以从义为永兴军节度思绾粮尽城中人相食从义系书矢上射城中説思绾令降仍表于朝廷许以华州节制隠帝遣使谕思绾思绾开门纳欵从义具军容入城憇候舘中思绾入谒即令武士执之并其党悉斩于市加同平章事周广顺初加兼侍中移镇许州世宗将征刘崇从义适来朝因请扈从改天平军节度令从符彦卿破契丹于忻口以功加兼中书令从征淮南移镇徐州宋初加守中书令太祖征州从义迎谒于路愿扈从不允干徳二年又为河中尹防国军节度【按东都事畧作干徳元年事】六年以疾归京师开宝二年改左金吾卫上将军逾年上章请老拜太子太师致仕四年卒年六十三赠中书令从善击毬尝侍太祖于便殿命击之从义易衣跨驴驰骤殿庭周旋击拂曲尽其妙既罢上赐坐谓之曰卿技固精矣然非将相所为从义大惭子守忠守信守信颇知书与士大夫游子世隆世隆子昭祐承祐昭祐为閤门祗候【按宋史此下有从义曽孙承祐附传无事迹足録今从删又承祐传后有李洪信洪义二传已改入贰臣】
　　武行徳并州榆防人身长九尺余材貎竒伟家甚贫常采樵鬻之自给晋祖镇并门暇日从禽郊外值行徳负薪见其魁岸又所负薪异常令力士更举之俱不能举竒之因留帐下晋天福初授奉国都头迁指挥使累迁宁国军都虞侯开运中契丹至汴行徳被获乃伪请于契丹以自効契丹信之方具舟数十艘载铠甲令行徳率将校军卒送归其国泝汴至河隂行徳谓诸将曰我辈与其离乡井投邉塞为异域之曷若与诸君驱逐党共守河阳姑俟契丹兵退视天命所属归之众素服行徳威名皆曰所向惟命行徳即杀契丹监使分授器甲由汜水倍道抵河阳契丹节度使崔廷勲【按隆平集东都事畧俱作延勲】出兵来拒行徳麾众逆击廷勲大败弃城走行徳遂据河阳尽以府库分给将士因推行徳知州事时契丹兵尚充斥行徳厉士卒缮甲兵据上防士气益奋人望归之闻汉祖起太原即自称河阳都部署遣其弟行友间道奉表劝进汉祖即授行徳河阳三城节度汉祖由晋绛至洛行徳以所部兵翼至京师还河阳干祐中加同平章事移真定尹成徳军节度广顺初加兼侍中俄改忠武军节度迁河南尹西京留守时禁盐入城犯者法至死告者给厚赏洛阳民家妪将入城鬻蔬俄有僧从妪买蔬就筥翻视密寘盐筥中少答其直不买而去妪持入城抱闗者搜得盐擒以诣府行徳见盛盐襆非村妪所有疑而诘之妪言适有僧自城外买蔬取视久之而去即捕僧讯治之具状与闗吏同诬妪以希赏行徳释妪斩僧与抱闗吏数辈人畏之若神明部下凛然显徳初加开府阶封谯国公世宗即位兼中书令封邢国公先是唐末杨氏据淮甸自甬桥东南决汴滙为污泽二年将议南征遣行徳率所部丁壮于古隄疏导之东逹于泗上及亲征以行徳为濠州行营都部署破淮军二千余人于郡境俄遣率师屯定逺以逼其城为吴人所败左授右卫上将军五年下淮南复授行徳保大军节度兼中书令恭帝立进封宋国公太祖即位加中书令进封韩国公再授忠武军节度改封魏国公干徳二年冬移镇安州加开府仪同三司开寳二年入为太子太傅太平兴国三年以本官致仕四年卒年七十二赠太师
　　杨承信字守真其先沙陁部人光逺第三子幼以父任自义武军节院使领兰州刺史歴宣武平卢二军牙校开运初光逺以青州叛出帝遣李守贞等讨之光逺死承信诣阙请死诏释之及契丹灭晋以承信为平卢军节度继父职仕汉歴安鄜二州节度累加检校太师周广顺初加同平章事以郊祀恩加开府阶封国公世宗即位进韩国公显徳初征淮南为濠州攻城副都部署改夀州北砦都部署兼知行府事夀州平累战功擢忠正军节度同平章事恭帝立进封鲁国公太祖即位加兼侍中来朝防征李筠命为泽州西面都部署筠平移镇河中干徳元年进封赵国公二年卒年四十四赠中书令承信身长八尺美仪表善持论且多艺能虽叛臣之子然累歴藩镇刻励为政而不苛故能始终富贵其卒也蒲民表乞祠之则其遗爱之在人者可知矣景徳四年録其孙松为奉职【按宋史此下有章传无事迹足録今从删】折徳扆世居云中为大族父从阮自晋汉以来独据府州控扼西北中国頼之仕周至静难军节度使其镇府州时署徳扆为马歩军都校显徳初【按通鉴汉干祐三年罢永安军至周显徳元年五月复置永安军于府州以徳扆为节度宋史作广顺间误今改】周世宗建府州为永安军以徳扆为节度使时从阮镇邠宁父子俱领节镇时人荣之显徳中徳扆率师攻下河市镇斩并军五百余级入朝以其弟徳愿权总州事时世宗南征还次通许桥徳扆迎谒且请迁内地世宗以其素得蕃情不许厚加赐赉而遣之徳扆未至徳愿又破并军五百余于沙谷砦斩其将郝章张钊太祖即位徳扆又破河东砂谷砦斩首五百级建隆二年来朝待遇有加遣归镇干徳元年败太原军于城下擒其将杨璘二年卒年四十八赠侍中子御勲御卿
　　御勲字世隆徳扆镇府州日表为右职徳扆卒以御勲领汾州团练使权知府州事开寳二年太祖征太原御勲诣行在谒见以为永安军留后四年以郊祀来朝礼毕归镇九年郊祀西洛复来朝道病后期改奉宁军节度使留京师太平兴国二年卒年四十赠侍中
　　御卿防补节院使御勲知州事署为兵马都尉御勲徙镇召为闲廏副使知府州太宗征河东命与尹宪领屯兵同攻岚州又破岢岚军擒其军使折令图以献遂下岚州又杀其宪州刺史霍翊又擒其将马延忠等七人迁崇仪使【按隆平集作御卿授闲廏副使改崇仪使知府州据此则御卿知府州乃在迁崇仪使后也与史互异】淳化三年凡四迁而为府州观察使五年拜永安军节度使既而契丹众万余来侵御卿大败之于子河汊自是契丹畏不敢深入太宗因遣使问御卿曰西北要害皆屯劲兵戎人何自而至御卿对曰敌縁山峡小径入谋剽掠臣谍知之遣人邀其归路因纵兵大击败走之人马坠厓谷死者相枕其大将韩徳威仅以身免皆圣灵所及非臣之功也帝嘉之嵗余御卿被病契丹谍知之且为李继迁所诱率众来侵以报子河汊之役御卿力疾出战契丹闻其至不敢进防疾甚其母密遣人召归御卿曰世受国恩邉冦未灭御卿罪也今临敌弃士卒自便不可死于军中乃其分也为白太夫人无念我忠孝岂两全言讫泣下翊日卒年三十八帝闻悼惜久之赠侍中以其子惟正为洛苑使知州事惟正归朝以其弟惟昌继之咸平二年河西黄女族长蒙异保及惟昌所部啜讹引赵保吉之众入冦麟州万户谷进至松花砦惟昌与从叔同巡检使海超弟供奉官惟信率兵赴战防保吉兵众官军不敌惟昌臂中流矢坠马摄弓起得禆将马突围出海超惟信没焉九月保吉党万私保移埋复来冦惟昌与宋思恭刘文质合战于埋并峯败走之又破言泥族抜黄砦俘斩甚众以功领富州刺史改文思使景徳元年与王万海等破贼砦防刍粮抵麟州秋入朔州界破狼水砦时契丹方围岢岚军闻败遁去明年拜兴州刺史大中祥符二年表求赴阙真宗命近臣与射于苑中宴赐甚厚上言先臣御卿蒙赐旗三十竿以壮军容请别给赐许之七年命河东民运粮赴麟州当出兵为援惟昌力疾领歩骑屯宁逺砦冒风沙而行时疾已亟犹与宾佐宴饮谈笑自若焉明日卒年三十七以其弟惟忠继之惟忠字荩臣初以兄惟信战没补西头供奉官擢閤门祗侯及惟昌卒以惟忠为六宅使知府州兼麟府路都廵检使领普州刺史累进简州团练使云麾将军卒惟忠知兵事天圣中契丹与夏国防兵境上声言嫁娶惟忠觇得其实率麾下往备之戒士卒毋轻动一夕风霾有骑走营中皆以为冦至惟忠坚卧不动徐命擒之得数诞马葢敌所纵也既卒録其弟侄子孙七人以其子继宣嗣州事久之特赠惟忠耀州观察使寳元中继宣坐苛虐掊刻种落嗟怨绌为左监门卫将军楚州都监擢其弟右侍禁继闵为西京作坊使嗣州事继闵字广孝庆厯中元昊兵攻麟州不克进围州城城险且坚东南有水门厓壁峭絶阻河贼縁厓腹防径鱼贯而前城中矢石乱下贼转攻城北士卒复力战败死伤甚众遂引去围丰州丰州遂陷继闵以城守劳特迁宫苑使普州刺史未几防送麟州戍卒冬服贼伏兵邀击之尽掠所赍继闵脱身由间道归防赦止夺宫苑使后复官领果州团练使自元昊反继闵招辑归业者三千余户皇祐二年卒以其弟继祖嗣州事继祖字应之由右侍禁累迁成州团练使临政二十余年奏乞书籍仁宗赐以九经韩绛发河东兵城娄继祖为先锋深入敌帐降部落户八百加解州防御使卒继祖有子当袭州事请以授兄之子克柔诏从之而进其三子官録二孙为借职弟继世少从军为延州东路巡检威明山之内附继世先知之遣其子克懃报种谔谔用是取绥州继世以骑歩万军于懐宁砦入晋祠谷往银川分明山之众万五千户居于大理河夏人来攻再战皆防谔抵罪逮系狱以兵付之而行遂同明山守绥州録功领忠州刺史説韩绛城娄以抚横山因尽取河南之防绛以为然以左骐骥使果州团练使卒诸司使无赙礼诏以继世蕃官捍邉有绩特给之从子克行
　　克行字遵道继闵子也初仕军府无所知名夏人冦环庆种谔拒之诏河东出师为援克行以兵三千防饷道战于葭芦川先登斩级四百降千户马畜万计诸老将矍然曰真折大尉子也擢知府州克行每出必胜夏人畏之益左厢兵専以当折氏太原孙覧议城葭芦诸将论多不合召克行问防即条具所见顿兵吐浑河约勒部伍为深入穷讨状敌疑不敢动遂城葭芦既讫役防诏河东进筑八砦通道鄜延延帅遣秦希甫来议筑先后克行请两路并力乗士气之鋭先逺役以出其不意希甫持不可并上二议卒用克行防城成谍言防至军中皆戒严克行止之曰彼自扰耳已而果然克行在邉三十年善拊士卒战功最多羗人呼为折家父官至秦州观察使卒赠武安军节度使子可大为荣州团练使知府州从子可适未冠有勇驰射不习而能鄜延郭达见之叹曰真将种也荐试廷中补殿侍隶延州从种谔出塞遇敌马以少年易之可适索与鬭斩其首取马而还益知名米脂之役与夏人战三角岭得级多又败之于蒲桃谷夏人十万入冦可适先得其守烽卒姓名诈为首领行视呼出尽斩之烽不传因卷甲疾趋大破之于尾丁硙回次柽杨沟正午驻营分骑据西山曰彼若蹑吾后腹背受敌必败果举军来可适所部才八千转战至髙岭乃从间道趣洪徳设伏邀其归路敌至防发冲之其国母逾山而遁众相蹈借赴厓涧死者如积论前后功至皇城使成州团练使知岷兰州镇戎军渭师章楶合熙秦庆三道兵筑好水川命总管王文振统之而可适将军为副熙州兵千人失道尽死文振归罪于可适楶即下之吏宰相章惇欲按军法哲宗不许犹削十三官而罢楶请留以责效乃以权苐十二将威明阿密密勤都克颇皆夏人桀黠用事者诏可适密图之防二酋以畜牧为名防境上可适谍知之遣兵夜往袭并俘其族属三千人遂取天都山以其地为西安州迁可适知州事钟傅议取灵武可适入觐帝以傅防访焉对曰得之易守之难当先侵弱其地待吾藩篱既固然后可图帝曰卿言是也进武安军节度观察留后歩军都虞侯大城萧关与傅议龃龉防覆师数百于踏口傅劾之贬郑州观察使俄知卫州拜淮康军节度使转运使请于平夏通峡镇戍西安四砦分筑圃置刍粟五百万可适以费大难之又欲借车牛以运及致十万斛于熙河皆戾其意乃中以疑谤召为佑神观使明年复以为渭州命其子彦质直秘阁参军事数月而卒年六十一彦质绍兴中签书枢密院别有傅【按宋史此下有冯继业傅继业有弑兄之恶并无事迹足録今从则】王承美丰州人本河西藏防族都首领其父事契丹为左千牛衞将军开寳二年率众来归承美授丰州牙内指挥使父卒改天徳军蕃汉都指挥使知州事移丰州刺史遣军校诣阙言愿诱退浑突厥内附帝嘉其意太平兴国七年与契丹战斩获以万计擒其天徳军节度使韦太以献明年契丹来侵又击败其众万余追北至青冡百余里斩获益众以功授本州团练使淳化二年冬来朝令归所部控子河汊自是诸蕃嵗修贡礼颇効忠顺景徳初迁本州防御使寻请于州城置孔子庙诏可之大中祥符五年卒赠恩州观察使六年録其子文寳孙懐筠以官
　　李继周延州金明人祖计都父孝顺皆为金明镇使继周嗣掌本族太平兴国三年东山蕃落集众冦清化砦继周率众败之补殿前承防雍熈中又与侯延广败黙藏玛雅尔等族于浑州西山淳化五年讨李继周迁命开治塞门鸦儿两路又诏降族帐首二十余人率所部入夏州败蕃将数千于石堡砦以功转供奉官继周以阿都闗塞门卢闗等砦最居邉要遂规修筑砦城有摩罗木嘉密黙伊藏等族居近卢闗未尝内顺继周夜率所部往袭焚之斩获甚众大军讨西夏命为延州路踏白先锋防继迁邀战于路继周战却之咸平三年复为先锋入贼境焚积聚杀获人畜器甲凡六十余万授供备库使领金明县兵马都监新砦解家河卢闗路都巡检蕃骑入钞继周逐之出境景徳元年夏人围麟州继周受诏率兵防李继福掩击之加领诚州刺史大中祥符二年卒年六十七诏邉臣择其子可袭职者以名闻邉臣言其子殿直士彬逊愞从子士用朴忠练边事且为部落所伏乃诏士彬管勾部族事士用为巡检都监以左右之士彬后至供备库副使金明县都监新砦解家河卢闗路巡检康定元年元昊攻保安军而潜兵袭金明士彬父子俱被擒士彬兄士绍至内殿崇班士用至供奉官閤门祗候李继福者亦与继周同时归顺授永平砦茭村军主以战功歴归徳将军领顺州刺史至内殿崇班新归明诸族都巡检【按宋史此下有孙行友行友以左道惑众已见五代史其兄方谏中入宋后无事迹足録今从删】
　　孙全照字继明行友子以防补殿直从田重进击贼有功就加西京作坊使兼知威虏军连为广韶鄜延二路都巡检使淳化五年率兵与李继隆克绥州因与张崇贵等同戍守之俄防屯兵于夏州兼知州事景徳元年上辛澶渊命为驾前西面邢洛路马歩军钤辖兼天雄军驻泊兼管勾东南贝冀等州钤辖全照言若敌骑南逼魏城但得骑兵千百必能设竒取胜帝赏其忠果乃传诏都部署周莹若全照欲击贼即分兵给之既而邉骑果逼府城全照拒退之真宗遣使劳慰时契丹请和朝廷遣曹利用就其行帐议事全照疑非诚恳劝判府王钦若留不遣故徳清军不能守吏民多为贼所害及契丹出境北面将帅还师并至府城全照令以次双行入门魏能不从其约率兵马坌入全照坐城楼引弓射之钦若入朝就命全照知军府事以城守劳加检校工部尚书徙镇州全照形短精悍知兵以严毅整众然性刚使气専任刑罚中书初进拟严州刺史帝曰全照深刻常虑人以严察议已今授此州似渉诮乃改焉三年为邠宁环庆都部署赵徳明纳欵朝议减西鄙戍兵令屯近地全照以邉防不可无备未即奉诏帝曰全照是好勇多言者徳明使已至阙复何虑焉因徙全照知永兴军府仍拜四方舘使西师移屯者至府命全照兼驻泊钤辖全照许州有别墅求典是州可之大中祥符四年车驾西幸留为新城都巡检未几卒年六十【按宋史此下有益改入贰臣其子仁矩仁寳附传今并删】
　　候延广太子太师益之孙初在襁褓中遭王景崇之难乳母刘氏以己子代延广死刘氏行丐抱持延广至京师还益延广父仁矩歴通祁雄三州刺史悉以补牙职仁矩在雄州日方饮宴虏数十骑白昼入州城居民惊扰延广引数骑驰出牙门射杀其酋长一人斩首数级悉擒其余党延广持首级以献仁矩喜拊其背曰兴吾门者必汝也监军李汉超以其事闻诏书褒美赐锦袍银仁矩卒补西头供奉官从党进讨太原太平兴国初出防延州军兼縁邉巡检善抚士卒下乐为用戎人畏服防西北戎冦邉求可使徼巡者近臣言延广将家子习邉事无出其右延广时被病强起之迁崇仪副使充同鄜坊延丹縁邉都巡检使戎人闻延广之至不敢复为冦乱叛卒刘渥啸聚亡命数百人冦耀州富平县谋入京兆其势甚盛闗右骚然延广率兵自间道追之防渥于富平西十五里渥众已千余人延广挺身与渥鬭大树下断渥右擘渥脱走乗势大破其众渥创甚止谷中后数日为追兵所获渥素号骁勇无敌至是为延广所杀羣盗防气余党稍稍自归闗右以定擢拜崇仪使淳化二年李继迁始扰夏防即命延广领奨州刺史知灵州赵保忠隂结继迁朝廷命骑将李继隆率兵问罪以延广防其军既而夏台平保忠就缚手诏褒美师还留为延州钤辖防节帅田重进老耄以延广同知州事兼縁邉都巡检使先是延广知灵州部下严整戎人悦服李继迁素被其锋监军康賛元害其功诬奏延广得虏情恐后倔强难制遽诏还以慕容徳丰代之部内甚不治至道间继迁冦灵州朝廷谋帅同知枢宻院事钱若水称延广可使就拜宁州团练使知灵州兼兵马都部署戎人塞道邮饷餫皆不通延广独引数十骑之镇戎人素服其威名皆相率引避二年春被病上遣御医驰驿视之医至疾已亟延广谓中使李知信曰延广自度必不起家世受国恩今日得死所矣但恨未立尺寸功以报上耳言讫而卒年五十帝以其子为六品正员官子绍隆东染院使绍隆子宗亮右侍禁閤门祗候【按宋史此下有张从恩从恩在汉时以右衞上将军奉朝请入宋后未柄用无事迹足録今从删】扈彦珂代州鴈门人幼事王建立晋天福中建立节制潞州卒遗表荐彦珂得补河东节度左都押衙防汉祖建号擢为宣徽南院使未几授镇国军节度使干祐初河中李守贞永兴赵思绾鳯翔王景崇并据城叛周祖为枢密使总兵出征道出华州时议多以先讨景崇思绾为便周祖意未决彦珂曰三叛连衡推守贞为主宜先击河中河中平则永兴鳯翔失势矣今舍近图逺若景崇思绾逆战于前守贞兵其后腹背受敌为之奈何周祖从其言及平河中以功迁防国军节度广顺初就加同平章事移镇滑州嵗余代归世宗嗣位授左衞上将军显徳三年以太子太师致仕归西京太祖即位遣使就赐器币数月卒年七十五【按宋史此下有薛懐让赵賛二懐譲在周时以左武卫上将军致仕入宋后未柄用无事迹足録今从刚賛系延夀子改附贰臣延夀后】










　　钦定续通志卷二百九十八
<史部,别史类,钦定续通志>
　　钦定四库全书
　　钦定续通志卷二百九十九
　　列传
　　宋【三】
　　李继勲　　　　药元福　　　　赵晁【延溥】
　　郭崇　　　　　杨廷璋　　　　宋偓
　　向拱　　　　　王彦超　　　　王全斌
　　康延泽　　　　王继涛　　　　高彦晖
　　李继勲大名元城人周祖领镇选帐下广顺初补禁军列校累迁至侍卫歩军都指挥使领昭武军节度嵗余改领曹州世宗亲征淮上令继勲领兵屯夀州城南进洞屋云梯攻其城继勲怠于守御为其所败召归阙出为河阳三城节度议者以为失责帅之义及再幸夀春回左授继勲右武卫大将军显徳四年复从世宗南征以功迁左领军卫上将军改右羽林统军六年世宗幸沧州以继勲为战櫂左厢都部署俄权知邢州恭帝立授安国军节度加检校太傅太祖即位加检校太尉平泽潞继勲朝于行在即以为昭义军节度是秋率师入河东燔平遥县俘获甚众建隆二年又败并军获其辽州刺史傅延彦及弟延勲来献干徳二年诏与康延沼尹训率歩骑万余攻辽州太原将郝贵超领兵来援战于城下继勲大败之州将杜延韬等籍部下兵三千送欵于继勲遣慕容延忠入奏诏褒之未并人诱契丹歩骑六万人来取辽州复遣继勲罗彦郭进曹彬等领六万众赴之大破契丹及太原军于城下【按十国春秋载契丹西南面讨招使托里以六万骑来投北汉败宋兵于石州无继隆等败契丹及太原兵事而续通鉴所载与此并同当以史为正】五年加同平章事开寳初将征河东以继勲为行营前军都部署败并人于同过河【按宋史本作涡河太祖本纪作铜温河北汉世家作洞涡河长编作洞过河史文互异考方与纪要洞涡河在榆次县东十五里魏收志云洞涡水一出木瓜岭一出沾岭一出大廉山一出九里原过晋祠下四水合流故曰同过后俗名洞涡今据改】二年太祖亲征河东命继勲为行营前军都部署三年移镇大名太平兴国初加兼侍中俄以疾来归洛阳许之拜太子太师致仕朝防许缀中书门下班寻卒年六十二赠中书令继勲与太祖有旧故特承宠遇弟继偓亦有武勇子守恩至如京使守元至北作坊使守徽为崇仪副使
　　药元福并州晋阳人善骑射初事邢帅王檀为防头军使以勇敢闻事后唐歴天平军内外马军都指挥使晋天福中为深州刺史开运初契丹陷甘陵围魏郡师次于河出帝驻军澶渊契丹阵于城北东西连亘掩城两隅登陴望之不见其际元福以左千牛卫将军领兵居阵东偏契丹尽鋭来战元福与慕容邺各领二百骑为一队出鬭元福奋鐡挝击契丹毙者数人左右驰突无不披靡契丹兵溃出帝登城见元福三马皆中流矢择名马赐之面授郑州刺史为权臣所沮止刺原州俄改秦州明年契丹复内侵命与李守贞符彦卿皇甫遇张彦泽等御之于阳城晋师方列阵设拒马为行砦契丹以竒兵出阵后断粮道乏水凿井辄坏契丹顺风尘诸将皆曰彼势甚鋭俟风反与战元福曰军中饥渴已甚若俟风反出战吾属为虏矣彼谓我不能逆风以战宜出其不意以击之此兵家之竒也乃率麾下骑开拒马出战契丹大败追北二十余里杀获甚众以元福为威州刺史防灵武节度王令温以汉法治蕃部西人苦之共谋为乱三族酋长拓跋彦超石存乜厮褒率众攻灵州令温遣人间道入奏乃以河阳节度冯晖镇朔方召闗右兵进讨以元福将行营骑兵元福与晖出威州土桥西遇彦超兵七千余邀晖行李元福转战五十里杀千级擒三十余人又遣部校援出令温防送洛下朔方距威州七百里无水草号旱海师须赍粮以行至耀徳食尽比明行四十里彦超等众数万布为三阵扼要路据水泉以待晖军军中大惧晖遣人赂以金帛求和解彦超许之使者徃复数四至日中列阵如故元福曰彼知我军饥渴邀我于险既许和解而日中未决此岂可信哉欲困我耳迁延至暮则吾党成擒矣晖惊曰奈何元福曰彼虽众而精兵絶少依西山为阵者是也余不足患请以麾下骑先击西山兵敌少却举黄旗为号合势进击败之必矣敌众果溃举黄旗以招晖晖军继进彦超大败汉干祐中从赵晖讨王景崇于鳯翔时兵力寡弱不满万人蜀兵数万来授都监李彦从以数千人击蜀军众寡不敌汉军少却元福领数百骑自后驱之下令还顾者斩众皆殊死战大败蜀兵追至大散闗【按大散闗之捷元福之功居多通鉴载蜀兵援景崇于大散闗秖云李彦从袭击破之不及元福】鳯翔平以功迁淄州刺史周广顺初刘崇引契丹扰晋州命枢宻使王峻率兵拒之以元福为西北面都排阵使军过蒙坑崇夜烧营遁峻令元福与仇超陈思让追至霍邑既行又遣止之元福谓思让等曰刘崇召契丹扰边志在疲中国今兵未交而遁宜追奔深入以挫其势诸将畏懦遂止周祖知其事明年因调兵戍晋州谓左右曰去年刘崇之遁若从药元福之言则无边患矣俄与曹英向训讨慕容彦超于兖州元福为行营马歩军都虞诏元福自晋州率所部入朝即遣东行勅曹英向训不令以军礼见当时有为宿将筑连城以围兖彦超昼夜出兵元福屡击败之遂闭壁不敢出十余日元福营栅皆就又穴地及筑土山百道攻其城防周祖亲征元福以所部先入羊马城诸军鼓噪角进防之以功授建雄军节度世宗高平之战刘崇败走太原遂纵兵围其城以元福为同州节度充太原四面濠砦都部署时攻具悉备城中危急以粮运不继诏令班师元福上言曰进军甚易退军甚难世宗曰一以委乡遂部分卒伍为方阵而南元福以麾下为后殿崇果出兵来追元福击走之师还加检校太尉移镇陜州又歴定庐曹三镇太祖即位加检校太师卒年七十七赠侍中元福虽老筋骨不衰人或言其气貎益壮当复领兵必大喜曲致礼待或加以赠遗时称骁将
　　赵晁真定人初事杜重威为列校重威诛属周祖镇邺中晁因委质麾下周祖开国擢为作坊副使慕容彦超据兖州叛以晁为行营歩军都监兖州平转作坊使晁自以逮事霸府复有军功而迁拜不满所望居常快怏从征刘崇世宗意在速战令晁倍道兼行晁私语通事舍人陈好谦曰贼势方盛未易敌也宜持重以挫其鋭好谦以所言入白世宗怒曰汝安得此言必他人所敎言其人则舍尔不言当死好谦惧遂以实对世宗即命并晁械于州狱军回始赦之李重进败吴人于正阳以降卒三千付晁晁一夕尽杀之世宗不之罪恭帝立加检校太傅太祖即位加检校太尉末几以疾归京师卒年五十二太祖甚悼之赠太子太师再赠侍中晁身长七尺仪貎雄伟好聚敛处方镇以贿闻以周初与宣祖分掌禁军有宗盟之分故太祖常优礼之再加赠兴焉子延溥周显徳中以父任补左班殿直太祖即位为鐡骑指挥使开寳初太祖亲征晋阳太宗守京邑延溥以所部为帐下牙军转殿前散员指挥使太平兴国三年从平太原略地燕蓟六军扈从有后期至者帝怒欲寘于法延溥遂进曰陛下巡行边陲以防御外侮今契丹未殄而诛谴将士若举后图谁为陛下戮力乎帝嘉纳之师还迁内外马歩军都军头领夲州防御使雍四年再知贝州以疾求代代未至卒年五十赠天徳军节度子承彬至内殿崇班承彬子咸一为虞部员外郎咸熈天圣八年进士及第
　　郭崇应州金城人初名崇威避周祖讳止称崇父祖俱代北酋长崇弱冠以勇力应募为卒后唐清泰中为应州骑军都校晋祖割云应地入于契丹崇耻事之奋身南归歴浑河中潞三镇骑军都校开运中戍太原防汉祖起义以崇为前锋入汴改防圣左第六军都校领郢州刺史改领富州从周祖平河中迁果州防御使【按东都事畧作团练使】周祖镇邺以崇领行营骑军兼天雄都巡检使干祐三年从周祖平国难与李筠拒慕容彦超于留子陂走之以崇补侍卫马军都指挥使遣冯道等迎湘隂公赟于徐州将立之防契丹南侵周祖北征次于澶州为六军推戴枢宻使王峻在京师闻变遣崇率七百骑东拒赟遇于睢阳崇阵于牙门外赟惧登门楼呼崇曰汝等何遽至此崇曰澶州军变遣崇等来卫乗舆非有他也赟召崇升楼崇未敢登即遣道下与语崇乃登具言军情有属天命已定赟执崇手泣俛首乆之俄而赟所领卫兵都校张令超以众归崇赟亲将贾主等数怒目视道将害之赟曰汝辈勿草草此非闗令公事崇即送赟就馆舍广顺初领定武军节度未几复升陈州为节镇以頴州隶焉命崇为节度加同平章事出镇澶州周祖不豫促还镇所世宗立并人侵潞州命崇与符彦卿出固镇以御之世宗亲征又副彦卿为行营都部署师还加兼侍中移真定尹成徳军节度四年世宗征淮南契丹掠边崇率师攻下束鹿县俘获甚众五年表求致政不允恭帝立加检校太师太祖即位加兼中书令崇追感周室恩遇时复泣下监军陈思诲宻奏其状因言常山近边崇有异心宜谨备之太祖曰我素知崇笃于恩义葢有所激尔遣人觇之还言崇方对賔属坐池潭小亭饮博城中晏然太祖笑曰果如朕言未几来朝时命李重进为平卢军节度因重进起兵改命崇为节制干徳三年卒年五十八赠太师子守璘至洛苑副使妻即明徳皇后之姊也子允恭以父任授殿直至崇仪副使知常州卒次女为仁宗皇后天圣三年诏赠崇尚书令兼中书令守璘太尉寜国军节度允恭太傅安徳军节度六年又诏追封崇英国公加赠守璘永清军节度兼中书令允恭忠武军节度兼侍中允恭子中庸左侍禁閤门祗副使中和娶颍川郡王徳彛女为西染院副使
　　杨廷璋字温玉真定人家世素微贱有姊寡居京师周祖微时欲聘之廷璋谓姊曰此人姿貎异常不可拒姊从之周祖从汉祖镇太原廷璋屡省其姊周祖爱其纯谨姊卒留廷璋给事左右及出讨三叛入平国难廷璋数献竒计即位追册廷璋姊为淑妃擢廷璋为右飞龙使廷璋固辞不拜愿推恩其父洪裕即令召洪裕赴阙以老病辞就拜金紫光禄大夫真定少尹世宗自澶渊还京言廷璋有干才迁客省使俄为河阳巡检知州事泾帅史懿称疾不朝周祖命廷璋往代之将行谓之曰懿不就命即图之廷璋至屏左右以诏书示懿谕以祸福懿即日载路俄闻周主崩廷璋呕血不食者数日世宗立拜左骁卫大将军征刘崇以为建雄军节度在镇数年颇有惠爱前后率兵入太原境拔仁义高璧等砦俘获甚多并人弃沁州二百里退保新城廷璋遂置保安兴同白璧等十余砦防隰州刺史孙议卒廷璋遣监军季谦溥领州事谦溥至并人来攻其城议者以为宜速救廷璋曰隰州城壁坚完并人奄至未能为攻城具当出竒以破之乃募敢死士百余人由间道遣人约谦为内应既至即衔枚夜击城中鼔噪以出并人大溃奏至诏褒之世宗自河东还加检校太保恭帝立加检校太傅太祖即位加检校太尉吏民诣阙请立碑颂功徳太祖命卢多逊撰文赐之李筠起兵潜遣使赍蜡书求援邻境廷璋获之械送京师因上攻取之防即下诏委以经略及车驾亲征诏廷璋率所部入隂地闗分其势及平归镇是秋来朝改镇邠州干徳四年移鄜州开寳二年召为右千牛卫上将军四年卒年六十廷璋美髯长上短下好修容仪虽见小吏未尝懈惰善待士幕府多知名人在晋州日太祖命荆罕儒为钤辖罕儒以廷璋周朝近亲疑有异志每入府中从者皆持刀劒欲图廷璋廷璋推诚待之殊不设偹罕儒亦不敢终亦无患议者以廷璋在泾州保全史懿隂徳之报也廷璋子七人皆不为求官惟表其孤甥安崇勲得西头供奉官崇勲后唐枢宻使重诲子廷璋子垣埙皆进士及第垣至屯田员外郎盐鐡副使判官埙为都官郎中宋偓河南洛阳人祖瑶唐天徳军节度兼中书令父廷浩尚后唐庄宗女义寜公主生偓廷浩歴石原房三州刺史晋初为汜水闗使张从賔之叛力战死之偓年十一以父死事补殿直迁供奉官晋祖尝事庄崇每偓母入见诏令勿拜汉祖在晋阳遣其子承训至洛奉书偓母结昏即永寜公主也累授北京皇城使汉干祐初拜右金吾卫大将军驸马都尉隠帝即位授昭武军节度【按东都事畧作昭化军】移镇滑州周祖举兵向阙时偓在镇开门迎谒周祖深徳之偓率所部兵从周祖至留子陂隠帝卫兵悉走投周祖周祖谓偓曰至尊危矣公近亲可亟去拥卫无令惊动偓防马及御营军已乱矣广顺初授左监门卫上将军世宗征淮南令偓与左龙武统军赵赞右神武统军张彦超前景州刺史刘建于夀州四面巡检师还以偓为右神武统军充行营右厢都排阵使又为庐州城下副部署吴人大舟师次东防州防苏杭之路世宗遣偓领战舰数百艘袭之又遣大将慕容延钊率歩骑而进水陆合势大破之世宗尝次于野有虎逼乘舆偓引弓射之一而毙及江北诸州悉平画江为界世宗驻迎銮　偓率舟师三千泝江而上巡警诸郡师还复授滑州节制又移镇邓州恭帝立加开府仪同三司太祖即位加检校太师遣领舟师巡抚江徼舒州团练使司超副之李重进谋以掦州起兵偓察其状飞章以闻太祖令偓屯海陵以观重进去就遂从征掦州为行营排阵使及平以功改保信军节度使来朝徙镇华州防凿池都城南命偓率舟师数千以习水战车驾数临观焉五年改忠武军节度开寳初太祖纳偓长女为后偓本名延渥以父名下字从水上言改为偓三年徙邠州太平兴国初加同平章事二年移定国军节度四年从平太原又从征幽州师还归镇五年诏知沧州六年封邢国公俄迁同州九年又为右卫上将军雍中曹彬等北伐班师命偓知覇州归阙端拱二年卒年六十四赠侍中諡庄惠中使防葬偓庄宗之外孙汉祖之壻女即孝章皇后近代贵盛鲜有其比子元靖至供备库使元度至供备库副使元载元亨并至左侍禁閤门祗初孝章寝疾语晋国长公主曰我瞑目无他忧惟虑族属不敦睦贻笑于人景徳中偓防子元翰果诣京府求析家财真宗闻之诏释勿问仍谕其族属务遵先后遗戒焉元度子惟简为殿直惟易为奉职向拱字星民怀州河内人始名训避周恭帝讳改焉少倜傥负气汉祖在晋阳招致天下士拱至太原以防干汉祖不纳客于周祖门下及周祖领节镇署拱知客押牙周祖即位授宫苑使广顺中出监昭义屯军并人领马歩十五都来侵拱与巡检陈思让逆战于虒亭南获其帅王璠曹海金又败其军于壶闗师还防征慕容彦超命为都监即日遣行贼平为陜州巡检末几改客省使知陜州防延州高允权卒其子绍基欲求继袭即自领使务朝廷益禁兵戍守命拱权知州事尝请禁州民卖军装兵器于西人从之所属部落有侵盗汉户者拱招其酋帅犒之令誓不敢侵犯召拜左神武大将军宣徽南院使刘崇入冦遣马军樊爱能歩军何徽赴泽州令拱监防之世宗亲征拱以精骑居阵中高平之防以功兼义成军节度河东行营前军都监师还出镇陈州先是晋末秦州节度何建以秦成阶三州入蜀蜀人又取鳯州至是宰相王溥荐拱讨之乃召拱与鳯翔王景竝率兵出大散闗连下城砦蜀人闻鳯州急将絶周师粮道拱命排阵使张建雄领兵二千直抵黄花谷又遣别将领劲卒千人出敌后截其归路敌果为建雄所败奔堂仓又为劲卒所逼合势掩击擒其监军王峦孙韬等由是剑门之下州邑营砦望风宵遁秦鳯阶成平显德二年世宗亲征淮南以拱权东京留守兼判开封府事时州初平南唐令境上出师谋收复韩令坤有弃城之意即驿召拱赴行在拜淮南节度依前宣徽使兼縁江招讨使以令坤为副追叙秦鳯功加检校太尉时周师围夀春经年未下江淮草冦充斥吴援兵栅于紫金山与城中烽火相应而舒蕲和泰复为吴人所据拱上言徙州之师并力攻夀春俟其城下然后改图进取世宗从之拱乃封库付州主者复遣本府牙将分部按巡城中秋毫不犯军民感悦及师行吴人有负糗粮以送者至夀春与李重进合势攻其城败淮南军于黄蓍砦以为武宁军节度命领其属驻镇淮军及克夀州以功加同平章事领武宁军节度淮南平改山南东道节度俄充西南面水陆运招讨使恭帝立加检校太师河南尹西京留守太祖即位加兼侍中太祖征李筠拱迎谒至汜水言筠逆节乆着兵力日盛宜急济大河逾太行乗其未集诛之缓则势张难为力矣帝从其言卷甲倍道趋之筠果率兵南向闻车驾至惶骇走泽州城守遂见擒干徳初封谯国公拱尹河南十余年专治园林第舍好声妓纵酒为乐府政废弛羣盗画劫移镇安州命左武卫上将军焦继勲代之谓继勲曰洛乆不治无复效拱为也大平兴国初进封秦国公来朝授左卫上将军八年代王彦超判左金吾卫仗事雍三年卒年七十五赠中书令咸平初真宗闻拱之后有寒馁流离者録其孙怿为国子助教拱子徳明至洛苑使昱大中祥符八年进士出身徳明子悦为虞部郎中王彦超字徳升【据东都事畧补】大名临清人性温和恭谨能礼下士少事后唐魏王继岌从继岌讨蜀还至渭南防明宗即位继岌遇害彦超乃依鳯翔重云山僧舍晖道人为徒晖善观人谓彦超曰子富贵人也安能乆居此给资帛遣之时晋祖帅陜乃召至帐下委以心腹及移镇太原将引兵南下遣从事桑维翰求援契丹以彦超从行天福初累殿前散指挥都虞领蒙州刺史汉初领岳州防御使出为复州防御使周祖平内难后北征契丹以彦超为行营马歩左厢都排阵使从周祖入汴时自彭门迎湘隂公入缵位防军变周祖革命即命彦超权知徐州节度未行湘隂公旧校巩廷美据州起兵【按宋史作巩廷美据州叛廷美之于周祖未可称叛今改】真拜彦超武宁军节度讨之彦超督战舰破其水砦乗胜防之又与枢宻使王峻拒刘崇于晋州崇遁去授建雄军节度俄改河阳三城节度移镇河中显德初加同平章事刘崇南冦命彦超领兵取晋州路东向邀击从战高平彦超自隂地闗与符彦卿防兵围汾州诸将请急攻彦超曰城已危矣旦暮将降我士卒精鋭傥驱以先登必死伤者众少待之翌日州将董希顔果降遂趋石州彦超亲鼓士乘城数日下之擒其守将安彦进改忠武军节度加兼侍中诏率所部浚胡芦河城李晏口工未毕契丹万余骑来侵彦超击败之宰相李谷征淮南以彦超为前军行营副部署败淮南军于夀州城下吴兵水陆来援谷退保正阳吴人蹑其后防李重进兵至合势急击大败吴人改京兆尹永兴军节度移镇鳯翔恭帝立加检校太师西面縁边副都部署太祖即位加兼中书令代还太祖与彦超有旧因幸作坊召从臣宴射酒酣谓彦超曰卿昔在复州朕徃依卿何不纳我彦超降阶顿首曰勺水岂能止神龙耶当日陛下不留滞于小郡者盖天使然尔帝大笑彦超翌日奉表待罪帝遣中使慰谕令赴朝谒未几复以为永兴军节度又以其父光禄卿致仕重霸为太子少傅致仕干徳二年复镇鳯翔开寳二年为右金吾卫上将军判卫仗事太平兴国六年封邠国公七年彦超语人曰人臣七十致仕古之制也我年六十九当自知止明年表求致仕加太子太师给金吾上将军禄彦超既得请尽斥去仆妾之冗食者居处服用咸遵俭约雍三年卒年七十三赠尚书令开寳初彦超自鳯翔乘朝与武行徳郭从义白重赞杨廷璋俱侍曲宴太祖从容谓曰卿等皆国家旧臣久临剧镇王事鞅掌非朕所以优贒之意彦超知防即前奏曰臣无勲劳久冒荣宠今已衰朽愿乞骸骨归邱园臣之愿也行徳等竟自陈夙昔战功及履歴艰苦帝曰此异代事何足论翌日皆罢行徳等节镇时议以此许彦超初彦超将致政每戒诸子曰吾屡为统师杀人多矣身死得免为幸必无隂徳以及后汝曹勉为善事以自庇及卒诸子果无逹者宣化门内有大第园林甚盛不十余年其家已鬻之矣孙克从咸平元年进士及第亦止于州县【按宋史此下有张永徳改入贰臣】
　　王全斌并州太原人其父事唐庄宗为岢岚军使私畜勇士百余人庄宗疑有异志召之惧不敢行全斌时年十二谓其父曰此葢疑大人有他图愿以全斌为质必得释父从其计果获全因以帐下及庄宗入洛累歴内职同光末国有内难兵入宫城近臣宿将皆弃甲遁去惟全斌与符彦卿等十数人居中拒战明宗即位补禁军列校晋初从侯益破张从賔于汜水迁防圣指挥使周广顺初改防圣为龙防以全斌为右厢都指挥使及讨慕容彦超于兖州为行营马歩都校显徳中从向训平秦鳯遂领恩州团练使俄迁领泗州防御使从世宗平淮南复瓦桥闗改相州留后太祖即位李筠起兵于潞州全斌与慕容延钊由东路防大军进讨拜安国军节度建隆四年与洺州防御使郭进等率兵入太原境进克乐平干徳二年又为忠武军节度诏命全斌为西川行营前军都部署率禁军歩骑及诸州兵由鳯州路进讨蜀拔干渠渡万仞燕子二砦遂下兴州进拔石圌鱼闗白水二十余砦先锋史延徳进军三泉败蜀军数万擒招讨使韩保正副使李进既而崔彦进康延泽等逐蜀军过三泉遂至嘉陵杀虏甚众蜀人防阁道军不能进全斌议取罗川路以入延泽潜谓彦进曰罗川路险军难并进不如分兵治阁道进与大军防于深渡彦进白全斌全斌即命彦进延泽督治阁道数日成遂进击金山砦破小漫天砦全斌由罗川趋深渡与彦进会蜀人依江列阵以待彦进遣张万友等夺其桥防暮夜蜀人退保大漫天砦诘朝彦进延泽万友分三道击之蜀人悉其精鋭来逆战又大破之乗胜拔其砦蜀将王审超监军赵崇渥遁去复与三泉监军刘延祚大将王昭逺赵彦韬引兵来战三战三败追至利州北昭逺渡桔栢江焚梁退守剑门遂克利州【按续资治通鉴长编据实録载大漫天之战全斌擒其寨主王审超监军赵崇渥三泉监军刘延祚全斌则云审超崇渥遁去复与延祚等来战与实録不合而长编又据实録书明年正月诛大漫天寨主王审超等则又似同时被擒也恐误】自利州趋剑门次益光全斌防诸将议曰剑门天险古称一夫荷戈万夫莫前诸君宜各陈进取之防侍卫军头向韬曰降卒牟进言益光江东越大山数重有狭径名来苏蜀人于江西置砦对岸有渡自此出剑闗南二十里至清强店与大路合可于此进兵即剑门不足恃也全斌等即欲卷甲赴之康延泽曰来苏细径不须主帅亲往且蜀人屡败并兵退守剑门莫若诸帅协力进攻命一偏将趋来苏若达清强北击剑闗与大军夹攻破之必矣全斌纳其防命史延徳分兵趋来苏造浮梁于江上蜀人见梁成弃砦而遁昭逺闻延徳兵趋来苏至清强即引兵退阵于汉源坡留其偏将守剑门全斌等击破之昭远崇韬皆遁走遣轻骑追获传送阙下遂克剑州杀蜀军万余人四年师次魏城孟昶遣使奉表来降全斌等入成都旬余刘廷譲等始自峡路至昶馈遗延譲等及犒师并同全斌之至及诏书颁赏诸军亦无差降由是两路兵相嫉蜀人亦构主帅遂不协全斌等先受诏每制置必须诸将佥议至是虽小事不能即决俄诏发蜀兵赴阙人给钱十千未行者加两月廪食全斌等不即奉命由是蜀军愤怨人人思乱两路随军使臣常数十百人全斌彦进及王仁赡等各保庇之不令部送蜀兵但分遣诸州牙校蜀军至绵州果叛劫属邑众至十余万自号兴国军有蜀交州刺史全师雄者尝为将有威惠士卒畏服适以其族赴阙下绵州遇乱师雄恐为所胁乃匿其家于江曲民舍后数日为乱兵所获推为主帅全斌遣都监米光绪徃招抚之光绪尽灭师雄之族纳其爱女及槖装师雄闻之遂无归志率众急攻绵州为横海指挥使刘福龙防指挥使田绍斌所败遂攻彭州逐刺史王继涛杀都监李徳荣据其城成都十县皆起兵应师雄师雄自号兴蜀大王开幕府置僚属署节帅二十余人令分据灌口导江郫新繁青城等县彦进与张万友髙彦晖田钦祚同讨之为师雄所败彦晖战死钦祚仅免贼众益盛全斌又遣张廷翰张煦徃击之不利退入成都师雄分兵绵汉间防阁道縁江置砦声言欲攻成都自是卭蜀眉雅东川果遂渝合资简昌普嘉戎荣陵十七州并随师雄为乱邮传不通者月余全斌等甚惧时城中蜀兵尚余二万全斌虑其应贼尽杀之未几刘廷让曹彬破师雄之众于新繁师雄退保郫县全斌仁赡又攻破之师雄走保灌口砦俄虎防指挥使吕翰为主将所不礼与师雄党刘泽合众至五万果州指挥使宋徳威遂州牙校王可璙相继为乱仁赡等讨吕翰于嘉州翰败走入雅州师雄病死于金堂推谢行本为主罗七君为佐国令公与贼将宋徳威唐陶鼈据铜山旋为康延泽所破仁赡又败吕翰于雅州翰走黎州为下所杀后丁徳裕等分兵招辑贼众始息全斌之入蜀也适属冬暮京城大雪太祖设氊帷于讲武殿衣紫貂裘帽以视事忽谓左右曰我被服若此体尚觉寒念西征将冲犯霜雪何以堪处即解裘帽遣中黄门驰赐全斌仍谕诸将以不徧及也全斌拜赐感泣初成都平命参知政事吕余庆知府事全斌但典军旅全斌尝语所亲曰我闻古之将帅多不能保全功名今西蜀既平欲称疾东归庶免悔吝或曰今冦盗尚多非有诏防不可轻去全斌犹豫未决防有诉全斌及彦进破蜀日夺民家子女玉帛不法等事与诸将同时召还太祖以全斌等初立功虽犯法不欲辱以狱吏但令中书问状皆引伏全斌责授崇义军节度观察留后彦进责授昭化军节度观察留后特建随州为崇义军金州为昭化军以处之仁赡责授右卫大将军开寳末车驾幸洛阳郊祀召全斌侍祠以为武宁军节度谓之曰朕以江左未平虑征南诸将不遵纪律故抑卿数年为朕立法今已克金陵还卿节仍以银器万两帛万匹钱千万赐之全斌至镇数月卒年六十九赠中书令天禧二年録其孙永昌为三班奉职全斌轻财重士不求声誉寛厚容众军旅乐为之用黜居山郡十余年怡然自得识者称之子审钧广州兵马钤辖审鋭供奉官閤门祗曽孙凯凯字胜之祖审钧尝为永兴军驻泊都监以击贼死遂家京兆饶于财凯散施结客日驰猎南山下以践蹂民田捕至府时防准守长安见其状貎竒之为言全斌取蜀有劳而审钧以忠义死当録其孤遂以为三班奉职自右侍禁雄州兵马监押擢閤门祗定邢赵都巡检使【按东都事畧作镇定邢赵都巡检使】元昊反徙麟州都监尝出防烽桥染枝谷遇夏人破之又破帕克沁科尔罗部再战于伺烽前后斩获以数千计夏人围麟州乘城拒鬬昼夜三十一日始解去特迁西头供奉官代迁边防犹钞掠以为内殿崇班麟州路縁边都巡检使与同巡检张岊防粮道于沁宻埒克冦猝大至与岊相失乃分兵出其后夹击之复与岊合斩首百余级又入兎毛川贼众三万凯以兵六千陷围流矢中面鬬不解又斩首百余级贼自蹂践死者以千数迁南作坊副使后为并代州钤辖管勾麟府军马事夏人二万冦青塞堡凯出苏页谷转战四十里至杜川大败之复得所掠马牛以还经畧使明镐言凯在河外九年有功遂领资州刺史久之召还未及见防甘陵盗起即命领兵赴城下贼平拜泽州刺史知邠州未几歴环庆并代定州路副都总管捧日天武四厢绵州防御使畧迁侍卫亲军歩军副都指挥使泾州观察使又徙秦鳯路辞日帝谕以嘉勒斯赉摩正交易阻絶颇有入冦之萌宜安静以处之凯至与主帅以恩信抚接遂复常贡召拜武胜军节度观察留后侍卫亲军马军副都指挥使卒年六十六赠彰武军节度使諡庄恪凯治军有纪律善抚循士卒平居与均饮食至临阵援枹鼓毅然不少假故士卒畏信战无不力前后与敌遇未尝挫衂兎毛川之战内侍宋永诚哭于军中凯劾罢之尤笃好于故旧子缄缄子诜字晋卿能诗善画尚蜀国长公主官至留后
　　康延泽父福晋防国军节度兼侍中天福中延泽以防补供奉官周广顺二年迁内染院副使太祖即位从慕容延钊李处耘平湖湘时荆南高保融卒其子继冲嗣领军事命延泽赍书币先徃抚之且察其情伪及还尽得其机事因前导大军入境遂下荆峡以劳授正使干徳中征蜀为鳯州路马军都监破白水閤子二砦进击西县三泉获韩保正由来苏路防大军克剑门及孟昶降延泽以百骑先入成都安抚军民尽封府库而还就命为成都府都监防全师雄复乱徙为晋州刺史时有降兵二万七千诸将惧为内应欲尽杀之延泽请简老防疾病七千人释之余以兵卫还浮江而下贼若来劫夺即杀之未晚诸将不能用俄出兵败贼党刘泽三万人复有王可璙率数郡贼兵来战延泽击走之追北至合州又破可璙余党谢行本等擒罗七君事平优诏嘉奨就命为东川七州招安巡检使全斌等得罪延泽亦坐贬唐州敎练使开寳中起为供奉官迁左藏库副使坐与诸侄争家财失官居西洛卒兄延沼防后唐明宗帐下仕晋歴官随泽二州刺史仕周累迁蔡齐郑楚四州防御使晋潞二州兵马钤辖太祖即位讨李重进为前军马军都指挥使建隆四年改怀州防御使干徳六年命李继勲等征河东为先锋都监太祖亲征太原以延沼宿将熟练边事诏领兵屯潞州防以疾归郡开寳二年卒年五十八
　　王继涛河朔人少给事汉祖左右干祐初补供奉官歴诸司副使仕周为右武卫大将军淮南平为天长军使显徳五年迁和州刺史太祖即位为左骁骑大将军再迁左神武大将军干徳二年大军伐蜀为鳯州路壕砦使兴元降王全斌命继涛权府事孟昶降全斌又遣继涛与供奉官王守讷部送昶归阙守讷白全斌言继涛问昶求宫妓金帛全斌遂留继涛止令守讷送昶俄诏以继涛为彭州刺史绵州军乱劫全师雄为帅率众攻彭城继涛与都监李徳荣拒之徳荣战死继涛身被八枪单骑走至成都素与通事舍人田钦祚有隙防钦祚入朝诬奏继涛以他事太祖驿召继涛将面质之道病卒诏曰故彭州刺史王继涛先登击贼身被重创优典未加赍志而殁故阶州刺史髙彦晖帅师讨贼奋不顾命垂老之年殒身锋镝永言痛悼不忘于怀宜各赐其家粟帛
　　髙彦晖蓟州渔阳人仕契丹为瀛州守将世宗北征以城来降迁耀阶二州刺史太祖命师伐蜀为归州路先锋都指挥使全师雄之乱崔彦进遣彦晖与田钦祚共讨之至导江与贼遇贼据隘路设伏竹箐中官军至遇伏发遂不利彦晖谓钦祚曰贼势张大日将暮请收兵诘朝与战钦祚欲遁虑贼曳其后乃绐之曰公食厚禄遇贼畏缩何也彦晖复麾兵进钦祚潜遁去彦晖独与部下十余骑力战皆死之时年七十余彦晖老将练习边事上闻其没甚痛惜故并命优恤之



　　钦定续通志卷二百九十九
　　钦定四库全书
　　钦定续通志卷三百
　　列传
　　宋【四】
　　赵普【安易】　李崇矩【继昌】　王仁赡
　　楚昭辅　　李处耘【继隆继和】
　　赵普字则平幽州蓟人父逈徙常山又徙河南洛阳普沈厚寡言镇阳豪族魏氏以女妻之周显徳初永兴军节度刘词辟为从事世宗用兵淮上太祖抜滁州宰相范质奏普为军事判官宣祖卧疾滁州普朝夕奉药饵宣祖由是待以宗分太祖尝与语竒之时获盗百余当弃市普疑有无辜者啓太祖鞫之获全者众淮南平调补渭州军事判官太祖领同州节度辟为推官移镇宋州表掌书记太祖北征至陈桥被酒卧帐中众军推戴普与太宗排闼入告及受禅以佐命功授右谏议大夫充枢密直学士车驾征李筠命普与吕余庆留京师普愿扈从太祖笑曰若胜胄介乎从之普因进防曰陛下初登寳位光耀神武挫英雄之气服天下之心在此举矣且兵机贵速不尚巧迟若倍道兼行掩其未备所谓自天而下可一战而擒也太祖然之及筠诛迁兵部侍郎枢密副使维扬李重进治城缮兵太祖问普攻取之防普曰重进昧武侯之逺图守薛公之下计不过缮修孤垒以长淮为恃耳况其内乏资储外无救援以臣愚见急攻亦取缓守亦取不如速取之矧陛下以顺讨逆哉不逾月遂诛重进建隆二年拜枢密使检校太保仍加功臣之号【按太祖讨李筠李重进用赵普谋功成迅速宋史本未载考东都事畧反太宗御制碑文并长编増】干徳二年范质等三相同日罢以普为门下侍郎平章事集贤殿大学士【按宋史本此下有普拜相太宗署敕事语详窦仪传此从删】帝视如左右手事无大小悉咨决焉普兼监修国史命薛居正吕余庆参知政事以副之不宣制班在宰相后不知印不预奏事不押班但奉行制书而已先是宰相兼敕皆用内制普相止用敕非旧典也太祖数防行过功臣家普毎退朝不敢便衣冠一日大雪向夜普意帝不出久之闻扣门声普亟出帝立风雪中普惶惧迎拜帝曰已约晋王矣已而太宗至设重裀地坐堂中炽炭烧肉普妻行酒帝以嫂呼之因与普计下太原普曰太原当西北二面太原既下则我独当之不如姑俟削平诸国则弹丸黒子之地将安逃乎帝笑曰吾意正如此特试卿尔遂定下江南之防帝曰王全斌平蜀多杀人吾今思之犹耿耿不可用也普于是荐曹彬为将潘美副之【按太祖与普议下江南普荐曹彬为将本不载据邵氏闻见録増】五年加右仆射昭文馆大学士俄丁内艰诏起复视事遂劝帝遣使分诣诸道征丁壮籍名送京师以备守卫诸州置通判使主钱谷由是兵甲精鋭府库充实【按东都事畧载太祖召普问息兵为国家长久之计普对唐季以来战鬬不息由节镇太重君弱臣强惟稍夺其权制其钱谷收其精兵则天下自安故石守信等罢典禁兵后又有是劝史称由是兵甲精鋭府库充实可见藩镇横恣时京师徒守空名而已】开宝二年冬普尝病车驾幸中书三年春又幸其第抚问之六年帝又幸其第时钱王俶遣使致书于普及海物十瓶置于庑下仓卒不及屏帝顾问何物普以实对帝曰海物必佳即命啓之皆子金也普惶恐顿首谢曰臣未发书实不知帝叹曰受之无妨彼谓国家事皆由汝书生尔普为政颇专廷臣多忌之时官禁私贩秦陇大木普尝遣亲吏诣市屋材联巨筏至京师治第吏因之窃货大木冒称普鬻都下权三司使赵玭以闻太祖大怒促令追班将下制逐普頼王溥奏解之故事宰相枢密使每侯对长春殿同止庐中帝闻普子承宗娶枢密使李崇矩女即令分异之普又以隙地私易尚食蔬圃以广其居又营邸店规利卢多逊为翰林学士因召对屡攻其短防雷有邻击登闻鼔讼堂后官胡賛李可度受赇骩法及刘伟伪作摄牒得官王洞尝纳赂可度赵孚授西川官称疾不上皆普庇之太祖怒下御史府按问悉抵罪以有邻为秘书省正字普恩益替始诏参知政事与普更知印押班奏事以分其权未几出为河阳三城节度检校太傅同平章事【按宋宰辅编年録引石林燕语云故事宰相去位例除本官稍优则进官一等或易东宫三少惟赵韩王以开国旧臣且相十年故以使相罢盖异恩也】太平兴国初入朝改太子少保迁太子太保颇为卢多逊所毁奉朝请数年郁郁不得志防柴禹锡赵镕等告秦王廷美骄恣将有隂谋窃帝召问普言愿备枢轴以察奸变退又上书自陈预闻太祖昭宪皇太后顾托之事辞甚切至太宗感悟召见慰谕俄拜司徒兼侍中封梁国公先是秦王廷美班在宰相上至是以普勲旧再登元辅表乞居其下从之及涪陵事败多逊南迁皆普之力也八年出为武胜军节度检校太尉兼侍中帝作诗以饯之普奉而泣曰陛下赐臣诗当刻石与臣朽骨同葬泉下帝为之动容翌日谓宰相曰普有功国家朕昔与游今齿髪衰矣不容烦以枢务择善地处之因诗什以导意普感激江下朕亦为之堕泪宋琪对曰昨日普至中书执御诗涕泣谓臣曰此生余年无阶上答庶希来世得効犬马力臣昨闻普言今复闻宣谕君臣始终之分可谓两全雍熈三年大军出讨幽蓟久未班师普疏諌剀切帝赐手诏优答之四年移山南东道节度自梁国公改封许国公防诏下亲耕籍田普表求入觐辞甚恳切帝恻然从其请既至慰抚数四普呜咽流涕陈王元僖上言乞再用普太宗欲相吕正以其新进借普旧徳为之表率册拜太保兼侍中时枢密副使赵昌言与胡旦陈象舆董俨梁颢厚善防旦令翟马周上封事排毁时政普深嫉之奏流马周黜昌言等郑州团练使侯莫陈利用骄肆僭侈大为不法普亷得之尽以条奏利用坐流商州普固请诛之其嫉恶彊直皆此类李继迁之扰边普建议以赵保忠复领夏台故地因令图之保忠反与继迁同谋为边患时论归咎于普颇为同列所窥不得专决旧制宰相以未时归第是岁大热特许普夏中至午时归私第明年免朝谒止日赴中书视事有大政则召对被疾请告车驾屡幸其第省之赐予加等普遂称疾笃三上表求致仕上勉从之以普为西京留守河南尹依前守太保兼中书令普三表恳譲赐手诏曰开国旧勲惟卿一人不同他等无至固譲俟首涂有日当就第与卿为别普捧诏涕泣因力疾请对赐坐移晷颇言及国家事上嘉纳之普将车驾幸其第淳化三年以老衰久病令留守通判刘昌言奉表求致政中使驰传抚问凡三上表乞骸骨拜太师封魏国公给宰相奉料令养疾俟损日赴阙仍遣其弟宗正少卿安易赍诏书赐之又特遣使赐羊酒七月卒年七十一卒之先一歳普生日上遣其子承宗赍器币鞍马就赐之承宗复命未几卒次岁普已罢中书令故事无生辰之赐特遣普侄壻左正言直昭文馆张秉赐之礼物普闻之因追悼承宗秉未至而普疾笃【按宋史本传此下有赵普遣吏诣上清致祷事语渉不经人从删】遂卒上闻之震悼谓近臣曰普事先帝与朕故旧能断大事向与朕尝有不足众所知也朕君临以来每优礼之普亦倾竭自效尽忠国家真社稷臣也朕甚惜之因出涕左右感动废朝五日为出次发哀赠尚书令追封真定王赐諡忠献上撰神道碑铭亲八分书以赐之遣右谏议大夫范杲摄鸿胪卿防丧事赙绢布各五百匹米麪各五百石葬日有司设卤薄鼓吹如式二女皆笄普妻和氏言愿为尼太宗再三谕之不能夺赐长女名志愿号智果大师次女名志英号智圆大师初太祖侧微普从之游既有天下普屡以防时所不足者言之太祖豁达谓普曰若尘埃中可识天子宰相则人皆物色之矣自是不复言普少习吏事寡学术及为相太祖常劝以读书晚年手不释卷每归私第阖户啓箧取书读之竟日及次日临政处决如流既薨家人发箧视之则论语二十篇也普性深沈有崖谷虽多忌克而能以天下事为己任宋初在相位者多龌龊循黙普刚毅果断未有其比尝奉荐某人为某官太祖不用普明日复奏其人亦不用明日普又以其人奏太祖怒碎裂奏牍掷地普顔色不变跪而拾之以归他日补缀旧纸复奏如初太祖乃悟卒用其人又有羣臣当迁官太祖素恶其人不与普坚以为请太祖怒曰朕固不为迁官卿若之何普曰刑以惩恶赏以酬功古今通道也且刑赏天下之刑赏非陛下之刑赏岂得以喜怒専之太祖怒甚起普亦随之太祖入宫普立于宫门久之不去竟得俞允太宗入弭徳超之谗疑曹彬不轨属普再相为彬辨雪保证事状明白太宗叹曰朕听断不明几误国事即日窜逐徳超遇彬如旧祖吉守郡为奸利事觉下狱案劾爰书未具郊礼将近太宗疾其贪墨遣中使谕防执政曰郊社可特勿贷祖吉普奏曰败官抵罪宜正刑辟然国家卜郊肆类对越天地告于神明奈何以吉而隳陛下赦令哉太宗善其言乃止真宗咸平初追封韩王二年诏以普配飨太祖庙庭普子承宗羽林大将军知潭郓二州皆有声承煦成州团练使弟固安易安易卒赠工部尚书固至都官郎中【按宋史此下有安易附传其建议蜀地用钱事见食货畧他所敷陈皆不足録今从删又吴延祚传改入贰臣】李崇矩字守则潞州上党人防孤贫有至行乡里推服汉祖起晋阳次上党史肇时为先锋都校闻崇矩名召署亲吏肇总禁兵兼京城巡检多残杀军民左右引去惟崇矩事之益谨及肇被诛独得免周祖即位求肇亲旧于崇矩崇矩上其母弟福素主其家尽籍财产以付福周祖嘉之以隶世宗帐下显徳初补供奉官从征高平转供备库副使太祖讨李筠命率禁军数千人屯河阳以所部攻大防砦抜之改泽潞南面行营前军都监与石守信高怀徳罗彦同破筠众于碾子谷及平泽潞先入城收图籍视府库因上言曰上党臣乡里也臣父尚槀葬愿防榇归京师许之防判三司张美出镇拜右监门卫大将军充三司使从征李重进还为宣徽北院使仍判三司干徳二年代赵普拜枢密使五年加检校太傅时劒南初平禁军校吕翰聚众构乱军多亡命在其党中言者请诛其妻子太祖疑之以语崇矩崇矩曰叛亡之徒固当孥戮然案籍合诛者万余人太祖曰朕恐有被其驱率非本心者【按史纬恐有被驱率非其本心云云亦作崇矩语】乃令尽释之翰众闻之亦稍稍自归未几翰败灭开宝初从征太原防班师命崇矩为后殿次常山被病帝命乘凉车还京师崇矩叩头言凉车乃至尊所御是速臣死尔固辞得免时赵普为相崇矩以女妻普子承宗相厚善帝闻之不悦有郑伸者客崇矩门下性险诐无行崇矩待之渐薄伸因上书告崇矩隂事崇矩不能自明太祖释不问出为镇国军节度赐伸同进士出身以为酸枣主簿六年崇矩入为左卫大将军太平兴国二年河防多决诏崇矩乘自陜至沧棣按行河堤出为邕贵浔賔横钦六州都巡检使未几移琼崖儋万四州都巡检使时黎贼扰动崇矩悉抵其洞穴抚慰以己财遗其酋长众皆怀附代还拜右千牛卫上将军端拱元年卒年六十五赠太尉諡元靖崇矩性纯厚寡言尤重然诺史肇卒见其子孙必厚礼之振其乏絶在岭海四五年恬不以炎荒婴虑旧涉海者多舣舟以俟便风或旬余或弥月崇矩往来皆一日而渡未尝留滞士卒僮仆随者无恙子继昌
　　继昌字世长太祖尝畀弱弓轻矢教以射法防补西头供奉官太祖欲选尚公主崇矩谦让不敢当继昌亦自言不愿崇矩亟为继昌聘妇太祖闻之颇不悦开宝五年迁如京副使淳化中齐饥多盗命为登莱沂密七州都巡检使至道二年蜀贼平余党颇啸聚拜西京作坊使峡路二十五州军捉贼招安都巡检使旋改兵马钤辖贼酋喻雷烧者久为民患以金带遗继昌继昌伪纳之贼懈不设备因掩杀之进西京左藏库使咸平三年王均乱蜀与雷有终上官正石普同受诏进讨有终等失利徙继昌屯鴈桥门进逼鱼桥门均脱走继昌入城严戒部下无扰民者获妇女童防置空寺中俟事平遣还其家继昌急领兵追贼至资州闻均枭首乃还以功领奬州刺史俄知青州入掌军头引见司景徳二年将幸澶州遣先赴河上给诸军铠甲契丹请和欲近臣充使乃令继昌与其使姚东之偕往俄与韩同至行在及契丹聘至又命至境首接伴契丹是冬将朝陵寝以汝州近洛卫兵所驻命知州事兼兵马钤辖驾还召归出知延州兼鄜延路钤辖大中祥符元年以自疾求归京师入对劳问再三少愈令枢密院传防将真拜刺史复任延安继昌以疾表求休致改右骁卫大将军领郡如故其子遵朂尚万夀长公主主入对帝问继昌彊健能饮食拜连州刺史出知泾州表求两朝御书及谒拜诸陵皆许之天禧二年卒年七十二遣中使防榇以归録其子赞善大夫文晟为殿中丞殿　文旦为侍禁继昌性谨厚士大夫乐与之游为治尚寛所至民怀之任岟路时与上官正联职正残忍好杀尝有县胥防刍粮地逺后期正令斩之继昌徐为解贷焉郑伸者早死其母贫饿尝诣继昌乞丏家人竞前诟逐继昌召见与白金百两时人称之
　　王仁赡字子丰【据东都事畧补】唐州方城人少倜傥不事生产委质刺史刘词词迁永兴节度署为牙校词将卒遗表荐仁赡材可用太祖素知其名请于世宗以隶帐下太祖即位授武徳使出知秦州改左飞龙使高继冲请命以仁赡为荆南巡检使继冲入朝命知军府干徳二年召赴阙擢为枢密副使兴师讨蜀命仁赡为凤州路行营前军都监蜀平坐没入生口财货杀降兵致蜀土扰乱责授右卫大将军五年仁赡亷得近臣戚里遣人市竹木秦陇间联臣筏至京师所过关渡矫称制免算既至厚结有司悉官市之倍收其直仁赡密奏之帝怒以三司副使范旻户部判官杜载开封府判官吕端属吏旻载具伏罔上为市竹木入官端为秦府亲吏乔琏请托执事者贬旻为房州司户载均州司户端商州司户判四方馆事程徳元武徳使刘知信翰林使杜彦圭日骑天武四厢都指挥使赵延溥武徳副使窦神兴左卫上将军张永徳左领军卫上将军祁廷训驸马都尉王承衎石保吉魏咸信并坐贩竹木入官责降罚奉是岁车驾北巡命仁赡为大内部署七年以政事与僚属相矛盾争辩帝前仁赡辞屈责授右卫大将军翌日改唐州防御使月给奉钱三十万仁赡之获罪也兵部郎中判勾院宋琪及三司判官并降秩先是仁赡掌计司殆十年恣下吏为奸怙恩宠无敢发者前者发范旻等事中外益畏其口防属吏陈恕等数人率以皦察不畏强御自任因议本司事有不协者朝参日恕独出班持状奏其事帝诘之仁赡屈伏帝怒甚故及于谴而恕等悉奬擢琪与恕等联事始合谋同奏至帝前而宋琪犹附防仁赡故亦左降仁赡既失权势因怏怏成疾数日卒年六十六后帝因言及三司财赋谓宰相赵普等曰王仁赡领邦计积年恣吏为奸诸场院官皆隐没官钱以千万计朕悉令罢之命使分掌仁赡再三言恐亏旧数朕拒之未逾年旧获千缗者为一二万缗万缗者为六七万缗其利数倍用度既足傥遇水旱即可免民租税仁赡心知其非颇亦慙悸朕优容之子昭雍为崇仪副使
　　楚昭辅字拱辰宋州宋城人【隆平集作睢阳人】少事华帅刘词词卒事太祖隶麾下以才干称甚信任之陈桥师还昭宪太后在城中太祖忧之遣昭辅问起居昭辅具言士众推戴之状太后乃安太祖即位为军器库使亲讨泽潞及征淮扬并以昭辅为京城巡检建隆四年权知杨州使江表还命钩校左藏库金帛数日而毕条对称防开宝四年帝以其能心计拜左骁卫大将军权判三司太平兴国初拜枢密使三年加检校太傅从征太原加检校太尉俄以足疾请告帝亲临问以所居湫隘命有司广之昭辅虑侵民地固让不愿治帝嘉其意赐白金万两令别市第昭辅被疾家居近一岁始以石熈载代之昭辅不求解职上亦不忍罢防郊祀毕罢为骁骑卫上将军逾年卒年六十九赠侍中命中使防其丧归葬乡里无子録其兄子吉为供奉官敏为殿直昭辅性勤介人不敢干以私然颇吝啬前后赐予万计悉聚而畜之尝引賔客故旧至藏中纵观且曰吾无汗马劳徒以际防得此吾为国家守尔后当献于上及罢机务悉以市善田宅时论鄙之初词卒昭辅来京师问卜于瞽者刘悟悟为筮卦曰汝遇贵人见竒表丰下者即汝主也宜谨事之汝当贵矣及见太祖状貎如悟言遂委质焉咸平三年録弟之子谅为借职大中祥符八年又録从孙鼎为右班殿直吉至内殿崇班吉子随敏子咸并进士及第随为太常博士咸屯田员外郎
</div>
    <div class="pagination">
<a href="钦定续通志_page184.html">上一页</a><span>...</span><a href="钦定续通志_page180.html">180</a><a href="钦定续通志_page181.html">181</a><a href="钦定续通志_page182.html">182</a><a href="钦定续通志_page183.html">183</a><a href="钦定续通志_page184.html">184</a><span class="current-page">185</span><a href="钦定续通志_page186.html">186</a><a href="钦定续通志_page187.html">187</a><a href="钦定续通志_page188.html">188</a><a href="钦定续通志_page189.html">189</a><a href="钦定续通志_page190.html">190</a><span>...</span><a href="钦定续通志_page186.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
