<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1516 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1516 页/共 1860 页
  </h1>
  <div class="content">
   ○实授萨载、为两江总督。毕沅、为陕西巡抚。刘秉恬、为云南巡抚。　　

○己酉。江南河道总督李奉翰奏、徐属各厅黄运两河埽工。现饬兴工趱做。豫省新河。今春开放。黄流归复故道。北岸通连微山湖之潘家屯、张家庄、苏家山、十字河、顾家庄等、五处引渠。饬于豫省放河前堵闭。内浇里戗。外镶防风。海州境之涟河淤浅工段。并督催二月以前挑完。再邳州、宿迁、桃源、运中河两岸纤堤。上年盛涨。漫入水中。塌卸通流者六十余处。长二三百丈、及数十丈不等。又骆马湖碎石戗工。亦多塌卸。均应填培完整。现勘估土方。勒限桃汛前办竣。报闻。　　

○又奏、前经钦差大学士公阿桂奏明、黄河北岸、通连微山湖运河各口门。既须堵闭。微山湖积水。应多开口门分消。今通计入黄口门。潘家屯等五处、共宽八十余丈。运河北岸、除王柳等闸六处、自竹篓坝、至王家沟、长六十余里。相度情形。于傅家房、九龙庙、时家房、张家房、四处堤工。酌开每处十六丈、及二十丈。合旧闸坝、共一百二十一丈。现令赶挑。止留土埂。以备相机开放。得旨、凡事豫则立。好。知道了。　　

○庚戌。谕、据英廉奏、查办直隶节年未完耗羡项内。尚有实欠在民银三万二千七百七十一两零。皆因正银蠲免。耗羡带徵。间有零星小户、拖欠尾零所致等语。此项未完耗羡。既经查明实欠在民。著加恩即行蠲免。仍饬该督严饬该管道府、留心查察。毋致官吏等私徵侵渔滋弊。闾阎均沾惠泽。以普春祺。该部即遵谕行。　　

○命内大臣辅国公宗室弘晸、都统王进泰、在紫禁城内骑马。　　

○辛亥。谕曰、拉旺多尔济、由游牧案内获罪。亦历有年。著将伊永行停止亲王俸之处。加恩仍行赏给。　　

○又谕、今岁朕往盛京。著赏给随往之科尔沁达尔汉王旺扎勒多尔济、喀喇沁王喇特纳锡第、巴林王巴图、喀喇沁贝勒扎拉丰阿等、各银一千两。敖汉公桑济扎勒、银五百两。翁牛特台吉巴颜巴图尔、银三百两。　　

○壬子。谕曰、春宁在外年久。著交伊勒图、由伊犁领队大臣内、拣选一员。令往塔尔巴哈台、更换春宁回京。伊犁领队大臣员缺、著派副都统雅满泰前往。　　

○赐霍罕伯克那尔巴图敕谕曰。尔那尔巴图、继尔祖额尔德尼、为霍罕伯克。前曾遣使来请朕安。今复感戴朕恩。遣使具疏请安。笃诚可嘉。使臣鄂布勒克色木前来朝觐。施恩赐宴。兹以特恩赐尔敕谕。赏尔那尔巴图、糚蟒缎匹玻璃磁器等物。交与鄂布勒克色木带回。并赏鄂布勒克色木、锦缎绒绸皮张银两。其跟役四名、亦各赏银两缎匹。仍派侍卫照料遣回。到时尔其祇领。惟当感戴朕恩。益矢诚悃。至尔所请、将前在叶尔羌私贩玉石、拟绞监禁回犯阿布拉赏还一事。鄂布勒克色木已代尔奏。但阿布拉之罪。原应正法。因系边远无知回人。未经正法。祇行监禁。今以尔欣戴朕恩。遣使奏请。特施殊恩。姑予宽免。将阿布拉、交使臣鄂布勒克色木带回。此格外宽典。非可屡邀。嗣后不得以此等事再行渎奏。阿布拉到后。尔其严行管束。勿令复滋事端。汝属下一切人等。不时善为教训。使各安居。与邻部和好。勿倚强凌弱。凡事俱遵驻喀什噶尔、叶尔羌、大臣交派而行。安分自守。以期永享朕恩。特谕。　　

○谕军机大臣等、雅满泰、系舒明之子。朕以其尚堪造就。是以派往伊犁。学习办事。著传谕伊勒图、俟雅满泰到时。留心训诲。将来如果成就。亦可得一出力之人。　　

○察哈尔都统乌尔图纳逊奏、查臣所属太仆寺两翼牧群。每年由该衙门奏派大臣查察。未免纷烦。请嗣后照上驷院例、三年一次、请派查阅。得旨、如所请行。　　

○癸丑。谕、本日闵鹗元有盘查各属仓库无亏一摺。此系每年应行汇奏之件。乃各督抚竟视为具文。届期不过以一奏塞责。殊非核实之道。即如直隶、山东、浙江等省。现在查出各属俱有亏空。据新任督抚等奏请设法弥补。勒限完交。但未经发觉以前。前任督抚、年终原皆以并无亏空、塞责陈奏。及经惩创之后。节次降旨询问。始行和盘托出。可见各省督抚、所谓盘查各属者。俱属空言。未可凭信。今直隶、山东、浙江等省。既查出亏空。勒限弥补。想各省似此者亦复不少。著各直省督抚、于接奉此旨后、再确切访查。将各属究竟有无亏空之处。据实具奏。候朕酌量加恩。准照直隶等省之例。予限弥补完缴。则此后年终汇奏。俱归核实。不致再蹈欺罔之罪。倘此次奏报。复有不实。将来别经发觉。惟原奏之该督抚是问。恐伊等不能当其重罪也。该部即通行传谕。　　

○刑部以台湾械斗首犯谢笑之子谢长等核拟具奏。谕、向来大逆缘坐人犯。应行问拟斩决者。俱降旨从宽改为斩候。秋审时亦不予勾。以昭法外之仁。但此案谢笑、因漳泉二郡民人构衅。辄敢倡议写帖。纠聚庄民。械斗焚掠。与反叛无异。现在首夥各犯、拏获治罪者。已有二百余名。至彰化诸罗各庄。被奸民焚抢杀害者。又不知若干人。皆由该犯起意纠聚。酿成大案。实属罪大恶极。该犯之子谢长、与寻常逆案缘坐者不同。著即照大逆缘坐律、即行处斩。交该督抚派委妥员、解往台湾。于犯事地方正法示众。俾奸顽共知法网森严。即逃至内地。亦必缉获治罪。以靖海疆而安良善。余著照部议完结。至雅德将逆犯谢笑之子、仅拟发遣。实属宽纵。雅德、著交部严加议处。　　

○又谕曰、柰曼王拉旺喇布坦之子一等台吉素弥喇、猝然病故。殊堪轸惜。著加恩赏银三百两。并派乾清门侍卫佛尔卿额、赏给拉旺喇布坦茶酒、令其致奠。　　

○谕军机大臣等、从前富勒浑在川省办理粮运、及军需报销。与刘秉恬始终同办。共事最久。自必深悉其为人。刘秉恬稍有才干。尚能办事。但其平素操守如何之处。著传谕富勒浑、秉公据实覆奏。朕以富勒浑具有天良。人尚诚实可信。经朕特降谕旨。自不敢稍存欺饰。是以传旨询问。该督务据实直陈。毋得以虚词奏覆。致罹欺罔之咎。负朕信任之意。　　

○又谕、本日吏部议驳、巴延三奏请将前署崖州事临高县革职知县徐藩、调取引见一摺。此案徐藩、原参系讳匿欺饰。经该督奏请革职。今复以该员会营搜拏匪夥全获。实心奋勉。奏请调取引见。前后所奏两歧。该员究竟如何讳匿、及如何出力之处。声叙究未明晰。著传谕巴延三、尚安、将徐藩办理此案。从前如何讳匿、及如何会拏缘由。详晰查明。据实秉公具奏。毋得稍存回护之见。所有吏部原摺暂存。俟该督等覆奏到日。再降谕旨。　　

○又谕、前因办理南巡差务。曾谕令福崧、由浙江拨交萨载、银二十万两。现在镇江至龙潭、开挖新河。此系有利商旅之事。恐需费尚有不敷。著传谕伊龄阿、于运库存贮应解内务府项下、拨银二十万两。解交萨载应用、毋庸动支盐课正项。亦不必令众商捐办。并谕萨载等知之。　　

○甲寅。谕曰、伊勒图奏、审明索伦部落总管衮保、因鞭责越界开种地亩之绿旗兵。把总张彬、率兵丁徐海等、将总管衮保之手绑縳。拔其翎顶一案。请将张彬革职。枷号三个月。与兵丁徐海、一并发往乌什等语。伊勒图所办非是。衮保虽索伦部落之官。然系三品总管。因绿旗兵任意越界开种。鞭责管束。亦属当然。而把总张彬、胆敢率兵绑缚。揪去翎顶。不法已极。岂可稍事姑息。况伊犁系新疆地方。遇此等事件。尤当严办示惩。张彬、著革去把总。与兵丁徐海、并枷号一年。期满时、发往乌什。充当苦差。仍令伊勒图、通行晓谕彼处官兵。俾知儆戒。　　

○礼部题、朝鲜国王李算、遣使表贺万寿、冬至、元旦、三大节。及进岁贡方物。赏赉筵宴如例。　　

○乙卯。孝圣宪皇后忌辰。遣官祭泰东陵。　　

○谕、此次恭谒泰陵。所有在京步军统领衙门事务、著福隆安暂行署理。　　

○又谕曰、和珅、与阿桂、梁国治、同办开国方略。　　

○丙辰。谕曰、户部议奏、淮安关徵收赢余短少银、十九万八千八百余两。请著落徵瑞、全德、照数赔补。并将该监督等交部议处一摺。此项亏短银两。部议著令该监督等赔补。自系照例办理。但念该关短少缘由。究因上年黄河漫口。尚未堵筑。以致商运稀少。且据萨载查明。并无藉端侵隐情弊。所有此项应赔银十九万八千余两。著徵瑞、全德、止共赔银一万两。仍各按照经徵日月。分别赔补。其余银十八万八千余两。俱著全行豁免。并加恩免其交部议处。但经徵税银、少至十九万之多。究系该监督等、办理不善所致。著徵瑞、全德、将上年淮关监督任内所得养廉全行缴出。以示薄惩。　　

○又谕、前军机大臣会同刑部、审拟吏部侍郎阿肃家乳妇王朱氏、谋害伊主幼子一案。供词内有正月初七日二更时、合家俱听影戏之语。朕以是日系斋戒、且值忌辰。阿肃家不应演唱影戏。指出询问。随经军机大臣奏请、将阿肃交都察院严加议处。并自请同刑部堂官一并议处等因。本年新正初二三等日、即逢时享致斋之期。朕虽未能亲诣行礼。值斋日内。并不听演音乐。至初五日。方始幸丰泽园、筵宴外藩。阿肃身为侍郎。岂不知之。乃竟于斋戒忌辰期内。伊虽在外、任听家中演唱影戏。即据称为娱侍伊母。亦岂不可稍待数日。至元宵令节耶。阿肃乃满洲侍郎。又系翰林出身。何至不知礼制。昏愦若此。且本日召见阿肃。询及此事。并加慰问。伊子邻死而得活。将来或尚可成器。伊竟毫无感恩惶悚之意。竟同木偶。看来阿肃全系沾染习气。非无心过误可比。阿肃著交都察院严加议处。所有军机大臣、及刑部堂官、自请议处之处。著加恩宽免。　　

○丁巳。云贵总督富纲奏、准兵部咨、以云贵各镇协营、应否添设长枪。交臣核议。臣查滇黔在在高山密箐。额设长枪。原止可用于宽平之地。毋庸再添。并查兵丁兼习技艺。向未定有章程。今酌拟长枪一项、令藤牌兵兼习。至双手带、马兵兼习。弩弓、不兼长枪之弓箭步兵兼习。＜扁刂＞刀、炮手兼习。其鸟机、过山鸟、应归并炮队。报闻。　　

○戊午。谕曰、御史秦清奏、请严禁外省馈送。以清亏空一摺。初看似谠言。细按之乃摭拾浮词。无指实之事。外省属员逢迎馈送。例禁本当严。而犯者、朕亦未尝姑息宽宥。近如陈辉祖贪纵营私。业已审明治罪。又何藉该御史之敷陈。如果有闻见。理应据实纠参。何得空言塞责。徒博献纳之名。而无实济乎。若如所称、敕下部议。严定章程。即使定以斩决。亦岂能将并未犯案、无罪之督抚司道。加以重罪乎。该御史既为此奏。意中必有所闻。除陈辉祖、国泰、王亶望之犯罪正法者。著将现在各省内馈送者何人。受馈者何人。亏空者又有何处。逐一据实指出。明白覆奏。朕不难严查重办。以示惩儆。若影射含糊。徒争口舌。此即明朝陋习。必当防其渐。而不可使启门户吓诈之端。　　

○谕军机大臣等、富躬汇奏、各属缉拏盗窃各案一摺。内称有定远县知县马尚禹、盘获邻境盗犯四名。究出盗首。洵属勤能出色。请旨送部引见等语。所奏殊属牵混。向来各省州县内。遇有拏获邻境盗犯者。皆准专摺保奏。今定远县知县马尚禹、既能盘获邻境盗首四石。该抚富躬、即应另摺具奏请旨。何得仅于汇奏摺内、率行叙入。若非朕于寻常事件。逐加披阅。不几至忽略耶。富躬何不晓事若此。除马尚禹一员、准其送部引见外。富躬、著传旨申饬。　　

○旌表逼嫁捐躯江苏宜兴县民许养恬妻彭氏。　　

○己未。礼部议覆、刑部尚书管顺天府府尹胡季堂等奏称、顺天府府丞、专司学政。向来止考大兴、宛平、两县童生。余各属、均由四路同知、于驻劄处所、设棚考试。查各该同知、有地方事务。且所处冲要。每遇委查要件。即致稽延试期。请将四路二十二州县府考。一体改归府丞专管。应如所奏。再四路内惟东路通州、有学政考棚。应即令各属童生。俱就该处考试。至府丞试毕。即届学政考期。于士子亦便。从之。　　

○署河东河道总督何裕成奏、东省戴村坝。系截汶入运。盛涨时每有泛溢之虞。四十六年、因济宁以南。水势甚大。恐汶流倒漾。曾开旧筑堰口宣洩。至冬堵筑。上年亦照此办理。但屡开屡筑。殊费人工。应于迤上旧开民堰处所。建闸三座。闸底与汶河底平。相机启闭。水小则收蓄入运。水大则由大清。河畅洩归海。行之经久。伏秋涨沙。随水冲刷。南旺一带运河。亦可渐免淤垫。得旨、所奏戴村坝迤上酌建闸座一事。俟豫省河工告成后。阿桂即顺道前往。会同何裕城、查勘酌议具奏。　　

○庚申。谕、昨御史秦清奏、请严禁外省馈送。以清亏空一摺。因其语无指实。降旨令将现在各省馈送者何人。受馈者何人。亏空者何处。逐一指出。明白覆奏。原欲其据实纠参。朕不难严查重办。以儆官邪。今日据秦清覆奏、实因一已私见。以为亏空由馈送所致。是以冒昧入告。欲因已往而戒将来。意中原无其人。并无其处等语。所奏全属空言。毫无实际。此风断不可长。从前钱沣参奏国泰一案。即时特派大臣查审办理。其所参款迹。虽未尽实。已就审实各款。将国泰治罪。钱沣加恩升用。然此事朕本早有风闻。是以一经被参。即行办理。原非仅因钱沣之奏也。至王亶望、陈辉祖各案。想早在人耳目。朕待科道之参奏已久。而总未见其人。始行查办破案。可见汉人科甲官官相护。牢不可破。设使国泰系科甲汉人。想钱沣亦未必即行参奏也。明季科道陋习。始则摭拾浮词。互相攻击。继且各立门户。伐异党同。甚至置国是于不问。转以廷杖博谠直之名。此即所谓妖孽。非国家所宜有。不可不防其渐。朕办理庶务。大公至正。诸事必期核实施行。从不肯饰虚文以示采纳。常观魏徵所上十渐等疏。亦祇泛论事理。唐太宗以魏徵本非秦府旧僚。意存笼络。从而嘉赏。而魏徵亦藉此沽名邀宠。是君臣间相率为伪。而未能相与以诚。转不若马周谏太宗云。陛下避暑九成宫。处太上皇于暑地。其语较为肫切也。总之言官入告。必实有关于吏治民生。整饬纪纲者。方不愧台谏之司。若徒以空言邀献纳之名。而全无指实。设此科道何用耶。将此通谕中外知之。　　

○稽查大西仓御史庆龄、以仓米被窃、番役拏获贼犯奏闻。谕、此案偷窃米石贼犯。经番役躧获。自应听步军统领衙门办理。将来定案时、该查仓御史、自有应得处分。乃庆龄既经失察。其贼犯又被番役拏获。复转为此奏、以为卸过之地。殊属可鄙。著传旨严行申饬。　　

○辛酉。上还宫。　　

○是月。江苏巡抚闵鹗元奏、据升任布政使伊星阿、署粮道胡世铨详称、华亭、娄县、奉贤、金山、青浦、上海、南汇、七县。及太仓州、并所属镇洋县。额徵漕粮。因上年收成时。阴雨过多。米色欠洁。委验属实。应请照乾隆六年例、准其抵通另仓收贮。先行搭放兵饷。得旨、览。　　

○闽浙总督富勒浑奏、臣前于查办武举许国梁、及黄茂自焚两案。实属疎漏。不知轻重。接奉申饬谕旨。不胜惶悚。嗣后惟有益加详慎。得旨、览。外省习气。终难化诲。奈何。　　

○陕西巡抚毕沅奏、陕省关中书院、修金膏火银内。有朝邑县黄河滩地租五百六十余两。该县地上年被水冲没。已另请题豁。前项银应筹拨。又人文日盛。甘肃新疆士子。多来肄业。亦应酌增费额。查兴平、盩厔、扶风、武功、郃阳、五县。岁徵八旗提标马厂界外地租、共七百五十余两。请全数拨入书院。报闻。　　

○广东巡抚尚安奏、台湾倡乱之武举许国梁等、现遵旨于本省接壤处所。实力搜查。得旨、为之以实。毋为空言。　　

○伊犁将军伊勒图奏、伊犁崆郭罗鄂博一带地方。出产石煤。现有商人承充窰户。查明实在开挖者二十四座。应照盛京抽税例。计每岁徵银三百二十四两零。于乾隆四十七年起、按数徵收。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百七十三



大清高宗法天隆运至诚先觉体元立极敷文奋武孝慈神圣纯皇帝实录卷之一千一百七十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十八年。癸卯。二月。壬戌朔。谕、豫省河工。挑挖引河。节经颁发部库银六百万两。现在将届开放引河之期。一切需费尚多。著再拨给部库银一百万两。照例迅速解往备用。　　

○江南河道总督李奉翰奏、臣前奏准带南河将备、于桃汛前来豫。督率放河。兹豫省新河头尾。及南岸新堤。已次第趱办。兰阳新河头口门外、黄河内挑水兜坝。均须南河官弁帮办。此时当豫行派往。随选守备四员。千总三员。把总三员。协办效用十二员。桩埽兵一百名。委副将游击等、带赴河南听用。报闻。　　

○癸亥。谕、据袁守侗奏、按察使郎若伊、染患气逆之症。恳请解任调理等语。郎若伊、准其解任调理。所有直隶按察使员缺。著王昶补授。并著速赴新任。　　

○甲子。以举行仲春经筵。遣官告祭奉先殿、传心殿。上御文华殿。讲官暨侍班之大学士九卿詹事等、行二跪六叩礼。分班入殿内序立。直讲官四人。出就讲案前、行一跪三叩礼。复位。直讲官阿肃、谢墉、进讲中庸悠久所以成物也、一句。讲毕。上宣御论曰。解是章者。率以久为内而悠为外。分而言之。予以为悠久自是至诚无息之一贯。虽有存内验外之殊。其实一而二、二而一者也。且天之高明。地之博厚。可分为二乎。博厚高明。既不可分。则悠久之不可分。不待辨而明矣。是故天地之德不可见。而见于博厚高明。圣人之德不可见。而见于悠久。惟其悠久。故积累之至而为博厚。发越之极而为高明。斯则天地之大。亦因圣人之至诚无息见之。所谓致中和而天地位。万物育。悠久所以成物。非子思之述曾子所闻于夫子一贯之道乎。讲官暨侍班官跪聆毕。兴直讲官景福、曹文埴、进讲书经惟臣钦若、惟民从乂、二句。讲毕。上宣御论曰。说命四言。余向为乾清宫屏铭。亦曾发明其义矣。兹因绎臣民之义。而益凛为君者之上宜法天。下宜表率臣民也。夫人君而不能法天。则何以使其臣民胥钦若而从乂乎。且法天非虚言也。必至公无私。弗用聪明。而于理于事。自无不聪不明。于是乎取舍当而赏罚明。臣民其谁不钦若而从乂乎。设不能克已复礼。而欲其臣民之钦而敬之。从而顺之。是则逞私欲而背天理。予无乐乎为君一言丧邦胥在。是矣。可不慎乎讲官暨侍班官跪聆毕大学士三宝等奏曰皇上道符悠久治本敬勤。范围曲成而诚至斯孚布化从风而时若用乂。洵所谓自强不息共健天行。民保无疆永绥邦本者矣臣等幸侍讲筵。恭聆御论敬体宸衷曷胜诚服。奏毕。诸臣出就拜位。行二跪六叩礼。礼成。上御文渊阁。赐茶　　

○还宫。复赐讲官暨侍班官等宴于文华殿东庑之本仁殿。　　

○遣官祭先医之神。　　

○谕曰、陈辉祖抽换王亶望入官财物一案。前经大学士九卿等定拟应斩。请旨即行正法。彼时朕细核陈辉祖所犯情罪。不过无耻贪利。罔顾大体究非若王亶望之捏灾冒赈。侵帑殃民者比。所谓与其有聚敛之臣。宁有盗臣是以从宽改为应斩监候、秋后处决。昨据福崧奏到、浙省嘉兴府属之桐乡县有聚众闹漕之事并称历年以来因循酿成积弊。上年该县。即有聚众喧闹之事案犯仅拟枷杖完结其知县另案参革颟顸了事。故奸民罔知惩创复蹈故辙。又据富勒浑奏、访查浙闽两省亏空、其仓谷一项。各州县俱未能足额现在饬属逐一清厘查办。又黄仕简等奏、查拏台湾械斗匪犯现已获二百余人各摺因命军机大臣等、会同刑部堂官。将福崧等原摺发交陈辉祖阅看。传旨询问。据供。上年桐乡县闹漕一案。因恐长百姓刁风。是以将知县参革时。仅就其办案不知轻重参奏。并未指名办漕。今又有聚众喧闹之事。实是我姑息养奸。未曾严办所致。至地方诸事。不能实力整顿闽浙两省武备废弛。仓谷亏空。亦皆是我因循贻误。自取重罪等语。是陈辉祖在总督任内。惟务营私牟利。而于不肖官吏浮收漕粮。及刁民闹漕之案即云恐长刁风。故以别事参革知县何不将此情密行摺奏。转摭拾别案。希图避重就轻。将就完事。以致刁民以督抚不敢指名查办。遂至愍不畏法。益无忌惮。复酿成桐乡又有闹漕之案。至于闽浙两省、各州县仓库亏缺。及武备废弛。陈辉祖俱漠不关心。竟似置身局外。其平日一味营私牟利。隐匿回护。贻误地方。种种积弊。不可枚举。实与勒尔谨、王亶望、情罪无异。今据军机大臣、刑部堂官审明。仍照前拟、请旨即行正法。是陈辉祖之罪。实不止侵隐入官财物。尚可量为末减。朕亦不能再为曲贷矣。陈辉祖、本应照拟即行正法。但念伊办理海塘。尚无贻误。著加恩免其肆市。即派福长安、穆精阿前往。将此旨明白宣谕。监视赐令自尽。以为封疆大臣废弛地方者戒。朕办理庶狱。轻重必权衡至当。若陈辉祖之从前。仅止抽换官物。是以贷其一死。及此时之贻误地方。不能再为屈法施恩。皆一秉大公至正。毫无成见。大小臣工。当各知感畏。力图称职。毋负朕谆谆惩诫。明刑弼教之至意。将此通谕中外知之。　　

○又谕曰、王燧、前在浙江杭嘉湖道任内、倚恃王亶望信任。贪纵不职。牟利营私。种种劣迹。业经革职问拟绞候。入于秋审情实。四十六年朝审勾到时。本拟即行予勾。因官犯册内。有问拟斩候之素尔方阿一犯系原任云南通判。管理乐马厂务。将抽收厂课赢余、馈送上司。尚无骫法殃民实迹。未经予勾。因思王燧、亦不过迎合取巧。事同一例。是以亦未勾决。然其声名狼籍。杭州人至今恨骂。其罪固浮于素尔方阿也。兹据福崧奏到、王燧在杭州府任内、出粜省仓米石。并不候司核转。串通王亶望、即日批准、粜米三万石。计侵蚀银七千余两。又于各州县运解南米到仓。每石勒加斛面二三升不等。计浮收米二千余石。又折收南米。每石价银三两六钱。至四两不等。虚报出粜。每石止折价银一两六钱零。计该犯浮收折色。暨短报粜价。共得赃二万余两。又于嘉兴府任内、视各县应徵米数多寡。每县勒索银一二千两、至五六千两不等。赃款凿凿。确有证据。因令军机大臣、会同刑部、严切究询。该犯亦惟俯首认罪。无可置辩。则是王燧倚恃王亶望、肆无忌惮。于徵收南米等事贪婪勒索。竟敢得赃至数万余两之多。实为藐视国法。扰害百姓。情罪重大。迥非素尔方阿之仅以厂课嬴余、逢迎上司、尚可宽其一线者可比。自应即正典刑。以彰国宪。王燧、著照军机大臣及该部所拟。即行处斩。著派穆精阿、前往监视行刑。以为监司大员、与上司朋比为奸。藉端婪索殃民者戒。将此通谕如之。
  </div>
  <div class="pagination">
   <a href="清实录乾隆朝实录_page1515.html">
    上一页
   </a>
   <span>
    ...
   </span>
   <a href="清实录乾隆朝实录_page1511.html">
    1511
   </a>
   <a href="清实录乾隆朝实录_page1512.html">
    1512
   </a>
   <a href="清实录乾隆朝实录_page1513.html">
    1513
   </a>
   <a href="清实录乾隆朝实录_page1514.html">
    1514
   </a>
   <a href="清实录乾隆朝实录_page1515.html">
    1515
   </a>
   <span class="current-page">
    1516
   </span>
   <a href="清实录乾隆朝实录_page1517.html">
    1517
   </a>
   <a href="清实录乾隆朝实录_page1518.html">
    1518
   </a>
   <a href="清实录乾隆朝实录_page1519.html">
    1519
   </a>
   <a href="清实录乾隆朝实录_page1520.html">
    1520
   </a>
   <a href="清实录乾隆朝实录_page1521.html">
    1521
   </a>
   <span>
    ...
   </span>
   <a href="清实录乾隆朝实录_page1517.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
