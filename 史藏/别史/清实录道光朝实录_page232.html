<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 232 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 232 页/共 848 页</h1>
    <div class="content">
○丙子。谕军机大臣等、蒋攸铦等奏、盐巡道德启、请咨赴部。委知府王瑞徵暂护等语。王瑞徵本系刑部司员。经蒋攸铦奏明带往江南以知府用。现在江苏并无候补道员。实任知府。又当督属收漕之时。难以更调。王瑞徵、著准其暂行护理道篆。至该员将来补缺时。仍遵前旨补用知府。不得以该员曾署盐道。奏请以道员补用。将此谕令知之。　　

○前任哈密办事大臣嵩惠等、押解逆犯巴布顶之子呵里雅来京。命协办大学士富俊、吏部尚书文孚、御前大臣玛呢巴达喇、内大臣哈迪尔、户部尚书禧恩、会同审讯。寻奏上。下部定拟。刑部以呵里雅尚系幼穉。不知逆情。拟先行监禁。俟及岁时请旨。从之。　　

○大学士两江总督蒋攸铦奏、确查王营减坝大工银两。因引河续有增挑。是以初请银数较少。续请较多。而堵筑坝工。则较初次约估节省银二十余万两。至堰盱大堤。为淮扬保障。自嘉庆十年后。久未帮培。现在顶宽十丈。并加予堰。较未办旧堤。修守大有裨益。共计土工实用银一百四十八万五千余两。较原估节省银二十八万余两。下部知之。　　

○以承办万年吉地工程出力。赏内阁侍读学士牛坤、三品卿衔。仍下部优叙。余升补议叙有差。　　

○修河南两岸十三厅、及山东曹考、曹河、粮河、三厅堤工。并于兰仪、下北、两厅迎溜顶冲处。抛护碎石。从河道总督严烺请也。　　

○修浙江西塘埽工。从署巡抚刘彬士请也。　　

○丁丑。谕内阁、定亲王奕绍等、承审刑部司员那清阿滥拷捕役一案。不俟贼犯阿昆布传到。仅以那清阿自认疏忽拟结。摺内又不将阿昆布饬提未到之处声叙。实属颟顸草率。经都察院等衙门议以降二级留任。本为咎所应得。姑念事尚因公。奕绍、卢荫溥、赛冲阿、俱著加恩改为降一级留任。宛平县知县张翰仙、于取保管束之贼犯。一经传提。并不认真拏解。率以不知去向申覆。著照议降一级留任。卢荫溥、何淩汉、失于查察。均著罚俸六个月。不准抵销。　　

○又谕、徐炘奏参互相详揭之知县教谕、请分别革职解任一摺。此案陕西三水县知县牟雯、以教谕刘兆泰、性情暴戾、掌责乡民、棍责生员等情详报。旋据刘兆泰详揭牟雯浮收正粮盐课、摊派差费、得受陋规、贿赂公行各款。虽该教谕详揭该县在饬提之后。断不可豫行成见。致稍有不实不尽之处。若审断不公。或徇情轻纵。何以饬官方而称委任。事关知县教谕互相揭参。虚实均应彻底根究。刘兆泰、著革职。牟雯、著解任。交徐炘督同臬司方载豫、亲提应质人证。秉公严审。按律定拟具奏。寻奏、刘兆泰详揭各款。均不能指出确证。业经革职。应毋庸议。牟雯所揭刘兆泰各款。事隔数年。因闻刘兆泰欲行详揭。始行揭报。且将积存书院租银、修理考棚。亦难辞咎。请交部议处。从之。　　

○又谕、鄂山等奏、请移建略阳县城垣一摺。陕西略阳县城垣。三面临水。累年叠遭水患。本年七月间。江河异涨。冲塌城外石堤。以致水涌入城。坍塌处所。十居七八。未坍之处。亦经汕刷。据该署督等委员勘明。若照旧兴修。必须重培基址。兼筑石堤。不特经费甚钜。势仍难期经久。勘得城东三里之文家坪。地居高阜。向未受淹。就该处移建新城。可免水患。且无须补筑堤工。较修复旧城。工费少而可资巩固。著准其照议移建新城。并将旧坍庙宇衙署兵房等项。一并于新城内相度基址。勘估办理。至另片奏、前任总督那彦成奏准、略阳营移驻弁兵案内。应建该县所属观音寺黑河汛把总衙署兵房。估需工料银九百七十九两。并题准新设县丞。应建堡城。约估需银七千余两。现在弁兵无须移驻。此项工程。均无庸办理。所有节省银两。著即并入现议移建新城之费。照估核办。该部知道。　　

○谕军机大臣等、本日据嵩孚奏、楚省堤河水利。系伊专管。理应赴工。拟于九月二十一日起程等语。王家营堤工。朕已派陈若霖、姚祖同、前往详勘。若须该督会办。自当早经降旨。该督应办日行事件。正复不少。何得率请赴工。嵩孚著不准前去。如已经起程。即行折回省城可也。将此由四百里谕令知之。　　

○又谕、前派陈若霖、姚祖同、前往详勘湖北王家营堤工。计此时当已抵楚省。本日据嵩孚奏、楚省堤河水利。系伊专管。理应赴工。拟于九月二十一日起程等语。此项工程。朕特派陈若霖、姚祖同、前往。若须该督赴工。早派伊会同履勘。何待该督自行奏请。除另降谕旨不准该督前往外。陈若霖等务须立定主意。破除情面。悉心详勘。据实奏闻。或该省官员竟有回护怂恿情事。切勿受人愚弄。立即斥驳。断不许扶同徇隐。将此由四百里谕令知之。　　

○先是都察院奏、候补主事郭仁阿、呈控翰林院庶吉士玉藻、商夥王庭欣等。亏短万年吉地工料银两。命军机大臣会同刑部严审定拟具奏。至是奏上。得旨、此案已革候补主事郭仁阿、身充监督。乃借用商银。复于发银时坐扣二成。不得以所扣银两。业经垫办工程。稍从末减。郭仁阿、著发往新疆。效力赎罪。已革庶吉士玉藻、与铺夥王庭欣等、夥同牟利。谋办工程。复于领银后扣留银两。几至误公。实属贪鄙。已革知县牛元铎、为郭仁阿说合。向商人借贷。从中分用银两。复向郭仁阿挟借钱文。殊属贪诈。厥罪惟均。玉藻、牛元铎、俱著发往军台。效力赎罪。牛元铎、著完赃后再行发往。　　

○戊寅。上诣安佑宫行礼。　　

○谕军机大臣等、德英阿覆奏、查议伊犁至喀什噶尔、由草地行走道路情形一摺。伊犁由特穆尔图海北、至喀什噶尔草地。不但较冰岭一路。平坦易行。即比之海南一路。亦有树木可供柴薪。惟海子南北、全系布噜特游牧地方。尚须详加查勘。现值大雪封山。难以行走。著于明岁春融后。德英阿、容安、二人内。酌量一人。亲往履勘。再行定议。朕闻冰岭迤西。另有一路可通乌什。更为便捷。惟久经封闭。并著详加躧度程站远近。行走难易。是否亦有布噜特在彼游牧。能否于中途豫备马匹。接替更换。一并体察情形。悉心妥议。奏明候旨。将此谕令知之。　　

○命乾清门头等侍卫吉淩阿、带领御医张信、驰往库伦。视办事大臣喀尔喀扎萨克郡王蕴端多尔济疾。并赏人薓四两。　　

○给奉天广宁县被水站丁两月口粮。　　

○赈恤湖北江陵、监利、二县及屯坐各卫被水军民有差。　　

○己卯。谕内阁、清语骑射。为满洲根本。人所应习。各省驻防满洲人等。原系由京分驻。非绿营可比。亦应一体习学清语。昨据广州将军庆保等具奏甄别官员一摺。竟用汉字书写。而请安摺亦用汉字。成何事体。广州驻防官兵。不下五千余人。岂无一写清字之人。乃庆保等于循例事件。竟亦率用汉摺。深染汉人习气。殊为可笑。若不加以整饬。久之满洲旧业。必致废弛。庆保、巴杭阿、花沙布、俱著传旨申饬。并著晓谕各省将军副都统。嗣后如系人命词讼、以及奏销钱粮数目等事。尚可用汉摺陈奏。其满营循例应办事件。俱著以清摺具奏。各省将军副都统等。其仰体朕意。将所属满洲官兵。教以清语骑射。俾各精熟。毋得渐染汉人习气。废弛满洲旧业。　　

○又谕、杨国桢奏、查明豫省河工帮价银两。向系分别动支。并非一律摊徵一摺。豫省河工岁修秸麻各料帮价。自乾隆五十七年以后。均未摊徵。惟历次兴办大工。需用物料繁多。向将加价用款。摊徵归还。固系循照成案办理。第节次应摊之项。共计有一千五百九十余万之多。每年摊徵银五十余万。是否照数徵齐。归补垫款。并无拖欠。其历年归补之数。曾否专案咨部。摺内未经明晰声叙。著再详查覆奏。寻奏、每年应徵五十余万两不等。本年启徵银五十四万七千余两。即连河北各县应徵贾鲁河例价等项。并永城等县应徵堤工银两。并计在内。其未摊银一千五百九十余万两。应俟已摊衡工睢工加价限满徵完。再奏定年限接徵。至逐年徵收加价银两。均系随时入拨报部。下部议奏。寻议、应如所请。惟历年摊徵银两。仅入春秋拨册造报。请自本年为始。将已完银两。专案报部。以凭查核。从之。　　

○又谕、杨国桢奏、借项捐办索须二河工程、请免报销一摺。豫省荥泽县索须二河。自荥泽县师河庄起。至郑州贾河庄止。旧河节节受淤。前经该抚查明系必应兴办之工。确实估计共需银七千六百一十两。除该州县措捐外。不敷银六千三百一十两。原议由郑州荥泽县借廉捐修。分年还款。业于司库存贮惠济河闲款内借支。修筑完竣。验收如式。本年夏秋盛涨。察看水势。悉归故道。办理已有成效。兹据奏明以此系捐办工程。请免报销。豫省司库存贮惠济河闲款。本系备办河道工程之用。现因索须二河挑筑。动支银六千三百一十两。著无庸于该州县养廉内分年扣还。并著免其报销。惟此次疏治之后。傥河流仍有泛溢。著即将承办之员劾参追赔。毋稍徇隐。该部知道。　　

○谕军机大臣等、据卢坤奏、乌噜木齐粮石。现经停运。其起运在途者。仍运至阿克苏、库车、二城存贮。以供兵需等语。著长清等务饬所属妥为存贮。各将所收数目。确查具奏。如有随时支放之处。总须撙节核实。勿得稍有霉变短绌。将此谕令知之。　　

○以广州、密云、驻防军政。年逾六十官三十一员。精力未衰。均命留任。　　

○添买宁夏驻防满营明年兵粮三万五百八石。从署陕甘总督鄂山请也。　　

○庚辰。谕内阁、前据鄂山奏、甘肃应付兵差及协济军需各州县。恩免六年七年钱粮。请将六年应免新赋。改免通省未完旧欠。当交户部速议。兹据奏称前此加恩。系因承办军需资用民力之州县。并非普免本省钱粮。该督所请将应免道光六年新赋。改免通省自嘉庆二十三年至道光五年积欠。互相比较。计与通省应免新赋银数。尚有减无浮。惟旧欠粮草。较之新赋滋多。且内有未办兵差、及不应全免之各州县。尚应分别剔除等语。甘肃省地多硗瘠。户鲜盖藏。自上年军兴以来。该省为新疆门外。军行络绎。供顿綦繁。虽一切皆取给帑项。而应付车马。采办军需。不无借用民力。在应予恩施之州县。固应将业户编氓。一律体恤。即不办兵差之地方。皆得户免追呼。藉资培养。亦损上益下闿泽覃敷之道。著照该署督所请。六年分应免一年钱粮。改将嘉庆二十三年至道光五年通省民欠未完地丁正项银二十一万八千余两。耗羡银三万一千九百四十余两。马厂租息杂赋银一万三千八百四十余两。正粮六十八万二百一十余石。耗粮一十万二千三十余石。番粮学租一千三百九十余石。本色草五百八十九万三千余束。全行蠲免。其七年分应蠲应减各州县。仍遵前降谕旨。分别办理。内有已经徵收者。查明截数。准其划抵下年钱粮赋课。至六年分已输在官银粮草束。仍著尽数报拨。并将未完之项。照数催徵。该署督当将各州县应免积欠银粮草束细数。造册报部备查。仍即将此旨刊刷誊黄。宣示城乡村镇。咸使闻知。俾免官吏胥役。影射重徵。致滋弊窦。以期膏泽下究。用副朕普惠闾阎至意。该部即遵谕行。　　

○又谕、长龄等奏、续查打仗奋勇官兵、分别保奏一摺。大兵进剿。克复四城。前因长龄等所保人数过多。曾降旨驳饬。嗣据核实保奏。业经节次分别施恩。现在官兵已陆续凯撤。何得再行渎请。所有单开黑龙江总管舒淩阿等八十一员、请量予鼓励之处。俱著不准行。　　

○谕军机大臣等、自九月初六日递到长龄等奏报后。迄今一月有余。未接军报。及至本日报到。无非乞恩搪塞。善后并未分明。逆首仍无音信。曷胜愤懑之至。前据奏请留兵八千。已降旨允准。兹复请多留防兵。所议亦未允协。如巴尔楚克牌素巴特。前此尚为军营后路。此时已无转运军粮防护台站要务。留驻多兵。徒滋糜费。缓急亦无济于事。著无庸驻兵。乌什、著留兵五百名。阿克苏、著留兵五百名。叶尔羌、准其留兵二千名。和阗、英吉沙尔、准其各留防兵五百名。喀什噶尔、留兵一万。亦觉过多。准其以伊犁马队二千名留用。再留绿营兵二千名。足资镇抚。其吉林索伦官兵一千名。及其余官兵。仍遵前旨即行撤回。现在逆酋窜匿卡外。固系釜底游魂。然外夷各部落。利其扰害。以资掳掠。难保其不复相煽结。朕料该逆不能复行蠢动则已。倘再图窥伺。恐出我不意。料我无备。必向叶尔羌侵犯。著杨芳等于带兵得力将领内酌派一人。奏明暂令前往帮同恒敬等镇静防守。仍当随时察看光景。密设侦探。相机调度。切勿堕彼奸计。是为至要。喀什噶尔参赞大臣印信。著礼部速行铸就。交军机处附报颁发。甘肃提督齐慎、准其给假百日。回籍治丧。事竣仍回本任。军营历次保升各员内。有留防在各城者。回营需时。著该部先行发给劄付。以便支食廉俸。其现留之兵。准其照例月给盐菜夫折银二两四钱一分。以资食用。并准作正开销。至所请制给兵丁皮棉衣服之处。此时留防。非上年出征可比。著不准行。再据片奏、原任同知张循徵、仍以原官留甘补用。陆有恒、赏给通判职衔。又调伊犁废员马伯乐、办理汉字文案等语。善后事宜。甫经办理。何得遽将留办之员。请予恩施。且张循徵己入大计参劾。陆有恒前此未完所请。何以媒调马伯乐到彼。又请留张循徵等。办事即或需员。亦不过一二人。足供差遣。著杨芳等酌量留用。不得概行收录也。将此由六百里加紧谕知杨芳、武隆阿、并谕诚端、苏清阿、知之。　　

○喀什噶尔参赞大臣武隆阿谢授参赞恩。得旨、汝今责无旁贷。善后诸事。一有不妥。惟汝是问。果能办理得宜。边境乂安。何虞不承受朕恩。否则难邀宽典。勉益加勉可也。　　

○以承办回疆树窝子一带粮运出力。予主事衔讷恩登额等、升擢铨补开复有差。赏喀什噶尔阿奇木伯克贝子伊萨克、双眼花翎。伊萨克子迈玛特、阿布都尔满子迈玛特爱孜斯、三等侍卫。署英吉沙尔阿奇木伯克玉素普等、花翎。阿克苏五品顶带七品伯克萨木萨克等、蓝翎。余分别赏加顶带。　　

○释回乌什效力遣犯旗犯三十二名。　　

○辛巳。上诣绮春园侍皇太后膳。并赐皇子及内廷王大臣等食。翼日如之。　　

○壬午。皇太后圣寿节。遣官祭太庙后殿。奉先殿。上率皇子及王公大臣官员。诣绮春园行庆贺礼。　　

○谕内阁、前据严烺、贺长龄奏、东省汶汛运河募夫工程。请归河员试办。当经降旨交琦善将该处挑工情形。详加体察。据实覆奏。兹据奏称、此项挑工。向系各州县承办。若改归河员。傥办工不能凑手。彼时再令酬县承挑。必致推诿误公。著仍照旧章。饬令各州县办理。毋庸更张。惟每年委员勘估收工。不免浮费。嗣后除额土归河员承办外。其募工著责成运河道亲往确估。饬交各州县挑办。工竣之日。由河督及运河道验收。有不如式者。立即参办。其往来夫马供应。一概裁革。所有委员估工监挑各项。概行停止。以免滋扰。至八募地方承办挑工。著责成汶上县。照本境自办十分之三章程。一体办理。傥有仍前情弊。一经查出。即著严参惩办。　　

○谕军机大臣等、现在回疆厎定。大兵凯撤。惟逆首尚未弋获。谕令该参赞等暂留官兵。在彼防堵。大约以八千名为率。向来新疆兵饷。俱由甘省办理。今又暂添兵力。自须于常年经费之外。另为筹款。官兵凯撤后。军需总局。自应裁撤。此项留防官兵。即责成陕甘总督率同藩司。先行通盘筹画。即以留兵八千名。核计一年应需盐菜口粮若干。并查明现已运往军营者尚有若干。该省藩库存饷尚有若干。核定章程。以期源源接济。固不可稍滋糜费。亦不可偶形短绌。庶免临时周章。一经议定。即速由驿奏闻。候朕降旨。将此由五百里谕令知之。　　

○缓徵直隶唐山、冀、南宫、新河、枣强、衡水、六州县积歉地方节年民欠钱粮。并大名、元城、南乐、清丰、广平、五县前贷耔种口粮。　　

○癸未。谕内阁、前据嵩孚奏、王家营堤工。拟照河工切滩之法。平其溜势。仍仿黄河工程。钉桩下埽。当经派令陈若霖、姚祖同、前往详勘。定议覆奏。兹据奏称、查明京山县溃口长三百二十五丈。钟祥县溃口长一百七十二丈。正河经行二百余年。自不应舍此另寻故道。下游潜江等处被淹不少。势不能徇上游居民以邻为壑之私见。惟有堵合口门。工坚料实。方为正办。其胡李湾沙洲。现已刷塌。乘势挑除沙块。俾去路通畅。亦属因势利导。惟仿黄河工程做法。势必巧营销算。多报岁修。踵添另案。流弊滋甚。断不可行。所奏极是。与朕意合。著照所请、挑除胡李湾沙块。先畅下游去路。将京山县已涸口门。挽筑月堤。展宽水道。其钟祥口门。俟拦水坝筑就。即乘势堵闭。并在溃口处添筑石坝二道。护堤攻沙。所需经费银两。著准其于存贮贵州铅价银十万两内动支。即责成该督嵩孚、驻工认真督办。赶紧于年内一律完竣。严查工员。勿任草率偷减。工竣验收核销。其报销保固。悉照该省旧规。不准另有所请。致滋弊端。该部知道。　　

○甲申。上诣安佑宫行礼。　　

○乙酉。上诣大高殿。寿皇殿。行礼。　　

○奉皇太后还宫。　　

○谕内阁、张井奏请开复原参办工员弁摺内。书写从九未入布经等语。祇图省文。殊不成话。著严行申饬。　　

○丙戌。上诣皇太后宫问安。　　

○谕内阁、那彦成奏、永定河购买秸料、请照旧办理一摺。直隶永定河南北两岸岁抢修各工。所需秸料。节年因运脚不敷。奏准加增购运。仍令体察情形。酌量裁减。兹据该督查明近堤村庄。产料无多。仍须赴远处购办。原定例价。实不敷用。著照所请、准其循照成案。每束加增运脚银二厘五毫。共银八千五百两。以备购运。并著该督随时查察。将来可减即减。毋任工员逐年请增。以昭核实。该部知道。　　

○以都察院左都御史汤金钊、为礼部尚书。吏部左侍郎潘世恩、为都察院左都御史。转吏部右侍郎杜堮、为左侍郎。调工部左侍郎辛从益、为吏部右侍郎。仍留江苏学政任。未回京前。命工部右侍郎白镕署理。以署礼部右侍郎韩鼎晋、为工部左侍郎。仍兼署礼部右侍郎。　　

○以捐输直隶义仓谷石。予知州陈晋等议叙有差。　　

○予故礼部尚书姚文田祭葬如例。谥文僖。　　

○旌表守正捐躯江苏铜山县民沈万义女沈氏。　　

○丁亥。谕内阁、据御史安诚奏、东西长安门外四帅神祠。殿宇墙垣。俱有曹□少朽倒塌情形。亟应修理。著内务府派员履勘。俟应修年分查估兴修。又称皇城内外周围墙基。及京都内外城垣等处城甎。间有曹□少鹻脱落。易致偷穵。并外围城根。有积水浸泡之处。其内外沟渠桥梁。时派兴修。旋即拆毁。皆由地方官兵。平日不能实力稽查所致。著步军统领衙门通饬城内八旗城外五营官弁兵丁。各于该管地面。认真看守巡查。务期一律严肃。无得阳奉阴违。傥有如该御史所奏偷穵拆毁情事。立即严拏从重惩办。　　

○改安徽凤台县为要缺。由外拣补。凤阳府通判为中缺。归部铨选。从大学士总督蒋攸铦等请也。　　

大清宣宗效天符运立中体正至文圣武智勇仁慈俭勤孝敏成皇帝实录卷之一百二十八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　
</div>
    <div class="pagination">
<a href="清实录道光朝实录_page231.html">上一页</a><span>...</span><a href="清实录道光朝实录_page227.html">227</a><a href="清实录道光朝实录_page228.html">228</a><a href="清实录道光朝实录_page229.html">229</a><a href="清实录道光朝实录_page230.html">230</a><a href="清实录道光朝实录_page231.html">231</a><span class="current-page">232</span><a href="清实录道光朝实录_page233.html">233</a><a href="清实录道光朝实录_page234.html">234</a><a href="清实录道光朝实录_page235.html">235</a><a href="清实录道光朝实录_page236.html">236</a><a href="清实录道光朝实录_page237.html">237</a><span>...</span><a href="清实录道光朝实录_page233.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
