<!DOCTYPE html>
<html>
<head>
    <meta charset="UTF-8">
    <title>明实录熹宗实录 - 第 57 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录熹宗实录 - 第 57 页/共 111 页</h1>
    <div class="content">　　左副都御史乔应甲应召道奏东林党魁李三才藉黄正宾汪文言交通赵南星高攀龙等力为引援上是之
　　丙子太仆寺卿丁启睿引疾去
　　山东道御史黄尊素言科道之设惟添驳纠弹各有司存自东事告急辄荐举边才覃诏一颁广开起废于是有乞怜径请有托介求容而人遂相沿荐举之常夫独不知科道之职掌乎请尚方之剑吾责也发蒲轮之徵非吾责也漏吞舟之网吾责也赋招隐之章非吾责上是之
　　丁丑工部右侍郎饶位致仕
　　妖人王好贤从徐鸿儒而逃至是获诛两朝从信录山东邪教之炽也实好贤之父王森所倡森家蓟州以救一妖狐狐令断尾藏之招人令人闻异香皆愿归附称为闻香教主远近响应俄而森死遗资巨万好贤以此购募边塞勇敢之士谋反益急而景州于弘志山东徐鸿儒好贤密约以天启三年八月之望三方同起鸿儒等以他事相激先发后辞连好贤为蓟州差官所卖得以拒捕逃去挈妻子家丁二十余人南走为扬州缉役所获祸本永绝天幸也夫先是徐鸿儒既败叹曰我与王氏父子经营天下二十余年按籍而数吾法门弟子已逾二百万更迟数日吾横行天下孰敢撄吾锋者景州一败衄而好贤窜逸天下豪杰遂寂无一应者矣由此观之使妖辈发之不速其患可胜言哉
　　戊寅右庶子张广改左庶子右谕德丁绍轼李康先李标为右庶子右中允钱谦益为左谕德各兼侍读右赞善孟绍虞鲁楚卿为司经局洗马兼修撰简讨冯铨为右赞善兼简讨兵部侍郎张凤翔孙翕之荫锦衣卫百户
　　刑部右侍郎牛应元予告
　　苏州府同知杨姜削籍以织监李实奏其擅减袍服得严旨巡抚周起元言姜守官清正时谒织监不得属礼亡罪被诬竟夺职起元之祸檗矣两朝从信录杨姜素廉直会织监李实恶其强项诬以迟误织造严旨建之抚臣周起元力诤得夺职归里又是年三月应天巡抚周起元奏曰苏松袍段四十万分为十八运按运支银原编正额止有此数同知杨姜奉法急公并未擅减乃李实来苏杭一味营利兼饶辣讲属吏之礼罚府官之俸开密访之门捉民机为匠人甚苦之又背违成宪侵渔岁改擅增袍船镇徽宁广各府向无貂珰之迹一旦添一中涓骚动其间不但参随各驿驿递怨咨万一奸民构出事端诚恐祸生不测臣之所虑不徒在为有司存累年之规而深为地方防意外之隐患近来数郡中攫取已取去银钜万并未闻一缕解京济用则无益公家而有害于地方不再计而明矣且太安池等府四司料银陵工与惠桂府第及买铜筹钱等事坐给于此皆累奉有明旨实图兼并挟有司尽停诸项急需不敢起解是实以一岁改而妨国家一切公务者也袍船每岁八支神宗已裁定著为例刘吕二监行之久矣今忽增造二只岁岁要加派脩造之费驿驿要设处夫廪之费李实不过得奸猾船头等些小微利而有司加派之扰不顾也万里挽曳之苦不恤也漏闸闸万千之税不念也大凡管织造之官多劝皇上奢侈少劝皇上节约臣何敢以盛德事望实但望其照旧例循行不至格外作耗足矣仇士良言固宠之术必使人主广侈其耳目而后我辈可以得志吕强每事直谏力求先裁一切之虚冒实自视于此二人者何居则所谓不敬莫太乎是伏乞皇上严谕李实岁改袍船但令照旧勿听宵人拨置恣意更张此江南之大幸皇上之至明至断也杨姜虽已飘然远引甘为圣世逸民更当论其无擅减之罪曲赐轻处则职言见采地方蒙休虽加三褫臣有余荣矣  熹宗旧纪苏州府同知杨姜忤织造太监李实苏松巡抚周起元发实侵渔违禁诸罪不报
　　刑科给事中解学龙请修正史言史家之体有编年祖之春秋纪传本之三传我朝列圣实录祇昉编年而事之首尾不相贯人之本末不可知况乎革除土木至今公案未定其间一姓递承委裘无恙乃操觚者拘其忌讳致令参稽尚仍夫蠹简祗为袭舛何以传信至家乘野书皆得以肆其私笔宁非圣朝一大阙事哉今宜开局纂修正史刻期告成顾所以成之者有三曰搜其人曰萃其书曰督其程上命实录成议之
　　甘肃松首银定等思复故巢谋犯松山西宁道  冯任参将李维新邀大明沙斩六十五级
　　己卯太常寺少卿邹德泳为右通政江西参政朱万春为太仆寺少卿
　　辛巳吏部推邹元标南京吏部尚书不听左副都御史郑三俊为户部添设右侍郎时与元标同推独用
　　南京工部右侍郎陈长祚改左侍郎南京太仆卿周汝登为通政使大理左少卿王远宜为太常寺卿工部右侍郎吴用先改兵部兼右佥都御史总督宣大山西军务
　　南京刑部主事樊玉衡致仕进太仆少卿
　　大学士叶向高请召还修撰文震孟庶吉士郑鄤给事中毛士龙侯震晹熊德阳御史江秉谦贾继春等不许
　　工部尚书王舜鼎言各镇器甲自造不得专乞京库虚其根本从之时镇乐和声总兵王威各求发京库
　　裁施归兵备佥事
两朝从信录是月御史杨建烈议清国储疏曰窃惟京通各仓百万军储所系闻万历初年积粟可支十年之用乃因循至今廪庾告竭日甚一日庚癸频呼亦日甚一日臣职掌攸赖体访弊端稔知今日司庾诸臣贤者不时留意节省在在有之然追论往弊不意有经年出纳甘为硕鼠之抟志切贪饕莫厌钦河之腹因讹袭舛视为故事法纪陵夷群情玩愒有谓收漕米一廒索运官常例一百二十两有受运官贿赂而从容过囤将多补寡者有以漕粮挂欠为市而贿金既入辄那余米补其欠额者有将耗米作楂头听其甲与歇脚运出贩卖而官因之射利者有放粮之日巧借各役讨赏名色因而用小脚牌照出乘机盗米数数千石者有躬操市贩卖红筹与铺行每会五十石者每日数十会外人知为官贩而恬不知怪者无异掩耳盗铃甚至数筹下签役而亦有常规者有垂涎古董玩器遇庙之日令歇家挟资相随耽视货物兑换而归而以仓米取偿者有征逐子母间月借米与歇脚抗车各役及派粮完日领到轻赍脚价而任意扣除取具收数倍得元宝之美者有规避陈米浥烂粜贩价轻阴遣歇家至管粮厅营派新仓紊乱廒口常规者有巧借当月名色而剥取歇家常百不补一者有粜米不敷又粜豆亦用红筹为记者有仓口空廒不预为修葺而毁伤各薪木至今修缮之日工部赔累称苦者有剥削穷军每月支粮一石仅足八斗实以为自润之地又纵令抗夫挖去二三升袋中仍有剩米敢怒不敢言者其陋规大略具是矣夫上天不能雨粟漕挽不能神输则所冀约己裕国留有余于太仓者藉有清贞廉洁贪泉不饮之人耳以臣所闻如前任主事刘万春悬渔比洁茹檗同操列廒万斛粟红分署一庭琴鹤至今惟闻本官自临庾之日不敢署中一物无愧冰壶秋月之品主事李孔度矢心砥砺锐意奉公厘弊城社夙清积谷数盈巨万闻之司庾诸臣之绝无仅有允称精明干理之才管新场之日有报余米五万石有节省八千余石有作正支消不等至主事熊师旦清介独苦淡泊姱节之守尤足表表一时从来作事之人断不能厌左右之欲决不能顺上下手之情往往守正不阿执法反不如苟且者享容容之福收处钝之功其素以奖廉惩贪未必收实心干济之效又如管太仓主事萧持筹每张诪张润囊殊觉丑熊虽经察处尚未尽辜顷复借叙功之典准以原官起用夫爵赏原酬有功而起墨吏贪人遽获厚赏而又加以显名如此行径不止一端何怪乎奔竞成风而法纪之弛是在铨臣为破格惩劝计勿使节次漏网之后司庾之臣不另一番振刷也臣复查祖制凡各仓监督皆额设主事遇缺注选三载考成奏准然后升转比之禄米各处食务事体琐屑头绪烦多非需以三年不能剔厘清查而胜其任祖宗亟重此官所以为京庾计军储计国脉计非诸臣择利乘便计也顷成法变而为一年人人视国廪为福地羡时日之迁流于是又谋运别差而据此中希捷得既垂涎如囊橐复侨寓如传舍而仓政大坏诸臣之自为计则得矣如百万漕米掉臂而不顾何且不特此也官数易则奸胥巧猾之丛弊易生而仓米已乾没数倍矣迎新送旧之骚日益而仓米又耗磨数倍矣新官旧官之常套必不可捐而仓米又剥食数倍矣漕挽之粟三十钟至致一乃令泥沙而用之岂能堪者甚则甲斗役夫凡上任之叚绢帷褥心红纸扎一切咸青备焉令一年仆仆而供之其能堪命乎合无仍遵照祖制监督定以三年为限除禄米仓司官一年一换外余悉久任如故庶贤者得安心供职练习仓务清查弊端而令一岁可省数十万石其于阜裕节省非浅已也乞皇上敕部速复降行并允臣款诸弊悬之木榜永为惩戒勿徒狥情面轻国体坐令官府日坏一日而莫之底止也
明熹宗哲皇帝实录卷之三十八
明熹宗悊皇帝实录卷之三十八
　　天启三年九月戊子朔
　　光宗贞皇帝忌辰  奉先殿行祭礼遣阳武侯薛濂祭  庆陵
　　○大学士叶向高在告钦赐猪羊酒米蔬菜仍谕即出以副延伫
　　○己丑赠原任右副都御史李同芳为工部左侍郎荫其孙孟函入监读书
　　○庚寅  上视朝
　　○以  光宗贞皇帝实录成赐辅臣叶向高韩爌何宗彦史继偕孙承宗朱国祯顾秉谦朱延禧等银币麒麟服鞍马及中书官银币各有差
　　○督理军务大学士孙承宗复疏辞恩命因请以加之身者得叙于将吏之先人又言目前各文武官三防俱应叙赉而辽抚新设未敢即行或准令炤例举劾之以慰群望得旨加恩尚宜勉承其褒叙各官并恤赉军丁该部具覆三防举劾其即参酌以闻
　　○兵部右侍郎余懋衡再辞新命请用正推仍报遵旨已而引疾求罢乃赐驰驿归
　　○户部尚书陈大道连章求去许之
　　○升河南布政司右参政潘文为本省按察使
　　○升原任广宁都司佥书张应辰以都司管龙固参将事蓟镇都司佥书孙桂以都司管昌镇右骑营游击事
　　○辛卯  孝恭章皇后忌辰遣广宁伯刘嗣爵祭  景陵
　　○  上御文华殿讲读
　　○左副都御史曹于汴亦以陪推简用佐录再疏辞免且极言正推冯从吾可用不从
　　○补御史林汝翥于四川道
　　○升四川布政使司左参政王于陛山西布政使司右布政管鴈平道
　　○壬辰  上御文华殿讲读
　　○狭西阖省乡绅吏部尚书张问达等公请原任总督魏学曾谥恤  上以学曾功著封疆已经论定予谥应得恤典著该部从优议覆
　　○刑科给事中解学龙言朱臣苏辙告神宗曰所谓豊财非求财而益之去事之所以害财者而已然则知所以去便知所以生之千古不可易之理臣举一二所闻所见者为  皇上陈之国家各边军有定制饷有定额即如辽东一镇旧额兵九万四千有奇岁饷不过四十余万今关门之兵亦止十余万耳而月饷乃至二十二万二千三百有奇关门月粮已议至一两八钱递至宁前则又量增而蓟密新募之兵月粮亦倍于旧不识此新募之兵比旧额之兵果勇武超群耶此额饷之当核者也辽左溃散以来召募四集而额兵不可问矣在关门五部犹曰此系新设可也乃蓟密永昌之间亦竞置额兵而议新招矣旧兵饷薄而新兵饷厚故旧兵亦逃而窜入于新兵之内甚至新兵日增而旧额如故则其为漏卮可胜言哉当按旧额以定兵制不宜竞新募以紊成规此额兵之当清者也臣观五六年间甲仗硝黄之数内库给发固为不赀关门制造亦复不少然而一入营伍则耗费不可复问且阖营而逃即并阖营之器械而去新募添补盔甲刀枪亦与俱补甚至汰之自官亦若忘其向之有器械而不之稽也可惜也此军需之当节省者也奴虏之长技在马计莫若以吾之长胜彼之短车牌蒺藜结营以自固连环火炮取威以致胜先年蜀兵之鏖战以步不以骑罗一贵之死守以铳不以马然则马兵何必用多徒以縻费金钱此马兵之当酌者也议者曰军饷不维当汰兵以就饷与其汰兵不如汰将各边将原有定额迩来横金临戎者或相什伯若辈既已如云如雨则有军伴有军牢有书识有羽翼而持挺而捍门者取之荷殳而迎候者取之执爨而应役者取之此皆实饷所餋乃不用以摧锋而用以占役谓之何哉此冗将之当裁者也以上五款皆边庭吃紧之著若合天下而讲求之亦有可得而言者  高皇帝时天下文官五千四百有奇军职二万八千有奇  神宗朝文官增至一万六千余矣军职增至八万一千余矣今日又不知增几倍不闻所以安天下定太平者较  高皇帝时何若而累累若若一至于此臣以为主爵者肯细心□度凡可裁者裁之纵不能尽如  祖制亦可岁得饷数十万如藩臬二司其屯田水利督粮清军各道可以相兼而理者每司可裁一二员府首领官有设四员者有设三员者每府可裁一二员教官则府学裁二员州县学裁一员裁一官则省一官之俸并此官之舆皂公费而省之乞敕省直抚按确查应裁之官若干其俸薪若干舆马若干皂快若干公费若干一一稽其实数具册入奏每年随京边解贮饷库可也此大臣之可得而言者也天下卫所等官其在京者有守卫之劳姑免议裁其在省直者如蚁如猬乞敕省直抚按取各卫所官三试之或饱韬钤或娴弓马则准其袭职食俸不然则准其袭职停其食俸自后凡遇袭职者抚按亦三试之然后给文达部如前法而行每年查其食俸若干停俸若干具册入奏炤期解贮饷库可也此非臣妄言也武职袭替  祖制比试不中者仅予半俸三年又不中者降为军方策具在奈何玩而不遵也哉此武职之可得而言者也京师七十二卫每卫吏役以三四十名计合之以二千余人计此辈皆食饷于庾者也该卫职守不繁文移极少每卫留二名每所留一名便自足用其余悉从汰革至于吏部拨送六科供事者几四十名近年止十余名耳其在各衙门可知当查出旧额毋饱奸胥之腹而主计者核其所截之数具册入奏用充饷数可也此吏役之可得而言者也各省直旷兵之银最无纪极而地方官借言公费遂同逝波之不可问矣臣谓各省直抚按应檄各道将查每月旷兵之数具册转奏一一解部抵充饷资可也此旷兵之可得而言者也问国之强莫若民富问民之富莫若粟多亦尝取京边之米较其出入而权其益损乎夫京边之米一石其输之自民则非一石也以民之费与国之收衷之不啻二倍是民之二国之一矣今闵饷以斛米抵银四钱而易钱则好者不过百文恶者不过三四十文又其下则臭腐而不可食以国之费与兵之食又衷之不啻三倍是国之三兵之一矣总计之则民费其六而兵食其一费六之民与食一之兵俱受其苦而况民作奸以欺漕军军作奸以欺漕官官作奸以欺  皇上经数奸转换之手而米已化为糠秕为沙土收藏不慎湿热所蒸色味俱变是又化有用之大为无用之一也职以为无如修屯政为第一策屯政修则地辟而民有乐土粟积而人有固志吴璘守天水经营屯事纵横凿渠连绵不绝名曰地网虏骑过之阻不得逞今略如古制分画率民耕之而沟涂之界则取其土宜之木杂植之小可得薪菓之饶而大可得控厄之势敌虽强何施乎此屯田之可得而言者也以上五款皆国家现成之利在  皇上一振饬间无不可为饷资者也臣又见天下之财最无穷而理财之方亦与之无穷宇宙之广岂曰无人宜榜示天下有能借一筹献一策果足济国家之急即酬以不次之赏主计者苟能广询而博访虚中而持衡岂曰小补之哉得旨这条奏各款有关国计该部酌议题覆务期可行
　　○兵部覆福建巡抚南居益疏红毛一种前抚臣商周祚殚心筹画业已俯首就降指天说誓自谓拆城远徙而何彭城之修筑如故且据续到夷船露其要挟句连之状则互市之词诡而不可信矣惟是夷性最黠明则夺我商贾而阴或购我奸人既断籴船市舶于诸洋将勾日本大泥于近地宁可向迩乎但武备积弛兵食难措该抚欲严营寨以核军实列舟师以振军声而又连营水陆以防冲突祗因见在之兵马为调度殊省非例徵求更请存本省节省库银以佐军兴庶可不时调募此亦抚臣不得已之极思也得旨红夷狡诈为患方深巡抚官着督率将吏悉心防御作速驱除有不用命的俱炤军法处治其奸徒倚势贻害地方该实重处一切安攘事务俱听便宜行事库银准炤前旨动支该部知道
　　○癸巳户科给事中陈良训奏臣惟天下治乱之局惟主心臣才两者而已主上深宫之精神正天人待命之精神朝臣消长之气运即天道剥换之气运而此两者在今日有微而难持危而欲溃者臣敢以防微之说进一曰防微于  圣躬臣初入班行望见  皇上天颜睟穆睿体清融式玉式金既欣欣手额矣第当天步孔艰之际臣民瞻仰惟在  皇上一身而防杜节啬之功又臣邻不及知惟  皇上自觉慆心溢志之事臣谅其无也愿除之务尽而无使乘间而萌讲学亲贤之事臣知其茂也愿充之务尽而乾健终日不息自此志日清明身日强固  皇上一身安而百官万民永安矣二曰防微于诏令臣惟  皇上大宝在握下令如流虽万无旁落之忧而局面渐开当蚤动脱渊之虑臣伏望  皇上自今以后凡一号令一赏罚一予夺悉以率繇还之  祖训以票拟付之阁臣以公论听之天下而未票先传既票中易与不谋卿士大夫而径中出皆窃之属也且  皇上固大有为君也阁部大臣正好乘英明勤励之气引于光明正大之域果谕旨频宣典制未协胡不矫诏批鳞明告  陛下令臣弗守官臣宁去弗敢奉乃令天下猜疑想望不知大权之所属咨嗟短气共叹为虺之弗摧恐阁部有不容自已者矣三曰防微于谏议  皇上一身之嚬笑爱憎与在旁之乘舆几杖谁非忠臣弼士所当毕效悃悃者第人臣指及君侧语既不无触忌而一二权奸宵小又多以正人规瑱药石之辞为中涓献媚结欢之具嗟嗟内与外真隔九阁而  君父得失  九庙安危直把于可知不可知之域也臣伏望  皇上自今以后凡一喜怒一举动一规创悉听诸臣条奏无从中距诸不轨不物宁弗举焉诸小忠小信宁弗信马可也四曰防微于人才  皇上张公纮之罗群臣依二曜之光然而朝端上老成人无几也老成人如王纪冯从吾曹于汴又无几也黄发旧臣或摧之而不用或用之而终归于未尝用新局顿开渐见消阻倘  皇上不亟转移大小臣不力争势究必人才解散于下  皇上孤立于上则世运具将终马已矣是四款今日辅餋  君德澄清世运培植人才致治保邦之要实不外此总之主臣一心上下同德则方升之国运长贺与日俱新而偶乘之侮乎旋见转否为泰矣疏入  上传谕内阁陈良训条陈浮泛沽直要名且轻肆妄言至有人才解取世运将终等语必有主使挑激之人著镇抚司打问大学士叶向高韩爌等具题适发  皇上发下户科给事中陈良训条陈本传奉谕旨臣等不胜悚愕随简视原本中有  圣躬诏令谏议人才四款而总以防微大要言  皇上英明大有为之君而诸臣当守官尽职主臣一心上下同德庶方升之国运与日俱新偶乘之侮予转否为泰此其前后语意自明第以近日于用人一事稍见消阻遂设为不必然之辞至有人才国运等语若以为倘不如是将真如是其意圆而语滞骤而读之不无可骇徐而察之亦是可原惟  皇上以封疆多事之辰欲闻兵食安攘之计乃以上下泰交之日过为宫府异同之疑则以浮泛要名即无其心而有其迹矣至于言官拜职各有建白若主使挑激则万万无此在良训以新建书生骤居言路第以为遭际明时慷慨尽言无所顾忌不自知其过当至此而其一念献纳之悃忱刍荛狂瞽之言当非圣朝之所讳也今日讲筵进讲帝舜命禹以予违汝弼汝无面从退有后言又昨进经筵讲伊尹告太甲以德惟治否德乱与治同道罔不兴与乱同事罔不亡乃知圣帝明王君臣交警不讳乱亡类如此  皇上临御以来听言纳谏何所不容岂以言语字句之微疵至动雷霆不测之威怒即一传布间举朝不胜震怖而敢辄拟施行以成  圣明过举乎伏望  圣慈特垂宽宥或量加罚治谨拟票进不报
　　○南京国子监祭酒黄儒炳奏留雍倾圯日久请急行会估修理其各项拖欠钱粮炤考成例查参报可
　　○乙未松藩南路地震
　　○大学士叶向高复上疏乞归  上命鸿胪堂上官宣谕即出以副眷怀向高奏谢宣谕求去益坚请释陈良训并陈国豪多事  圣躬忧劳凡为臣子孰不仰念所愿  皇上游神清穆餋德中和以平心剂庶政以大度容言官以兼听并观为聪明而毋矜乎摘发以提纲挈领为总揽而不察其细微使宫府之情不隔中外之衅日消则天下国家事自可渐次就理可以释忧劳为逸豫而无待于愚臣之仰赞矣  上仍趣其即出陈良训谕以候旨行寻得旨姑从轻罚俸半年
　　○管理屯田太仆寺卿董应举奏前奉旨将屯麦兑给各军正移户部粮储厅通州道议今续据屯官石公衍等报又收有高梁二万六千四百八十一石并前麦一万三千二十石零共几四万石矣此皆臣旱地之籽粒也臣前报旱地苇地一千四百余顷多繇买卖为之认纳钱粮召佃开垦分官勤督而开荒过半实由事事掣肘不得不然盖用地价三千七百一十三两三钱臣恐议者不察臣不得已之故前＜锍-釒＞欲扣还地价解部以明买地之未尝费帑今欲待稻田成熟后通算籽粒变价三千七百一十三两三钱解部抵作地价其各县钱粮不下千百余两即于杂粮麦藁高梁柴内设处不费帑金不敢一毫屑越其各官所报籽粒待兑军完  方有实据其报多而兑少者必罪不宥而后开屯方有实益收割既完臣且相地开井因势而趋之河低者因其所开以筑堤可成水田高者因其所开以周润易发各种且有井而屯之多寡可数他日不至侵隐有井而后之编伍可行即此便成土练此臣所以夙夜经理冀得就绪以为后规者也得旨这屯麦高梁俱准充饷地价及各州县钱粮准查明开销不必设处变价屯官功罪并优叙有司俱事完具奏
　　○升左通政桂有根为太常寺卿
　　○起礼科都给事中惠世扬于本科升吏科左给事中李春烨为刑科都给事中户科右给事中魏大中工科右给事中杨维新为左给事中大中礼科维新本科
　　○丙申以重阳节颁赐辅臣叶向高等上尊珍馔
　　○命总督仓场户部尚书李宗延回部管事升太常寺卿南企仲为南京户部右侍郎
　　○以狭西洮岷副总兵孟国用协守宁夏升宣府副总兵李国桢为神枢一营左副将
　　○差户部河南司员外郎王若之管天津仓
　　○丁酉巡按直隶监察御史王允成奏开浚浦口旧河原欲＜锍-釒＞通滁州天长来安全椒江浦六合等州县七十余圩之水俾旗手等四十二卫所屯田屯营无暴涨之患而屯粮有转输之便屯军获粒食之休旧识将三十四营屯军每月免采三班每班折银六分仍操三班不失营规众军自当踊跃公事亦可两全后以工程浩大费用不足工役既兴难以中止仍议来年再折三班当时创议者督储部臣于仕廉也赞成者操江臣徐必达也题＜锍-釒＞者屯田御史曹汝兰也今去者去死者死垂成之功匮于一篑涤前一带军民终不免于沦胥之患乞敕南京都察院仍督各州县官疏浚成河不以半涂而废更有请者河工未成□民货物俱经繇六合地方因得徵税以为驿递支用河成则六合之税无出民情既失所利而驿递廪粮诸费不得不速为议处合无即于新开河上于商民舟车总会之所令六安县委官炤旧收税以充驿递之费庶一举而两得之矣报可
　　○戊戌升狭西左布政使吴士奇为太常寺卿管少卿事
　　○己亥吏科给事中蒲秉权以兵部侍郎刘曰梧升任踰年趣装无日两京部寺等衙门亦多有累岁经年久踰期限者该敕该部凡未经履任复任诸臣分别久近查核才品有年力矍铄素饶风节者酌议另行推用其余或加衔予告以全彼林泉之高或开缺另铨以明示玩愒之戒至于外之司道郡守有徘徊里门半年以上者宜敕各省抚按严加申饬有故违钦限者按季据实参报其川黔等处未任道府但有假托请告等情便以规避论重加降处上是之
　　○太仆添注少卿刘洪谟恭献冏署葵输具表呈进  上褒纳之
　　○加升皇亲锦衣卫正千户王朝宠为都指挥佥事从其引例乞恩也
　　○庚子  孝靖皇后忌辰遣彭城伯张嘉猷祭  定陵
　　○刑部主事谭谦益疏荐楚黄处士异才宋时时秘授神符乞假军师之令筑坛推毂以奏肤功  上命兵部咨验才略具奏兵部主事邹维琏具＜锍-釒＞驳之曰谦益所荐明时其言论大旨不过书符作法请玉帝之敕旨调天阙之神兵而已自古及今未有使鬼役神而能破贼成功者蚩尤作乱能布大雾逑军士其术神矣黄帝与战斩于涿鹿之野汉之张角晋之卢循孙恩元之韩山童刘福通俱以使鬼邪说烧香惑众矣后竟败亡国朝永乐时山东蒲台县妖妇唐寨儿聚众作乱自称佛母能剪纸人纸马相战旋即破灭近日山东妖贼徐鸿儒亦以白莲伏诛此皆借神说以倡乱者也其无成效已若此庙堂之上岂宜复为左道树赤帜臣望  皇上再敕谦益斟酌慎重无令天下后世笑举朝之无人耳兵部覆称臣等遵旨即令本部郎中王继谟廖起巘亲见明时叩其术则曰受之秘传请验其能则云不可轻视事惟从实做方可验才略明旨敕臣部以咨验而明时之略自谓不便于显试矣据舌上之谭辄为推毂恐疆场不堪尝试也榆关之外即系辽地奸细环伺军机攸关若令明时遽赴关门恐属未便合无咨送蓟辽总督衙门就彼试验果有才略可据渐加名号出关未晚  上从之
　　○荫四川死难副使李继周子李元生实授本卫百户世袭
　　○升太仆寺少卿叶茂才为太常寺卿尚宝司少卿麻僖为太常寺少卿
　　○升大名府知府唐焕为河南副使
　　○辛丑太子少保礼部尚书林尧俞请申明章疏定式惟据事直书按人定论毋太枝蔓毋作隐语即多亦不过五六百字而止得旨章奏简明体裁既经申饬务须遵守不得仍前违玩其各衙门覆＜锍-釒＞止括取原本紧要节略以使省览
　　○调怀来兵备山东按察使张光缙于霸州
　　○壬寅  上御皇极门内朝
　　○酉月食亥复圆
　　○钦差查勘兵饷吏科左给事中李春烨勘奏登莱旧抚陶朗先自天启元年七月任抚至天启二年七月解任刚周一年收过帑银新饷辽饷马价京边等银共五十二万四百四十余两收过天启元年米豆杂粮除运卸在边失风毁毁粮五万九千二百余石并济南府扣留九万七千九百余石实经手粮四十八万三千一百四十余石值价银一十六万四百六十余两此本折实在之数也按册开除则各有款项各有支销虽系府厅之会计核实下落则半饱士腹半落奸囊俱系朗先之浪抛折色除淮兵月饷及各道厅公费与供亿鲜使修衙建营共动银九万五千一百零正销外以招兵言之前后费去安家行月廪粮共银二十七万三千九十余两令合青登莱按籍点之只余四千六七百之似人在也以买马言之前后费价银草料马乾共银三万五千八百余两今数马以对只余四百八十余匹之款叚在也以至器械置造尽经贪弁之手共发过三万九千一百三十余两迄今二载有已交者有未交者有在局未完在库已敝者祇留似器非器似料非料之赢余在也若造买船只半经府佐半经奸□虽有实在亦有冒破故发银六万四千四百余两迄今二载有未见数而报打伤者已报数而尚未入登者今寻津计舰见泊水城只四十九只报出海则有三百二十余只大海茫茫不知何处问归舟也他如招募匠役必听奸胥樊化龙营充材官钻银往募十一给匠十九供僄及匠至半途又忽行解散致穷匠吞银而莫吐奸胥覆水而难收迄今空毙囹圄而三百之镪半属子虚矣尤可异者登莱所急非马马用骆驼无端听都司韩凤林钻银三千两往山狭买驼骡兵器不凭府厅算估只向朗先报销混数虚诓尚乞找银一百五十余两未几登不能蓄驼日报死伤不得已又投之天津而三千余之镪又属虚糜矣尤可讶者杜茂原系奸细改名李芳春见朗先遂相投契竟欲授千金与之募勇士李芳春自知其诳也只领三百金而行明为赠奸明为赏逆未几而授首藁街则其人与银俱亡矣又登州指挥李先春行黜生员徐沆枭恶穷奇择人而食不知何缘作合朗先收为心腹朝谒暮参蹑足附耳凡诸奸营差必二人为之居间诸奸领银听二人先行抽扣二人冒饷不啻千百此任奸之大略也而折色销磨于此中矣若本色则开浥烂一万二千数百余系武弁杨于庭黜生陈博周谟皆朗先素所信任当日混报今无凭稽考与供鲜赈辽三万三千亦据册开销若给军借名扣存折色莱青二府未粜尚多该臣俱查有细册惟运津粜卖之五万二千二百余石止得价银二万两据朗先原＜锍-釒＞亦谓尚欠价二千九百七十余两后委官卢天与等又报遭风伤失无从找补并二千九百之数亦不可问矣至胡大宽运苏粜卖之数朗先揭称发粮开洋炤数申报者登州知府鲁廷彦莱州同知鲍孟英及臣鞫二官俱曰未见开洋则八十五号之船岂尽无夹带即据册报只五万四千八百余名而原价银亦二万一千三百六十余两乃胡大宽只报卖价一万八千四百六十八两已有侵欺内给李应坤招兵造船一万三千八百余两尚余四千六百余两俱任其假数溷销臣吊苏州原案始知大觉买妓泛舟遨游于苏湖之间出没于朗先桑梓之地流连半载臣至登始为之究赃追银二千三百五十余两而其不可问者尚多矣此存粜之大略也而本色销磨于其中矣微独此也朗先谓欲知天启元年之新饷须从四十七年查起臣因进而求之七八年之间乃知海运之弊万绪千头更难清楚且当年共事有升任登州知府徐应元去任同知宋大奎升任蓬莱知县叚展与朗先上下相蒙互为窟穴一切册籍俱改头换面今难凭据除额银不可稽外又借动京边十万两余私用民屯九万余其往事风影臣不敢轻渎今尚有一二未结之案俱属可疑蓬莱旧知县叚展升自在州知州行后接任知县今汪裕查出叚展借府库银五千五百余两驾言海运茫无著落汪裕鸣于朗先朗先绝然曰无是也汪裕力请关移叚展朗先又作色拒之曰汝只管今后钱粮勿管过去钱粮恶是何言也新官之清上官正宜嘉许去官之浊在官政宜追求而胡禁汪裕勿言岂其共相染指也不两月天厌叚展之贪而膏奴刃矣此五千五百之数与海运俱去矣此可疑者一也奸□宋登科夤缘造船朗先准给莱库银二千五百两又给买豆银一千两越年余不报莱州告病知府林铭鼎洁守清操不阿私上意亟索登科科不得已买破船五只以抵之铭鼎曰执之三朗先曰宥之三铭鼎曰宁追价朗先曰宁估船铭鼎知县溷之不相容也遂拂衣去后委莱州同知鲍孟英估船孟英知朗先欲释科也仅责还官六百余两已从宽政矣朗先犹怒其多也复准一词而纵之登科遂并其舟负之而走日驾南作□贩而无忌也臣至莱始击之而追原赃此可疑者二也文登县主簿徐弘谏苏州府废弁魏国臣亦不知何缘作合朗先信为心腹遂给银七万四百余两令弘谏瓜州造船国臣苏州买船去三年不报及决裂莫收耳目难掩然后追而下之理臣至登面鞫之弘谏呼天抢地曰银非一人独侵也领银之日先送徐知府三百五十两送宋同知五十两至瓜之日送陶抚院兄陶国柱三百两送陶管家三十两及徐沆三十两俱次第有差亲笔供证犹若有吞吐未尽者臣闻之不觉发上指曰官长分赃何怪乎委官之不办乃公事也越今五载二犯尚有未交船九十只溷报打伤船七十余只臣怒而笞之始为究赃入官一万七千五百有奇矣此可疑者三也夫军兴旁牛非一手一足之力何能不任人但为国惜财洁已率物务选择而使即不人人得当亦不事事俱差乃朗先所用非幺么武弁即行黜劣生不则即舞文捍罔之吏员此辈身家前程能值几十金而轻付以百千万亿乎且有其委之不复稽之有其稽之仍欲庇之此臣尤不能为朗先解也况此中强半多南人而营干多在南地势便时久鬼态蜮情谁得而踪迹之臣向所谓收为私人阴有耗蠹者即指以坐朗先朗先又何以自解哉
　　○又奏勘刘国缙赈银十万两旧巡抚陶朗先因新饷告匮先那六千九百两以给淮兵月饷又留七千余两在登州以赈先过海之辽民则入□□维库者只八万五千九百八十七两此见在之实数也以开除言之在登赈者经蓬莱福山五州县放过辽东官民七千五十七名给一两二两不等共赈去银七千一百一十三两在潍赈者则经莱州府通判郭显业潍县先任知县张继孟陆续赈过金复海盖四卫官民二万四千一百六十四员名各给三两五两八两不等共赈去五万八千六百八十六两四钱五分又国缙发招兵买马制甲廪饷马料屯田等银二万五千五百五十四两七钱又交际犒赏士夫官吏等银一千七百四十五两入钱五分此据册开除之数也然臣之查勘则有摉驳于册之中而得情于册之外者如用赈赈民名义协也经郭通判张知县按户给之无差矣然细评其轻重不均实多那赈他用名义舛也即张知县亦据印领发之不可争矣若细核其当否则滥觞殊甚臣请得而究言之夫赈以赈流民实以赈穷民也辽民之流离困苦无告居多即仰体  皇恩厚赉若辈犹曰襄此茕独乃两赈之不越三两耳若辽官弁青衿非世职大族即贪暴豪强乃平均三两之内外秀才每加牛价五两八钱士果舍读而耕乎官弁每加牛价三两官果弃职而农乎而科臣解学龙所谓多取乃士之黠者斯言是也微独此也一家有四五十名口或六七十名口辙领至一百四五十两或二三百两夫一家而聚至六七十名之多正科臣所谓百足互动之人即非大家势重亦断不孤苦伶仃而重赈若此是赈一家者即可赈二三百口之孤苦矣辽之穷民何不幸无夫妻子女之养而并无此周急之需辽之富民何幸而有主伯亚旅之多而及厚攘继富之利乎况一家数十口必有主有仆有壮者有孩提等而施之则主仆同赏壮者与孩提同糈何其无称量欤此风一唱焉知无饰少丁为多丁饰无丁为有丁而伪增户口多冒金钱者独令一夫向隅怏怏有憾此臣所谓有余不足之患生而不均甚也微独此也辽有恩岁贡生郭应璧等七员名初逃难而得生既逃生而得贡亦幸矣仍执旧例于各上司乞作兴旗扁路费各九十余两或七十或六十不等共银四百八十九两余俱于赈银内取亦既多矣而尤未属厌也复串通吏书假领重支又共冒银三百八十八两余内有罗俊义者钻冒独多前后共得银二百二十六两余即三年青毡之餋廉亦不过是而一朝冒之是奴酋为进财星而航海为攫金地也又滥甚也微独此也以赈银招兵买马亦招练之职掌但计募兵之时辽民蚁集只恐麾之不去断无招之不来乃听王化溥辈冒费招兵银二千二百余两此其数滥也征运官兵月饷犒赏自有应动之银而动赈二千余两尚有未销算者此其数滥也微独此也以赈为屯正为辽民垂永赖但查费至二千四百五十余两而本年收杂粮止一千八百余石所得既不走偿所失矣且所履之亩既桑田沧海之难凭又官屯私夺之递变而牛畜镃基强半空花闻今年遂不举耒耜矣此其数滥也微独此也赈以赈流离之穷民非以赈潍见任之官吏与潍之士夫衙役也乃归衬之王教官有十两之赙告老之杜经历有八两之周潍之修桥有五十金之助是以皇赈种善因也滥也而又候缺之高巡简有乞恩十四两之马价有八两之奖赏主簿典史教官各次第有差而又士夫粟监者有百数十两之馈送封君公子有百数十两之交际下至书吏皂快马头亦犒赏百两次第有差是以公银市私恩也皆滥也科臣讥其不用以救死扶伤而用以交欢致馈诚哉是言也上既滥施则下因滥侵奸胥恶弁窥国缙之不郑重是物也于是有指挥福将旗鼓唐虞世等重开户口冒赈至七百二十余两者有库吏书手丙贵周世垣等串同贵生假领重支四百六十余两者有胡光先冒领招兵银一百七十一两者有朱元冒破半价一百七十五两者有恶弁王化溥田伊耕明侵饷银马价一千七百两而犹跋扈不遵拘者种种不法皆上委其辔故下啮其衔使国缙不知而失觉察则为瘝官使国缙知之而不惩治则为不职此臣所谓委  皇恩于草莽而罪乃滋甚国缙亦何说之辞俱得旨该部看议具覆
　　○又奏勘游士任募兵实数臣于五月初八日先移文抚按令其严查造册备臣汇报外臣迤逦入莱州正淮兵初入团驻之所其地方官查验已评地方人民耳目最久臣先为之咨诹以得其概而又行之各道以取渡海之花名又委推官与各道预点分防之实数而臣又取其已点者复为之逐名细验不徒核尺籍之有无而并审膂力之勇怯及登莱事竣臣又敬驰天津以面稽其驻津门者何若其点验之详且核犹是也今以其渡海之数言之都司游击汪宗孝许日省朱家龙张国栋李大珊五将官原领官兵五千零三员名内朱家龙张国栋所统者经莱州府通判郭显业奉文汰去老弱不堪共七十七员名临渡海点之又逃去一百五十三员名合伍将官所统止共有官军四千七百七十三员名陆续赴岛耳渡海耳又报逃亡四百一十三员名见捉获八十三名在监而实在海上只四千三百六十一员名矣以分守防之数言之驻莱者则有马停寨黄山墩二处将官胡一庄陈汝志统领官兵九百一十三员名内莱州郭通判汰去老弱不堪八十六员名今臣点之又报逃一百九十八员名而见在防信者只六百四十七员名矣驻青者则有寿光乐安二处守备黄锡封共统领官兵一千三百八十八员名经郭通判汰去老弱不堪六十九员名又莱州府鲍运同复革去五十六员名今臣点之又报逃五十一员名而见在防信者止一千二百一十二员名矣驻天津关门者臣在津只点过三百六十四员名而今拨马头营则有二千一百六员名此据天津道来斯行山右道袁崇焕册报之花名也凡此皆渡海分防原额与见在之细数也若以有用无用言之则海上茫茫臣按其籍未见其人关外迢迢臣闻其名未核其实臣安敢谬许为可用亦安敢轻訾为无用但以臣之真闻合之臣之真见亦可信其梗概者臣初入登莱即采访耳目淮营之人佥谓八千子弟渡江而东内选山海二千余名皆年力强壮衣甲鲜明称最上矣而分防莱青者次之出海者又次之今春读枢辅议虚冒兵马武弁一＜锍-釒＞中谓胡惟宁率二千一百至榆关大有生色近山右道袁崇焕亦谓其兵胜他兵则即其众议之佥同而知驻防关外者俱属可用即驻津之三千而天津巡抚李邦华向称其堪备策应臣入津点验见在三百余人果多年富力强发防马头营之二千六百询之抚臣亦云相去不远则分防天津者大抵可用十之八也惟是分防莱青四营之三千四百余名经臣所详睇熟视则强壮者十之五老弱者亦十之五或可持戟荷戈未必能投石超距即可逐队成列未必能陷阵冲锋其可否实相半也以向者登莱都人士之品题推之而海外者之相去不远亦可例知矣此有用无用之大略也今通计其有无之数则见官兵止一万八百二十五员名臣不敢以今日见在之数为的数而必以原来册开之数为实数则有一万二千四百二十余名比近日淮扬所报一万二千二百七十余名之数又多出一百五十余名甚疑之及审各将官谓两年之内陆续增补亦多故臣在青莱点者多山东附近人在津点者多河间附近人此数之因也若通总其强弱之等臣亦不敢以目见之不足概疑耳闻之皆虚然据津关精壮之十九合之青莱渡海强弱之相半则虽无影射之弊亦有混竽之吹说者谓其皆四方豪杰皆千金勇士亦揄扬之过当也得旨游士任原募兵数既勘核明白着同淮扬抚按官勘奏饷数一并具核
　　○以太仆寺卿胡世赏为太常寺卿
　　○授顺庆王妃父李蘧德兴王妃父方世元各副兵马指挥蘧西城世元东城
　　○赠原任四川总兵都督佥事黄守魁为都督同知荫子兆昌本卫副千户世袭予祭三坛造坟安葬守魁福建晋江人镇四川升南京后府佥书奉命援辽督兵出境至重庆城中樊龙变起义不就擒而死兄弟妻妾及家丁死者数十人
　　○升宣府南路参将邹国威为本镇副总兵
　　○兵部员外郎邹维琏＜锍-釒＞言欲治军伍弱症当拔债师病根方今奴氛未殄反侧逋诛兵餋骄子无故辄逃将类儿戏一技莫展军势病症中于疆场法当治而病根起于庙堂法当技则今债帅是也臣观我朝承平日久法纪渐弛乳臭纨裤之子椎埋屠狗之夫大都伎俩素拙于战阵而精神偏工于钻营平日以贷之素封子钱家者输之要津或中贵而输之要津中贵者偿之部下之卒旅以臣生平所闻上自大将副将下逮参游闻帅备总千夫长百夫长之属无不各有定价每一缺出多从居间得之而既已得官又营得荐兼以在内在外当事举剌每每通于成例不得不姑取以充数年来坏尽国家之武备断送  皇上之封疆者病根实在于此彼兵不任战特病发之弱症耳昨岁东省妖贼川黔土司之祸则又病弱以后之变症耳庙堂之上不拔病根而欲专治弱症与变症何可得哉夫苞苴竿牍两者俱为用将之大蠹苞苴非不肖不为而竿牍不能不望诸臣之相成若有自中贵出者不能不望阁臣大臣之主持唐时债帅每自神策中尉出及裴度韦处厚当国径用高瑀为忠武节度使其风遂革今日大臣岂肯出裴处厚之下乎至于中外举荐宁简毋滥宁从实效无采虚誉实效云何将领有事则以争先克敌为实效无事则以善抚士卒训练有注为实效否则口如悬河藻如春华犹无益于疆场也举剌公则将帅不必营荐居间绝则将帅不必营升此一举也虽不敢谓武备便振但使大小将领荐升无费不至剥军以填债庶几军法可行虚诡影射可杜伏乞  皇上严饬中外诸臣大家拔此病根其于武备未必无小补云下其＜锍-釒＞于部
　　○癸卯刑科给事中解学龙言辽民之渡海而已也擕儿挈女肌裂肤残  皇上不吝帑金十万沛于一旦盖伤心于欲绝之呼而加惠于将枯之骨此何如德意当事者不察人之可用而轻付之盗臣刘国缙之手明攫暗侵莫可缕指以致无数金钱一朝散尽惜哉臣具＜锍-釒＞入告蒙  皇上赫然震怒敕科臣李春烨衔命往勘今有核真冒滥回奏一＜锍-釒＞业奉该部看议具奏之旨矣既经确查难容漏网应将勘臣＜锍-釒＞内所胪列者一一追而贮之太仓尽足备关门之一饱国缙非能为招练之人而地方亦不必有招练之设多官多累臣前＜锍-釒＞娓娓言之今勘臣亦已目击之矣不特此也＜锍-釒＞理盐法之议起于套搭为害耳然有盐院有运司至于比较等项则  祖制原以海道兼之又不特此也登莱巡抚之议谓是沿海保障耳然有道臣有大将至于指授方略则该省原有巡抚统之近日并饷抚于津门裁监军于东郡诚枢辅匡时石画臣亦谓疏盐登抚两官亟当与招练同行裁革得旨该部并议速覆
　　○甲辰  上御文华殿讲读
　　○木星顺行犯轩辕大星
　　○铸南京户部盐引印
　　○工科给事中陈尔翼言军卫有月粮有直米又有布花每岁不难费数万金钱以餋之而又统之以锦衣卫堂上官一员令之轮番直宿责綦重也不谓废弛日久优容太甚有如五百名之旗尉而到者止八九十名不到者反四百一十一名且所到之中又半是尪羸仅备人数朝廷以至大至重之责属之卫臣而卫臣直以若嬉若戏之心虚应故事矣职闻锦衣一卫额设军旗强半为优俳所影射雇倩之蘧庐弃此清理有机痛加查核使滥冒者穷于无所隐当兹中枯外竭之时核一文一粒即可收一文一粒之用也不特此也  皇上临驭之时有所谓乂力围子手红盔将军者  祖宗创立令之密匝层围披坚执铳岂不大有深意乃职每入班行辄见颓靡不能成列是亦何可不痛加查核也得旨宿卫官军已有旨查处这所奏该部一并议覆
　　○升贵州思石守备王建中为四川巡抚中军游击
　　○乙巳先是御史张素养按浙时以奏荐姚宗文邵辅忠刘廷元齐琦名等不当为台长赵南星纠参夺俸五月至是素养具＜锍-釒＞陈辩谓所荐皆凭道府开报举循旧规南星再＜锍-釒＞纠之以姚宗文等屡经白简而素养不知惟凭道府是郡国有道府足矣何必御史巡行请敕吏部重加论治并治道府之间荐宗文等者  上以有关宪体从之
　　○巡按贵州御史侯恂查明两河失利事先是抚臣王三善奋戈解围军声大振以为猡鬼技止此耳盖不无轻敌之心焉又念饷粮匮诎利在速战于是决计进兵一路出陆广以题升总兵刘超建旗鼓杨明楷李世将等诸将隶马汉土官兵共三万都清道佥事杨世赏监之一路出鸭池以总兵张彦芳建旗鼓黄运清秦明屏等诸将隶马汉土官兵共三万贵宁道副使何天麟监之又一路出黄沙渡以加衔都司簠补衮统卢光祖等会合广西之兵分道攻取克期捣巢抚臣谓虏在目中矣岂意贼谋甚狡贼党甚众驱饥卒而摧强寇致有意外也哉三路惟黄沙渡系全师撤回陆广一路连战报捷斩级二千七百余颗因糗储不维独山州土官蒙诏暗交贼贿卖阵先逃官兵大败争退渡河辎重尽弃是役也杨明楷被执不屈为贼缚去王之将姚旺等二十七员以力战死官兵杀伤溺死者三千人贼随并力往攻鸭池鸭池一路亦先斩贼级百余颗夺获战象二只贼众大集杀伤相当无奈秦兵原属犬羊终悲狐兔石砫部下加衔游击覃宏化藉口枵腹纠众同回随撒兵冲杀而归官兵死者百余人余尽溃去此臣确查情形最真最悉者因分别督抚道将以下罪状下其＜锍-釒＞于部
　　○原任太子太保户部尚书兼文渊阁大学士吴道南卒道南江西崇仁人中万历己丑进士一甲第二人在史局硁硁自好一介不苟取予秉礼尤着清执庚戌会试闱中以隔房摉阅啧有烦言道南知贡举执原分号簿发隔房中式十余人迨道南参大政典丙辰会试误中假元言路众攻之道南乞归二十余＜锍-釒＞不允适丁维母忧归在揆地甫一载耳为史官时适开局修国朝正史道南分辑河渠所著有河渠志既归撰大政议未及上而卒讣闻赐祭葬如例仍加祭四坛赠少保荫一子中书舍人谥文恪
　　○补御史杨建烈于江西道
　　○升河南右布政使卢维屏山东右布政使唐嗣美为左布政使维屏山东嗣美狭西
　　○升宣府右卫营守备马士麟以都司佥书管事
　　○丙午  上视朝
　　○兵部署部事左侍郎李瑾等覆御史许其孝＜锍-釒＞言足兵必先足饷今兵集饷匮牛拦山新兵擅劫中军之衣赀狭西逃兵截抢解运之钱粮究其所以则因称贷莫偿是以纠众鼓噪似有激之鸣非无风之波也治兵如治家然治家者欲使藏获无哗必须满盘打算宁使入浮于出勿使出浮于入乃今谈兵则或抽或调初不炤管饷之有无索饷则有增无减更不计兵之强弱故凌人则攘袂而前破敌则裹足而后虽云缺饷其实糜饷何如严加澄汰精为选择必勇力超群留为御侮之藉其余系抽调者发回原营召募者速令解散则清一冗兵自可省一冗费将兵皆投石越距之大饷无匮乏不继之患  上是之
　　○升太常寺少卿程绍为太仆寺卿光禄寺寺丞须之彦为尚宝司少卿
　　○补御史刘思诲于山东道
　　○丁未  上御文华殿讲读
　　○南京礼部尚书周应宾引疾求罢＜锍-釒＞凡五上诏许之仍以两朝日讲勤劳特加太子太保以示春酬
　　○升太仆寺少卿王之桑为本寺卿
　　○巡抚辽东右佥都御史张凤翼言臣八月出关繇前屯以抵宁远又循岭而北遵海而南凡依山阻水之形一一得其要领谨据实为  皇上陈之自广宁奔溃满目兵燹河西七百里边城俱为煨烬关以外几成异域矣章督臣表饵之术借防御于羁縻而朗素拱兔诸奠始有为我送炮铳者迨枢辅当关军威大振于时驱逃汰冗选将徵兵设三大帅于关前提十万师于境上边亭有相望之旌旗岛屿有相连之舸舰故向来关门虏马骄嘶居氓思接浙以逃行旅亦荷担而立自分防有兵将而山海之人卧始帖席矣向来难民被奴淫虐欲死不得欲逃无所自哨兵出而接回男妇一万余人矣向来叛贼抗我颜行或据河干或防海口自舟师具而夺还大炮六十余位矣凡此皆辅臣安攘大略臣得俯首受成惟是颓垣败壁鹤唳风声人城畚锸非一年可就之工六载疮痍非一时可苏之病故今日议剿不能言战不得计惟有拏定一守字庶几安将胆而固军心然守又非以五大部仅仅乘障于十六里边城也臣谓守关门之策有三其一以山海为家当以前屯为门户以宁远为哨探以一片石芝麻湾为左右翼共置兵二万分屯驻练且耕且守奴不来则用赵充国困罕开法奴来则用李武安备鴈门法餋威蓄锐俟我生聚多教训熟然后兴问罪之师此正著也其一以前屯为家当以宁远为门户以广宁为哨探以兴水县觉华岛为左右翼亦屯兵二万张疑设伏渐进渐逼诸虏可使则如督臣挑哈喇纥与之讎杀以代其交叛将可通则如辅臣间刘夐塔与之疑二以溃其腹乘机观变俟彼衅可投隙可抵突然为批吭之举此奇著也其一以毛文龙为前矛以沈有容为中权以查国宁为后劲一则扬帆皮岛一则摇橹连云一则鸣榔于三岔口上下使舳舻相望风汛时通又善结虎酋假金白复讎之举声言水攻老寨陆取新城奴必狼顾狐疑不敢出辽阳一步而榆关将借以粗安此虚着也总之为守关计耳而关门及水兵非六万不足不然我之所防在此奴之所攻在彼彼瑕既动此坚亦摇关以西尚得高枕乎此皆辅臣秘算深图而臣得得之面相商确者也目今关外室庐尽毁磷鬼夜号尚不是可居之地但业已分派兵马安插辽民我进一程则奴近一步安得云台高坐徼幸封疆应炤辅臣原＜锍-釒＞简才智沉雄之道将出而料理之庶信地分明城池修守当必有蚤夜图维如赵率教鲁之甲开屯筑堡为  皇上出死力以捍岩疆者矣若臣既奉敕巡抚辽东山海自不宜驻足关门则冬夏宜居山海春秋宜驻前屯俟营堞告竣鸡栖有地当身先将吏以为揄塞搪牌惟望  皇上怜念孤踪有求必应必不敢负吾  君吾相使逆奴笑中国无人也得旨据奏关门情形布置方略一一巡历目击兼合辅臣筹画且随时移驻督率道将自是巡抚责任一应控御进守奇正声实听与辅督诸臣相度便宜行其墩堡兵马军需等事次第条议内外各官务协心共图成功
　　○戊申  上御文华殿讲读
　　○升尚宝司少卿刘宗周为太仆寺少卿
　　○升礼部郎中吴之甲为浙江布政使司右参议备兵宁太
　　○己酉大学士叶向高乞归愈恳复命文书官慰谕之
　　○升大理寺左寺丞徐良彦为左通政
　　○补原任河南道御史袁化中于浙江道
　　○升广东右布政使费兆元为山东左布政使福建布政使司右参政朱身修为本省按察使
</div>
    <div class="pagination">
<a href="明实录熹宗实录_page56.html">上一页</a><span>...</span><a href="明实录熹宗实录_page52.html">52</a><a href="明实录熹宗实录_page53.html">53</a><a href="明实录熹宗实录_page54.html">54</a><a href="明实录熹宗实录_page55.html">55</a><a href="明实录熹宗实录_page56.html">56</a><span class="current-page">57</span><a href="明实录熹宗实录_page58.html">58</a><a href="明实录熹宗实录_page59.html">59</a><a href="明实录熹宗实录_page60.html">60</a><a href="明实录熹宗实录_page61.html">61</a><a href="明实录熹宗实录_page62.html">62</a><span>...</span><a href="明实录熹宗实录_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
