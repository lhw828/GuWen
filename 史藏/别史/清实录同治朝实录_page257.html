<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 257 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 257 页/共 505 页
  </h1>
  <div class="content">
   ○上诣绥履殿问慈安皇太后安。平安室问慈禧皇太后安。至丙戌皆如之。　　

○奉慈安皇太后慈禧皇太后幸漱芳斋。侍午膳。　　

○以神灵显应。颁直隶长垣县大王庙扁额曰恬波助顺。　　

○予四川各属阵亡殉难巡检李锡春等绅民妇女二千五百八员名口分别旌恤如例。　　

○戊午。谕内阁、马新贻奏、续查失事各员弁。分别定拟。开单呈览一摺。咸丰十一年闲。浙江省城失守。各属相继沦陷。失事各员弁。本应照例治罪。惟据该抚声称、该员弁或困守孤城。粮尽被陷。或无城可守。旋即集团克复。或先期出城。事后续著劳绩。情节不同。自应分别办理。所有单开之署乐清县知县孙家丞、署绍兴左营守备汪绍琦、均著革职。免其治罪。留营效力。护绍兴协右营都司千总蒋式璋、著免其置议。署处州镇标中营守备把总黄鹏飞、署处州镇标右营守备马兆荣、均著革职。留营效力。抚标左营千总陈定国、著革职毋庸留营。　　

○谕军机大臣等、彭祖贤奏、请停止清丈苏松等属田亩。即将现徵经费。亟修水利一摺。据称东南平定之后。各州县筹办善后。于田捐之外。加派清丈费。核计费银约有百余万两。如能恪守旧章。于例不准丈之田。一概停止。即可移出此项余费。开浚河道。苏松太各属海口淤浅已久。若先将刘河疏通。复将吴淞江等处次第择要疏治。其利甚溥等语。所奏系为民生利弊起见。著李鸿章、郭柏荫、按照摺内所陈。督饬苏松太道认真详查。实力兴办。毋得托诸空言。另片奏、江苏候补道员孙士达修理华亭等县海塘。师心自用。以刻为能。有拆卸旧料。作为新工。以致塘坍水涨。田禾淹没。请饬查办等语。著李鸿章等确切查明。果有侵蚀情弊。即行严参惩办。所请令郭柏荫亲临查勘验收之处。并著该护抚酌度情形办理。原摺片各一件。均著各钞给阅看。将此谕知李鸿章、并传谕郭柏荫知之。寻奏、苏松等处田亩。必须清丈。始无飞洒隐缩等弊。所派经费。系津贴办公各款。均难停止。至苏松太属水利。吴淞江前已开浚。刘河白茆河。即当次第举办。孙士达承修海塘。并无以旧作新浮冒侵蚀情弊。请免置议。报闻。　　

○又谕、曾国荃奏、布置西北防务情形一摺。捻匪全股由汝阳等处西趋。意图窥伺鄂边。襄樊随枣一带。与信阳南阳等府州。处处毗连。官文、曾国荃、现已通饬水陆各营。实力防堵。并派郭松林等军。先赴德安。再进随州。扼要驻守。布置尚属周妥。该抚拟俟捻踪窜至鄂境。即驰赴德安督办军务。具徵勇于任事。甚属可嘉。惟此时捻氛业已逼近鄂疆。曾国荃若先期前赴德安。豫筹防剿。于布置调度机宜。尤为便捷。著即酌度办理。曾国藩亦宜严饬周盛波等军。与鄂军互相援应。会合夹击。毋任该匪肆行蔓延。鲍超一军。自粤东撤回后。节节逗遛。数月以来。尚未与贼接仗。任意迁延。坐耗饷项。殊属不成事体。仍著官文、曾国藩、传谕该提督迅赴豫境。会同各军合力剿办。毋得玩视军务。自干重咎。前据御史朱镇奏、请饬刘连捷帮办杨岳斌军务等语。杨岳斌所部。多系水师。刘连捷于陆路机宜。颇称熟悉。该员此时应已病愈。著曾国荃于该员到鄂时。即饬令赴甘。归杨岳斌调遣。将此由六百里各谕令知之。　　

○又谕、崇实、骆秉章奏、遵核黔省防剿事宜。请仍留周达武在川带兵一摺。另片奏、署遵义令冯澍贪婪。请饬撤省查办等语。前据崇实等奏、刘岳昭于发摺后。即驰赴遵义行营。此次所发摺报。相距二十日。而刘岳昭尚未定期赴黔。殊属任意迁延。不知缓急轻重。刘岳昭身受厚恩。务当懔遵叠次谕旨。迅将黔西大定毕节一带土匪。歼除净尽。速赴新任。以重职守。毋再迟误干咎。崇实、骆秉章、恐黔西等处匪徒被剿。窜突川疆。拟留周达武暂行在川带兵。系为保卫边圉起见。现在刘岳昭仍回遵义办贼。足资统摄。周达武著准其暂留川省。一俟边防稍松。即行前赴贵州提督本任。毋得藉端奏留。遵义各寨。甫经就抚。必得地方官妥为绥辑。方能渐次安定。若如崇实骆秉章所称署知县冯澍赋性贪婪。惟事摉括。近复藉招练为名。横加苛派。是该处之民。既死于贼。复死于官。傥复激成事端。又将重烦兵力。著张亮基即将冯澍撤省。严行查办。另委贤员接署。以苏民困。将此由五百里各谕令知之。　　

○追予浙江杭州殉难知县汤金策祭葬世职。　　

○己未。谕内阁、左宗棠、徐宗干奏、台湾军功人员。保奖过优。请旨撤销一摺。福建候补县丞余辰、随同署总兵曾元福、在台湾军营办理文案。业经该署总兵等会保。请免补县丞以知县留于福建即补。复经层递保奖翎支升阶。至知府遇缺即补。并加道衔。经吏部行文核驳。该员不候本省督抚查办。辄自行遣丁赴部具呈。请将原保各案核准。吏部复经据呈准行。悉照原保办理。现经左宗棠等查明该员递保各案。多系冒滥。所有余辰原保免补同知直隶州知州知府道衔并请戴花翎之处。均著撤销。仍著以知县归部选用。毋庸留于福建候补。署台湾镇总兵副将曾元福、保举人员。未能核实。著交部议处。至吏部于余辰递保各案。既经行文查驳。何以辄凭余辰遣抱呈词。率行议准。其中显有情弊。著吏部堂官确切查明。据实具奏。毋稍回护。　　

○谕军机大臣等、据穆图善奏称、山西省每月应解大营月饷五万余两。多有蒂欠。甯夏善后银十万两。分厘未解。委员提到银二万两。该藩司批解时。又将善后及大营军饷。楚勇口粮。一并混入。不敷分拨。请饬该省分别筹解各等语。甯夏饷糈奇窘。军民嗷嗷待哺。山西应解月饷并善后银两。自应分别如数拨解。以济急需。著赵长龄督饬藩司王榕吉。将甯夏大营饷银。按月源源委解。并将善后银十万两。懔遵前次谕旨。限一个月解交。或先批解银五万两。毋许迟延含混。将此由四百里谕令知之。　　

○予福建各属阵亡殉难绅民妇女一千一百七十名口分别旌恤如例。　　

○庚申。谕内阁、李云麟奏、请将昬懦误事。及避贼出境之大员惩办一摺。科布多参赞大臣广凤、平日不能振作。当塔尔巴哈台被围。待饷急切。广凤并不将该城饷银。派员赶紧解送。迨武隆额派兵迎提。始行发给。卒致饷银未到。塔尔巴哈台已失。巴里坤至科布多购买羊只。广凤复不肯垫给羊价。有心截留饷银。其因病奏请开缺。实属意图规避。种种昬懦。殊堪痛恨。塔尔巴哈台领队大臣图库尔、前于塔城失陷时。念系贼众兵单。从宽将该员革职留任。兹据李云麟奏称、该员弃城出境。避贼远扬。直至科布多境内。岂可稍事姑容。广凤。图库尔。均著革职拏问。交刑部治罪。寻刑部奏审明各节。按律定拟。得旨、已革科布多参赞大臣广凤、著发往黑龙江效力赎罪。已革塔尔巴哈台领队大臣图库尔、著发往吉林效力赎罪。　　

○以册封朝鲜国王妃。派理藩院右侍郎魁龄为正使。委散秩大臣希元为副使往封。　　

○以巴里坤城击贼获胜。赏佐领达散布等花翎。骁骑校贵寿等蓝翎。余升叙开复有差。　　

○予古城阵亡署领队大臣色普诗新、佐领惠斌、协领功讷布、骁骑校德连布、守备高吉官、祭葬世职。　　

○辛酉。谕军机大臣等、李云麟奏、请另＜??闲＞能员。办理伊犁将军事务。并统筹西路全局。及拟先规取乌噜木齐。暨塔城失守情形各一摺。所奏于西路情形。尚为明晰。伊犁将军印务。前派荣全署理。该参赞在俄国台站。未经具奏行抵何处。因令李云麟代办。藉以联络声势。规复各城。现据李云麟奏、拟统兵由奇古一带。趋乌噜木齐。相机进剿。布置亦颇有条理。自毋庸以力难任重为辞。稍涉推诿。军情变幻无常。西陲又远在万里之外。而奏报寥寥。朝廷岂能深悉。所降谕旨。与现办情形。或有未能尽合之处。至内地军务未靖。兵饷俱形支绌。人材尤不敷＜??闲＞派李云麟岂不知之。并非有人壅蔽。准回两部。偪近强邻。未便遽议弃地。乌噜木齐为诸路要冲。屯田最多。该署参赞拟驰赴乌里雅苏台。与麟兴等会商调蒙兵进剿。所见尚是。此时李云麟计已行抵乌城。即著与麟兴、车林敦多布筹商。将赛因诺颜。扎萨克图汗、两爱曼之兵调齐。由麟兴统带前进。科布多所调蒙兵。由德克吉讷、布尔和德、统带前进。李云麟即驰赴塔境。将厄鲁特人众。挑选精锐。交棍噶扎勒参等统带。随同进剿。均于古城取齐。现已时届秋令。该署参赞既知进兵以七八月为宜。自无待谕旨敦迫。即著速由古城进兵。规复乌城。藉可节节进剿。棍噶扎勒参既与土尔扈特亲王有隙。即著饬令统带厄鲁特部众。随同该署参赞由古城进兵。毋令仍留塔境。至土尔扈特亲王革爵之事。既未平允。岂可置之不论。著李云麟查明具奏。候旨办理。以维外藩之心。李云麟另片奏、科布多所调之兵。拟分两营交阿隆阿、棍噶扎勒参分带。并拟减为一千二百名。其所调赛因诺颜等蒙兵。分为三营。与布尔和德等分带。尚属妥协。著照所请行。并著奎昌、明瑶、于换防绿营兵内。酌挑二三十名。及换防满员内。酌派二三人。随同李云麟办理营务。其科城所存捐输马一千匹。即著奎昌等拨给厄鲁特蒙兵。以资乘骑。李云麟另片奏、请将解存科城之伊犁饷银四万两。就近提用等语。此项饷银。前经广凤等奏请提充科城官兵欠饷。批令撙节提用。所存银两。著奎昌等全数拨交李云麟支用。并前谕留备塔尔巴哈台军需费银二万两。现在塔城既难进剿。并著奎昌等一并发给李云麟军营。以免停兵待饷。刑部主事锡纶、既据奏熟悉西路情形。即著该旗都统传知该员。即由草地前进。赶赴古城。交李云麟差委。护军参领福恩、都司德禄、均著准其调赴军营。福恩卡伦员缺。著奎昌等派员署理。李云麟所请另行拣派之处。并著该衙门查明办理。李云麟膺此重任务当临事而惧。不可稍涉夸张。遇有应奏事件。不妨据实直陈。以副朝廷殷殷求治之意。再据棍噶扎勒参奏、北路军情。并请调喇嘛帮同进剿。及自陈足疾举发各摺。该呼图克图志切报效。深堪嘉尚。前因降旨奖励。颁给关防。无庸另行派人执掌。其拟请于乌里雅苏台拣带喇嘛。帮同进剿。如于军事无碍。即著李云麟传谕。令其于呼图克图呼毕勒罕内。挑选喇嘛二三名。以资得力。棍噶扎勒参另片奏、于科布多所属地方。派喇嘛一人设立经馆唪经。著照所请行。至该呼图克图奏称无兵可带。现在李云麟拟令酌带厄鲁特兵丁随同进剿。是棍噶扎勒参并非无兵可以统带。该呼图克图受朝廷厚恩。著李云麟剀切传谕。令其奋勉图报。毋得以无人听信等辞。希图诿卸。李云麟现在代办伊犁将军印务。各城皆其统辖。所有此次麟兴等统带乌科两城及厄鲁特兵丁。均著归李云麟调遣。该署参赞久经行阵。较之麟兴等自能谙练。麟兴务当和衷商酌。不得稍有掣肘。李云麟亦不得稍存趋避。惟当力任其难。用副期望。将此由六百里各谕令知之。　　

○以散秩大臣吉和为正白旗蒙古副都统。　　

○齐齐哈尔副都统宝善因病解职。擢吉林佐领春寿为齐齐哈尔副都统。　　

○实授奎昌科布多参赞大臣。以乌什帮办大臣伊昌阿为塔尔巴哈台领队大臣。调哈密帮办大臣明瑶为科布多帮办大臣。科布多帮办大臣奎章为哈密帮办大臣。　　

○旌表守正捐躯河南鲁山县民妇宋党氏。　　

○壬戌。谕军机大臣等、总理各国事务衙门奏、陕西教堂一案。请饬迅速办结。并密陈办理情形各摺片。陕西省城给还教堂一事。叠经总理各国事务衙门咨行查办。自应赶紧办结。以符条约。即使原基势难给还。另议抵给。亦须地方相当。令其情愿。方可通融办理。乃刘蓉于张姓住房是否系教堂基址。辄称并无确据。而于从前教堂入官招变基址。究在何处。又不能指出。徒以空言抵制。何能折服其心。至欲以高陵回寺换给。该处远在省外。必非该主教所愿。是明知其不可而故与为难。转令执持愈坚。终成不了之局。其城固教堂基址。既允给还。亦应即为了结。总之此系按照条约必应办理之事。且已时历五载。若再一味延宕。傥别生枝节。转致贻误大局。著刘蓉于接奉此旨后。查照历次奏咨各案。迅速督属妥为办结。不准再事迁延。至片内所陈各节。亦系实在情形。该署抚惟当妥慎筹办。以弭衅端而维大局。总理各国事务衙门原摺片。著钞给阅看。将此由五百里谕令知之。　　

○又谕、何琯奏、官军会合回众。克复哈密城池。并请免伯锡尔罪名各摺片。哈密外为贼踞。经何琯派兵前往。会同伯锡尔所派回兵。将逆回击败。克复城池毙贼甚多。所办甚妥。著讷尔济传谕伯锡尔、协同淩祥等各饬所部。合力摉剿。务将逃散余匪殄尽。毋令余烬复然。尤须分别良莠。不可滥杀无辜。并著何琯饬令淩祥等。严防该匪回窜。毋稍疏懈。现在该城甫经收复。亟须地方大员前往镇抚。文麟系哈密办事大臣。责无旁贷。著即由肃州军营。星夜驰赴该城。会同伯锡尔将善后事宜。妥为筹办。奎章昨已改补哈密封办大臣。自应赶赴新任。以重职守。并著刘蓉查明奎章行抵何处。催令迅速前进。毋任逗遛。伯锡尔本有应得之咎。既经会合官军。剿贼克城。著加恩免其治罪。伯锡尔当倍加感激。抚绥回众。力捍贼踪。若再不知愧奋。国法具在。宽典不可屡邀也。成禄督兵围偪肃州。贼势已蹙。著乘势迅图攻拔。统率鹤龄等军。星夜出关。由哈密一带节节西进。现在关外自巴里坤以东。渐次安定。李云麟计已行抵乌里雅苏台。即著遵奉昨日谕旨。调派各军。赴古城取齐。与巴里坤哈密联为一气。庶进攻乌噜木齐。可无后顾之虞。巴里坤饷需奇绌。何琯请饬陕甘总督筹拨银数十万两。固属甘省应解之饷。惟关内饷银亦未充足。著杨岳斌赶紧先拨数万两。交巴里坤委员张积功、解赴何琯军营。以济眉急。其余欠解各款。仍当随时接济。敦煌安西等州县。素为产粮之区。并著杨岳斌严檄各该地方官。拨运仓粮数千石赴巴里坤。以资兵食。山西应解新疆饷银。前已谕令赵长龄、由绥远城解往乌里雅苏台。著即懔遵前旨办理。其直隶四川山东河南应解新疆饷银。仍著赵长龄飞催各该省解赴山西。由赵长龄递至绥远城。转解乌里雅苏台。此项饷银到后。并著李云麟商同麟兴匀拨各路军营。并分济巴里坤应用。将此由六百里谕知李云麟、杨岳斌、刘蓉、赵长龄、讷尔济、成禄、文麟、奎章、并传谕何琯知之。　　

○以收复哈密城池。赏游击淩祥、千总赵英杰、巴图鲁名号。把总孙渊椿以守备用。并赏花翎。余升叙有差。　　

○癸亥。谕军机大臣等、李鹤年奏、官军追剿捻匪获胜。并派兵分剿情形一摺。张牛等股匪。在上蔡境内。叠经官军击败。仍屯踞百尺集一带。复经宋庆等督兵夜袭贼营。夺回所踞民庄三处。追过洪河。歼毙甚多。此股逆匪屡经败挫。其势已蹙。著李鹤年即饬马德昭、宋庆等、迅速进兵。乘机痛剿。务将此股殄尽。至任赖等股匪。由太康扶沟折向睢州杞县。延及陈留通许。汴省东南数百里。一片贼氛。李鹤年现派余承恩所部三营。赴省东剿办。并派吉林黑龙江马队及亲兵各数百名。分赴睢杞会剿。惟豫军兵力较单。不敷分布。曾国藩所部。驻扎于周口一带者甚多。著即迅派潘鼎新、刘松山、张诗日等、督率各营。会合豫省各军。并力兜剿。毋任贼踪蔓延。该大臣查看桃宿等处运河防务。计已蒇事。自当迅赴周口。就近调度。以期呼应较灵。并著严檄鲍超一军。赶紧驰往豫省。探踪迎剿。毋任逗遛贻误。将此由六百里各谕令知之。　　

○盛京将军都兴阿奏、遵旨力求整顿。欲靖边外。须先清腹地。现在通筹办理。得旨、著即酌量绥急。相机妥办。其吉林遣散淘金流民。并著迅派妥员。分投查明。豫筹安插之法。毋令滋事。　　

○以拏获邻境马贼。赏山东同知衔知县周士瀚花翎。　　

○甲子。谕军机大臣等、富明阿奏、挑派头起官兵起程一摺。吉林调赴张家口官兵。业经富明阿派委双寿管带头起。于六月二十二日起程。该官兵所乘马匹。系由黑龙江捐办。长途行走。难免疲乏。著都兴阿、庆春、于该官兵抵境时。查验所乘马匹。如有疲乏。即在牧场马群内更换补给。以利军行。其后起官兵。仍著富明可催令迅速起程。毋再延缓。将此由四百里各谕令知之。　　

○又谕、蒋益澧奏、统筹粤东全局一摺。所陈整饬吏治。整顿厘税。清厘交代。教练水师。酌增兵饷。筹办土客。清理欠饷。裁汰兵勇八条。详加披览。具见该抚实心任事。力图整顿。即著瑞麟、蒋益澧、悉心筹商。认真办理。蒋益澧与瑞麟同办一事。当和衷共济。行之以渐。持之以恒。不可有名无实。尤不可始勤终怠。务使吏治军务民风日有起色。方为不负委任。另片奏、筹办洋务情形。所陈亦颇中窾要。该督抚等惟当虚心实力。慎发徐图。前据左宗棠奏、拟于闽省择地设厂。购买机器。募雇洋匠。试造火轮船只。当谕令该督照议办理。兹据蒋益澧奏、拟于沿海省分建设铁厂。制造轮船。或在福建设厂。或在广东设厂等语。著瑞麟、蒋益澧、咨商左宗棠会筹妥办。将此由五百里各谕令知之。　　

○补铸江苏江甯府江防同知、理事同知、管粮同知、南捕巡捕通判、北捕查盐通判、批验茶引大使、儒学、经历、检校、江甯县儒学、龙江关宣课大使、六合县税课大使、上元县县丞、儒学、江淮巡检、广通镇巡检、广西龙州同知、金城寨巡检、各关防印信条记。从护巡抚刘郇膏、巡抚张凯嵩请也。　　

○以克复哈密城池。赏二品顶带伯克夏斯林头品顶带。缠头阿什定四品顶带花翎。素拉满托骨提等五品顶带蓝翎。余升叙有差。　　

○乙丑。孝静成皇后忌辰。遣官祭慕东陵。　　

○钦奉慈安皇太后慈禧皇太后懿旨。户部右侍郎李鸿藻之母姚氏、秉性淑慎。教子成名。今以疾终。深可轸恻。朝廷优礼大臣。推恩贤母。著赐祭一坛。赏银二千两。经理丧事。由广储司给发。以示眷怀。李鸿藻事母至孝。哀痛必切。朝廷以孝治天下。原应听其照例终制。以遂孝思。第该侍郎膺文宗显皇帝特＜??闲＞。授皇帝读。尽心启沃。迄今六年。夙夜罔懈。皇帝春秋鼎盛。缉熙典学。功修正笃。李鸿藻谆谆纳诲。皇帝乐从。诚不可或离左右。且军务未平。兼资翊赞。溯查雍正乾隆年闲大臣。如孙嘉淦、朱轼、嵇曾筠、蒋炳、于敏中等、皆奉特旨在任守制。或开缺办事。入直内廷。近今如曾国藩、胡林翼、阎敬铭、亦皆夺情起用。李鸿藻著开户部右侍郎缺。守孝百日后。即赴弘德殿授读。仍在军机处行走。凡遇朝会。不必与列。此系遵照列朝成宪。权宜办理。日前召见醇郡王、倭仁、徐桐、翁同和、再三垂询。均已深喻此意。朝廷不得已之苦衷。中外臣工。应能共谅。李鸿藻当思辅导皇帝。弼成圣德。移孝作忠。莫大于是。其勉抑私情。以副先皇帝＜??闲＞任之恩。朝廷倚畀之重。毋以守礼固辞。　　

○谕军机大臣等、曾国藩奏、任赖等股匪回窜东路。调兵分剿。乔松年奏、贼踪分窜情形各一摺。任赖两逆。由扶沟太康回窜。已至杞县之沙窝。睢州之芋香铺。势将直趋曹境。赖逆又攻破睢州之马头寨。该逆现为沙河大水所阻。不敢西行。折而东窜。防河之策。尚难遽行。曾国藩现令刘铭传等、移赴睢州曹考一路。专办沙河东北之贼。鲍超等军。仍办沙河西南之贼。即著分饬诸军。相机进剿。毋任迁延贻误。致成不了之局。淮南北诸郡大水。实深廑系。抚恤灾黎。万不可缓。入秋以后。水势渐消。河堤既须另修。不妨以工代赈。著曾国藩与吴棠、李鸿章、妥筹办理。毋令被灾地方穷民失所。任赖一股。如窜近徐宿。著吴棠派兵协力剿洗。其张牛股匪。前据李鹤年奏。经豫军追过洪河。已近鄂边。曾国荃前有驻扎德安之奏。著即统兵出省。择要扼扎。督率鲍超等、及曾国藩所派之刘秉璋等军。李鹤年所派之马德昭等军。合力兜剿。如有临敌畏葸。不肯奋勇上前者。即由曾国荃从严参办。务须趁贼势日蹙之时。一鼓殄除。湖北省城及近边一带防务。著官文悉心筹画。督饬办理。毋稍疏懈。曾国藩与曾国荃共办一事。将来无论贼势分合。地方远近。总须联络一气。若能殄灭一股。兵力较易展布。贼踪已近曹考。阎敬铭身任地方。责无旁岱。著即出省督率防兵。认真堵剿。傥再令贼踪蹂躏。定惟该抚是问。河防既暂不能办。乔松年惟当饬令英翰等整饬诸军。视贼所向。会合夹击。不得株守一隅。仅为自完之计。黄河水势盛。涨。目前可称天险。惟转瞬秋深水涸。难保该匪不潜图窜渡。并著曾图藩、阎敬铭、李鹤年、督饬防兵巡船。加意守御。毋任偷越。将此由六百里各谕令知之。　　

○署两江总督李鸿章奏、请将新授福建海坛镇总兵官鞠耀乾暂留江甯副将署任。允之。　　

○命湖北按察使唐际盛来京以浙江盐运使李榕为湖北按察使。　　

○以江苏通州灶匪滋事。革运判郑士彦、同知武祖德职。予库亡守备宋远祥、把总况启兴等。祭葬世职加等。　　

○予湖南安仁等处阵亡殉难贡生曾兴墉等绅民妇女一百十四名口分别旌恤如例。　　

○丙寅。孝懿仁皇后忌辰。遣官祭景陵。　　

○调兵部左侍郎毕道远为户部右侍郎管钱法堂事。以都察院左副都御史胡家玉为兵部左侍郎。　　

○丁卯。上奉慈安皇太后慈禧皇太后幸漱芳斋。侍午膳。　　

○谕军机大臣等、李鹤年奏、捻股分窜。剿办获胜。鲍超奏、置造军器。豫筹布置情形各一摺。张牛等逆。屡被豫军剿败。复经刘松山等军。追至双庙及西平等处。叠次获胜。贼已西窜舞阳。李鹤年务当饬令守庆、马德昭等军。跟踪追击。并著曾国藩檄令刘松山等、督率所部。穷贼所向。尽力蹑剿。毋任喘息。任赖等逆。在睢杞等处肆扰。经潘鼎新率兵会合豫军。剿办获胜。刘铭传亦率所部驰往豫境。该匪突窜祥符兰仪一带。势将由汴梁西遁。李鹤年当一面严防省城。一面檄令豫军奋勇追剿。并著曾国藩饬令潘鼎新等军合力剿办。黄河一带。李鹤年仍当督饬炮船。严防贼匪抢渡。鲍超现驻麻城。据称因帐房车辆未齐。暂行驻候。并述曾国荃函商之语。欲分军布置于光固信阳周口等处。及任齐豫追军驱贼入鄂。截贼归路。就山谷水滨。为扼险殄贼之举。第该匪避兵而行。是其惯技。既知鄂省驻有重兵。岂肯自入陷阱。官文、曾国藩、务当权衡缓急办理。严饬鲍超觇贼所向。迎头截击。陕洛淅川等处。武备空虚。难保该匪不乘虚奔突。李鹤年尤当豫饬该地方官。督饬团练。扼险拒守。并著官文、曾国荃、饬令鄂军越境迎剿。兼顾南阳淅川要隘。以为豫师声援。曾国荃仍遵奉前旨。即行出省。驻扎德安。就近调度。鲍超原摺。著钞给曾国藩、李鹤年阅看。将此由六百里各谕令知之。　　

○戊辰。慈安皇太后圣寿节。遣官祭太庙后殿。奉先殿。上率王以下文武大臣诣慈宁门行庆贺礼。众官于午门外行礼。　　

○诣绥履殿慈安皇太后前。侍早膳。　　

○奉慈安皇太后慈禧皇太后幸宁寿宫。侍午膳。　　

○赐王以下文武大臣、蒙古王、贝子、额驸等食。　　

○己巳。上奉慈安皇太后慈禧皇太后幸漱芳斋。侍午膳。　　

○庚午。谕内阁、吴棠奏、湖河盛涨。扬河东岸民牐倒卸。带塌正堤过水一摺。本年江北各属。因阴雨连旬。湖河并涨。经在事人员启放车南两坝。旁洩水势。而正河溜势如常。此筑彼漫。致将高邮汛清水潭迤南二牐南墙。于六月二十九日辰刻。漫掣倒卸。带塌正堤过水。虽因来源旺极。积长不消所致。该管河汛各员。究属疏于防范。署淮扬道刘咸、著摘去顶带。扬州军捕同知兼管河务范志熙、著革职留任。永高汛千总袁定标、协防徐顺、均著革职留汛效力。以示惩儆。吴棠有督率之责。未能先事筹画。咎亦难辞。著交部议处。该处被水灾黎。荡析离居。情殊可悯。吴棠现已捐廉动款。派员驰赴口门上下。妥为抚恤。即著李鸿章、郭柏荫、遴委妥员。分往高邮兴化东台等处。勘灾赈济。务令实惠均沾。毋使一夫失所。　　

○以湖南官军攻克贵州思南贼巢。赏还已革按察使李元度原衔顶带。予总兵官王永章等升叙有差。　　

○辛未。中元节。上诣奉先殿寿皇殿行礼。
  </div>
  <div class="pagination">
   <a href="清实录同治朝实录_page256.html">
    上一页
   </a>
   <span>
    ...
   </span>
   <a href="清实录同治朝实录_page252.html">
    252
   </a>
   <a href="清实录同治朝实录_page253.html">
    253
   </a>
   <a href="清实录同治朝实录_page254.html">
    254
   </a>
   <a href="清实录同治朝实录_page255.html">
    255
   </a>
   <a href="清实录同治朝实录_page256.html">
    256
   </a>
   <span class="current-page">
    257
   </span>
   <a href="清实录同治朝实录_page258.html">
    258
   </a>
   <a href="清实录同治朝实录_page259.html">
    259
   </a>
   <a href="清实录同治朝实录_page260.html">
    260
   </a>
   <a href="清实录同治朝实录_page261.html">
    261
   </a>
   <a href="清实录同治朝实录_page262.html">
    262
   </a>
   <span>
    ...
   </span>
   <a href="清实录同治朝实录_page258.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
