<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1857 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1857 页/共 1860 页</h1>
    <div class="content">
○丙午。太上皇帝命皇帝诣天神坛。仪郡王永璇、成亲王永瑆、分诣地祇坛、太岁坛祈雨　　

○丁未太上皇帝命皇帝偕仪郡王永璇、成亲王永瑆、诣大高殿、时应宫、雷神庙祈雨。　　

○癸丑。敕谕、前据定边左副将军图桑阿、参奏参赞大臣额勒春、牟利营私各款。当经将额勒春革职拏问。派丰绅殷德前往严审。续据喀尔喀王萨木丕勒多尔济、呈递理藩院公文。控告额勒春纵子妄为。及苦累蒙古各款。核对所发月日。始知图桑阿已闻萨木丕勒多尔济业经呈控。难以掩饰。始行补参。而于额勒春肆意妄行诸重款。仍未据实奏出。复降旨将图桑阿革任。一并交丰绅殷德审明治罪矣。所控条内。有乌梁海例。进贡马到乌里雅苏台。额勒春令家人向索马四十匹。伊即挑存二十匹。又勒索羊一百只。乌梁海祇应付五十只一节。可见额勒春、贪鄙已极实难宽宥。向来派往各路大臣于所管部落尚多有备带赏需散给者岂有转向所部等人勒索之理。大失满洲大臣颜面。况额勒春曾任巡抚司道。养廉丰厚。积有钜万家赀。经朕派往乌里雅苏台。办事自应于所属部落。体恤赉予。方不失特遣大臣抚驭外藩之道乃额勒春、转肆行勒索殊出情理之外。虽各该处大臣需用马匹牛羊土物等项。不能不向各该处买用。其中稍知大体者。自必多给价值购买。即贪小之辈。亦不过官价给值。何至有藉端勒取等事。似此不肖贪黩劣员。不特新疆各路为然。即督抚中亦曾有败闲荡检者。朕实以为渐也何以肃纲纪而儆官邪即如前岁黑龙江将军都尔嘉、明亮、舒亮、索取貂皮。以至激而上控。从前高朴之私卖玉石格绷额之勒索回子而督抚中则有伍拉纳、国泰等。营私贪黩者不一而足。一经败露俱已分别正法发遣从重治罪。并节经降旨明白通谕。各大臣等宁不知之。自应益怀儆惕。共励廉隅。乃谆谆训谕。不啻至再至三。今额勒春、复有向乌梁海索取马羊之事。伊等不知自爱。甘蹈刑辟。固不足惜。而大臣等每有此等不肖之事。玷辱满洲。朕实引以为愧。即以私带玉石一事而论。曾经降旨严禁于守卡侍卫起程时。人给一纸。俾知提撕儆戒。立法不为不周。而上年仍有守卡侍卫恒义等夹带私玉之事。在此等穷苦微员。一经犯法。尚当严办示徵。若大臣等出此。更当从重惩治。著将此旨通谕各省新疆将军大臣、及督抚等知之。并著各照录一通。揭之衙门大堂。入于交代。俾各触目警心。共知戒惧。倘经此次训谕之后。复有仍前骩法者。必当加倍治罪。伍拉纳、高朴额勒春等。皆前车之鉴。毋谓朕不教不诫也。凛之慎之。　　

○戊午。敕谕、据贡楚克扎布奏请、将从前伍弥乌逊奏交绿营官员指教种地之察哈尔兵丁。淮其仍回原游牧处所。照料牲畜种地等语。所奏是、著照贡楚克扎布所请将察哈尔人等种地器具牛只。并此三年耕获积存之谷麦。俱赏伊等准其回归本游牧处所但伍弥乌逊从前奏留察哈尔兵丁教种田地。原以伊等不谙耕种起见。视其已能。即应令其回归本游牧处所种地。兼可照顾牲畜。乃一味糊涂。令伊等频赴塔尔巴哈台地方。几至有误伊等牧放牲畜之事。从前伍弥乌逊妄奏。借给土尔扈特过夏地方。已将伊治罪。今复施恩令伊往哈密承办事务。伍弥乌逊著严行申饬。嗣后诸事务须留心。更加谨慎。倘若仍前糊涂办理。朕必从重治罪。　　

○己未。敕谕、皇帝自受政以来。夙夜仰体朕意。承观孝养。皇后亦克尽孝敬。朕心深为欣悦。不意皇后不幸薨逝。朕甚悼焉。今已逾百日。不但皇帝中宫不可久旷。即晨昏定省子妇之职缺如。朕心亦颇不愉。但皇后薨逝甫经百日。虽不便即举行继立皇后典礼。知应为皇帝先行册封皇贵妃。今贵妃钮祜禄氏、系朕从前选择赐皇帝为侧福晋者。观其人品端谨庄重。且能率下。即将贵妃钮祜禄氏册封为皇帝之皇贵妃。表率宫庭。上以孝养朕躬。佐皇帝以绥福履。襄成内治。俟二十七个月后。再举行册立皇后典礼外。所有册封皇贵妃典礼。著该部衙门。查例办理。　　

○丙寅。敕谕、皇帝恭祭方泽大祀。大学士及各部院九卿。皆应陪祀。乃本日各部尚书等。惟礼部堂官在坛执事。而金士松、周兴岱、亦复来园。其余五部满汉堂官。多以会奏来园。并未陪祀。各部院陈奏事件。该堂官等本应到园祇候。但值郊坛大典。理应敬谨陪祀。即有陈奏事件。何妨堂官一人先行来园呈递。其余各堂官。尽可于陪祀后再行赶到。即如阿哥等此次皆系于陪祀后来园。为时尚早。仍可无误。况本日所奏事件。多系军机大臣、会同各该部具奏。该堂官等又何得藉此俱行来园。自系藉称奏事。可免行礼。贪园安逸以致大祀典礼。陪祀大臣寥寥。殊非敬谨襄事之道。所有本日来园、并未陪祀之各部院堂官等。俱著查明交部议处。其查班之科道等亦未查奏。并著交部察议。　　

○戊辰。太上皇帝同皇帝幸避暑山庄。自圆明园起銮。　　

○是日。驻跸南石槽行宫。　　

○己巳。驻跸密云县行宫。　　

○六月。庚午朔。驻跸要亭行宫。　　

○辛未。驻跸两间房行宫。　　

○壬申。驻跸常山峪行宫。　　

○癸酉。驻跸喀喇河屯行宫。　　

○甲戌。太上皇帝同皇帝诣热河文庙行礼。　　

○诣永佑寺行礼。　　

○是日。驻跸避暑山庄。至八月已未。皆如之。　　

○乙亥。敕谕、工部奏。此次巡幸热河所有沿途桥座查对丈尺多有不符开单进呈。朕初意本欲令侍郎张若渟率同原查工部司员及未经承办之道员、如方受畴等。前往逐一查勘。其中弊窦。无难水落石出。因思直省办差官员旧弊。于桥座一项。或因山水长发无常。于原定丈尺外宽为搭盖。或于无水处所。亦搭桥座。藉此为开销地步。以此项之有余。补彼项之不足。此等情形。朕所素知。但所搭桥座。不过于原定丈尺宽搭数丈。何至怀柔、密云、滦平、三处桥座。辄浮开至五百九十余丈之多试思直隶有五六百丈之宽河乎。此非承办之员。因朕不察。日甚一日。大作浮冒乎本应彻底根究示儆。但朕向来办事。不为已甚。去其已甚。朕年开九袠。自上年授玺后。敕几训政。率同子皇帝巡方肄武。实属吉祥盛事。不值因此将直隶大小承办官员普行惩究。梁肯堂在总督任多年。办事尚属勤谨。且受恩深重。谅亦不肯因此等细事。自有所染指。但不过意存回护耳。是以仍交该督查办。梁肯堂务须秉公确查。据实参奏。加倍罚赔。该省桥座。浮开丈尺。谅不止此一次。今朕就事论事。特交办理。若该督有心袒庇属员。不行查参。无难再派亲信王大臣。前往查明办理。则是梁肯堂失察于前。又复欺罔于后。该督自思赏得何罪。彼时朕虽不为已甚。不可得矣。凛之。慎之。　　

○闰六月。甲辰。太上皇帝御山庄宫门。观皇帝及扈从诸臣射。　　

○丁巳。敕谕、据奇丰额等奏、本年应解往伊犁之布匹棉花。业经全行起运。并挑挖十二军台河渠一摺。回民素恃种地为生。引用河渠之水。灌溉田亩。尤属紧要。叶尔羌所属十二军台之河渠。自六十年间业经淤塞。自当早为挑挖。乃奇丰额等至今始行奏办。甚属迟延。著饬行。但奇丰额等摺内所称、自六十年间。因该处十二军台之回民。迁避瘟疫。以致河渠淤塞等语。朕自平定回部以来。恩恤回仆人等。与内地民人无异。六十年叶尔羌所属十二军台回民。遭逢瘟疫时。或无庸赈恤。而该处大臣等、亦当奏闻。将被疫回民。应纳当年正赋。或请展限。或请蠲免。候朕施恩。乃彼时竟不奏闻。殊属错谬。今此事既往。亦弗深究。著交驻劄各回城大臣等。嗣后众回民等如再遇有偏灾。即行奏闻。俾沾恩惠。以示朕轸恤回仆之意。断不可仍复隐匿不奏。再此次该处阿奇木伯克、阿克伯克、派拨驴六百头。帮运应解伊犁布匹棉花。又招募回夫四百名。挑挖河渠。所办甚属可嘉。著加恩由彼处库内赏给阿克伯克蟒缎二匹。大缎二匹。以示奖励。其在事出力之原任阿奇木伯克托克托尼杂尔。著加恩赏给七品顶戴。俟有小伯克缺出。即行坐补。托克托尼杂尔。既系阿克伯克外甥。交阿克伯克妥为约束。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百九十六


大清高宗法天隆运至诚先觉体元立极敷文奋武孝慈神圣纯皇帝实录卷之一千四百九十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

嘉庆二年。丁巳。秋七月。己丑。敕谕、据吉庆奏、土田州知州岑煜等、雇募人夫乡勇。解站协运。并守卡防堵。甚为奋勇等语土田州知州岑煜、除前已赏给四品官。并赏戴花翎外。著再交部议叙加级。土巡检黄瑜、著赏给土县丞职衔。生员岑勋、著赏给六品顶戴。岑大柱、赖广元、王士荣、沈世英、著赏给七品顶戴。其随同剿贼出力之参将刘荣庆、著赏戴花翎。骁骑校额尔登布、守备马相、千总沈如学、张天仲、把总马成玉、额外外委余承祖、郭子明、俱著赏戴蓝翎。至彭承尧之子参革游击彭朝龙、随营效力颇为奋勇。亦著赏还原衔。再浙江贡生李承烈、生员张迎煦经管军火兵马档册事件。均无贻误著各以训导选用。以示鼓励。　　

○辛卯。太上皇帝同皇帝御清音阁。赐扈从王公大臣、蒙古王、贝勒、贝子、公、额驸、台吉等食。至乙未皆如之。　　

○八月。庚子。太上皇帝同皇帝御清音阁。青海辅国公格勒克喇布济等二人、乌梁海副都统品级总管彻登丕勒等三人、杜尔伯特扎萨克头等台吉博贝等三人入觐。并赐食。　　

○敕谕曰、汪新奏藩司祖之望、现丁外艰。该员经手军需。款项繁多。未便另易生手。请暂行留任等语。从前曾有在任守制者。乾隆数十年来。久经停止。无论内外大臣并无一人夺情之事。即道府以下官员。亦均令其离任终制。今湖北荆襄一带。匪徒滋扰。现经官兵剿捕。藩司为钱粮总汇。经手军需。一切事务纷繁。难以遽易生手。自未便复拘常例。况既据该抚具摺奏恳。令祖之望。在任守制。实出不得已。著照所诸暂留湖北布政使之任。以资经理。该藩司每日办公。著以素服视事。遇有典礼应用吉服。俱不必与。其在内署时。仍准其持服。庶于公务私情。得以兼尽。此系为军务需人起见。权宜办理并非开在任守制之例。将此通谕知之。　　

○辛丑。太上皇帝同皇帝御清音阁。赐扈从王公大臣、蒙古王、贝勒、贝子、公、额驸、台吉等食。至甲辰皆如之。　　

○敕谕曰、李奉翰奏、河南布政使吴璥、现丁内艰等语。藩司为钱粮总汇。豫省一切军务支用款项。皆系吴璥经理。未便遽易生手。著照祖之望之例。暂留藩司之任。在任守制。　　

○戊申。太上皇帝同皇帝御清音阁。赐扈从王公大臣、蒙古王、贝勒、贝子、公、额驸、台吉等宴。至辛亥皆如之。　　

○己酉。万万寿圣节。太上皇帝御澹泊敬诚殿。皇帝率扈从皇子、皇孙、王公大臣官员、蒙古王、贝勒、贝子、公、额驸、台吉等。行庆贺礼。　　

○壬子。敕谕、据伊桑阿奏、库车之阿奇木伯克迈哈默特鄂三、呈报疏纵脱逃。看守贼犯之都管伯克库楚克等行贿。请将库楚克阿普都克哩木发往伊犁等语。迈哈默特鄂三系鄂斯满之子。今如此晓事。不负朕从前加恩伊父之处。甚属可嘉。著由内赏给金盒一个。蟒缎一匹。大缎二匹。黄缎大荷包一对。小荷包四个。以示奖励。库楚克阿普都克哩木、将应看守贼犯。并不加意以致脱逃。复有行贿。殊属不堪。本宜照伊桑阿所奏、责打四十板。连家属发往伊犁。但贼犯业经拏获。念库楚克阿普都克哩木、系糊涂回子。姑著加恩免责。仍将家属一并发往伊犁充当苦差。余照所请。　　

○己未。太上皇帝同皇帝诣永佑寺行礼。　　

○敕谕、大学士公阿桂、老成练达。更事多年。自平定西陲时。即随同出师。旋经理新疆事务。周详妥善。懋著勤劳。嗣剿办两金川。畀以将军重寄秉承方略。坚持定见。克蒇钜功。特封为一等诚谋英勇公。赏给四团龙补服、黄带、紫缰、红宝石顶、双眼花翎、图像紫光阁、以旌勋绩。自简任纶扉。综理部务。赞襄枢要二十余年。前因撒拉尔、及石峰堡回匪滋事。统兵剿捕。立就殄平。复经加赏轻车都尉世职。即令伊长孙承袭。叠沛恩施。正资倚畀。近年来虽精力渐衰。两耳重听。犹照常趋直。夙夜靖共。昨闻患病颇剧。即特派贝勒绵亿、御前侍卫丰绅济伦、由热河驰往看视。并赏赐陀罗被。仍冀调理或可就痊。兹闻溘逝。深为悼惜著既令绵亿。并另派散秩大臣一员。带同侍卫十员前往奠醊。加恩晋赠太保。入祀贤良祠任内降革罚俸处分。俱著开复。所有应得恤典。著该衙门察例具奏。以示轸念耆勋至意　　

○庚申。太上皇帝同皇帝自避暑山庄回銮　　

○是日。驻跸喀喇河屯行宫。　　

○辛酉。驻跸常山峪行宫。　　

○壬戌。驻跸两间房行宫。　　

○癸亥。敕谕、原任大学士公阿桂、因病溘逝。当经加恩晋赠太保。入祀贤良祠。特派贝勒绵亿、前往奠醊。今思阿桂宣力年久。前此平定金川。勋绩懋著。朕本欲于回銮后亲行赐奠。但计算日期彼时久已出殡。其茔地距城更远。难以亲临。若于到园后特行进城。大臣等均以朕年已望九。恐致过劳。再四奏恳。不得不俯从所请。因思皇帝在青宫时。阿桂即充总师傅谙达。皇帝可于九月十一日亲往赐奠。以示优礼勋耆。有加无已至意。　　

○是日驻跸要亭行宫。　　

○甲子。驻跸密云县行宫。　　

○乙丑。驻跸南石槽行宫。　　

○丙寅。太上皇帝同皇帝还圆明园。　　

○诣安佑宫行礼。　　

○九月。庚午。敕谕、据太常寺奏、本月初七日。在卢沟桥操演火炮。火器营大臣俱系出差。仅将翼长衔名填注祭文行礼等语。操演火炮。乃国家大典。绵恩既系管理该营。理宜亲身往祭。今绵恩以王位自居。并不前往。甚属疎忽非是。著罚绵恩亲王俸半年。以示惩儆。嗣后若仍如是疎懒。不以事为事。朕心降其王爵。朕于诸务。俱系循理秉公。即皇孙有过。朕必较他人加重办理。将此通行晓谕八旗各营大臣等知之。　　

○乙亥。太上皇帝幸静宜园驻跸。至丁丑皆如之。　　

○戊寅。太上皇帝还圆明园。　　

○戊子。敕谕曰、英善题报夏田麦豆实收分数一本。将乾隆元年三年以来所有题奏谕旨各条。胪列在前。殊属无谓。各省题报年岁收成分数。本属照例之事。该督抚祇须将本年各府州县收成几分之处。详悉开载。乃英善于甘省麦收分数本内。将乾隆初年所奉条例。连篇累牍。逐一声叙。转致眉目不清。英善著传旨申饬。嗣后各省督抚每年按例题报收成分数各本。惟就本年情形简明叙列。以便一目了然。毋得牵叙远年例案。致滋繁冗　　

○庚寅。敕谕、前因原任大学士孙士毅、宣力有年。屡著劳绩。已降旨照所请令伊长孙孙均、承袭伯爵。并照所请入于汉军旗分。兹孙均来京谢恩著入于正白旗汉军。并著加恩在散秩大臣上行走。以示眷念劳臣至意。　　

○冬十月。戊戌太上皇帝同皇帝诣恩慕寺、恩佑寺、行礼。　　

</div>
    <div class="pagination">
<a href="清实录乾隆朝实录_page1856.html">上一页</a><span>...</span><a href="清实录乾隆朝实录_page1852.html">1852</a><a href="清实录乾隆朝实录_page1853.html">1853</a><a href="清实录乾隆朝实录_page1854.html">1854</a><a href="清实录乾隆朝实录_page1855.html">1855</a><a href="清实录乾隆朝实录_page1856.html">1856</a><span class="current-page">1857</span><a href="清实录乾隆朝实录_page1858.html">1858</a><a href="清实录乾隆朝实录_page1859.html">1859</a><a href="清实录乾隆朝实录_page1860.html">1860</a><a href="清实录乾隆朝实录_page1858.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
