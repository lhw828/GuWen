<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 454 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 454 页/共 505 页
  </h1>
  <div class="content">
   ○又谕、常顺、保英奏、整理台站情形。请饬拨饷银以备边费。派员经理台务。挑练蒙古兵丁。哈萨克头目捐助驼马各摺片。科布多所属台站。差使繁重。驼马倒毙甚多。自应量加体恤。常顺等拟将本年呈报驼马倒毙数目。照向章加一成核办。并于军需项下动支银三万两。为整理台站之用。均著照所议办理。科城支应一切差务。及修筑城垣、接济土尔扈特、需用经费。请拨银十万两。著户部照数拨给。并于年内先解到银五六万两。以应急需。常顺等以科属台站紧要。拟照乌城章程。派委笔帖式章京等分赴各台经理。及给发官兵口粮。均著照所请行。蒙古人众。积弱已久。常顺等现拟挑选蒙古兵丁二三百名。训练成军。即著随时认真教练。俾成劲旅。藉资臂助。哈萨克头目扣凯等捐助驼马。尚属急公。即照所请赏给五六品功牌。以昭激劝。将此各谕令知之。　　

○拨神机营洋马枪二百杆。解赴科布多军营备用。　　


v大清穆宗继天开运受中居正保大定功圣智诚孝信敏恭宽毅皇帝实录卷之三百三十九　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十一年。壬申。八月。戊辰。遣官祭黑潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、明善奏、遵查专案工程。请派员承修一摺。所有东陵更衣殿暨端悯固伦公主园寝茶膳房等处工程。著派本年承修另案工程之大臣胡家玉、延煦、一并敬谨承修。　　

○又谕、荣禄奏、遵查专案工程。请派员承修一摺。所有慕陵隆恩殿等处各工。即著本年承修另案工程之大臣董恂、崇厚、一并敬谨承修。另片奏、查明泰陵被风树株情形。请援案办理。暨泰东陵隆恩殿西边树株并甎石情形。请归前案一并修砌等语。均著照所议办理。　　

○又谕、前据总司稽查定陵工程恭亲王、宝鋆奏称、本年夏闲雨水过多。派委前监督贵宝前往查勘。嗣据该员回京禀称定陵瓮券门等处。闲有渗漏。并井亭有被水冲刷沉陷情形。请饬承修大臣带同原派监督等赴工修理。当即照所请行。兹据承修大臣皂保奏称、应修各工。现已购料鸠匠。迅速办理。惟据商人郭林呈控郎中阿尔萨兰有诈索赃银故令井亭沉陷情弊。请交刑部讯办等语。著派桑春荣会同宝鋆前往定陵。将各工情形敬谨查勘。并将井亭究系因何沉陷。据实具奏。再降谕旨。　　

○己巳。遣礼部尚书灵桂为正使。总管内务府大臣桂清为副使。持节诣皇后邸。行大徵礼。　　

○谕军机大臣等、邵亨豫奏、请饬刘盛藻赴陕接统铭军等语。铭军素称劲旅。前因曹克忠与该军未能联络。谕令李鸿章悉心筹画。撤回安插。业经李鸿章奏请饬在籍臬司刘盛藻赴直筹议。当谕令英翰传知该臬司兼程赴津。听候李鸿章面授机宜。迅行赴陕接统。顷据该抚所奏。是刘盛藻久为铭军悦服。兵将自必相孚。惟该臬司尚当前赴天津。到陕有需时日。邵亨豫仍当随时筹画。妥为布置。一俟刘盛藻到后。筹商一切。奏明办理。穆图善现已起程。赴乾邠一带驻扎。前已谕知该将军毋庸留调铭军。以一事权。所有一切机宜。即著邵亨豫与李鸿章咨商妥办。将此由四百里密谕知之。　　

○又谕、荣全、富和奏、查明保升参款。恳准留营。富和奏、整顿台站。荣全奏、接阅俄工来文各摺片。保升不能约束兵丁。以致骚扰台站。咎有应得。据荣全等讯明台站官兵亦实有供支迟延藉词躲差情事。情尚可原。保升业经革职。著暂缓拏问。留于军营充当苦差。以观后效。保升所部参领等五员。现均摘去顶带。分别惩办。其滋事兵丁。仍著荣全等确切查明。从重惩治。以儆效尤。不得含糊了事。至台站官兵支应要差。日形疲玩。积弊甚深。现当整顿台站之时。岂可任其废弛。富和以各台稽压文报。勒索赏需。请明定章程。革除恶习。均系台站应办之事。著即知照各城将军大臣等。于所属各台。一体申明旧章。实力整顿。不得有名无实。至荣全接阅俄官来文。其意不欲中国官兵前往伊犁。托词以缓我师。居心实为叵测。荣全已将接济官兵银两。交克柯色本等运赴伊犁分给。以安众心。自系权宜办法。仍著懔遵叠次谕旨。妥慎筹办。毋为俄人所愚。玛纳斯为伊犁东来要地。务当设法早筹收复。现在吉林官兵业经到齐。粮石可以收获。宜及时整备队伍。妥为调度。以期进取。英廉查探情形若何。暨俄国续有何信。攻荣全随时酌度。相机办理。俄国住京使臣倭良嘎哩如有与总理各国事务衙门商议之处。已谕该王大臣随时知照矣。将此由五百里各谕令知之。　　

○庚午。谕内阁、李鸿章奏、畿境各属被水地方。请截留漕米接济等语。本年夏秋之交。顺天等处雨水暴发。致上游各河漫溢出口。附近永定滹沱两河地面。田庐禾稼。多被淹没。小民荡析离居。殊堪悯恻。亟应妥筹接济。加恩著照所请。截留江北运米十万五千八百余石。以备各属赈济之用。该督务当督饬司道遴委妥员。会同各该州县查明被灾轻重。核实散放。仍随时体察情形。妥为抚恤。总期实惠均沾。毋令一夫失所。用副轸念灾区至意。　　

○又谕、英翰奏、特参庸劣不职各员。请旨分别降革一摺。安徽候补知府甘时化、才欠开展。难资表率。著以同知降补。调补繁昌县知县何元炳、行止乖谬。候补布政司经历杜光邦、举动躁妄。太和县教谕霍敬修、年力衰颓。均著即行革职。试用从九品阮恩甲、任性妄为。声名狼藉。著革职永不叙用。阜阳县知县王国均、不谙吏治。难膺民社。该员文理尚优。著以教职改补。以肃官方。　　

○谕军机大臣等、前因何璟奏、已革提督李世忠。擅自出外。请饬严加管束。当经谕令何璟派员押令该革员迅回固始本籍。并令钱鼎铭饬令该地方官随时管束。兹据英翰奏称、李世忠虽与叛匪李四聋子同族。彼此向有仇隙。该匪起事时。李世忠外出业经两月。该革员之子李显谟一闻警信。即赴省驰告。并将李四聋子家属诱获。复随同官军追拏余匪。李世忠在上海得信后。即由轮船旅皖。现已接取家属。拟在妥省地方暂住。以避物议等语。李世忠果能安分守法。朝廷自当保全。不使无地自容。兹据英翰将该革员现在情形。缕晰上陈。著准其在安徽地方居住。责成英翰随时查察。如有不法情事。一面密速具奏。一面相机办理。毋贻地方之害。将此各密谕知之。　　

○辛未。谕内阁、彭玉麟奏、提督伤病未痊。请开缺回籍调理等语。长江水师。关系紧要。黄翼升自＜??闲＞任提督以来。巡阅操防。是其专责。遇有庸劣不职各员。即应随时参劾。以肃营伍。乃直至此次彭玉麟巡阅各镇。该提督始行会衔参奏。殊属颟顸。至该提督所收外来候补人员至二百七十余员之多。亦属不合。本应即予惩处。姑念该提督从前带兵江上。屡著战功。从宽免其置议。长江水师提督黄翼升、著准其开缺回籍调理。　　

○又谕、彭玉麟奏、酌筹水师事宜。请旨遵行一摺。长江水师。控制数省。关系綦重。彭玉麟所陈四条。切中时弊。深堪嘉尚。提督一缺。管辖江面五千余里。非有智识闳远。天资忠亮。并秉性刚方。威克厥爱。及操守清廉。敬慎畏法者。难以胜任。著统兵大臣及各直省督抚随时留心。自现任候补提镇以至偏裨。其才识足任此缺者。即行密保。候旨＜??闲＞用。其各营弁勇。有才堪造就者。并著责成各镇将随时咨明提督及沿江各督抚。留心考察。次第擢用。不使有用之才。沉沦末秩。用备干城之选。军营以诚朴为先。水师初设。均能勤苦耐劳。所向有功乃近来竟有修饰厨传讲究应酬等事。种种恶习。深堪痛恨。所有各营摊派名目。著永远禁革。傥有仍蹈故辙私立名目者。即照克扣军饷例治罪。该管督抚提镇徇隐不参劾者。别经访闻。一并治罪。以肃军律。长江水师。经兵部议定。不得搀用另项水师人员。定章最严。近来该管提镇。有意见好。滥收外来人员。一标至二百数十员之多。迨经彭玉麟查阅。且有并无其人者。营制纷杂。几不可问。著照该侍郎所拟。提标止准酌留三四十员。各镇标止准酌留一二十员。此外概行遣撤。傥所留各员弁。有不安本分暨别有嗜好者。即随时参革。毋得稍存姑息。各员弁用竣后。不准再行滥收。如有缺出。专于长江水师兵勇中拔补。水师额兵出缺。即于本地招募。藉资得力。提督总兵本属平行。长江水师岂容歧异。即著遵照定制办理。遇有各总兵所属汛地员弁缺出。即由该管总兵拣员署理。咨明提督请补。如提督叙补非人。该管总兵亦即咨明更正。用资整顿而杜弊端。另片奏、请停止水师肄习弓箭。以期专精一技等语。水师所用。本以使舵放炮为优劣。何得藉口演习弓箭。致开陆居之渐。著照所请。所有长江水师。及江苏新改之外海内洋内河水师。均著专习枪炮。毋庸兼习弓箭。该提督随时操演及考拔各缺。亦著照旧章办理。经此次训谕后。该提镇及各该管督抚等、务当随时访察。遇有前项情弊。即行从严参办。庶不至真才废弃。陋习日深。用副朝廷廑念东南整饬戎行至意。将此通谕知之。　　

○又谕、前因长江水师地段绵长。恐该将弁等日久生懈。特命前兵部侍郎彭玉麟前往沿江各营。周历察看。妥筹整顿。叠据该侍郎将庸劣不职各员分别参奏。是该将弁等怠惰废弛。积习已非一日。并称水师各营。近亦沾染绿营习气。讲究酬应。应严禁摊扣名目等语。因恩他省水师。并各直省陆营。此等情形。断不能免。著通谕各督抚提镇等。将各该省营伍加意整理。严饬该将弁认真操防。力除各项陋习。傥查有庸劣不职及徒尚虚文者。即行随时参奏。不得稍事姑容。经此次训谕后。该督抚提镇等务当破除情面。整肃营规。毋负朝廷谆谆诰诫至意。　　

○调福建水师提督李成谋为长江水师提督。以直隶大名镇总兵官彭楚汉为福建水师提督。　　

○追予江南江西各属阵亡殉难县丞刘鸾钧等绅民妇女四千五百十三员名口分别旌恤如例。　　

○追予浙江钱塘殉难从九品章锡桂暨戚属人等分别旌恤如例。　　

○癸酉。秋分。夕月于西郊。遣郑亲王庆至行礼。　　

○谕内阁、金顺自＜??闲＞放乌里雅苏台将军后。督带所部。由甘肃甯夏起程赴任。行至山西包头地方驻扎。属次有旨严催。徘徊不进。嗣据该将军沥陈赴任未能迅速。自请交部议处。并请带队赴甘肃甘凉镇番一带。效力前驱。朝廷格外恩施。不加谴责。俯允所请。原冀其力图振作。稍赎前愆。迺迟至数月。始据奏称驰抵甯夏。筹布镇番防剿事宜。并无起程前往甘凉镇番之语。且以会剿蒙地窜匪为词。直欲安坐甯夏郡城。遥为控制。实属意存取巧。大负委任。金顺著开乌里雅苏台将军之缺。交部严加议处。仍著迅速拔队。克期西进。傥再迟延。朝廷惟有执法从事。毋谓言之不豫也。懔之。寻兵部议。金顺应照溺职例革职。现奉旨饬令拔队西进。请作为革职留营效力。从之。　　

○谕军机大臣等、金顺奏、驰抵甯夏。筹布镇番防剿事宜。并派队会剿蒙地窜匪一摺。览奏实堪诧异。金顺驻军包头。徘徊观望。久未赴任。朝廷念其行役之艰。允其西征之请。已属格外体恤。且冀其失之东隅收之桑榆也。该将军受此重寄。宜如何感激图报。踊跃前驱。乃自六月中旬拔队后。迟回两月。始抵甯夏。又不遵旨即赴甘凉等处扼要驻扎。辄以筹商军粮及布置镇番防剿为词。意图久驻甯夏。实属有意迁延。大负委任。现在肃州回匪。虽经徐占彪进剿屡胜。而贼尚负嵎。成禄一军。出关无期。非得一支劲旅前往接济。不能迅奏肤公。著金顺即日督率所部。由甘凉镇番一带鼓行而西。径赴肃州。到肃后即行奏闻。听候谕旨。河州抚事已定。西甯等处。左宗棠现已派拨劲兵。相机剿抚。金顺率旅西行。专赴肃州一带。于抚局并无妨碍。至蒙地窜匪防剿事宜。本系张曜专责。该将军若再分兵会剿。则西进之兵。转形单薄。著即督饬程朝立等、与刘宏发各营接踵前进。毋再稽迟。沿途军粮。即著知照张曜代为筹画。该将军不得藉口粮运艰难。耽延时日。经此次训诫后。金顺当激发天良。力图报称。毋得巧为尝试。自速愆尤。将此由五百里谕令知之。　　

○以科布多参赞大臣常顺署乌里雅苏台将军。镶黄旗汉军副都统托伦布署科布多参赞大臣。　　

○以尽先副将徐道奎为直隶大名镇总兵官。　　

○甲戌。遣官祭贤良祠。　　

○命广东布政使邓廷楠来京。以广东按察使俊达为布政使。河南开归陈许道张瀛为广东按察使。　　

○　　

○乙亥。世宗宪皇帝忌辰。遣官祭泰陵。　　

○以神灵显应。加江苏上海县天后封号曰嘉佑。风神封号曰昭应。海神封号曰恬波。湖南长沙县曹将军封号曰昭应。陶烜真人封号曰灵应。陶淡真人封号曰昭显。陈九龙将军封号曰灵应。　　

○谕军机大臣等、都兴阿奏、拏获抢劫盗犯。并请将疏防劫饷之总兵议处各摺片。奉天马贼充斥。叠经谕令都兴阿等严饬所属认真剿捕。兹据奏称先后拏获盗犯一百六十七名正法。该匪等扰害地方。股数甚众。虽经叠次拏获夥匪。而著名要犯。漏网尚多。难保不日肆蔓延。酿成巨患。著都兴阿、瑞联、恭镗、懔遵叠次谕旨。严饬带兵员弁及地方文武。将各处首从匪徒一律摉捕净尽。务绝根株。毋稍松懈。总兵张得禄驻扎新民屯。距兴隆甸甚近。于饷鞘被劫一案毫无觉察。著交部议处。都兴阿前奏。未经声明附参。著一并交部议处。本年三月闲。有人奏、金州协领书明额等匿灾纵勇。及牛庄防守尉果勒明阿纵赌酿盗。以致连劫当行等情。当交部兴阿等查奏。迄今已逾半年之久。各匪犯已否拏获。何以尚未奏覆。殊属玩延。著该将军等迅速查明。据实具奏。将此各谕令知之。　　

○以记名提督周寿昌为贵州安义镇总兵官。　　

○追予江苏各属阵亡千总音宋九等一百二员祭葬世职加等。附祀提督杨鼎勋专祠。　　

○赏普济堂、功德林、煮赈小米八百名。　　

○戊寅。谕军机大臣等、前据景廉奏需饷孔亟。各省专协各饷。未报起解。当谕令户部查明严催。并再筹拨银一二十万两。以资接济。兹据奏称、该都统军饷历年提拨各省应解之款。山东欠解银十八万五千两。山西欠解银一万五千两。河南欠解银九千一百两。又本年六月闲。奉旨提拨直隶四川山东山西河南陕西湖北欠解新疆饷银各六七万两。应一并严行催解。并拟再于山东山西河南三省积欠新疆协饷项下各提拨银五万两。俾资应用等语。景廉剿办乌噜木齐逆匪。现在筹画进兵。所有粮饷转运各事宜。需款甚钜。必须源源接济。方可无误事机。著李鸿章、吴棠、李瀚章、丁宝桢、鲍源深、钱鼎铭、邵亨豫、郭柏荫、严饬各该藩司。将欠解景廉军饷迅即如数拨解。并著丁宝桢、鲍源深、钱鼎铭、将此次该部续拨之款一并迅筹。均解交察哈尔都统转解景廉军营收用。该督抚等务当顾全大局。力筹解济。不得稍涉延宕。致误要需。将此各谕令知之。　　

○以故青海扎萨克贝子索诺木丕勒济子棍楚克拉旺丹忠袭爵。　　

○以湖南官军剿平贵州香炉山等处贼垒出力。赏总兵官邓善居一品封典。提督刘光文、总兵官邓善端、副将唐家顺、唐自顺、参将刘得胜、游击孙得胜、吕贵林、巴图鲁名号。同知唐承绪、守备濮维嘉等花翎。从九品任翊清蓝翎。余加衔升叙有差。　　

○追予广西各属阵亡参将刘希贤等四十六员祭葬世职。　　

○追予湖北各属阵亡殉难把总曹运升等绅民妇女五十四员名口分别旌恤如例。　　

○己卯。谕内阁、恭亲王等奏、纂辑剿平粤匪方略四百二十卷。剿平捻匪方略三百二十卷告成。奉表恭进一摺。剿捕粤匪。始终道光三十年。至同治四年克复江甯省城。嗣后按捕余孽。又历年余剿捕捻。匪。始于咸丰元年。至同治七年在直隶地方并力歼除。计办理军务。前后十有九年。各路军营及内外臣工章奏纷繁。我文宗显皇帝神谟广运。指示机宜。圣训昭垂。军民感服。迨朕御极后。禀承慈安皇太后慈禧皇太后懿训。烛照无遗。同符先烈。戡定大难。用厎敉平一切机宜运画。允宜垂示将来。恭亲王等奉命纂办数年来率同在馆人员陆续缮辑呈进。随时披览。卷帙繁多。尚为详悉赅备。所有大小出力各员。自应普加优奖。恭亲王等摺内虽自称不敢仰邀议叙。仍应特沛恩施。恭亲王著赏加二级。并钦奉慈禧皇太后颁发御书訏谟辰告扁额一方。赏给恭亲王。以示优异。文祥、宝鋆、沈桂芬、李鸿藻、均著赏加二级。该提调等在军机处行走有年。平日办事。俱属勤慎。此次在馆。或总司纂辑。或分司检校。均能奋勉出力。迅速告成。著照所请给予奖励。其余誊录供事人等。著俟陈设本全行完竣后。由恭亲王等核其在馆功课及平日差使。分别等第。造册注明。咨部奖叙。其应知何过班铨选之处。均由该部核办。该誊录供事等当差勤苦。异常出力。所有从优给予分发各员。初恩照所请行。　　

○又谕、顺天府奏、被水各州县请赏给银米赈济一摺。本年顺天所属之宛平等州县。被水成灾。小民情形困苦。殊堪矜悯。加恩著照所请。除由直隶截留漕粮内拨给顺天所属六万石外。再于京仓添拨米二万石。并由户部拨银六万两。以资赈济。万青藜等即饬该地方官等赶紧查明被灾户口。核实散放。妥为办理。务期实惠均沾。毋令一夫失所。用副朝廷轸念灾黎至意。　　

○以纂辑剿平粤逆捻逆方略告成。予总纂兼提调官宗人府府丞朱学勤等加衔升叙有差。　　

○补行同治十年大计。山东卓异官十二员。不谨官一员。罢软官一员。年老官一员。分别议叙处分如例。　　

○庚辰。旌表守正捐躯河南固始县民吴长隆妻胡氏。　　

○辛巳。谕军机大臣等、刘坤一奏、各省采办工程物料。免完厘税。流弊日滋。请旨停止给照一摺。据称近年来各省兴办善后工程。及造船修堤。需用木植物料等项甚多。出外购办之员。因有免完厘捐印照。其跟丁船户。纷纷夹带私货。乘机闯关。不候稽查。或借词津贴运费。抗不完纳厘税。并有不肖委员转为庇护。卡员亦或瞻徇情面。勉强放行。流弊日滋。请饬停止发给印照等语。各省抽收厘捐。本为接济军需。若如该抚所奏。是劣员藉运官物。即可乘便营私。彼省所节物价无多。此省所失厘捐甚钜。似此情形。恐不独江西一省为然。各省亦在所难免。著各直省督抚严查此等情弊。即行禁止。嗣后除地方荒歉委员采买米谷赈济。仍准免厘税外。其余无论何省何营采办一切物料。概不得发给免完厘税印照。该委员等经过各处关卡。均著照章完纳税厘。不准请免。各卡委员。亦不得徇私放行。以杜流弊而裕饷源。将此各谕令知之。　　

○又谕、奎昌等奏、请饬催山东河南拨解欠款。并饬户部速拨银两等语。前因乌里雅苏台饷需紧要。经户部于山东河南两省本年地丁项下各拨银二万五千两。现在乌城转运军粮。十分紧急。采办驼只。需款尤殷。著丁宝桢、钱鼎铭、各将前拨银两。迅速如数解往。以应急需。该处转运军粮。衔接不断。尤应豫为筹备。并著户部速为筹拨银十万两。俾资接济。将此由五百里各谕令知之。　　

○吏部以大学士单懋谦应定何殿阁请。得旨、著授为文渊阁大学士。
  </div>
  <div class="pagination">
   <a href="清实录同治朝实录_page453.html">
    上一页
   </a>
   <span>
    ...
   </span>
   <a href="清实录同治朝实录_page449.html">
    449
   </a>
   <a href="清实录同治朝实录_page450.html">
    450
   </a>
   <a href="清实录同治朝实录_page451.html">
    451
   </a>
   <a href="清实录同治朝实录_page452.html">
    452
   </a>
   <a href="清实录同治朝实录_page453.html">
    453
   </a>
   <span class="current-page">
    454
   </span>
   <a href="清实录同治朝实录_page455.html">
    455
   </a>
   <a href="清实录同治朝实录_page456.html">
    456
   </a>
   <a href="清实录同治朝实录_page457.html">
    457
   </a>
   <a href="清实录同治朝实录_page458.html">
    458
   </a>
   <a href="清实录同治朝实录_page459.html">
    459
   </a>
   <span>
    ...
   </span>
   <a href="清实录同治朝实录_page455.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
