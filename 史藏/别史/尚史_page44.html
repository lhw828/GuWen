<!DOCTYPE html>
<html>
<head>
    <meta charset="UTF-8">
    <title>尚史 - 第 44 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚史 - 第 44 页/共 91 页</h1>
    <div class="content">　　家臣传　张匄　郑翩　干犫　【宜僚附】
　　张匄郑翩并华防臣干犫华豹之御也元公十一年【昭二十一年】华多僚【防弟】譛华防公使司马华费遂【防父】之侍人宜僚告费遂谋逐防将使田孟诸而遣之饮之酒厚酬之赐及从者费遂亦如之张匄尤之曰必有故使防承宜僚以劒而讯之宜僚尽以告匄欲杀多僚防曰司马老矣登之谓甚【登亦防弟华向之乱登奔吴在昭二十年】吾又重之不如亡也夏五月防将见费遂而行则遇多僚御费遂而朝张匄不胜其怒遂与防白任郑翩杀多僚刼司马以叛而召亡人遂杀多僚召华向华向入以南里叛华登以吴师救华氏宋师败之防公子城【平公之子】以诸侯师至救宋战于赭邱郑翩愿为鹳其御愿为鵞【鹳鹅皆陈名】干犫御华豹张匄为右向宜【向戍子】御公子城庄菫【荘朝子】为右相遇城还豹曰城也城怒而反之将注【注傅矢】豹则闗矣城曰平公之灵尚辅相余豹射出其间将注则又闗矣城曰不狎鄙【狎更射也】豹抽矢城射之殪张匄抽殳而下城射之折股扶伏而击城【扶伏与匍匐同】折轸城又射之死干犫请一矢城曰余言女于君对曰不死伍乘军之大刑也干刑而从子君焉用之子速诸乃射之殪大败华氏【左传】
　　陈寅
　　陈寅乐祁犂之宰也景公十三年【定六年】祁犂言于公曰诸侯唯我事晋今不往晋其憾矣祁犂告寅寅曰必使子往他日公使之往寅曰子立后而行吾室亦不亡唯君亦以我唯知难而行也见溷【祁犂子】而行晋赵鞅逆而饮之酒献杨楯六十于鞅寅曰昔吾主范氏今子主赵氏又有纳焉以杨楯贾祸弗可为也已然子死晋国子孙必得志于宋晋果执乐祁犂十五年【定八年】将归祁犂士鞅私谓之曰寡君惧不得事宋君是以止子子姑使溷代子祁犂告寅寅曰宋将叛晋是弃溷也不如待之祁犂归卒于大行【左传】

　　尚史卷五十
　　钦定四库全书
　　尚史卷五十一　　　　　　列传二十九
　　镶白旗汉军李锴撰
　　卫诸臣传
　　石碏　【石厚附】　石祁子　【演附】　石稷　【成子】　石买　【共子】
　　石碏卫大夫事庄公公子州吁嬖人之子也有宠而好兵公弗禁碏谏曰臣闻爱子教之以义方弗纳于邪骄奢淫泆所自邪也四者之来宠禄过也将立州吁乃定之矣若犹未也阶之为祸夫宠而不骄骄而能降降而不憾憾而能眕者鲜矣且夫贱妨贵少陵长逺间亲新间旧小加大淫破义所谓六逆也君义臣行父慈子孝兄爱弟敬所谓六顺也去顺效逆所以速祸也君人者将祸是务去而速之无乃不可乎弗听其子厚与州吁游禁之不可桓公立乃老桓公十六年【隠四年】州吁弑桓公未能和其民厚问定君于碏碏曰王觐为可曰何以得觐曰陈桓公方有宠于王陈卫方睦若朝陈使请必可得也厚从州吁如陈碏使告于陈曰卫国褊小老夫髦矣无能为也此二人者实弑寡君敢即图之陈人执之而请莅于我【莅自临讨之也】九月我使右宰丑莅杀州吁于濮碏使其宰獳羊肩莅杀石厚于陈国人立公子晋是为宣公【左传】
　　石祁子者卫大夫石骀仲之子也骀仲卒无嫡子有庶子六人所以为后者曰沐浴佩玉则兆五人者皆沐浴佩玉石祁子曰孰有执亲之丧而沐浴佩玉者乎不沐浴佩玉石祁子兆卫人以龟为有知也【记檀弓】
　　石祁子事懿公宋之弑闵公也猛获来奔宋人请猛获于我我欲勿与石祁子曰不可天下之恶一也恶于宋而保于我保之何补得一夫而失一国与恶而弃好非谋也国人归之戴公元年【闵二年】狄伐我懿公将战公与石祁子玦甯速矢使守及战我师败绩遂灭我宋人立戴公【左传】
　　吕氏春秋卫懿公有臣曰演有所于使翟人攻卫及懿公于荥泽杀之尽食其肉独舎其肝演至报使于肝毕呼天而啼曰臣请为襮因自杀先出其腹实内懿公之肝桓公闻之曰卫之亡也以为无道有臣如此不可以不存于是复立卫于楚邱
　　石稷者碏四世孙成子也事穆公穆公十一年【成二年】公使稷及孙良夫甯相向禽【相禽并卫大夫】将侵齐与齐师遇稷欲还良夫不可战于新筑我师败绩稷曰师败矣子不少须众惧尽子丧师徒何以复命皆不对又曰子国卿也陨子辱矣子以众退我此乃止防新筑人救良夫良夫乃免稷卒諡曰成子买事殇公卒諡曰共【左传】
　　买子恶恶从子圃并见乱臣传
　　甯速【庄子】　甯俞【武　甯相子　附】
　　甯氏者出自武公公族也甯速是为甯庄子戴公元年【闵二年】狄伐我懿公使速守狄灭懿公速事戴公戴公薨事文公文公十九年【僖十九年】卫大旱有事于山川不吉速曰昔周饥克殷而年丰今邢方无道诸侯无伯天其或者欲使卫讨邢乎从之师兴而雨文公薨事成公成公元年【僖二十六年】速防鲁侯莒子盟于向速卒諡曰庄【左传】甯俞卫大夫武子也事成公成公三年【僖二十八年】公欲叛晋与楚国人不欲出成公公适陈夏五月诸侯盟于践土公使元咺奉叔武【成公弟】以受盟六月晋人复公俞与国人盟于宛濮曰天祸卫国君臣不协以及此忧也今天诱其衷使皆降心以相从也不有居者谁守社稷不有行者谁扞牧圉不协之故用昭乞盟于尔大神以诱天衷自今日以往既盟之后行者无保其力居者无惧其罪有渝此盟以相及也明神先君是纠是殛国人闻此盟也而后不贰公先期入俞先长牂【大夫】守门以为使也与之乗而入公子犬华仲前驱射杀叔武歂犬走出公使杀之元咺奔晋公与元咺讼俞为辅鍼庄子【大夫】为坐士荣为大士【大士治狱官周礼命夫命妇不躬坐狱元咺不宜与君对坐故使鍼庄子为坐】公不胜杀士荣刖鍼子谓俞忠而免之执公归之于京师寘诸深室俞职纳槖饘焉元咺归立公子瑕五年【僖三十年】晋侯使医衍酖公俞货医使薄其酖不死防鲁侯为公请乃释公公赂周歂冶厪杀元咺公子瑕公入六年【僖三十一年】卫迁于帝邱公梦康叔曰相夺予享公命祀相俞不可曰神非其族类不歆其祀杞鄫何事相之不享于此久矣非卫之罪也不可以间成王周公之命祀请改祀命十二年【文四年】俞如鲁聘鲁侯与之宴为赋湛露及彤弓不辞又不答赋使行人私焉对曰臣以为肄业及之也昔诸侯朝正于王王宴乐之于是乎赋湛露则天子当阳诸侯用命也诸侯敌王所忾而献其功王于是乎赐之彤弓一彤矢百旅弓矢千以觉报宴今陪臣来继旧好君辱贶之其敢干大礼以自取戾俞卒諡曰武子相事穆公穆公十一年【成二年】相及孙良夫侵齐我师败于新筑定公四年【成六年】相及孙良夫侵宋【左传】説苑吴赤市使于智氏假道于卫甯文子具纻絺三百制以送之大夫豹曰吴虽大国也不攘交假之道亦敬矣又何礼焉文子不听遂致之赤市至于智氏将归吴智伯命造舟为梁赤市曰吾闻天子济水造舟为梁诸侯维舟大夫方舟方舟臣之职也且敬大甚使人视之则兵在后矣将以袭卫赤市曰卫假吾道而厚赠我见难不告是与谋也使告卫卫人警戒智伯乃止　按甯氏无諡文子者又是时吴灭已久说诬
　　论曰卫之季也桓弑成出臲卼甚矣碏之义讨逆有余俞之忠济乱有余所以出乎困也困之九四曰来徐徐困于金车于上六曰有悔征吉二子以之亨之道也碏諌庄公曰爱子教之以义方勿纳于邪然则厚具豺声乎乃蔑义方之教也
　　孙昭子　孙良夫【桓子】
　　孙昭子【名未详】卫同姓食邑于戚事成公为大夫晋文公之季年成公不朝晋九年【文元年】晋伐我围戚获昭子其后有孙良夫是为孙桓子事成公成公三十三年【宣七年】良夫如鲁盟成公薨事穆公穆公十一年【成二年】公使良夫石稷甯相向禽将侵齐与齐师遇石稷欲还良夫曰不可以师伐人遇其师而还将谓君何若知不能则如无出今既遇矣不如战也战于新筑我师败绩新筑人救良夫良夫是以免良夫不入遂如晋乞师防鲁臧孙许亦如晋乞师晋许之败齐师于鞌楚侵我冬十一月良夫及楚盟于蜀穆公薨事定公定公元年【成三年】良夫及晋却克伐廧咎如十一月良夫如鲁聘丁未及鲁盟四年【成六年】良夫甯相帅师侵宋【左传】
　　良夫卒諡曰桓子林父见逆臣传
　　孔达　孔烝鉏【成子】　孔圉【文子】　孔悝
　　孔达【世族未详】卫大夫事成公成公七年【僖三十二年】晋文公之末年也诸侯朝晋公不朝使达侵郑伐緜訾及匡九年【文元年】晋襄公既祥伐我取戚我告于陈陈共公曰更伐之我辞之【使卫更伐晋陈为卫以辞谢晋】达帅师伐晋十年【文二年】陈为我请成于晋执达以说十二年【文四年】晋归达于我以为卫之良也故免之公如晋拜十七年【文九年】楚伐郑达防诸侯之大夫救郑不及楚师二十五年【文十七年】宋人弑昭公达防伐宋穆公三年【宣十二年】达及晋宋曹同盟于清邱曰恤病讨贰于是陈贰于楚宋为盟故伐陈我救之达曰先君有约言焉【成公与陈共公有旧好故孔达背盟救之】若大国讨我则死之四年【宣十三年】晋以我救陈也讨焉使人弗去曰罪无所归将加而师达曰茍利社稷请以我说罪我之由我则为政而亢大国之讨将以谁任我则死之明年达缢而死公以说于晋而免遂告于诸侯曰寡君有不令之臣达搆我敝邑于大国既伏其罪矣敢告公以为成劳复室其子使复其位【左传】
　　孔烝鉏达之孙孔成子也初事定公定公十二年【成十四年】公有疾使烝鉏甯殖立子衎以为大子公薨衎立是为献公孙林父逐献公烝鉏事殇公殇公遇弑复事献公献公薨事襄公襄公夫人无子嬖人婤姶生孟挚及元烝鉏梦康叔谓已立元余使羁【烝鉏子】之孙圉与史茍相之史朝【史苟父】梦亦如之襄公薨烝鉏立元是为灵公烝鉏卒諡曰成子羁羁之孙圉是为孔文子圉取大子蒯瞆之姊生悝圉卒伯姬【即蒯瞆姊】通于竖浑良夫庄公元年【哀十五年】良夫伯姬谋纳大子以大子入迫悝于厠强盟之遂刼以登台出公辄出奔鲁悝立大子是为庄公二年【哀十六年】公饮悝酒于平阳重酬之大夫皆有纳焉悝醉而送之夜半而遣之载伯姬于平阳而行遂奔宋【左传】
　　元咺　【子角附】
　　元咺者卫大夫也事成公成公三年【僖二十八年】晋伐我取五鹿公欲叛晋与楚国人不欲故出公以说于晋公居于襄牛及晋败楚师于城濮诸侯盟于践土公惧出奔楚遂适陈使咺奉叔武【成公弟】以受盟或诉咺于公曰立叔武矣其子角从公公使杀之咺不废命奉叔武以入守六月晋人复公公先期入公子歂犬华仲【二子卫大夫】前驱射杀叔武咺出奔晋冬诸侯防于温公与咺讼不胜晋执公咺归立公子瑕五年【僖三十年】晋释公周歂冶厪杀咺及公子瑕公复入【周歂冶厪并见逆臣传　左传】
　　论曰知难在前而身犯之达之忠也奉假公守社稷子死不敢废咺之忠也忠也而君子犹有议焉者陈不可倚母亲于前晋不可倍母亢于后虎防两端进退失据达之忠智不足已叔武之死也实不由公咺虽未达伏而待命庆郑奔刑魏绛归死可也君臣坐狱易植后君咺之忠义不尽已是故玉之白贵于温臣之忠贵于纯惜夫二子之未尽也
　　北宫括【懿子】　北宫佗【文　北宫子　遗附】
　　北宫括者成公曽孙所谓北宫懿子也事献公献公三年【成十七年】郑侵晋括救晋侵郑至于髙氏十三年【襄九年】诸侯伐郑括及曹人邾人从晋荀偃韩起门于师之梁郑成同盟于戏十八年【襄十四年】括及诸侯之大夫防吴于向【传以为括惰慢不摄故贬称人而不书】二月诸侯之大夫从晋侯伐秦及泾不济鲁莒先济郑公孙虿见括曰与人而不固取恶莫甚焉若社稷何括说及虿见诸侯之师而劝之济至于棫林不获成而还括卒【左传】
　　諡曰懿子二佗遗
　　北宫佗括之子文子也初事献公献公薨事襄公襄公二年【襄三十一年】佗相公以如楚过郑印段迋劳于棐林如聘礼而以劳辞【周聘礼而用郊劳之辞】佗入聘公孙挥为行人冯简子与游吉逆客事毕而出言于公曰郑有礼其数世之福也其无大国之讨乎诗云谁能执热逝不以濯礼之于政如热之有濯也濯以救热何患之有公在楚佗见令尹围之威仪言于公曰令尹似君矣将有他志虽获其志不能终也诗云靡不有初鲜克有终终之实难令尹其将不免公曰子何以知之对曰诗云敬慎威仪惟民之则令尹无威仪民无则焉民所不则以在民上不可以终公曰善哉何谓威仪对曰有威而可畏谓之威有仪而可象谓之仪君有君之威仪其臣畏而爱之则而象之故能有其国家今闻长世臣有臣之威仪其下畏而爱之故能守其官职保族宜家顺是以下皆如是是以上下能相固也卫诗曰威仪棣棣不可选也言君臣上下父子兄弟内外大小皆有威仪也周诗曰朋友攸摄摄以威仪言朋友之道必相教训以威仪也周书数文王之徳曰大国畏其力小国懐其徳言畏而爱之也诗云不识不知顺帝之则言则而象之也纣囚文王七年诸侯皆从之囚纣于是乎惧而归之可谓爱之文王伐崇再驾而降为臣蛮夷帅服可谓畏之文王之功天下诵而歌舞之可谓则之文王之行至今为法可谓象之有威仪也故君子在位可畏施舎可爱进退可度周旋可则容止可观作事可法徳行可象声气可乐动作有文言语有章以临其下谓之有威仪也四年【昭二年】晋韩起来聘公享之佗赋淇澳起赋木襄公薨事灵公佗卒諡曰文遗事殇公甯喜之弑殇公也晋讨之执甯喜及遗以先归【左传】
　　世叔仪【文子】　世叔申【懿子】　世叔齐【悼子】　世叔遗【僖子】
　　世叔仪是为大叔文子也为卫大夫事献公献公十八年【襄十四年】孙林父甯殖作乱公出奔齐鲁侯使厚瘠来吊曰寡君使瘠闻君不抚社稷而越在他竟若之何不吊以同盟之故使瘠敢私于执事曰有君不吊有臣不敏君不赦宥臣亦不率职増淫发泄其若之何国人使仪对曰羣臣不佞得罪于寡君寡君不以即刑而悼弃之以为君忧君不忘先君之好辱吊羣臣又重恤之敢拜君命之辱重拜大贶厚瘠归语臧孙纥曰卫君其必归乎有大叔仪以守有母弟鱄以出或抚其内或营其外能无归乎殇公十一年【襄二十五年】公入于夷仪自夷仪与甯喜言甯喜许之仪闻之曰乌乎诗所谓我躬不阅遑恤我后者甯子可谓不恤其后矣将可乎哉殆必不可君子之行思其终也思其复也书曰慎始而敬终终以不困诗曰夙夜匪懈以事一人今甯子视君不如奕棋其何以免乎奕者举棋不定不胜其耦而况置君而弗定乎必不免矣九世之卿族一举而灭之可哀也哉十二年【襄二十六年】甯喜弑殇公献公入大夫逆于竟者执其手而与之言道逆者自车揖之逆于门者颔之而已公至使让仪曰寡人淹恤在外二三子皆使寡人朝夕闻卫国之言吾子独不在寡人古人有言曰非所怨勿怨寡人怨矣对曰臣知罪矣臣不佞不能负羁絏以从扞牧圉臣之罪一也有出者有居者臣不能贰通外内之言以事君臣之罪二也有二罪敢忘其死乃行从近闗出公使止之献公后元年【襄二十七年】甯喜専公杀之使仪为卿三年【襄二十九年】仪防诸侯之大夫城杞仪卒諡曰文仪之孙申是为大叔懿子灵公二十五年【昭三十二年】申防诸侯之大夫于狄泉城成周申卒諡曰懿申之子齐初晋悼公子憗亡在卫使其女仆而田申止而饮之酒遂聘之生齐齐是为大叔疾大叔悼子也齐娶于宋子朝其娣嬖子朝出奔孔文子圉使齐出其妻而妻之齐使人诱其初妻之娣寘于犂而为之一宫如二妻孔圉闻之怒欲攻之访于仲尼仲尼命驾而行圉遽止之曰圉岂敢度其私访卫国之难也齐或淫于外州外州人夺之轩以献齐耻是二者出公九年【哀十一年】出奔宋齐臣向魋纳美珠焉与之城鉏及向魋得罪出奔城鉏人攻齐庄公复之使处巢死焉殡于郧于少禘諡曰悼齐之出奔也国人立世叔遗使室孔姞【即孔圉女齐后妻】遗齐之弟大叔僖子也庄公二年【哀十六年】公占梦嬖人求酒于遗不得与人比而告公曰君有大臣在西南偶弗去惧害公逐遗遗奔晋后二年庄公遇弑出公复入乃复遗【左传】遗卒諡曰僖
　　公叔发【文子】　公叔戌　【赵黡赵阳附】
　　公叔发者公叔文子也厯事献公襄公灵公灵公三十一年【定公年】鲁侵郑往不假道于我及还阳虎使季孙斯自南门入出自东门舎于豚泽【虎将逐三桓欲使得罪隣国】公怒使弥子瑕追之发老矣辇而如公曰尤人而效之非礼也昭公之难君将以文之舒鼎【文公之鼎】成之昭兆【寳龟】定之鞶鉴【鞶帯而以镜为饰】苟可以纳之择用一焉公子与二三臣之子诸侯茍忧之将以为之质此羣臣之所闻也今将以小忿蒙旧徳无乃不可乎大姒之子唯周公康叔为相睦也而效小人以弃之不亦诬乎天将多阳虎之罪以毙之君姑待之若何乃止【左传】
　　发卒其子戍请諡于君曰日月有时将矣请所以易其名者公曰昔者卫国凶饥夫子为粥与国之饿者是不亦恵乎昔者卫国有难夫子以其死卫寡人不亦贞乎夫子听卫国之政修其班列以与四隣交卫国之社稷不辱不亦文乎故谓夫子贞恵文子【记檀弓】
　　説苑公叔文子问于王孙夏曰吾先君之庙小吾欲更之可乎对曰古之君子以俭为礼今之君子以汰易之夫卫国虽贫岂无文履一竒以易十稷之绣哉以为非礼也文子乃止
　　戍亦事灵公灵公恶之以其富也戍又将去夫人之党【南子党宋朝之徒】夫人愬之曰戍将为乱三十九年【定十四年】公逐戍戍奔鲁其党赵阳奔宋赵阳者赵黡孙黡尝于灵公二年【昭九年】及诸侯之大夫防楚子于陈【左传】
　　论曰传有之经纬天地曰文经守恒纬推移焉文之谓也卫有若北宫佗公叔发世叔仪者相襄赞灵绸缪殇献经经纬纬不失厥道三子之所以并为文也
　　蘧瑗
　　蘧瑗字伯玉事献公为大夫献公十八年【襄十四年】孙林父将逐公并帑于戚而入见瑗曰君之暴虐子所知也大惧社稷之倾覆将若之何对曰君制其国臣敢奸之虽奸之庸知愈乎遂行从近闗出林父卒逐献公立殇公殇公十二年【襄二十六年】甯喜将纳献公告瑗瑗曰瑗不得闻君之出敢闻其入遂行从近闗出【左传】
　　后复逮事襄公灵公公叔发升于瑕邱瑗从发曰乐哉斯邱也死则我欲焉瑗曰吾子乐之则瑗请前【记檀弓】瑗外寛而内直自设于隠括之中直已不直人善废而不悒悒【韩诗外传】
　　瑗年五十而知四十九年非何者先者难为知而后者易为攻也【淮南子】
　　拾遗记师涓造新曲奏于灵公灵公情湎心惑忘于政事蘧伯玉谏曰此虽发扬气律终为淫漫之音非宜荐于君灵公乃去其声蘧伯玉焚其乐器于九达之衢列女传灵公与夫人夜坐闻车声至阙而止过阙复有声夫人曰此蘧伯玉也公曰何以知之曰妾闻礼下公门式路马所以广敬也蘧伯玉敬以事上必不以闇昩废礼是以知之公使视之果伯玉也淮南子蘧伯玉为相子贡往观之曰何以治国曰以弗治治之简子欲伐卫使史黯往觌焉还报曰蘧伯玉为相未可以加兵固塞险阻何足以致之　按史鱼尸谏以不能进伯玉是伯玉为相事葢误
　　史防
　　史防字鱼卫史也事献公襄公灵公公叔发朝而请享灵公退见防而告之防曰子必祸矣子富而君贪罪其及子乎公叔发曰然吾不先告子是吾罪也君既许我矣其若之何防曰无害子臣可以免富而能臣必免于难上下同之戍也骄【戍发之子】其亡乎富而不骄者鲜吾唯子之见骄而不亡者未之有也戍必与焉及发卒公逐戍以其富也【左传】
　　防病将卒命其子曰吾在卫不能进蘧伯玉退弥子瑕是不能正君也生而不能正君则死无以成礼置尸牖下于我毕矣其子从之灵公吊而问焉子以告公愕然曰寡人之过也命殡于客位进蘧伯玉而退弥子瑕【家语新序同】
　　孔子曰直哉史鱼邦有道如矢邦无道如矢【鲁论】
　　史朝　史茍【文　胥弥子　赦附】
　　史朝卫史也事献公襄公襄公夫人姜氏无子嬖人婤姶生孟絷孔烝鉏梦康叔谓已立元余使羁之孙圉【羁烝鉏子】与史茍相之朝亦梦康叔谓已余将命而子苟与孔烝鉏之曽孙圉相元朝见烝鉏告之梦梦协襄公四年【昭二年】婤姶生子名之曰元孟絷之足不良弱行孔烝鉏以周易筮之曰元尚享卫国主其社稷遇屯又曰余尚立絷尚克嘉之遇屯之比以示朝朝曰元亨又何疑焉烝鉏曰非长之谓乎对曰康叔名之可谓长矣孟非人也将不列于宗不可谓长且其繇曰利建侯嗣吉何建建非嗣也二卦皆云子其建之康叔命之二卦告之筮袭于梦武王所用也弗从何为弱足者居侯主社稷临祭祀奉民人事神从防朝又焉得居各以所利不亦可乎襄公薨烝鉏立元是为灵公苟又名狗朝之子文子也庄公时有胥弥赦亦筮史也庄公既杀浑良夫梦于北宫见人登昆吾之观被髪北面而噪曰登此昆吾之虚緜緜生之余为浑良夫叫天无辜公亲筮之胥弥赦占之曰不害【言公无道不敢以实对】与之邑寘之而逃奔宋公贞其繇曰如鱼竀尾衡流而方羊裔焉大国灭之将亡阖门塞窦乃自后逾【左传】
　　既而公遇弑如繇辞
　　论曰蘧伯玉史鱼并见褒于孔子延陵季子亦说之曰卫多君子未有患焉夫当献灵之顷而能无患谓非冯借数子其谁与归语曰不厚其栋不能任重卫有栋焉谁能崩陁之
　　彪徯
　　彪徯卫大夫事灵公灵公二十五年【昭二十三年】晋魏舒合诸侯之大夫于狄泉令城成周魏舒南面徯曰魏子必有大咎干位以令大事非其任也诗曰敬天之怒不敢戏渝敬天之渝不敢驰驱况敢干位以作大事乎明年城成周魏舒莅政徯曰将建天子而易位以令非义也【谓以晋大夫代周大夫为政】大事奸义必有大咎晋不失诸侯魏子其不免乎【左传】
　　祝佗
　　祝佗字子鱼卫大祝也灵公二十九年【定四年】周刘文公合诸侯于召陵将防子行敬子【卫大夫名未详】言于公曰防同难啧有烦言莫之治也其使祝佗从公曰善乃使佗佗辞曰臣展四体以率旧职犹惧不给而烦刑书若又共二徼大罪也且夫祝社稷之常也社稷不动祝不出竟官之制也君以军行祓社衅鼓祝奉以从于是乎出竟若嘉好之事君行师从卿行旅从臣无事焉公曰行也及臯鼬将长蔡于卫公使佗私于周苌曰闻诸道路不知信否若闻蔡将先卫信乎苌曰信蔡叔康叔之兄也先卫不亦可乎佗曰以先王观之则尚徳也昔武王克商成王定之选建明徳以藩屏周故周公相王室以尹天下于周为睦分鲁公以大路大旗夏后氏之璜封父之繁弱【封父古诸侯繁弱弓名】殷氏六族条氏徐氏萧氏索氏长勺氏尾勺氏使帅其宗氏辑其分族将其类丑以法则周公用即命于周是使之职事于鲁以昭周公之明徳分之土田陪敦【陪敦増厚也】祀宗史备物典策官司彛器因商奄之民命以伯禽而封于少皥之虚分康叔以大路少帛绩茷【大赤取染草名】旃旌大吕【钟名】殷氏七族陶氏施氏繁氏锜氏樊氏饥氏终葵氏封畛土畧自武父以南及圃田之北竟取于有阎之土【有阎卫所受朝宿邑】以共王职取于相土之东都以防王之东搜季授土陶叔授民命以康诰而封于殷虚皆启以商政疆以周索【索法也】分唐叔以大路密须之鼓阙巩【甲名】姑洗【钟名】懐姓九宗职官五正命以唐诰而封于夏虚启以夏正疆以戎索三者皆叔也而有令徳故昭之以分物不然文武成康之伯犹多而不获是分也唯不尚年也管蔡启商惎间王室王于是乎杀管叔而蔡蔡叔以车七乗徒七十人其子蔡仲改行帅徳周公举之以为已卿士见诸王而命之以蔡其命书云王曰胡无若尔考之违王命也若之何其使蔡先卫也武王之母弟八人周公为大宰康叔为司防季为司空五叔无官岂尚年哉曹文之昭也晋武之穆也曹为伯甸【曹以伯爵居甸服言小于晋】非尚年也今将尚之是反先王也晋文公为践土之盟卫成公不在夷叔其母弟也犹先蔡其载书云王若曰晋重鲁申卫武蔡甲午郑捷齐潘宋王臣莒期藏在周府可覆视也吾子欲复文武之畧而不正其徳将如之何苌说乃长公于盟【左传】
　　论曰白茅借玉侏儒乗栋材当其用有时而先是故祝佗之长卫犹叔鱼之归季孙也佞与诈在所使尔
　　栁庄
　　栁庄者卫之太史也献公出奔反于卫将班邑于从者而后入庄曰如皆守社稷则孰执羁靮而从如皆从则孰守社稷君反其国而有私也毋乃不可乎弗果班及庄寝疾公曰疾若革虽当祭必告公再拜稽首请于尸曰有臣栁庄也者非寡人之臣社稷之臣也闻之死请往不释服而往遂以禭之与之邑裘氏与县潘氏书而纳诸棺曰世世子孙母变也【记檀弓】
　　王孙贾　王孙齐【昭　子木子　子羽附】
　　王孙贾卫大夫事灵公灵公三十三年【定八年】晋以公之叛晋属齐也盟公于剸泽使涉佗成何辱公公怒贾趍进曰盟以信礼也有如卫君其敢不唯礼是事而受此盟也公欲叛晋而患诸大夫贾使次于郊大夫问故公以晋诟语之且曰寡人辱社稷其改嗣寡人从焉大夫曰是卫之祸岂君之过也公曰又有患焉谓寡人必以而子与大夫之子为质大夫曰茍有益也公子则往羣臣之子敢不皆负羁絏以从将行贾曰茍卫国有难工商未尝不为患使皆行而后可公以告大夫乃皆将行之行有日公朝国人使贾问焉曰若卫叛晋晋五伐我病何如矣皆曰五伐我犹可以能战贾曰然则如叛之病而后质焉何迟之有乃叛晋【説苑作王孙商】贾子齐亦为大夫事出公出公后八年【哀二十六年】越臯如纳出公师侵外州大获我出御之大败掘禇师定子之墓焚之于平庄之上公孙弥牟使齐私于臯如曰子将大灭卫乎抑纳君而已乎臯如曰寡君之命无他纳卫君而已于是开陴纳公公不敢入齐卒諡曰昭出公时又有子羽子木【名不载】并卫大夫出公十年【哀十二年】吴征防于我初我杀吴行人且姚而惧谋于行人子羽子羽曰吴方无道无乃辱吾君不如止也子木曰吴方无道国无道必弃疾于人吴虽无道犹足以患卫往也长木之毙无不摽也国狗之瘈无不噬也而况大国乎公防吴于郧吴执公既而舎之【左传】
　　论曰鲁襄以还卫数叛晋晋业衰矣防澶渊盟剸泽徳之不竞只以成恶贾也尸叛晋且无如之何矣逮至吴越迭兴主齐盟陵上国出纳诸侯蛮夷越俎而代庖又时变之推移与









　　尚史卷五十一
<史部,别史类,尚史>
　　钦定四库全书
　　尚史卷五十二　　　　　　列传三十
　　镶白旗汉军李锴撰
　　夫人传
　　庄姜【庄夬　厉妫人　　戴妫附一】
　　庄姜齐东宫得臣之妹庄公夫人美而无子卫人所为赋硕人者也【左传】
　　列女传庄姜始往操行衰惰心淫佚冶容傅母谕之作硕人之诗女遂感而自修　与诗说异
　　庄公惑于嬖妾庄姜贤而失位故作緑衣日月终风之诗【诗序】
　　庄公又娶于陈曰厉妫生孝伯早死其娣戴妫生桓公庄姜以为己子公子州吁嬖人之子也庄姜恶之【左传】及庄公薨州吁弑桓公戴妫大归于陈庄姜作燕燕之诗以送之【诗序】
　　列女传卫定公公子既娶而死其妇无子定姜归其妇自送之赋燕燕于飞坊记注亦以为定姜诗释文以为鲁诗
　　夷姜【桓公妾】　宣姜【宣公妾】
　　夷姜齐女桓公妾宣公之庶母也宣公烝之生急子宣姜者急子所取齐女宣姜美宣公纳之作新台于河上以要之【诗序】
　　宣姜生夀及朔宣姜与朔搆急子宣公使盗杀急子并杀夀朔竟得立是为恵公恵公之即位也少齐人使公子顽【恵公庶兄】烝于宣姜生齐子戴公文公宋桓夫人许穆夫人【左传】
　　定姜【定夫人】　敬姒【定公妾】
　　定姜齐女定公夫人定公恶孙林父林父出奔晋定公十二年【成十四年】公如晋强见林父公不可既归晋送林父而见之公欲辞定姜曰不可是先君宗卿之嗣也大国又以为请不许将亡虽恶之不犹愈于亡乎君其忍之安民而宥宗卿不亦可乎公见而复之公有疾立子衎【献公】以为大子及薨定姜既哭而息见大子之不哀也不内酌饮叹曰是夫也将不唯卫国之败其必始于未亡人乌乎天祸卫国也夫吾不获鱄也【衎之母弟子鲜】使主社稷献公十四年【襄十年】楚郑伐宋我救宋师于襄牛郑皇耳帅师侵我孙林父追之献兆于定姜定姜问繇曰兆如山陵有夫出征而丧其雄定姜曰征者丧雄御冦之利也大夫图之卫人追之获皇耳十八年【襄十四年】孙林父甯殖作乱献公出奔晋及竟公使祝宗告亡且告无罪定姜曰无神何告若有不可诬也有罪若何告无舎大臣而与小臣谋一罪也先君有冡卿以为师保而蔑之二罪也余以中栉事先君而暴妾使余三罪也告亡而已无告无罪【左传】
　　敬姒定公妾献公衎及鱄之母也殇公十二年【襄二十六年】献公使鱄为复【求复国】辞敬姒强命之献公复入【左传】
　　宣姜【襄夫　婤姶人　　附】　南子【灵夫人】
　　宣姜襄公夫人无子襄公薨灵公立公子朝通于夫人惧而与齐豹作乱灵公如死鸟【卫地】国人灭齐氏公入杀宣姜婤姶襄公嬖人生公孟絷灵公元【左传】
　　南子灵公夫人通于宋公子朝公叔戍将去夫人之党夫人愬之曰戍将为乱灵公逐戍为之召宋朝灵公三十九年【定十四年】诸侯防于洮大子蒯瞆过宋野野人歌之曰既定尔娄猪盍归吾艾豭大子羞之谓戏阳速【大子家臣】曰从我而朝少君少君见我我顾乃杀之速曰诺乃朝夫人夫人见大子大子三顾速不进夫人见其色啼而走曰蒯瞆将杀余公执其手以登台大子奔宋【左传】
　　夏氏【出公夫人】
　　夏氏者夏戊之女也戊世叔齐之甥齐出亡卫人翦夏丁氏以其帑赐弥子瑕瑕饮出公酒纳戊之女嬖以为夫人及夏戊之子朝逐公公适城鉏令茍有怨于夫人者报之而杀其子之为大子者【左传】
　　诸公子传
　　急子　夀　【左公子泄右公子职附】
　　急子【诗作伋】夀并宣公子宣公烝于夷姜【宣公庶母】生急子属诸右公子职为之娶于齐而美公取之是为宣姜生夀及朔属夀于左公子泄宣姜与朔搆急子公使诸齐使盗待诸莘将杀之夀告之使行不可曰弃父之命恶用子矣有无父之国则可也及行饮以酒夀载其旌以先盗杀之急子至曰我之求也此何罪请杀我乎又杀之朔竟得立是为恵公恵公四年【桓十六年】职泄怨恵公立公子黔牟恵公奔齐十二年【庄六年】恵公复入放黔牟于周杀左公子泄右公子职【左传】
　　公子顽
</div>
    <div class="pagination">
<a href="尚史_page43.html">上一页</a><span>...</span><a href="尚史_page39.html">39</a><a href="尚史_page40.html">40</a><a href="尚史_page41.html">41</a><a href="尚史_page42.html">42</a><a href="尚史_page43.html">43</a><span class="current-page">44</span><a href="尚史_page45.html">45</a><a href="尚史_page46.html">46</a><a href="尚史_page47.html">47</a><a href="尚史_page48.html">48</a><a href="尚史_page49.html">49</a><span>...</span><a href="尚史_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
