<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1848 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1848 页/共 1860 页
  </h1>
  <div class="content">
   ○谕军机大臣曰、苏凌阿等奏弁兵押送空船。在洋遇盗拒捕。添派官兵搜剿一摺。江省洋面。数月以来。并无盗踪。今复有拒捕之事。自因连日南风甚大。浙省官兵查拏紧急。匪徒又潜行北窜。现经苏凌阿等调集官兵。并檄苏松狼山二镇。视率大队舟师。分投接应。赶紧截拏。自无难全数捕获。但恐匪徒见江省搜捕紧严。复乘风窜入东省洋面。或仍逃回浙洋。俱未可定。并著吉庆玉德。严饬两省水师将弁。一体上紧堵缉。以期必获。勿任远扬漏网。此为最要。但各省战船。向因船身笨重。遇有追捕盗匪之事。驾驶不灵。动须添雇民船。昨吉庆奏请浙省战船仿照民船改造一事。已照所请行。东省战船。亦经玉德奏请照浙省改造。其余沿海省分战船。自当于应行拆建之年。俱照吉庆所奏。一律收小。仿民船式样改造。以便操防而收实效。著传谕沿海省分各督抚、详查照此陆续改办。仍著苏凌阿等将近日情形速奏。寻奏、江省洋面。现无盗匪踪迹。仍严饬镇将等加意哨探。至战船笨重。驾驶不灵。遵俟拆建之年改造。得旨、以实妥为。外省习气多诈。慎之。　　

○兵部等部议覆、山东巡抚玉德奏称、东省战艍船共十二只。届拆造者三只。届大修者三只。船身笨重。请照闽浙例俱改造商船式样。所需价值。除应领修造银两。及旧料拆变外。请于地丁耗羡内动支。又水师弁兵出洋巡哨。遇风不顺。在岛屿寄碇。需用口粮。无款可拨。亦请照闽省例于藩库拨银三万两。发商一分生息。计每年得银三千六百两。为寄碇口粮、并添雇船只之用。均应如所请。得旨、依议速行。　　

○调正红旗护军统领德楞泰、为镶黄旗护军统领。以镶红旗蒙古副都统爱星阿、为正红旗护军统领。　　

○丙午。以刑部侍郎阿精阿、兼正蓝旗满洲副都统。　　

○丁未。上诣奉先殿、寿皇殿、行礼。　　

○谕、去年八旗兵丁。及园户闸户人等。曾赏借半年钱粮。限以三年扣缴。今朕仰蒙昊眷。康强逢吉。来年举行归政大典。系从古罕有之事。且本年各省收成。合计共有九分。昨又大雪盈尺。此旨皇天嘉佑朕躬。锡兹洪贶。理宜普加恩赉。著加恩将八旗去年所借未经扣完银两。普行豁免。以示朕有加无已之至意。　　

○又谕、前因京师及各省钱价日贱。由于小钱充斥。节经降旨饬禁。并立限收缴。乃自查禁以来。已逾年余。而京城钱价近又减落。步军统领衙门。尚有陆续收缴小钱。是钱价之贱。总由于私钱未能净尽。京城地方辽阔。人烟稠密。并无偏僻处所。奸徒无从藏匿偷铸。所有小钱。必系外省夹带来京。而外省私贩若由陆运。需费繁多。不能获利。必从水路私行贩运来京。前经降旨。交各关口实力严查。今小钱尚敢于辇毂之下。私行使用。自由管关各员。奉行不力。日久生懈。而地方官查禁私铸。亦视为具文。不过出告示查禁。止过一年半载。胥忘之矣。否则各省现俱停铸。京城户工二局。亦各减卯。并将应发兵饷实支银两。又赏借王公及文武各官俸银。银多钱少。钱价自当增长。何以转日就减落。其为小钱未净。情弊显然。昨据陈淮奏、拏获小钱一案。讯系由湖北汉口贩至江西。是汉口竟为小钱聚集之所。该督抚及地方官所司何事。本应从重治罪。姑念该省现有承办军需要务。从宽免其深究。该督抚务宜严饬所属。上紧查拏。若仍阳奉阴违。别经发觉。惟该督抚等是问。恐不能当其咎也。至云贵四川。尤为私铸之薮。虽据该督抚奏、现在实力收缴。渐次净尽。但所奏如果属实。则私铸既绝。来源肃清。因何各省仍复搀和行使。是该督抚所奏现无私铸之处。亦系托诸空言。况前据徵瑞奏、于天津关已另设收缴小钱之局。晓谕过往客贩。令其尽数缴出等语。随交各监督仿照徵瑞留心查验。嗣据盛住奏、在淮宿海三关设局。于查看税货之便。逐细严查。并据刁玉成奏。应责成地方官。令钱铺出具不敢搀扣小钱甘结各等语。乃自该监督等具奏以来。惟淮关收过小钱三百余觔。浒墅关奏收过小钱六百千文。此外并未据将收过数目具奏。而刁玉成转以责成地方官为词。可见该监督等并不认真遵办。惟以一奏了事。所有查办不实之各督抚及管关各监督。均著传旨严行申饬。除就近饬知步军统领衙门、及五城顺天府严密查拏。责成钱经纪毋许搀用轻减外。并再通谕各省督抚及管关各员。嗣后当各矢天良。一体实心查察。清其源以杜其流。务期圜法肃清。国宝流通。钱价增平。不可因有此旨。一时严行查禁。久而渐忘。又复因循懈弛。倘经此次饬查之后。仍有盘获小钱。必当彻底根究。系何处私铸。及经过何处。即将该管各督抚暨地方官、并管关各员、一并从重惩治。不能复邀宽宥也。　　

○又谕、据吉庆等奏请将战船改小修造。已依议行矣。盛京锦州海船。量亦遵照旧式成造。著琳宁台斐音存记。如遇拆造之年。俱照浙粤民船式样。陆续改造。其吉林黑龙江船只。不通海路。然亦恐笨重不能适用。著交秀林永琨查访。如须改造利便。即照盛京锦州例陆续改制。以归实用。　　

○是月、护安徽巡抚江苏布政使张诚基奏、安省各属常平仓贮。历年因灾蠲赏口粮耔种。共缺额二十二万五千余石。现秋收丰稔。又奉旨普免天下漕粮。安省轮值今岁。民间盖藏饶裕。粮价逾平。请照原额、各按稻麦杂粮本色买补足数。得旨嘉奖。　　

○湖广总督毕沅奏、湖广早稻中晚二禾。收成均八九分余。北省荆门、潜江、天门、沔阳等四州县。因襄水陡涨。偏隅被淹。不致成灾。南省三厅八属。被逆苗滋扰。叠蒙缓徵赈恤。难民较多。现督率各地方官、挑取壮丁充乡勇站夫。其老废者每月给予口粮。至毗连苗寨各区。除额民已严禁不许窜入外。土著民人。因口食有资。极为宁怗。得旨、欣慰览之。　　

○河东河道总督李奉翰奏。本年汶泗诸河。源流旺盛。经将济运余水。随时收蓄入湖。蜀山湖系最要之区。现收至一丈二寸。其余马踏马场等湖。亦俱收符定志。足资来岁开放之用。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百八十九


大清高宗法天隆运至诚先觉体元立极敷文奋武孝慈神圣纯皇帝实录卷之一千四百九十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六十年。乙卯。十一月。戊申朔。谕曰、庆成奏查阅营伍一摺。内称、大城营守备石兴隆、前在务关路任内。约贩马回民。将马匹卖与该营千把总。该守备从中赚银数十两。经贩马回民向索未给。具呈控告。始如数退还。请将石兴隆革职等语。石兴隆身为守备。乃与贩竖结交牟利。实属贪鄙不职。仅予革职。不足蔽辜。即著于该处加枷号三个月。俾在营弁兵。共知儆惕。以昭炯戒。至庆成于此等贪方营弁。不早为觉察。咎无可辞。若被他人参劾。其过更重。今既据自行参奏。著交部察议。　　

○旌表守正捐躯河南邓州民高黄衣妻习氏。妾某氏。　　

○己酉。谕军机大臣曰、玉德覆奏、东省向未设有钱局。尚无私铸之弊。惟路当孔道。小钱多从水路而来。现于台庄各水马头出示晓谕饬令沿河州县、及临清关委员严密稽查。一面通行各属实力收缴。统于年底限内。可期一律净尽等语。昨因京师钱价又贱。由于小钱充斥。必系外省夹带来京。地方官及各关监督等、查禁私铸。祗视为具文。不过出示查禁。并不实力办理。业经降旨严饬。今玉德所奏、饬令各州县等官严密稽查。实力收缴之处。仍属虚词敷衍。各该属等亦不过奉行故事。并不认真查办。该抚又不实心查察。祗以一奏了事。略勤即怠。过而辄忘。此等怠玩积习。殊为可恶。即摺内所称、统于年底可期净尽之处。亦祗因此番之旨。于年内称为认真。一至明年。胥忘之矣。著传谕玉德、务须力除陋习。实心查察。并饬令各属一体查禁。以期圜法肃清。钱价增平。方为不负委任。倘各督抚复蹈故辙。因循懈弛。恐不能当其咎也。将此并谕各督抚知之。　　

○庚戌。谕曰、江兰奏、野夷潜入土司边境抢夺。经把总毕云礼、带领兵丁往拏。将野夷当场格杀二名。其余三名。全行拏获。把总毕云礼、兵丁马世宽、亦因受伤先后身故一摺。把总毕云礼、于野夷在边境滋事。即带兵往拏。将匪犯格杀二名。其余各犯。全数拏获。甚为奋勇出力。该把总及兵丁马世宽、旋因受伤身故。情殊可悯。把总毕云礼、著照千总兵丁马世宽、著照把总阵亡例。分别议恤。该部知道。　　

○辛亥。谕、本年乡试诸生。年届八十七十以上。未经中式者。除顺天业经分别加恩外。兹据各省陆续奏到。诸生中年跻耄耋。踊跃观光。共一百六十三名虽未经中式而三场均能完竣。洵为士林盛事。除上年甫经赏给副榜、现年未届八十者。毋庸加恩外。所有江南省八十以上之赵铭、吕增敏、邓杏奎、苏良翰、于定、张绍宾、汪梦赉、马家骥、胡先晖、汪士楠、王仪祖、甘腾蛟、姜韶等十三名。江西省八十以上之吴志岳、葛蘧、胡杞、赵人文、刘继志、刘嘉猷等六名。浙江南八十以上之赵概、俞鸿、朱棨、蒋杏、张昌祚、潘兆谦等六名。福建省八十以上之甘伟元、范大受、杨朝尊、黄兰枝、赵景星、陈子傅、卢燮、许震水、姚凤池、魏昉、郑锡玺、吴哲谟、林文锦等十三名。湖北省八十以上之张泉、李本浩、郭仁、董万年、胡嵓、冯泽洙、陶庆、王宗礼、任伟烈、杨大观、刘光乙、李俊伟、邓来等十三名。湖南省八十以上之黄日修、殴阳泰源、刘世守、何其达、胡悦、王翥凤、郑大邦、王国才、汤廷懋、谢一士、杨士俊、熊灿、彭华礼、万象春、黄杰、谭文林等十六名。河南省八十以上之李芳淑、贺景星、秦淇竹、高翔、王总章等五名。山东省八十以上之郑曰唯、王在中、李士瑛、刘中行、李天兴、郭太立等六名。山西省八十以上之陈万年、张承恩、高家鹏、权缉祖、赵抡达、张梓、葛培初等七名。四川省八十以上之陈任、马胜道、苟占鳌、钟丕谟等四名。广东省九十以上之赖兴发、八十以上之陈琼瑛、王际精、苏灿、黄一本、单可范、劳大勋等七名。云南省八十以上之杨世溥、李耀宗、李世茂、刘昌国、文伟、戴德高等六名。贵州省八十以上之李荷龙、周承烈、李永盛、喻继圣、徐师儒等五名。俱著加恩赏给举人。准其一体会试。其浙江省七十以上之吴鼎孳、林与庚、喻维藩、叶陾吉、陈文焕、王辙、杨绍贤、温江、杜作霖、周际清、翁作楷、张六钤、娄永淦、王世超、戴行灿等十五名。福建省七十以上之谢其昌、江志道、邱时迈、王廷宾等四名。湖南省七十以上之李道炳、旷大澄、罗楷、陈言达、邓选、黄士荣、王裕龙、古训、陈可泰、李宗辙、段永友等十一名。山西省七十以上之郭维新、朱文涵、赵毓、桂尚一、姚寿朋、高封、赵洽、孙学泗、王杲、任用章等十名。广东省七十以上之陈宗兰、朱钰、翟壮坚、刘学藻、陈德翀、袁虚舟、孔传清、赵时植、关绍武、黄永弼、梁应辅、张仕杰、李文举、张大福等十四名。贵州省七十以上之白犹龙、夏亨任等二名。俱著加恩赏给副榜。以彰寿考作人至意。　　

○谕军机大臣等、本年各省年老应试未经中式诸生。惟陕甘未据奏到。秦承恩前往兰州署理总督。虽道路较远。现距揭晓之期。已几及两月。倭什布护理抚篆。均应奏报。何以至今均未奏到。外省办理公事。总属迟缓。著传谕陕甘督抚。即将陕甘二省有无年老应试未经中式诸生速奏。毋再迟延干咎。　　

○又谕、前因秦承恩奏、皋兰、固原、二州县市价中平。应饬照额共采买粮十八万石。并照向定章程。上色不得过二两。下色不得过一两二钱。照时价购买等语。当经降旨询问勒保。兹据奏称、甘省从前奏定章程。原系专指市集时价而言。如时价在二两及一两二钱以内。即属平减。始准采买。若在二两及一两二钱以外。即属价昂。虽值采买之时。亦应停止等语。所奏颇为明晰。各省采买。自应视市价之长落以为准。如市价平减。当严查所属毋许其浮开肥橐。一遇价昂。即饬停止。以防勒买病民。如此办理。原为得当。宜绵现已接篆。著传谕该督。如查明该处仓粮实在不敷动支。或仿照五十六年之数。酌量采买。敷用即止。仍严密稽察。毋许该州县有从中侵肥勒派累民等事。方为妥善。　　

○又谕、本年福建省漳浦、昭安、海澄、龙溪、惠安、晋江、莆田、七县。沿海地亩猝被潮水淹浸。长泰、南靖、平和、安溪、同安、南安等县。同时被旱歉收。节经降旨赏给口粮。并将本年应纳钱粮。分别缓徵豁免。令该署督等实力查办。毋致一夫失所。第念该省间被水旱各州县收成究属歉薄。明岁青黄不接之时。小民糊口维艰。不可不豫为筹画。著该署督等体察情形。或再应分极次贫赏给口粮一二月之处。即行据实具奏。候朕于新正降旨加恩。以示体恤。　　

○癸丑。谕曰、朱圭奏、潮州府属。滨临海洋。本年八九两月。未得透雨。晚禾收成。低田尚有七八分。高田不过二三分。委系勘不成灾等语。广东潮州府属。滨海临溪本年早收丰稔。米谷充裕。惟因八九两月雨泽短少。高田晚禾。收成不无歉薄。虽系勘不成灾。但来年青黄不接之时。为期尚久。恐民力不无拮据。著加恩将潮州府属六十年分。民欠未完钱粮色米、缓至来岁秋成后、带徵完缴。该督抚务须董率所属。妥协查办。俾闾阎均沾实惠。以副朕轸念滨海穷黎。恩加无已至意。　　

○又谕、前经降旨、将漳浦、海澄、诏安、龙溪、惠安、晋江、莆田等七县。被灾较重之处。本年应纳钱粮。概予豁免。并先给予一月口粮。以资接济。兹复据魁伦续行奏到。泉州府属之马家港厅。亦有被潮淹浸田亩。与漳浦等县事同一例。著即将该厅被淹地亩。本年应纳钱粮。一体蠲免。仍先给予一月正赈口粮。此次漳浦等八厅县、被灾地方。情形较重。并著于正赈外。不分极次贫民。均赏给三个月口粮。以示体恤。该署督抚等、务宜董率所属。俾穷黎均沾实惠。毋使一夫失所。以副朕惠爱穷檐。恩施无已至意。　　

○又谕、闽粤南澳镇总兵员缺。著该督等于通省水师总兵内。拣选一员调补。所遗员缺。著江南太湖营副将徐忠补授。　　

○甲寅。上幸皇十一子成亲王永瑆第。　　

○遣官祭先医之神。　　

○乙卯。上幸瀛台。　　

○谕军机大臣等、京城于上月二十八日得雪八寸。极为优渥。且此次之雪。沾被较广。直隶、河南、山东等省。均已陆续奏到。本日据谢启昆奏、二十七日。行抵平定州境。初见微雪。次日连绵密布。一路至省。积厚至四五寸不等等语。蒋兆奎于二十二日、虽前赴保德州验收城工。距省稍远。但省城及平定。既得瑞雪。地方官自必飞行禀报。且保德州一带。谅必同沾。何以至今未据奏报。著传谕该抚、即将二十七八之雪。山西通省是否普沾之处。即行查明迅速覆奏。勿再延缓。　　

○丙辰。谕、本日吏部将保送御史之编检等带领引见。阅摺内开载上两次比较单。翟槐一员。五十五年先经该衙门保送。未经记名。而五十八年仍将该员保送。所办殊为未当。翰林部属。员数甚多。初次保送御史。既未记名。自系朕看其才具不胜御史之任。该衙门何得复将该员保送。岂除此一人外。即别无合例堪保之员乎。若此事系初次创始。自应交部严议。因令检查旧案。则各部院衙门从前保送御史。俱有如此办理者。自系向来相沿错误。因事隔年久不复追咎。所有五十八年率行保送之掌院学士。及未经驳正之吏部堂官。均著加恩宽免。宋史载赵普尝荐某人为某官。屡奏不用。用补牍复奏之事。今朕用人行政。一秉至公。初不豫存成见。大臣等亦不必以此沽公正之名。况所保之人。祇系循例保送。于事何关轻重。此后各该衙门保送满汉御史。初次引见未经记名者。下次不得再行保送。著为令。　　

○是日起。上以冬至祀天于圜丘。斋戒三日。　　

○丁巳。谕、四川秀山县地方。本年春间。经逆苗滋扰。业将该县春季钱粮。降旨加恩缓徵。现在该民等虽陆续归业。赶紧栽种。但赀财房屋。业已荡然。若将秋季钱粮。照例徵收。民力究属拮据。所有秀山县六十年秋季钱粮。著加恩缓至明年。与今年春季钱粮。分作春秋两季完缴。其余未经被难户口。虽房屋未遭焚抢。但闻风躲避。未免亦有失业。著加恩一体缓徵。以示朕轸念穷黎。有加无已至意。　　

○又谕、本日召见新授凉州副都统善保。看其清语生疎。汉语亦不清楚。不胜副都统之任。著留京在散秩大臣上行走。仍罚公俸三年。以示儆戒。　　

○谕军机大臣等、据孙士毅奏到、九月分四川省各属粮价清单。内顺庆、龙安、嘉定等府、并绵州、酉阳州、打箭炉等处。麦子青稞。每石价银。较上月间有贵至一分者。本年四川省年岁丰收。粮食充裕。价值自当平减。何以顺庆等处麦稞价值。转有加增。虽仅贵至一分。究属增长。未免有妨民食。自系该处奸商等。见现在粮米丰登。有意高擡粮价。以为减落地步。亦未可定。民间粮价。长落无定。原不能官为经理。但于民食攸关。不可不留心查察。著传谕孙士毅、即查明顺庆等府各属麦稞价值。因何较上月稍增。是否有妨民食。或须调剂。即行饬属妥办。务期粮价日就平减。俾小民不致有食贵之虞。方为妥善。　　

○又谕曰、福康安、和琳、攻扑天星寨山梁。统率大兵。不避风雪。于黑暗之中。觅径进发。立时扑开木城七处。石卡五处。复乘胜将垂藤董罗等处苗寨。全行攻克。出力可嘉。其另摺奏、各路著名贼目。业已盘获正法。尚有密行存记之人。一俟首逆全擒。即当趁此兵威。立加搜捕。所想周到。甚合朕意。除福康安己加宫衔外。和琳加太子太保衔。现在该处风雪严寨。并给福康安、和琳、上用黄里元狐搭护各一件。以资御寒之具。各官兵再各赏一月钱粮。用照鼓励。又吴半生被获之后。吴陇登自知罪重。不敢复出。有平陇苗头吴八月。带领黑苗前来。帮同守寨。福康安、和琳、应即用计离间。或设法招徕。倘狼狈为奸。不肯离散。即必一并生擒。不留余孽。其诣营乞降苗众。自应暂准归顺。但仍当妨其反覆。不可稍存大意。又据奏、派令诸神保、清安泰、押解吴半生起程。现当剿贼吃紧之际。额勒登保、德楞泰、正资其用。今改派镇道等、极为得当。又镇筸一路。前此为贼常往肆扰之处。安知其不思由彼窜逸。以冀苟延残喘。福康安、和琳、应于就近地方兵丁内。酌拨前往。帮同守御。至福宁既不能带兵剿贼。仅令在镇筸守城。岂尚不能办理。即日大功告成。若伊再不知奋勉。致贼匪或由镇筸他窜。恐福宁不能当此重戾也。　　

○戊午。上诣南郊斋宫斋宿。　　

○谕、凉州副都统员缺。著敷伦泰调补。敷伦泰俟百日孝满。即由彼速赴新任。其西安左翼副都统员缺。著花尚阿调补。所遗西安右翼副都统员缺。著福州协领丰绅布补授。　　

○己未。冬至。祀天于圜丘。上亲诣行礼。命皇太子陪祀如仪。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后、孝仪皇后陵、端慧皇太子园寝。　　

○庚申。圣祖仁皇帝忌辰。遣官祭景陵。　　

○上诣奉先殿、寿皇殿、行礼。　　

○赈奉天金州、熊岳、锦州、三城。宁海、锦县、宁远、三州县。旱灾旗民。并蠲缓额赋有差。　　

○以广西思恩府属白山司土巡检王伟子言纪袭职。　　

○辛酉。上幸瀛台。　　

○户部议覆贵州巡抚冯光熊疏称、威宁州属陈家沟铜厂。向供大定局鼓铸。今已停铸。该厂仍令威宁州采办俟积有成数。就近拨凑滇铜运京。查滇铜运京。每运九十四万余觔。今陈家沟厂。每年出铜七万斤。积五六年。亦不足一运之数。应令该抚照例抽收。按年运贮州库。俟数敷一运。径行题明解京。从之。　　

○壬戍。谕曰、吉庆等奏、拏获积年洋匪。并叠次行劫之夥盗。分别办理一摺。此案盗匪业经审明正法。余著照所拟完结矣。该抚等所办、差强人意。可嘉之至。已于摺内批示。洋匪四出劫抢。节经降旨。令该督抚等实力缉拏。今吉庆等、督饬舟师分布各洋。严密堵缉。总兵孙全谋、在定海外洋。了见匪船十余只。向南驶窜。该镇即将兵船分作两帮。迅往兜捕。参将李鉷、所带一帮。连夜跟追。施放枪炮。打翻匪船一只。淹毙数十名各匪被炮打伤。落水身死者十余名。守备吴奇贵、首先跳过匪船。砍倒二贼生擒盗首陈言。并获夥盗多名。办理尚属认真可嘉。吉庆、王汇、孙全谋、均著交部议叙。又据另片奏、李鉷前在南策门捕盗。兵丁放炮炸裂一案。吴奇贵任内、有失察潘相旺透漏火药一案。虽均有应得处分。但此次拏获盗匪。李鉷带领兵船。奋力穷追。尚属出力。吴奇贵首先过船生擒盗犯。尤为奋勇。其前项处分。均著宽免。李鉷仍著交部从优议叙。吴奇贵遇有都司缺出。即行升补。以示奖励。其未净之贼。仍著上紧捕捉。务令洋面肃清。　　

○谕军机大臣曰、吉庆奏、拏获积年洋匪审明办理一摺。可嘉之至。此案盗匪。俱籍隶福建之晋江同安等县。现经浙省查拏紧急。或又窜回原籍。亦未可定。并著魁伦奏一体饬属速拏。以期必获。又据哈当阿等奏、拏获逸匪审明办理各摺。所办尚是。此等从逆匪徒。既经拏获。自应速正刑诛。但台湾孤悬海外。民情刁悍。又甫经陈周全等滋事之后。尤以镇静为主。著传谕哈当阿等、止须不动声色。遇有访获之犯。迅速审办。亦不必过事搜求。辗转株连。以致众心惊疑。此为最要。　　

○旌表守正被戕河南光山县民梅芳妻李氏、守正捐躯夏邑县民李虎妻骆氏、
  </div>
  <div class="pagination">
   <a href="清实录乾隆朝实录_page1847.html">
    上一页
   </a>
   <span>
    ...
   </span>
   <a href="清实录乾隆朝实录_page1843.html">
    1843
   </a>
   <a href="清实录乾隆朝实录_page1844.html">
    1844
   </a>
   <a href="清实录乾隆朝实录_page1845.html">
    1845
   </a>
   <a href="清实录乾隆朝实录_page1846.html">
    1846
   </a>
   <a href="清实录乾隆朝实录_page1847.html">
    1847
   </a>
   <span class="current-page">
    1848
   </span>
   <a href="清实录乾隆朝实录_page1849.html">
    1849
   </a>
   <a href="清实录乾隆朝实录_page1850.html">
    1850
   </a>
   <a href="清实录乾隆朝实录_page1851.html">
    1851
   </a>
   <a href="清实录乾隆朝实录_page1852.html">
    1852
   </a>
   <a href="清实录乾隆朝实录_page1853.html">
    1853
   </a>
   <span>
    ...
   </span>
   <a href="清实录乾隆朝实录_page1849.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
