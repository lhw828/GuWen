<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 397 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 397 页/共 502 页
  </h1>
  <div class="content">
   ○拨浙江运库银一万五千两。解往江苏。备织造办运。　　

○礼部以会试中额请。得旨。满洲取中六名。蒙古取中一名。汉军取中二名。直隶取中十八名。奉天取中二名。山东取中十五名。山西取中九名。河南取中十七名。陕甘取中十九名。江苏取中十三名。安徽取中六名。浙江取中十七名。江西取中十三名。湖北取中八名。湖南取中六名。福建取中七名。广东取中五名。广西取中八名。四川取中九名。云南取中五名。贵州取中五名。　　

○以礼部右侍郎文祥、兼镶红旗蒙古副都统。　　

○赏二等侍卫绵性、副都统衔、为阿克苏办事大臣。　　

○以约兵不严。革直隶都司恩成职。　　

○乙未。谕内阁、四月初九日常雩大祀。朕因未能勉行全礼。特遣豫亲王义道恭代。朕仍入宫齐戒。先期亲诣皇穹宇行礼。藉摅诚敬。昨据御史陈浚、援引经义。请亲行初献礼后。再行遣王恭代终事。与朕寅畏之心。亦相符合。惟古今礼制不同。揆诸现行祀典。实难于初献之后。续行恭代。俟朕躬日臻康健。步履如常。即可亲行全礼。此次毋庸更改。　　

○谕军机大臣等、僧格林沁等、奏参长芦盐政松龄、办理税课、派委非人一摺。已明降谕旨。将该盐政撤任。交部严加议处矣。新任盐政。到任需时。现当商船云集之际。所有盐政印务。即著文煜暂行兼署。至片内所称增加报捐各数。除正额银九钱、应行归入课税外。其耗羡银一钱四分。著留为办公经费。此外不准再于正课内开销。并例外浮收。以杜流弊。至行用杂费等款。共合银四钱一分。据称统行归捐。惟现在王大臣等、会议洋药厘捐。归地方官经理徵解。即日奏请通行各省。一律办理。所有行用杂费一款。即著毋庸捐输。将来归入厘捐。以恤商力而免重复。著文煜派委妥员。核实办理。毋滋扰累。将此谕令知之。　　

○又谕、和春奏、请饬各省拨解火药等语。江南军营。既因攻剿江浦浦口吃紧。每月需用火药等项。较前计增数倍。省局赶造不及。亟应迅筹调拨。著文煜、崇恩、于直隶山东两省。各协济火药四万斤。按照火药斤数。各配擡炮鸟枪子火绳七成。英桂、曾望颜、于山西陕西两省。各协济火药四万斤。按照火药斤数。各配火绳七成。均令加工制造。迅速委员运解江南军营。并饬沿途小心照护。俾免潮湿。以资应用。将此由五百里各谕令知之。　　

○甘肃西甯镇总兵官成明、因病解任。以记名总兵官冯子材、为西甯镇总兵官。　　

○以浮收关税。撤长芦盐政松龄任。下部严议。　　

○丙申。谕内阁、仓场侍郎崇纶、查仓给事中托克托布奏、偷米人犯、殴伤更夫各一摺。本月二十一日夜间。裕丰仓忽有多人越墙。偷窃米石。经更夫等缉拏。该犯胆敢拒捕殴打。并有刀砍枪扎伤痕。实属目无法纪。著步军统领、顺天府、五城、一体严拏。务获严办。该仓监督、疏于防范。著仓场侍郎、查明参处。其失去米石。应如何赔补之处。著一并查明办理。　　

○又谕、刘昆、崇纶奏、通惠河水势微弱。请饬筹放济运一摺。通惠河、为转运漕粮进京要道。现在海运漕船。渐次抵通。必须水势充盈。方足以资浮送。著奉宸苑卿乌勒洪额、酌带司员。前往相度情形。妥为筹放。以利漕行。　　

○谕军机大臣等、奕山奏、遵查黑龙江通商事宜、仍请免徵税课一摺。据称、前议条规。原系专指黑龙江一处。因地属边疆。与伊犁、塔尔巴哈台、事同一律。非海口辐辏之区可比。请仍准互相换货。免徵税课等语。此款既经该将军、与木哩斐岳幅、反覆辩论。应允在先。势难更改。祗可俯从所请。互相换货。免其徵税。其余三条。著催令迅速定议。仍遵前旨。先行奏明。俟奉到谕旨。方准向该夷允许。至绥芬、乌苏里两处。事关疆土。尤为紧要。俟木哩斐岳幅到时。该将军务当正言拒绝。不可仍前轻率。自干重咎。现在俄国使臣丕业罗幅斯奇、在京互换和约。已与言明。界址一事。仍归黑龙江吉林将军核办。与天津所定各口通商和约无涉。奕山不得向京中推诿。将此由五百里谕令知之。　　

○惠亲王等奏、洋药一项。业经立定科则。惟各省现办厘捐。此项洋药。既准其贩运内地。且各省本地出产。亦复不少。该地方官、自必一律抽收厘捐。若不酌定徵解章程。难免隐匿。拟请军务省分、所收洋药厘捐。准其留支军饷。仍按三个月造册。报部查核。其无军务省分。照前奏关税章程。按三个月。一面报部。一面起解。不准留抵别项支用。致滋牵混。从之。　　

○丁酉。谕军机大臣等、胜保奏、通筹剿贼大局、宜合力并举、并绘图呈览一摺。所称以皖军会捣六合。楚师由西面力攻舒、桐、安庆。合力痛剿。则浦口后路。自易肃清。可以合围金陵。设该逆仍集东南。不复西救。则楚军乘势进偪。亦可长驱直下。此时应以皖军会剿东南。楚军力攻皖北为上策等语。前据胡林翼奏称、皖楚之要。以黄州为适中。保楚乃能谋皖。地势贼情。非分三路并力进剿。必难成功。官文亦谓胡林翼不宜入皖。前敌不宜添兵。该大臣等督兵剿贼。系共办一事。惟在相度地势。体察贼情。乘机进取。以收师克在和之效。胡林翼驻劄黄州。数月以来。谅已布置周妥。楚师有多隆阿为前敌。节节进剿。而孤军未可深入。曾不派兵为其后路。现在皖北贼匪麕集。亟待楚师、水陆分攻舒、桐、庐州、安庆。以分贼势。胜保、翁同书、亦应督饬各军。合力会剿。不得专恃邻省。官文前因湖南桂阳等县、被匪窜陷。调水师马队驰往援剿。此项援军。俟湖南军务稍平。亦可撤回。并力赴皖。使皖北之贼。有所顾忌。不致肆意蔓延。庶于大局有裨。胜保兵力尚不为少。务须南北兼筹。互相策应。上年李续宾一军。为百战劲旅。竟以深入无援。坐失名将。殊堪惋惜。今议合剿之举。胜保当先与官文、胡林翼、商酌机宜。固不可画疆自守。亦不可轻进贪功。务须计出万全。以冀肤功早奏。将此由六百里各谕令知之。　　

○又谕、前据胜保等奏、请在徽甯两府劝捐。后因张芾驻兵徽州。复请改由江浙两省寄籍皖省绅商集捐。而以皖南捐输、归张芾办理。兹据胜保等奏称、张芾复委绅董、欲至苏州、上海、各路劝捐等语。两处办理捐输。均系接济军饷。未便稍涉偏枯。著何桂清即传旨知照张芾。詃京卿既驻兵徽境。所有皖南各府劝捐。悉归办理。其江浙等处劝捐。悉归胜保、翁同书、派员办理。以济皖北军需。不得纷纷越俎。致令绅商观望。将此由六百里谕令知之。　　

○又谕、郑魁士奏、饷项缺乏、请饬浙省每月筹银十四五万、迅解甯防一摺。前因甯国需饷甚殷。叠谕胡兴仁通筹协济。曾据该抚奏明甯防解数。按月九万两外。已增至二万有余。惟兹据郑魁士奏、池繁股匪。啸聚九龙庙等处。势甚鸱张。官军兵单饷缺。除上年积欠不计外。兵丁每名、二月中摊给银二两。三月仅摊一两之数。各军枵腹荷戈。情形万分急迫。是每月十一万余两之饷。尚属不敷。仍著胡兴仁悉心筹画。按月凑足银十四五万两。迅解甯防。以济要需。将此由六百里谕令知之。　　

○又谕、胜保奏、军火不敷、请饬山东等省拨解等语。胜保军营。攻剿正当吃紧。火药一项。需用尤殷。著崇恩、英桂、曾望颜、各拨火药一万斤。配齐铅丸火绳。委员迅速解赴胜保军营。以资接济。毋稍迟延。将此由五百里各谕令知之。　　

○以安徽太和县剿匪出力。赏河南在籍给事中徐广绂、教谕戴汉翔、五品军功赵春和、花翎。巡检刘观恩等、蓝翎。余升叙有差。　　

○以江西赣州等处剿贼出力。赏知县马修良、花翎。把总范应龙等、蓝翎。余升擢有差。　　

○以护解安徽铅药出力。赏云骑尉吴斌、花翎。知县英翰等、蓝翎。　　

○以办理安徽粮台及团练出力。复已革直隶州知州裕恭、陈芬官。并赏还陈芬花翎。　　

○以安徽六安霍山州县各城被贼窜陷。革知州茅念劬、代理知县王自簵职。　　

○戊戌。谕内阁、御史鄂堃奏、请慎刑狱以召和甘等语。本年入春以来。雨泽稀少。叠经降旨虔申祈祷。并亲诣黑龙潭拈香。昨复降旨再申虔祷。以冀渥沛甘霖。因思清理庶狱。亦感召和甘之一事。著刑部、及步军统领、问刑各衙门、将现审未结各案。细心推鞫。当罪者即行拟结。无辜者勿令久羁。其轻罪人犯。及干连待质例应取保候审者。立予清厘省释。毋稍稽滞。以示矜恤而迓祥和。　　

○又谕、传振邦奏、攻破毕集贼圩、歼斩著名捻首一摺。捻首任乾、率其死党。盘踞毕圩。号召捻匪。经傅振邦密派练丁。传谕该圩被胁难民。乘机内应。杀贼赎罪。本月二十一日夜。傅振邦督率关保、常升等、四面兜击。该逆率党外扑。不能得脱。仍返身回遁。我军乘势追进二道贼濠。知府苗沛霖、首先冲杀。圩内难民内应。先将任乾歼斩。并会合官兵。将死党千余名、捦斩净尽。无一漏网。经次平毁贼圩。翦除捻首。办理甚为得手。傅振邦现已移营前进。著即乘此声威。亟图埽荡。无留余孽。　　

○谕军机大臣等、桂良等奏、现在布置、并探闻夷情一摺。进京换约一节。既有华商设法劝阻。该夷到沪后。或可在上海定议。惟此时驻京等四事。尚未挽回。若先将条约用宝。发交该大臣等。设夷情狡执。径赴天津。桂良等更无把握。彼时再将条约赍回。亦徒耽延时日。若谓夷性躁急。迫不及待。祇要豫先说明。往返两旬。亦不至令其久候。该夷四月初十前后。可以到沪。桂良等届时即赴上海。将四事设法挽回。不可但至附近地方。专恃委员办理。如四事说明。另立专条。该夷肯在上海换约。即迅速驰奏。傥该夷必欲来津。桂良等仍遵前旨。于王有龄、薛焕、吴煦、三员中。酌带两员。驰驿来京办理。至该夷前已言明。另择别地居住。但未指明何处。该大臣等亦须先为商酌。即直隶地方。亦不可任其居住。于大局方无窒碍。总之口□普酋既有到沪之信。桂良等惟当竭力阻止。逐件挽回。不可畏难自阻。将此由六百里密谕桂良、花沙纳、何桂清、并传谕段承实知之。　　

○又谕、本日据桂良等驰奏、探明＜口英＞酋口□普噜嘶、约四月初、必到香港。初十前后、即可到沪。香港现已派出大小火轮船八号。每船水兵约计七十名。即日赴沪。为将来护送口□普酋赴津之用。且闻有先令各船驶至拦江沙相待之信。此项兵船人等。桂良等拟俟该酋到沪后。即与之议定。祇准在口外停泊。不得驶入内河等语。现在恒福、已抵津接篆。谅日内已往大沽海口。著僧格林沁、即与该督详细筹商。密为防范。如夷船竟有驶至拦江沙之信。著即派委干员往询。告以此间专候上海来信。一切遵照二月二十九日谕旨。相机酌办。将此密谕知之。　　

○以规避兵差。革察哈尔佐领巴图等职。　　

○己亥。命仍于黑龙潭、觉生寺、设坛祈雨。遣睿亲王仁寿、诣黑龙潭。恭亲王奕诣觉生寺。惠亲王绵愉、诣清漪园龙神祠。醇郡王奕譞、诣静明园龙神祠。怡亲王载垣、诣宣仁庙。凝和庙。成郡王载锐、诣昭显庙。时应宫。拈香。　　

○谕内阁、御史蒋志章奏、请将各省委办劝捐抽厘各官绅职名、造册报部。并据御史吴焯奏、请严定厘卡稽查章程各等语。近年用兵省分。需饷浩繁。劝办捐输。设卡抽厘。藉以接济军需。原属一时权宜之计。若如该御史等所奏。各省劝捐及委办厘卡各员。率多虐取侵蚀。以饱私橐。是赡军之举。转为病民之事。亟应严定章程。以清弊窦。著各省督抚、带兵各大员、将委办劝捐抽厘各官绅职名、造册报部。以凭查核。如有前项弊端。著即严参惩办。至厘卡所抽捐数、及捐商姓名。饬令逐日开单。实贴卡外。限半月内申报一次。其有捐数未经贴示申报者。一经访闻。并著查明参处。至零星小卡。无裨实用。著即裁撤归并。以便稽查。将此通谕知之。　　

○又谕、倭仁奏、职犯白昼抢夺、请旨从重问拟一摺。此案承德县回民王起才、骑坐马匹。白昼抢夺王守和银两逾贯。例应绞候。惟奉天省为根本重地。现当整顿捕务之际。该犯胆敢在省城以内。白昼肆抢。实属目无法纪。自应从重定拟。王起才著即处绞。以昭炯戒。　　

○谕军机大臣等、御史吴焯奏、香河等处、有匪党窝聚等语。据称、风闻香河之南营。三河之回回务。通州之于家府。皆为匪党窝聚之所。率多沧州回民。骑马截夺。抢劫之案。不计其数。上年冬间。隆旺庄、八百户地方。并有抢去银物之案。似此匪党横行。暋不畏法。亟应赶紧拏办。以杜乱萌。著张祥河、董醇、派委妥员。严密访查。会同地方官、迅速掩捕。该匪人数众多。即会营带兵缉拏。毋令远扬。致贻后患。将此谕令知之。　　

○庚子。谕内阁、蒋霨远奏、贵定等处剿贼、叠次获胜一摺。贵州荔波县巴亢坡贼匪。攻扑水东大寨。经署知县吴德容等、将贼营攻破。该匪纠同粤匪。往攻吴德容营盘。又经官军击退。游击刘学武、与吴德容、分队兜剿。复歼毙贼目十余名。夥贼二百数十名。并生捦伪军师等。其文生滕永兰等、在茅兰督团截击。亦毙贼百余名。生捦四名。署独山州侯云沂。守备龙建极。督兵分路进剿烂土贼营。又围攻拜浩贼营。叠毙贼目多名。连破贼营五座。其甲照之贼。亦被我军击溃。嗣龙建极等、进剿到甲照山脚。攻破贼垒时。都匀麻哈之贼。欲图上窜。游击王万祥等、于牛了山等处、分路剿击。共毙贼六七百名。嗣官军进攻浪坝等处。又毙贼八九百名。总兵巴扬阿、旋将匪众设法招降。其教匪头自陈铭勋、率党赴营投诚。剿贼自赎。余匪十余寨。俱闻风归顺。统计有万余人之多。巴扬阿即令陈铭勋、会同官兵。复进攻腰家坡等处。破贼营七座。又于下河牛了山、柳党、石灰坡等处。歼毙贼目九名。夥贼一千余名。此次独山荔波剿贼。屡获胜仗。办理尚为得手。著该抚即饬带兵将弁、乘胜进剿。迅图克复。　　

○命贵州按察使王庭兰、留安徽剿匪。以云南迤南道贾洪诏、为贵州按察使。　　

○赏故户部右侍郎何彤云子逢孙、举人。　　

○赏投诚助剿陈铭勋、蓝翎。五品顶带。　　

○又剿匪逗遛。革贵州知州王有仪职。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之二百八十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。己未。夏四月。辛丑朔。享太庙。遣恭亲王奕恭代行礼。　　

○谕内阁、副都统伊兴额、以革职留营之员。经朕派令帮办三省剿匪事宜。原因其平日打仗尚能勇往。是以弃瑕录用。嗣因贼扰豫疆。谕令接统邱联恩鹿邑诸军。督办河南防剿事宜。自应与在事诸臣、和衷共济。奋勉图功。乃叠据胜保奏参、该副都统乖僻性成。遇事与人龃龉。商水之战。仅将另股捻匪击退。并未迎剿舞阳大股。况贼止六千余人。而单衔奏报、辄称歼毙二万三千余众。既不会商恒福、瑛棨、又不知会傅振邦。惟劣绅周光岳之言是听。以致军心解体。似此欺饰乖谬。实难胜统帅之任。伊兴额、著革去头品顶带。以示薄惩。交胜保军营差遣委用。傥再不知悛改。即行据实严参。周光岳、并著胜保查明参奏。所有河南省防剿官兵。著派记名副都统吉林协领关保、统带。该省防剿事宜。悉归督办。仍作为傅振邦帮办。以期同心协力。共奏肤功。　　

○又谕、乌勒洪额奏、遵查河势情形、并请动款挑穵一摺。海运漕粮。正当陆续抵通。亟需放水浮送。既据乌勒洪额查明长河一带淤垫过高。河身乾涸。自应迅筹疏浚。所需工价钱文。著由广储司先行给发。此项工程。事关紧要。著派瑞麟、周祖培、遴带司员、亲加履勘。督率办理。事竣核实报销。并著管理清漪园事务文彩等、董率司员、一俟挑工完竣。即行提牐宣洩。以资济运。　　

○谕军机大臣等、前据何桂清等会同学政、奏请暂借浙江文闱、举行江南乡试。当交礼部速议具奏。本日据礼部奏称、江苏安徽两省。上届两科未能依限举行。伸士气即以固民心。宜有以曲全而慰藉之。请饬浙江巡抚察看情形。如果事在可行。即如该督等所奏办理。如难举行。亦由该抚据实奏闻等语。已依议行矣。适据胡兴仁奏到、声称浙省号舍不敷。且虑皖省应试人多、奸宄未易稽查。并商之浙省绅士、所见相同。佥称窒碍等语。朕思借闱考试。原以嘉惠士林。自当于变通办理之中。悉心筹画。若将江苏安徽两省士子。分作两次考试。十月内、江苏士子入场。安徽于十一月另为一次。不过稍迟时日。可无号舍不敷之虑。而江苏士子试毕先归。安徽士子后至。人数以分而见少。即盘查奸宄。亦尚无难。其是否可行。并此外有无通融办理之法。著何桂清、徐有壬、会同胡兴仁、悉心酌议。妥速具奏。江南自军兴以来。停止乡试。已阅两科。兹届特开恩榜之年。该士子若仍不得观光。未免有向隅之憾。谅该督等必能妥为筹画。仰副朕怀也。礼部摺著钞给阅看。将此由五百里各谕令知之。　　

○以克复安徽六安州城。赏参将成景、巴图鲁名号。州同姚有志等、五品衔。蓝翎。复已革知州茅念劬职。余升叙有差。　　

○壬寅。谕内阁、御史丰麟奏、请饬军营保举人员、会办地方军务一摺。据称自军兴以来。每遇克复城池。保举者动辄数十百人。至失事案内、则惟地方官照例惩处。此项人员、均不在纠参之列。请饬统兵大臣、于克复一城后。即在本案保举人员内、择留一二员。协同该地方官防守。傥有疏虞。即与守土官一同治罪等语。军营带兵各员。如派留防城邑。失事后一并获咎。并非不在纠参之列。至粮台文案各员。其得邀奖励者。均须随营办事。势难到处留防。若以军营无用之人、使之协同守御。安能有益地方。该御史所奏。著毋庸议。惟随营文员、虽经屡次申谕各路统兵大臣、不准与冲锋冒镝者同请优奖。而近来保举粮台文案人员、仍未免过多。此后各路统兵大臣、不得滥收投效人员。为将来请奖地步。遇有战功。务当核实保奏。毋许冒滥。庶于军务地方。均有裨益。将此通谕知之。　　

○又谕、吏部奏、四川请奖与例不符各员、声明请旨一摺。前因有凤等奏、四川剿办会理州匪徒出力各员、开单请奖。当经降旨允准、兹据该部查明、内有张＜户己＞□火等三员、与例不符。自应另给奖叙。著照部议、巡检张＜户己＞□火、著以应升之缺升用。尽先选用府经历王瑞萱、著俟补缺后、以知县不论双单用即选。分缺先用训导陈玉璋、著俟补缺后、以应升之缺升用。所有该员等前得奖叙。著即撤销。　　

○又谕、承志、倭仁奏、请将疏防抢案各员、摘顶勒缉一摺。奉天府绵县所属三义庙地方。有骑马贼十余人、抢去摺差等银钱衣物。该旗民地方官。未能先事豫防。事后又不能立时获犯。非寻常疏忽可比。甯远州正白旗界官骁骑校李国安、署锦县知县张广均著先行摘去顶带。勒限两个月、严缉赃贼务获。傥限满无获。即著从严参办。　　

○谕军机大臣等、瑛棨奏、击退亳州捻匪、并调派兵勇堵剿一摺。亳州扑城捻匪。经朱连泰等督兵击退。而五马沟等处、均筑有贼圩、偪近豫境。且据称竖旗聚众、有俟雉河贼股齐集、即行西窜之信。亟应迅速进剿。以遏逆氛。该抚抽拨归陈等属防兵。派总兵朱连泰、及承惠、统带。出省进剿。所筹归陈等属留兵守御各节。布置均尚周妥。惟伊兴额、所带豫省官兵。业已改派关保统带、督办该省防剿事宜。现在调派各兵、为数不少。军威已壮。进剿当可得力。俟关保驰赴永城接替后。即令驰赴鹿邑、督率豫军。相机攻剿。以期捣穴捦渠。至濉口一营。亦关紧要。傅振邦欲留兵勇。该抚仍当如数酌留。以均兵力。将此由五百里谕令知之。　　

○湖南巡抚骆秉章奏、请将辰州木关、移设常德河袱德山等处。得旨。移关就税。并加徵竹篺。原为裕课起见。岂有置向章于不问、尽收尽解之理。况笼统抽收。并未分晰。殊属含混。　　

○调四川总督王庆云、为两广总督。未到任前。以广东巡抚柏贵、兼署。两广总督黄宗汉、为四川总督。未到任前。以成都将军有凤、兼署。
  </div>
  <div class="pagination">
   <a href="清实录咸丰朝实录_page396.html">
    上一页
   </a>
   <span>
    ...
   </span>
   <a href="清实录咸丰朝实录_page392.html">
    392
   </a>
   <a href="清实录咸丰朝实录_page393.html">
    393
   </a>
   <a href="清实录咸丰朝实录_page394.html">
    394
   </a>
   <a href="清实录咸丰朝实录_page395.html">
    395
   </a>
   <a href="清实录咸丰朝实录_page396.html">
    396
   </a>
   <span class="current-page">
    397
   </span>
   <a href="清实录咸丰朝实录_page398.html">
    398
   </a>
   <a href="清实录咸丰朝实录_page399.html">
    399
   </a>
   <a href="清实录咸丰朝实录_page400.html">
    400
   </a>
   <a href="清实录咸丰朝实录_page401.html">
    401
   </a>
   <a href="清实录咸丰朝实录_page402.html">
    402
   </a>
   <span>
    ...
   </span>
   <a href="清实录咸丰朝实录_page398.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
