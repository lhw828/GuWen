<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 59 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 59 页/共 505 页</h1>
    <div class="content">大清穆宗继天开运受中居正保大定功圣智诚孝信敏恭宽毅皇帝实录卷之三十三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。秋七月。壬午朔。享太庙。遣睿亲王仁寿恭代行礼。　　

○上诣绥履殿问慈安皇太后安。平安室问慈禧皇太后安。至庚戌皆如之。　　

○谕内阁、户部奏、长芦拨册开除含混。请旨饬查一摺。据称咸丰十年七月。前任长芦盐政宽惠奏准运库寄存藩库银二十万五百余两一款。遵解天津通州粮台。业经前任直隶总督恒福奏请造入收支册内核销。现因长芦本年春拨册内。将新收等项银四千九百余两。仍作寄存藩库款内开除。该部检查原册。所有十年分转解粮台之款。仅据该年分秋拨册内。开除过六万四千七百余两。其十一年春秋二拨册内。并未开除。核计本年春拨册内之款。尚有未开除银十三万二百余两。册内开除声叙各节。自相矛盾之处甚多。实属有意含糊。又咸丰十年宽惠奏明寄存静海县银一万六千余两。经恒福提作北路官兵口粮。该年秋拨册内。仅开除四千三百余两。而天津古北口粮台各报销册内。并无收到长芦一万六千余两之款各等语。春秋二季拨册。原为慎重钱粮而设。各省欠款。专凭按册详稽。若如此任意牵混。尚复成何事体。著文煜按照该部所指各情。逐一详细查明。迅速覆奏。不准稍有回护。并著各直省嗣后拨册内管收除在各款。务宜据实造报。不得稍有含糊。如有已徵混作未徵。未解指称已解等弊。即由户部严参惩办。至动用报拨银两。例应专摺奏明。若仅于册内声注。即系任意开销。亦著随时参办。以防弊窦而重库储。　　

○癸未。上诣观德殿几筵前供奠。　　

○谕议政王军机大臣等、胜保奏、豫境回窜粤贼。逐渐南趋。现在派兵追剿。并亲督大军策应。及历陈于苗沛霖一事。专主抚议。为局外人所不见谅。恐胜保西行。抚驭失宜。致兆乱萌各摺片。粤贼窜回豫境。业由裕州叶县一带南窜。胜保所派副将王佐臣一军。已由郾城舞阳追剿。著郑元善督饬豫省兵勇。并力夹攻。务将此股窜贼歼除净尽。毋令阑入楚境。致剿办又烦兵力。胜保现拟亲督马步各队。取道项城商水节节前进。著将豫省腹地迅速廓清。仍懔遵叠次谕旨。统率大队。驰赴洛阳驻扎。俾各股捻匪。不敢再行出扰。则豫省西陲益臻稳固。胜保如虑西行后不能兼顾皖事。恐楚军与苗练构衅。收拾愈难。李续宜身为皖抚。苗练皆系部民。岂肯意存歧视。苗沛霖如果协助官军。攻捣捻巢。始终不懈。如胜保所称既革叛逆之心。复消跋扈之迹。李续宜岂得以该大臣既离皖境。无故加兵苗练。别生事端。如苗沛霖反覆无常。或纵令练众倚势作威。不受地方官钤束。不但李续宜督兵进剿。即胜保在皖。亦应声罪致讨。歼除巨憝。况苗沛霖所递僧格林沁禀词。业经奏闻。将来办理此事。必能公道为心。不至偏枯也。另片奏、捻首马振＜?兴心＞率领本圩及阜阳县属之韩马庄等二十寨乞降。并有不期而薙发投诚者二十二寨。新蔡之路。节次渐通。胜保察其情形。无虞反覆。准令投诚随营效力各等语。胜保于马振＜?兴心＞等投诚后。令其＜?扌东＞选丁壮。剿贼立功。方准发给口粮。且不遽为马振＜?兴心＞等奏请予以官职。办理甚合机宜。仍著胜保留心察看。该捻首等如果真心归化。自应予以自新之路如系畏惧攻剿。暂时投赴该大臣军前乞命。尚存反覆之心。则胜保仍当及早翦除。不可稍涉大意。周家口所设厘局。竟被土匪杨沅率众滋扰。自应从严惩办。惟委员等有无侵渔加派。亦应严切根究。庶足服商民之心。而杜土匪之口。将此由六百里各谕令知之。　　

○又谕、胜保奏、苗沛霖立功已有成效。尚怀疑惧。该大臣现奉旨西行。未能兼顾皖事。恐离皖之后。有人挑衅。或致意外之虞等语。胜保现在取道项城商水一带。西剿粤贼。前因豫省河洛吃紧。叠经寄谕胜保统兵前往驻扎。胜保起程以后。即应责成续宜接办。苗沛霖在皖。如果能恪遵约束。谅该抚为必不为已甚。阻其自新之路。傥仍有跋扈情形。李续宜自不能置之不办。该抚平日议论。并非专意剿苗。惟胜保离皖以后。苗沛霖总不免心怀疑惧。自应予以羁縻。加以钤束。一切操纵机宜。僧格林沁惟当与李续宜妥密筹商。联络一气。余著仍遵前旨相机办理。据实迅速覆奏。将此由六百里谕令知之。　　

○又谕、胜保奏、全军待饷。恳请饬催各省协饷等语。胜保一军。近来人数日增。饷需日绌。而山陕等省未能如期拨解。该将士枵腹荷戈。甚属可虑。胜保现赴洛阳一带剿办各匪。岂可令悬军待饷。致误兵行。著英桂、瑛棨、仍将山西省每月应解银一万两。陕西省每月应解银八万两。与胜保奏定应解月饷。按月一并照数筹解。用济饥军而维大局。将此由五百里各谕令知之。　　

○又谕、都兴阿等奏、周家圩港居民。与洋人争斗一摺。已于摺内批谕。将参将李润雄革职。总兵李德麟摘顶示惩矣。洋人于未通商各口岸。例不准其前往销货。何以李德麟禀称、近来每有奸商。句雇洋人。分来内江各港销货。既有此等情事。即应早为禀明禁止。何以直至周家圩港滋事之后。始行禀闻。该总兵等平日全不以营伍为事。其咎实有应得。惟此次洋人既系甯波奸商句引而来。自知情虚。赴水淹毙。何以连次到有轮船。既捉去民人三中。复烧毁红单船三只是其凶横情形。实出情理之外。不可不严加诘问使洋人知所儆惧。第洋人驻京以来凡遇于理不顺之事。一经指驳。如外闲文移等件稍有不实不尽彼即藉口狡赖。此次启衅根由如全系洋人理曲。固不必代为隐饰。如曲在洋人。而内地官民亦居其半。声叙亦必须真实无伪。方足以折服其心。著曾国藩都兴阿李鸿章、确切查明具奏。不可一字虚假。转致该洋人得以狡展。本日已饬总理各国事务衙门王大臣、将该洋人违约妄行各情告知该国在京公使。与之理论。并著薛焕在沪先行妥为查办。该洋人分上红单师船将炮门钉塞该船兵勇。所司何事。著都兴阿严饬管带各员。认真整顿。于贼匪则痛加剿捕于商民。则妥为保护于外国洋人。则分别是否通商地界。有无执照。防范之中。示以抚绥以期相安于无事。傥再不善筹维。不知振作。必将管带各员从严治罪。将此由六百里各谕令知之。　　

○引见八旗及直省考取拔贡生。得旨徐承煜等六十三名。以七品小京官分部学习。鸣谦等五十一名。以知县试用。孙瑞龄等二名。交吏部询问。以教职佐贰等官分用。　　

○甲申。谕内阁、朕奉慈安皇太后慈禧皇太后懿旨前因云南学政张锡嵘奏、请宗祀文宗显皇帝于大飨殿。以合孝经明堂之义。并附陈宗祀辨疑条说。当交王大臣大学士六部九卿翰詹科道敬谨妥议。嗣据该王大臣等会同议奏。以窒碍难行。恳请毋庸置议。复以事关典礼。理宜倍加详慎。本日召见惠亲王绵愉、惇亲王奕誴、醇郡王奕譞、钟郡王奕詥、孚郡王奕譓、礼亲王世铎、睿亲王仁寿、肃亲王华丰、顺承郡王庆恩、军机大臣文祥、宝鋆、曹毓瑛、御前大臣景寿奕山贝勒载治、贝子载容公载岱大学士贾桢、周祖培、尚书瑞常、朱凤标、倭什珲布、大学士衔尚书祁寯藻、尚书万青藜、绵森大学士衔管理工部事务翁心存尚书倭仁、侍郎张之万皂保大理寺卿全庆、光禄寺卿潘祖荫等面加询问。佥称文宗显皇帝德齐覆帱。道隆继述凡有血气之伦。罔不共切尊崇。矧在臣工。渥承厚泽。惟考之今制稽之古礼事多窒碍。未可依行等语。仰惟文宗显皇帝知礼善述。于御极之初。特颁谕旨。嗣后祁祀配位。总以三祖五宗为定。垂示久远。著为成式。今举行宗祀明堂之典。仍是郊坛配飨。揆诸文宗显皇帝垂宪万世之心。殊多未惬。且乾隆年闲。奉高宗纯皇帝谕旨。改大飨殿为祈年殿。列圣龛位。俨然在上。若于季秋之月。大飨上帝。礼隆独配。于文宗显皇帝在天之灵。更有所不安。至孝经严父之说。圣祖仁皇帝钦定孝经衍义。辨晰至当。深以迭飨并侑。为失礼之甚。谟烈昭垂。曷敢不钦承无斁。惟至孝莫大乎尊亲。而崇祀必求诸典礼。该学政所奏既属窒碍难行。即著毋庸置议。继志述事。孝之大者。皇帝惟当仰承先志。恪守彝章。尔王大臣等其各矢公忠。绎思谟训。遇有事关国计民生者。事事以先帝之心为心。尽心匡弼。用协厥中。则在天之灵。必能降鉴。无事纷更典礼为也。将此宣谕中外知之。　　

○又谕、御前大臣醇郡王等奏参误班之侍卫一摺。乾清门侍卫委散秩大臣公照祥、于昨日朕亲诣观德殿行礼。误未到班。经御前大臣派令班长查询。始据报称患病。殊属不合。照祥著即交部议处。照祥素本懒惰。此次进误不到。难保非肆意偷安。捏词粉饰。除业经议处外。再行传旨严行申饬。禁门侍卫。理宜严肃。如有懒惰偷安者。即应由班长禀明御前大臣。即时参办。其各班人员因循废弛者。恐不止照祥一人。著御前大臣饬令该班长等严行整顿。嗣后如有误班及捏病不到人员。即责成该班长立时回明御前大臣参办。如知情容隐。著御前大臣将该班长一并参办。至御前大臣有统辖侍卫之责。并著随时留心稽察。严加钤束。毋任疏懈。寻兵部议、照祥应罚俸一年系私罪。无庸查纪录议抵。从之。　　

○又谕、凤宝等奏、户部书吏。叠次扣留科批。请饬部严定章程。以杜勒索一摺。据称上年十二月。户部将山西省之科批误收。经该给事中移催更换。本年该部复将山东盐运使、及湖南省科批误收等语。著户部查明。即将误收科批。迅速移送该科办理。各衙门收发文批。理宜核对明确。如有误收之件。一经查出。即应随时更换。若如该给事中所奏。户部每将各省解部科批误收。叠经移催。有至数月尚未移送到科者。显系书吏藉端留难。实属不成事体。且恐此等情弊。不独户部为然。著各部院衙门堂官严饬各该章京司员等一体稽查。并严定章程。如有误收文批。一经查出。限三日内立予更换。傥有留难勒掯等弊。即著从严究办。　　

○又谕、张亮基奏、代递在籍京员封事一摺。湖北在籍刑部主事王柏心进呈经论及应诏陈言各一摺。言皆忠告。具见悃忱。所呈伊训及太甲要语经论八首。即著弘德殿存记。以备乙览。其应诏陈言八条内。所请开特科宽榷算二条。著该部妥议具奏。其余六条。分别内事外事。所言亦多可采。著留中备览。寻礼部议、乡会试三场。已可拔取真才。另开特科。未免纷更。应毋庸议。至奇才异能。登进无阶。请令中外大臣采访保荐。户部议、请宽榷算。洵为正本清源之论。应请饬各省督抚。将厘局分别撤留。选用廉正。照章抽收如有留难苛虐等弊。严参治罪。从之。　　

○谕议政王军机大臣等、据张亮基奏、林自清赴渝谒见。经该前督严加开导。尚无悖逆之意。已设法将所带不遵约束之游击张正洪等正法。并将提督印信勒令呈缴。惟其势万难回滇。拟咨商骆秉章暂留林自清在川剿贼等语。林自清既与云南回众不能相容。若留川效力。必须将所部亡命之徒。悉数遣回。庶不致贻后患。著骆秉章、潘铎、张亮基等、仍遵前旨。如林自清尚遵约束。留川剿贼。不至为患。即当酌筹款项。将其党与悉数遣回。或酌留数百人。使之带以立功。如林自清因兵练已撤。仍愿随同张亮基赴滇。即著张亮基将其带往。不得任令拥众独行。以致骚扰地方。又生枝节。其张升一军。应如何安插之处。亦著骆秉章、张亮基等、妥为办理。将此由五百里各谕令知之。　　

○又谕、张亮基奏、遵旨赴滇。请饬催四川广东克期拨饷各摺片。云南军务棘手。张亮基督办军务。饷需竭蹶。必至贻误。著骆秉章即将应行续解之项筹拨。其广东应拨之二十五万两。著劳崇光先行拨解银十五万两。交张亮基委员裕麟、赶于秋闲解到。毋得再事迁延。其泸州捐局。张亮基拟移设重庆及附近之梁山县地方。刻下川省军务未竣。亦赖捐输接济。该前督所奏。于川省军需。殊多窒碍。所有云南捐局。著仍在泸州设法劝捐。毋庸再移重庆。并著骆秉章饬令地方官毋得阻挠抑勒。以济滇饷而维大局。将此由五百里各谕令知之。　　

○又谕、英蕴等奏、喀什噶尔突有贼匪扑入卡伦。官兵迎剿获胜。奎英等奏、安集延贼匪突入卡伦。扑至回城外滋扰。官兵出剿获胜各一摺。据称探得为首贼匪。系倭里罕及斜黑阿浑二子。现饬严防等语。倭里罕系屡次入卡滋事著名首犯。而斜黑阿浑二子。又属逆裔。该匪等胆敢狼狈为奸。纠约匪党。攻扑回城。抗拒官兵。实属怙恶不悛。目无法纪。虽经官军击退。难保不再来滋扰。著奎英等实力防范。如探有匪踪。即行追击。以期净绝根株。奎英等摺内所称另股贼匪。系属何贼。而英蕴及奎英等摺内。又牵及霍罕互斗之事。声叙殊未明晰。并著查明具奏。景廉等著仍遵前旨。迅即赴任。饬令各该城认真防守。伊犁换防官兵。现已到境。是否足资堵御。并著饬令认真摉捕。以清余孽。常清等有统率各城之责。何以于边卡滋事。毫无闻见。即著查明具奏。并严饬该城妥速蒇事。毋任滋蔓。另摺奏、叶尔羌伯克迈玛特哈色木身故。所遗世职。验看得伊之嫡次子堪以承袭等语。该伯克有无嫡长子。未据声叙。著再查明奏请承袭。毋稍含混。又据英蕴等奏、请将赏给霍罕伯克敕书等件。暂缓颁发等语。霍罕伯克迈里。既据探称被属下谋弑。地方荒乱。所有前颁敕书?缎等件。著暂存叶尔羌公库。俟秋后探明确情。再行颁给该伯克敬谨祗领。将此由五百里各谕令知之。　　

○又谕、萨灵阿奏、请调闰月经费。并饬催各项欠拨银两一摺。又英蕴等奏、喀什噶尔贼匪扑入卡伦。官兵迎剿获胜。需饷甚钜。恳请饬拨等语。著沈兆霖将库车加调闰月经费。及欠拨各项。即行如数拨解。其喀什噶尔饷需。无论何款。迅速筹拨银十万两。解交英蕴等以济要需。再明绪等另片奏、三月二十九日。有随摺公文。发交军台飞递。乃五月闲。反将公文递回。请饬查究等语。军台驿站。邮政攸关。似此倒递公文。实非寻常错误可比。著沈兆霖查明沿途各驿。何处错误。即行从严参办。将此由五百里谕令知之。　　

○以奉天剿匪出力。予署锦州副都统协领恩合以副都统用。　　

○乙酉。谕议政王军机大臣等、有人奏、永不叙用之员。钻谋开复。请饬查办一摺。据称已革知府廖庆谋、残忍好杀。激生事端。经严树森奏参革职。永不叙用。该革员潜赴胜保军营。钻谋开复。河南巡抚郑元善、前为汝属知县。曾受该革员之父汝甯府知府廖甡保举。亟思图报。特为营谋开复。胜保复听受请托。滥予保荐。请饬僧格林沁确查严参等语。现在军务吏治。疲玩已极。亟应实力整顿。廖庆谋如果被参属实。岂容复为奏请开复。胜保、郑元善、身为统率疆臣。尤不应滥保劣员。以朝廷爵赏为市恩之具。此风一开。凡军营获罪人员。要挟夤缘相率效尤。无所不至。于国纪殊有关系。著僧格林沁将廖庆谋被参各节。或别有不法情事。确切查明。据实参奏。至胜保郑元善、如何徇情滥保之处。并著一并查奏毋得稍有瞻徇。原摺著钞给阅看。将此谕令知之。　　

○命云南提督福升来京。以四川建昌镇总兵官胡中和为云南提督。未到任前。以前任云贵总督张亮基署理。　　

○丙戌。谕议政王军机大臣等、胜保督办皖豫军务。所有豫境贼匪。自应统筹埽荡。现该大臣所派副将王佐臣管带马队。已由郾城舞阳进剿。其太和一路。亦经该大臣留兵镇守。前谕将卢泰所带兵勇五百名调回。交黄元吉管带。以厚兵力。谅已足敷防剿。现在陕省回匪鸱张。虽已严饬多隆阿等军驰往援剿。第恐该回匪等句结捻逆入陕。则更形棘手。胜保前奏亲统马步及项城兵勇七千余名。即著迅速督赴河洛。俾各捻无从牵扰。秦豫两省。得以迅速蒇事。庶于大局诸多裨益。其由太和至河洛一带如何情形。并著详细覆奏。将此由五百里谕令知之。　　

○又谕、李续宜奏、叠奉谕旨。遵筹密陈一摺。苗练借剿贼为名。忽抚忽叛。若不亟图剿除。则中原大局。后患尚多。该抚现在先解散党与。以孤其势。即著酌量办理。该练所占民圩甚多。并未甘心服从。若示以顺逆。晓以祸福。归顺者妥加抚绥。怙恶者逐渐剿办。必可次第反正。该抚熟悉情形。应如何办理之处。不为遥制。并不责以旦夕之效。惟苗沛霖被偪窘迫。穷而思窜。亦在意计之中。前据该练递禀于僧格林沁。经该亲王具奏。僧格林沁公正朴诚。即使该练往投。必能措置合宜。惟该亲王远在豫省。于苗练狡展。皖军布置各情。未能深悉。著李续宜随时筹商。以期互相联络胜保已饬赴河洛之交。皖事无虞掣肘。惟多隆阿一军。现因陕省汉回互斗。扰及西安同州恐剿办尚须时日。更恐陕省事竣。金陵尚待其协剿。北路藩篱。僧格林沁止能顾及虞永一带。而光固等处。该抚均当豫筹。杜其奔窜。胜保性好浮夸。郑元善材非远到。均恐不能堵御。总当计筹万全。不至激变目前。亦不可酿患日后。方为妥善。袁甲三在临淮督师。久无成效。万难胜此重任。现尚未准开缺。将来朝廷自有权衡。该抚于临淮各军。先行随时察看。再候谕旨。该抚咯血之证。在营调摄。自当渐痊。即著将办理情形。随时具奏。原摺著留览。将此由六百里密谕知之。　　

○又谕、寄谕钦差大臣僧格林沁。李续宜奏、遵旨密覆办理苗练情形一摺。据称苗沛霖、张落刑两逆首。积不相能。惟操之过蹙。难保不句结为患。现将苗沛霖党与陆续解散。几及其半。拟俟苗势既孤。再行审量缓急。次第办理等语。览李续宜所奏。其于苗练一事。并非一意主剿。但苗沛霖植党树援。势焰日炽。不受地方官钤束。自应散其党与。以后或剿或抚。始可以操纵自如。苗沛霖果驯顺输诚。督率练众。会同官军进攻逆捻。则该大臣攻捣永亳捻巢。正藉苗练牵制之力。以清疆圉。李续宜亦断不肯无故加兵。第恐苗沛霖见其党与日散。楚军日盛。而胜保又已前赴河洛。难保不心怀疑惧。或挟众北趋。径投该大臣军营申诉。务当妥为驾驭。或令酌带练勇。剿捻立功。由该大臣察看情形。斟酌妥办。朝廷亦不为遥制。惟苗沛霖性情狡猾。仍当随时防范。不可稍涉大意。李续宜现驻六安。相距虽远。第既与该大臣同办皖北军务。所有军情变幻。及剿抚机宜。务须彼此函商。以期和衷共济。庶不至办理参差。将此由六百里密谕知之。　　

○又谕、寄谕钦差大臣袁甲三。前据胜保奏、丁潮臣因临淮之兵。攻剿日急。该练悉众哗归。约有二万余人。当以该练众胸怀愤激。势必乘怒很斗。谕令袁甲三妥为防剿。不可疏虞。该练众回巢以后。曾否接仗。如何办理情形。尚不据该大臣奏到。苗沛霖因该大臣与李续宜合力剿苗。特嗾其党丁潮臣乘机生变。藉以牵掣而不居其名。其计甚狡。该大臣务当商同李续宜厚集兵力。将此股回窜匪众。悉数歼除。不可任令蔓延为患。胜保起程以后。一切办理苗捻机宜。事权固可归一。惟苗沛霖心怀疑惧。持之太急。恐与张落刑句合。则北路空虚。不无可虑。该大臣惟当与李续宜妥为筹画。以期计出万全。该大臣前此因病陈请开缺。谕令候旨。现在苗捻未平。临淮军务紧要。该大臣惟当与李续宜共矢公忠努力干济。不可存五日京兆之心。致负委任将此由六百里密谕知之。　　

○派吏部左侍郎载龄、顺天府府尹石赞清、监临顺天乡试。　　

○以候补副将林文察为四川建昌镇总兵官　　

○丁亥。谕议政王军机大臣等景纹奏、行抵川省。筹备饷需。并在川接满庆等咨报情形各摺片。据称现在西藏僧众。互相残杀。驻藏官兵。不足以资弹压。请饬川省暂为凑银数万两。以备饷糈。并调拨番汉官兵。拣派文武干员。随同前往等语前据满庆等奏藏中僧俗斗杀不休。当经谕令骆秉章由川酌调妥干官员。及兵丁数百名。交景纹管带赴藏。如川省兵力未能分拨。即咨行景纹酌调遣达木蒙古官兵。及夥尔三十九族番兵。就近带赴并谕令景纹于抵川时与骆秉章筹商将所调兵丁迅速带往。现在景纹已抵川省。著骆秉章督饬藩司凑集银数万两。以备饷需军火之用。如一时或形支绌。即著先备若干解交。余再源源接济。并拣派能干文武数员。随同景纹前往弹压办理。并著景纹迅即调齐番汉兵丁。驰赴藏中。相机筹办。及早竣事并仍遵前旨。查明此案启衅根由。秉公剖断。满庆等有无徇情滥保情弊。亦著查明切实具奏毋许瞻徇。将此由五百里各谕令知之。　　

○赏太常寺卿奕庆副都统衔。为乌什办事大臣。前任科布多参赞大臣玉通副都统衔。为乌什帮办大臣。　　

○命翰林院侍读学士孙如仅提督云南学政。　　

○以直隶古北口办理粮台出力。予同知陈宝等升叙有差。　　

○戊子。谕内阁、正红旗满洲都统恭亲王等奏。开复都司。应否赏还世职。仍交部严议一摺。富兴既被参革。即应回旗。乃敢在外逗遛八年之久。任催罔应。虽据供称伊身及母妻相继患病。难保非藉词掩饰。且以革员私行投效军营。得邀保举。实属钻营取巧。富兴著赏还骑都尉世职。仍交部严加议处。以为藉词取巧者戒。　　

○又谕、郑元善奏、官军攻克平舆集。并堵击粤匪。剿办洛郡逆练各情形一摺。汝营官军。连克二王楼等处贼寨后。乘胜进捣平舆。将出队抗拒之贼。轰毙多名。焚毁老巢附近各卡。越濠填围而进。短兵奋杀。贼尸纵横。立将平舆集攻克。其由徐寨窜扼河西之贼。亦经官兵击退。各军现由平舆直偪该逆老巢。著郑元善督饬兵勇。务将逆首陈大＜?氵喜＞等悉数歼捦。毋任漏网。其由宛属窜扑泌阳。围攻桐柏县城粤匪。经知县温逢春等击退。由郧西退入豫境之贼。在淅川内乡一带。掠乡攻城。均经该地方官击败。复乘雨围攻新野县城。窜入唐县境内。叠经该县团勇击退。著郑元善迅饬各路官兵。会合乡团。随处兜剿。毋令蔓延纷窜。至洛阳县会元局团匪李书声等抗官劫饷。约期攻城。既经副将杨长春将匪首捦获正法。著郑元善即饬令该地方文武。将会元局一带团练军械。悉令缴官。并令速完钱粮。如再抗违。即行从严惩办。以儆刁顽。　　

○谕议政王军机大臣等、郑元善奏、克复平舆。进攻陈逆老巢。并剿办宛属窜匪洛郡逆练情形一摺。据称平舆贼巢。业经张曜等督兵攻克。惟出关发逆。与东来另股。纷窜宛属。情形甚紧。请饬胜保亲督兵勇剿办各等语。汝郡老巢。濠垒高坚深阔。现经张曜等查看。自应得其要领。著郑元善督饬张曜等。务乘锐气迅速攻拔。毋稍延宕。捻首陈大＜?氵喜＞等前经胜保郑元善奏称、严定章程。准其投降。曾经谕以陈大＜?氵喜＞为等为汝郡著名逆首。稔恶已极。不准收降。此时进攻该逆老巢。务将渠魁歼获。并将附近著名徐寨等匪巢一律剿洗。其附从余党及被胁民圩。仍当分别剿抚。酌量解散。洛郡逆练。首恶已除。仍饬杨长春所留兵勇。妥为镇抚。毋致再生事端。至宛属窜匪。叠扑泌阳桐柏县城。率其丑类。肆行冲突。著胜保仍遵前旨。驰赴洛阳。扼要驻扎。飞饬派出之王佐臣一军。探贼所向。迎头截击。其参将卢得胜等所带豫军。著饬令与之会合。并力夹攻。痛歼丑类。毋得任令肆行无忌。或与捻匪句结。为患滋甚。楚省道员欧阳正墉、及周凤山等所部。自信阳前进。正可会合堵剿。该大臣等即饬各军联络声势。互相兜击。陕省回匪势张。著郑元善即饬县丞张宝禧所部。速即前往。所有截留该军营陕甘兵四百名。亦即抽换遣回。随时具奏。将此由六百里各谕令知之。　　

○山东巡抚谭廷襄奏、现在带兵督剿。请将本年军政展缓办理。从之。　　

○以河南固始等处剿匪出力。赏同知衔知县蒯正昌等花翎。知县宋宝义等蓝翎。余升叙有差。　　

○予山东濮州被戕学正马鸿基祭葬世职加等。复冠县阵亡已革千总李永哲原官。予祭葬世职。　　

○己丑。谕内阁、现当溽暑炎蒸。南中尤甚。僧格林沁以蒙古藩王。亲统三盟马队。驰驱皖豫之交。与士卒同甘苦。每一念及。廑系倍深。著派该大臣之子伯彦讷谟祜驰驿前往省视。并赏给黄辫珊瑚豆大小荷包各一对。白玉佩一件。帽纬二匣。大卷纱袍料二件。小卷纱马褂料二件。即著伯彦讷谟祜亲赍前往。交该大臣祗领。以示轸念戎行。优礼荩臣至意。　　

○又谕、前因逆匪扑犯陕省。当命荆州将军多隆阿督办陕西军务。并令其先派雷正绾一军。星驰入陕。嗣据都察院奏、陕西绅士联名呈诉。以回匪肆虐。西同等属百姓。横遭惨杀。受害日深。复叠谕该将军等星夜入关。迅速剿办。乃迟至两月之久。尚未据报到陕。实属不知缓急。著官文严催多隆阿等克期前进。力埽寇氛。傥再任意玩误。必将多隆阿等治罪。决不宽贷。　　

○又谕、前据袁甲三因病两次恳请赏假。叠经赏假在营安心调理。嗣据节次奏称、病势增剧。傥贻误大局。负咎滋重。恳请开缺等语。袁甲三著准其开缺回籍调理。前因寿州失陷。袁甲三与翁同书共办一事。且有督办军务之责。降旨交部严加议处。当经吏部议以革职。惟念该大臣督办安徽军务。时阅三载。虽未能卓著战功。而时值艰危。竭力支持。一切尚臻稳练。该部所议袁甲三应得革职处分。著加恩宽免。　　

○谕议政王军机大臣等、前据僧格林沁奏、移营夏邑。剿办永亳捻圩。请俟秋高气爽。克期大举。当经谕令随时酌度。嗣据奏称、所统马步数千名。将来节节进剿。兼顾不遑。现在胜保、袁甲三、李续宜、郑元善、毛昶熙、各路马步兵勇。约有数万。一俟秋高气爽。应由西南两路并力而进。江北一带。可期肃清等语。所奏通筹全局。实为有见。捻匪盘踞蒙亳。叠扰东豫。实为中原大患。自僧格林沁督师南下。屡挫贼锋。该捻不敢北窜。现在攻克金楼。军威甚振。自应节节进剿。肃清巢穴。惟该大臣所统马步。本止两万。分拨各处防范。统带不过数千名提军深入。止能顾及北面一路。而西南两路。若不并力进剿。必至乘虚纷窜。李续宜身任皖抚。于蒙亳情形。自能通筹策应。袁甲三业经准其开缺。所统临淮之师。约有二万。著李续宜留心察看。兵勇可用者若干。将弁得力者何人。俟大举之时。派令由怀远一带进剿。邳宿海沭。为贼氛出没之区。里下河一带完善地方。久为贼所垂涎。吴棠驻师清淮。兵力尚不能厚。著即知会僧格林沁拨兵并力埽荡。保全完善。徐宿为南北要冲。田在田在彼督办。恐其意存敷衍。势难堵御。该镇被参各款。尚未据僧格林沁等覆奏。著即酌保一员。接统其众。如兵力不敷。并著李续宜于临淮军内。酌拨数千名。统归管带。以资攻剿。吴棠兵力既单。如僧格林沁不能拨兵援应。并著李续宜于临淮军内。酌拨协助。免致临时掣肘。郑元善进剿平舆。现已克复。著豫筹兵勇数千名。随同进剿。毛昶熙近在归德。或直捣亳州。或旁趋鹿邑。著与僧格林沁商酌办理。郑元善、毛昶熙、于届时进止机宜。著僧格林沁就近调度。以期得力。山东兰峄一带。应如何饬令德楞额等堵御。著僧格林沁豫为调度。正息信罗等处。前据官文等奏、饬派欧阳正墉等进剿。能否于大举之时。派兵深入豫境。著官文、严树森酌量妥筹。多隆阿入陕后。傥金陵已克。自可留于北路。以壮兵威。第闻捻圩半被裹胁。叠闻官军得手。各处反正者颇多。若明降谕旨。无论苗练捻圩民圩。其及时反正。听官约束者。或蠲免钱粮数年。量加抚恤。出力绅民。酌给奖叙。如此刊刻誊黄。遍行晓谕。则自拔来归者必多。既免致玉石不分。以广朝廷德意。于进剿机宜。亦觉事半功倍。应如何降旨之处。并著筹商具陈。以上各情。著僧格林沁与官文等妥筹会商。绘图贴说。密行陈奏。饷需一节。各该大臣等亦应豫为筹画。庶兵到饷随。一鼓作气。迅奏肤公也。僧格林沁为北路屏蔽。若统师南下。北路殊形空虚。且以国家重臣。驰逐于贼巢中。尤深廑念。届时止可派员进剿。该大臣仍在皖豫之交驻扎。为诸军节度。无庸深入贼境。用慰悬望。将此由六百里各密谕知之。　　

○又谕、李续宜现以安徽巡抚。兼钦差大臣。胜保已赴河洛。袁甲三亦已回籍。于办理苗捻各事。更属责无旁贷。该大臣前奏苗练若操之过急。恐其与张落刑句合。现在苗练党与。解散几及其半。再缓数月。苗势必孤。然后大申天讨。可见该大臣于此事已有成算在胸。僧格林沁前奏缓攻苗练。即可专办捻匪。自亦为通筹大局起见。惟远在豫省。于苗练实在情形。及该大臣作何布置。究恐未能深悉。著李续宜随时知照。会同商酌。庶办理不至两歧。再另有旨谕令该大臣酌量督军移扎临淮。该处为南北要冲。惟距苗圩较远。皖西一带。有蒋凝学等军。是否足资统摄。于大局不至松劲之处。即著酌筹具奏。将此由六百里密谕知之。　　

○又谕、袁甲三奏、病难再支。恳请开缺。并李世忠扼守石埠桥。进攻九洑洲情形。收复宿灵等处捻圩。派兵进捣湖沟各摺片。临淮控扼长淮。毗连徐宿。最为皖北要地。李续宜前由六安进扎。原为督攻庐州。此时庐州已克。应否移军进扎临淮。以资控制。即著妥筹进止。李世忠性虽骄悍。然材勇尚为可用。经袁甲三数载以来。拊循激励。亦尚能尽其力。现方筹攻金陵。此军于南北两岸扼剿。均甚切要。前经谕令袁甲三饬令李世忠归曾国藩节制。李续宜接办后。亦应妥为驾驭。将材难得。当此用人之际。谅该大臣等必能尽将将之道。使之鼓舞乐为所用。并饬诸军务与同心戮力。毋或意见参差。是为至要。和州驻马河营盘。经杨载福商明李世忠改归楚师接防。原驻兵勇。当经撤归滁州。谅必办理妥协。惟袁甲三以该营饷需久绌为虑。咨商吴棠妥为接济。曾国藩前奏亦曾有接济李世忠营银米等项。想亦必随时筹及兼顾也。宿灵境内各圩归正。经袁甲三派员前往办理。其湖沟等积年捻巢。已饬吴秀、徐鷷、等军进捣。一经得手。即可与徐宿兵勇会合埽荡。即著李续宜督饬各员。剿抚兼施。务臻妥协。其未到临淮以前。仍著袁甲三竭力筹办。不准稍存五日京兆之心。致有贻误。侍讲袁保恒仍著留营。归李续宜调遣。至袁甲三片内、有甯国府城业经克复等语。是否的实。鲍超一军。作何调遣。著曾国藩迅速具奏。将此由六百里各谕令知之。　　

○又谕、成明奏、统率京兵过河出队日期。并同郡回匪情形一摺。前瑛棨等奏报蒲城危急情形。叠经谕令该署提督先其所急。统率全军。克日拔营渡河。先解蒲城之围。相机剿办。著仍遵前旨。即会合同郡兵勇。并力进攻。以苏民困而解倒悬。毋稍延缓。前谕成明以京兵未便孤悬深入。非谓附近地方。亦可概置不顾也。楚军由陕省南路入援。势将先顾省城。未能径抵同郡。成明并当于迅解蒲城围后。俟楚军到陕。互相联络。会商进剿。潼关距同郡仅止百里。该处防兵。尚敷扼守。前据郑元善奏称、已饬县丞张宝禧统刚锐两营一千人。入陕随剿。即著瑛棨察看情形。于豫军驰抵潼关后。先行拨赴同州。为成明声援。以厚兵力。并著探明楚军行抵何处。速行摧提。以资攻剿。京兵渡河以后。并著英桂于沿河要隘地方。督率防兵。严密扼守。并仍遵前旨。筹拨援兵。接济饷需。毋稍贻误。至多隆阿一军。前据该将军奏称、于五月初十等日。由皖兼程赴陕。迄今将及两月。尚无到陕信息。叠谕官文、多隆阿、严催前往。乃竟无一语覆奏。迥出情理之外。陕省情形。危急益甚。该将军若再逗遛观望。延不赴援。致误大局。自问当得何罪。官文前奏拨兵援陕。尚能不分畛域。何以多隆阿一军。久不催令前进。仅为防堵粤捻窜犯楚边之计。置陕省危急于不顾。傥陕省稍有疏虞。必治官文、多隆阿等、以贻误军情之罪。毋谓前功可恃。得以仰邀宽贷也。将此由六百里各谕令知之。　　

○命安徽巡抚李续宜为钦差大臣。督办军务。　　

○以光禄寺卿潘祖荫为山东乡试正考官。翰林院编修杨泗孙为副考官。右春坊右赞善翁同和为山西乡试正考官。翰林院编修孙念祖为副考官。吕朝瑞为河南乡试正考官。洪调纬为副考官。修撰章鋆为广西乡试正考官。检讨赵新为副考官。　　

○仍以江甯布政使吴棠署漕运总督。　　

○以办团助剿。复安徽已革知县沈镰职。赏还蓝翎。　　

</div>
    <div class="pagination">
<a href="清实录同治朝实录_page58.html">上一页</a><span>...</span><a href="清实录同治朝实录_page54.html">54</a><a href="清实录同治朝实录_page55.html">55</a><a href="清实录同治朝实录_page56.html">56</a><a href="清实录同治朝实录_page57.html">57</a><a href="清实录同治朝实录_page58.html">58</a><span class="current-page">59</span><a href="清实录同治朝实录_page60.html">60</a><a href="清实录同治朝实录_page61.html">61</a><a href="清实录同治朝实录_page62.html">62</a><a href="清实录同治朝实录_page63.html">63</a><a href="清实录同治朝实录_page64.html">64</a><span>...</span><a href="清实录同治朝实录_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
