<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 232 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 232 页/共 502 页
  </h1>
  <div class="content">
   ○又谕、和春、福济奏、请将进驻霍山官兵。改赴舒城等语。前此袁甲三派拨已革道员何桂珍、进驻英山。参将刘玉豹等、由六安进驻霍山。原为曾国藩等、官军接应。现在九江未能即复。楚师东下之期。尚难豫计。舒城逆匪。又有欲窜六安之说。和春等所筹。系为严扼北窜要著。即著照所议派拨。俟楚师将入皖境。应如何酌拨布置。再行妥筹具奏。该提督等、拥兵庐州。经年累月。动以无兵可拨为词。以致各路皆为牵掣。秦定三专办舒城。亦逾半载。孤城未克。转待添兵。似此迁延。何时蒇事著和春等迅督兵勇。克期攻复庐城。不准再延时日。刘玉豹等所带兵勇。既经改赴舒城。即归秦定三督带。傥该逆再有北窜。朕惟秦定三是问。何桂珍仍劄英山。能否进取太湖。河南兵勇。是否已抵六安。均著相机调度。毋任株守一隅。徒延时日。将此由六百里加紧各谕令知之。　　

○又谕、赓福奏、躧获铜铅各矿、设局鼓铸、以济经费、并进呈样钱一摺。乌噜木齐地方。向未开炉鼓铸。现经赓福、督饬镇迪道和祥等、于罗布淖尔三个山等处地方。躧获铜铅两矿。并以鼓铸工本。无款可筹。拟请照热河章程。暂开捐例各等情。所筹尚属周妥。著赓福即督同该道州委员等、照议实心经理。所有捐赀各生。准其随时请奖。经理局务各员。如果始终奋勉。并准其酌量保奏。一切详细章程。仍著妥议具奏。其局名著定为宝迪。钱面清文。即用宝迪字样。将此谕令知之。　　

○兼署四川总督成都将军乐斌奏、遵将革弁曾芝荃、谢洪恩、枷号发遣。讵谢洪恩乘夜潜逃。现饬严拏务获究办。得旨。该弁虽微末。亦不应如是疏忽。显有故纵情弊。著一面严审看守兵丁。一面赶紧严拏。　　

○乌噜木齐提督业布冲额奏、请借库存银两。接济各营兵食。从之。　　

○以击退安徽霍山贼匪出力。予参将和宽等、升擢有差。　　

○以剿办安徽霍邱捻匪出力。予知府陆希湜等、升叙有差。　　

○予安徽阵亡把总唐正魁、外委关玉林、祭葬世职。　　

○蠲缓湖南长沙、善化、清泉甯乡、湘阴、巴陵、临湘、华容、武陵、龙阳、十县。暨岳州卫、被扰被水灾区。新旧额赋屯饷有差。　　

○丁丑。谕内阁、杨霈、奏参知县不赴署任、藉词规避一摺。并片奏、藩司骽疾未痊。迹涉骄矜等语。湖北谷城县知县陈大焕、经杨霈委令署理黄陂县事。数月未报到任。藩司夏廷樾、以该员尚有经手捐输款项为词。另行改委。该员即有捐款未收。尽可移交后任。无庸守候清算。实属藉词规避。陈大焕、著即革职。夏廷樾、于此等劣员。不加申饬。催令赴任。转行改委。其为徇庇同乡。情弊显然。且据该督奏称、该藩司办事纰缪。受人朦混。夏廷樾、著交部议处。即著来京听候部议。　　

○谕军机大臣等、前据叶绍春奏、足疾未痊。恳请开缺。业经降旨允准。并令王懿德派员署理浙江提督。兹据何桂清奏称、三镇水师总兵。均系护理人员。浙洋巡缉事宜。不可无人统率。现仍咨叶绍春妥为调度等语。叶绍春既经患病。虽据该抚咨令力疾从公。恐精神未能周到。现在浙江提督、署任尚未有人。所有水师营务。即著何桂清暂行管辖。督饬各该镇认真巡缉。毋稍疏懈。将此谕令知之。　　

○浙江巡抚何桂清奏、地方应办事宜。暨各路防堵情形。得旨。汝于地方一切事务。实属留心。随时认真筹画。言行相符。以副委任。　　

○以湖北按察使胡林翼、为布政使。调四川按察使文俊、为湖北按察使。以四川成绵龙茂道马秀儒、为按察使。　　

○筑浙江山阴、会稽、二县塘堤。从巡抚何桂清请也。　　

○戊寅。宣宗成皇帝忌辰。遣官祭慕陵。　　

○上诣奉先殿寿皇殿行礼。　　

○谕内阁、文彩、李菡奏、北新仓米数亏短。请交部严讯。并给事中启文奏、存仓米石、有亏短情弊、请旨究办各一摺。北新仓应存粳籼稄米。亏短至数千石之多。该吏役等、偷漏侵渔。藐法已极。必应彻底根究。以惩积蠹。书吏田子春、花户孔泰、张清仁均著交刑部严行审办。撤任监督广勤、尚政济、专司收放。亦难保无扶同隐饰情弊。均著先行交部议处。仍听候刑部传质。寻奏、审明孔泰等、应照监守盗仓库钱粮入己。拟斩监候。田子春等、应照蠹役诈赃十两以上。拟发近边充军。广勤、尚政济、查无扶同隐饰情弊。应令回任听候部议。允之。　　

○又谕、贾桢、全庆奏、遵旨核议局员参款、切实具奏一摺。此案宝源局监督桂荣、王溥、既据贾桢等查明办公并无含混。亦无任听派头克扣匠役工银等弊。杜翰覆奏各情。亦无回护。均著无庸置议。国瑞到任未久。于局务尚未周知。辄将该监督严参。又令炉头捐铸钱文。并非该炉头等自愿。率行入奏。均属不合。国瑞、著交部议处。　　

○又谕、叶名琛、柏贵奏、官绅兵勇、攻克县城一摺。广东鹤山县城。上年被匪攻陷。署典史冯家学、与巡检罗瀛等、会合各堡绅士。督率壮勇。分路进攻。毙贼七百余名。杀毙伪元帅宋亚宗等二名。余匪逃入墟内。复被我军四面合剿。乘夜围烧。该匪四散奔逃。统计烧毙击毙贼匪、四千余名。击毙伪副元帅温亚得一名。维时附城各堡义勇。先后到齐。合围攻击。城内绅士。亦同时夹攻。杀毙贼匪二千余名。即将县城收复。此次官绅兵勇。克复城池。均尚奋勇出力。著叶名琛等、查明分别请奖。以示鼓励。　　

○谕军机大臣等、前据僧格林沁等奏、焚毁西连镇贼巢。逆势益形穷蹙。朕即日盼捷音。乃旬余以来。未据该大臣等奏报、实深悬系。兹据巡防王大臣等、所呈探报。本月初二日。我兵攻破灶户陈庄。贼匪仅踞连镇河东一处。初三日。复将贼筑木城烧毁。逆党尚有二千余人。我军大炮已运进套堤。并陆续投出之贼。亦复不少。办理似属得手。乃初九日攻剿连镇。兵勇阵亡二十余名。受伤者四十余人。是该逆灰烬之余。尚思抵死抗拒。探报情形。是否属实。究竟此时如何筹画攻剿。大约何时始能蒇事。该大臣有无确实把握。著僧格林沁、迅速详细具奏。以慰廑念。将此由五百里谕知僧格林沁、并谕西淩阿知之。　　

○又谕、吉尔杭阿奏、歼毙逆首、克复上海县城一摺。览奏欣慰。逆匪占踞上海经吉尔杭阿、督率兵勇。克复县城。首逆业已就戮。全股尽数殄除。在事员弁兵勇。洵属奋勇可嘉。著该抚迅速查明保奏。其善后事宜。亟应妥为办理。著名恶逆陈阿林、潘小镜子、虽经获犯供称歼毙。是否确有实据。仍应严密访查。毋使漏网。该处兵勇。有由向荣调派者。此时自应仍归金陵大营。以资剿办。吉尔杭阿、现在帮办向荣军务。即著统带前往。其浙江兵勇。在上海防剿、颇为得力。应否一并带往金陵。或令归伍。著向荣、与吉尔杭阿、悉心筹画。酌量办理。其余兵勇。或撤或留。并著该抚妥为安置。至口□佛＜口兰＞哂提督口□辣呃口□尔。首先助顺。＜口英＞咭唎领事啊唎啯。亦听凭官兵筑墙劄营。情形尚属恭顺。上次口□佛夷并有阵亡受伤之人。此时县城克复。应否将该二国夷官、酌加奖励。以慰其心。著怡良、吉尔杭阿、妥筹具奏。务当斟酌尽善。以示怀柔。将此由六百里加紧谕令知之。　　

○两江总督怡良、江苏巡抚吉尔杭阿奏、克复上海县城。得旨。吉尔杭阿、督师上海。虽迁延于前。尚能奋迅于后。鼓勇先登。资尔将士之力。全股歼除。俾勿蔓延。实吉尔杭阿之伟绩也。　　

○命江苏巡抚吉尔杭阿、驰往钦差大臣向荣军营。帮办军务。　　

○以克复江苏上海县城。赏巡抚吉尔杭阿、头品顶带。巴图鲁名号。拔兵丁贺大胜、为守备。赏花翎。兵丁韦友瑶、为千总。赏蓝翎。　　

○以拨兵筹饷。不分畛域。予四川总督前任浙江巡抚黄宗汉、优叙。　　

○予广东开平县守城殉难知县庆樟、典史林镛、把总关镇安、祭葬世职。庆樟眷属幕友等、旌恤如例。　　

○予广东龙门县御贼殉难知县乔应庚、典史杨宣、祭葬世职。乔应庚眷属丁婢等、旌恤如例。　　

○予广东伤亡守备唐高昆、祭葬世职。　　

○乙卯。上诣大高殿寿皇殿行礼。　　

○谕军机大臣等、兵部奏、江西巡抚陈启迈、咨递广东南雄州知州孙福谦、请拨兵饷禀函、据情代奏一摺。并将该州原禀钞录呈览。广东韶州贼匪。前经南康练勇击退。嗣据陈启迈奏、该匪于十月初十日。复窜韶州。当经谕令该抚、仍派练勇会同广东兵勇。联络攻剿。未据将办理情形覆奏。兹阅孙福谦原禀称、贼匪自窜韶州后。官兵虽屡次获胜。未能痛剿。湖南兵勇。复于十一月间接仗失利。情形危急。省城消息不通。请饬江西派勇援救。并筹解饷银。藉资支放等情。江西九江郡城。围攻未下。兵力饷需。恐难兼顾。惟广东现在道路梗阻。韶州南雄等处。待援孔亟。能否于南康酌拨练勇。并酌济军饷之处。著陈启迈妥筹办理。至昆寿驻兵韶州。与广东省城、如果消息不通。恐致贻误。著叶名琛等、设法绕道。接济兵饷。并将现在情形。详细具奏。将此由五百里各谕令知之。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之一百五十七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰五年。乙卯。正月。辛巳。谕内阁、前据奕山等奏、酌裁伊犁总兵、并请另委兼任一摺。当交军机大臣、会同该部议奏。兹据恭亲王奕等奏称、该镇管辖营务。训练操防。均关紧要。若骤行裁撤。即令该处领队大臣。兼管绿营事务。深恐势难兼顾等语。伊犁镇总兵、著仍循旧制。无庸裁撤。　　

○又谕、杨霈奏、贼由黄梅回窜汉镇、现由德安相机进剿一摺。杨霈督兵广济。为楚军后路。致令逆贼回窜失利。节节退守。实属调度乖方。杨霈著即革职。并拔去花翎。暂留本任。仍著收集兵勇。相机进剿。以赎前愆。并著官文、曾国藩、塔齐布、迅速拨兵援应。毋令蔓延。　　

○谕军机大臣等、前因陶恩培奏、杨霈自广济行营失利。退回汉口。当谕令曾国藩、塔齐布、于胡林翼、王国才、所带兵勇中。酌量折回迎剿。兹据杨霈奏称、贼由黄梅武穴。窜至汉镇。该督现驻德安。严防北窜等语。更堪诧异。自十二月二十九日起。至本月初七日。计期不过一旬。何以一退再退。全军挫败。该督复退至德安。以赶调兵勇为词。殊属不成事体。曾国藩等、督师九江。杨霈为其后路应援。现在九江尚未攻克。汉口又遭窜扰。督剿失利。在该督罪无可辞。而东下之师。腹背受敌。思之实堪痛恨。所有陕甘官兵。及宜昌镇兵二千余名。现已调赴德安。沔阳等处练勇。亦经调往。杨霈断无株守德安之理。著一面遏其北窜。一面相机进剿。其首先溃败兵勇。并著从严惩办。仍须于收集之后。认真防范。毋生他变。武昌省城。著责成陶恩培、竭力保护。毋稍疏虞。惟湖北兵力、既不足恃。贼势又甚猖獗。亟须得力将弁。前赴援剿。著曾国藩与塔齐布、悉心商办。或该提督亲自督兵往援。或派罗泽南、胡林翼、李孟群等、酌带兵勇。星驰剿办。总期埽除贼氛。使水陆各军、均无后顾之虑。方为妥善。谅曾国藩等、必能统筹全局。妥为办理。至前命官文派兵会剿。本日又谕令迅速拨往。著杨霈飞催前进。以资协剿。将此由六百里加紧各谕令知之。　　

○又谕、现在武汉情形。万分吃紧。虽经续谕曾国藩等、迅即派兵。前往截击。仍恐兵力未厚。不敷剿办。著官文将所派精兵。催令星速启程。克日驰往。会同杨霈官兵。合力防剿。无稍迟误。至该将军、应否亲统官兵前进。著仍遵前旨。就现在情形。妥筹办理。并著将官兵启程日期。先行驰奏。将此由六百里加紧谕令知之。　　

○又谕、湖北与豫境毗连。该逆现踞汉口。难保不豕突狼奔。肆行窜扰。英桂驻劄陈州。相距较远。前据奏、邱联恩带兵控制光商一带。所有楚豫交界各要隘。即著责成该总兵、严密布置。确探贼踪所在。相机堵剿。不得稍有疏虞。将此由六百里加紧谕令知之。　　

○又谕、向荣奏、金陵穴城轰剿、并黄池续获大胜一摺。此次开穵地道。轰毁墙垣。我兵大队。既未能拥入。自应迅速力攻。牵缀贼众。使之应接不暇。方可再图进取。而黄池地处芜湖江口之内。关系甯国广德咽喉。该逆因楚师东下。图扰江浙。自必力争黄池。以肆其猖獗。虽邓绍良一军。续经获胜。贼众尚有欲分三路、再来内犯之语。该大臣所称委千总扬万青等、带勇驰往。归并杨瑞乾、管带助剿。并咨吉尔杭阿、抽拨得胜兵勇。往堵东坝高淳一路。均著照拟办理。吉尔杭阿攻克上海之后。朕即谕令该抚、将向荣前此拨往各兵勇。仍归金陵。或并带江浙出力之兵勇。前往剿办。原虑金陵大营。兵无可拨。而各路防剿。皆应妥筹周密。著吉尔杭阿、飞速统带兵勇。驰赴金陵、以资攻剿。并著该大臣等、知会何桂清、即将上海凯撤浙兵。移调徽甯一带。分布要隘。所賸兵勇。仍著该大臣等、妥商调遣。水师各船。自十二月初八日。经吴全美、李德麟等、督带上剿后。日久未能扬帆斩炼。若似此迁延。江面逆踪。往来自由。剿办何时始能得手。现在东风司令。兵船易于上驶。著即严饬该镇将、激励士气。迅督战船。分帮衔尾。一律进发。务将拦江贼炼。即日埽除。若再迁延。著即从重参办。以为贻误者戒。至镇江一城。余万清督兵已久。尚无克复消息。该大臣所奏、连日皆有斩捦。不过小胜。岂能藉慰朕怀。著向荣一面严催余万清、赶紧攻剿。毋但以筹画布置等词。敷衍入告。一面妥探黄池等处贼情。及邓绍良等、如何堵剿。迅速覆奏。将此由六百里加紧各谕令知之。　　

○又谕、袁甲三奏、统筹全局、宜先克庐州一摺。详览所奏。大意以庐州、居江北腹地之中。一日不克。三城重兵、为所牵掣。江北防兵、不能遽撤。曾国藩等、带兵自南而北。不如塔齐布统兵数千。由六安一带、绕出庐舒以北。先攻庐州。以次收复舒桐。顺趋安庆。袁甲三所筹各情。自系为全局起见。但于现在情形。究未深悉。此时九江尚未克复。曾国藩、塔齐布、水陆两军。互相援应。攻剿正在吃紧。而安徽上窜之贼。又踞汉口。杨霈退守德安。曾国藩等、亟须分兵救援。岂能绕出庐州以北。此论不过徒虑将来。于现在军情。难裨实用。至克复庐州。原为皖省军务、第一要著。和春等、统领众兵。累月经年。尚未得手。若再迁延。师老力疲。剿办更难得力。该提督等、坐拥重兵。岂能屡邀宽宥。袁甲三既知北窜之路。处处可通。即当严密布置。总期于事确有把握。方为不负委任。若止知徒托空言。为他人虑。而于亲办之事。一味铺张。毫无实济。岂能以此为卸责地步耶。其庐舒等处。仍著和春、福济、督饬各路官兵。迅速攻剿。毋得再事迟延。致干重罪。将此由六百里加紧各谕令知之。　　

○都察院左副都御史袁甲三奏、请将亳州知州郭世亨等、开缺以知府用。留蒙亳剿办捻匪。得旨。著再与和春、福济、妥商。朕以为郭世亨、既在宿得力。何必多一番周折。调署牧令。亦非汝应干预。　　

○调山东兖州镇总兵官常英、为伊犁镇总兵官。以广西平乐协副将富新、为山东兖州镇总兵官。　　

○赏三等侍卫海朴、二等侍卫。为巴里坤领队大臣。　　

○以堵剿江南黄池、并轰击金陵逆匪获胜。赏已革提督邓绍良、三品顶带。并赏还花翎。　　

○壬午。上诣寿康宫、问皇贵太妃安。　　

○谕军机大臣等、僧格林沁等奏、近日连镇军营情形一摺。逆匪退出灶户陈庄。西连镇贼巢。已全行荡平。其势极为穷蹙。惟该逆尚有二千名。在东连镇、筑砌木城数重。为负嵎死守之计。我军沿河筑垒。并将大炮运进套堤。高筑炮台轰击。正可并力进攻。将此股逆匪全数殄除。大营兵勇。数倍于贼。若因该逆炮火难近。不思捣穴捦渠。逆匪虽粮绝势穷。而狡悍异常。恐致他变。该大臣等、务即督饬员弁兵勇。奋力攻剿。断不可专恃坐困。待其自毙。仍一面严防分窜之路。毋令乘闲逃逸。将此由六百里加紧谕知僧格林沁、并谕西淩阿知之。　　

○癸未。上御抚辰殿大幄次。赐蒙古王、贝勒、贝子、公、额驸、台吉、及外藩使臣等食。　　

○谕内阁、河南学政张之万奏、知县侵吞捐输、纵丁殴辱文生、请饬查办一摺。地方官办理捐输。宜如何洁己奉公。妥为劝导。该员既侵吞捐项。勒借银两。复纵门丁、殴辱文生。似此藐法营私。必应严行惩办。以儆官邪。汪曜奎、著即革职拏问。交英桂提同各案人证。严行审讯。按律定拟具奏。　　

○谕军机大臣等、张之万奏、请通查积弊。及裁汰杂派差钱各摺片。所奏均系切中时弊。现在豫省抗粮纠众之案。层见叠出。固由官吏侵渔。以致奸民有所藉口。而一切无名杂费。积习相沿。弊在书差门丁者。亦复不少。该学政所奏。但系大概情形。其应如何逐细清厘。自应由地方大吏、慎选贤员。通盘核算。务使州县不能多取于民。庶闾阎之困可苏。而正供不致贻误。地方亦臻安谧。著英桂、按照该学政所陈。拣派公正大员。将各州县一切杂费。逐款详查。分别裁革。妥议章程具奏。该学政原奏。尚有未备之处。亦著一并详查。列入章程。毋得稍有含混。其尉氏许州等处。从前滋事。究系因何起衅。嗣后如何酌定章程。始得官民相安。均著详晰奏闻。至差钱一项。原不能尽数裁除。而如原摺所指、铺堂棹椅。下乡供给等项。则皆不肖庸员。私立名目。岂能任其肆意踵行。著该抚即行严饬属员。各就地方情形。一一确查。留所必需。去其太甚。以期官民两便。并将各属徵银买钞之弊。严行查办。据实参奏。嗣后各该州县。傥再蹈从前积弊。必当从严惩治。毋稍瞻徇。另摺奏参侵吞捐项、殴辱文生之知县汪曜奎、已有旨革职拏问。著英桂秉公严审。按律定拟。不得因该员曾调首邑。意存回护。稍有不实不尽。原摺著钞给阅看。将此谕令知之。寻奏、尉氏许州。实因匪徒图缓钱粮。及增添车价起衅。并非地方官办理不善。其支应兵差车马。已严饬该州县、照例发价雇备。不准丝毫滥派。汪曜奎、在孟县任内。讯无侵吞捐项。在祥符县、亦无门丁殴衿情事。惟借捐银两。不催令各捐生开报职名。悉予议叙。究属率忽。业经革职。应毋庸议。下部议。从之。　　

○甲申。谕军机大臣等、托明阿等奏、逆匪纠党攻扑仪徵、截击获一摺。览连日接仗情形。尚属出力。仪徵逆匪。既经全数遁回瓜州。亟应严密防堵。近日克复各处城池。往往旋克旋陷。总因兵过之后。守御无人。处处必须留兵驻守。安得如许兵力。仪徵逆踪既退。即著严饬该地方文武。实力备御。毋任该逆再有窜扰。余万清专办镇江。不能迅速攻复郡城。又不能奋力进剿。致逆匪屡次纠夥渡江。会合瓜州贼党。四出窜扰。该革员所司何事。殊为可恨。焦山师船。所以不令上剿者。原为横截下游江面。以断瓜镇贼援。览该大臣等、另片所奏。周士法等、水师虽小有胜仗。并未督带大船。联络进攻。徒用巡哨快船。遇贼追击。以致两处逆贼往来。不能阻截。厥咎维均。该大臣、既经严饬进剿。傥该镇等、仍前疏懈。即著据实严参。至上海得胜兵勇。前经降旨、令将向荣所拨之兵。拨回金陵。并将浙兵移调徽甯。系为江南军营兵力较单。各处要隘。不敷分拨。但此项官兵。数几及万。即酌拨一二千名、驰赴江北。不致过形短少。著向荣、吉尔杭阿、照托明阿等所请。酌量分拨。江北江南。同办一事。不得稍存畛域。致误事机。吴全美等、所带师船。日久未能斩炼上驶。屡经降旨严催。总以风色不顺为词。实属迁延胆玩。现在上窜楚北之匪。又复占踞汉口。曾国藩等、兵阻九江。连日尚无奏报。若再不从下游迎击而上。则芜湖以上沿江贼船。何时始能埽荡。楚师腹背受敌。而江南师船从容观望。傥有疏失。咎将谁诿。著向荣等、再行加紧严催。务令克日上驶。其浦口师船。仍令择要堵扼。不准互相推诿。各图安逸。将此由六百里加紧各谕令知之。
  </div>
  <div class="pagination">
   <a href="清实录咸丰朝实录_page231.html">
    上一页
   </a>
   <span>
    ...
   </span>
   <a href="清实录咸丰朝实录_page227.html">
    227
   </a>
   <a href="清实录咸丰朝实录_page228.html">
    228
   </a>
   <a href="清实录咸丰朝实录_page229.html">
    229
   </a>
   <a href="清实录咸丰朝实录_page230.html">
    230
   </a>
   <a href="清实录咸丰朝实录_page231.html">
    231
   </a>
   <span class="current-page">
    232
   </span>
   <a href="清实录咸丰朝实录_page233.html">
    233
   </a>
   <a href="清实录咸丰朝实录_page234.html">
    234
   </a>
   <a href="清实录咸丰朝实录_page235.html">
    235
   </a>
   <a href="清实录咸丰朝实录_page236.html">
    236
   </a>
   <a href="清实录咸丰朝实录_page237.html">
    237
   </a>
   <span>
    ...
   </span>
   <a href="清实录咸丰朝实录_page233.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
