<!DOCTYPE html>
<html>
 <head>
  <meta charset="utf-8"/>
  <title>
   明实录世宗实录 - 第 317 页/共 518 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明实录世宗实录 - 第 317 页/共 518 页
  </h1>
  <div class="content">
   ○诸军讨潞城青羊山贼陈卿等平之初卿闻官兵四集乃逼胁近山居民籍记姓名编成甲伍简取骁锐令其弟陈相陈良等率七八百人守洪梯井脑等处御河南兵卿同弟陈奉陈访等率千余人守李庄口御山西兵仍遣其党乘间掠河南山西州县是时都御史常道佥事陈大纲以山西兵驻潞城副使牛鸾率山东枪手会之都御史潘埙副使翟瓒以河南兵驻彰德总兵鲁纲统直隶兵驻潞州十月甲辰诸路并进埙乃分兵为五哨取三路入掩贼不虞攻夺井脑贼悉众争险我兵奋击大破之追奔至莎草岭毁安阳等巢鸾以山东兵由潞城入破贼锋于李庄东其夕瓒分兵夜发直捣卿老巢卿力战不支乃分其众为三瓒麾众追卿及于峦庄山复败之斩馘及招降甚众随引兵攻神河小寨破之副贼殷得海等势孤遂降大纲以山西兵自北入颇有斩获卿窘迫无计乃诣大纲营降卿父琦及其妻子家属俱为山东兵所俘于是各兵分搜诸贼党斩获略尽其被胁良民省发宁家者二千三百余人道纲埙遂各以捷闻诏兵部议功罪兵科都给事中夏言等奏诸贼本皆良民因常道抚剿失宜以致猖狂及会剿之时纲安坐潞州未尝与贼会战乃飞章告捷诡为己功宜议其罪其他有功军吏请遣给事中一员驰诣军所会同抚按官分别以闻  上深纳其言即令言往勘据实以闻
　　○癸酉先是土鲁番屡寇甘肃官军一败之于张钦堡再败之于肃州又败之于永昌部议各以征剿番夷事例行赏巡按御史刘濂谓番夷猖獗势等北虏今官军斩获功次亦当从先年深入哈密之例  上从其请升赏永昌守备马云肃州参将云冒等官军一百九十六人有差
○兵部覆巡视京营科道官王准等条陈营务事宜一明赏格请令提督官将团营官军于春秋初操之时逐一阅试列为三等就于本营操练支子粒等项银两随宜给赏如屡试渐退者罚治老弱退回原营另行选补其坐营官员教练有成效者听点营科道官奏请升赏一慎推用谓近来坐营将官迁转太骤贤否无据当迟以岁月责其实效量加月米一石仍添给马匹草料庶俯仰无累而望外之心自息一处调操谓河南等处四都司调操兵马春秋二季轮班上操多为将领所鬻免宜按籍稽查务足实数仍于各军到京之日提督官精选壮卒隶之团营稍弱者五军等营各属所部管束操练其原领将官班满之期听提督巡视等官核无奸弊方许回卫一退老弱请行移提督官员备将各营军老弱不堪者立限袭替幼小者查验退回无人顶替者革回原卫官闲住军当别差另行选拨补一清官银谓团营等营各有桩朋及子粒等银支用不一侵渔莫考请每营籍记出入之数按季关白以杜侵费  上从其议
　　○甲戌许给京城巡捕官军衣鞋仍令五年一给既而光禄寺厨役以例请  上不许命以年例布花折银及本寺皮料银两量折与之
　　○乙亥狭西河州卫奏送应袭番僧藏卜洛竹至京礼部言其无三司会奏明文及开具化导番僧实迹于旧例有违  上特许洛竹袭授灌顶大国师令移文该卫自后起送番僧务遵旧制行
　　○丙子泰和伯陈万言乞诣  大行皇后几筵致祭许由西华门入
　　○礼部尚书方献夫因日讲尚书洪范上＜锍-釒＞曰洪范九畴五位居中数亦居中其象在天下则君居中在人则心居中故言人君正心之事极者中正之的也曰皇建其有极者即书所谓建中于民易所谓中正以观天下礼所谓王中心无为以守至正是也曰歛时五福用敷锡厥庶民惟时厥庶民于汝极锡汝保极云者即书所谓民协于中易所谓下观而化是也君臣上下咸为中正之德则和气充塞天地而人无天札物无疵疠真德秀所谓尧舜之民莫不仁且寿者是也是歛福锡民之义也曰凡厥庶民无有淫朋人无有比德惟皇作极云者是言臣下之化于中正由在上者之作则也即书所谓民心罔中惟尔之中也无朋比即下文无偏无党之义也夫人之心莫大于好恶二者而人主之职只是用人一事故于用人言之曰凡厥庶民有猷有为有守汝则念之不协于极不罹于咎皇则受之而康而色曰予攸好德汝则锡之福云者是即所谓嘉善而矜不能无所偏党于其间也曰无虐茕独而畏高明人之有能有为使羞其行而邦其昌凡厥正人既富方谷汝弗能有好于家时人斯其辜予其无好德汝虽锡之福其作汝用咎云者是善善恶恶进贤退不肖无虐茕独不之其所敖惰贱恶而辟焉者也无畏高明不之其所畏敬亲爱而辟焉者也箕子反覆言之不已又自敷衍其义曰无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直是皇极之义皆正心之事也  皇上诚能深体其义而力行之正其好恶无偏无陂以立极于上使臣下化之亦正其好恶无党无偏而同归于极将见朝廷正而天下治诸福之物可致之祥无不毕至矣盖洪范九畴固皆帝王治天下之大经大法而其体要只在此一畴此一畴举则八畴从之宋儒胡宏言明君以务学为急圣学以正心为要此之谓也  上批答曰卿所奏发明皇极正心之义朕览之具悉纳忠至意
　　○丁丑湖广巡抚朱廷声言各处土夷构讼求直者多连年不决开奸人诓索之门辜远夷赴诉之念而不才将官及勘事人员往往贪嗜夷人财物要求无已至于激变今当通行云贵川广镇巡官将土官远近狱词分督所属克期勘报其将吏索取土官夷人猺獞财犯该徒三年以上者发边卫充军俱炤禁例施行报可
　　○戊寅南京刑部右侍郎王爌以母年九十有二疏乞归餋许之
　　○刑部覆巡抚保定都御史王应鹏奏正德间新增问刑条例四十四款皆深中情法宜会官编入得旨内外问刑衙门但依大明律及弘治十三年条例行不必再行编集
　　○刑部又覆都御史汪玉汪鋐奏故事词讼罚纸后有患其侵渔议以谷代而贪夫反得乘以为奸宜仍旧罚纸入为公费又  祖制军民犯法无力者发配有力者纳赎而已近乃妄增稍有力稍次有力之例奸民猾吏上下其手那富为贫利不偿害宜裁罢稍次有力之目以定事体从之
　　○己卯时  陵工方兴计所费以钜万数工部尚书刘麟称藏钱少十不能给一请借支天下明年工价之半及原修清宁宫  世庙余银十余万两以济急用待后徵补从之
　　○辛巳云南岁办年例金千两虽原定金数足色二百九色三百八色五百而诓估搀银其弊多端官为转输计路费止用银三十六两正德间解官不胜内库需索始派大户四名加银二百八两作验金批收使用至是巡抚都御史欧阳重疏言该局成造金册止用七成色若依此数岁可省银二千余如足色必用则以八色九色者俱作七成色买解亦可省银一千六百余且岁输额金于户部转发乃库而裁省大户岁派银两庶疲民少苏部覆言内库交收岁有常规今第严徇私横索之禁而彼处无得加派大户则浪费自省报可
　　○壬午礼部尚书方献夫等上  悼灵皇后丧礼仪一发引先期闰十月十九日太常寺奏斋戒是日敕命护丧大臣敕把总内官敕入皇堂内官内使匠作禁屠宰音乐至二十二日止各衙门分定送丧入山官员一二十日早百官及命妇俱缞服诣思善门外哭临至发引日期俱免朝一二十日  上位以发引并葬期告于  奉先殿  奉慈殿  崇先殿遣内侍官告  几筵祭品行礼俱如常仪一二十日遣官祭告各门及诸神庙自  几筵殿门至大明门以里各门并桥俱遣内官行礼德胜门并桥清河桥沙河安济桥朝宗桥关王庙天将庙灵济宫城隍庙东岳庙真武庙俱遣太常寺官行礼一送丧入山官员免辞步行至德胜门外骑送至红门外步行至红门里望  长陵叩头礼毕步送至行殿还日朝见一送丧官员行鸿胪寺多差序班自大明门外至土城外一路序列惟谨一设奠辞灵二十日晚内侍官陈设牲醴如常仪  上位祭一坛  宪庙皇妃祭一坛  昭圣康惠慈寿皇太后祭一坛  章圣慈仁皇太后祭一坛淑妃祭一坛  庄肃皇后祭一坛  武庙皇妃祭一坛  皇妃祭一坛淳安大长公主等祭一坛内六尚女官暨宫人恭奉夫人高氏等祭一坛内官内使共祭一坛一发引二十一日  梓宫启行先期一日司礼监礼部锦衣卫官提督执事者设大昇舆于午门里东葬仪以次陈设于午门外至大明门外东一启奠内侍官陈设酒馔遣内侍官行礼如常仪执事者升彻去帏幕等物拂拭  梓宫讫退行祖奠礼是日百官除执事外俱缞服及应祭命妇丧服各送赴设祭处行祭礼一祖奠内侍官彻启奠内执事官进龙輴于  几筵殿下设真神亭帛舆谥册舆于陛上毕内侍官陈设酒馔遣内侍官行礼如常仪内侍官于  梓宫前跪奏请  悼灵皇后灵驾进发内侍先捧谥册由  几筵殿中门出置舆内次奉神帛由中门出安奉舆内神帛箱置于后次真亭安置讫内侍捧铭旌由中门出执事官升捧起  梓宫内执事持翣分左右障  梓宫降殿内侍官于  梓宫前跪奏请  悼灵皇后梓宫升龙輴执事官奉登龙輴讫以彩色帏幕障饰  梓宫遂启行执翣者仍分列左右内使擎伞扇侍卫如常仪仪仗谥册舆神帛舆真亭铭旌以次先行宫眷皆哭后随宫眷哭于帏内  梓宫至午门里东内侍官跪奏请悼灵皇后梓宫升大昇舆执事者安置讫行遣奠礼宫眷立于  梓宫之右一遣奠内执事官陈设牲醴遣内侍官行礼如常仪毕内侍官于  梓宫前跪奏请  悼灵皇后灵驾进发司礼监官率仪卫谥册舆等前行宫眷俱还执事舁  梓宫由午门左王门出司礼监礼部锦衣卫官提督葬仪等以次前行至大明门左王门外女乐前导至清河止沿途市巷军民男女人等辏集之处遇  梓宫至皆跪俯伏举哀候  梓宫过兴  梓宫在途并至  陵朝夕奠俱命护丧官行礼大昇舆行沿途每程预设校尉舁送选委内官同锦衣卫官提督沿途止宿之处预盖蓆殿一所仍量盖小蓆房以贮仪仗等物一路祭皇亲命妇及文武官三品以上命妇于鼓楼迤西共祭一坛公侯伯及五府六部都察院等衙门官员耆老人等于土城外共祭坛僧道官于清河共祭一坛皇亲及驸马于沙河共祭一坛文武官不系山陵执事及分送入山官员祭毕回一至陵执事官先陈龙輴于行殿门外候大昇舆至内侍官诣大昇舆前跪奏请  悼灵皇后灵驾降舆升龙輴诣行殿执事官奉  梓宫升龙輴由中门入护丧官由左门入诣行殿上安奉讫谥册舆等仍陈于前行安神礼执事官陈设酒馔如常仪内侍官引护丧官就位立百官于行殿外序立赞行四拜礼赞奠帛赞奠酒护丧官以帛酒授执事者各奠讫赞读祝读者立读传赞百官行四拜礼举哀哀止焚弊帛祝文赞礼毕一是日  梓宫至行殿遣官祭告后土并  天寿山执事陈设酒馔如常仪赞再拜兴酉□孚酒读祝再拜兴礼毕同日遣官祭告  七陵执事官陈设酒馔如常仪遣官各诣  陵行礼赞四拜奠酒读祝四拜兴礼毕一是日送丧官员行礼毕回护丧官候葬毕回朝夕行奠礼一十二月初三日安葬是日及  神主回京日俱免视朝在京各衙门先期分官前去送葬禁屠宰音乐至  神主回京日止一迁奠掩玄宫之日行迁奠礼执事官陈设酒馔遣护丧官行礼仪同前礼毕内侍引护丧官诣  梓宫前立内侍跪奏请  悼灵皇后灵驾赴献殿执事官升奉迁  梓宫赴献殿候掩玄宫时至内侍引护丧官诣  梓宫前内侍跪奏请  悼灵皇后灵驾赴玄宫执事官升奉迁  梓宫进玄宫安奉讫内侍奉谥册置于前陈列冥器等毕行赠礼内侍官仍于献殿上设灵座俟候奉安  神主一赠礼内执事官陈设酒馔于皇堂门外奉玉币案置香案前内侍引护丧官就位立赞奠酒护丧官以酒授执事者进奠赞请进赠执事官捧玉币进于护丧官之右护丧官受玉币献毕以授内执事捧入皇堂安置讫举哀哀止赞赠礼毕候内执事出遂掩玄宫门行享礼执事官陈牲醴于玄宫前如常仪内侍引护丧官就位百官于  陵下行礼如至  陵安神仪一题  神主行享礼毕内侍设香案于玄宫门外陈设酒馔如常仪设题主案于香案前西向护丧官就位北向立内侍盥手出  主于案上题主官盥手西向题  主毕内侍捧  主置于神座藏神帛于箱中置其后内侍跪奏请  悼灵皇后神灵上  神主奏讫赞献酒护丧官以酒授执事者进献赞读祝读者立读毕举哀哀止焚祝文内侍启柜覆  主讫跪奏请  悼灵皇后神主降座升舆内侍捧  神主升灵舆至献殿上内侍跪奏请  悼灵皇后神主降舆升座奉  神主即座讫行安神礼如前仪一掩玄宫毕遣官祭谢后土  天寿山一  神主将回京之日遣官以葬毕告  七陵礼同祭告一虞祭掩玄宫毕先行安神礼讫执事官陈设酒馔于  神主前内侍引护丧官就位立赞行初献礼赞奠帛赞献酒护丧官以帛酒授执事者各奠于灵座前赞读祝读祝者立读赞亚献献酒终献献酒举哀哀止焚币帛祝文赞礼毕内侍官捧神帛箱埋于殿前屏处洁地焚凶器于野葬毕初虞至二虞至五虞俱在途护丧官行礼  神主至京安神后六虞七虞遣内侍官行礼一  神主还京葬毕  神主启行将还内侍官于  神主前跪奏请  悼灵皇后神主降座升舆还京奏讫俯伏兴于灵座上奉  神主升灵舆进行仪仗侍卫如仪护丧官后随在途仍朝夕奠一迎  主  神主还先于城外置幄次至日内执事备仪卫教坊司备女乐鼓吹设而不作文武百官素服乌纱帽黑角带出城奉迎  神主至入幄次百官序列于前行四拜礼毕  神主进行百官后从至午门外仪卫等退护丧官亦退至思善门  皇妃公主宫眷等迎  神主于门内举哀以次后随  神主至几筵殿内内侍官于灵舆前跪奏请  悼灵皇后神主降舆升座兴内侍官捧  神主安奉于灵座讫内执事官陈设牲醴如仪  上命内侍官于  几筵行安神礼如常仪  皇妃以下入拜位举哀行谒见四拜礼毕鸿胪寺引百官于思善门外行四拜礼明日百官行奉慰礼一还京虞祭内侍官陈设酒馔遣内侍官行礼如常仪以后虞祭礼皆同一卒哭虞祭后用刚日自是罢朝夕奠内侍官陈设祭品行礼如常仪时诸礼仪皆  上亲自裁定类从减损如百官哭临及禁屠彻乐当于发引三日之前  梓宫出当于端门行辞  祖礼从午门等中门出时哭临既止一日辞  祖复从罢免而  梓宫命由左王门以出于是礼科都给事中王汝梅等上＜锍-釒＞言  天子有后所以共承  天地  宗庙之祀奉  两宫之欢如天之有地日之有月今  皇后已□□七载齐体  至尊生以礼归殁不以礼葬非所以重大伦为万世法请更议之  上曰是所言亦系忠爱但未审其轻重思善门哭临逼近仁智殿从减可也午门等中门亦当避其所尊陵地既远于  列圣则辞  祖之礼不必渎也且朕已祭告  内殿矣夫后尊则王益尊朕岂不知第有所压不得不斟酌裁制耳既而给事中徐景嵩又言哭临辞  祖二仪臣固不敢轻议若  梓宫出门乃万姓观瞻所系王门之议臣心实不敢安也诏如前旨
　　○吏部右侍郎徐缙三品未满考援温仁和董＜王巳＞例乞诰命  上以其讲读效劳特准与之
　　○甲申兵部尚书王时中总督粮储右副都御史罗钦忠各上＜锍-釒＞称病乞休俱不允
　　○衡王祐椑奏求预择葬地礼部覆无故事报罢
　　○更定审编京城甲役之令时京师官民杂处十家之中免役者九又以其近旁隙舍主匿奸人贫民至代为更繇劳役不堪御史王仪因请斟酌丁产著为定例其勋戚监局及文武各衙门俱以等级优免兵部会同都察院覆如仪议从之
　　○丙戌升太常寺卿提督四夷馆边贡为南京刑部右侍郎
　　○丁亥巡抚大同右副都御史蔡天祐三年考满录其子崇伟为国子生
○故南京刑部尚书陈寿孙仕真援例奏乞祭谥  上命加祭一坛
　　○戊子大学士杨一清尚书桂萼李承勋各上＜锍-釒＞称病不能步送  大行皇后梓宫欲先期候于祭所  上以一清年高特免之而许萼等先出城外候送
　　○时  悼灵皇后山陵犹未成内官监太监傅平以方冬寒冱请缓葬期礼部亦以为言  上不许令保定侯梁永福侍郎何诏朝夕程督务令速成香殿可缓姑缓之
　　○狭西固靖饥民数千人流入宁夏界中都御史翟鹏恐其为变上＜锍-釒＞以闻户部议请行狭西抚臣发所在预备仓粮量为赈恤仍免其赋役以安集之报可
○新建伯王守仁以讨平断藤峡诸寨捷闻因自言用计招抚思田叛目卢苏王受等以夷攻夷故所向克捷而我军仅湖广掣还之兵八千人深入三百余里俘斩三千余贼永除百余年来两广腹心之患盖劳费不及大征十一而成功倍之此皆由我  皇上乾纲内断任人不疑而廊庙诸臣咸能推诚举任公心协赞故已得以展布四体共成此功宜先行庙堂协赞举任之赏次录诸臣御侮折冲之劳兵部覆奏  上曰此捷音近于夸诈有失信义恩威倒置恐伤大体但各洞徭贼习乱日久劳亦不可泯王守仁姑赐敕奖谕有功人员下巡按御史核实以闻宣慰彭明辅等远调瘴乡身亲陷阵优加赏赉官男彭宗舜彭荩臣就彼冠带袭替卢苏王受既改过立功先行军门犒赏待始络无过方与冠带奏捷人赐新钞千贯余赏不行今后宜务实行事以副委托
○己丑初给事中李鹤鸣御史吴淮奏劾兵部尚书王时中狥私论功滥赏失实已得旨行勘时中奏乞避位因言鹤鸣等阴受怨家指嗾极其诋毁于是给事中刘世扬等言时中每见弹劾輙肆忿詈昔年讼陈皋谟为人儧缺今又诋鹤鸣等为人作鹰犬词意纵慢殊乖大体且事已行勘是非曲直自有公论时中乃不能待欲以先发争强废格明旨＜锍-釒＞入  上切责时中令还籍听勘
　　○户部覆给事中夏言奏请量发官银二万两赈济山西河南近日被掠贫民从之
　　○庚寅立  皇考尊号碑并御制新记文碑于  显陵及明楼悬额俱命成国公朱麟行祭告礼
　　○赐故太子太保工部尚书李鐩祭葬赠太保谥恭敏鐩河南汤阴人成化八年进士历户工主事员外郎郎中选升鸿胪寺左右少卿南京太仆寺少卿历升光禄寺卿工部左右侍郎正德间升本部尚书忤刘瑾致仕瑾败复起工部尚书累加太子太保以老乞归卒于家鐩在位四十年虽屡经言官论劾  上以其历事三朝筹边饬工并效功绩故加优恤云
　　○赐各卫所官军布花折银以通济库见存本色不足充赏故也
　　○辛卯先是  悼灵皇后发引次日  上命经筵官俱吉服侍班尚书方献夫等以为  山陵未毕臣子之情不忍遽尔从吉请于经筵罢讲之后仍令百官衣浅色衣朝参  上不许曰朝廷礼仪自有定制卿等余哀未忘许于退朝后行之无何会遣官册封故事当鸣鞭作乐百官朝服侍班献夫复言今新有  皇后之丧大乐一作恐  圣心增感宜暂令辍乐  上怒其违旨命照旧行
○提督山陵太监傅平  上管工太监温玺等七十余人请月给廪饩骑从如例工部言弘治十八年例  山陵监督等官多不过三十人而已平所请太滥请如前数裁省之报可
　　○癸巳礼部尚书方献夫詹事霍韬言臣等皆广东人备知诸猺为患多年先曾调三省兵数十万人动支官银数十万两米数十万石仅得田州安靖五十日然我军失亡固已太半而田思叛人与吊岩新宁白水诸贼相表里时出劫掠终莫得其要领新建伯王守仁乘百年破敝之后感  圣明特起之知不役一卒不费斗栗片言驰谕而思田稽颡虽舜格有苖何以加焉至于入寨断藤峡之贼各鸟栖兽伏于深岩绝峒间自我明开国以来未有轻议征剿者今一举荡平如拉枯朽因湖广之归师不烦调遣善一也将思田之降众得其死力善二也所诛者真积年渠恶非他滥杀之比善三也因归师以讨逆贼无转输之费善四也不役民兵不募民马而众皆不扰善五也元恶就诛余党威服得抚剿之宜善六也八寨平诸贼可以渐次抚剿而两广良民得安生乐业善七也徙建城邑恶贼失险计安经久善八也劳苦而功高如此议者乃言守仁受命抚剿思田不受命征八寨又言筑城建邑非人臣所得专传曰大夫出疆有可以安国家利社稷专之可也故周亚夫不奉救梁之诏遂破吴楚范仲淹筑大顺城以拒敌期月奏功当时且未闻有专制之嫌况守仁又有便宜从事之旨乎先是宸濠叛逆江西诸臣誓死讨贼者独王守仁与伍希儒谢源三人而已功成之后乃为忌者所抑不曰守仁初同贼谋则曰满载金帛以归当时大臣杨廷和乔宇从中饰成其事至今未白夫国家论功有二道有开国效功之臣有定乱拯危之臣开国之臣成则侯也败则寇也虽勿崇焉可也惟祸变倐起社稷安危凛乎一发效忠定乱之臣则不可忘也何也所以卫社禝也今忠如守仁有功如守仁一屈于江西再屈于两广兵部功赏未见施行户部覆题又行查勘臣恐机会一失大功难成城堡不得修筑逋贼复尔猖狂为地方虑不浅惟  陛下察之  上批答曰所言已有旨处分修建城邑防患事宜其令守仁会官条画便宜上之务在一劳永逸勿贻后艰
　　○昌化伯邵杰怨其叔萱争爵收萱家人毕大伦等榜掠备至禁之月余又令家人张忠等逼夺故昌化伯蕙母何氏所管邵氏旧田宅事闻诏罚杰俸三月诫其务遵国法赡养何氏终身以全恩义下忠等法司治之
○乙未升光禄寺卿苏民为太常寺卿提督四夷馆
　　○先是养济院收养孤老有诈称贫户滥给衣粮者有故填空籍附之实在者穷民或转死不收而奸吏至以起家肥厚于是户部主事王松建议请遣部属二员会同五城御史严督所属查系孤老无依者给与衣粮其间逃亡之数一一籍记以便豁免而放粮有司仍案录见在实数唱名给领不得令甲头总关致有乾没从之
　　○海西夷人出羊哈等移文边将称远贡饥寒朝廷比来犒赏甚薄巡抚辽东都御史潘珍上其事兵部请行辽东镇巡官省谕各夷恪修贡献不得自生疑阻县次续食以时给发其应得宴赉部寺官务令从厚毋容下人侵牟致生怨言以失朝廷柔远之意报可
○红盔直宿官军千五百人援嘉靖四年例奏求衣粮兵部覆此系特恩不可为例  上悯其侍卫寒苦诏复与之以后五年一给
　　○丙申总督采木工部右侍郎黄衷称病乞休不允
　　○丁酉  御制十六字箴曰卓尔之见一贯之唯学圣君子勖哉勿伪出示辅臣刑部尚书胡世宁因推广  上意为＜锍-釒＞解上之  上嘉纳焉
　　○总理河道侍郎潘希曾言漕渠庙道口以下忽淤数十里者由决河西来横冲庙道口之上并掣闸河之水东入于昭阳湖以致闸水不复南流而沛县飞云桥之水时复北漫故也今宜于济沛间加筑东堤以遏入湖之路更筑西堤以防黄河之冲则水不散缓而庙道口可永无淤塞之虞仍于黄河上流分浚赵皮寨孙家渡二处夫二水兼通则横流以杀而运道可保无虞矣工部覆奏得旨允行
　　○戊戌代府隰川王府辅国将军成钡微服诣凤阳高墙视其故父庶人仕＜土则＞之丧因上＜锍-釒＞自劾乞负骸骨归葬如必不可许愿留止墓侧岁时祭扫以全父子私情  上悯之许于仕＜土则＞葬所祭毕即归后不为例其该府辅导官及本城守卫官仍下巡按御史治之
　　○兵部覆新建伯王守仁议处八寨猺贼便宜二事其一谓八寨之贼每寨有众数千首尾联络为柳庆诸贼渊薮而周安一堡正当八寨之中宜筑城置戍据其腹心而移设南丹一卫于其间盖宾州故有南丹卫军坐食无所耕牧若移彼就此令与迁江八所狼兵掎角而守分耕贼田则柳庆日重而八寨可无它变其一谓断藤峡诸贼既平正宜休兵散屯招徕向化之民惟五屯正当风门佛子诸夷巢穴最为要害旧虽有千户所官兵见存不满二日宜设一镇增筑高城而设守备衙门取回五百兵分调哨守其他所之兵及潮州调到协守者归之原伍避役逃亡者以附近土寨目兵补之诏如议行
　　○  上与大学士璁议册立中宫璁对  天子有后所以共承宗庙不宜久虚  上报曰卿昨以所问事宜为对足见忠切夫朕德无一线而动多愆违身承  祖宗之位遂使嫡配遽丧储嗣延违未立每思至此实切忧惶今之事则甚难为也若待之  圣母之至训朕敢不从然恐继而为弗祥夫何谓也凡人之为善为恶出自性中来间有迁恶为善者今则艰获斯人也况君子所配必逑淑女而人之君长之配不可不慎择也前者初婚之期皆是宫中久恶之妇所专主而为日夜言  圣母  圣母未之察耳今若又使与此事则不如不必继立也朕所爱者德与贤耳非有偏宠尚色之私此人岂知我  祖  考在天之灵知之也如果择有德者继立将不平之怨必作讥诮之谗必来矣卿等可通将昨引  圣母之训并此抄一帖密与同官议来此帖亦抄一帖缴来朕未属草云
　　明世宗肃皇帝实录卷之九十四终

大明世宗肃皇帝实录卷之九十五
　　嘉靖七年十一月己亥朔冬至  上御奉天殿受文武群臣及四夷朝使庆贺诏免宴赐节钱钞
　　○遣建昌侯张延龄恭顺侯吴世兴驸马都尉谢诏分祭  七陵仪宾周钺祭  恭仁康定景皇帝陵寝
　　○大学士张璁有疾  上遣医视之赐羊豕酒米
　　○庚子颁明年大统历礼部左侍郎李时言颁历必于十一月朔今值冬至百官行庆贺礼乞于十五日颁给  上曰颁历须在月初方合古天子颁朔之义望日非所宜当于冬至次日行之
　　○辛丑升太常寺少卿吴大田为光禄寺卿
○壬寅以灾伤免大名府及所属州县正官朝觐
○以旱灾免湖广起运南京等项钱粮
　　○癸卯今  圣谕朕闻  皇后梓宫行殿处守护官军至今人马未给粮草且前日大风猛烈山间寒气尤甚号哭称苦有所不免朕闻之若裂己肤夫百姓皆是天民当此严寒即动履亦难乃朝夕身投草露虽  梓宫为重而人命尤重也尚书李承勋其会同内外提督官议令更班轮役少苏劳苦合用粮草户部便处置给发不许视常延调朕又念贫军无衣无褐何以支持工部仍将在库胖袄裤鞋人给一副以为紧急御寒之用各将行过缘由具闻务称朕存恤之意
　　○刑部尚书胡世宁＜锍-釒＞荐御史李润范辂当宸濠谋叛之日皆能以节义自持执法不挠今润远调南京而辂且罢归听勘非所以崇奖直节令臣下劝也惟  陛下稍加录用之得旨令吏部再加访核斟酌推用
　　○巡抚江西都御史周广上＜锍-釒＞乞休不允
　　○乙巳以大同灾伤粮草缺乏诏户部发银二十万两给之令趁时籴买从巡抚都御史蔡天祐奏也
　　○赐故国子监祭酒鲁铎祭葬谥文恪铎湖广景陵人以进士改庶吉士授翰林院编修升国子监司业进南京国子监祭酒即移疾归铎尝奉使夷邦却金珠之馈及在告绝迹公门日集后进之士讲授经义台臣文章荐之不起卒之日贫不能葬巡抚湖广都御史朱廷声为请恤典故事四品文臣例无祭葬赠谥  上以铎清节著闻特令有司治葬仍赐之谥不为例
　　○丙午  上谕户部近因大同巡抚官奏称粮草缺乏已命发银二十万给之朕因思辽东宣府偏头关狭西延绥宁夏甘肃俱系边方虏情叵测若粮草不足人马疲敝缓急何所恃凡此边民皆我  祖宗赤子岂可不加悯恤耶户部行各巡抚查仓场实在之数具闻有告匮者即为议补军士月粮尽为给之若视常延调以致人心嗟怨边备废弛责有所归
　　○改刑部尚书胡世宁为兵部尚书
　　○巡抚顺天都御史汪玉劾奏蓟镇参将马恺杨鼎俱掊克军士黩货无厌法当重治然恺方投间自适鼎且坐营如故贪墨罔禁人将效尤今参将如高时白珩类囚循故事漫无设施若不正鼎恺之罪臣恐白珩必复为杨鼎高时必复为马恺其为边方病非细故也得旨鼎恺下巡按御史逮问时珩新任未久姑令策励供职
○提督狭西三边军务兵部尚书王琼等言土鲁番速坛满速儿献还哈密城池及诸所劫掠人马器械累遣使求贡项奉旨索有番文臣译审其情似出悔悟伏冀  圣度含弘不责小夷之罪许令照旧通贡兵部覆如琼议  上曰夷酋世济凶恶始议闭关绝贡法所宜然迩者乞贡再三朝廷以远夷不足深较令镇巡官察其果有悔悟实心责取真正番文具奏方许通贡今既译审无诈准放入关分为两运遣官伴送来京每运毋得过五六十人余下人口存留在彼听候仍定与往来期限不许在途迁延骚扰琼仍会同镇巡等官严督所属修饬边备整理兵粮加谨防御未尽事宜悉听从长计处或事有变更势有窒碍亦宜具实以闻
　　○丁未升南京通政使司右参议王崇献为太常寺少卿
○选授行人司行人李仁狭西＜执皿＞厔县知县王聘广东新会县知县周延俱为给事中仁吏科聘户科延兵科行人王衮江西万载知县虞守愚浙江青田知县方远宜直隶婺源知李士翱江西秦和知县张寅俱试御史衮湖广道守愚江西道远宜山东道士翱山西道寅南京河南道
　　○以水灾免大名广平顺德真定秋粮有差
　　○大学士杨一清等言  悼灵皇后仙逝忽两月余矣昨  圣母章圣慈仁皇太后谕问  皇上以  宗祀甚重坤宁内治不可久虗臣等闻之不胜欣庆  圣母之言及此  宗社苍生之福也仰惟  皇上光临大宝七年有余而前星未耀震位尚虗中外臣工朝夕在念册立之典诚宜速举以慰人心伏愿祗循我  宣庙  宪庙故事即于妃嫔中惟贤惟德亲择一人请于  圣母皇太后降敕礼部择日具仪祗告  天地  宗庙  社稷册立为  皇后正位中宫  宗社幸甚吏部尚书桂萼等十三道御史丘道隆等亦各＜锍-釒＞请  上曰览卿等所奏具悉忠爱至情朕已遵  慈命从卿等所奏别有敕谕礼部矣
　　○戊申谕礼部朕  中宫皇后陈氏近以疾逝自惟弗德遽失所配怆悼未已岂忍议及其继者顷累奉  皇伯母昭圣康惠慈寿皇太后  圣母章圣慈仁皇太后面谕以朕  皇后既逝而  宗祀甚重不可久虗其位朕拜受兹者内阁辅臣暨府部九卿文武群臣合辞为请朕以闻之  圣母复命朕曰吾已先有是训  昭圣皇太后亦有是谕今闻群臣之请心甚慰悦皇帝宜亟自择其可者册立之朕仰遵  两宫之命俯纳群臣之忠深惟国本匪轻朕承  宗祀须赖内襄今顺妃张氏往奉  圣母所简册以为妃侍朕以来克尽礼道性资端慎淑德允谐可册立为  皇后以相朕  宗庙之事共奉  两宫之餋合行事宜尔礼部即会翰林院议拟具仪择日以闻
　　○石城王府镇国将军觐链等始以受逆濠伪命减禄米至是上＜锍-釒＞乞补给户部覆觐链等皆逆濠之党得免连坐幸矣乃妄意补支况江西连岁灾伤而宗室众多供应不敷乞禁勿与从之  后军都督府都督同知桂勇为大同总兵时家丁桂全胜者有擒斩首贼功且死于阵应袭升三级而无嗣勇因＜锍-釒＞言全胜为臣家丁即臣子也乞并以为臣功  上曰全胜无子宜重赏以恤其家桂勇已擢用并功无例不许
○己酉加兵部尚书胡世宁太子太保世宁以刑部改兵部上＜锍-釒＞恳辞因称病乞休  上批答曰卿忠诚端敏才望素孚兹特改任岂宜求退所辞不允还加太子太保可即出视事副朕简托至意
　　○狭西上笆篱等族番人渰班等来朝贡马及盔甲腰刀等物给赏如例
　　○庚戌以旱灾免宁夏镇所属地方秋粮马草仍发银赈济从巡抚都御史翟鹏请也
　　○初锦衣卫千户沈麟奉请命官校勘历代史书刊布天下  上嘉其志下礼部议至是尚书方献夫等言史书多残缺必翻刻而后可垂示久远若五代以上诸史惟宋板为工多蓄于江南富民之家宜命官购索付之梓  上曰翻刻书籍虽系右文之事但差官购索民间古板未免骚扰反滋奸弊姑已之第令南京礼工二部将南京国子监所存旧板用心翻阅修补以便传布
　　○壬子时内官监供用库监收白粮私造大斗需索百端率一石倍输二三石解户苦之户科给事蔡经以状闻得旨内府白粮每石加耗一斗不许分外科收屡有明禁该监库不恤民艰纵令群小横索且不查究今后令司礼监定委公正官监收即便出给长单不许稽留守候仍听巡视十库科道官严加访察有违禁科扰者具实参奏
　　○锦衣卫署都指挥使骆安等言上直侍卫旗校官军寒苦乞照近日巡捕官军及侍卫红盔官军奏讨衣鞋事例一体准给工部尚书刘麟执奏言胖袄裤鞋原为各边哨了瓜探架炮夜不收等项极边官军寒苦之用其次则征调官军侍卫诸役岂得滥请  皇上傥悯其宿卫之苦故有给银之例可举行之得旨侍卫军旗人给银七钱听其自行制造衣鞋五年一次给赏又谕三边官军当此苦寒之际不时调征比之在京军士尤为可悯该部查照但系该给年分即差官运送前去给散勿得视为虗文
　　○癸丑董卜韩胡宣慰司宣慰使容中短竹等差国师摄次藏卜等进贡方物给赏如例
　　○乙卯升吏科左给事中刘世扬户科左给事中陈皋谟俱都给事中礼科右给事中徐景嵩兵科右给事中陈守愚俱左给事中礼科给事中李凤来为右给事中世扬凤来俱吏科皋谟工科景嵩礼科守愚兵科
　　○以旱灾免河南开封府秋粮
○礼部进册立  皇后仪注一先期遣官祭告  天地  宗庙一前一日鸿胪寺设节册宝案于奉天殿内节案居中册东宝西设节册宝彩舆于丹墀内教坊司设中和韶乐及大乐是日早锦衣卫设卤簿驾内官设  皇后受册位于宫中设节册宝案于受册位之北设香案于节案前设内赞二人设内乐于丹陛上至期  上御华盖殿具皮弁服鸿胪寺官奏执事官行礼毕奏请升殿导驾官导  上升座文武百官具朝服入班行叩头礼左右侍班正副使入就拜位赞四拜兴奏传制俯伏兴执事官举节册宝案由殿左门出用黄伞遮送至丹墀内置彩舆巾传制官由左门出称有制赞正副使跪制曰嘉靖七年十一月二十八日册顺妃张氏为  皇后命卿等持节捧册宝行礼赞俯伏兴四拜礼毕执事官举节册宝舆由奉天左门出鸿胪寺跪奏礼毕  上兴大乐迎彩舆至右顺门外正副使朝北立内官举节册宝舆由正门入内乐迎至  皇后宫门外节册宝未至之前引礼请  皇后具礼服候节册宝将至宫人执扇拥护及擎执在后引礼导引  皇后出迎于宫门外节册宝至内官捧由正门入  皇后随至拜位内官以节册宝各置于案内赞赞四拜赞宣册赞跪宣册女官取册立宣于  皇后之左讫赞搢圭赞受册宣册女官以册跪授于  皇后皇后受讫以册授女官女官跪受于  皇后之右立于西赞宣宝宣宝女官取宝立宣于  皇后之左讫赞受宝宣宝女官以宝跪授于  皇后皇后受讫以宝授女官女官跪受于  皇后之右立于西赞出圭赞兴内赞赞四拜礼毕内官持节由正门出  皇后送至宫门外内官赍节出至右顺门外以节授正副使报礼毕正副使得报持节复命一谒告内殿是日  皇后受册毕内官先具谒告仪物翰林院具谒告文  上具冕服  皇后具礼服  上率  皇后诣  奉先殿  奉慈殿  崇先殿行谒告礼俱如常仪一谒见  三宫册立之次日  上具冕服  皇后具礼服  上率  皇后诣  昭圣康惠慈寿皇太后前  章圣慈仁皇太后前俱行八拜礼  庄肃皇后前行四拜礼毕  皇后于内殿  上易皮弁服升座赞引女官引  皇后诣上前就拜位行八拜礼谢恩礼毕还宫一  皇后受贺仪是日  皇后受册毕内官即于宫中设  皇后座南向设仪仗设内乐设内赞二人引礼二人候  皇后谢恩礼毕还宫女官请  皇后服燕居冠服升座引礼引在内亲属于  皇后前赞八拜礼次引六尚等女官入班赞八拜礼次各监局内使行八拜礼毕还宫一第四日  上具皮弁服御奉天殿颁诏布告中外行礼如常仪一表贺颁诏之次日文武百官具朝服上表庆贺陈设如常仪是日早  上具冕服御华盖殿导驾官导  上升座进表行礼如仪一是日命妇行庆贺礼前期一日女官陈设  昭圣康惠慈寿皇太后宝座于宫中设香案于丹墀之南其日清晨内官陈设仪仗于丹陛之东西及丹墀东西女官擎执者立于宝座之左右陈内乐于丹陛东西北向设表案于殿东门外设班首拜位及各命妇拜位于丹墀北向设司赞位于丹墀东西设司宾位于命妇班之北东西相向设内赞二人于殿内东西命妇至宫门外司宾引命妇入就拜位女官具服侍班如常仪尚宫尚衣等官诣内奉迎尚仪奏请升座  昭圣康惠慈寿皇太后具礼服出导从如常仪乐作升座乐止司赞唱班齐乐作赞四拜乐止外赞唱进表引表案女官前导举表案女官二人举由殿东门入乐作至殿中乐止赞众命妇跪内赞唱宣表目宣表目女官宣讫兴唱宣表展表女官诣案前取表宣表女官宣讫兴举案者举案置于殿东赞命妇皆兴司赞唱拜乐作四拜乐止尚仪跪奏礼毕  昭圣康惠慈寿皇太后兴乐作还宫乐止一庆贺  章圣慈仁皇太后进表礼同一庆贺  皇后进笺礼同诏如拟
　　○丙辰  孝惠皇太后忌辰遣瑞安侯王桥祭  茂陵
　　○改南京刑部尚书高友玑为刑部尚书  南京工部右侍郎杨果＜锍-釒＞乞终餋不允
○以水灾免顺天府及所属卫所秋粮马草屯田子粒有差
　　○丁巳提督云南川广军务兵部尚书伍文定还自贵州道湖广乞便道祭省许之俟有缺推用
　　○颁给明伦大典于各王府并两京文武诸臣及天下诸司先是  上谕大学士杨一清等曰朕惟明伦大典与诸书不同所以明人伦之至要分邪正之所为辨公私之得失论统嗣之不同著忠欺之情状昭古今之是非于以俟来者之圣而不惑者也其宗室中须使通知不必止及亲王外虽不能遍给令其抄布其内外衙门官员当给者可议来行于是一清等与礼部尚书方献夫等言大典一书乃一代典礼万古纲常所系凡内外官属师生均宜颁给第内府所印难遍及而抄布又易差讹臣熟计之在京文武大臣宜人给一部五品以下则令礼部翻刻小本以遍给之在外各王府及各布政司直隶诸府俱给一部令再翻刻遍予所属庶乎大典广布而大礼益明无异议矣诏如议
　　○己未户部尚书邹文盛以疾乞休  上曰卿才器老成事体练达国计重任方隆委托何仍引疾求退宜即出视事不允辞
　　○庚申刑部尚书胡世宁＜锍-釒＞辞兵部之命  上温旨褒谕者再世宁既不获请乃条陈兵务十事一定武略言自古诘戎练武专备蛮夷盗贼今境外四夷已有  祖训不许轻伐惟谨备边虏将入寇则先伐其谋耳至于民间之盗则宜申敕巡抚兵备立为定制居常练兵足食盗贼一发即举兵扑灭于微散其胁从歼其渠魁毋事姑息若一时稍有挫衄则当责其后效以收全功其或隐匿坐视及争权阻事忌成毁功者皆当严治重者论死一崇宪职言各边腹里兵食调度兵将选练俱在巡抚次则兵备其职视他官为难宜令吏部访举年壮资浅谙晓兵事才能济变心诚体国者而专任之宽其文法使得便宜从事听具从愿罚赎措积钱粮久则加秩升转视他官亦较速焉以偿其劳然后人肯用力一重将权言我  太祖命将制词有曰古云将在军君不与者胜汝等其识之此我  圣祖命将之成法也今各边总兵巡抚遇一敌出一军赏一有功戮一不用命皆不得自专必须奏请事由中制而欲责之成功不可得也乞自今假以威权使得专罚多与金帛使得厚赏至于临机应变料敌出奇惟其所为而不为中制朝廷惟握将将之权有功则升赏有罪则诛黜如此则将士用命事几不失而成功可必矣一增武备言往岁募增京军二万类皆游隋之民未经战阵缓急不足赖请于辽东大同宣府三镇各添游击二员增募锐兵六千分隶之使无事则在京近郊住劄另营操备有儆则并调一隅防战浃旬可集此于缓急中外有倚一更赏罚言以首级论功非旧制也夫两军对敌呼吸之间何暇取首使其取首则为敌所乘为后军所争夺死矣必我大胜彼大败追亡逐北然后能取而取之者多非真也贫军奋死杀贼意在邀赏以足衣食无升迁之愿惟论首级升秩故杀贼者不能取首而得首者又为势要所夺甚则争取首级自相蹂践为敌所乘此边人之火恨兵战之大患也至于行罚则被虏杀掠四五人即坐充军十名口以上不报者止降一级轻重不伦甚矣又或两军对敌胜负相当我军被伤指名可验而杀敌者不能取首不以功论反寘之罪故边将惟以退缩保守为事乡民任其杀虏惟事欺隐而已乞自今更赏罚之格严隐匿之罪其两军交锋而杀伤相低即无首级亦不罪力所不及而失备者虽被杀虏至二十人亦免充军惟兵力可敌而不敌虽失四五人亦坐充军至兵力相当而退缩败阵及拥众自卫纵贼深入而又不能击其惰归以取胜者即被杀虏数十人当以失机论若于战胜叙功惟据巡抚兵备查审某设策某当先破阵某杀死几人量为给赏不必保升其有三次设谋或当先破阵或连杀三五人之上勇力出众者始请升秩若巡抚总兵失事互为隐匿或冒功赏其所私者悉从巡按御史访实紏举必加重罪一御土夷言各处土官惟在治之得其人治之之法在顺其裕简其约束禁其贪取其大者尤在重其信令要使邻族上下惟吾是信而作恶者莫之能欺以鼓其叛乱有讼则速为勘剖该袭则早为勘保脱有叛乱兼并者则命其邻党合征之征而不服至于擒杀之尤当顺其民情审其事势或设流官或复土官或绕为一或令分属求其相宜而后已至于欲绝其争袭之患惟令土官每举子必申报所司严为记籍以便稽验杜其争端凡此皆在巡抚知府得人久任而信孚于民然后可行也一足边储曰广屯种请令各屯原额地土有抛荒及空闲者无论土豪官民军舍尽力开垦永不起科则有利无害而乐于兴种民问谷贱而边储易足曰兴盐利请广开中之数先以引目付之边臣令其召商责限完粮而后填给有违限不完者转给他人而又宽私盐之禁如都御史汪鋐之议官抽其半许令自售则公私盐利皆归之国而财可恒足也曰预收籴言各边管粮诸臣宜令月报米价贵贱岁报田收厚薄时或年豊米贱即为措置官银多籴贮仓使可备二三年之用即以二三年该给粮银又于他边米贱之所收籴或应输边粮地方时价腾涌量令折银以备籴用通融计处务使官民两便而粮草常盈可也一绝弊源言正德间权奸黩货致令小人冒功世袭武职大坏国典至于军匠亦多额外滥收岁耗国储数十百万自今官舍军民有杀获功其升级者仍填注原卫所不许再署锦衣卫文武官除有戡乱平贼奇功准世袭爵秩外其有听子侄夤缘冒升者文官削籍武职揭黄至于军匠额外滥收者俱发远充军则奸弊永绝而财无妄耗一正谬误言近例军职立功者许赎米五十石还职且以指挥使言之立功五年计正俸实米四百八十石余俸折钞者一千二百六十石俱不得支今纳米五十石即与之支何多寡不伦如此又如边卫武职有犯应调外卫者彼皆安土重迁且生长边方习于边事第宜量罚边粮或令降级或令减俸亦可示惩又何拘于调卫之例又武职有犯充军者长子袭职支俸次子代罪充军抑何不均之甚此等亦宜降袭免其充军故例京卫官有愿改注外卫者听夫京卫多冗员有才而不得任事者众调之外卫可使自效况出一指挥使月可省京储米八石可餋壮士八人今且废格不行臣谓此皆谬误所宜改正者一恤人才言今天下士习率多依阿自保而能致身为国者绝少臣素知原任都御史马昊陈九畴副使施儒杨必进皆有劳勚于国家乃以一事一言之失而屏弃之宜收复在位以备他日缓急之用＜锍-釒＞入  上批答曰卿素著谋猷且谙练世务观所奏悉经国筹边至意事关兵政者待卿逐一审处具奏定夺在别部者令各详议以闻
　　○辛酉赐故武靖伯赵弘泽祭葬如例
○詹事府兼翰林院学士霍韬＜锍-釒＞言自土鲁番攻陷哈密以来经略未见底定议者或言绝贡或言通贡  圣谕曰必有悔罪真正番文然后贡使可通此因通贡之机而广迁善之路中国待夷狄之体也今西番求贡尚书王琼译进番文俱裔夷小丑之语无印信足徵则罪之心未出于实輙许通贡恐戎心益骄后难驾驭而边患愈滋可虞者一也哈密城池虽云献还然无番文足据何以兴复或者遂有弃置不问之议夫土鲁番无道图我哈密久矣我遂弃置不问彼愈得志将劫我罕东诱我赤斤掠我瓜沙连北狄内扰甘肃而边患益滋矣可虞者二也牙木兰者土鲁番书则曰不知彼去向也岂诚不知也安知彼非诈降饵以诱我他日犯边则曰我纳彼叛人彼来报复也又曰我不归彼叛人彼不归我哈密也自是哈密永无兴复之期矣彼拥重坐大而我之边患愈无休息矣可虞者三也牙木兰之之降也日给廪饩所费良多犹曰覊縻之策不得已也若土鲁番拥众叩关曰取彼叛人将驱牙木兰而与之耶彼则诡曰降以投生也今出则死而不肎去将从而纳之耶恐为内应而有肘腋之忧土鲁番拥兵于外牙木兰为变于内甘肃危矣可虞者四也此臣所以为西边虑也或曰今狭西饥荒甘肃孤危尚虑不保虽弃哈密可也臣则曰保哈密所以保甘肃也保甘肃所以保狭西也若曰哈密难守则弃哈密然则甘肃难守亦弃甘肃可乎昔  太宗皇帝之立哈密也因胡元遗孽力能自立而遂立之借之虗名而我享实利者也今哈密之嗣三绝矣天之所废人熟能兴之今于诸夷求其雄杰足矣守我城池护我金印和戢诸戎修我贡职力能自立即可因立之矣必求哈密之后乃立焉多见其固也或曰忍弃哈密非得已也今甘肃银一钱易粟三升军士救死不赡甘肃且危矣何有于哈密臣则曰此户部之罪也昔我  太宗皇帝之供边也悉以盐利盐一引输边粟二斗五升是故富商大贾于三边自出财力招游民垦边地艺菽粟岁时屡丰至天顺成化间粟石银二钱时有计利者曰输粟二斗五升支盐一引是以银五分得盐一引请更其法课银四钱二分支盐一引银二钱得粟一石盐一引得粟二石是一引之盐得八引之例户部以为实利遂变其法凡商人引盐悉输银于户部由是商贾耕稼积粟无用遂辍业而归边芜米粟一石直银五两皆盐法更弊之故也然则欲足边粮其复  太宗盐法乎  陛下试问之兵部土鲁番叩关求贡有何印信悔罪番文哈密城地何以兴复牙木兰来降或诚或伪何以料理再敕户部甘肃边粮屡告缺乏若何而为一时赈救之策若何而为经久饶裕之策详画上闻取裁  圣断臣愚且见内安外攘万世永赖矣＜锍-釒＞入  上曰览韬所言知其留心边务牙木兰纳居内地奸谋叵测兵部其一一参详筹画究极利害务要计出万全具奏定夺边储屯种户部看议以闻
　　○壬戌升河南道监察御史杨谷为南京通政使司右参议
　　○赐少保兼太子太傅吏部尚书兼翰林院学士桂萼玉带麟服
　　○录故右副都御史陈壁男陈况府尹王宸孙王永寿补荫礼部尚书张骏孙张元博俱为国子生初骏已荫子张珂因乡试中式补荫次子张珩复病故援尚书屠勋荫子中科二次补荫事例以请许之
○赐故中军都督府佥书左都督时源祭葬如例
　　○户部议覆户部右侍郎王軏户科给事中李鹤鸣监察御史吴淮等奏勘过御马监草场五十八处自公廨所占及监官餋赡之外计实地二万一千五百七十余顷芦苇地及抛荒草地三千余顷岁可徵子粒银七万二千两有奇各照庄田事例徵银角□羊部其召佃人户定为差等上户不得过二顷中下户渐减之仍严为界限以杜争端原设巡青官旗量为裁革每马房设官一员马百匹给旗军五十人余皆归之卫所差操诏如议自今敢有违例奏请混占侵夺者所司以实闻重治不贷
　　○癸亥升兵部左侍郎周伦为南京刑部尚书
　　○上谕户部朕闻河南狭州甚荒人相残食何不亟行赈救夫灾变重大若此岂彼处镇巡官未尝具奏耶其具实以对户部尚书邹文盛等言河南全省皆饥臣已请留兑军粮五万石行赈狭州饥尤甚则镇巡未有言及者今  圣聪独先闻之诚明见万里之外矣乞再留五万石兑军粮赈之报可
　　○甲子裁革四川夔州府安平马口龙塘枝陇四驿
　　○内使雷玉威逼人致死巡城御史敖钺以状闻乞治玉罪  上以钺能体朝廷钦恤之意命升俸一级
　　○乙丑以册立  皇后遣武定侯郭勋祭告  天地驸马都尉京山侯崔元祭告  太庙  世庙
　　○初顺天府房山县民李聪等以牧马地十顷余投献上林苑太监韦恒为果园隐避差役无何会官查勘复归房山县至是佃户冯贤等复献之太监李秀秀为＜锍-釒＞请欲得果园户部左侍郎王軏等执奏言贤规避秀谋占均宜逮问  上以贤等违例投献命如律问遣秀姑宥之
　　○丙寅册立顺妃张氏为  皇后遣武定侯郭勋持节大学士杨一清捧册张璁捧宝行礼
  </div>
  <div class="pagination">
   <a href="明实录世宗实录_page316.html">
    上一页
   </a>
   <span>
    ...
   </span>
   <a href="明实录世宗实录_page312.html">
    312
   </a>
   <a href="明实录世宗实录_page313.html">
    313
   </a>
   <a href="明实录世宗实录_page314.html">
    314
   </a>
   <a href="明实录世宗实录_page315.html">
    315
   </a>
   <a href="明实录世宗实录_page316.html">
    316
   </a>
   <span class="current-page">
    317
   </span>
   <a href="明实录世宗实录_page318.html">
    318
   </a>
   <a href="明实录世宗实录_page319.html">
    319
   </a>
   <a href="明实录世宗实录_page320.html">
    320
   </a>
   <a href="明实录世宗实录_page321.html">
    321
   </a>
   <a href="明实录世宗实录_page322.html">
    322
   </a>
   <span>
    ...
   </span>
   <a href="明实录世宗实录_page318.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
