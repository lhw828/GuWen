<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 638 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 638 页/共 1860 页</h1>
    <div class="content">
○乙丑。谕、据庄有恭等奏、沛县之千三千六等里。因下游淤垫。积水未消。穷黎籴食维艰。仰垦再借给两月口粮。俟来岁秋收后。照例免息徵还等语。该处灾黎麦秋无获。虽屡经赈恤。而待哺情殷。殊属可悯。著照所请。查明该地未涸村庄。将各里贫民、再加借两月口粮。以资接济。该部即遵谕行。　　

○丙寅。谕军机大臣等、方观承所奏永定河下口、南埝以内。武清县属之王庆坨、东沽港、二村。其洼处被淹。现有九百四十余户。此等居民。例无赈恤。但此次被水较甚。可否恩准借给口粮等语。堤内居民。屡经传谕该督。令其移徙。王庆坨、东沽港、二村。人民稠密。且有苫盖瓦房。历有年所。虽不能迁徙。然亦应有界限。不可再令附村居民。占居河地。其猝经被水之户。情堪悯恻。著加恩令该督按户查明。借给米粮。以资接济。至堤内零星各户。不过草土房间。原非必不可徙。该督务遵前旨。逐一查明。于此次被水后。给与搬移之资。令其迁徙堤外。不可姑息。至所奏永平府属之乐亭县等处。禾苗淹损。如勘有成灾之处。即速照例赈恤。一面办理。一面奏闻。毋致灾黎稍有失所。　　

○吏部议覆、准刑部咨称、福建按察使刘慥、奏请嗣后台地凶番杀人者。照内地命盗承缉之例。酌给年限等语。应如所请。初参之时。将地方文武官、议以降一级留任。勒限一年缉拏。限内拏获。准其开复。不获、即照所降之级调用。从之。　　

○兵部议准、直隶总督方观承疏称、河间协连镇汛。设千总一员。迤北十里、至大龙湾。外委一员。又十里至东光县、外委一员。共墩拨四处。过于稠密。而东光县迤北三十余里。至十二里口。转无墩拨防兵。又连镇东北一带村庄。相距连镇、一百六七十里。离东光县、亦五六十里。其间有大路一条。北通天津。南达山东登、莱、青、境、中有灯明寺一村。居民稠密。往来行旅不绝。未设墩铺防兵。该汛千总、驻劄连镇。距该村五十余里。请将东光县之大龙湾外委、带愿兵五名。移驻灯明寺。并连镇、至东光县、原设墩拨四处内、酌留二处。其余二处。改移县北之油房口、南夏口、适中之地。从之。　　

○丁卯。谕、厄鲁特公职衔丹拜、著派往军前。于伊属下兵内、视其汉仗好、去得者。挑取一二百名。带往车凌乌巴什游牧。一同前赴巴里坤。一切应行赏给等项。俱著照例给与。　　

○戊辰。谕军机大臣等、据麒麟保奏称、车凌孟克之子巴朗、带领二百人逃窜。伊等甫经投顺。复又逃亡。情殊可恶。伊父车凌孟克。方赴热河未回。巴朗即背父潜逃。其中必有别情。著即传谕策楞等、速派弁兵堵截各卡路径。即时擒获。询明实情。将巴朗、及同逃之台吉等、押解来京。其随从同逃之属下人等。不必治罪。仍交与车凌孟克、加意约束。车凌孟克等、前赴热河。原令色布腾、照看游牧。今适因色布腾、前往麒麟保驻劄之处议事之际。伊等即行逃窜。看来伊平日管辖众人。尚知法纪。今又前往军营。著策楞等、将朕此旨晓谕色布腾、令其领兵追擒。务期弋获。　　

○又谕、寄信策楞等、萨喇勒现在由此起程、前赴军营。色布腾大约先已至彼。萨喇勒未到之先。如遇阿睦尔撒纳来降。一切应办事件。伊等即行酌办。如无要事。且俟萨喇勒到彼。公同商议更妥。此间现议接援阿睦尔撒纳投降之事。俟萨喇勒到后。若玛木特所遣之鄂勒哲依哈什哈复至。令萨喇勒见伊等、详细询问。一切务得其虚实。但萨喇勒系军营参赞大臣。若令前往边卡。接见鄂勒哲依哈什哈。似未得体。著萨喇勒在卡内、五六十里许坐待。俟鄂勒哲依哈什哈等到时。六格等、将伊引至萨喇勒前相见。伊等或有游移。萨喇勒再到彼处。见伊等可也。　　

○军机大臣奏、查牛羊牧群。所存羊只无多。请交副都统富德、达松阿、总管惠色、采买羊十万只备用。价由口北道库支领。报闻。　　

○己巳。上诣皇太后行宫问安。　　

○辛未。遣官祭火神庙。　　

○壬申。谕曰、兆□□心现在出差。其户部侍郎事务。著雅尔哈善署理。在军机处行走。　　

○军机大臣议覆、陕甘总督永常奏称、兴师进剿。利于火器。拟每百名、用鸟枪手七十五名。每名于向例带铅药五百出之外、再加带铅药三百出。炮手五名。带新铸威远炮一位。弓箭手二十名。各佩弓二张。梅针箭五十枝。随身插带战箭数十枝。查现今各处挑选兵丁。奉旨俱令学习马上长枪。该督按照马六步四之例。于各标镇营、拣选骁健。令其学习长枪击剌之法。其弓箭器械、虽应豫备。但随身佩带。总宜轻捷便利。期于有济实用。至炮位一项。举动辄费驮载。旷野殊不适用。无庸备带。铅药亦无庸加添。仍照例用五百出为率。又奏称、领兵官员。及进剿兵口粮。俱以六个月计算。应备粳米、一万一千二百余石。炒面、二百二十五万斤。白面、七十五万斤。羊、二万只。又领兵官员跟役、及满汉兵跟役余丁等口粮。应备粟米、六千七百石。炒面、及青稞面。一百万斤。白面、四十万斤。羊、七千八百只。再满汉官员。及跟役余丁。亦以六个月计算。应支盐菜银、一十七万九千六百两等语。查此次进剿。与前不同。携带食物简省。则进攻轻捷。行走便利。现奉谕旨、北路兵进剿。应带牛羊肉乾、炒面、棋子、可以随身备用。不必多需驮载。交策楞酌量办理。今西路官兵。即有应行豫备之处。亦应简便携带。不碍行程。方为妥协。应令永常、刘统勋、另行筹办具奏再议。得旨、永常议奏进剿官兵器械粮饷摺内、裹带官兵跟役口粮。至米面数百万斤。此系从前岳钟琪所办。乃相沿绿旗陋习。已属失策。况此番情形。与前更自不同。现在准夷内乱相寻。人心离畔。以天朝余力。乘机进取。正所谓取乱侮亡之时。若裹带米面数百万斤。驮载前往。则兵丁防获不暇。何能轻骑进剿。且与蒙古交战。惟应仍用蒙古行走之法。加以官军节制足矣。若辎重为累。不得鼓勇直前。反启准夷窥伺攘夺之心。岂非转资盗粮耶。已据军机大臣等议、另行筹办。可将此传谕知之。　　

○癸酉。调河南布政使图尔炳阿、为山东布政使。以原任浙江布政使叶存仁、为河南布政使。　　

○甲戌。谕军机大臣等、据舒赫德奏称、哲布遵丹巴呼图克图禀称、情愿将伊沙毕纳尔等、马五千匹。驼三百五十只贡献。不敢取值等语。呼图克图感激朕恩。将马驼贡献。甚属可嘉。但此项马驼。特备军前之用。朕断不欲徒取。如再能多得更好。著寄信舒赫德、仍照例折价赏给。并谕呼图克图知之。　　

○又谕、据舒赫德奏、现在车凌等游牧。请将应办之事。交麒麟保具奏。伊即赶赴军营等语。车凌孟克之子巴朗、率领二百余人逃走。色布腾领兵前往追赶。麒麟保亦领兵随往。此时已将巴朗等拏获与否。并无音信。车凌等属下人、闻知巴朗等逃走。不免疑惧。所关甚要。朕颇费筹画。现在军营无甚应办之事。著寄信舒赫德、令伊仍回车凌等游牧暂住。加意护守。俟拏获巴朗。麒麟保一到。再赴军营。再伊至车凌游牧后。车凌等闻知巴朗逃走。作何光景。车凌孟克情形如何。属下人如何谈论。留心详察。即速明白奏闻。如有应办事件。即一面办理。一面奏闻。　　

○又谕、据舒赫德转奏、哲布尊丹巴呼图克图、请瞻仰天颜。令其何时进京。俟命下之日。钦遵施行等语。呼图克图觐朕之念。颇属真诚。但现在用兵。蒙古等、俱各办理马匹牲畜之事。呼图克图、如又来京。经过蒙古地方。未免有豫备之项。喀尔喀等力或不支。呼图克图、今年不必来京。次年或来多伦诺尔地方。或进京朝觐。临时再降谕旨。著寄信舒赫德。转谕哲布尊丹巴呼图克图知之。　　

○军机大臣议覆、署山东巡抚郭一裕等奏称、东省抚标衮、登、二镇。共马二千八百余匹。按数匀派。约可拨七存三。河标可拨一百匹。共足二千之数。兖、登、二镇马。分作四起。于七月初八、九、至十五、等日起程。抚、河、二标马。并作一起。于七月十六日起程等语。查此项马。应解往陕西备用。东省由河南大路。迤西而行。一河之隔。直抵潼关。程途不远。若如该抚所议。于七月起程。未免限于时日。不及餧养。必致膘分欠足。应令该抚、饬各营加意饲餧。两月内务令足膘。至八九月间、再行酌委弁兵。分程赶送。从之。　　

○予故厄鲁特贝子巴音珠尔、祭一次。　　

○乙亥。上诣皇太后行宫问安。　　

○丙子。谕、据总督硕色、查参丁士杰、在贵州提督任内、侵欺公帑。历任中军牛射方、冯汇、王三元、张文标等、扶同舞弊营私不法等语。牛射方、冯汇、王三元、张文标、俱著革职。照丁士杰之例。押往贵州。俟应追款项交完之日。再行请旨。　　

○谕军机大臣等、据将军策楞等奏称、厄鲁特孟克特穆尔、亦同巴朗等潜逃。孟克特穆尔、乃台吉额默根之兄。今孟克特穆尔既逃。额默根、不便令其仍往游牧。著将其属下人等。俱交与车凌等、用心照管。　　

○又谕、孟克特穆尔等。逼伊属下人翁郭尔同逃。翁郭尔不从。至于受伤。仍勇往擒拏逃窜之密什尔。甚属可嘉。翁郭尔、著授为三等侍卫。章京刚、领兵同翁郭尔等、奋勇追赶逃人。擒其人口而回。亦属可嘉。著赏戴花翎。并各赏银五十两。　　

○又谕、据将军策楞等奏、厄鲁特孟克特穆尔、巴朗等。复率领三四百人。出阿济边卡逃走。现在分路追往等语。孟克特穆尔、巴朗等。虽系由阿济、沁达穆尼边卡逃往。即经各路兵紧追。无有不获之理。前经降旨。将巴朗拏获时。严锁解京。今据所奏。情殊可恶。著寄信策楞、晓谕各路追兵。竭力往追务获。如在何处拏获。将为首之人。即行在彼正法。一名不可疎纵。倘有拒捕等情。即行剿减。似此叛贼。多杀始知儆惧。其边卡疎纵、追赶不力观望人等。查明参奏。严加治罪。再此案出力之人等。亦行查核奏闻。事定后、另行加恩。　　

○礼部带领甘肃、四川、广东、广西、云南、贵州、等省选拔贡生引见。得旨、李炳、姚世勋、杨式慎、何大璋、王恒、章纯儒、王承爔、罗绅、杨曰试、杨东临、夏玢、贺廷楠、等十二名。以知县试用。冯世经、弁实颀、刘晓、邓在珩、孙永宁、邓家瑢、王知止、李藩、莫崇义、胡经武、黎文辉、张兆魁、阮大材、谢祖锡、李能发、黄应魁、刘良浚、许怀、霍士垲、何一鸣、唐文灼、王敬天、窦晟、蒋梦璋、杨如溥、景殿扬、徐诣坦、等二十七名。著交吏部询问。愿以佐贰等官用者、以佐贰等官用。愿以教职用者、以教职用。　　

○军机大臣议准、山西巡抚恒文等奏称、添运本年军营米二万石。照前次于绥远城仓内暂支。雇商人车驼。每石给脚银九两八钱。所需口袋绳索等费。即于脚银内扣算。按照米数。出派满洲土默特官兵护解。其官兵盘费。即于节省口袋绳索银内动支。再于此项银内、带八千两。以备沿途买补驼只牲畜之用。余银著交军营。从之。　　

○又议覆、臣等前请行令恒文、豫拨炒面六千石、解赴军前。并备解军营缎、一千三百疋。齿屐、二万副。俱令恒文等顺便附运。今据恒文等奏称、运送军营炒面。每一石、需价银一两五钱三分。合计炒面六千石。共需银九千一百八十两。炒面分量较轻。每石半、作米一石。给脚银九两八钱。但每驼一只。驼载三石。尚觉轻便。今酌量将缎疋、齿屐、即附炒面内带运。无庸另给脚价。应知所请。分两起雇驼运往。所需价脚银。即于同知库贮军需银内动给。又据称、运送此项炒面。由满洲土默特官兵内、派出大小官各一员。兵十二名。照运米例、大员给银一百两。小员六十两。每兵一名。盘费银二十两。分起解送。每起备带沿途接济商人银、一千两有余。仍交军营。亦属如所请。即于节省银内动用。从之。　　

○丁丑。谕军机大臣等、据麒麟保奏、带领车凌人一百名。追赶巴朗等今又由军营令安崇阿、德宁、青滚杂卜、努三、分路截追等语。著寄信麒麟保。不必一味追往。即至游牧地方办事。安抚众人。甚属紧要。并详悉察问巴朗等、因何逃走。舆情如何之处。即行奏闻。麒麟保至车凌等游牧后。舒赫德再赴军营。再据策楞等奏称、扎奇鲁克齐。刚等往追逃人。言杀二人。刃伤一人。擒获两户八口。不识虚实等语。著策楞等斟酌。如果属实。将所获之人。即赏给刚等为奴。俾众闻知。益加奋勉。事毕之时。果有劳绩。具奏请旨。将此并寄信舒赫德知之。　　

○命甘肃道公泰、宁夏道孔继泂、总理买马事宜。　　

○是月。直隶总督方观承奏、五月以来。阴雨连绵。山水骤发。蓟运河水。高出堤顶数尺。东西两岸田庐被淹。济宁、临清、漂没粮船三只。淹毙男女四名。又还乡河、被水各村庄。田禾多有淹没。又滹沱河、连值大雨。藳城县、赵州等所属。秋禾被淹。现在委员查勘。得旨、览奏俱悉。看来恐不无被灾之处。应极力详查妥办。若尚可补种。则应速行借与耔种。　　

○甘肃巡抚鄂昌奏、此次征兵。自肃州嘉峪关出口。前赴哈密。沿途戈壁水草。须先期料理。查从前西中兴。派兵豫为开井、刈草。于官兵经过处。逐站分备。今应照例办理。臣等现委弁员、带领目兵、前往附近戈壁处所。多挖井眼。并谕各粮员、雇夫割草。晒乾后、解往各站分贮。得旨。诸凡尽心可嘉。　　

○又奏、征兵出塞。路经沙碛无水之地。难免乾渴。查前此军需、有办给果单一条。菓单能生津止渴。出口之兵。各带一分。经无水处。所益殊多。此系甘州所产。名曰秋子。八月半后。菓熟时。可制成单。现饬甘州府、制二百斤办用。再北路兵、亦应须用。豫先办就三百斤。于冬初解京。转交北路军营应用。得旨、甚好。　　

○又奏、奉谕办运北路军营茶、于六月初八日抵兰。自兰州至宁夏。雇骡驮运。需骡一千余只。照供应例、每骡一头。驮茶一百八十斤。每站、给脚银二钱。计茶二十万斤。共十二站。需脚银二千六百余两。自宁夏至北路军营。用驼驮运。需驼八百三十余只。每驼一。驮茶二百四十斤。自宁出口至军营。约行五十余日。共需脚银、一万三千七百余两。统计驼骡脚银、一万六千余两。再茶运由口外行走。须派员押送。且驼只众多。并须分起前往。拟分为四起。间日一行。派同知、通判、守备、各一员。千、把、四员。佐杂四员。分起押送。令甘肃道公泰、督率总理。该道禀称、情愿自备资斧前往。其押运各员。自应酌给路费。今拟同、通、俟临行之时。酌量给与。余员照军需办差例。守备、跟役三名。千把佐杂、各跟役二名。守备、口内日给银三钱。口外三钱七分五厘。千把佐杂、口内日给银二钱。口外二钱五分。至跟役。每名口内日给银六分。口外八分。并行文驻宁管理蒙古事务理藩院郎中、雇觅能作汉语之蒙古人四名。沿途听用。得旨、览奏俱悉。　　

○又奏、查由陕至甘。原有两路。一由陕西沿边一带。自安边、靖边、入宁夏之花马池。由宁夏至凉、甘、肃。一由陕西之邠州、长武、至甘肃之泾州。由泾州至兰州。前往甘、凉、肃。但泾州一路。必经由巩昌府属之会宁、安定。二县地处山隈。并无井口。乡民俱食窖水。偶值天旱。即水无所资。难以行走。查西安之西南。有大路一条。由陕省之陇州。进甘省之清水县界。由秦州、伏羌、抵兰州。一路水皆充裕。程途虽远百余里。路极平坦。惟中间隔一官山。然不甚险峻。上下颇便。是以从前官兵。亦由此路行走。得旨、军机大臣议奏。寻议、据称由陇州、秦州、伏羌、一路军行为便。应请交与总督永常、及陕抚陈宏谋、甘抚鄂昌等、再行查明。此一路地方。应调拨何处营驿马匹。设拨递送。并派委官员。豫备应应。如何办理之处。会商妥办。再行奏闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百六十七


大清高宗法天隆运至诚先觉体元立极敷文奋武孝慈神圣纯皇帝实录卷之四百六十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十九年。甲戌。秋。七月。戊寅朔。享太庙。遣履亲王允祹恭代行礼。　　

○己卯。旌表守正捐躯之河南裕州民宋钦妻杨氏。　　

○庚辰。兵部议覆、御史张若溎奏称、定例千把总军功加衔。遇因公降调者。削衔一等、抵降一级。守备以上。任内虽有加衔。向不抵销降级。盖缘守备以上。照衔食俸优升。是以不与千把一例议抵。今删加衔。改以等次给劄。若遇因公降调不抵。似未平允。应如所奏。嗣后守备以上。军功加等。遇降调。俱照千把功加之例。准以功加一等、抵降一级。从之。　　

○辛巳。谕军机大臣等、据程严奏、蓟运、还乡、等河。大雨倾注。河水涨发。间有漫渍民埝之处。蓟州、东安、永清、宁河、宝坻、固安、等州县。地势滨河低洼。恐地方各官。不即加紧疏浚。或致有妨禾稼等语。蓟州一带。地本低洼。又值大雨水涨。以致滨河民埝漫渍。于秋成甚有关系。著传谕方观承、将附近永定蓟运等河洼地。现在水长处所。有无被淹成灾、应行抚恤之处。详行查勘。一面办理。一面据实速奏。寻奏、今年雨水过多。蓟州之蓟运河。玉田之还河。间有漫溢。丰润、宁河、二县村庄。亦被淹浸。乐亭之滦河。晋州、藁城、束鹿、之滹沱河。亦多涨发出岸。淹及田亩。惟蓟州被水最重。现查勘照例抚恤。其余州县。是否成灾。查明办理。蓟运、还乡、二河漫口。现已赶紧堵筑。至永定河附近洼地。惟武清县东南乡。报有积水。俟查勘再办。得旨、览奏俱悉。以直隶通省计及。究有几分灾。速行奏来。　　

○又谕曰、山西巡抚恒文、所题阳曲县烈女韩开姐请旌一本。内称开姐自幼聘与王朝藩为妻。夫死誓不再适。嗣伊父母以壻亡多日。央媒另聘。开姐遂自缢身死等语。阅其情节。开姐初志在于守节。本可不死。其死也、皆伊父母贪得另聘财礼。迫之使然耳。迨至其女自缢。又复具呈请旌。冀领坊价。所领尚浮于伊殡葬之费。且领价之后。建坊与否、均未可知。是国家绰楔之典。适以饱伊不肖父母之欲橐。于维持风化之道。未为有裨、而转以滋弊。若谓未婚之女。能矢志靡他。捐躯就义。或该抚酌量、制给扁额。发交本宅悬挂。亦足慰贞魂于地下。不必专疏请旌、给与坊价。嗣后各省有似此者。即著照此办理。此本著发还。毋庸交部。并传谕各省督抚知之。　　

○又谕曰、麒麟保奏、据孔萨克喇布坦告称、贝勒车布登等、至哈布达克地方。将巴朗等全行拏获。仅逃二十余人。选兵五十名往追等语。今日策楞奏到摺内、并无此语。此信或尚未报与策楞耶。著寄信策楞等。速即查明奏闻。　　

○壬午。上奉皇太后自避暑山庄启銮。诣盛京谒陵。　　

○诣皇太后行宫问安。　　

○谕军机大臣等、王惠民父子、于应赔帑项。重复扣抵。至三十五万余两之多。明有钻营弊混情节。此虽果毅亲王管理。户部任内专办之事。而海望当日已为侍郎。不能持正。随声附和。岂谓无罪。使果毅亲王尚在。朕必直穷到底。按其情罪。加以处分。乃吏部仅将海望、议以革职。援赦宽免。抑思此等重案、岂寻常可比。若云按例、则一书办足矣。设尔众堂官何用。不然。朕岂不知事在屡次恩赦以前耶。看来本主稿定议。又必出于杨锡绂之意。著严饬行。原本掷还另议。莫更糊涂。将此旨叙入本内。但持此帖与海望看可耳。寻议、户部尚书海望、应照例革职。虽在赦前。不准援免。得旨、海望著革职。从宽留任。　　

○刑部议覆、吏部尚书管四川总督黄廷桂奏、军流人犯。向按里数、指定府分。径解知府衙门酌发。嗣贵州、四川、湖南、等省按察使条奏。苗疆不便聚集军流人犯。俱改解省城。交督抚分别安置。查川省除宁远、雅州、龙安、三府属。及茂州、酉阳、叙永厅、三属外。俱不与苗疆相近。他省解川遣犯。多有经过例指府州而不安插。必越解到省转发。蜀省跬步皆山。不独人犯携家、往来跋涉。且站远程长。多住村店。尤恐疎脱。请嗣后苗疆地方。仍解省酌发。其余照旧径解指定府州安。至贵州、湖南、等省。情形相同。请俱照此办理。应如所请。从之。　　

○是月、驻跸中关行宫。　　

</div>
    <div class="pagination">
<a href="清实录乾隆朝实录_page637.html">上一页</a><span>...</span><a href="清实录乾隆朝实录_page633.html">633</a><a href="清实录乾隆朝实录_page634.html">634</a><a href="清实录乾隆朝实录_page635.html">635</a><a href="清实录乾隆朝实录_page636.html">636</a><a href="清实录乾隆朝实录_page637.html">637</a><span class="current-page">638</span><a href="清实录乾隆朝实录_page639.html">639</a><a href="清实录乾隆朝实录_page640.html">640</a><a href="清实录乾隆朝实录_page641.html">641</a><a href="清实录乾隆朝实录_page642.html">642</a><a href="清实录乾隆朝实录_page643.html">643</a><span>...</span><a href="清实录乾隆朝实录_page639.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
