<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 93 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 93 页/共 502 页
  </h1>
  <div class="content">
   ○又谕、前有旨、令叶名琛署理两广总督。并令柏贵署理广东巡抚。兹据叶名琛奏称、柏贵、现已由粤启程来京。柏贵、著仍遵前旨。署理广东巡抚。无论行抵何处。接奉此旨。迅即折回。将此由六百里谕令知之。　　

○以工部尚书麟魁、为顺天乡试正考官。都察院左都御史朱凤标、工部左侍郎吕贤基、为副考官。　　

○命太常寺少卿张鑅、为奉天府府丞兼学政。大理寺卿龚文龄、提督顺天学政。户部右侍郎何桂清、提督江苏学政。工部右侍郎锡龄、提督安徽学政。内阁学士沈兆霖、提督江西学政。礼部右侍郎万青藜、提督浙江学政。翰林院修撰张之万、提督河南学政。编修徐树铭、提督山东学政。检讨孙晋墀、提督山西学政。右春坊右庶子沈桂芬、提督陕甘学政。翰林院编修何绍基、提督四川学政。侍讲吴保泰、提督广东学政。侍读明焯、提督广西学政。编修黄统提督贵州学政。调浙江学政吴钟骏、提督福建学政。湖北学政冯培元、湖南学政刘昆、云南学政杨式谷、俱留任。　　

○以户部尚书禧恩、兼署工部尚书。工部尚书翁心存、兼署都察院左都御史。通政使罗惇衍、署吏部左侍郎。兵部左侍郎赵光、兼署户部右侍郎。兼管钱法堂事务。内阁学士陶梁、署礼部右侍郎。朱兰、署工部左侍郎。　　

○以前任湖北巡抚罗绕典、署江西巡抚。　　

○调安徽兵一千名。河南兵二千名。赴湖北剿贼。　　

○乙酉。上诣大高殿行礼。　　

○还宫。　　

○谕内阁、步军统领衙门奏、请将疏防劫案之守备等惩处一摺。据称海淀老虎洞地方、通盛钱铺。本月初三日、被贼夤夜持械。撞门入室。劫去银四百两。又天福钱铺。同时被贼劫银一百五十余两。并将事主郭献璋、殴伤等情。园汛重地。理宜严肃。该员弁等、专司缉捕。如果认真巡查。何至有一夜连劫二家之案。实非寻常疏防可比中营畅春园汛守备福来、千总庆泰、把总德禄、均著摘去顶带。先行交部严加议处。副将高鉴、参将苗遇春、署游击贾士珍、均有管辖之责。著一并交部分别议处。仍勒限饬令严缉赃贼。傥限满无获。即著严参。并著顺天府、五城、一体严拏务获。奏交刑部从严惩办。　　

○又谕、舒兴阿奏、凉州镇属之镇羌卡外番贼、复行窜入滋扰。现派官兵剿捕一摺。甘肃近年以来。沿边番贼。每伺官兵进退以为出没。前值提镇会哨之期。胆敢窜入永昌一带滋扰。甫经击退。复于七月闲。由镇羌卡外。窜入松山宽沟等处。肆行劫掠。甚至阻截道路。拒伤官兵。如果该营官、平日侦探的确严拏内地奸匪。杜绝句引。何至任其纷窜抢掠。毫无顾忌。现经该督派委署凉州镇总兵崇保、署督标中军副将双来、庄浪协副将松龄、署右营参将乐善等、分带官兵。遏守要隘。在烟墩沟、炭窰沟等处。两次击贼。歼毙甚多。并殪红衣番僧数名该番等窜入黑茨沟藏匿。并有甘州兵在察汉俄博金羊岭一带。西甯兵在永安大通等处。遏其归路。趁此番匪腹背受敌之时亟应痛加剿洗。以儆凶顽而靖边卡。著即责成该镇将等、赶紧追捕。奋力夹攻。如卡外沿边。尚有潜伏零股。即著随地歼除。并饬提督索文、西甯镇总兵双锐等、一体侦探严防。总期有犯必获。毋得稍有疏纵。另片奏署沙州营参将忠泰、藉口兵单待援。并不及时亲往堵击致贼饱扬。实属恇怯无能。安西协副将连英、经该镇派令带兵往援。六日之久。尚未启程。显系有意迁延。均著舒兴阿确查。严行参办伤亡弁兵。查明照例请恤。　　

○河东河道总督慧成、奏报到任日期。得旨。事事实心经理。不准因循。河员习气固深。有犯必惩。勿稍宽假。若无事时。断不可自负清高。常加诟詈。既不能得其力。又不服其心。徒于事无益。亦于汝无益也。志之。上以祭社稷坛。自是日始。斋戒三日。　　

○丙戌。谕内阁、昨据步军统领衙门奏参、园汛守备福来等、疏防一夜连劫重案。降旨摘去顶带。交部严议。并将管辖之副将高鉴等、交部分别议处。兹据巡视北城御史张铭谦、奏参该城副指挥。有专辖之责。亦难辞咎。北城副指挥任正训、著摘去顶带。先行交部议处。仍勒限严缉赃贼务获究办。逾限无获。即行严参。　　

○谕军机大臣等、罗绕典等奏、粤匪窜偪省城、现筹防剿一摺。道州逆匪纷窜。自攻陷郴州后。安仁、攸县、相继失守。兹复由醴陵、猝至长沙省城。偪近南门外妙高峰。分扰近城各处。似此猖獗。殊堪发指。大军现劄衡州。乃任听贼从闲道、直偪长沙。并不派兵邀击。亦未据报近日攻剿情形。岂坐拥重兵。待贼自毙耶。现在罗绕典等、督饬四川、江西、各营兵勇。登陴开放枪炮。轰击贼营。虽贼势稍退、并毙贼多名。而大西门、小西门、及东南鳌山庙等处。尚有贼匪分扰。省垣重地。岂可稍有疏虞。如衡郡刻下尚未被围。赛尚阿即带领大兵。迅赴长沙一带督饬镇将员弁。于城外水陆各要隘。分路攻击。城内城外。合力兜剿。使贼匪腹背受敌。有进退维谷之势。何难聚而歼旃。更宜严拏奸细。多设侦探。不惟知彼知己。且内外声息相通。互资策应。则剿灭更易得手。惟贼情诡谲。难保不声东击西。明攻省垣。暗遣夥党。分股窜扰。或径窥岳郡。或转掠衡州。亦不可不侦探的确。豫为布置。并著程矞采。督饬文武员弁。分路堵御。以绝其纷窜之路。毋但坐拥郡城。一筹莫展。郴州失守后叠陷各城。文武下落。均未据实尚阿等奏报。是否道路梗塞。文报不通。朕心甚为焦灼。著即查明。据实具奏。毋稍延宕。将此由六百里加紧谕令知之。　　

○又谕、前已叠次降旨、令徐广缙驰往湖南。接受钦差大臣关防。督办军务。该大臣定已带兵兼程前往。本日复据罗绕典、鲍起豹、骆秉章驰奏。贼匪于七月二十八日。由醴陵猝至省城。偪近南门。占踞妙高峰。经罗绕典等、督率官兵。登陴轰击。贼势稍却。复由大小西门至东南鳌山庙一带、潜行分扰。虽省垣防守尚为严密。而兵力未免单弱。现已有旨。令赛尚阿、统领大兵赴援。而衡州是否被贼围扑。亦尚未据奏报。朕南望焦灼。寝馈难安。该大臣何日由粤带兵启程。抵楚后。应于何处要隘劄营。何处分兵截击。总期迅速援剿。万毋稍误事机。且贼自郴州北趋。越衡郡而径扑长沙。不顾我军之袭其后。若带兵大员。调度得宜。贼之冒险深入。亦有孤注之势。大兵前后夹击。何难一鼓歼捦。但恐师老力疲。将士骄玩畏葸。致令贼氛日炽。坐失事机。军情变幻。旦夕不同。亦难遥度。想该大臣、与朕同此焦思。定能权衡缓急。计出万全也。其两粤防堵事务。该大臣随时与叶名琛、劳崇光、互相知照。并将楚中剿贼情形。与确探贼踪所向随时知会广东、广西、或严守边界。或越界痛剿。妥筹办理为要。罗绕典等摺、钞给阅看将此由六百里加紧谕令知之。　　

○又谕、罗绕典、鲍起豹、骆秉章奏、粤匪窜偪省城、现筹防剿一摺。长沙为楚南根本重地。逆贼既由闲道疾趋而来。并有大股匪徒在后。何以衡州大营官军。先期并无侦探。沿途又未邀击。岂衡州刻下亦被贼围扑耶且恐贼计诡谲。阳扑省城。而阴遣夥党。窜扰岳州。湖北防兵。亦仅能自顾。无暇越境攻击。朕心实深焦灼。提督鲍起豹、幸已先至省城。该抚等檄调陕西官兵。屯劄城边。并招募浏阳壮勇。迎头截击。布置均尚妥协。惟贼踞高凭险。复分扑近城各处。我兵必须于城外要隘。掎角环攻。令贼进有坚城之阻。退无奔窜之路。内外夹击。方可大挫贼锋。现已飞饬赛尚阿等、速派镇将、督带大兵前来援应该抚等、惟当激励将士。安抚居民毋令张皇迁徙。督率地方绅士。劝募勇壮分守各门侦拏奸细。盘诘贼情虚实。一面密遣得力文武官弁。设奇出剿。勿徒株守城中。专待外援。致令贼势更炽。且贼越衡州而径扑长沙。不顾大营之袭其后。亦有冒险孤注之势。如果长衡两处。合力兜剿。使贼腹背受敌。安知不转败为功。罗绕典。昨已有旨令署江西巡抚。此时防守紧要。自未便分身前往。俟张亮基抵任。省围解后。再行奏明请旨。湖南防剿情形。并著随时知照常大淳、一体严防。毋稍疏懈。将此由六百里加紧谕令知之。　　

○又谕、昨有旨、令罗绕典、署理江西巡抚就近由湖南驰驿前往。本日据罗绕典等驰奏、贼匪窜扑长沙省城。现在督率兵勇。筹办防剿等语。湖南省城防守。现当吃紧之时。该署抚势难克期前赴江西。所有江西巡抚。仍著陆元烺署理。该省吉安、瑞州、袁州各属。多与湖南毗连。且贼匪本有由醴陵窜越江西之谣。边界地方。防堵綦要。亟应严密布置。俾免疏虞。至围练保卫。及地势夷险情形本省绅士。尤为熟悉。前任刑部尚书陈孚恩现告养亲回籍。近在省城。即著帮同陆元烺。办理一切团练防堵事宜。随时商酌。务使官民联为一气。布置周详。是为至要。将此由五百里谕知陆建瀛、陆元烺、并谕令陈孚恩知之。　　

○释吉林效力已革陕甘总督琦善回旗。　　

○丁亥。太宗文皇帝忌辰。遣官祭昭陵。　　

○祭先师孔子。遣恭亲王奕行礼。　　

○谕内阁、张祥河奏、兴安府被水情形、现饬查办一摺。据称、陕西兴安府。因本年七月闲。连日大雨。汉江泛溢。更兼山水陡长。致将旧城冲缺多处。房屋坍塌。淹毙人口。情形较重。殊堪悯恻。著该抚、迅饬该管道府、及委员等、将被水贫民户口房闲。认真查勘。妥为抚恤。其沿江乡村被淹之处。应如何安抚。并著查明具奏。　　

○又谕、怡良奏、请将任性妄为之署知州先行革职一摺。前据周天爵、参奏江苏署邳州知州候补知县马轶群。勒捐酷刑一案。特派大员前往查办。该员自应听候质讯。乃于查办之时。辄呈控原参大员。并牵涉案外之人。实属任性妄为。马轶群、著先行革职。交怡良提同人证卷宗。秉公审讯。按律究办。中书窦元清著归案查讯。其牵控之周天爵、臧纡青、臧鸿远均著无庸传质。　　

○吏部遵议、迟误漕粮处分。请将漕运总督杨殿邦、前任浙江巡抚常大淳署浙江巡抚布政使椿寿、均降一级调用。浙江粮道胡元博、降二级调用。得旨。杨殿邦著改为降三级留任。并摘去顶带。常大淳、椿寿、均著改为降二级留任。俱不准抵销。胡元博、著改为降一级调用。仍责令赶紧押运北上一手经理。毋再延误。　　

○命户部左侍郎王庆云。为实录馆副总裁官。　　

○以拏获安徽要犯程六麻孜等、赏知州李钧策等、蓝翎余升补有差。　　

○予陕西因公淹毙典史张绍鼎、祭葬恤荫。　　

○戊子。祭大社大稷。上亲诣行礼。　　

○诣奉先殿。寿皇殿行礼。　　

○秋分夕月于西郊。上亲诣行礼。　　

○谕军机大臣等、现因粤匪窜扰湖南其邻近之湖北江西两省。防堵紧要。已有旨。令安徽。河南各调精兵。迅赴各该省、听候调遣。惟豫皖两省。调兵过多。须于邻省备调接应以壮声威。著舒兴阿、张祥河、于陕甘各标官兵内。选备精兵三千名。豫派得力将弁。妥备军装器械。如安徽河南等省咨调。即奏明派往毋误。将此由四百里各谕令知之。　　

○又谕、陆元烺奏、贼锋渐近、拨兵防堵、请酌留银两、以济急需一摺。道州逆匪纷窜。现由醴陵窜偪长沙。江西萍乡龙泉等县。距楚甚近。经陆元烺派委文武员弁。管带精兵。分布严防。当不至稍有疏虞。本日复谕令陆建瀛、于安徽、江苏、挑选精兵二千备江西咨调。该督抚等、自当派委得力员弁管带。星夜驰赴。至团练乡勇。雇募民壮。所需经费著准其在于藩库正项下、留备银十万两。以济急需。一俟捐饷充足。即行归款。当此项费支绌之时。务宜加意撙节。认真查核。不可稍有浮糜。前任刑部尚书陈孚恩、昨有旨。谕令帮办防堵团练各事宜。本省绅士。于地方情形。自当熟悉一切保卫乡里。劝捐筹款。该尚书受恩深重。必能激发天良。与该署抚相助为理也。将此由五百里谕知陆元烺、并谕令陈孚恩知之。　　

○又谕常大淳奏、前调河南安徽官兵。请仍饬如数调赴湖北一摺。前据该抚奏请派调安徽兵二千名。河南兵二千名。当谕令蒋文庆、陆应谷、选派备调。续据陆应谷、以河南官兵未能多调。陆建瀛、以安徽官兵、请俟江西得有续报。再行调遣等语。先后奏到。复经降旨、令蒋文庆等、仍遵前旨。抽拨足数。赶紧派往湖北。本日复谕令江苏、安徽、派官兵二千名以备江西防堵。并于陕甘两省。再备精兵三千名豫备接替以壮声势。其先经该抚奏调之安徽兵一千名。亦谕知陆建瀛等、仍派赴楚。即著该抚、与将军、提督、扼要派拨。妥为布置。毋致稍有疏虞。将此由五百里谕令知之。　　

○又谕、陆建瀛奏、江西警报叠至、请将湖北省所调安徽官兵、先行改赴江西一摺。据称探闻湖南之永兴、安仁、攸县、先后被贼蹂躏。七月二十日。已至茶陵州。与江西接壤。势甚危急。自应添兵守御。惟昨据罗绕典等奏、贼匪于二十八日。由醴陵窜扑长沙。本日常大淳奏、贼扑长沙省城。恐分窜岳州。常德。直偪湖北。是现在情形。湖北尤为紧要。所有前调安徽官兵一千名。著仍遵前旨。飞速调赴湖北。至江西兵力不敷。著该督、即会同杨文定、蒋文庆、于江苏安徽二省官兵内。选调精兵二千名。驰赴江西吉安、袁州、瑞州一带。听候署巡抚陆元烺、会同在籍尚书陈孚恩、酌量调遣。将此由五百里谕令知之。　　

○补行引见户部保送京察一等员外郎保衡、得旨。交军机处记名以道府用。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之六十九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰二年。壬子。八月。己丑。太祖高皇帝忌辰。遣官祭福陵。　　

○上幸圆明园。　　

○诣绮春园、问皇贵太妃安。　　

○谕内阁、前据罗绕典等奏、逆匪于七月二十八日。由醴陵猝至省城。偪近南门。占踞妙高峰、鳌山庙一带分扰。当经谕令赛尚阿、统领大兵。迅赴长沙应援。并谕令徐广缙、星速赴楚督剿。本日复据罗绕典、骆秉章鲍起豹、驰奏该匪于二十九等日。对城开放枪炮。均经我兵击退。该匪仍踞鳌山庙、及马姓高屋。于墙隙开炮。伤我兵勇。经该抚等密挑壮兵。潜往放火。该匪纷纷逃散。现在大股继至。分扰城外各处等语。逆匪自窜踞郴州以后。胆敢绕越衡郡。直扑省垣。该大臣等、若能迎头截击。何至令其肆行冲突。即使贼匪冒险深入。亦应迅速发兵救援。将现在攻剿情形。详细奏闻。何以半月以来。并无奏章报到。殊出情理之外。赛尚阿、程矞采、均著摘去顶带。拔去花翎。仍著赛尚阿、统带官兵。驰援长沙。徐广缙、此时当已督带精兵。行抵楚境。著即并力夹击。使贼匪进退无路。庶期一鼓成捦。湖北提督博勒恭武、现在岳州防堵。亦著带兵前进。赶紧应援。罗绕典等、务当激励兵勇绅民。尽力守护。毋稍疏虞朕现复简派各省劲兵。即日赴援。必当殄此丑类。拯我穷黎。赛尚阿、统领全军程矞采、节制两湖。均属责无旁贷。傥再玩误失机。自问当得何罪。懔之。　　

○又谕讷尔经额奏参疏防城厢内外、一夜连劫之案。该管文武一并摘去顶带议处一摺。直隶安肃县城内成兴永、暨关外天庆号各钱铺。均于七月三十日夜。猝被匪徒结夥连劫。伤及多人。赃逾满贯。该地方官等、平日既疏于查访。临时又未能拏获一犯。实非寻常疏忽可比。近来各省劫案。层见叠出。甚至连劫数处。拒伤事主。地方印官。大率藉词公出。以为规避处分地步。该管上司。亦并不认真督缉仅以一参了事。其拏获案犯、及赃盗并获。按律惩。办者甚属寥寥。似此因循疲玩。何以戢奸暴而靖闾阎。安肃县知县罗锦雯、典史钱震、安肃汛千总周衔。著一并摘去顶带。分别交部议处。仍勒限两个月。责令上紧协拏。务期赃盗并获。从严惩治。傥限满无获。著即严行参办。　　

○谕军机大臣等、本日据罗绕典等驰奏、逆匪攻扑长沙省城。情形危急一摺。已谕令赛尚阿、统领大兵。前来救应。并谕令徐广缙、迅赴湖南督办矣因思湖南湖北。唇齿相依。若长沙稍有疏虞。则湖北更难防堵台涌、现在荆州一带择要严防。自可有备无患。博勒恭武、近在岳州。著即督带官兵。星速驰往长沙援剿。解南省之围。即可杜贼北窜之路。该将军等、当酌量缓急。毋得坐失事机。原摺著钞给阅看。将此由六百里加紧各谕令知之。　　

○又谕、前经叠次降旨、令徐广缙、带兵兼程前赴湖南。督办军务。迅速援剿。谅该大臣。现已启行。本日又据罗绕典等驰奏。该逆匪于七月二十九等日。围偪长沙。我兵屡次堵击。并城外陕西营盘失利。情形甚为紧急。览奏实深焦灼。且恐赛尚阿等、现在衡州。形势隔绝。呼应不灵。即派兵赴援。亦恐不善调度。致失事机该大臣接奉此旨。务即不分漏夜。星速带兵前来并随时侦探贼情。相机筹办仍将何时行抵何处。迅速驰奏。用慰朕念。罗绕典等摺。钞给阅看。将此由六百里加紧谕令知之。　　

○又谕、罗绕典等驰奏、逆匪攻偪省城。于妙高峰上、挑土肩石。欲建炮台。经鲍起豹。督饬将备。用大炮击毙数十人。鬨然四散。又踞鳌山庙、及马姓高屋。于墙隙开放枪炮。我兵一面阳与接仗。一面密遣兵壮。分投放火。将鳌山庙。及马姓高屋烧毁。俾该匪不能藏身。布置尚合机宜。惟金盆岭之沅州协副将朱瀚、及石马铺之陕西各营盘。均先后失利。兵勇四散。现在该匪麕集南门外之金鸡桥。并浏阳门外之较场。时复游奕小乌门等处。人数甚众。昼夜环攻。该抚等、惟当设法守御。力保危城。以待救援。再该匪现聚南门等处。其北路一带。谅不至于阻隔。所有城内应需等物。务须设法转运。源源接济。毋致有匮乏之虞。方可持久。仍须时出奇兵。以挠贼势。赛尚阿、统领大兵此时谅已行抵长沙湖北提督博勒恭武劄营岳州。去长沙甚近。计不日亦可带兵赶到徐广缙、自广西督带精兵。计已行抵楚境。该抚等、惟当激励守城兵民绅勇。竭力固守。无稍疏懈。并安抚居民。密察奸细。示以镇静。勿令惊惶。各路援兵一到。即饬城内兵勇、与城外各兵。并力夹击。俾贼进退无路。庶不难转败为功也。陕西陕安镇总兵福诚、潼关协副将尹培立、并沅州协副将朱瀚、现在城外何处。溃兵如何收集。有无退避情事。查明具奏。将此由六百里加紧谕令知之。　　

○又谕、据罗绕典等奏、湖南省城、情形危急一摺。该大臣等、统领重兵。防剿贼匪。保卫地方。是其专赋乃任听贼众猖獗。进偪省城。漫无应援。且省城被围情形。已两据驰奏。何以该大臣等、并未具报。即使驿路梗塞。亦当设法绕越。一面迅速奏闻。一面派兵赴援。现据罗绕典等奏称已叠次飞咨该大臣等、派兵救应。是文报犹未阻绝。岂奏报转难驰递耶。著将现在贼势。及剿办情形。迅即据实具奏。并著赛尚阿、统带各路将弁兵勇。赶赴长沙。合力援剿。目下省垣十分危急。傥有疏虞。更难措手。徐广缙、此时想已带兵抵楚。湖北防堵之兵。已谕令相机赴援。该大臣、务当振刷精神。策励将士。毋再玩延。致干重罪。将此由六百里加紧谕令知之。　　

○湖南巡抚骆秉章奏、粤匪窜扰楚疆。各属防剿吃紧。请将上年钱粮奏销。再行展缓。得旨。著俟军务完竣。即行造册报销。毋任延宕而归核实。　　

○赏土默特贝子德勒克色楞、紫缰。　　

○庚寅。孝德皇后殡宫月祭。遣官行礼。　　

○谕内阁、现在军务未竣。所有续拨军饷。自应宽为筹备。著宗人府、御前大臣、大学士、军机大臣、会同户部。详议具奏。　　

○又谕、昨因逆匪猝至长沙城外分扰。赛尚阿、程矞采未能迅速派兵。应援截击。降旨将该大臣等、摘去顶带。拔去花翎。本日据实尚阿等驰奏、贼匪仍踞郴州。分踞永兴。派兵分投堵剿。并派催将弁兵勇。星驰赴省应援各等情。该匪自踞郴州后。经该大臣、严饬诸军。分投合击。虽屡获胜仗。毙贼多名。而夥匪仍分窜永兴。安仁攸县。醴陵等处。复敢由闲道、直扑长沙省垣、该大臣、现已飞催邓绍良、所带楚兵一千名、及委员贾亨晋、副将瞿腾龙、所带苗兵各一千名。总兵王家琳、所带河南兵一千名。星驰赴援。并飞饬攻剿郴州永兴之总兵和春、常禄等、分兵星速赴省策应。此时想已到齐。即著该大臣、督饬带兵大员。与长沙城内外兵勇。合力夹击。贼夥虽多。大抵煽惑土匪。裹胁穷民。谅此乌合之众。一经痛剿。即当溃散。不但省围可解。并可尽埽贼氛。傥带兵各员。迁延观望。畏葸不前。即莉立正典刑。毋稍姑息。
  </div>
  <div class="pagination">
   <a href="清实录咸丰朝实录_page92.html">
    上一页
   </a>
   <span>
    ...
   </span>
   <a href="清实录咸丰朝实录_page88.html">
    88
   </a>
   <a href="清实录咸丰朝实录_page89.html">
    89
   </a>
   <a href="清实录咸丰朝实录_page90.html">
    90
   </a>
   <a href="清实录咸丰朝实录_page91.html">
    91
   </a>
   <a href="清实录咸丰朝实录_page92.html">
    92
   </a>
   <span class="current-page">
    93
   </span>
   <a href="清实录咸丰朝实录_page94.html">
    94
   </a>
   <a href="清实录咸丰朝实录_page95.html">
    95
   </a>
   <a href="清实录咸丰朝实录_page96.html">
    96
   </a>
   <a href="清实录咸丰朝实录_page97.html">
    97
   </a>
   <a href="清实录咸丰朝实录_page98.html">
    98
   </a>
   <span>
    ...
   </span>
   <a href="清实录咸丰朝实录_page94.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
