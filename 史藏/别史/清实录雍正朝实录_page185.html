<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 185 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 185 页/共 216 页</h1>
    <div class="content">○甲申。谕内阁。翰林院编修张若霭、庶吉士鄂容安、鄂伦、俱著在办理军机处行走　　

○署云贵广西总督高其倬疏报。普思逆贼刀兴国等。勾结夷众。叛逆不法。臣飞檄提臣蔡成贵、总兵官董芳、杨国华等。统领官兵。四面攻巢□刀。贼首刀兴国、及附逆之土目杨昌禄、李世藩等。皆经擒斩枭示。计前后擒获要犯、并贼眷共五百余名。斩杀逆贼三十六百余名。招出投诚男妇四万二千六百余名。此外未获逆贼。据险负固。现饬总兵官董芳、穷搜严巢□刀。务尽根株。其各路奋勇杀贼。及阵亡带伤官兵。俟查明造册送部。得上□日、此次效力之官弁兵丁。著分别议叙赏赉。其阵亡带伤者。著照例加恩　　

○丁亥。谕户部。山东通省。近报甘雨沾足。但从前有得雨稍迟之州县。今年二麦歉收。民力未免拮据。钱粮输纳。承办维难。朕心轸念。尔部即行文该督抚。得雨稍迟之州县卫所。应徵新旧钱粮。缓至秋成之后。再行开徵。以示朕体恤闾阎之至意　　

○调江南安徽按察使孙诏、为江西按察使司按察使。以光禄寺少卿刘吴龙、为江南安徽按察使司按察使　　

○加山西固关参将吴正副将衔、署直隶天津总兵官　　

○戊子。升鸿胪寺少卿素著、为太仆寺卿　　

○己丑。谕内阁。朕于直省地方。偶遇灾祲。即为之寝食不宁。蠲租发粟。截漕平粜。多方抚恤。务使贫民无一不得其所。又念各该地方、虽或收成歉薄。岂无盖藏丰裕之家。伊等谊笃桑梓。休戚相关。若各人量力乐。输。既可以展其睦姻任恤之情。亦可以为恤灾扶困之助。是以曾经降上□日。通行劝导。然亦听绅衿士庶自为之。不相强也。近闻直省地方、捐资周急。好善乐施。颇不乏人。此诚乡邻风俗之美。亦人心古处之一验也。此等良善之人、应加恩泽。以示褒嘉。著各该督抚留心体察。秉公确访。其捐助多者、著具题议叙。少者、亦著地方大吏、给与匾额。并登记档册。免其差徭。以昭朕与人同善之至意　　

○庚寅。夏至。祭地于方泽。遣泰郡王弘春行礼　　

○谕户部。各省州县、设立社仓。原以便民济用。若遇应行借给之时。该州县一面申详上司。一面即速举行。方可以济闾阎之缓急。傥其中有假捏虚冒等弊。自难逃督抚之耳目。闻直隶百姓、借领社谷。必待该督咨请部示而后准行。往返动经数月。小民悬待孔殷。仍不免重利告贷之苦。嗣后著该督李卫、酌量定例、变通办理。咨报存案　　

○辛卯。谕户部。上年江苏等处被水之州县。朕已降上□日多方赈济。今春又复添赈四十日。以加惠贫民。兹当徵收钱粮之时。其被灾稍重之处。小民输课未免艰难。著该督抚秉公确查。将应行缓徵之州县。奏闻缓徵。待至秋成。再令完纳。以纾民力　　

○刑部等衙门议奏。武格居心狡诈。蓄志奸邪。捏造毫无影响之事。假称谕上□日。惑乱士卒之心。贻误军机重务。负恩误国。情殊可恶。应拟斩立决。得上□日。武格著改为应斩监候、秋后处决　　

○翁牛特杜楞郡王鄂齐尔故。遣官致祭。赏银一千两　　

○壬辰。谕办理军机大臣等。护军统领吴礼布著回京。将达里刚爱军营事务。交散秩大臣塞楞、侍读学士巴忒玛办理　　

○癸巳。遣官祭关圣帝君　　

○甲午。江西巡抚谢旻疏报。南昌等十三县。开垦本年分田地共一千五百顷有奇。下部知之　　

○乙未。办理军机大臣等议覆。经略军务大学士伯鄂尔泰摺奏。特斯、台锡里二处驻劄兵丁。原以截巢□刀贼人。令贼人大败之后。势不再来。此处似无庸驻兵。明岁大兵前进阿尔泰。乘机攻巢□刀。今岁交秋、应缓行至科布多等处。选择水草。连营驻劄。则人畜不致劳苦。其前往科布多时、每人各给两月口粮。用官驼载往。其余八月口粮。需用八万石。应交范毓馪、陆续运往。再、特斯、台锡里地方。既无庸驻兵。应行停止二处修堡。请于扎布韩、察罕鄂罗穆地方。修筑一堡。照看台站运路。大兵进巢□刀。必须派兵接续。应于塔奔托罗海、额克阿拉尔、默尔根锡纳地方。各驻兵四千名。明岁大兵前进阿尔泰时。即令此兵前往科布多。以候调遣。此次进兵、关系紧要。请令副将军额驸策凌、塔尔岱、常德等。前往会同办理。其掌管副将军印信之人。恭候钦定。应如所请。得上□日靖边左副将军印务、著额驸策凌掌管。靖边右副将军印务、著塔尔岱掌管。副将军常德、著与额驸策凌同行。议政大臣永福、著授为内大臣。与塔尔岱同行。余依议　　

○丙申。以塔尔马善、为北路军营前锋统领　　

○予故凉庄道殷邦翰按察使衔。以其随征宣力也　　

○丁酉。以正蓝旗满洲都统伯伊勒慎、署正黄旗领侍卫内大臣　　

○大清会典告成。总裁纂修各官、及效力人员、分别议叙有差　　

○己亥。办理军机大臣等议覆。靖边大将军顺承亲王等奏称。京城各省官兵、喀尔喀兵、每月应得羊价。请增定为一两。京城、各省、并归化城之土默特官兵、每月所给口粮。增定为一斗八升。内地扎萨克兵丁、每年增给四个月羊只。均应如所请。从之　　

○庚子。升广东惠州副将谭行义、为广东高州总兵官　　

○改湖南茶陵州属之小集地方、归攸县管辖。复设攸县凤岭巡检一员。从湖南巡抚赵弘恩请也　　

○壬寅。办理军机大臣等议覆。宁古塔将军杜赉奏称。海岛特门、奇图山等处。绰敏等六姓。仰慕皇仁。倾心归化。每年纳贡貂皮。请施恩赏。以示奖劝。应如所请。照例赏给。嗣后六姓之人。交该将军处、每姓各立头目一人。以为约束。每年所贡貂皮。分别解送。从之　　

○癸卯。上诣恩佑寺行礼　　

○孝恭仁皇后忌辰。遣官祭景陵　　

○甲辰。谕吏部。按察使王棠、在口北道任。办理军需。实心效力。著加光禄寺卿衔。仍办理军需事务　　

○铸给黑龙江水师营总管关防。船厂、黑龙江、墨尔根等处、四品官钤记。从监察御史查拉请也　　

○乙巳。谕办理军机大臣等。北路所派四省绿旗官兵。有在军前病故者。其本营于未奉部文之前。家口所领月饷。朕已于上年八月降上□日。免其追还。今思西路亦有调拨别省之绿旗兵丁。其中岂无在军前病故者。若将本营未奉部文之先。伊等家口所领月饷。按日著追。实为可悯。著行文各该省。若有军前病故兵丁月饷。于未奉部文之前、已经支领者。免其追还。傥有借给库银之处。著以该省司库存公银两。代为补项　　

○以礼科给事中帅念祖、提督浙江学政　　

○办理军机大臣等议覆。宁古塔将军杜赉奏称。船厂水手、打桦皮人、台站人丁、闲散壮丁等。共选取一千名。请在船厂地方立营。将伊等为鸟枪兵。百人内、设领催五名。每月给银三两。兵丁每月给银二两。添设协领一名。骁骑校八名。其火药等项。由部解送。应如所请。从之　　

○丙午。谕礼部。贤良祠之王公大臣等。著于本家、各赐祭一坛　　

○丁未。谕内阁。西路用兵以来。甘肃等处百姓。效力为多。是以屡年地丁钱粮。朕皆降上□日蠲免。上年并将米谷草豆等项。悉令免徵。以示朕逾格施恩之至意。近闻该省雨泽应时。二麦丰稔。此即秦民忠义淳良。荷天福祐之明验。朕心欣慰。著将甘肃所属本年应徵地丁银二十七万余两。仍行蠲免。以足民用。以广国恩。该督抚务饬有司。敬谨奉行。俾百姓均沾实惠　　

○复设永定河北岸同知一员。从直隶河道总督王朝恩请也　　

○戊申。辅国公永奇、缘事革退。以其弟辅国将军苏尔禅、袭爵　　

○己酉。刑部等衙门议奏。副将纪成斌、从前失机纵贼。即应明正典刑。蒙恩宽宥。仍留军营效力。业经奉委驻劄搜济卡伦。乃毫无愧悔。故违将令。一任贼人潜匿紧要隘口。又不拨兵护送粮运。以致车辆被劫。核其前后情罪。有心偾事。玩法负恩。纪成斌应斩立决。总兵张元佐、应降三级调用。仍留军营效力赎罪。得上

□日、纪成斌本由行伍、蒙圣祖仁皇帝恩擢至参将之职。雍正元年。朕因年羹尧保荐。用为副将。旋即补授总兵官。特升提督。实为逾格之恩。嗣因西陲用兵。关系重大。协赞务得其人。岳钟琪荐伊素娴军旅。可以任用。朕亦料其重受国恩。自必力图报效。因委以协赞军务之重寄。雍正八年。岳钟琪进京陛见。将大将军印务、令伊护理。伊当此大任。应益加敬谨。悉心筹画。于紧要卡伦。严密侦探。思患豫防。庶可上报国恩。下称职守。讵伊昏庸懦怯。玩愒性成。以军国大事。视同膜外。致贼人瞷其疏忽。乘隙侵扰卡伦。损伤将弁。戕害士卒。掠去马驼羊只枪炮器械口粮无算。伊身在大营、掌握重兵。恐惧惊惶。一筹莫展。听贼众往来。如入无人之境。西路军威。因此大损。且致逆贼资我马驼器械。得于次年侵犯北路。是两路军营之被贼扰掠者、皆纪成斌之贻害也。彼时在廷大臣。即奏请将纪成斌明正典刑。以肃军纪。朕犹予以自新之路。特降谕上□日。暂缓治罪。俟事竣再定。实望其抒诚勉力。稍赎前愆。乃伊获罪后、在营一载。仍无愧悔效力之心。朕始降上□日、将伊革去提督。降为副将。凡有差遣。令其尽力行走。若仍不知改悔、必究前案重处。所谕甚明。伊若稍有人心。自应感恩畏法。洗涤肺肠。以图后效。乃于雍正十年正月。贼犯哈密之时。同曹勷领兵堵截。遇贼于二堡之西。仍复退蹜不前。致贼兔脱。尚敢扶同曹勷、捏报力战。朦混掩饰。今于伊驻防搜济卡伦。又敢故违将令。漠视军务。以致车辆被劫。是纪成斌所至之地。在在疏防。无不失机养寇。既不思从前获罪之重大。亦不念曲加宽宥之深恩。冥顽不灵。误公偾事。核其前后情罪。实无可贷。著署大将军等、将纪成斌即于军营处斩。以为将弁失机纵贼、负恩误国者戒。余依议　　

○移四川垫江县新设县丞、驻高滩场。梁山县新设县丞、驻沙河铺。从四川巡抚宪德请也　　

大清世宗敬天昌运建中表正文武英明宽仁信毅大孝至诚宪皇帝实录卷之一百三十一



大清世宗敬天昌运建中表正文武英明宽仁信毅大孝至诚宪皇帝实录卷之一百三十二　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十一年。癸丑。六月。庚戌朔　　

○辛亥。谕办理军机大臣等。副都统黑色、率领马场兵丁一千名。前往军营。于途间多方勒掯弁兵。鞭扑陵虐。及至归化城、兵丁小有过失。辄罚银一两五两不等。以官用为名。皆侵蚀入已。似此狂悖、岂可膺领兵之任。黑色著革职。副都统那苏泰、侍卫那尔泰、驰驿速往。那苏泰暂领此兵行走。俟会合马兰泰时。将兵丁交付、再行回京。侍卫那尔泰、即将黑色提拏。并总管巴雅思虎朗、及应行质问之人解京。交部严讯　　

○壬子。大学士等议覆。安徽巡抚徐本、条奏徵粮事宜。一、州县徵收粮柜。向例由该管道府、给发封条。粘贴柜口。俟州县申报拆封。然后道府另发封条更换。胥吏以州县不敢擅动。致有藏匿补投等弊。请仍用该州县封条。俾得觉察吏胥。以专责成。该管道府、不时委员会同教职。秉公拆兑。稽查短少。以杜州县亏空之弊。一、花户完粮。从前准科臣顾祖镇条奏。用十截串票。宜行停止。查民间纳粮。向用三联串票徵收。无论多寡听其自便。若必限定十截。花户不足一分之数。即不能掣票。或一截有余。势必将余银扣回。花消拖欠。况分厘小户。若概分十截。则每票仅止毫忽。奸猾之吏、觉数目零碎。改换飞洒。百弊丛生。请仍用三联串票。以杜抽换之弊。一、小民零星钱粮。概令完银。一经银匠倾化。多有折耗。于民不便。请嗣后凡一钱以下者。每银一分、完大制钱十文。每银一厘、完大制钱一文。其毫以下、完小制钱一文。以免守候折耗。如有情愿完银者。仍听其便。均应如所请。从之　　

○甲寅。命大学士一等伯鄂尔泰、兼管兵部尚书事务　　

○杭州将军阿里衮奏言、杭州汉军、现在闲散余丁。共一千六百余人。养赡不敷。请按汉军四旗余丁繁众之家。挑选材技兼长者三百名。造册咨送督抚。拨入本城标下、食粮操演。如四旗内、遇有甲兵领催缺出。掣回拔补。仍于余丁内挑送标营以足三百名之数。如果守法奉公。弓马娴练。千把以上等官。听督抚选拔题升。如不听标营将弁约束。酗酒赌博。及一切生事滋扰者。即革去名粮。交该旗治罪。实于旗标两有裨益。从之　　

○四川总督黄廷桂疏报。松潘口外鹊个、藏浪、蒿邓、小喀树等四寨番人。抒诚纳贡。下部知之　　

</div>
    <div class="pagination">
<a href="清实录雍正朝实录_page184.html">上一页</a><span>...</span><a href="清实录雍正朝实录_page180.html">180</a><a href="清实录雍正朝实录_page181.html">181</a><a href="清实录雍正朝实录_page182.html">182</a><a href="清实录雍正朝实录_page183.html">183</a><a href="清实录雍正朝实录_page184.html">184</a><span class="current-page">185</span><a href="清实录雍正朝实录_page186.html">186</a><a href="清实录雍正朝实录_page187.html">187</a><a href="清实录雍正朝实录_page188.html">188</a><a href="清实录雍正朝实录_page189.html">189</a><a href="清实录雍正朝实录_page190.html">190</a><span>...</span><a href="清实录雍正朝实录_page186.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
