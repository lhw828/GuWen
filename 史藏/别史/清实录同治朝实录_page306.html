<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 306 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 306 页/共 505 页
  </h1>
  <div class="content">
   ○又谕、穆图善奏、甘省协饷久缺。沥陈情形一摺。甘肃现驻各军。应归该省发饷者共有一百四十余营之多。所需粮石。既难就地采办。应需饷银。本省亦无从筹款。省台及秦台所收川湖等省解到之款。杯水车薪。计尚不敷一月支放之数。现据该署督胪陈兵勇并应需粮饷数目。及缺饷危迫情形。所奏自非虚饰。甘省饷缺已久。饥军哗溃堪虞。若再不速筹接济。其势将不可收拾。著左宗棠按照穆图善摺内所陈各情量筹接济。并著迅速拨银前往。以维大局。左宗棠身任甘督。自应及早赴任。未便久驻陕省。著将陕省捻匪速行殄灭。俟军务办有头绪。即行驰赴甘境。穆图善原摺。著钞给左宗棠阅看。穆图善另片奏、请将记名提督杨占鳌迅赐简放等语。杨占鳌筹解粮银。接济省垣。固属急公。惟尚未卓著战功。著俟著有劳绩时。再行续请奖励。将此由六百里各谕令知之。　　

○又谕、成禄奏、官军移营扼扎情形。暨催解皮衣。另调各员等摺片。新疆到处糜烂。亟盼大支劲旅早日出关。为各路声援。叠次催令成禄攻拔肃州。克日出关。乃该提督忽称合围。忽称兵单饷绌。百端藉口。希图宕延。此次又称合围周帀。王仁和黄祖淦等军。同心杀贼。果如所奏。肃城可有克复之机。著即严督各将士锐意进取。迅速攻拔。整顿出关。傥再事迁延。定将成禄等重治其罪。前谕四川先筹银十万两。限两月解到成禄军营。现在解到之银。为数甚属寥寥。著该部严催骆秉章赶为拨解。以济饥军。肃州边地寒冽。士卒无衣御寒。殊形苦累。甘凉安肃所属各州县。摊派无面大皮袄一万五千件。著穆图善严催各属。如数购办解营。以济急需。知府佑昌随营出关。既难得力。著穆图善另委一员。迅赴成禄军营。接办粮台事务。平凉县知县徐杨文保并著该署督饬赴成禄军营。以资差委。成禄另片奏、高台金塔解围案内各员。再请恩施等语。此案于三月初二日。谕令成禄将出力各员暂行存记。俟肃郡克复后。汇案保奖。现在肃州未复。该提督何得先行渎请。著仍遵前旨办理。将此由六百里各谕令知之。　　

○又谕、苏凤文奏、击退龙州逆匪。乘胜追剿。并请将文武各员惩处各一摺。龙州匪首彭沅垄等纠党窥扑太平郡城。经苏凤文督饬镇道各员叠次进剿。攻破贼巢。捦斩匪首多名。郡城解严。办理尚妥。仍著迅饬该员弁奋力进剿。将龙州窑头等处贼匪早日荡平。以除边患。在事出力员弁。著苏凤文择尤保奖。毋许冒滥。总兵李士恩剿办吴逆股匪。规取大虎岩。正在相机进击之际。突有哨长苇日新戕官通贼情事。该总兵移营退扎。几为贼乘。庸劣无能。已可概见。其平时募勇轻率。更恐有侵饷贻误情事。记名总兵李士恩著即行革职。提省查讯。如有前项情弊。即著从严参办。其现存部勇。既经苏凤文责令覃远琎派员接管。即著饬令该道员认真整顿。俾成有制之兵。覃远琎有统领之责。于哨长戕官通贼。疏于防范。亦难辞咎。著摘去顶带。拔去花翎。以示薄惩。哨长韦日新侵蚀银两。胆敢挟嫌将罗合盛刺杀。密令叛党句贼应援。实属罪不容诛。著赶紧查拏正法。以申军律。一面檄饬覃远琎督军将大虎岩踞匪歼除。进兵归顺州。节节埽荡。毋任迁延。将此由四百里谕令知之。　　

○署河东河道总督苏廷魁奏报秋汛安澜。命诣河神庙祀谢。　　

○予甘肃州州阵亡都司匡茂通等祭葬世职加等。　　

○予广西大虎岩被戕游击罗合盛祭葬世职。　　

○旌表守正捐躯顺天固安县民卢玉山妻王氏。　　

○甲辰。谕军机大臣等、前因麟兴等奏遵议安插索伦人众。请饬豫拨饷银。当经谕令户部议奏。兹据奏称、此项人众。令在科南之布尔滚地方。暂为栖止。既无专饷可供。又无旧业可复。自应筹拨银两。以资生计。前定新疆月饷九万五千两。除酌拨库克吉泰等军营二万五千两外。尚有七万两。拟于此项内划拨银五万两。以备应用等语。著麟兴、荣全、锦丕勒多尔济、李云麟、奎昌、明瑶、于前项饷银解到时。照数划拨。会同筹画。妥为布置。并著裕瑞、桂成、遇有各省解到新疆月饷。即速陆续转运。毋稍迟误。惟此项索伦人众。若以数万饷需。供一时之饱暖。苟延目前。后将何继。该将军等亲历边疆。情形较为熟悉。务将此次所拨饷银五万两。或购觅牛羊。以为游牧之计。或开垦荒厂。以为耕种之区。总须核实动用。使该人众有久远生业可依。方为妥善。其如何筹办情形。即著详细查明。妥议章程。奏明办理。至布尔滚地方。是否可以久驻。此外能否另有安插之处。并著一并奏闻。将此由六百里各谕令知之。　　

○又谕、穆腾阿奏、探明匪稷乞降旋叛情形一摺。枭匪在山东馆陶地方。赴提督傅振邦军营乞降。本月十九日。仍由馆陶窜往夏堡寺东南一带。复行叛乱。至威县之白古寺。经刘景芳所部追剿。歼毙甚多。贼向威县迤西窜去。穆腾阿现拟合队进剿。著即檄饬刘景芳觇贼所向迎头掩击。不可徒事尾追。刘长佑近驻赵州。与威县相距不远。该匪若由威县再窜栾赵。势必抢渡滹沱。所派李昌运一军。未免单薄。该督务当添调劲旅。会同剿捕。以期迅殄贼氛。穆腾阿另片奏、侍卫萨淩阿不洽众情。难期得力等语。该员如实有劣迹。著该都统查明据实参奏。如仅因防守不甚得力。即著饬令回京。其所部交富山管带。以资统率。将此由四百里各谕令知之。　　

○又谕、文麟奏、行抵玉门。通盘筹备情形。请饬拨军火帐房。副将萧青云请旨革职各摺片。文麟于八月初二日。督率后起马步自高台启行。十五日已抵玉门。著即激励将弁相机前进。惟军饷万分缺乏。器械锅帐。均须添制。待用尤迫。而乌里雅苏台所拨之饷。迄今数月。尚未解到。著麟兴、荣全、锦丕勒多尔济、李云麟、将从前指拨饷银。赶紧如数筹措。交迎提委员迅解文麟军营。以济眉急。文麟应办军装皮袄。后路粮运及目前饷糈等项。既难在哈密就地设措。而遇事咨商陕甘总督。又恐缓不济急。文麟拟请将安西敦煌玉门三处。暂归该大臣节制。以期呼应较灵。自不得不从权办理。即著照所请行。穆图善务当饬令该州县。于文麟应办一切事宜认真经理。毋得迟延推诿。致误戎机。一俟军务稍松。仍复旧章。以示限制。文麟由蒙古台站驰递摺报等件。屡有迟误。著即照所请。由北路蒙古台站巴里坤一带往来接递。麟兴、荣全、锦丕勒多尔济、伊勒屯、务饬各台站遵照办理。以期迅速。肃州逆匪。分窜玉门等处。意在阻截文麟进兵之路。著成禄懔遵叠次谕旨。迅克肃城。疏通道路。俾利师行。文麟所部军火帐房。均形缺乏。著麟兴、荣全、锦丕勒多尔济、李云麟、在于库储内分拨五子炮二十尊。擡枪八十杆。擡炮四十杆。鸟枪二百杆。帐房二百架。火药一万斤。喷筒火弹火箭量为多拨。务须星速照数解运。以利攻剿。副将萧青云扰民侵饷。险诈妄为。著即行革职。仍责戴罪罪自效。如再怙恶不悛。即在军前正法。以肃军律。近日文武各员。皆以新疆为畏途。一经指调。率皆推诿不前。嗣后遇有指调出关人员。傥有藉词规避。应如何议定处分以杜取巧之处。著吏部兵部妥议章程具奏。景廉现在行抵何处。著穆图善等催令趱程前进。迅赴新任。将此由六百里各谕令知之。　　

○以甘肃玉门县城解围。予通判恒龄以直隶州知州用。并赏花翎。知县汤铭等蓝翎。余加衔升叙有差。革临阵不力参将白世泰职。予阵亡军功李东阳等赏恤加等。　　

○乙巳。总理各国事务衙门奏美国使臣蒲安臣处事和平。能知中外大体。可否权充中国使臣。出使西洋。试办一载。得旨、著即派往有约各国。充办理各国中外交涉事务大臣。　　

○追予江苏娄县阵亡知县卞乃譝于松江府城建立专祠。　　

○句到江苏、江西、湖广、情实罪犯。停决江苏斩犯二人。江西斩犯一人。湖广斩犯二人。余五十一人予句。　　

○丙午。谕军机大臣等、穆腾阿奏、贼势日炽。请拨东省马队进剿。并贼股已渡滹沱河各摺片。览奏曷胜焦急。贼骑仅百余名。刘长佑所部兵勇不为不多。乃剿办日久。不但不能殄灭。反令增至五六百骑。似此玩延贻误。任令纵横奔突。来往自如。裹胁日众。势将何所底止。东省捻股。时思窜渡黄河。设令枭匪句结蔓延。畿辅重地。何堪设想。刘长佑督办此股。愈久愈疲。此次姑从宽典。傥再日久无功。该督自问当如何惩办。毋谓宽典长可幸邀也。懔之慎之。傅振邦统兵防堵直东交界处所。不思剿办贼匪。辄敢轻率受降。屡经谕令迎击。不可招抚。乃竟颠倒荒谬。为贼所绐。实堪痛恨。著丁宝桢严檄该提督。并东省地方文武实力堵剿。傥敢再蹈覆辙。即著严参治罪。余承恩所部勇丁。既不得力。且恐有与枭匪句串情事。刘长佑当严饬该总兵认真稽查。不可专任该总兵以剿贼之事。致误大局。吉林黑龙江马队。到京者为数无多。尚未整练。穆腾阿请派此项官兵前往剿贼。应毋庸议。该都统现拟统带威远等队前往进剿。本日已谕令神机营另派京营兵丁。前赴附京一带更替驻防。俟此项兵丁到防时。即照穆腾阿所拟。将现驻防所各兵带往前敌。与刘长佑所部合力兜击。并著刘长佑于滹沱河迤南择要布置。以杜回窜。刘景芳一军。尚能得力。著刘长佑饬令该总兵与穆腾阿随时策应。联络进剿。毋得稍分畛域。穆腾阿原摺片各一件。均著钞给刘长佑阅看。将此由六百里各谕令知之。　　

○又谕、裕瑞、桂成奏、募勇营员。藉端吓诈。按律定拟罪名一摺。甘肃甯夏军营副将刘锡海等赴归化城等处买马。所部把总杨致芳辄藉招募练勇。在毛忽洞地方。强派铺户差徭。并喝令跟役梁来庆将该铺户王玉清捆缚。勒索钱布车马。实属凶恶不法。著照裕瑞等所拟。即将把总杨致芳、跟役梁来庆、按照军律。就地正法。以儆将来。刘锡海虽无知情故纵情事。惟该员曾有沿途掳掠民人字号驼马、及抢夺巡路兵丁郭企宗马匹并将该兵丁发辫拴于马尾之事。著裕瑞、桂成、按照总兵马升所报情节。并将现逃之兵丁郭企宗缉获。审讯明确。咨会穆图善照例惩办。近来各路军营兵弁。不守营规。到处肆扰。若不从严惩治。何以肃军令而安闾阎。嗣后遇有不法弁兵。即著穆图善、裕瑞、认真严办。以资整饬。前经谕令穆图善由内地招募勇丁。不得在口外滥招。著即懔遵前谕。毋许再赴归化城率行招募。以杜流弊。并著于口外采买马匹时。慎派妥员前往。免致滋生事端。将此由五百里各谕令知之。　　

○又谕、骆秉章奏、番夷出巢滋扰。当经官军击退一摺。越寯生番。句结马边夷匪。窜至距雷波厅百余里之谷堆地方。经络秉章檄饬兵练土司等前往会剿。并力将夷匪击退。遁老巢。仍著饬令该厅文武各员严加防范。毋使此击彼窜。将此谕令知之。　　

○以剿匪无功。轻率受降。摘直隶总督刘长佑、前任云南提督傅振邦顶带。　　

○追予四川各属阵亡殉难绅民江自然等暨妇女一千四百七十九名口分别旌恤如例。　　

○予四川羌海坝阵亡土司杨石金优恤如例。附祀雷波厅昭忠祠。　　

○丁未。谕内阁、万青藜等奏、请改派稽察粥厂大员一摺。所有采育庞各庄两处粥厂。著派大理寺少卿载馨。鸿胪寺卿程祖诰、分往接办。　　

○谕军机大臣等、刘长佑奏、枭匪在东省已降复叛。回窜直境。并拨兵防御黄河各摺片。匪首吴培基、马青和、虽经诱斩。而余匪复聚至四五百人。欲出口外逃生。且向滹沱北渡。该督当奋力督剿。并催集所调马队。与穆腾阿克期兜击。务期就地殄尽。以赎前愆。不可从令逸出边外。更成不了之局。黄河冰冻在即。防守尤关紧要。该督现将刘景芳陈济清所部步队枪队数营。先行拨赴河防。著即饬令严密分守。并与丁宝桢、崇厚、妥商布置。以期周密。刘景芳所余马队。仍当遵奉昨日谕旨。饬令该总兵与穆腾阿所部各营联络声势。合力截剿。毋分畛域。将此由五百里谕令知之。　　

○又谕、英翰奏、皖军进抵郯城。就地兜剿一摺。捻匪纷扰山东济南一带。趋向靡定。李鸿章已派刘铭传等三大支兵。分路追击。惟贼骑飘忽。必须多备游击之师。实力兜剿。方可杜其奔突。英翰前派程文炳一军入东助剿。尚能力顾大局。该军现既进抵郯城。即著檄令听候李鸿章调度。与淮军联络策应。合力截剿。不得各怀观望。致误戎机。该逆南北奔窜。其意总思乘闲抢渡运河。所有皖军分防河岸。仍当饬令严密扼守。不可以贼踪偶远。稍涉懈弛。将此由四百里谕令知之。　　

○命镶蓝旗汉军副都统富和赴直隶军营。随同都统穆腾阿带队剿贼。　　

○补铸广西大滩巡检印信。从署巡抚吴昌寿请也。　　

○以直隶泸沱河疏防贼匪抢渡。摘游击王永胜、知州陆邦煃顶带。　　

○予山东济甯等处殉难候选同知曹伯扬等绅民妇女三百八十五员名口分别旌恤如例。并予建祠。　　

○戊申。谕内阁、麒庆奏、各州县现办交代。请分限清厘一摺。热河各州县交代。前经谕令遵照新章一律办理。兹据麒庆奏称、热河未完交代。查照直隶章程。分别新旧案。量为变通。勒限清厘等语。著照所请。自同治六年七月以前。作为旧案。历任迟延处分。姑予宽免。其同治六年八月以后。作为新案。即照现办章程。严饬各属依限交收结报。经此次立限清厘之后。无论新案旧案。均饬遵限清结。傥该州县任意延宕。逾违限期。著即查明参办。毋稍宽纵。　　

○句到河南情实罪犯。停决绞犯一人。余四十七人予句。　　

○己酉。谕军机大臣等、穆腾阿奏、枭匪抢过滹沱。剽疾北窜。衍秀奏、易州邻境已有马贼。请饬督臣追剿各一摺。枭匪于十月二十四日窜至保定迤西。旋由容城西北。折而东北。穆腾阿督率各军由北河驿跟剿。即著严檄刘景芬、及河闲练军合力摉捕。务将此股丑类就地殄除。昨据刘长佑奏该匪供称欲出口外逃生。该督当懔遵前旨。与穆腾阿克期兜击。毋得纵令逸出边外。致剿办更难著手。匪踪极为剽疾。难保不由东固等处。旁窜青沧一带。再由旧路肆扰。著崇厚檄饬官军严密防剿。遇贼即击。以遏狂氛。该匪窜至满城安肃一带。系与易州接壤。陵寝重地。关系尤为紧要。衍秀已酌派兵勇相机防堵。即著不动声色妥为布置。遵蓟一带系出口之路。且与古北口相近。亦不可不妥筹扼截。著郑魁士派拨所练兵勇。视贼所向。会筹埽荡。蓟州与马兰镇相距非遥。著宝珣先事防维。毋令匪踪扰及附近处所。刘长佑亲督各军剿匪。迁延日久。贼势愈张。现在该匪马贼增至七八百人。步贼增至三四百人。傥再粉饰养痈。任令遍扰畿疆。或震惊陵寝地面。刘长佑自问当得何罪。本日据神机营奏遵拨擡枪队四百名。交参将德元带往霸州防守。排枪队四百名。交护军参领英廉带往任邱。更替内火器营防守。听候穆腾阿调遣等语。即著饬令迅速起程。以资厚集。惟直隶兵力。尚属不敷兜剿。应如何再行添调官兵。于近畿一带分路扼堵之处。著神机营酌度办理。将此谕知神机营、并由五百里谕知刘长佑、穆腾阿、崇厚、宝珣、衍秀、传谕郑魁士知之。　　

○又谕、李鸿章奏、铭军击贼大胜。现督诸军兜剿一摺。捻股自东窜青州后。复在安邱潍县一带盘踞抢掠。经刘铭传督军驰至。三战皆捷。赖逆一股。捦斩殆尽。任牛各逆。败向高密诸城一路南窜。数月以来。获此胜仗。稍足以振军威。所有此次出力员弁。准李鸿章择尤汇案请奖。毋许冒滥。贼匪初受大创。其气渐馁。官军当乘此声势痛加剿洗。略一松劲。则贼匪养成锐气。剿办又难。李鸿章现已饬潘鼎新一军会合刘铭传追剿。而令郭松林杨鼎勋合军一路。取道沂郯探踪前进。期与刘铭传程文炳等合力兜击。即著严饬各军奋勇齐进。务将此贼聚而歼旃。丁宝桢亦当督率所部随时策应。不得稍存膜视。贼若由诸莒直趋海赣。直路运防。关系紧要。李鸿章当先期布置。以遏狂氛。毋稍大意。另片奏、知县藐法逞凶。请革职拏问等语。刘铭传在安邱接仗后。派令游击宇文建进城购办军粮。业经知会。何以城上复行开枪。将该游击轰毙。并诱拏都司刘长进等。抢去马匹衣物。又将入城晓谕之人锁押。并铳伤官兵四人。是否刘铭传所部将士。另有骚扰地方激生事端之处。抑实系该官民等藐法逞凶。安邱县知县李舒翘著即革职拏问。交丁宝桢督同臬司严行审办。勒令将开枪戕官及诱拏弁兵抢掳马匹衣物各犯交出。秉公审讯。按律定拟具奏。正在寄谕闲。据丁宝桢奏、击贼获胜情形一摺。王心安等军。连日追贼。在潍县地方将贼击败。贼向东南奔窜。与李鸿章所奏贼情。大略相同。丁宝桢恐贼由诸莒窜扰西路。已饬王正起等尽力穷追。偪贼南窜。该抚因西路黄防吃重。拟驰由省城察看泺口利津一带河道。即著会商李鸿章妥为布置。悉心办理。事竣即赶紧回营。督军剿贼。仍一面严饬杨飞熊等。探明贼踪。与李鸿章派出之军协力会剿。毋稍延误。丁宝桢另片奏、枭匪乞降复窜各情。前据穆腾阿奏到。已将傅振邦摘去顶带。稍示薄惩。如遇该匪再行窜近东境。丁宝桢务饬该提督会合直军尽力追剿。不准迁延贻误。将此由六百里各谕令知之。　　

○又谕、左宗棠等奏、捻逆窜入北山。分股狂奔。官军截剿叠胜。并各军剿回获胜。甯州解围。正甯等县甫失旋复情形各一摺。捻逆由鄜州境折向洛川。经提督刘厚基连番追剿。突围刘厚填营盘。刘厚基出队击退。遂分窜甘泉。扰及宜川县云岩镇等处。其西路捻股。句结回逆。攻犯耀州州城。及窜近同官县各地方。亦经提督刘效忠等分驰掩击。毙贼甚多。现在刘厚基等由宜川洛川等处分路前进。正可乘此声威痛歼丑类。著左宗棠、库克吉泰、乔松年、刘典、严饬刘松山等、各率所部分投剿截。使该逆不得喘息。就地殄除。惟捻踪飘瞥靡常。鄜延所属各邑。在在与晋毗连。转瞬冰桥凝结。难保其不合并东趋。过河犯晋。左宗棠等仍当懔遵叠次谕旨。督饬各营将士实力堵扼。毋任阑入晋疆。更形延蔓。甘肃回逆攻扑甯州州城。都司李广珠出奇击贼。追毙多名。甯州得以解围。泾州一带踞回复经张在山分剿获胜。正甯宝鸡两城失陷。谭玉龙、杨和贵等、先后分道援剿。旋经收复。此次回匪叠为官军摧挫。其焰渐衰。著左宗棠等饬知雷正绾、张在山等、分督各军相机进剿。以期早靖逆氛。陕甘回患已深。自应随时变通办理。左宗棠等呈递晓谕回民分别剿抚告示两件。尚合机宜。著即广行张示。以消反侧。将此由六百里谕知左宗棠、库克吉泰、乔松年、并传谕刘典知之。　　

○予山东安邱被戕游击宇文建祭葬世职加等。　　

○予陕西宜君等处阵亡副将周万祥等十五员祭葬世职加等。　　


大清穆宗继天开运受中居正保大定功圣智诚孝信敏恭宽毅皇帝实录卷之二百十五　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治六年。丁卯。十一月。庚戌朔。上诣绥履殿问慈安皇太后安。平安室问慈禧皇太后安。至己卯皆如之。　　

○奉慈安皇太后慈禧皇太后幸漱芳斋。侍午膳。　　

○谕内阁、总理各国事务衙门奏、请派员前往有约各国办理中外交涉事务一摺。据称花翎记名海关道志刚、朴实恳挚。器识闳通。道衔记名繁缺知府礼部郎中孙家谷、老成勤谨。稳练安详。以之出使。洵堪胜任等语。此次出差。事属创始。自应量示优异。志刚、孙家谷、均著赏加二品顶带。孙家谷并赏戴花翎。即派该二员前往有约各国。充办理中外交涉事务大臣。以重委任。　　

○谕军机大臣等、本日据穆腾阿驰奏、枭匪北窜。设法抄截一摺。枭匪于上月二十八日。窜至涿州东南一带。经知州张镕带领团练出城迎截。穆腾阿督兵追至。该逆由茨村窜越青河。向东南逃窜。该都统现已带兵折回固安。著即确探贼踪所向。迅速驰击。总以由北而南。偪令南趋。毋任逸出边外。是为至要。所带马步各队。如有退缩不前者。无论官兵。著即以军法从事。苟能奋勇杀贼。亦著从优请奖。以示劝惩。刘长佑现在行抵何处。何以未闻跟追。亦并无奏报。逆骑窜近涿州。该督尚如此延缓。玩愒殊甚。著即赶紧督带所部。与穆腾阿会合夹击。务期就地殄除。以赎前愆。傥仍前贻误。则咎由自取。朝廷亦不能再为宽贷也。贼踪现扰顺天府属地方。万青藜王榕吉当勤加侦探。并激励乡团。设法堵截。不可专以剿捕事宜委诸各营将士。涿州知州张镕甫经到任。尚未接印。即能带练出城截贼。尚称奋勇。该州绅董踊跃从戎。深明大义。殊堪嘉尚。著万青藜等查明出力绅董。奏请鼓励。以昭激劝。将此由五百里各谕令知之。　　

○又谕、裕瑞、桂成奏、蒙古官兵。击退越边窜匪。赵长龄奏、布置河防情形各一摺。甘省回匪。有分股窜晋抢掠并于封河时由草地来包头归化城之说。该匪既众且悍。亟宜严防以杜纷窜。沿边一带。地广兵单。实有防不胜防之虑。宣化一军。正在直省剿办枭匪。无可抽拨。其察哈尔右翼距绥远城较近之西四旗内。著杜嘎尔拣选精壮兵丁一千名。派令参领辙德恩图都布、巴扎尔毕都尔业、副参领布音吉尔噶勒管带。取道草地。迅赴绥远城。听候裕瑞等分拨协防。以厚兵力。昨据左宗棠等奏捻逆窜入北山。经官军分路截剿。叠获胜仗。并分兵扼其偷窜黄河之路。虽匪势渐绌。而沿河地段太长。时须防其潜渡。著左宗棠、库克吉泰、乔松年、刘典、懔遵前谕。严檄在事各军。实力歼除。并于黄河口岸认真堵遏。毋任扰越晋疆。裕瑞等务当督饬在防兵勇时加戒备。不可稍涉大意。口外防饷积欠甚钜。值此防剿吃紧之际。岂容稍有拖欠。著赵长龄按月源源筹解。毋令缺乏。晋省防务。经赵长龄督饬陈湜分筹堵御。尚称完密。天寒冰结。处处宜防。现在兵勇渐集。仍著该抚檄令该臬司严督将士。堵剿兼施。以固边防。将此由六百里谕知左宗棠、库克吉泰、乔松年、裕瑞、桂成、杜嘎尔、赵长龄、并传谕刘典知之。　　

○吏部议覆兼管奉天府府尹额勒和布等奏、海防同知升阶。应请俟俸满后以知府不论双单月遇缺即选。惟升途既优。应令该兼尹等严加考察。如人地未宜。仍撤回改补。从之。　　

○以江西捐输军饷。永广吉安府学额一名。长甯县十名。　　

○以湖北尹漋河等处剿办发匪捻匪出力。赏提督宋国永、唐仁廉、谭胜达、曾成武、曹志忠、萧廷贵、总兵官向世琛、易有胜、周得胜、邹连升、江自康、徐连升、刘正同、黄海清、李世泰、李云峰、萧忠云、喻志兴、黄得胜、冯友元、副将汪迎顺、杨友胜、龙藻琦、刘盛国、张魁元、杨福胜、王福彬、孙得友、何云凤、曾腾芳、贺昌佐、管官文、周新元、刘天胜、戴维新、胡锡佑、徐越宏、王仕春、张茂林、罗有亮、杜嵩龄、龙太胜、彭胜发、钟孝贵、满朝贵、彭长胜、姜世友、韩义兴、张世兴、朱连升、唐桂森、陈胜维、黎承高、彭德发、戴美思、尹茂才、曾又得、罗春芳、王良俊、李文盛、李能寿、萧光友、罗天贵、鲍昌寿、程扶鼎、蔡文友、道员许世福、同知何应钟、周浩、参将尹昌锦、陈国珍、万昌喜、申道发、支廷杰、胡玉禄、衷冀祥、钟镇南、蔡孔昭、韩景廷、易定魁、莫占春、杨世春、谢国恩、彭兰书、程正洪、杨文先、雷贤达、张寿廷、罗宏荣、陈洪恩、周仁舫、王明和、李荣华、丁鸣岐、傅永贵、游击邓世泰、姚华璋、邱显铭、蒋昌品、阎有贵、易福元、黄复兴、高得胜、徐玉龙、蔡廷超、都司吴云贵、谭清远、江德泰、守备铁珍、邓友松、千总唐占魁、巴图鲁名号。副将马得胜、知府周成民等花翎。参将冯建龙等蓝翎。余加衔升叙开复有差。　　

○辛亥。谕军机大臣等、前因提镇员缺关系紧要。特经寄谕各统兵大员并各疆臣。令将所保记名提镇各员。另片密注堪以胜任字□□羕。其实在不能胜任者。亦即随时具奏。迄今遵行者仍属寥寥。军兴以来。各路兵勇。有打仗出力。历保佐领参副等官者。续有劳绩。无可再加。往往奏请以副都统提镇记名＜??闲＞放。朝廷破格施恩。无不立允所请。而其人之材具识略如何究未能概行深悉。现在军务未竣。需才孔亟。各营带队将领。并曾经记名副都统提镇中。如有材具出众。谋勇兼优。并战功久著。堪膺专阃之任者。仍著各路统兵大臣及各督抚等遵奉前谕。详细出具考语。随时具奏。以备任使。或未能骤膺专阃。而材堪造就。将此阅历较深。尚堪胜任者。亦著分别具奏。各该员现在军营所司何职。统带兵勇若干。或因事撤去差委。或缘事离营回籍者。均著按季造册送报军机处。以备查核。其籍贯年岁履历。并著随时详细造册咨送兵部。毋得延宕。本日据乔松年奏、新授贵州安义镇总兵曾桂四查无下落等语。该员向隶湘果营。在川陕带队剿贼。是否现回湖南原籍。著刘昆查明具奏。将此各谕令知之。　　

○以记名提督唐仁廉为贵州安义镇总兵官。　　

○壬子。谕内阁、李鸿章奏、官军追贼大获胜仗。阵毙逆首一摺。刘铭传一军。前于十月十七日。在安邱潍县之交击贼。叠次获胜。逆匪赖汶洸一股。歼除殆尽。该逆等败溃向诸城南趋。刘铭传督军追至日照县地方。逆首任柱受伤奔至赣榆县境。刘铭传追抵赣榆。与善庆。温德勒克西等分路冲杀。亲督马队。将赖汶洸、牛遂两股击败。任逆率马贼直抄官军后路。该提督复偕善庆严督马步各军。大呼杀入。枪毙任柱于阵中。官军勇气百倍。追杀二十余里。捦斩甚多。据获贼供称、任逆被枪子洞穿腰肋。确已伏诛。逆首任柱即任化邦、积年巨捻。悍党最多。窜扰数省。叠抗官兵。实属罪大恶极。此次身被显戮。洵足申天讨而快人心。仍著李鸿章督饬各军。乘此声威。四面兜剿。务将各匪迅图埽荡。以竟全功。直隶提督刘铭传忠勇耐劳。追贼迅速。著加恩赏给白玉柄小刀一把。火镰一个。大荷包一对。小荷包两个。副都统善庆、著加恩赏穿黄马褂。已革副都统温德勒克西、著开复原官。仍交军机处记名。遇有副都统缺出。请旨尽先＜??闲＞放。其余出力各将弁。著李鸿章饬刘铭传等查明奏请奖励。　　

○谕军机大臣等、穆腾阿奏、连日剿匪获胜情形。崇厚奏、派队协防黄河北岸。拟与东省分段认防。及现筹派队防剿各摺片。枭匪由涿州窜扰永清等处。穆腾阿分饬各将士沿途兜击。十月二十九日该匪窜至霸州两闲房地方。经阿克敦、孝顺、各率所部。会同知州宋维光带领团练击败。复折回迎扑。官军连番追击。贼向三横村德胜口一带狂窜。其各团练拏获各匪。均经讯明正法。剿办尚属得手。惟该匪趋向靡定。现在意欲窜过浑河。仍应乘机追剿。以绝根株。著穆腾阿严檄阿克敦等觇贼所向。实力穷追。毋稍松劲。刘长佑现已继至。即著饬令所部。会合穆腾阿所派各军。互相联络。以期前截后追。就地歼灭。崇厚亦当于浑河东北面赶紧设防。并饬在防将弁遇贼即击。毋任该匪乘隙偷渡。又肆蔓延。崇厚奏、协防黄河。与东省分段设防。以专责成各情。著即相机布置。并会同刘长佑饬知张树声等认真防守。所筹防剿各节。尚属周妥。著严饬邓启元、郑明保、认真巡防。不可稍形松懈。将此由五百里各谕令知之。　　

○又谕、张之万奏、六塘河分段扼守情形。及贼窜赣榆。并请拨清淮饷需各摺片。所称六塘河扼守各营。布置尚属严密。现在捻逆由东省南窜。于十月二十二日。已窜至赣榆。边马直抵城根。青口寨外。亦有贼马数十骑往来游弋。清淮各军布守河防。势难抽调。李鸿章前于潍县之捷。已饬铭鼎两军会合追剿。并令郭松林、杨鼎勋、取道沂郯。合力兜击。计尚不至落后。著即迅督诸军。乘胜齐进。务须再接再厉。使该逆不遑喘息。以遏狂氛。其皖营程文炳所部。即著李鸿章、英翰、督令会同淮军并力歼剿。王正起等军偪贼南窜。并著丁宝桢饬令探踪继进。迅赴戎机。张之万即饬海州青口驻防水陆各营严密堵遏。与追师联络夹击。现在河水未涸。清淮防务尚有把握。惟逆踪慓悍。张之万务当通饬沿河各营。妥筹扼击。毋任窜突。清淮协饷无著。张之万以金陵厘局月协甘饷三万两之款。于本年十二月可将江海关借项抵清。拟自明年正月为始。于此款内匀拨一万五千两。以顾清淮饷需。下余一万五千两。仍协甘省。著曾国藩斟酌缓急。妥为筹拨。以保完善。清淮军事饷事。该督均须统筹兼顾。一切防剿机宜。并著随时与之万悉心筹布。以臻周妥。正在寄谕闲。据李鸿章驰奏、刘铭传、善庆等军。追贼至赣榆城南。大获胜捷。枪毙逆首任化邦等情。追剿尚为奋勇。任逆为著名悍贼。现在凶渠授首。贼胆愈寒。布政使潘鼎新、贵州安义镇总兵唐仁廉、已先后由莒州日照向南兜追。郭松林、杨鼎勋、由滕峄径趋郯沂。程文炳亦由郯城就近迎剿。著李鸿章迅催各军倍道星驰。与刘铭传前后夹击。务须乘此锐气。将该逆就地聚歼。毋任再行铤走。又据崇厚奏、齐河以下堤段绵长。直省无兵可调。东省仅有赵三元等水陆三营。兵力单薄。请饬李鸿章、丁宝桢、于封河以前。拨兵防守齐河下游。与张秋一带直省防军。分段认守等语。现在河防虽形稍松。然转瞬河冰冻结。捻踪靡定。亦不可不豫筹。著李鸿章、丁宝桢、将齐河下游妥筹备豫。以专责成。将此由六百里各谕令知之。
  </div>
  <div class="pagination">
   <a href="清实录同治朝实录_page305.html">
    上一页
   </a>
   <span>
    ...
   </span>
   <a href="清实录同治朝实录_page301.html">
    301
   </a>
   <a href="清实录同治朝实录_page302.html">
    302
   </a>
   <a href="清实录同治朝实录_page303.html">
    303
   </a>
   <a href="清实录同治朝实录_page304.html">
    304
   </a>
   <a href="清实录同治朝实录_page305.html">
    305
   </a>
   <span class="current-page">
    306
   </span>
   <a href="清实录同治朝实录_page307.html">
    307
   </a>
   <a href="清实录同治朝实录_page308.html">
    308
   </a>
   <a href="清实录同治朝实录_page309.html">
    309
   </a>
   <a href="清实录同治朝实录_page310.html">
    310
   </a>
   <a href="清实录同治朝实录_page311.html">
    311
   </a>
   <span>
    ...
   </span>
   <a href="清实录同治朝实录_page307.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
