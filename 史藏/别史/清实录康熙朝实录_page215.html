<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 215 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 215 页/共 681 页</h1>
    <div class="content">○升光禄寺卿宋文运、为顺天府府尹　　

○甲辰。调福建兴化总兵官高鼎、为四川松潘总兵官　　

○平南将军都统赖塔疏报、四月二十一日、臣会同提督侯袭爵、率领满汉官兵、大败海寇于潮州府之大濠堡、磊石等处地方。下部议叙　　

○乙巳。定远平寇大将军固山贝子章泰等疏报。沅州既克。伪将军吴有爵、崔世禄等、率众降。上命遣送来京　　

○山东巡抚施维翰疏报、河道总督靳辅丁忧。得上□日、河工漕运、事关重大。见今工程未完、不便即准守制。俟工成之日、著靳辅自行题请　　

○丙午。奉命大将军和硕康亲王杰书疏报、平南将军赖塔等、遣发官兵、追剿海逆刘国轩等。于三月十二日、克取铜山。焚毁贼巢。得上□日嘉奖、下部议叙　　

○丁未。升狭西督粮道教化新、为浙江按察使司按察使　　

○奉命大将军和硕康亲王杰书疏报、宁海将军喇哈达等、陆续招抚到伪总兵杨禄、张辉等、大小伪官、共二千五百余员、兵丁二万五千九百余名。下部议叙　　

○戊申。上诣太皇太后皇太后宫、问安　　

○免江西南昌宁州等五十六州县、并南昌等十卫所、康熙十八年分旱灾额赋有差　　

○己酉。九卿等议覆、都察院左副都御史郝浴疏言、死罪减等者、请照例发遣乌喇。其余军流罪犯、应照律审拟、免发奉天等处。应如所请。从之　　

○予故三等阿思哈尼哈番古鲁、祭葬如例　　

○户部题、山海关往来贸易者颇多。应设官抽分、以佐军饷。其收税官、应令满洲部员轮差。从之　　

○癸丑。夏至。祭地于方泽。上亲诣行礼　　

○上诣太皇太后皇太后宫、问安　　

○甲寅。云南巡抚伊辟陛辞。上谕之曰、朕观文武调和、则诸事易于就理。文武不和、则诸事掣肘、难以径行。尔至任所、宜善加调协、文武一心。抚绥凋敝之民、务俾得所。庶不负朕倚毗之意也　　

○遣理藩院郎中詹璧拉、往边地侦探。上谕之曰、尔往驻松潘等处、凡有闻见、当如拉笃祜、不时奏报。仍将遣尔前往之故、明谕厄鲁特达赖巴图尔台吉知之。然达赖巴图尔台吉等消息、亦应密探。若得贼寇交通书信、即以奏闻。并探往来贸易者。凡奉使边陲、潜行诇察、良非细故。宜慎自防护。常近大军左右。毋忽　　

○丁巳。绥远将军湖广总督蔡毓荣疏言、原任宜都游击严弘、身被贼擒、坚拒伪职、乘间来归。应行议叙。得上□日、严弘当逆贼初叛时、独守宜都。后被贼擒、不受伪职、保守原受敕书、乘间来归。忠贞可嘉。著从优议叙。寻部议、应加都督同知、即以总兵官补用。从之　　

○调山西太原总兵官林本直、为浙江黄岩总兵官　　

○赠福建殉难福宁总兵官左都督吴万福、太子少保。给恤银。予祭葬。加祭一次。谥忠愍。荫子弟一人以守备用。浙江黄岩总兵官阿尔泰、给恤银。予祭葬。荫子弟一人以守备用。福州府知府王之仪、太仆寺卿。建宁府同知俞三畏、按察使司副使。侯官县知县刘嘉猷、尤溪县知县李埙、俱按察使司佥事。各予祭葬。荫一子入监读书。福州左营千总廖有功、给恤银。荫子弟一人以卫千总用　　

六月。戊午朔。上诣太皇太后宫、问安　　

○安远靖寇大将军多罗贝勒察尼等疏言、臣等合计两军、共前锋、四百有奇、护军骁骑、每佐领二十余人、内留前锋三百人、每佐领护军六人、骁骑九人、进取云贵。余悉还京师。上命贝子章泰、帅师进征。贝勒察尼、察满兵出征在先、效力劳苦、及无马者、帅之还京　　

○辛酉。升参领卢扬祖、为镶白旗汉军副都统　　

○壬戌。上诣太皇太后宫、问安　　

○上御太和门视朝。文武升转各官谢恩。次厄鲁特、喀尔喀、进贡使臣等行礼　　

○以辅国将军喇克达、为正蓝旗蒙古副都统　　

○癸亥。予永兴阵亡正蓝旗前锋参领拖沙喇哈番门都、祭葬如例　　

○兵部议覆、提督许贞疏言、请以南昌水师兵一千名、隶其标下、应不准行。得上□日、水师营兵、归提督标下、未免糜费钱粮。前以尚之孝标兵、补江西各营老弱缺数。可于此内拨一千人与许贞。缺少不必再补。如此、则钱粮不至糜费。亦于许贞有益　　

○勇略将军云南贵州总督赵良栋疏报、四月初八日、贼以劲卒犯永宁。官兵鏖战弥日、贼犹不却。投诚总兵官李芳述等、奋勇冲击、斩伪总兵毛有贵等。贼始大败逃遁。阵斩千余人。下部议叙　　

○赵良栋又疏言、投诚总兵官李芳述、前既率众来降、今复固守永宁、不为贼诱。请破格加恩。上命李芳述为随征总兵官。隶赵良栋标下、随征效力　　

○遣官赍敕往福建、封天妃为护国庇民妙灵昭应弘仁普济天妃　　

○甲子。上诣太皇太后宫、问安　　

○谕恪纯长公主、公主被反叛所累、屡年困顿。朕每念及、未尝不为恻然。不意深染时症。遣乳媪暨亲近侍卫往视、及回、转奏公主之语。不胜感叹。又闻病势危笃、即命该部院衙门、将服饰执事等项、星夜制办。今公主体中大愈、将此各项尽送公主处、以示朕惓惓注念之意　　

○予故三等阿思哈尼哈番张时荐、祭葬如例　　

○绥远将军湖广总督蔡毓荣疏报、投诚伪总兵李者禄、会同随征总兵官邓秉志等、攻取思南府。与贼兵酣战两昼夜、斩贼一千余人。恢复府城。得上□日嘉奖、下部议叙　　

○广东广西总督金光祖疏报、官兵进取武宣县。逆贼范齐韩等宵遁。黄明等犹据县城抗拒。水师总兵官谭昇等、奋击。大破之。斩获无算。恢复县城。得上□日嘉奖、下部议叙　　

○丙寅。上诣太皇太后皇太后宫、问安　　

○因修理乾清宫。是日、上移驻瀛台　　

○予永兴阵亡正蓝旗参赞护军统领三等阿达哈哈番哈克山祭葬。谥武毅　　

○丁卯。先是、以云南贵州提督桑峨、总兵官周邦宁等、自常德澧州退还。上命大将军察取供词。至是、安远靖寇大将军多罗贝勒察尼、取供具奏。兵部议覆、桑峨职任总统、调度全省官兵。一闻贼警、不即直赴常德、以扼要害。乃迁延日久、始自荆州进发、致常德为贼所据。又不入守澧州、但于城外驻营六日、复致澧州被陷。且称彝陵一路、贼警甚急、托故引还。应行革职。周邦宁、偕桑峨赴常德时、托病留澧州。迨桑峨还自常德、又不入澧州防守、即同桑峨奔还。应削去所加五级、仍降一级调用。得上□日、桑峨、革职。周邦宁、削去所加五级、仍降一级。俱留原任、戴罪图功　　

○福建巡抚吴兴祚疏报、台湾逆党刘天福、率众投诚。下部知之　　

○戊辰。黄岩总兵官林本直、谢恩入见。上谕曰、黄岩要镇。今海贼虽已败遁、恐其出没不常。又沿海之民、或有奸宄勾连外寇、为害匪细。尤宜加意严防。林本直奏曰、圣谕明见万里。沿海之地、必精练水师、方可成功。臣西北人、恐未深谙。上曰、自古用将、何分南北。惟在得人耳。且靖寇本以卫民。攘外必先宁内。为将之道、尤在得民心而已　　

○授故奉国将军哈尔萨子札海、为奉恩将军　　

○以故三等阿思哈尼哈番张时荐子张国柱、袭职　　

○以户部郎中田雯、为江南按察使司佥事、提调学政　　

○辛未。谕大学士等、直隶各省、铜铁红衣大小礟甚多、或遣部院堂官、贤能司官、逐省察明大小礟数、丈尺觔两、酌量每省应用者、以铁礟存留。其铜礟、及所余铁礟堪用者、俱取至京。不堪用铁礟、悉令销毁。可令议政王大臣等会议以闻。寻议政王大臣等议覆、应遣官分省察验。并定严禁私铸火礟之例。从之　　

○壬申。福建总督姚启圣疏报、台湾伪将军朱天贵、率领伪官兵丁船只投诚。下部议叙　　

○予阵亡镶黄旗拖沙喇哈番音达浑、祭葬如例　　

○甲戌。奉命大将军和硕康亲王杰书疏报、伪将军江机等、聚众恃险、通连海寇、为福建江西浙江三省之害已久。今福建巡抚吴兴祚等、宣示招抚。江机等、率领伪官一千一百三十八员、兵丁四万三千六百二十九名投诚。各分别归农补伍。下部议叙　　

○丙子。广东巡抚金俊疏报、逆贼流言、欲分调尚之信所部兵往云南、安置各营。于是藩兵八千人、闻之尽恐、五月十三日夜、遂鼓噪拔营遁归。上命将军赖塔、侍郎宜昌阿、总督金光祖、巡抚金俊、都统王国栋等、设策安抚逃兵、发回广西　　

</div>
    <div class="pagination">
<a href="清实录康熙朝实录_page214.html">上一页</a><span>...</span><a href="清实录康熙朝实录_page210.html">210</a><a href="清实录康熙朝实录_page211.html">211</a><a href="清实录康熙朝实录_page212.html">212</a><a href="清实录康熙朝实录_page213.html">213</a><a href="清实录康熙朝实录_page214.html">214</a><span class="current-page">215</span><a href="清实录康熙朝实录_page216.html">216</a><a href="清实录康熙朝实录_page217.html">217</a><a href="清实录康熙朝实录_page218.html">218</a><a href="清实录康熙朝实录_page219.html">219</a><a href="清实录康熙朝实录_page220.html">220</a><span>...</span><a href="清实录康熙朝实录_page216.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
