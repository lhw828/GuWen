<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 28 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 28 页/共 523 页
  </h1>
  <div class="content">
   ○癸丑。谕军机大臣等、据丰绅殷德审讯额勒春等供词内。商民恭格即张云。上年曾赴乌梁海贸赐等语。西北两路将军大臣官兵所在之处。向不禁民交易。然内地之民。与外夷交易。皆系外夷来至内地置买。并无内地民人越境任意前往之例。即如恰克图与俄罗斯交易。伊犁等处与哈萨克布噜特等交易。喀什噶尔叶尔羌等与安集延等回夷交易。皆系来至内地。方准与商民交易。乌梁海在卡伦外。商民恭格任意前往。皆由将军大臣等素不留心之故。若不禁止。愚民惟利是图。久之恰克图商民。直赴俄罗斯。伊犁等处商民。直赴哈萨克布噜特安集延等处。傥滋生事端。尤属非是。著通行饬交西北两路各城办事之将军大臣等、留心查察。嗣后总俟该夷来内地。方准交易。不得仍如共格任意越卡妄为。著永远为例。附入交代。俾各遵行。如再有似此者。必将该将军大臣等从重治罪。将此传谕知之。　　

○丰绅殷德奏、审拟额勒春等一案。下军机大臣覆议。寻议、以额勒春之子玉敏。牟利贪婪。扰累驿马。并与蒙古那旺之妻通奸。实属卑鄙无耻。应照律拟绞立决。额勒春肆意妄行。擅压封文。应永远在彼枷号。所抄马一百匹入官。主事职衔色楞额、随同玉敏游荡肆淫。亦属无耻。应在彼枷号半年。满日发遣黑龙江为奴。图桑阿、诸事姑容。有玷将军之职。应发往伊犁效力赎罪。萨木丕勒多尔济、将羊只作价。卖与民人。且于放给官兵钱粮。并不详查旧例。亦属非是。拟罚三九牲畜。以示警戒。其余案犯。俱照拟分别杖责。得旨。萨木丕勒多尔济、姑念系糊涂蒙古。著加恩将拟罚三九牲畜宽免二九。改罚一九。其乌里雅苏台所属卓霍尔驿站马匹。俱由喀尔喀四部落派出当差。额勒春任意扰累。所有抄出之马一百匹。不必入官。著分赏喀尔喀部落。以示体恤。余依议。　　

○旌表守正捐躯河南遂平县民许贵妻王氏。　　

○丁巳。谕内阁、勒保奏、南笼府知府张凤枝、于奏补得缺后、本年正月闲南笼狆苗起事、经藩司饬令赴任、张凤枝辗转逗遛、有心规避军差、请将张凤枝革职发往伊犁充当苦差等语。张凤枝系奏补南笼府知府。正值该处狆苗滋事之时。理应星驰赴任。于一切军差。迅速妥办。乃经藩司饬令赴任。竟敢迟回不前。及改委接署之员。随营办事。张凤枝仍复在该郡所属之安南地方居往两月。畏缩不进。似此有心规避之劣员。仅予革职。不足蔽辜。张凤枝、即著派委妥员拏交刑部治罪。以昭炯戒。　　

○谕军机大臣等、狆苗起事根由。前由湖南苗寨。向被客民盘剥。致起衅端。有旨令勒保就近前往湖南。将失察地方官查参。今黔省狆苗。又复藉词欺压盘剥。酿成事端。其失察之地方官及上司等、不可不一律查参。勒保尤当于事竣后。据实严查妥办。勿稍回护。将此谕令知之。　　

○降广西右江镇总兵官尚维勷、为广东广州协副将。以广州协副将德昌、为右江镇总兵官。　　

○缓徵广西承办兵差之苍梧、藤、桂平、平南、贵、宣化、隆安、横、永淳、宾、上林、武缘、西林、凌云、十四州县、及果化、归德、田、上林、四土州县、白山、那马、兴隆、都阳、四土司、本年额赋。　　

○己未。谕军机大臣等、钱正万等系无知小民。见大夥贼匪猝至。被其逼胁雇船。情尚可原。至地方官防守疏虞。其罪岂容解免。秦承恩徇庇属员。未经参办。转以不敢诿过为词。实属错谬。著先行革去翎顶。姑暂留巡抚之任。以观后效。　　

○又谕、此次观成将蜈蚣岭贼卡二座抢占。即于该处扎劳。仍未进抵老木园贼巢。擒拏首逆。未为满意。至宜绵等一路在南天硐温汤井两路分剿。共歼贼一千数百名。并未擒获首逆一人。而贼众又向云安场一带逃逸。似此奔窜无定。未经被贼之处。岂不又遭蹂躏。惟在宜绵等设法断贼去路。将各逆逼向一处。按名生擒。不可再任他窜。尤当择要拦截。勿使与大宁贼匪联为一气。方为妥善。将此谕令知之。　　

○予湖南阵亡千总邓纯、陈金礼、把总马瑞图、刘廷选、外委董连、祭葬世职如例。　　

○旌表守正捐躯直隶衡水县民张自会女张氏。　　

○户部议准、署江西巡抚台布疏报、新建、分宜、二县。开垦田七十亩有奇。照例升科。从之。　　

○辛酉。谕内阁、据冯光熊奏、知府戴世佐、因督催军粮。于汾洲难陡遇暴风。船覆被溺等语。戴世佐自办理军需以来。勉力急公。尚无贻误。今因催粮被溺。实堪悯惜。戴世佐著加恩赏给道衔。照阵亡例议恤。并著原籍督抚。杳明该员之子。服阕后送部引见。以示轸恤。　　

○壬戌。谕内阁、大学士王杰、因腿疾不能入直。著不必在军机处行走。即回京供职。汉军机大臣、祇有沈初一人。外廷汉大臣内。年老者多。即有尚能办事之人。于机务究未谙悉。吴熊光、戴衢亨、在军机章京上行走有年。自为熟习。念其职分较小。著加恩各赏三品卿衔。照松筠台布之例。随同军机大臣学习行走。兵部右侍郎傅森、亦著一体学习行走。庶可渐资造就。　　

○谕军机大臣等、勒保奏、擒获首犯。痛剿贼匪。所办可嘉。现在马鞭田苗寨已经攻克。贼匪势益穷蹙。祇余永丰、册享、捧鲊、黄草坝、四处苗寨。务当奋勇进剿。以期迅速解围。至功逆李阿六。既经拏获监禁。务须严密看守。勿令畏罪自戕。俟囊仙等拏获。一并解京处治。　　

○予贵州湖南阵亡土守备克丕、土千总章滚、土把总王相、舍拉、卡杂、屯外委桑卡、土外委阿思太、纳他尔金、保阿皆、贾格尔、伤亡土都司朗结、屯守备羊马太、屯把总革宗多吉、土把总客依革、康太、屯外委生格上、祭葬世职。兵丁色木色囊等、一百八十名。赏恤如绿营例。　　

○癸亥。吉庆奏、亚稿首犯龙登连。经族侄龙起凤谕以官军声势。率其子龙朝凤投诚。奏入。谕军机大臣等、龙登连父子听从黔苗勾结滋扰。如果被官兵擒获。即予以寸磔。亦所应得。今既畏法投出。尚有一线可原。龙登连父子现已送京。其家属人等、亦应送京。著吉庆传知龙起凤。转谕龙登连寨内之人。龙登连龙朝凤送京后。断不加以诛谬。其家属人等、亦不治以缘坐之罪。并当给以养赡。俾骨内团聚。如此明白晓谕、各苗寨亦必闻风效顺。于安抚苗境机宜。更为有益。现在首犯虽已投诚。其附近余匪。不可不搜除净尽。以绝根株。　　

○以广西苗匪首犯龙登连父子投首。赏道员吴俊、花翎。同知史藻等、蓝翎。贡生张淦等、六品职衔。　　

○旌表守正捐躯直隶祁州民吴桎妻张氏。河南光州民徐照文妻谢氏。　　

○甲子。谕军机大臣等、此次宜绵分路剿杀。并生擒川省另股贼匪。阅摺内前幅铺叙情形。竟似已将由楚窜入各匪歼尽。及阅至摺尾。现在各逆仍未拏获一人。不为满意。至所称川东地方经高名贵传教。人数众多。恐有伏而未动之贼。复令巴克坦布、讷音、带兵赴穆克登阿等一路剿截余匪。帮同防范。所办尚未允协。现在紧要机宜。以擒获自逆为急务。首逆既擒。其余附和党夥。自必瓦解。即有潜谋接应之人。亦必闻风摺服。不敢复动。若此时遽带兵搜捕。或办理稍涉张皇。转致激而生变。且川东邪教甚多。传闻官兵四出搜捕。习教之人。心怀疑惧。傥复蠢动滋事。更属不成事体。目下惟当密为防范。即高名贵供出有名各犯。宜绵亦当遴派大员。督同严密访查。毋任地方官办理不善。致生事端。或竟俟功竣后徐为办理。亦无不可。将此传谕知之。　　

○乙丑。谕内阁、昨据提督衙门。将山阳县驻防脱逃西安满兵黑禄拏获具奏、即降旨交刑部照逃兵之例办理。但此等逃兵。一经拏获。立即正法。律有专条。毋庸另行查办。从前绿营脱逃兵丁。皆照例办理。何况满洲兵乎。今黑禄胆敢由防守处脱逃。殊属有玷满洲颜面。著交留京办事王大臣等、传谕刑部。令将在京各营兵丁传集数名。将黑禄即行正法示惩外。仍交军营领兵大臣等、通行明白晓谕各兵丁。伊等如果打仗奋勉。或有阵亡者。朕必加恩恤。傥有似黑禄脱逃者。必照此办理。国法决不宽宥也。至黑禄系专派驻防之兵。该管官员等理宜随时约束。乃竟疏忽。以致逃逸。咎实难辞。副都统花尚阿、驻劄省城。距山阳较远。该佐领阿尔绷阿、曾经管教黑禄数次。花尚阿、阿尔绷阿、俱著加恩免其议处。其余现在山阳县之该骁骑校等官。著交花尚阿查取职名。咨部议处。　　

○予湖南阵亡游击王重品、千总彭正纲、黄国安、把总王得凤、周上友、王之智、宋仕联、官芝、徐纲、张捷祖、刘大用、外委刘廷怀、赵步高、祭葬世职。兵丁郑廷梁等三百三十七名、赏恤如例。　　

○旌表守正捐躯安徽颍上县民万大穆妻王氏。河南上蔡县民遂黑妻张氏。　　

○赏热河官兵及额鲁特兵一月钱粮。　　

○丁卯。谕内阁。前因黔省狆苗滋事。业经降旨加恩普行赈恤。并将兴义及被贼滋扰地方应徵钱粮。交该督抚查明蠲免一年。该处民苗自不致失所。第念自开赈迄今。三月届满。黔省秋成较迟。若一停赈。被难民苗。仍不免谋生乏术。所有兴义各属。著加恩展赈三个月。其余分别加赈两个月。俟秋获后再行停止。仍著该督抚饬属妥协办理。务俾穷檐备沾实惠。　　

○谕军机大臣等、此次勒保督兵将洛美学庄等处苗匪歼戮。业将黄草坝围城攻解。所办尚好。其缚献贼目之降苗等、内杨抱汉王抱双二人。先诣营引路。为官兵耳目。擒拏要犯。尤为出力。如已赏给六品顶带。著再加赏蓝翎。其余王连正等十二人。著分别赏给六品七品顶带。以示奖励。至难民等殊为可悯。现已赶运米石前往散给。务饬地方官妥为抚恤。毋致失所。将此传谕知之。　　

大清仁宗受天兴运敷化绥猷崇文经武孝恭勤俭端敏英哲睿皇帝实录卷之二十　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振

镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉

敕修　　

嘉庆二年。丁巳。秋七月。戊辰朔。享太庙。遣肃亲王永锡、恭代行礼。　　

○定父杀犯奸之女勿论例。先是代办四川总督英善疏题、灌县民李世楷女李二姐、为周俸漋奸拐同逃。经李世机拏获殴毙。将周俸漋拟绞。李世楷拟杖。下三法司议。至是议覆。得旨、此案周俸漋奸拐李二姐同逃。被李二姐之父李世楷拏获。登时将李二姐殴毙。该督原题。及刑部议覆本内。均引本夫奸所杀死奸妇例办理。但父之与夫。名分不同。若因例无专条。亦当将比照之处。详晰声叙。何得竟以本夫杀奸之例定拟。殊未明悉。著刑部即将此本援引比照之处。声明更正。至父母殴毙无罪子女。予以杖罪。尚为慎重人命起见。今李二姐既经犯奸。即系有罪之人。李世楷将伊女殴毙。系出于义愤。尚有何罪。虽所拟杖罪。声明遇赦援免。但究不应以以杖罪科断。嗣后遇有似此情节者。其父母竟不必科以罪名。并著刑部将此例删除。以昭明允。　　

○己巳。谕军机大臣等、额勒登保等所奏追剿情形。逆匪等仍复窜至白鱼寨村聚。内称长茅司山下有溪一道。搭桥前进一节。贼匪亦由该处窜往白鱼寨。若必须搭桥前进。岂贼众亦有人为之搭桥耶。至贼匪假充官兵。偷占乡勇卡隘。岂乡勇设卡之处。竟无一地方官董理乎。此时既四面攻围。必须趁贼甫到之时。设法进剿。迅将林之华、覃加耀等、拏获解京。傥或防守不严。又致乘闲逸出。则惟额勒登保等是问。将此谕令知之。　　

○庚午。调江苏巡抚费淳、为福建巡抚。以山东布政使康基田、为江苏巡抚。兼管南河事。调山西布政使司马騊、为山东布政使。兼管东河事。贵州布政使贺长庚、为山西布政使。四川按察使张继辛、为贵州按察使。陕西按察使先福、为四川按察使。广东按察使陈用敷、为陕西按察使。以贵州按察使常明、为布政使。广东盐运使常龄、为按察使。　　

○以直隶马夫王恩。驰递本报淹毙。照阵亡例赐恤。　　

○辛未。谕军机大臣等、据保宁奏、喀喇沙尔之和硕特贝勒腾特克绝嗣。所袭贝勒爵。将伊近支之齐业齐、乌尔图纳逊、拟派恳请补放一摺。所奏殊觉含混。腾特克属下。共有六佐领。若将贝勒爵令人承袭。自应并将佐领移令管理。现在腾特克虽已身故。伊寡妻尚在。若将所有佐领。均移于承袭之人。腾特克之寡妻养赡无资。日后必至兴讼。况齐业齐、乌尔图纳逊、均系扎萨克头等台吉。每人名下。俱有本管一佐领。若令一人承袭。再增六佐领。不惟恐伊等不能管辖。且伊等辈分。亦与根敦诺尔布恭格不甚近。鄂齐尔现为盟长。又系贝子。伊所属佐领较少。亦不平允。著保宁问明腾特克之妻。齐业齐、乌尔图纳逊、二人中。愿随何人度日。即留与一二佐领。俾资养赡余年。所留之佐领。即令伊愿资养赡之人暂行管理。其余佐领。令该游牧之扎萨克贝子鄂齐尔、及齐业齐、乌尔图纳逊、均分管理。日后方免相争之弊。　　

○赏直隶独石口被水兵丁一月钱粮。　　

○癸酉。停止本年秋狝。谕内阁、今年雨水过多。又有闰月。时气较早。迨八月尽。已届深秋。时令寒凉。哨内业经落霜。已逾哨鹿之时。今年著暂行停止进哨。所有阿哥等、及由京出派后班之王公大臣侍卫、并各营官兵、俱著不必前来外。其察哈尔官兵、蒙古上围兵丁、及鸟枪虎枪善猎人等、亦著不必前来。朕俟中秋节后。仍于八月下旬启变进京。　　

○甲戌。孝淑皇后殡宫月祭。遣官行礼。　　

○谕军机大臣等、梁肯堂奏、永定河北岸二工三工。共塌三百余丈。南岸二工头工。又塌三百余丈。并将金门闸龙骨冲去二十余丈。此次水势高于堤顶二尺有余。加以风狂浪涌。堤工漫塌。实由人力难施。梁肯堂惟当董率在工文武员弁。上紧堵筑。迅速合龙。若该处河身。经此一番冲刷。或更加深通。转为极好机会。并著查明绘图速奏、至固安、永清、东安等县。猝经漫水下注。田禾不免稍被淹浸。该督派委道府大员详细履勘。实力抚绥。如有应行蠲缓之处。著据实奏闻。不可稍存讳饰。　　

○又谕、英善奏甘肃各属五月分粮价单。朕详加披阅。粮价多系中平。惟巩昌等属。较上月稍贵。英善惟当察看情形。如有需平粜之处。即饬属妥为办理。若无需平粜。即可不必周章。仍当随时体察调剂。俾民食饶裕。粮价平减。方为妥善。将此传谕知之。　　

○予贵州湖南阵亡守备王太和、千总杨兆熊、王熊飞、把总闵世昌、祭葬世职如例。　　

○乙亥。谕内阁、前据留京王大臣等奏、七月初一日浓云密布。自辰刻微雨沾洒。时断时续。至初二日辰刻方止。午后又有密雨一阵旋即开霁等语。而顺天府尹。及总管内务府大臣。所奏亦属相同。热河自上月二十九日即有阵雨。至初一初二势更滂沛。直至初三日午刻方止。朕阅留京王大臣之奏、方以为京师雨势小于热河。于田功尚无妨碍。及昨据梁肯堂奏、永定河工次。闰六月二十九日亥刻起、大雨如注。初一二日雨势更急。平地水深二尺。以致永定河埽工冲刷。永定河头二工段。即在卢沟桥附近。距京不过二三十里。断无与京城雨势。大小如此悬殊之理。况本报屡次为泥水耽阻。即询之赍送果报、及由京前来热河之人。皆云是日京城之雨甚大。平地水深二三尺不等、何以留京王大臣摺内。尚称断续相闲。初二日旋即开霁。即或因此时庄稼俱已长成。高阜之处。晴霁后水势全消。尚无妨碍。其低洼地方。被淹甚少。不致成灾。亦应将此种情形详晰奏闻。何得意存粉饰。在伊等之意。以朕现在盼望捷音。经理军务。宵旰焦劳。不复以此再烦朕念耳。不知望捷。理军务。乃朕分内之事。而朕廑念雨旸民瘼。更重于此也。留京王大臣等、俱系朝廷大臣。宁尚不能仰体朕意乎。若似此互相隐饰。则封疆大吏从而效尤。民隐无由上达。是伊等欲慰朕怀。其事小。而启讳灾捏饰之渐。更重朕过。所关甚钜。不可不示以惩创。所有前奏不实之留京王大臣。顺天府尹。总管内务府大臣等、俱著交部议处。仍著即将京畿一带田禾有无妨碍。及低洼处所是否淹浸之处。据实速奏、勿再讳饰干咎。至在京科道。均有稽察之责。京师雨势过大。而留京王大臣等并不据实具奏、该科道何以亦无一字奏闻。均属非是。普著饬行。将此通谕知之。　　

○丙子。谕军机大臣等、魁伦奏、盗首林发枝势已穷蹙。欲率领盗夥投首等语。林发枝。非寻常盗匪可比。如果真心投顺。固当贷其前罪。但不可仍留闽省。恐有勾结情事。将来投首后。当照张表之例。来京安置。其未行投首之前。仍当严密缉捕。不可稍存懈驰。将此传谕知之。仍当严密缉捕。不可稍存剿黄草坝后。自当趁此兵威。次第剿办。捧鲊一处。与黄草坝毗连。固应就近进剿。而永丰为知州驻劄之地。民户稠密。尤应速解围城。以苏民困。即册亨一处。亦应将贼匪及早扑灭。俾黔省道路疏通。以期迅速蒇事。又据吉庆奏、攻剿者烟等处粤省边境零星余匪。一经搜尽。即当遵照谕旨。酌带胜兵。迅速渡江。与黔省官兵会合夹击。再附近亚稿各村庄避难民人。渐次归庄。自当加以抚恤。但恐每户六钱之数。尚不足用。即酌量加增。亦无不可。总在察看情形。毋使贫民稍有失所。将此各传谕知之。　　

○丁丑。孝懿仁皇后忌辰。遣官祭景陵。　　

○谕军机大臣等、此次额勒登保等攻得石城口。乘胜进击。分布官兵。堵截防守。兵分见单。何不并力一处。专擒首逆。若林之华。覃加耀。一经见获。夥党失所依恃。无难以次搜净。昨已调拨吉林索伦兵三千。并将东三省豫备进哨兵丁百余名。交惠伦、阿哈保、先行带往。著额勒登保、及宜绵、酌量何路紧要。即告知带兵迅速会剿。　　

○赏攻克湖北石城口兵丁一月钱粮。　　

○予福建捕盗淹毙守备谢德明、把总张端章、外委刘光升、祭葬世职。兵丁林应光等八十名赏恤如例。　　

○戊寅。谕内阁。前因留京王大臣等、奏报京城雨水不实。恐启外省捏饰之渐。是以降旨将留京王大臣等、交部议处。并令据实覆奏、兹据覆奏称。京城雨水虽大。而积水渐已消落。于秋成不致妨碍等语。京城一带。既无被水成灾之处。伊等前奏因朕盼捷焦劳。意存宽慰。未经详悉声叙。尚非有意讳灾。所有留京王大臣。顺天府尹。总管内务府大臣等、交部议处之处。均著加恩宽免。　　

○谕军机大臣等、观成在老木园剿办多时。既称已将贼匪围住。今又添刘君辅等所带之兵。军威不为不壮。何以贼匪百余人结队下山。直冲卡隘。经官兵抵御。仅斩获首级三十余颗。贼复窜回巢穴。岂有贼匪能直冲下山。而我兵转不能抢上之理。观成祇知在彼困守。日久相持。殊负委任。著传旨申饬。
  </div>
  <div class="pagination">
   <a href="清实录嘉庆朝实录_page27.html">
    上一页
   </a>
   <span>
    ...
   </span>
   <a href="清实录嘉庆朝实录_page23.html">
    23
   </a>
   <a href="清实录嘉庆朝实录_page24.html">
    24
   </a>
   <a href="清实录嘉庆朝实录_page25.html">
    25
   </a>
   <a href="清实录嘉庆朝实录_page26.html">
    26
   </a>
   <a href="清实录嘉庆朝实录_page27.html">
    27
   </a>
   <span class="current-page">
    28
   </span>
   <a href="清实录嘉庆朝实录_page29.html">
    29
   </a>
   <a href="清实录嘉庆朝实录_page30.html">
    30
   </a>
   <a href="清实录嘉庆朝实录_page31.html">
    31
   </a>
   <a href="清实录嘉庆朝实录_page32.html">
    32
   </a>
   <a href="清实录嘉庆朝实录_page33.html">
    33
   </a>
   <span>
    ...
   </span>
   <a href="清实录嘉庆朝实录_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
