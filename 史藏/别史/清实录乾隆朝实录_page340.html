<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 340 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 340 页/共 1860 页</h1>
    <div class="content">
○又奏、江苏漕额繁多。徵限紧迫。吏胥因缘为奸。虽逐年清厘。然亦止能惩创于耳目所及。而积弊尚未尽除。臣严行整饬。不敢稍有懈弛。得旨、惟当实心时刻查察耳。弊岂能尽除哉。　　

○江南河道总督白钟山奏、黄河南岸陈家浦堤工。切近海滨。七月间水势骤涨。外滩全行塌去。虽竭力抢护。而潮溜湍急异常。以致堤身坐蛰。得旨、此奏殊不明悉。百姓曾否被灾。何无一言。　　

○又奏苇荡左右两营、新设弁兵。未建衙署营房。兵丁零星散处。备弁亦各赁住。毫无联属。请建守备千把总衙署。及兵丁营房。得旨、如所请行。　　

○江苏布政使安宁奏、江省各府州属、收捐监谷。有赢缩不齐之处。自应派匀拨运。请先就一府一州之中。将溢额谷石。拨补缺额之处。俟派拨齐全。再就近拨补别府州缺额之处。其水脚即动项支给。得旨、好。交督抚酌量行之。　　

○安徽巡抚魏定国奏、上江所属、凤、颍、庐、六、泗、滁、等府州、盗劫时闻。查节年未获盗案甚多。请严定功过。酌立赏格。令凤庐道为总缉。并选干练州县数员为分缉。多募惯能获盗捕役。遍行访拏。州县官、除拏获本境盗犯。毋庸记功外。有拏获邻境盗首一名者。记大功一次。从盗、记功一次。积匪抢夺等贼犯、两名记功一次。捕役分别赏银。玩纵、即将州县题参。捕役惩治。至安庆沿江一带。现饬弁兵等、实力巡查。如有应缉盗犯。亦照凤颍等处之例办理。得旨、应严惩盗风。以靖地方。但观汝所办。尚属过于赏而薄于罚。且缉盗是其本责。今赏重而罚轻。则将来反致不赏则不缉盗矣。此不通方之政也。戒之。　　

○闽浙总督马尔泰奏、浙省提标兵丁、夥谋盗劫。业经访拏究办。并札知提臣陈伦炯、将该管将弁、查明揭参。得旨、此事应从严办理。以警其余。　　

○浙江巡抚常安奏、臣本年六月。巡查杭嘉海洋一路。至黄道关、乍浦口、等处。见斥堠棋布。战舰排连。及配兵出哨。联络声援。法极周密。臣犹虑日久懈弛。复饬文武员弁、实力防范。得旨、实之一字。须时时体验行之。余无可谕汝也。　　

○福建巡抚周学健奏、闽属福州、兴化、泉州、福宁、等府、自六月后雨泽缺少。现已委员前往各处察勘。断不敢稍存粉饰。亦不敢不尽心筹办。得旨、览奏俱悉。常存此心。朕复何虑。水旱亦所时有。惟在尽人力以补救耳。勉为之。　　

○又奏、福州等府属、旱象已成。臣与督臣马尔泰、竭诚祈祷。于七月二十六日。大沛甘霖。晚禾可以补种。得旨、览奏曷胜欣慰。此皆汝等督抚和衷。遇灾能虔诚修省。故有此转歉之报。甚惬朕意也。　　

○又奏、闽省额徵地丁银。每年拖欠甚多。非尽由民户顽抗所致。现行令未完各县、彻底清查。分别有无役蚀。抑实在民欠。设法催徵。剔除锢弊。得旨、此事固应实力为之者。但不宜于旱灾之时。徐徐料理。何愁不办耶。　　

○又奏、督臣马尔泰、因年齿就衰。忽患中风之症。幸尚能受补。医治半月。稍觉痊可。得旨、欣悦览之。若渐可痊愈。则并非中风。若果系中风。正难望其痊愈耳。目下光景何如。可据实奏闻。　　

○河南巡抚硕色奏、豫省自乾隆四年、至六七两年、连被水旱。贫民乏食。窃劫时闻。近因岁获有秋。兼之严行保甲。盗案渐少。今御史杨朝鼎、因河南积年盗案甚多。请将夥盗不分首从。概行正法。是盗案已减于前。而立法反欲加重。似未平允。得旨、杨朝鼎所奏。未必即可行。而汝为此言。得毋有讳盗之意耶。戒之。　　

○又奏谢降调留任恩。得旨、汝总以小心无过幸免耳。然封疆大臣之责。不止此也。以后若不奋勉扩充。恐终不免矣。　　

○山东巡抚喀尔吉善奏、东省陵县、平原、德州、惠民、阳信、海丰、乐陵、蒲台、利津、滨州、沾化、冠县、临清、邱县、馆陶、恩县、夏津、武城、十八州县、及德州卫、雨泽愆期。收成难望丰稔。如有应行筹画之处。即酌量办理。得旨、昨已有旨问汝矣。倘此数州县被灾。不可因其偏灾而忽视之。加意抚绥可也。　　

○又奏、济宁一带运河。因雨大水涨。堤埝多被冲漫。现饬河员分头防护。并查勘灾民。量加抚恤。得旨、知道了。被灾处所。速行加意抚恤。不可玩视也。　　

○山西巡抚阿里衮奏、晋属大同、阳高、天镇、马邑、忻州、定襄、等六州县。夏麦被旱伤损。现酌借贫民耔种口粮。并行缓徵。得旨、所奏俱悉。其缺雨之处。秋禾情形如何。若有旱形。可速为料理。即具奏以闻。　　

○川陕总督公庆复遵旨覆奏、臣前派泰宁协副将宋宗璋、统领松潘一路官兵。进剿瞻对。嗣因宋宗璋、升任松潘总兵。改委威茂协副将何启贤。但查瞻对本系宋宗璋旧辖地方。情形熟悉。且以本镇大员。统领所属之兵。更为妥协。现在四川提臣李质粹、议往打箭炉口外东俄洛地方。驻劄接应。宋宗璋领兵前进。正可就近调度。再陕、甘、一带边疆要地。臣于巡边之际。已饬文武诸臣、加意防范。瞻对与西宁所属接壤。现已拨兵堵截。其打箭炉附近之巴塘、里塘、亦移咨云贵督臣防御。得旨、所奏俱悉。此事宜妥协周详料理。毋少致疎忽也。　　

○又奏、下瞻对班滚、闻兵进剿。现称出结效顺。恐系秋禾将熟。希图延缓收获。亦未可定。又上瞻对头目骚达邦等、情愿献出三寨。效力引路。并攻下瞻对。亦不可遽信。容臣到川时、确查虚实。与抚提诸臣、密商办理。得旨、览。须慎重为之。不可堕其术中。　　

○又奏、陕省今夏豌豆歉收。查省城八旗九营兵马。每岁额支豌豆四万四千三百四十余石。俱于近省之咸宁长安、等州县、屯更户下徵运。今收豆既少。输纳维艰。请缓七徵三。以纾民力。其兵马料豆。支放不敷者。请将道仓备贮军需之豆。并咸宁、长安、二县存贮之豆。暂为拨供。次年徵收还款。再查潼关县、节年支剩之豆。存积日久。亦可拨运支放。俟来年徵还时。一并存贮道仓。统作豫备之豆。向后偶有歉收。即就近借支。不必另拨。得旨、如所请行。　　

○甘肃巡抚黄廷桂奏、甘省阶州、固原、镇番、肃州、灵台、山丹、碾伯、中卫、河州、秦州、清水、等州县、被雹被水。夏禾损伤。现在委员确勘。酌借耔种口粮。暂行停徵。其淹毙人口。照例赈恤。地亩坍压者。查明题豁。得旨、所奏俱悉。其成灾之处。加意抚恤。毋致失所。斯慰朕志矣。　　

○又奏、州县为亲民之官。一切应行应禁事件。前经分列条款。饬属奉行。随时申报有无成效。并责成该管道、府、州、亲赴查勘。但甘省地方辽阔。若道府州按季出巡。未免常年在外。请令于秋成后。按年轮派。巡阅一次。详报督抚。年终核实汇奏。得旨、知道了。惟在实力奉行。若视为虚文。巡查亦何益之有。　　

○又奏、向例升调各缺。应择并无停升降职者。方准题补。往往不得合例之员。请嗣后甘省边要题缺。容于现在停降各员内、拣选具题。仍于本内叙明停降各案。其部臣议覆、亦将该员不合例之处。声明于前。而以应否升调。两请于后。听候裁定。得旨、此与汝等摺奏何异耶。仍旧贯可也。　　

○广东提督林君升疏报、粤东各属早稻收成分数。及秋后雨泽沾足情形。得旨、所奏俱悉。奏报雨水年岁。切不可存粉饰之意。慎之。　　

○广西左江镇总兵官杨刚奏、官兵技艺。全在操练。现派千、把、目兵、充当教习。日在公所训练。臣复亲加试看。其训练巳熟者。派往塘汛防守。又每月十日。委员前往考验一次。得旨、此皆下乘。若论为将之道。一切用不著。扩充识见为要。　　

○贵州总督兼管巡抚事张广泗奏、前经奉旨钞寄京师所议钱法六条。令臣等酌量可以仿行之处。密商办理。查黔省情形。与京师不同。臣悉心妥议。除并无打造铜铺、官米局厂、钱市经纪、杂粮客店、及富户囤积等弊。均无凭仿照外。惟黔地界连川楚粤西。商贾络绎。而各处钱价俱昂。恐客商因此贩钱射利。以致本处钱价增长。应照京师严禁兴贩钱文之例。饬令关隘税口。查有载钱出境者。照例治罪。又大学士等议、嗣后官员办公。支领帑项银。即以银给发。不得复易钱文。至民间日用。除零星买卖。许用钱文外。余俱用银交易。臣亦接到部咨。转令地方官遵照施行。得旨、此事奏覆殊觉迟缓。至于办理。惟在因时制宜。　　

○又奏、贵州按察使员缺。现系署兵备道孙绍武、暂行署理。但臬司为刑名总汇。员缺未便久悬。请速拣贤员补授。得旨、已用黄岳牧矣。其为人谨饬。亦能办事。但苗疆恐未历练。卿其作成之。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百四十五


大清高宗法天隆运至诚先觉体元立极敷文奋武孝慈神圣纯皇帝实录卷之二百四十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆柱总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十年。乙丑。八月。庚子朔。上诣皇太后行宫问安。　　

○总理事务王大臣等奏。前月二十六日。京师甘霖达旦。现当田禾秀实之时。得此透雨。秋禾既可坚实。晚田亦大有禆益。得旨。览奏曷胜欣慰。此间亦得四五寸许雨泽。皆云于晚田甚属有益。看此光景。仰赖天恩。虽歉不致尽无收耳。且夜雨朝晴。殊无跋涉之苦。上下和乐。今已至热河。王大臣等其共兹喜也。亦令在京各王大臣等知之。　　

○大学士张廷玉、讷亲、覆奏、密云古北一带。旱象已成现奉谕旨、令臣等会同二王、及尚书高斌、总督那苏图、将运往密云古北粮石。酌量借粜赈恤。今那苏图已经赴任。臣等即行寄信会商。得旨、览。此事汝等议定。可交保祝、就近督率办理。今因热河米价。较前年尚平。而较去年则昂。故即降旨。令其率同地方官、出粟平粜矣。　　

○户部议准、奉天府府尹霍备疏称义州每年徵收粮额、二万八千余石。前请建仓二十间。止贮米一万二千石。余仍租赁民房零星堆贮请添盖仓廒四十间。从之。　　

○又议覆贵州总督兼管巡抚事张广泗奏、黔省安笼等镇协营分防各汛。酌议分贮米石一摺。查黔省各属仓廒。向设府、厅、州县、城内。各处营汛、离城一百里、至二三百余里不等。需用米拨运维艰。应如所请。将捧鲊、黄草坝、菩萨塘瓦渣河、龙场、以个、定南、归集牙舟、柳霁、宗地、赤水河、王母、列当、王寨、三洞、等十六汛。添盖仓廒。分贮米七千七百五十石。至滚纵、九门定旦、白索、鸡摆尾、嗅脑、番招、排养、梁上、等九汛。俱系新辟苗疆。距各厅驻劄处稍远亦应酌拨分贮。但原议五千七百石。为数过多。今量行核减。止分贮米三千四百石。动支平粜银两。在于各汛就近拨买。从之　　

○工部议准升任直隶总督高斌奏称、直省淀泊河滩各地亩。或因水道迁徙。或系堤岸空余。半属腴田。可以耕种。现在逐一查勘。分别等次。酌定租银。给附近贫民认种。每户自十亩、至三十亩。计口受田。毋许逾限。每年所收租银。解贮道库。为河工岁修之用。如遇水大被淹。止免应徵租银。不得请赈。或值地方大势灾歉。仍照例一体办理。倘有逃绝之户。招人另佃禁私行典卖。从之。　　

○辛丑。赐扈从王公大臣等食。　　

○壬寅。总理行营事务王大臣等议奏、由青海前来之王公等、请于波罗河屯驻跸时。设宴赐食。即赏币物银两。其随从之侍卫官员、跟役人等、亦分别赏缎布。再蒙古王公扎萨克等。请安后即回游牧者。并赐宴遣归。如情愿随围。奉旨允行者。俟至多伦诺尔再赏奏入。报闻。　　

○癸卯。上自避暑山庄、奉皇太后启銮。　　

○诣皇太后行宫问安。　　

○户部等部议准、甘肃巡抚黄廷桂疏称、安西卫学新设教授。请铸给印信。并照赤金靖逆、柳沟、等厅卫各员、边俸升转之例。五年俸满。即以应升之缺升用。从之。　　

○兵部议覆、漕运总督顾琮奏称、向例漕船过淮逾限者。将运弁等议以责革。然未经题准部覆。不便即时发落。仍令戴罪督押。及准到部议而该弁旋以抵通完粮。题请开复。以致视为具文。不行实力催趱。请将违限议处之员。虽完粮不准开复。令其督押下运。如再违限。即于过淮时发落扣运等语。查议处定例。无扣运完结之条。未便更改。但运弁违限。必当严惩。嗣后令该督于过淮时。查明违限日期。即行照例发落。似亦速漕之一法。从之。　　

○缓徵淮安莞渎、临洪、兴庄、等三场、本年水灾新旧盐课。兼赈饥民。其灾轻之板浦、徐渎、中正、等三场、未完乾隆八年分借给麦价银。并行缓徵。　　

○停徵湖北汉川、孝感、黄梅、潜江、沔阳、天门荆门、当阳、云梦、江陵、监利、枝江、宜都、等十三州县、沔阳、荆州、荆左、荆右、四卫、本年水灾、光化、谷城、二县雹灾、额赋。赈贷饥民。　　

○是日驻跸中关。　　

○甲辰。上诣皇太后行宫问安。　　

○谕、江苏各属、向有学租一项。以供给发廪生、并赈恤贫生之用。此固国家体恤士子之恩也。但闻向来学臣赈贫。每于各处考试事竣。始据各学册报给发。其中弊端种种。不一而足。朕思与其散赈于考试将竣之日。何如散给于士子云集之时。则耳目众多。贫者不致遗漏。而不贫者亦难以冒支。嗣后著各该学政、转饬各学教官、确查极贫次贫。造具花名细册。于按临之日投递。该学臣核实。即于三日内逐名面赈。则贫生均沾实惠。该教官等、如有滥开混报等弊。亦易查出参处。　　

○署两江总督协办河务尹继善、以七月二十二日圣驾起銮。巡幸多伦诺尔。具摺请安。得旨。览。朕奉皇太后出口行围。一路清吉。今至波罗河屯。见众蒙古倾心向化。识祖德之无边。卜皇图之有永。卿其共兹喜也。　　

○是日驻跸波罗河屯。　　

</div>
    <div class="pagination">
<a href="清实录乾隆朝实录_page339.html">上一页</a><span>...</span><a href="清实录乾隆朝实录_page335.html">335</a><a href="清实录乾隆朝实录_page336.html">336</a><a href="清实录乾隆朝实录_page337.html">337</a><a href="清实录乾隆朝实录_page338.html">338</a><a href="清实录乾隆朝实录_page339.html">339</a><span class="current-page">340</span><a href="清实录乾隆朝实录_page341.html">341</a><a href="清实录乾隆朝实录_page342.html">342</a><a href="清实录乾隆朝实录_page343.html">343</a><a href="清实录乾隆朝实录_page344.html">344</a><a href="清实录乾隆朝实录_page345.html">345</a><span>...</span><a href="清实录乾隆朝实录_page341.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
