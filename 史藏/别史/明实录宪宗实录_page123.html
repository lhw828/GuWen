<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 123 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 123 页/共 152 页</h1>
    <div class="content">　　○都察院奏文职官有犯听许财物问发为民者其人援有复职例奏辩按律官吏凡犯贪淫俱罢职役不叙今其人犯赃虽未入已贪污已著概拟复职亦非政体所宜宜如考核素行不谨者令冠带闲住奏入  上曰居官以廉洁为本一犯赃污清议所弃况能逃于国法乎彼听许财物与受而入已者虽若不同然既心许之矣不必论其迹也概使复职固失之纵若令冠带闲住亦未足以为贪墨者之戒必仍发为民如律意为是法司其遵行之
　　○丁丑太监覃昌传奉  圣旨升尚衣监太监廖屏侄贤为锦衣卫正千户百户廖福兴为副千户故内官监太监王瑄侄顺为锦衣卫百户
　　○调云南道试监察御史陈经为四川荣经县知县经监督抽分竹木复命失误被劾下狱改外任吏部拟广东曲江县命调四川边方
　　○戊寅建州左等卫女直都督脱罗等来朝贡马及貂皮赐晏并金织衣彩叚等物有差
　　○太监覃昌传奉  圣旨生员秦瑁等八人俱与冠带中书科仓粮承差余夔授鸿胪寺序班仍旧办事
　　○命太子太保襄城候李瑾子黼为勋卫带刀侍卫
　　○命分守庄浪等处左参将署都督同知鲁鉴充甘肃副总兵都指挥使田广充左参将分守庄浪等处
　　○己卯巡抚宁夏右佥都御史贾俊等奏指挥镇抚等官曹翊等十八人俱坐监守自盗受财枉法罪当死例立功五年告愿入粟自赎户科参劾所奏有乖律例都察院覆奏亦言其纵恶长奸有亏国体请差官讯治有旨曹翊等所犯罪明有律例俊等诸人何为交章请令赎罪法当逮治但事未施行姑宥之
　　○分守湖广靖州等处左参将都指挥同知孟英守备都指挥佥事吴敏五开卫指挥李俊各以所守地方为流贼杀人下巡按御史验问英等法当充军都察院具始末覆奏有旨俱免充军降官一级
　　○命故靖远伯王添子宪袭爵岁禄一千石米钞中半兼支
　　○酉时日无光○庚辰夜月犯亢宿
　　○辛巳录赠大理寺寺丞钟同子越为通政使司知事同景泰间任监察御史以谏死  英宗复位追赠寺丞录其长子起为国子监生至是其妻罗氏复自陈贫窭乞以次子越入监  上曰同死于忠义  先皇愍之虽已荫子未足以为忠义之报其再赐越一命仍敕有司月给罗氏米一石以终其身
　　○给工部文思院大使等官罗祥等八十五员牙牌从太监黄顺奏请也初顺奏下礼部言文思院大使共九百余员俱升自传奉请给牙牌者已过半矣且牙牌本为朝参而设非工匠所当得  上命与之不为例
　　○癸未锦衣卫带俸指挥佥事邵宗卒宗宸妃之兄也以恩授官至是卒特遣官致祭命有司营葬
　　○甲申清明节遣驸马都尉杨伟樊凯分祭  长陵  献陵  景陵  裕陵文武衙门各分官陪祭
　　○遣驸马都尉周景祭  景皇帝陵寝
　　○遣内官祭  恭让章皇后陵寝
　　○河南永宁县是日昏刻忽有火光化为白气已而天鸣如雷声震林谷禽兽飞走人民惊惧
　　○乙酉太监覃昌传奉  圣旨授儒士汤瑄李琪为鸿胪寺序班吏薛政礼部司务人匠王浚李俊文思院副使生员杨承恩等四人俱与冠带中书科食粮仍旧办事
　　○丙戌太监杨信奏修筑卢沟桥堤岸兴工有日礼部及太常寺失行祭祀礼部尚书周洪谟侍郎徐溥自劾并劾祠祭司员外郎王傅等及太常寺官命堂上官姑宥之该司官吏锦衣卫逮治太常寺官其勿问
　　○丁亥太监李荣传奉  圣旨舍人崔广虞景民人张贤俱为锦衣卫所镇抚
　　○兵部左侍郎俞钦服阕复任
　　○赐晋府宁河王美堛并妃冕旒圭带冠服王原给冠服为妖火所焚至是奏乞故有是赐
　　○赏贵州右参将都督佥事彭伦彩叚二表里旌其安缉苗民之功也
　　○命金吾左卫带俸都指挥佥事徐瑛子成代父原职本卫指挥使
　　○南渭王音□音戈土□先是永州卫指挥刘正等罪已下巡按御史会湖广三司官按问坐罪有差  上以王奏亦有不实下敕责之王乃以其事复奏并诬布按二司官罪改命镇守内官同巡抚巡按等官覆按如前都察院再请敕责之有旨南渭王何得将已勘虚情增诬奏扰不必写敕其即移文俾革心改过
　　○戊子四川民有上奏讼人罪者以法当递回倩京城妇人为抱奏觊免递通政司奏其章下都察院皆不举觉行事者廉得之执其人奏送锦衣卫诏令都察院通政司各陈状于是右都御史戴缙等通政使何琮等具奏服罪有旨都察院通政司不能详审关防俱当究问姑宥之右通政陈政左参议毛伦进奏失于查审掌道御史王玹钤束不严俱停俸两月原问御史海澄锦衣卫逮治之
　　○己丑升四川邛县为州以蒲江大邑二县属之从巡抚右副都御史孙仁请也
　　○免镇江府去年夏税麦四万八百余石以水灾故也
　　○赐代府潞城王仕堜嫡孙名曰聪蒗第二孙名曰聪□氵□几□第三孙名曰聪汌镇国将军成鈠第二子名曰聪浮
　　○庚寅太监李荣传奉  圣旨升钦天监漏刻博士郑恺为五官挈壶正冠带天文生张继五官司历刘璇等五人俱五官司辰署漏刻博士潘泰实授民人董玉等十人俱漏刻博士贾璇等六人署漏刻博士道士冯宏逸升道录寺右玄义
　　○锦衣卫指挥同知陈玺自陈提督官校累获强贼有功命升玺为本卫指挥使千百户旗校陆玺等十四人各升一级
　　○命故武成后卫带俸都指挥同知于盛子宣袭父原职本卫指挥使
　　○辛卯户部尚书翁世资乞致仕  上曰朕以卿老成宜勉留委任柰累章乞休是用不违卿志加太子太保给驿以归有司月给米二石岁拨人夫四名应役赐之敕曰朕闻羲易系终吉之辞礼经明进退之节卿累求去者盖得乎进退之节朕既允而复升者亦欲以终吉之福全锡于卿君臣上下顾不各尽其道欤卿归其笃念乎此优游乡里化导乡人俾后贤观法风俗淳厚则治理日臻于盛足以副朕眷遇之怀故谕
　　○给修大慈恩寺官军一万人月米三斗盐一斤
　　○命锦衣卫千户陆玺于镇抚司理刑升理刑百户杨纲为副千户
　　○壬辰命靖远伯王宪国子监读书习礼朔望朝参以其年幼也
　　○自宫求进者三十人私投周府汝阳等王供役以榜例自首礼部以闻命发南海子充净军种菜  是月狭西西安巩昌二府岷州卫靖宁州俱地震
明宪宗纯皇帝实录卷之二百三十八
　　成化十九年三月癸巳朔湖广总兵官都督佥事王信等奏施州卫地方孤悬边境常德沣州九溪永定四卫地方今颇宁谧宜令守备都指挥佥事彭瑛专莅施州都指挥佥事许英兼莅常沣等卫从之
　　○宥光禄寺卿艾福等罪前此有厨役死于井并沸汤者既得旨宥罪因戒以再不谨必罪不宥至是复有内官家人缢于寺中诏令福等对状皆服罪有旨若等不以膳羞处所为重关防不谨屡有死人秽污法当逮治既服罪姑再宥之
　　○乙未命掌钦天监事太常寺卿童轩致仕轩自陈久患寒湿之疾步履艰难兼不通阴阳之术恐孤任使乞调南京一官  上曰轩以明历举胡为托辞陈请其令致仕
　　○巡按河南监察御史劾奏都指挥佥事高英盗用官物私役军余科罚财物抵换入已法当治罪都察院请下御史逮问如律从之
　　○丙申给修造京通二仓官军一万人月支口粮四斗
　　○丁酉升河南布政司右参政张谨为右布政使狭西按察司副使叶淇为河南按察使
　　○分守万全右卫右参将署都督佥事孙素下狱先是素所部指挥使李贤有罪状杖之贤父以指挥使致仕故与素同僚乃同其子踵素门詈之素奏之朝下巡抚都御史秦纮会巡按御史验问贤伏罪而素所奏亦有不实者因劾奏素并贤父请逮治之都察院为覆请报可
　　○戊戌太监怀恩传奉  圣旨赠故锦衣卫指挥佥事邵宗为指挥使仍与三代诰命升其子华为世袭指挥同知舍人邵安邵喜俱为锦衣卫百户
　　○太监覃昌传奉  圣旨升刑部主事郭宗为尚宝司少卿听选官唐胜中书舍人儒士仝泰与冠带中书科食粮并鸿胪寺主簿周惠畴等四人俱令文华殿办事宗起进士善刻印章为中人所引日与市井无赖者趋走供事心独愧悔渐以成疾不久竟死云
　　○蜀王申凿奏本府所畜马原无草场皆系有司供给料草近奉例停止乞照旧支给诏以停止数内岁给其半与王不为例
　　○命赏延绥清水营深河堡等处杀贼功官旗人等九百五十四人银及绢布令狭西布政司给之
　　○正月二十三日宣府赵川堡草场火焚榖草二十八万一千七百八十束秋青草二万五千四百九十束有告收草百户刘刚子钦纵火者巡抚都御史秦纮同巡按御史考验之以具狱闻并劾守备指挥使安铠等罪都察院请差刑部官往覆按遂逮治铠等诏可
　　○己亥应天府府丞杨守随服阕复任
　　○升监察御史毛鸃为狭西按察司副使整饬岷州等处边备
　　○复除湖广布政司左参政杨王□赞于河南福建左参政李昂于山东
　　○再赐徽府军校月粮全支一年
　　○庚子复除山西布政司左参政贾奭于江西
　　○禁势家中盐以清商利者时内官王钿奏令家人中支河东官盐二万四千引  上曰开中盐课例该召商以备边储近来内外官往往奏扰所司看详以闻于是户部覆奏势要之家奏请官盐动经万计以致中纳者怀怨况各边仓廪空虚粮草缺乏此诚国计所系不可不虑今王钿违例中盐宜下法司治罪  上曰  祖宗之制内官不许私置产业矧敢违例中盐与民争利且其服食之需皆自内给今钿营利于外将焉用之论法本不可轻贷姑恕之户部仍查例揭榜禁约后有犯者必罪不宥
　　○狭西文县膻哈等大五簇生番簇头圭哈等各来朝贡马并盔甲等物赐彩叚绢钞有差
　　○周府仪宾张瑀黄晋卿薛润魏隆周庆梁芳俱以贿嘱典簿预给禄米领状质银于人巡按御史按治典簿罪因举奏瑀等都察院请下御史逮治之诏可
　　○辛丑命武成后卫带俸都指挥佥事詹全子勇宁夏卫带俸都指挥佥事韩忠子斌俱代父原职指挥使
　　○宽河守御千户所舍人张让陈备边便宜十四事  上以其妄言下兵部议拟发该所羁管之
　　○壬寅升工部郎中徐九思为南京通政司右通政翰林院侍讲陈音为南京太常寺少卿
　　○夜月犯轩辕南二星○癸卯巡抚南直隶兵部尚书兼都察院左副都御史王恕乞致仕  上命尽心所事不允休致
　　○召太子少保兵部尚书余子俊以服制将终故也
　　○赏辽东开原右参将周俊等银叚绢布有差以其追战叛虏功也
　　○赐蜀王申凿嫡长子名曰宾瀚庆符王友墂第二子名曰申镦代府博野王聪泰庶长子名曰俊桓沈府镇国将军诠铍长子名曰勋澂
　　○甲辰升都察院右都御史戴缙为南京工部尚书
　　○广东布政司进官库苏木四万四千六百余斤象牙七千一百余斤○下巡抚河南右都御史孙洪于锦衣卫狱先是周府南淮郡君仪宾刘宣以郡君之丧侵盗造坟钱物革冠带闲住遂讦奏洪诸事命刑部员外郎章锐等往会镇守巡按等官杂治所奏洪诸事多不实当徒洪私役部民多造器物又以官物充工价亦有罪都察院奏请逮治从之
　　○乙巳四川火掌坝印部天全六番贾弓等寨番蛮紏众作乱命巡抚都御史孙仁统率官军剿之
　　○丙午都察院奏两京并天下各衙门文卷今岁当差官照刷因列灾伤轻重及无灾地方上请得旨无灾伤处差官照刷御史王玹在京熊翀南京武清直隶太平等八府王绅江西李隆狭西邹霶浙江杨澄贵州云南李琨广东谢纲四川姜昂福建
　　○己酉晓刻月食既免朝○皇亲家人锦衣卫千户徐达奏先蒙赐两淮成化十八年分官盐三万引其年盐课未徵乞改拨十六十七年分存积见盐命如数与之
　　○辛亥改通政司右通政潘礼于南京通政司以丁忧服阕也
　　○升户部郎中吕昇为云南布政司左参议江西按察司佥事陈琦为贵州按察司副使
　　○升南京户部郎中韩镛为云南布政司左参议专理银课初云南布按二司各设官一员理银课已而革去参议至是巡抚都御史吴  等请复设之
　　○致仕刑部尚书董方卒方字中矩顺天府漷县人正统乙丑进士授大理寺副历升卿转刑部左侍郎大同缺巡抚官朝廷以大同重镇特升方右都御史往巡抚之召入为刑部尚书自陈致仕至是卒赐葬祭如例方久任刑官明习律令能记  累朝条例堂审时属官口诵狱辞一过即能了其颠末立为剖决人服其才但颇任恩怨或伤于刻急于仕进好为结纳操履亦不甚检饬卒以杨＜曰华＞事被谤去官子宁亦举进士今为知州
　　○壬子运京库银二十六万九千七百余两于榆林宣府辽东等处以备边储
　　○赐秦府故镇国将军公鏴夫人王氏食米岁三十石
　　○都督佥事刘能卒能顺天府蓟州人袭祖职为指挥使天顺间征代州两广等处有功历升都指挥使成化六年延绥等处有功升都督佥事管中军都督府事坐耀武营管操至是卒讣闻赐祭葬如例子辅袭原职济阳卫指挥使
　　○癸丑命金吾左卫带俸署都指挥佥事于昇守备兰州
　　○致仕佥都御史郑宁坐巡抚宣府大同时粮草亏折下巡按河南御史逮问如律
　　○甲寅复除狭西左布政使刘潺于四川
　　○锦衣卫千户姚福员奏乞霸州武清县空闲田地事下户部委官勘报俱系拨赐公主及军民屯种徵粮者覆奏福员妄请霸州民李玉等妄报俱应究治  上命法司罪玉等如律而释福员不问福员安妃姚氏兄也
　　○南京礼部左侍郎致仕章纶卒纶字大经浙江乐清县人正统己未进士授南京礼部主事升礼部郎中景泰中适有天变监察御史钟同建言宜令诸司各陈所以致变者因以复储事讽礼部大臣闻者畏缩不敢对纶即具＜锍-釒＞言十四事曰畏天戒任爕理养圣躬节幸御务俭约勤论政惇孝义慎赏赉重名爵革巡抚择重臣辩异端却贡献汰冗官皆切中时弊其惇孝义一条尤为剀切曰臣闻古之帝王所以德教加于百姓刑于四海者不越乎孝弟而已伏惟  上圣皇太后及  皇太后两宫为  天子毋尊之至也  皇上以天下养养之至也臣愿退朝之暇必觐  两宫而修问安视膳之礼  太上皇帝君临天下十有四年是为天下之父也与  皇上同气所生是为至亲之兄也  皇上尝亲受其册封是为  上皇之臣也车驾远狩漠北而诏旨传位  陛下陛下尊之为  太上皇帝是为天下之至尊也伏读奉迎还宫之诏有曰礼惟有加而无替义当以卑而奉尊臣望  皇上于朔望日或节日一至南宫率群臣朝见  上皇于延安门以叙同气之情极尊崇之道可也  皇上即位之初诏册妃汪氏为皇后其后诏立太子复册其母杭氏为皇后不意太子薨逝此事既往固不必言然而中宫储位不可久虚臣望  皇上复后汪氏于正宫诏  沂王复居储位如此则五伦全备和气充溢天心自回灾异自弭矣臣非不知逆耳之言出而身必危但臣身轻而朝廷为重使朝廷安则臣身虽死亦无憾矣＜锍-釒＞上留中不出遂偕同下锦衣卫狱考讯备极捶楚俄大风扬沙天地昼晦狱得稍缓已而南京大理寺少卿廖庄＜锍-釒＞至亦言复储事然未暇究他日庄秩满升见即命杖之几死乃复命杖纶同各一百同竟死狱中及  英宗复位首诏释纶而检其疏无所得或有能略举其词者即日擢礼部右侍郎调南京寻转南京吏部天顺八年朝廷有大丧纶请止大婚礼不从秩满迁左侍郎久之致仕家居至是卒年七十一讣闻赐葬祭如例后其妻张氏因陈情请赠谥始具其＜锍-釒＞藁以闻  上览奏嘉其忠赠礼部尚书谥恭毅纶为人质直坦易与人交表里洞达少好学至老读书不废然性执泥于世务不尽通若其忠节炳然则为世所敬仰云子玄应举进士授给事中今为湖广布政司参议
　　○乙卯先是钦天监天文生张升奏以历测象从古为然然历法一定而天运不齐故自何承天唐一行以及蔡伯静皆有岁差之法求与天合至元王恂立辛巳历元以为七十二年差一度我国家因而用之至今二百余年以赤道岁消一分五十杪为言则二百年该消三百分以黄道岁消一分三十八杪五十微为言则二百年该消二百七十七分以冬至岁消一分六十五杪为言则二百年该消三百三十分此天运不齐之数而占候者不立新法徒泥古法宜其差也臣见今三月十七日晓刻月食以古法占则食一十一分八十八杪月未入见食八分四十一杪月已入不见食三分四十七杪以臣新法占则食一十一分四十杪与古法差四十杪月未入见食一十一分四十八杪月已入不见食四十杪与古法差三分七杪诚宜重订历法以示天下臣不自量欲以辛丑起历元用岁周三百六十五日二千四百二十五分为中积分比授时历稍加损益为大明万年历庶占候之际不致有误奏下礼部移文钦天监勘报而钦天监以为测验月食分杪迟速虽与升新法合然古法系  祖宗时所制不可不遵且南北地形不同而测验当随之其新法在京师候之虽若是使在河南未必不差古法在河南候之固无差而在京师宜有不合且正统年间漏刻博士马轼亦尝以是为言  英宗不允臣下非有通博之学精切之见未可肆一己之说而辄变旧章也于是升奏不行
　　○丙辰复设四川壁山县壁山古有县后并入重庆府之巴县里民诉称其地去巴县三百余里在万山之中乞仍设县镇守等官勘奏以为宜从之  免湖广武昌等府卫去年秋粮子粒总十四万六千八百余石以水灾故也
　　○辽东辽海卫军燕狗子先为福余卫虏人所掠居二年窃其三马亡归官收其马狗子仍补伍又二年乃结二卒同窜去屡引虏寇为边患至是入义州卫清河堡获之巡按御史拟以谋叛罪当斩诏可
　　○丁巳四川巡抚右副都御史孙仁等奏石砫宣抚司岁办铅课五千一百三十斤正统以后停纳而邻近军民假以徵课乘机窃取致相讐杀请除其课额封闭矿峒仍移忠州临江巡检司于酆都县南宾里之姜池以便防守从之
　　○庚申巡抚贵州右副都御史陈俨等以黑苗纠众为乱攻围都匀杨安堡杀掠人民驰奏命镇守总兵巡抚等官设策抚捕之
　　○前府署都督同知吴英往定州卫管领来降鞑官军舍操练以重支俸粮多折廪价为部下指挥陈钦等所奏下巡按御史验问当徒例赎还职不得理军事报可
　　○辛酉赏辽东剿寇有功官军七十九人银绢布有差
　　○陕西陨霜
　　○壬戌嘉祥长公主薨公主  英宗睿皇帝第八女母妃刘氏天顺己卯生成化丁酉册封为嘉祥长公主下嫁驸马都尉黄镛至是薨年二十有五讣闻赐祭葬如制
　　○敕巡抚四川右副都御史孙仁曰得尔与太监蔡用奏火掌坝番蛮纠聚为患尔等恐将来酿成大患阻绝粮道难于控守欲调汉土官军万人候瘴消之日攻剿该部覆奏已从所言但动调大军不可无大臣节制除蔡用留守成都听节制别项警急外兹特命尔亲赴彼处节制军事然朕详尔等言此贼止是报仇截路不曾流劫乡村况所称招讨高文林杨芳辈有忠孝礼义等语若果如此尔到彼即提兵压境切勿轻动先遣人往宣朝廷恩威杀伐利害设法擒献罪止其人免令地方受害谅必听从如此弭除边患较之用兵劳费首恶未必能得徒伤无辜致生他变者不其伟欤如蛮众不肯听从然后照该部所拟进兵未晚也尔宜从长干济必公必慎毋惑群议务使地方宁靖无意外之虞斯不负任使尔之功亦有在焉尔其钦哉时番夷小入蛮本为报复私讐窃掠而蔡用欲兴兵以邀功嗾孙仁共奏其事兵部覆请业已许其用兵矣  上复疑之故敕意专责成于仁及后招讨司果擒其首恶十余人以献枭以示众地方宁谧迄不用兵亦无他患云
明宪宗纯皇帝实录卷之二百三十九
　　成化十九年夏四月癸亥朔享  太庙
　　○遣内官祭司灶之神
　　○太监李荣传奉  圣旨升太常寺司乐徐启端为协律郎监生吴美中书科冠带儒士杜浚礼部司务李宣之颜班鸿胪寺署丞天文生范祥孔英五官司历金浚顾琳漏刻博士儒士蔡瑛万漳董惠与冠带中书科食粮人匠赵＜王巳＞等九人俱文思院副使仍旧办事
　　○太监怀恩传奉  圣旨升皇亲故右都督王镇弟锐为锦衣卫世袭正千户既而锐乞改注南京锦衣卫许之
　　○金星昼见于辰○甲子免云南临安元江二府并裁减衙门及各长官司官明年朝觐巡抚都御史吴诚等奏地方未靖故也
　　○乙丑擢知县朱福唐韶吴淑为试监察御史
</div>
    <div class="pagination">
<a href="明实录宪宗实录_page122.html">上一页</a><span>...</span><a href="明实录宪宗实录_page118.html">118</a><a href="明实录宪宗实录_page119.html">119</a><a href="明实录宪宗实录_page120.html">120</a><a href="明实录宪宗实录_page121.html">121</a><a href="明实录宪宗实录_page122.html">122</a><span class="current-page">123</span><a href="明实录宪宗实录_page124.html">124</a><a href="明实录宪宗实录_page125.html">125</a><a href="明实录宪宗实录_page126.html">126</a><a href="明实录宪宗实录_page127.html">127</a><a href="明实录宪宗实录_page128.html">128</a><span>...</span><a href="明实录宪宗实录_page124.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
