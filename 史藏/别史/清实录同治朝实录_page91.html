<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 91 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 91 页/共 505 页</h1>
    <div class="content">
○又谕、昨据步军统领衙门奏、查抄胜保家产。并于丁祥家摉出胜保来往书函及家信等件。一并呈览。所有胜保来往书函家信。著议政王军机大臣、即在军机处公同监视焚毁。　　

○又谕、张之万奏、请将衰庸之知县。分别勒休降调一摺。河南庐氏县知县梅曾华、候补知县曹吉麟、年力就衰。均著以原品休致。前任柘城县知县赵暆、才具平庸。著以府经历县丞降补。归部选用。　　

○谕议政王军机大臣等、唐训方奏、遵旨密陈驾驭苗练及李世忠情形一摺。另片奏、追剿捻匪获胜各等语。巢县踞贼。跧伏未动。唐训方恐南路大兵云集。该匪乘虚北犯。调派张得胜进驻梁园。扼其要隘。布置尚属周妥。惟寿州正阳两城。最为淮西重镇。不可无重兵扼守。唐训方既难信苗练不至反覆。自应先事筹防。著仍遵前旨。遴派得力员弁。酌拨劲旅。前往驻扎。保全要区。不得以北偪捻巢南御发逆为词。稍涉推诿。李世忠增卡抽厘。贪得无厌。情殊可恶。第现在逆匪渡江北窜。该提督防剿亦甚吃重。该署抚所称遇有交涉事件。不动声色。委婉筹商。深得驾驭笼络之法。嗣后即照此办理。将此由六百里谕令知之。　　

○又谕、张之万奏、明港驿路渐通。饬各军进剿邢集陡沟踞匪一摺。据称邢集蓝店各匪。围攻宝峰民寨。叠经副将李白衮等斩首多名。确山县属之熊蓝两寨。亦畏罪乞降。即著张之万饬令该县知县王观瀛、相机妥为收抚。毋令降而复叛。其附近之熊王寨。既经攻破。明港驿路。自可渐次疏通。惟捻首陈大＜?氵喜＞窜踞萧王寨。并恃有邢集陡沟为之羽翼。若不将邢集陡沟迅速攻克。陈逆断难就捦。该署抚现已饬李续焘等分督各军进剿。著即督饬该总兵等奋力剿办。现在汝南一带。剿匪正在得手。兼有毛昶熙、张曜、两军会合南剿。自可埽荡妖氛。惟该署抚接据僧格林沁飞咨。有亳捻张落刑西窜之说。则陈州沈项、一带。向为亳捻入豫熟径。僧格林沁现捣亳捻老巢。万难西顾。沈项去汝郡较近。即著毛昶熙随时侦探。实力扼堵。张曜一军。并著暂缓南剿。如沈项有警。即著就近扼剿。毋得贻误。将此由五百里各谕令知之。　　

○又谕、穆腾阿奏、起程赴任日期。瑛棨奏、库款空虚各摺片。西安为全陕根本重地。现在回匪围偪。城中粮食缺乏。而旗兵欠饷过多。致有沿街乞食情形。实堪矜恻。穆腾阿著即兼程前进。驰抵省城。妥为抚辑。并著瑛棨筹款陆续放给。毋令枵腹荷戈。至胜保前奏请调盛京黑龙江马队。当经谕令玉明等酌量办理。旋据玉明奏、陪都重地空虚。恳免调拨。复经批令准其停止。又据景纶、特普钦奏。酌由布特哈挑派官兵赴陕。其时直东降众滋事。当命成保于此项官兵到关时。即行截留。带赴畿南剿贼。现在该处军务未竣。穆腾阿等惟当就现有兵力。加意激劝。认真训练。以收众志成城之效。不得专待客兵。致有疏懈。雷正绾到省后。即会同马德昭出奇兜剿。稍有斩捦。惟随带仅止两营。兵力甚形单薄。多隆阿所部兵勇本厚。加以接统胜保之众。足敷布置。即著该大臣酌拨马步队二三千人。派委得力大员。带往西安。协同防剿。至瑛棨所陈陕省膏腴之地。悉成焦土。小民流离。商贾裹足。库款万分支绌。自系实在情形。惟该抚身任封圻。必应兼顾大局。多隆阿全军之饷。及邻近省分应拨之饷。万不能不竭力代筹。至如定陵工程。一日未竣。即皇考文宗显皇帝梓宫。一日不得奉安。该抚渥受先帝厚恩。清夜扪心。忍乎不忍。此时库藏支绌。尤赖各省于提拨京饷。源源报解。方足以资支放。若纷纷竞请停止。则京饷从何而出。又安用该疆吏为耶。所有瑛棨恳请从缓之处。著不准行。张之万奏、接多隆阿咨称。属饬卢氏县采买大米一千石。麦面十万斤。惟豫西残破太甚。力不能支等语。所陈自系实情。即著多隆阿自行派员。分赴豫省完善地方。或楚省产米之区。设法采买。将此由六百里各谕令知之。　　

○又谕、瑛棨奏、发逆陈得才等股匪。已由竹山一带扎营百余里。直抵陕西平利县。势甚猖獗。当饬毛震寿竭力抽拨兵勇。前往堵御等语。该省腹地回匪未靖。岂可又添外患。毛震寿所部兵勇。本不甚多。且攻剿洋县踞匪。日久未克。岂能更有余力。兼顾平利。前据官文等奏调派梁作楫、杨朝林、唐协和、欧阳正墉等军。前往房竹一带。相机剿办。该匪现已窜偪陕境。房竹情形。谅可稍松。著即严饬梁作楫等迅拨劲旅。驰往平利边界。遏贼西窜兴汉之路。务将此股发逆。就地歼除。官文等素顾大局。谅不至驱贼出境。贻患邻封。蹈郑元善覆辙也。将此由六百里各谕令知之。　　

○又谕、恩麟奏、回汉挟嫌械斗。现派弹压查办一摺。河州东乡回民。素称犷悍。向与汉民抵牾。现在与狄道所属之崔甘庄汉民。因争渡启衅。又复肆行焚杀抢掠。虽其中容有隐情。而纠众挑衅。即敢恣意横暴。其为藉端扰害。显而易见。甘省回众。止有惠安堡一处甘心就抚。其余各处回氛。仍未稍戢。河州等处。距省仅百余里。情形尤为吃重。著即商同经文岱督饬派出兵弁。乘其初起之时。妥速剿办。或一面委员解散。分别办理。务期迅速蒇事。毋令日久蔓延。已革提督成瑞、获咎甚重。系奉旨解交刑部审办之员。该护督既经派令前往查办。一俟办理完竣。仍著遵旨解京。不准藉端奏留。前据奕梁奏、灵州甯夏平罗回氛猖獗。迄今未据恩麟奏到。现今甯夏军情。究竟如何。奕梁所报。是否失实。著恩麟迅速查明具奏。潼关防务渐松。如道路稍通。熙麟即遵前旨赴任。布置一切。另片奏、山西八月闲所解甘饷十一万两。已经到甘。本日复据英桂奏、筹拨银十三万两。于十一月十八日起程。谅可不日解到。前后共计已解到银二十四万两。为数已属不少。甘饷固关紧要。而新疆欠饷最多之紧要各城。实有刻不容缓之势。著恩麟体察情形。此项饷银。断不准仅顾省城之用。务须分别酌拨。以顾边疆大局。将此由六百里谕知熙麟、并传谕恩麟知之。　　

○又谕、骆秉章奏、官军截剿周逆巨股。连获大捷。生捦首逆。川北一律肃清一摺。滇匪蹂躏川省。于今四年。该督抵任甫及一年。即能将各逆歼除。剿办甚属迅速。深堪嘉尚。惟郭逆由陕窜入广元。该督已派周达武等兵分途剿截。颇合机宜。闻藩司毛震寿为人。系圆融一路。于军务地方。均不能实心经理。甚负委任。现在多隆阿督办全陕军务。而该大臣尚在同州。且泾阳失陷。省垣戒严。更无余力可以兼顾汉中。若令郭逆仍回陕省。必至攻剿费手。著骆秉章饬令在事将弁。务将郭逆在川歼除。截其入陕之路。前谕该督查参毛震寿贻误各情。并酌保陕西藩司。候旨＜??闲＞用。该督素能留意人材。即著迅速覆奏。叙南军务。关系至要。刘蓉谙练戎机。著该督迅遵前旨。饬令出省督剿。以期及早蒇事。将此由六百里谕令知之。　　

○又谕、阿克敦布等奏、会办蒙古案件大概情形一摺。喇嘛林沁京控苛派差钱。私开地亩各情。既据该侍郎等称系紧要关键。自应认真研鞫。老头会虽与内地会匪不同。既经塔布囊管保等、控有聚众抢掠等情。断非无因。此案官民互相呈控。两造不下五六百人。前任热河都统春佑屡次催提。一人未到。迨瑞麟接任后。节经催提。仅解到梅伦格位扎拉散等三名。其余紧要被证。仍未到案。如该旗等敢于抗违。延不解送。著阿克敦布、瑞麟、据实查参。白淩阿一犯。前据瑞麟奏称薙发为僧。匿迹远扬。白淩阿外甥弥勒僧格。现在逃走东荒。均应设法查拏。此等著名要犯。岂容令其远窜。致稽显戮。著阿克敦布、瑞麟、严饬派出各员。并卓索图昭乌达各盟长。暨文武地方官认真躧缉。务将白淩阿、弥勒僧格、二犯拏获惩治。毋任漏网。将此谕令知之。　　

○又谕、据薛焕、李鸿章奏、布路斯国换约事竣各摺片。此次该大臣等于辩驳该公使要求各情。随机杜绝。颇为妥协。惟该公使照会内。有另外设法办理之语。恐其尚有饶舌。已谕知总理各国事务衙门妥为察看。务期内外一体。杜其要求。傥该公使在沪或有干请。仍著该大臣等设法办理。将此由五百里各密谕知之。　　

○署安徽巡抚唐训方奏、军务未竣。请将本年大计展缓办理。从之。　　

○命记名副都统博崇武赴神机营听候差委。　　

○以直隶通永道德椿为奉天府府尹。　　

○以四川新甯剿贼获胜。生捦首逆周绍涌。赏总兵官周达武、道员曾传理、知府刘德谦、巴图鲁名号。知县周振藻以同知直隶州知州用。并赏花翎。余加衔升叙有差。　　

○予河南项城阵亡廪生史维书赏恤加等。　　

○壬辰。谕内阁、瑛棨奏、审明聚众滋闹抢劫之兵丁定拟一摺。陕西延绥镇标营兵张漴得等藉索饷为名。胆敢起意纠众鬨闹。拥至榆林县署。放火将大堂烧毁。复乘机抢劫监生李遇春家财物。实属目无法纪。经瑛棨拏获审明后。将张漴得等六犯。立即正法枭示。洵足以惩凶顽而示炯戒。嗣后各标营兵丁。如有此等不法重情。即著照此从严惩办。毋稍姑容。　　

○又谕、潘铎奏、拏获戕害大员案内要犯。分别审拟各摺片。据称该署督自川赴滇。留心探访。邓尔恒实系副将何有保遣人抢劫谋杀。并将首从各犯戴玉堂等拏获讯办。据戴玉堂等供称、上年二月闲。邓尔恒升任贵州巡抚。行李马驮。中途被何有保带人劫去。邓尔恒称欲到京参奏。嗣因调任陕西巡抚。行至曲靖。借住府署。何有保闻有参办之言。密令史溁、戴玉堂等、纠领练众。拥入署中。将邓尔恒戕害。并摉抢多赃。何有保因戴玉堂隐匿赃物。将其捆缚拷打。戴玉堂气忿潜逃。本年闰八月闲。戴玉堂纠约多人。乘夜将何有保杀毙。史溁、戴玉堂等、业经讯明正法各等语。何有保以二品武职。素不守法奉公。叠次纠抢财物。残害官民。并戕害封疆大吏。实属形同叛逆。业被戴玉堂谋杀。著仍照例戮尸枭示。以儆凶残。云南巡抚徐之铭于邓尔恒被戕一案。据潘铎奏称、讯据各犯供称并无知情徇纵情事。惟案情重大。疏于防范。实难辞咎。著照潘铎所请交部议处。寻议、徐之铭应照防范不严降一级留任例上加等。降三级留任。得旨、准其抵销。　　

○谕议政王军机大臣等、有人奏、盐商亏欠正供。请饬严追一摺。据称长芦各商。侵渔掩饰。即如蓟州等六州县商人张日高、亏欠课银至十余万之多。前欠未能归款。又复积有新亏。请饬严查等语。鹾务为□山戊不□入大宗。隐匿耽延。流弊滋甚。若不严加惩治。各商纷纷效尤。于正课殊有关系。著文煜确切查明。该商人自咸丰八年勒限未交欠款。并近年所欠课项款目。彻底根究。勒令前后埽数全完。不准藉口商力疲乏。希图搪塞。以重国课而肃鹾纲。原摺著钞给阅看。将此谕令知之。　　

○又谕、有人奏、江苏知府俞斌初至上海贸易。并无赀本。得官后暴富。咸丰八年闲。令其弟参将俞奎藉捕盗之名。装戴违禁货物。出洋贩卖。获利数十万。请将该员家产查抄等语。著曾国藩、李鸿章、即将俞斌家产。严密查抄。并按照所参各款。彻底根究。从严参办。另片奏、已革江苏署藩司蔡映斗潜回上海等语。蔡映斗本系应行查办之员。现由江西潜回上海。著即派员押解来京。交刑部治罪。原片著钞给阅看。将此各谕令知之。　　

○又谕、有人奏、访闻贪劣不职各员。请饬查参一摺。据称江西总管硝局候补知府姚镶、侵渔克扣。道路侧目。委员万永熙、钻营把持。居心险诈。升用知府程元瑞、品行卑污。性情贪鄙等语。守牧为亲民之官。责任綦重。岂容此等贪劣之员。营谋得缺。贻害地方。亟应严行惩办。著沈葆桢按照所参各款。查明据实参奏。毋稍徇纵。原摺著钞给阅看。将此谕令知之。　　

○又谕、有人奏、浙江试用道邓辅纶、前在江西带勇。冒饷致富。嗣捐道员到浙。王有龄深加委任。杭城失陷。拥众潜逃等语。著左宗棠查明据实参奏。按律严惩。原片著钞给阅看。将此谕令知之。寻奏、遵查邓辅纶奉委巡城。城陷时带伤投河。遇救得生。尚无拥众潜逃情事。惟巡御不力。实难辞咎。应请革职。从之。　　

○又谕、有人奏、毛震寿统兵进剿。从未亲督一阵。纵兵骚扰。临阵则川勇川匪。互认乡亲。毛震寿之子二人。公行贿赂等语。陕南军务。迁延已久。毛震寿办理。自系不能得力。若如所奏各款。更出情理之外。著多隆阿按照摺内所奏各款。确切查明。据实参奏。如果属实。即著多隆阿另派得力大员前往。统率易佩绅王得胜等各营兵勇。迅速进剿。务即攻拔洋县。将郭蓝等逆首夥歼除。并将此摺内参曾经馈送毛震寿银两之城固县知县文运熙、前代理城固县李德钟、代理洋县贾敬修、及挟制保举之城固县典史李成林、夤缘派管营务之前署汉中镇邹学镛等、所列各款。一并严行查参。迅速具奏。原摺著钞给阅看。胜保家人丁祥。如已在陕省拏获。并著即行押解来京。交刑部审讯。将此由五百里谕令知之。　　

○又谕、文煜奏、北路追剿情形一摺。前据该督奏称贼数多寡。传言不一。现在该督驰抵冀州。距贼所屯之地。仅十余里。何难探悉。乃此次奏报。仍未将贼数多寡叙明。畿南被扰地方甚多。贼势纵横若此。是否并聚一股。往复奔窜。抑系分股四出纷扰。现踞枣强之贼。是否全股由束鹿而来。其甯晋钜鹿新河广宗平乡南宫束鹿等处。现尚有无股匪游驶。亦未据该督详叙。行军之道。首在洞悉贼情。方能调度布置。著即迅速查明。详晰具奏。毋再仍前愦愦。贻误干咎。伊绵阿在冀州剿贼。仅毙边马数十人。于匪势何损。著即严饬该总兵及委员余承恩。会击枣强之贼。务当就地歼除。不准以驱入东境。即为了事。成保、萨萨布、所带京兵。不日可抵冀州。该督务宜合力兜剿。并速饬天津河闲文武一律严防。毋令贼踪窜入。此股贼匪起事。本系遮克敦布办理不善所致。著即督兵严防东境。与直隶官军会合夹击。迅速歼除。以赎前愆。傥纵令贼众归巢。与降众句结。必将遮克敦布从重治罪。谭廷襄剿办兖属及淄川股匪。日久无功。若再纵令此股折回东境。则兵力益难兼顾。著即严饬接界地方文武。实力堵剿。毋令纷窜。将此由六百里各谕令知之。　　

○又谕、毛鸿宾奏、楚师援粤。克复老县要隘各摺片。莲塘之贼。恃老县山京桂岭各隘为门户。老县既克。各巢之匪。自生疑惧。其张羔友逆首。如果已伏冥诛。贼中无主。更必易于溃散。即著江忠义增募勇丁。赶紧成军。统带前往。督同总兵李明惠、王永章各军。乘势继进。江忠义到粤后。所有进剿莲塘各军。均归节制。务将该处积年踞匪。克日歼除。分别剿抚。毋留后患。军前事宜。著准其由江忠义自行驰奏。如粤省迅就肃清。而江皖军情尚紧。仍即移师东指。以资臂助。曾国藩前奏、请将江忠义一军调赴皖省。兹据毛鸿宾所奏。以接曾国藩咨令先行驰赴江西。而该抚以江忠义所部。剿办莲塘之贼。正在得手。可因其勇气。次第收功。未宜轻动。其江防紧要。已另派江西补用道席宝田、招募劲勇三千名。发给行赀。赶紧成军。前赴江省。所筹尚属妥协。此时祁门业已克复。江防应已稍纾。而皖省军情尚紧。唐训方所部。各路防剿。分布不遑。席宝田一军。应否即饬径赴皖省。并饬于何处分防助剿。著曾国藩酌量调度。石达开股匪。游弋遵义黔西。叠次窜扰叙永。皆为川兵所扼。仍著毛鸿宾严饬总兵赵福元等军。分扼各路要隘。联络堵剿。毋令蔓延。将此由六百里各谕令知之。　　

○又谕、潘铎、徐之铭奏、景东厅被贼窜踞。＜?石咢＞嘉失陷。现饬防剿一摺。景东厅为迤西赴迤南要道。该同知等未能固守。致令匪徒阑入。实属堵剿不力。署景东同知通判张象奎、护景蒙营游击千总普承清、均著先行革职。仍责令赶紧带练攻复。以赎前愆。如查有弃城逃避情事。著藩铎等严参惩办。＜?石咢＞嘉失守。南安州情形吃重。尤须赶紧防剿。以固楚雄。并遏其窜普洱之路。潘铎另片奏、拟俟部署稍定。出省巡阅。藉以访查地方情形。体察汉回心迹等语。云南庶务久弛。该署督既经到任。亟应出省阅视。整顿营规。著即认真＜??闲＞阅。务期一兵得一兵之用。不可虚应故事。省门一带。抚务已定。此外负固不服。如迤西大理等属。亦须次第剿办。以期渐次廓清。前因韩超奏马联升先派委员桂金轮、至普安厅议和。回众四五千人。以议和为名。齐进厅城。将署同知钱埙等看守。分踞各衙门。占住民房。无所不至。当经谕令徐之铭将马联升等即行撤回。兹据潘铎片称、马联升已改委署曲寻协副将。并未赴安义镇总兵之任。其桂金轮所带回众。是否马联升所派。即著藩铎等查明。饬令赶紧撤回。如系另股匪徒。即知照黔省派兵剿办。韩超前奏何占标被回匪马连牲句通练匪。下手戕害。本日徐之铭查办各犯。并无马连牲其人。并著藩铎、徐之铭、再行查明具奏。徐之铭近来措置乖谬。朝廷颇有所闻。嗣后务当清心寡欲。痛自儆省。事事与潘铎筹商妥办。使滇省日有起色。方可保全令名。如仍前谬妄。或再有人参劾。即朝廷亦不能曲从宽宥也。懔之慎之。将此由六百里各谕令知之。　　

○光禄寺卿潘祖荫奏、请饬各直省督抚。于被兵地方掩埋暴骨。从之。　　

○云贵总督潘铎等奏、军务未竣。请将本年军政展限办理。从之。　　

○以故三等承恩公明存子瑞兴、一等承恩侯崇恩孙维庆、二等男李维德子恩联、三等男祥安子国庆袭爵。　　

○予云南曲靖被戕陕西巡抚邓尔恒祭葬世职。道员唐＜??闲＞等疏于防范。下部议处。赏获犯守备李澍花翎。余升叙有差。　　

○予贵州平彝被戕副将何占标祭葬世职。　　

○予广西老县阵亡守备曾昭宙、千总易知德等、祭葬世职加等。　　

○予江西故广东按察使刘珏入祀乡贤祠。从巡抚沈葆桢请也。　　

○旌表未婚守志故四品宗室载鹗聘妻师默勒氏。　　

○癸巳。谕内阁、僧格林沁督兵剿贼。懋著勋劳。两载以来。由直隶山东、以至河南安徽境内。剿办捻逆各匪。栉风沐雨。辛苦备尝。现在进攻亳州各捻巢穴。叠有斩获。剿抚兼施。时当冬令。布屋单寒。殊深廑系。著发去黄面貂尾马褂一件。交僧格林沁祇领。以示体恤。　　

○谕议政王军机大臣等、有人奏、畿辅重地。数遭蹂躏。亟宜筹备以维根本一摺。据称冀州等处贼匪虽自外来。句结多由内地。闻系大名冀州之捕役。串通本地盐匪教匪。句结临清所属之捻匪。始则首恶不过数十人。数日后。马匪与土匪蜂应。裹胁至数千人之多。由南宫西窜。沿路焚抢。村市荡然成墟。惨酷难以言状。大吏筹办马贼。委员所拏。俱系余匪。并无正贼。直隶内外贼匪。皆由各捕役包庇串通。如积惯结匪之捕役李＜?兴心＞漋、于淀魁等重案。督臣皆化重为轻。为捕役开脱罪名。以为属员宽免处分地步。藩司石赞清诸事认真。督臣恐其求治太急。遇事诸多抵牾等语。前据御史孟传金奏、李＜?兴心＞漋于淀魁窝盗各款。经该督覆奏。颇多枝梧搪塞之词。畿辅地关紧要。叠谕该督振刷精神。不啻三令五申。文煜务当激发天良。迅将由东窜直之匪。力图埽荡。并饬属将骑马贼匪。认真摉捕。一面访查本地句串之土匪。包庇之捕役。悉数拏获。尽法惩处。至孟传金前奏李＜?兴心＞漋等案。其现在提审投审者。著即严讯确情。按律惩办。未获各犯。并著严密缉拏。务获究办。不得化有为无。自干咎戾。将此谕令知之。　　

○又谕、谭廷襄奏、蒙阴费县剿捻情形一摺。李城股匪。现向西南梁邱一带窜去。仍欲与兰滕费峄各匪会齐。窜赴登莱青等处滋扰。梁邱为棍幅各匪麕集之所。距教匪巢穴甚近。谭廷襄务宜督饬兵勇。严密堵剿。毋令纠合句联。并饬曾逢年等严防登莱青一带。俾该匪不得窜入。淄川股匪。久未歼除。傥李城等捻股窜至。与之句联。办理更难著手。著该抚即严督在事文武。迅克城池。毋再迟延。致干罪戾。黄国瑞一军。已至宿迁。该抚应即迅速催令由郯邳交界之长城攻入。并饬沂州守文彬督兵调团。驰赴会剿。富和一军。已抵东境。即著僧格林沁、谭廷襄、严檄该营总实力攻剿。不准迁延贻误。德楞额于师行之后。又称峄县东北山内。人马口食不继。由税郭集折回城内。德楞额以获咎之员。不思立功自赎。辄敢于军情紧要之时。藉词退避城内。不法已极。著僧格林沁、谭廷襄、严檄该员克日进兵。杀贼自效。如再迁延观望。即在军营正法。以肃军律。谅僧格林沁公正为怀。亦不肯代人受过也。传闻僧格林沁左手疮疖。尚未痊愈。现在调理若何。当此天气严寒。朝廷深为廑念。将此由六百里各谕令知之。　　

○又谕、骆秉章奏、旧疾增剧。请开缺调理一摺。已于摺内批示赏假两月矣。现在石逆句结滇黔土匪。窜入叙南。郭逆由陕窜回广元。该省边防。仍形吃重。必得该督指挥调度。方能以次铲除。即肃清之后。办理善后事宜。亦非老成练达之员。不能收长治久安之效。朝廷亦知该督年逾耆艾。扬历心劳。值此时势多艰。兼之蜀地险要。一时替代难得其人。该督业经赏假两月。尽可安心调理。一俟就愈。即行销假视事。仍随时附报奏闻。以慰廑念。将此由四百里谕令知之。　　

○以故三等伯常英子海泉、一等子桂文子毓顺、三等子永恰布子双瑞、一等男苏勒芳阿弟苏勒当阿、一等男嵩玉继子恩逵、三等男伊绵阿子耆绅袭爵。　　

○予浙江绍兴殉难候选同知孟昌德等绅民妇女一百八十一员名口分别旌恤如例。　　

○予贵州节年阵亡殉难官绅黄飞熊等二百五十员名赏恤如例。　　

○予故福建泉州府知府升任浙江甯绍台道尚开模、四川石砫厅同知王槐龄、入祀名宦祠。从署总督崇实、巡抚瑞瑸请也。　　

○予福建故翰林院检讨洪世泽、候选道陈庆镛、江苏无锡县知县叶申蔼、河南故候选训导高五常、郏县□山戊不□贡生王际虞、直隶故天津县训导靳伯廪、四川故綦江县举人罗星、入祀乡贤祠。从总督文煜、骆秉章、巡抚瑞瑸、郑元善请也。　　

○甲午。谕内阁、前据礼部奏、广东举人拣选知县桂文灿、呈递经学丛书四函。当交南书房翰林详加阅看进呈。该举人所呈各种。考证笺注。均尚详明。群经补证一编。于近儒惠栋、戴震、段玉裁、王念孙、诸经说。多所纠正。荟萃众家。确有依据。具见潜心研究之功。惟古人通经致用。总以躬行实践为归。经师人师。合为一致。方能羽翼圣经。无惭名教。笺注始于汉儒。而郑康成行谊笃实。乡愚感化。至以郑公名其乡。其他经明行修者。尤指不胜屈。可见读书明理。必须体用兼备。不徒以记诵训诂见长也。桂文灿既能潜心古训。不蹈浮靡之习。务当益加刻励。身体力行。勉为有体有用之学。以备国家任使。书留览。　　

○又谕、前因吴棠奏、拏获逃弁宝庆。和诱有夫之妇。审明定拟。当交该部议奏。兹据刑部奏、苏州后帮千总宝庆所称省城失守时。调赴湖州防堵。委劄被抢无存。已查明湖防局并无此事。其为狡猾避就可知。至其和诱有夫之妇周沈氏。带赴江北。认为夫妇。则已供认属实。宝庆即方衍堂。拟照和诱知情为首例。发极边足四千里充军。事犯在恩诏以前。请予援免。省城未失之先。奉调赴防。查无案据。该弁尚无守土之责。业已议罪。应免再议。可否仍归失守案内查办等语。此案宝庆即方衍堂。于苏州省城失守时。声称奉调赴湖州防堵。迨行抵洞庭山地方。又复和诱有夫之妇。实属巧诈无耻。著该督抚查明该弁是否因公出境。按律定拟。不得因无守土之责。稍涉轻纵。　　

○又谕、前因已革广东候补知县许庆瑢匿名蒙捐。招权纳贿。当经交部照例治罪。兹据刑部将该犯罪名。定拟具奏。许庆瑢以督署家人。辄敢蒙混报捐。藉势揽权。情节较重。应照所议从重发往新疆。酌拨种地当差。事犯虽在恩诏以前。不准援免。并著于该省藩署门首。先行枷号一月。满日起解。已革游击章昇耀即章顺。以豢匪济私。经晏端书讯实。就地正法。实属罪有应得。惟未将照何刑律治罪之处。声叙明晰。殊属疎漏。晏端书著交部议处。　　

○谕议政王军机大臣等、文煜奏、追剿贼匪获胜情形。遮克敦布奏、续获胜仗。崇厚奏、添拨兵勇。驰抵河闲防堵各一摺。文煜所奏贼匪被官军击走。回窜枣强县属之杨家庄。适阿洪阿、伊绵阿等、统带兵勇。一齐赶到。乘夜进偪。该匪瞥见。夺路狂奔。官军追杀。颇有斩获。贼向西南逃窜。时遮克敦布调拨之马步各队。自威县北来。孙治亲督兵勇。迎剿于七级村东。毙贼百余名。贼向田家庄等村窜扰。与遮克敦布奏报追剿各情形。大略相同。而文煜声叙较为详晰。此股匪徒。行踪飘忽。此追彼窜。必须调集兵勇。会督乡团。四面兜捦。方可制其死命。文煜现已移扎冀州。著即督饬各路官军。并力追剿。遮克敦布以武职大员。督兵剿贼。从未亲历行阵。力遏贼氛。现在匪势蔓延。若再不知振作。自问当得何罪。著即会同孙治等由威县跟踪追剿。不得以直东扼要严加防范为词。迁延畏葸。致干重咎。河闲为畿东门户。崇厚现饬护天津镇春霖挑选马步兵勇。前往择要驻扎。真能先其所急。力顾大局。所办均属周妥。著即严饬该护镇认真侦探。加意巡防。总期力扼凶锋。痛加剿洗。不可有名无实。将此由六百里各谕令知之。　　

○赏科尔沁卓哩克图亲王济克登旺古拉三眼花翎。在乾清门行走。　　

○以山西布政使郑敦谨署陕西布政使。　　

○以需索渔利。已革黑龙江副总管常兴遣戍军台。　　

○予陕西王阁村阵亡营总六十七祭葬世职。　　
</div>
    <div class="pagination">
<a href="清实录同治朝实录_page90.html">上一页</a><span>...</span><a href="清实录同治朝实录_page86.html">86</a><a href="清实录同治朝实录_page87.html">87</a><a href="清实录同治朝实录_page88.html">88</a><a href="清实录同治朝实录_page89.html">89</a><a href="清实录同治朝实录_page90.html">90</a><span class="current-page">91</span><a href="清实录同治朝实录_page92.html">92</a><a href="清实录同治朝实录_page93.html">93</a><a href="清实录同治朝实录_page94.html">94</a><a href="清实录同治朝实录_page95.html">95</a><a href="清实录同治朝实录_page96.html">96</a><span>...</span><a href="清实录同治朝实录_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
