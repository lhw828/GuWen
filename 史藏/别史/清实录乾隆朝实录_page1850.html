<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1850 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1850 页/共 1860 页</h1>
    <div class="content">○丁丑。予故盛京将军辅国公嵩椿祭葬如例。谥勤僖。　　

○旌表守正捐躯河南泌阳县民阎某妻杨氏。　　

○是月。河东河道总督李奉翰、巡视东漕户科给事中宗室庆岱奏、会勘运河汶泗等处。节节淤浅。以受淤之厚薄。定挑土之浅深。共计工价一万二千三百两。于藩库支发。克日兴工。得旨、实力妥为之。　　

○福州将军署闽浙总督魁伦、护福建巡抚姚棻覆奏、漳浦八厅县。奉谕于正赈外。均赏给三月口粮。飞饬誊黄宣示。至来岁青黄不接。预筹应否赏给口粮。查现在加赈三月。计自本年十二月起。至本年二月止。系每月按口给食。贫民俯仰有资。二月后又有筹备平粜米。已不虞缺乏。得旨、览此略慰矣。　　

○升任广东巡抚署两广总督朱圭覆奏、粤东洋面辽阔。最易藏奸。非合力兜拏。不足以净根株。臣先已遴委将备、并严饬地方官躧擒。复拟于前赴惠潮阅兵之便。亲往查察。得旨、妥实为之。毋懈。　　

大清高宗法天隆运至诚先觉体元立极敷文奋武考慈神圣纯皇帝实录卷之一千四百九十一



大清高宗法天隆运至诚先觉体元立极敷文奋武孝慈神圣纯皇帝实录卷之一千四百九十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六十年。乙卯。十二月。戊寅朔。上诣大高殿行礼。　　

○幸瀛台。　　

○谕、朕于明年归政后。凡有缮奏事件。俱著书太上皇帝。其奏对著称太上皇。　　

○又谕曰、朱圭奏、碣石镇标右营都司黄标、前经带领弁兵。拏获洋盗朱恩发等共二十名。现复于大洋追击盗匪。落水十三名。生擒十四名。颇属认真出力。该员任内、有分巡船户何新和等船在洋被劫数案。部议例应降调。可否令其将功补过等语。黄标熟悉洋面情形。且于缉捕能知奋勉。功过足以相抵。所有降调处分。著加恩交部免议。并著该署督饬令该都司嗣后当益加感奋。遇有缉盗事务。实心出力。以副朕格外恩施至意。　　

○谕军机大臣等、御书福字。向于腊月朔始行开笔颁赏。本日正值开笔吉期。年例皆书五福。兹特多书二福字。颁赐福康安和琳二人。共迓春祺。以为迅即成功先兆。　　

○以参革五经博士曾毓墫子传镇、袭职。　　

○己卯。谕、户部议覆、九江关税盈余银两、比较五十七年。计少银十四万七千三百余两。请令全德照数赔缴一摺。固属照例办理。第念该关税银。向以木税船料为重。本年苗匪滋事。湖南贵州木簰稀少。而湖广米贩。又因江浙等省年岁丰稔。运米船只较稀。短绌尚属有因。著从宽免其一半。全德自请交部严议之处。亦著加恩宽免。　　

○谕军机大臣曰、台布等奏、拏获假名钱治平编造文书之正犯冯廷召一摺。所办好。此案冯廷召唆讼负欠。家计消落。无聊失志。辄敢捏造委缉邪教信票。冒名兵部差官钱治平。并于文书内填砌素有嫌怨之高天寿等。希图藉端拖累。实为可恶。前据景安等奏到。朕即以情节支离。其为假捏无疑。今将该犯拏获。讯出实情。果不出朕所料。可见景安、玉德、前此办理时。将无干之人。纷纷查拏。向其根究邪教。殊为不得窾要。至冯廷召一犯。据台布等奏称、经河南道员马慧裕、会同山东道府孙星衍、李舟等。密行躧访究获等语。该员等能将冯廷召拏获。固属可嘉。但马慧裕等系道府大员不过督率查拏。未必亲身躧缉。或系所属州县首先访获。或系该道府等随带胥役。访得踪迹。禀明拏获。台布等不妨据实具奏。酌加奖赏。以示鼓励。不必因摺内奏。系道府拏获。稍为回护。现在假名编造文书之正犯。业已缉获。祗须将代为投文之牛三查拏到案。质讯明确。即可定拟结案也。　　

○又谕曰、蔡新覆奏、闽省亏缺仓库、及督抚大吏等婪赃不法。未能留心访察劾奏。请交部议罪一摺。各省乡宦家居。原不应干涉地方公事。但蔡新以大学士予告回籍。朕平日优加恩礼。遇有地方大吏贪黩等事。访查得实。理宜随时入告。今据奏、实因年老衰颓。无从觉察。实应怀愧。但伊老惫。亦祇可如此。所请交部议罪之处。著加恩宽免。其每年所得福字荷包例赏。仍照常发去。以示眷注。　　

○庚辰。谕、喀什噶尔等城。兵民回子杂处。大臣等多有袒护内地旗民之处。著传谕各城大臣等、务须秉公办事。毋令回民负屈。以示朕中外一体至意。　　

○辛巳。谕、据贡楚克扎布奏、本年借支各蒙古王公一年俸银。据杜尔伯特郡王纳旺索讷木等称、情愿将此项银两、及本年应支俸银。并伊子等自备银二千两。共凑银一万两。交卫藏来使堪布诵经。恭祝万寿筹语。纳旺索诺木等、诚悃可嘉。即照所请。交理藩院照办外。著加恩赏郡王纳旺索诺木、珊瑚数珠一串。大缎三匹。大荷包一对。小荷包二对。贝勒巴桑、琥珀根数珠一串。大缎三匹。大荷包一对。小荷包一对。贝子鄂勒哲布图库、罗布藏萨木坦、琥珀数珠各一串。大缎各二匹。大荷包各一对。小荷包各一对。公鄂勒哲鄂罗什瑚、博第格哷勒、齐默特巴勒、玛瑙数珠各一串。大缎各二匹。大荷包各一对。小荷包各一对。扎萨克台吉博贝、齐巴克、乌巴什、布达什哩、玛瑙数珠各一串。大缎各一匹。大荷包各一对。小荷包各一对。　　

○谕军机大臣曰、江兰奏地方情形一摺。内夹片称、滇省山多田少。民鲜盖藏。兼有蒸酒作践等事。已多方劝禁。并令民夷日用饮食。实力撙节等语。所奏殊属无谓。民间酿酒种烟等事。所在皆有。势难官为禁止。从前科道中曾有条陈禁止种烟者。以其不达事体。交部议处。况滇省地方。夷人杂处。此等习俗相沿之事。又马能饬禁。该抚职任封圻。惟当于应办事宜。随时整顿。撙节爱养。若似此种烟蒸酒等细事。纷纷劝禁。并令胥役等前往查察。必致藉端讹索。滋扰民夷。是名为劝谕撙节。适以扰累地方。即此为不晓事之一端。江兰因初任巡抚。为此无谓之奏。借以见长。殊属非是。除已于摺内朱笔抹出外。仍著传旨申饬。　　

○癸未。孝惠章皇后忌辰。遣官祭孝东陵。　　

○谕曰、魁伦奏、东冲定海二汛洋匪。抢劫炮械一案。总兵乌兰保、于洋匪初至东冲。并不亲行防御。迨失事后、复以揭参卸责。游击德恩、奉调防守。递行带兵回营。请一并革职审办等语。乌兰保、德恩、身系满洲。乃于洋匪抢劫重案。并不实力查缉。惟知狡卸塞责。玩误已极。岂革职所可了事。乌兰保、德恩、著革职拏问。交该署督严审定拟速奏。其该管之游击吴壮图、守备萧明高、署都司事守备蔡朝恩、并著一并革职。交该署督提同案内人证。严行质讯定拟具奏。署总督魁伦、及陆路提督玛尔洪阿、署水师提督颜鸣汉、均著交部严加议处。以示惩儆。　　

○谕军机大臣曰、魁伦奏、十月内据诏安县禀报、该处洋面。有由广东驶至盗船。内有数只。系畨子盗船。头缠红布。又据魁伦之幕友林性称、有伊认识之生员等三人。曾遇盗脱回。知盗首名李发枝。船共十二只。内有一只。系安南人。其余系广东福建浙江等省人。皆头缠红布。装作畨状。听得安南盗船。约有十只等语。安南自阮光平内附以来。极为恭顺。倘因此等洋面盗劫之事。加之诘责。非所以示绥怀。著传谕魁伦等、嗣后闽浙广东洋面。惟当督饬海口将弁。一体实力搜捕。遇有此等盗船。无论其果系安南、并各外夷盗匪。抑系内地匪徒假装服饰。一经拏获。即概行正法。不必行文查询。至魁伦奏、现在捐廉雇觅渔船。委员带同渔户。协捕盗匪。将来择其精壮出力者。挑补水师兵丁等语。既可杜绝渔户等为贼送水、及接济贼粮等事。并可作为眼目。而挑补水师。亦可望其得力。固属一法。但须为之以实。方足以资缉捕之用也。其李发枝等要犯。并著魁伦等督饬将弁。设法查拏务获。以净根株。将此各密谕知之。　　

○调福建建宁镇总兵刘景昌、为福宁镇总兵。以广西镇安协副将德克登布、为建宁镇总兵。　　

○旌表守正捐躯山东峄县民邵显业女邵氏。　　

○甲申。上幸瀛台。朝鲜国正使闵钟显、副使李亨元等、于西华门外瞻觐。　　

○谕曰、长麟、著加恩赏给副都统职衔。令其自备资斧。前赴叶尔羌办事。更换明兴。　　

○谕军机大臣等、据朱圭奏、拏获海洋盗犯审明定拟一摺。已交军机大臣会同该部速议具奏矣。惟阅摺内称、李关六等、各在夷地捕鱼度活。四月间在洋行劫后。驶回夷地。消赃俵分等语。所云夷地。自即系安南一带海滨。贫民捕鱼为活。虽难禁止。然亦不应听其私往夷地久住。以致纠约为匪。行劫消赃。著传谕该署督、即严饬沿海文武。嗣后随时查禁。毋令渔户人等潜赴夷地。滋生事端。　　

○户部议准大学士署四川总督孙士毅疏称、犍为县新淘盐井二十眼。每井设锅一口。岁产盐一百七十四万八千斤。除照下井锅例榷课。并配引徵税外。现据额商陈请、石砫厅额盐不敷。愿全数认增。以乾隆六十年为始。纳税领引。赴永通厂配盐。运该厅接济民食。从之。　　

○旌表守正捐躯安徽宿州民李毛妻孙氏、守正被戕甘肃静宁州民孙五十娃妻韩氏。　　

○乙酉。上幸瀛台。　　

○谕、明年元旦。御内殿受贺。嗣皇帝之皇后。仍照每年常例。于重华宫行礼。班次在公主福晋之前。公主福晋与嗣皇帝及皇后均系同辈。仍应行家人常礼。俱不必跪叩。若皇后受册封、及御交泰殿、蚕坛、诸大礼。公主福晋。自应照外班旧例行。再嗣皇帝之贵妃妃嫔等、即同皇子等侧福晋一例。其职分俱不至在朕前行礼。明年元旦。即著照此旨、交与总管太监存记。届时遵行。　　

○以参革广西思恩府属那马土巡检黄昌运子瑜、袭职。　　

○旌表守正捐躯湖北咸丰县民蒋继孟妻周氏、山西稷山县民李银山妻刘氏。　　

○丙戌。谕、据魁伦等奏、伊辙布平日仓库账目。颠到错谬。惟劣幕吴义添一人之言是听。现将该犯侦缉到案。讯据供称、贪恋朿修。朦混作弊。应将吴义添在省城枷号三个月。发往厄鲁特为奴。仍将该犯家产。抄没入官等语。此等劣幕。于钱谷既不谙习。辄因贪恋修金。办理公务。颠倒错乱作弊。以致本官身罹重罪。而幕布转得坐拥厚赀。置身事外。甚属可恶。今魁伦等将吴义添查出究办。不致漏网。办理甚是。因念其究由伊辙布贪黩不法。该犯祇系听从作弊。尚无关涉人命之事。业经魁伦等将该犯枷号。满日发往厄鲁特为奴。抄没家产。已足蔽辜示惩。若有人命等事。必将该犯正法。其罪尚不止于远戍。但此等幕友滋事。各省俱所不免。著各督抚通行传知各衙门幕友。嗣后务宜小心安分。如再有朦混作弊。甚至酿成人命者。必当立正典刑。不能如吴义添之幸邀末减也。又据魁伦等奏、查抄钱爱椿任所衣物一摺。内称、提讯家人书役等、佥供并无寄顿。似属可信等语。外省长随书役。往往倚恃本官声势。吓诈讹索。虽讯无隐匿情弊。其平日亦必非安分之徒。所有钱受椿案内长随范三吉、书役蒋开浚等。均著枷号三个月。满日分别革役递籍。以示惩儆。　　

○军机大臣、会同刑部覆奏、福建亏空知县彭良谡等罪名。得旨、福建近年以来。各州县仓库。至于无处不缺。民生吏治。玩愒废弛。更不可问。伍拉纳、浦霖等、身为督抚。荡检营私。罪固难逭。然皆由此等劣员怂恿迎合。上下勾通。遂至毫无忌惮。是伍拉纳浦霖等之身罹重辟。实缘不肖府厅州县等酿成。若转使之幸邀末减。又何以肃吏治而儆官邪。彭良谡、胡启文、均亏空过万。著即处绞。以示惩儆。　　

○军机大臣议奏、查自国初平定各省。至乾隆五十三年台湾。各处用兵殉节旗员。尚有戴音等一百四十二员之子孙。未经议恤。遵旨赏给恩骑尉、世袭罔替。此内现有职任者。准其兼袭。其本由难荫得官者。俟难荫完时。照例一律予袭。至各直省尚未覆齐。俟覆到照办。从之。　　

○丁亥。上诣雍和宫行礼。　　

○谕曰、俘习浑、著赏给粘竿处拜唐阿。令其自备资斧。效力赎罪。　　

○又谕、昨魁伦等、续行审办福建亏空仓库各员。分别定拟。经军机大臣会同刑部核覆。将亏那一万两以上者。改拟绞决。已依拟行矣。此内查出彭良谡一犯。亏至逾万。本应即行正法。第念彭良谡之父。系原任知州彭元玮。在木果木军营殉难。彭良谡并无子嗣。若将伊正法。则捐躯死事之臣。竟至绝嗣。殊堪悯恻。彭良谡、著加恩改为绞监候。此朕于法无可贷之中。曲加宽宥。以示轸念荩臣。法外施仁至意。　　

○吏部疏请、孝仪皇后之父原任内管领清泰、追封为三等公。孝仪皇后之母杨佳氏、封为公妻一品夫人。得旨允行。　　

○戊子。谕、据玉德奏、查明出洋巡哨之外委王再门、管驾兵船。飘至江南崇明县属海口。弁兵船只。均无伤损等语。外委王再门出洋巡哨。不避危险。前经被风飘至外洋。兹复飘往江南境内。甚属奋勉。王再门、著加恩遇有水师守备缺出。即行超补。并查明舵工内实在出力者。即将王再门所遗外委一缺拔补。所有兵丁等、俱各赏给银十两。以示朕于不避艰险弁兵。体恤优奖之至意。　　

○又谕曰、毕沅等奏、时届严冬。难民急须调剂。现在择要筑堡。以工代赈一摺。湖南三厅八属。自逆苗滋事以后。各乡村居民。多被蹂躏。殊堪悯恻。业经屡次降旨。给予赈恤口粮。以资民食。兹据毕沅等奏称、麻阳县属之岩门、永绥厅属之花园等镇、均为扼要通衢。请先行改筑石堡。趁此难民闲空需食之时。就地招徕。以工代赈等语。所办好。著照所请。即于湖南省所存鼓铸余息款项内。动支银两。以为办工之用。该督抚等、务须遴委熟谙工程之干员。分投督办。以期赈务工程。两有裨益。方为妥善。　　

○又谕、贵州铜仁松桃一带。前被逆苗滋扰。附近居民。纷纷逃避。节经降旨。给与赈济口粮。以资民食。兹据冯光熊奏、从前逃亡远地难民。目下闻风投归者。为数甚多。现届岁暮。一切御寒觅食。殊形拮据等语。著再加恩将此等回籍难民。再行加赈两月口粮。俟来岁春融停止。以示朕体恤穷黎。恩施无已至意。　　

○又谕、据福康安等奏、古州镇总兵马诏蛟、现在患病。所有古州镇、镇筸镇、员缺。请以袁敏、富志那、分别升调等语。著照所请。袁敏、著调补古州镇总兵。所遗镇筸镇总兵员缺。著富志那补授。但该员等现在军营带兵剿捕苗匪。未能即赴新任。古州地方紧要。袁敏未到任之前。仍著马诏蛟在任调理。照常办事。俟军务告竣。袁敏等抵任后。再令马诏蛟回籍调理。又据奏、升任贵东道大定府知府周纬、云南宁洱县候补直隶州同知傅鼐、现俱丁忧。该员等或办理粮饷出力。或熟悉苗情。请仍留办军务各等语。周纬、著仍留军营办理粮饷。毋庸开缺。俟事竣后奏明。另降谕旨。傅鼐、亦著留办善后事宜。服阕后即以相当之缺。另行补用。　　

○谕军机大臣等、据福康安、和琳奏、贼匪在附近天星一带山坳、屯聚攒集。经福康安、和琳、董率官兵。将大小天星寨攻克。复连克黄冲口贼卡十三处。直抵得盘山梁。可嘉之至。务宜倍加奋勉。迅奏成功。现在年节已近。所有例赏。前已发往。再赏给福康安、和琳、珐琅三针洋表各一个。黄辫大荷包各一对。小荷包各四个。并赏给额勒登保、德楞泰、珐琅二针洋表各一个。黄辫大荷包各一对。小荷包各二个。花连布、白玉搬指一个。黄辫大荷包一对。小荷包二个。纶布春、阿哈保、色灵额、西津泰、白玉搬指各一个。花大荷包各一对。小荷包各二个。其满汉屯土各兵。再普赏一月钱粮。此次降苗随同堵御。甚为出力。伊等向无钱粮。亦加恩赏给一月钱粮。以示鼓励。又据毕沅等奏、鼓励降苗。缚献贼目石老四。所办尚好。但降苗杨鼎元等、因缚献石老四。以致吴八月之子挟讐报复。将平郎寨阳二寨降苗数十户。全行烧毁。抢劫一空。而杨鼎元家属又被杀害。尤为可悯。杨鼎元、应赏五品顶戴。逃出各难民。均善为安抚。以示奖恤。　　

○旌表守正被戕直隶任县民赵长受母杨氏。　　

○己丑。予故喀尔喀固山贝子敦多布多尔济祭如例。　　

○庚寅。上御乾清门听政。　　

</div>
    <div class="pagination">
<a href="清实录乾隆朝实录_page1849.html">上一页</a><span>...</span><a href="清实录乾隆朝实录_page1845.html">1845</a><a href="清实录乾隆朝实录_page1846.html">1846</a><a href="清实录乾隆朝实录_page1847.html">1847</a><a href="清实录乾隆朝实录_page1848.html">1848</a><a href="清实录乾隆朝实录_page1849.html">1849</a><span class="current-page">1850</span><a href="清实录乾隆朝实录_page1851.html">1851</a><a href="清实录乾隆朝实录_page1852.html">1852</a><a href="清实录乾隆朝实录_page1853.html">1853</a><a href="清实录乾隆朝实录_page1854.html">1854</a><a href="清实录乾隆朝实录_page1855.html">1855</a><span>...</span><a href="清实录乾隆朝实录_page1851.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
