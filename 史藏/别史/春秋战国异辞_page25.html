<!DOCTYPE html>
<html>
<head>
    <meta charset="UTF-8">
    <title>春秋战国异辞 - 第 25 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋战国异辞 - 第 25 页/共 67 页</h1>
    <div class="content">　　晋献公之时有士焉曰狐突太子申生公立骊姬为夫人而国多忧狐突称疾不出六年献公以谮诛太子太子将死使人谓狐突曰吾君老矣国家多难傅一出以辅吾君申生受赐以死不恨再拜稽首而死狐突乃复事献公三年献公卒狐突辞于诸大夫曰突受太子之诏今事终矣与其久生乱世也不若死而报太子乃归自杀【说苑立节　据左传懐公立乃杀狐突】
　　狐突曰国君好内则太子危好外则相室危【韩子内储下】列仙传　马丹耿人也当晋文侯时为大夫至献公复为幕府正献公灭耿杀共太子丹乃去至赵宣子时乘安车入晋都候诸大夫灵公欲仕之逼不以礼有迅风发屋丹入回风中而去北方人尊而祠之
　　晋献公信谗晋人谏之赋采苓【申公诗说　诗传同诗序亦云刺晋献公也献公好听谗焉】
　　纪年　献公十九年公命瑕父吕甥邑于国都
　　二十二年晋复假道于虞以伐虢虞之大夫宫之竒谏虞君曰晋不可假道也是且灭虞虞君曰晋我同姓不冝伐我宫之奇曰太伯虞仲太王之子也太伯亡去是以不嗣虢仲虢叔王季之子也为文王卿士其记勳在王室藏于盟府将虢是灭何爱于虞且虞之亲能亲于桓庄之族乎桓庄之族何罪尽灭之虞之与虢唇之与齿唇亡则齿寒虞公不聼遂许晋宫之奇以其族去虞其冬晋灭虢虢公丑奔周还袭灭虞虏虞公及其大夫井伯百里奚以媵秦穆姬而脩虞祀荀息牵曩所遗虞屈产之乘马奉之献公献公笑曰马则吾马而齿亦老矣【史晋世家】
　　晋献公之时东郭民有祖朝者上书献公曰草茅臣东郭民祖朝愿请闻国家之计献公使使出告之曰肉食者已虑之矣藿食者尚何与焉祖朝对曰大王独不闻古之将曰桓司马者朝朝其君举而晏御呼车骖亦呼车御肘其骖曰子何越云为乎何为借呼车骖谓其御曰当呼者呼乃吾事也子当御正子之辔衘耳子今不正辔衘使马卒然惊妄轹道中行人必逢大敌下车免劒渉血履肝者固吾事也子宁能辟子之辔下佐我乎其祸亦及吾身与有深忧吾安得无呼车哉今大王曰食肉者已虑之矣霍食者尚何与焉设使肉食者一旦失计于庙堂之上若臣等之霍食者宁得无肝胆涂地于中原之野与其祸亦及臣之身臣与有其忧深臣安得无与国家之计乎献公召而见之三日与语无复忧者乃立以为师也【説苑善说】
　　晋献公之时国人久于征役室家念之赋葛生【申公诗説　诗传畧同】
　　诗序　葛生刺晋献公也好攻战则国人多丧矣
　　晋献公筑九层台荀息谏曰臣能累十二碁子加卵于上公曰危哉遂止其役【説苑　或作晋灵公事　地志今平阳府太平县台址尚存】重耳夷吾来朝人或告骊姬曰二公子怨姬谮杀太子骊姬恐因谮二公子申生之药胙二公子知之二子闻之恐重耳走蒲夷吾走屈保其城自备守【史晋世家】
　　初献公使士蔿为二公子筑蒲屈城弗就夷吾以告公公怒士蔿士蔿谢曰边城少冦安用之退而歌曰狐裘防茸一国三公吾谁适从卒就城及申生死二子亦归保其城【史晋世家】
　　二十二年献公怒二子不辞而去果有谋矣乃使兵伐蒲蒲人之宦者勃鞮命重耳促自杀重耳逾垣宦者追斩其衣袪重耳遂奔翟使人伐屈屈城守不可下二十三年公遂发贾华等伐屈屈溃夷吾将奔翟冀芮曰不可重耳已在矣今徃晋必移兵伐翟翟畏晋祸且及不如走梁梁近于秦秦强吾君百歳后可以求入焉遂奔梁二十五年晋伐翟翟以重耳故亦击晋于齧桑晋兵解而去当此时晋彊西有河西与秦接境北边翟东至河内骊姬弟生悼子【左作卓子　史晋世家　约左氏文】
　　二十六年齐桓公防诸侯于葵丘晋献公病行后未至周宰孔止之献公亦病复还归病甚乃谓荀息曰吾以奚齐为后年少诸大臣不服恐乱起子能立之乎荀息曰能公曰何以为騐对曰使死者复生生者不慙谓之騐于是遂属奚齐于荀息荀息为相主国政秋九月献公卒里克邳郑欲纳重耳以三公子之徒作乱谓荀息曰三怨将起秦晋辅之子将何如荀息曰吾不可负先君言十月里克杀奚齐于丧次献公未葬也荀息将死之或曰不如立奚齐弟悼子而之荀息立悼子而葬献公十一月里克弑悼子于朝荀息死之初献公将伐骊戎卜曰齿牙为祸及破骊戎获骊姬爱之竟以乱晋里克等已杀奚齐悼子使人迎公子重耳于翟欲立之重耳谢曰负父之命出奔父死不得修人子之礼侍丧重耳何敢入大夫其更立他子还报里克里克使迎夷吾于梁夷吾欲往吕省郤芮曰内犹有公子可立者而外求难信计非之秦辅彊国之威以入恐危乃使却芮厚赂秦约曰即得入请以晋河西之地与秦及遗里克书曰诚得立请遂封子于汾阳之邑秦穆公乃发兵送夷吾于晋齐桓公闻晋内乱亦率诸侯如晋秦兵与夷吾亦至晋齐乃使隰朋防秦俱入夷吾立为晋君是为惠公齐桓公至晋之高梁而还【史晋世家　列女传乃约左氏文　戮骊姬鞭而杀之】
　　晋献公之丧秦穆公使人吊公子重耳且曰寡人闻之亡国恒于斯得国恒于斯虽吾子俨然在忧服之中丧亦不可久也时亦不可失也孺子其图之以告舅犯舅犯曰孺子其辞焉丧人无宝仁亲以为宝父死之谓何又因以为利而天下其孰能说之孺子其辞焉公子重耳对客曰君惠吊亡臣重耳身丧父死不得与于哭泣之哀以为君忧父死之谓何或敢有他志以辱君义稽颡而不拜哭而起起而不私子显【使者名】以致命于穆公穆公曰仁夫公子重耳夫稽颡而不拜则未为后也故不成拜哭而起则爱父也起而不私则逺利也【檀弓下】
　　惠公
　　惠公夷吾元年使邳郑谢秦曰始夷吾以河西地许君今幸得入立大臣曰地者先君之地君亡在外何以得擅许秦者寡人争之弗能得故谢秦亦不与里克汾阳邑而夺之权四月周襄王使周公忌父防齐秦大夫共礼晋惠公【史晋世家】
　　晋君改葬恭太子申生秋狐突之下国遇申生申生与载而告之曰夷吾无礼余得请于帝将以晋与秦秦将祀余狐突对曰臣闻神不食非其宗君之祀毋乃絶乎君其图之申生曰诺吾将复请帝后十日新城西偏将有巫者见我焉许之遂不见及期而往复见申生告之曰帝许罚有罪矣弊于韩儿乃谣曰恭太子更葬矣后十四年晋亦不昌昌乃在兄【史晋世家】
　　惠公以重耳在外畏里克为变赐里克死谓曰微里子寡人不得立虽然子亦杀二君一大夫为子君者不亦难乎里克对曰不有所废君何以兴欲诛之其无辞乎乃言为此臣闻命矣遂伏劔而死于是邳郑使谢秦未还故不及难【史晋世家】
　　二年周使召公过礼晋惠公惠公礼倨召公讥之纪年　晋惠公二年雨金于晋
　　邳郑在秦闻里克诛乃说秦缪公曰吕省却称冀芮实为不从若重赂与谋出晋君入重耳事必就秦缪公许之使人与归报晋厚赂三子三子曰币重言甘此必邳郑卖我于秦遂杀邳郑及里克邳郑之党七舆大夫邳郑子豹奔秦言伐晋缪公弗聼【详左传僖十年】
　　惠公之立倍秦地及里克诛七舆大夫国人不附四年晋饥乞籴于秦缪公问百里奚百里奚曰天菑流行国家代有救菑恤邻国之道也与之邳郑子豹曰伐之缪公曰其君是恶其民何罪卒与之自雍属绛五年秦饥请籴于晋晋君谋之庆郑曰以秦得立已而倍其地约晋饥而秦贷我今秦饥请籴与之何疑而谋之虢射曰往年天以晋赐秦秦弗知取而贷我今天以秦赐晋晋其可以逆天乎遂伐之惠公用虢射谋不与秦粟而发兵且伐秦秦大怒亦发兵伐晋六年春缪公伐晋晋惠公谓庆郑曰秦师深矣奈何郑曰秦内君君倍其赂晋饥秦输粟秦饥而晋倍之乃欲因其饥而伐之其深不亦冝乎晋卜御右庆郑皆吉公曰郑不逊乃更令步阳御戎家仆徒为右九月壬戌秦晋合战于韩原晋惠公马騺不行秦兵至公窘召庆郑为御郑曰不用卜败不亦当乎遂去更令梁繇靡御虢射为右辂秦缪公【辂迎也】缪公壮士冐败晋军晋军败遂失秦缪公反获惠公以归秦将以祀上帝晋君姊为缪公夫人衰绖涕泣公曰得晋侯将以为乐今乃如此且吾闻箕子见唐叔之初封曰其后必当大矣晋庸可灭乎乃与晋侯盟王城而许之归晋侯亦使吕省等报国人曰孤虽得归毋面目见社稷卜日立子圉晋人闻之皆哭秦缪公问吕省晋国和乎对曰不和小人惧失君亡亲不惮立子圉曰必报雠宁事戎狄其君子则爱君而知罪以待秦命曰必报德有此二故不和于是秦缪公更舍晋惠公餽之七牢十一月归晋侯晋侯至国诛庆郑修政教谋曰重耳在外诸侯多利内之欲使人杀重耳于狄重耳闻之如齐八年使太子圉质秦【史晋世家】
　　初惠公亡在梁梁伯以其女妻之生一男一女梁伯卜之男为人臣女为人妾故名男为圉女为妾【史晋世家】十年秦灭梁梁伯好土功治城沟民力罢怨其众数相惊曰秦寇至民恐惑秦竟灭之【史晋世家】
　　十三年晋惠公病内有数子太子圉曰吾母家在梁今秦灭之我外轻于秦而内无援于国君即不起大夫轻更立他公子乃谋与妻俱亡归秦女曰子一国太子辱在此秦使婢子侍以固子之心子亡矣我不从子亦不敢言子圉遂亡归晋十四年九月晋惠公卒太子圉立是为懐公子圉之亡秦怨之乃迎公子重耳于楚而妻以故子圉妻欲内之子圉之立畏秦之伐也乃令国中诸从重耳亡者与期期尽不到者尽灭其家狐突之子毛及偃从重耳在秦弗肯召懐公怒囚狐突突曰臣子事重耳有年数矣今召之是教之反君也何以教之懐公卒杀狐突秦缪公乃发兵送内重耳使人告栾却之党为内应杀懐公于高梁重耳立是为文公【史晋世家约左氏文】晋惠公时童谣云恭太子更葬兮十四年晋亦不昌昌乃在其兄【汉书五行志】










　　春秋战国异辞卷八
　　钦定四库全书
　　春秋战国异辞卷九
　　右春坊右谕德陈厚耀撰
　　晋
　　文公
　　文公重耳自少好士年十七有贤士五人曰赵衰狐偃咎犯文公舅也贾佗先轸魏武子自献公为太子时重耳固已成人矣献公即位重耳年二十一献公二十一年杀太子申生骊姬防之恐不辞献公而守蒲城二十二年献公使宦者履鞮趣杀重耳【履鞮即勃鞮也】重耳逾垣宦者逐斩其衣袪重耳奔狄狄其母国也是时重耳年四十三从者五士其余不名者数十人至狄狄伐咎如得二女以长女妻重耳生伯儵叔刘以少女妻赵衰生盾居狄五嵗而晋献公卒里克己杀奚齐悼子乃使人迎欲立重耳重耳畏杀因固谢不敢入已而晋更迎其弟夷吾立之是为惠公惠公七年畏重耳乃使宦者履鞮与壮士欲杀重耳重耳闻之乃谋赵衰等曰始吾奔狄非以为可用兴以近易通故且休足休足久矣固愿徙之大国夫齐桓公好善志在霸王收恤诸侯今闻管仲隰朋死此亦欲得贤佐盍往乎于是遂行重耳谓其妻曰待我二十五年不来乃嫁其妻笑曰犂二十五年吾冢上栢大矣虽然妾待子重耳居狄凡十二年而去过卫衞文公不礼去过五鹿饥而从野人乞食野人盛土器中进之重耳怒赵衰曰土者有土也君其拜受之至齐齐桓公厚礼而以宗女妻之有马二十乘重耳安之重耳至齐二歳而桓公卒防竪刁等为内乱齐孝公之立诸侯兵数至留齐凡五岁重耳爱齐女毋去心赵衰咎犯乃于桑下谋行齐女侍者在桑上闻之以告其主其主乃杀侍者劝重耳趣行重耳曰人生安乐孰知其他必死于此不能去齐女曰子一国公子穷而来此数士者以子为命子不疾反国报劳臣而懐女德窃为子羞之且不求何时得功乃与赵衰等谋醉重耳载以行行逺而觉重耳大怒引戈欲杀咎犯咎犯曰杀臣成子偃之愿也重耳曰事不成我食舅氏之肉咎犯曰事不成犯肉腥臊何足食乃止遂行【符子　公子重耳奔齐与五臣游乎大泽之中见蜘蛛网曵绳执豸而食之公子重耳乃抚仆之手驻驷而观之顾谓咎犯曰此虫也知之徳薄矣而犹役其智布其网曵其绳执豸以食之况乎人之智而不能廓垂天之网布络地之绳以御方丈之御是曽不如蜘蛛之智也可谓之人乎咎犯曰公子愼勿言也君终行之则有邦有嗣也】过曹曹共公不礼欲观重耳骈脇【淮南子重耳过曹曹君欲见其骈胁使之袒而捕鱼】曹大夫厘负覊曰晋公子贤又同姓穷来过我奈何不礼共公不从其谋负羁乃私遗重耳食置璧其下重耳受其食还其璧去过宋宋襄公新困兵于楚伤于闻重耳贤乃以国礼礼于重耳宋司马公孙固善于咎犯曰宋小国新困不足以求入更之大国乃去过郑郑文公弗礼郑叔瞻谏其君曰晋公子贤而其从者皆国相且又同姓郑之出自厉王而晋之出自武王郑君曰诸侯亡公子过此者众安可尽礼叔曕曰君不礼不如杀之且后为国患郑君不聼重耳去之楚楚成王以适诸侯礼待之重耳谢不敢当赵衰曰子亡在外十余年小国轻子况大国乎今楚大国而固遇子子其母让此天开子也遂以客礼见之成王厚遇重耳重耳甚卑成王曰子即反国何以报寡人重耳曰羽毛齿角玉帛君王所余未知所以报王曰虽然何以报不谷重耳曰即不得已与君王以兵车防平原广泽请辟王三舍楚将子玉怒曰王遇晋公子至厚今重耳言不孙请杀之成王曰晋公子贤而困于外久从者皆国器此天所置庸可杀乎且言何以易之居楚数月而晋太子圉亡秦秦怨之闻重耳在楚乃召之成王曰楚逺更数国乃至晋秦晋接境秦君贤子其勉行厚送重耳重耳至秦缪公以宗女五人妻重耳故子圉妻与往重耳不欲受司空季子曰其国且伐况其故妻乎且受以结秦亲而求入子乃拘小礼忘大丑乎遂受缪公大欢与重耳饮赵衰歌黍苗诗缪公曰知子欲急反国矣赵衰与重耳下再拜曰孤臣之仰君如百谷之望时雨是时晋惠公十四年秋惠公以九月卒子圉立十一月葬惠公十二月晋国大夫栾却等闻重耳在秦皆隂来劝重耳赵衰等反国为内应甚众于是秦缪公乃发兵与重耳归晋晋闻秦兵来亦发兵拒之然皆隂知公子重耳入也惟惠公之故贵臣吕郤之属不欲立重耳重耳出亡凡十九歳而得入时年六十二矣晋人多附焉文公元年春秦送重耳至河咎犯曰臣从君周旋天下过亦多矣臣犹知之况于君乎请从此去矣重耳曰若反国所不与子犯共者河伯视之乃投璧河中以与子犯盟是时介子推从在船中乃笑曰天实开公子而子犯以为己功而要市于君固足羞也吾不忍与同位乃自隠渡河秦兵围令狐晋军于庐栁二月辛丑咎犯与秦晋大夫盟于郇壬寅重耳入于晋师丙午入于曲沃丁未朝于武宫【文公之祖武公庙也】即位为晋君羣臣皆往是为文公懐公圉奔高梁戊申使人杀懐公夏迎夫人于秦秦所与文公妻者卒为夫人秦送三千人为卫以备晋乱【史晋世家间左氏文】
　　地志　晋文公以蒲赂秦后秦还蒲因名其地曰蒲坂在今蒲州
　　懐公故大臣吕省郤芮本不附文公文公立恐诛乃欲与其徒谋烧公宫杀文公文公不知始尝欲杀文公宦者履鞮知其谋欲以告文公解前罪求见文公文公不见使人让曰蒲城之事女斩予袪其后我从狄君猎女为惠公来求杀我惠公与女期三日至而女一日至何速也女其念之宦者曰臣刀锯之余不敢以二心事君倍主故得罪于君君已反国其毋蒲翟乎且管仲射钩桓公以霸今刑余之人以事告而君不见祸又且及矣于是见之遂以吕郤等告文公文公欲召吕郤吕却等党多文公恐初入国国人卖已乃为微行防秦缪公于王城国人莫知三月己丑吕郤等果反焚公宫不得文公文公之卫徒与战吕郤等引兵欲奔秦缪公诱吕郤等杀之河上晋国复而文公得归【史晋世家】
　　韩非子　或曰齐晋絶祀不亦宜乎齐桓能用管仲之功而忘射钩之怨文公能聼寺人之言而弃斩袪之罪桓公文公能容二子者也后世之君明不及二公后世之臣贤不如二子以不忠之臣事不明之君君不知则有燕操子罕田常之贼知之则以管仲寺人自解君必不诛而自以为有桓文之徳是臣雠君而明不能烛多假之资自以为贤而不戒则虽无后嗣不亦可乎且寺人之言也直饰君令而不贰者则是贞于君也死君后生臣不愧而后为贞今惠公朝卒而暮事文公寺人之不贰何如
　　晋公子重耳出亡过于曹曹君袒裼而观之厘负羁与叔瞻侍于前【又韩喻老篇亦载叔瞻事以为郑人】叔瞻谓曹君曰臣观晋公子非常人也君遇之无礼彼若有时反国起兵即恐为曹伤君不如杀之曹君弗聼厘负羁归而不乐其妻问之曰公从外来而有不乐之色何也负羁曰吾闻之有福不及祸来连我今日吾君召晋公子遇之无礼我与在前吾是以不乐其妻曰吾观晋公子万乘之主也其左右从者万乘之相也今穷而出亡过于曹曹遇之无礼此若反国必诛无礼则曹其首也子奚不先自贰焉负羁曰诺盛黄金于壶充之以餐加璧其上夜令人遗公子公子见使者再拜受其防而辞其璧公子自曹入楚自楚入秦入秦三年秦缪公召群臣而谋曰昔者晋献公与寡人交诸侯莫弗闻献公不幸离群臣出入十年矣其嗣子不善吾恐此将令其宗庙不祓除而社稷不血食也如是弗定则非与人交之道吾欲重耳而入之晋何如群臣皆曰善公因起卒革车五百乘畴骑三千【畴精练也】步卒五万辅重耳入之于晋立为晋君重耳即位三年举兵而伐曹令人告曹君曰悬叔瞻而出之我且以为大戮又令人告厘负羁曰军旅薄城吾知子不违也其表子之闾寡人将以为令令军勿敢犯曹人闻之率其亲戚而保厘负羁之闾者七百余家【韩子十过】晋文公重耳亡过曹里凫须从【一云里凫须公子重耳之守府者也】因盗从重耳资而亡重耳无粮馁不能行子推割股肉以食重耳然后能行及重耳反国国中多不附重耳者于是里凫须造见曰臣能安晋国文公使人应之曰子尚何面目来见寡人欲安晋也里凫须曰君沭耶使者曰否凫须曰臣闻沐者其心倒【倒一作覆下同】心倒者其言悖今君不沐何言之悖也使者以闻文公见之里凫须仰首曰离国久臣民多过君君反国而民皆自危臣之为贼亦大矣罪至十族未足塞责然君诚赦之罪与骖乘游于国中百姓见之必知不念旧恶民自安矣文公大悦从其计使骖乘于国中百姓见之皆曰里凫须且不诛而骖乘吾何惧也是以晋国大宁【韩诗卷一又晋史乘又新序卷五小异】
　　文公出亡献公使寺人披攻之蒲城披斩其袪文公奔翟惠公即位又使攻之惠窦不得也及文公反国披求见公曰蒲城之役君令一宿而汝即至惠窦之难君令三宿而汝一宿何其速也披对曰君令不二除君之恶惟恐不堪蒲人翟人余何有焉今公即位其无蒲翟乎君乃见之【韩子难三详左氏】
　　文公反国至河令笾豆捐之席蓐捐之手足胼胝面目黧黑者后之咎犯闻之而夜哭公曰寡人出亡二十年乃今得反国咎犯闻之不喜而哭意不欲寡人反国耶犯对曰笾豆所以食也席蓐所以卧也而君捐之手足胼胝面目黧黑劳有功者也而君后之今臣有与在后中不胜其哀故哭且臣为君行诈伪以反国者众矣臣尚自恶也而况于君再拜而辞文公止之曰谚云筑社者攓撅而置之端冕而祀之今子与我取之而不与我治之与我置之而不与我祀之焉可解左骖而盟于河文公弃荏席后霉黑咎犯辞归【征音梅晋文弃其卧席之下霉黒者咎犯感其捐旧物故辞归　淮南子说山】
　　晋文公入国至于河令弃笾豆茵席顔色黧黑手足胼胝者在后咎犯闻之中夜而哭文公曰吾亡也十有九年矣今将反国夫子不喜而哭何也其不欲吾反国乎对曰笾豆茵席所以官者也而弃之顔色黧黑手足胼胝所以执劳苦而皆后之臣闻国君蔽士无所取忠臣大夫蔽游无所取忠友今至于国臣在所蔽之中矣不胜其哀故哭也文公曰祸福利害不与咎氏同之者有如白水祝之乃沈璧而盟【以上亦见晋史乘】介子推曰献公之子九人唯君在耳天未絶晋必将有主主晋祀者非君而何唯二三子者以为己力不亦诬乎文公即位赏不及推推母曰盍亦求之推曰尤而効之罪又甚焉且出怨言不食其食其母曰亦使知之推曰言身之文也身将隠焉用文其母曰能如是与若相隠至死不复见推从者怜之乃悬书宫门曰有龙矫矫顷失其所五蛇从之周徧天下龙饥无食一蛇割股龙反其渊安其壤土四蛇入穴皆有处所一蛇无穴号于中野文公出见书曰嗟此介子推也吾方忧王室未图其功使人召之则亡遂求其所在闻其入绵上山中于是文公表绵上山中而封之以为介推田号曰介山【说苑复思】
　　文公修政施惠百姓赏从亡者及功臣大者封邑小者尊爵未尽行赏周襄王以弟帯难出居郑地来告急于晋晋初定欲发兵恐他乱起是以赏从亡未至隠者介子推【地志介子推姓王名尤山西临晋人】推亦不言禄禄亦不及推曰献公子九人唯君在矣惠懐无亲内外弃之天未絶晋必将有主主晋祀者非君而谁天实开之二三子以为己力不亦诬乎窃人之财犹曰是盗况贪天之功以为己力乎下冐其罪上赏其奸上下相蒙难与处矣其母曰盍亦求之以死谁怼推曰尤而効之罪有甚焉且出怨言不食其禄母曰亦使知之若何对曰言身之文也身欲隠安用文之文之是求显也其母曰能如此乎与汝偕隠至死不复见【史晋世家】
　　介子推从者怜之乃悬书宫门曰龙欲上天五蛇为辅龙已升云四蛇各入其宇一蛇独怨终不见处所文公出见其书曰此介子推也吾方忧王室未图其功使人召之则亡遂求所在闻其入绵上山中于是文公环緜上山中而封之以为介推田号曰介山以记吾过且旌善人【史晋世家】
　　晋文公反国酌士大夫酒召咎犯而将之召艾陵而相之授田百万介子推无爵而就位觞三行介子推奉觞而起曰有龙矫矫将失其所有蛇从之周流天下龙既入渊得其安所蛇脂尽干独不得甘雨此何谓也文公曰嘻是寡人之过也吾为子爵与待旦之朝吾为子田与河东阳之间介子推曰推闻君子之道谒而得位逹士不居也争而得财亷士不受也文公曰吾将以成子之名推曰推闻为人子而不能承其父者则不敢当其后为人臣而不见察于其君者则不敢立于其朝然推亦无索于天下矣遂去而之介山之上文公使人求之不得避寝三月号呼期待之不肯出以为焚其山冝出及焚其山遂不出而焚死【新序卷七　又晋史乘　龙蛇之歌诸本各别今备载之以志异同】
　　晋文公出亡周流天下舟之侨去虞而从焉文公反国择可爵而爵之择可禄而禄之舟之侨独不与焉文公酌诸大夫酒酒酣文公曰二三子盍为寡人赋乎舟之侨进曰君子为赋小人请陈其辞辞曰有龙矫矫顷失其所一蛇从之周流天下龙反其渊安宁其处一蛇耆干独不得其所文公瞿然曰子欲爵耶请待旦日之期子欲禄耶请今命廪人舟之侨曰请而得其赏亷者不受也言尽而名至仁者不为也今天油然作云沛然下雨则苗草兴起莫之能御今为一人言施一人犹为一块土下雨也土亦不生之矣遂歴阶而去文公求之不得终身诵甫田之诗【说苑复思此亦介子推之讹】
　　晋文公反国介子推不肯受赏自为赋诗曰有龙于飞周徧天下五蛇从之为之丞辅龙反其乡得其处所四龙从之得其露雨一蛇羞之桥死于中野悬书公门而伏于山下文公闻之曰譆此必介子推也避舍变服令士庶人曰有能得介子推者爵上卿田百万或遇之山中负釜盖防问焉曰请问介子推安在应之曰夫介子推茍不欲见而欲隠吾独焉知之遂背而行终身不见【吕览介立】
　　琴操　介子绥割其腓股以饵重耳重耳复国子绥独无所得绥甚怨恨乃作龙蛇之歌以感之终匿于山文公令燔山求之子绥遂抱木而烧死文公令民五月五日不得发火
　　拾遗记【鲁僖公】晋文公焚林以求介子推有白鵶绕烟而噪或集之推之侧火不能烧晋人嘉之起一髙台名曰思烟台种仁夀木木似栢而枝长柔软其花堪食或云戒所焚之山数百里居人不得设网罗呼曰仁乌俗亦谓乌白臆者为慈乌则其类也
　　列仙传　介子推者姓王名光晋人也隠而无名说赵成子与游旦有黄雀在门上晋公子重耳异之与出居外十余年劳苦不辞及还介山伯子常晨来呼推曰可去矣推辞母入山中从伯子游后文公遣数千人以玉帛礼之不出后三十年见东海边为王俗卖扇后数十年莫知所在
　　晋文公亡时陶叔狐从文公反国行三赏而不及陶叔狐陶叔狐见咎犯曰吾从君而亡十有三年顔色黧黑手足胼胝今君反国行三赏而不及我也意者君忘我与我有大故与子试为我言之君咎犯言之文公文公曰嘻我岂忘是子哉夫高明至贤德行全诚耽我以道说我以仁暴浣我行昭明我名使我为成人者吾以为上赏防我以礼谏我以谊蕃援我使我不得为非数引我而请于贤人之门吾以为次赏夫勇庄强御难在前则居前难在后则居后免我于患难之中者吾又以为之次且子独不闻乎死人者不如存人之身亡人者不如存人之国三行赏之后而劳苦之士次之夫劳苦之士是子固为首矣岂敢忘子哉周内史叔舆【舆一作兴】闻之曰文公其霸乎昔圣王先德而后力文公其当之矣【説苑复恩　又韩诗卷三少异　又晋史乘　又吕览当赏篇稍畧】
　　从亡贱臣壶叔曰君三行赏赏不及臣敢请罪文公报曰夫导我以仁义防我以德惠此受上赏辅我以行卒以成立此受次赏矢石之难汗马之劳此复受次赏若以力事我而无补吾缺者此受次赏三赏之后故且及子晋人闻之皆説【史晋世家】
　　晋文公欲合诸侯咎犯曰不可天下未知君之义也公曰何若咎犯曰天子避叔帯之难出居于郑君奚不纳之以定大义且以树誉文公曰吾其能乎咎犯曰事若能成继文之业定武之功辟土安疆于是乎在矣事若不成补周室之缺勤天子之难成教垂名于是乎在矣君其勿疑文公聼之遂兴草中之戎骊土之翟定天子于成周于是天子赐之南阳之地遂霸诸侯【吕览不广】文公二年春秦军河上将入王赵衰曰求霸莫如入王尊周周晋同姓晋不先入王后秦入之毋以令于天下方今尊王晋之资也三月晋乃发兵至阳樊围温入襄王于周四月杀王弟襄王赐晋河内阳樊之地为附庸晋于是始大【史晋世家】
　　晋文公攻原裹十日粮遂与大夫期十日【十日一作五日下同】至原十日而原不下击金而退罢兵而去士有从原中出者曰原三日即下矣羣臣左右谏曰夫原之食竭力尽矣君姑待之公曰吾与士期十日不去是亡吾信也得原失信吾不为也遂罢兵而去原人闻曰有君如彼其信也可无归乎乃降卫人闻曰【卫一作温】有君如彼其信也可无从乎乃降【事见左僖二十五年而此较详】孔子闻而记之曰攻原得卫者信也【韩子外储左上　又晋史乗　又新序卷四畧同】
　　晋文公出亡箕郑挈壶餐而从迷而失道与公相失饥而道泣寝饿而不敢食及文公反国举兵攻原而防之文公曰夫轻忍饥馁之患而必全壶餐是将不以原叛乃举以为原令大夫浑轩闻而非之曰以不动壶餐之故怙其不以原叛也不亦无术乎明主者不恃其不我叛也恃吾不可叛也不恃其不我欺也恃吾不可欺也【韩子外储左又晋史乘】
　　晋文公问于狐偃曰寡人甘肥周于堂巵酒豆肉集于宫壶酒不清生肉不布杀一牛遍于国中一歳之功尽以衣士卒其足以战民乎狐子曰不足文公曰吾弛关市之征而缓刑罚其足以战民乎狐子曰不足文公曰吾民之有丧资者寡人亲使中视事有罪者赦之贫穷不足者与之其足以战民乎对曰不足此皆所以慎产也而战之者杀之也民之从公为慎产公因而迎杀之失其所以为从公矣曰然则何如足以战民乎狐子对曰令无得不战公曰无得不战奈何狐子对曰信赏必罚公曰刑罚之极安至对曰不辟亲贵法行所爱文公曰善明日令田于圃陆【圃陆当即被卢之误声相近耳】期以日中后期者行军法焉于是公有所爱者曰顚颉后期吏请其罪文公陨涕而忧吏曰请用事焉遂斩颠颉之脊以狥百姓【此与传大异】百姓皆惧曰君于顚颉之贵重如彼也而君犹行法焉况于我则何有矣文公见民之可战也于是遂兴兵伐原克之伐卫东其亩取五鹿攻阳胜虢伐曹南围郑反之陴罢宋围还与楚人战城濮大败楚人返为践土之盟一举而八有功【韩子外储右又晋史乘】
　　文公四年楚成王及诸侯围宋宋公孙固如晋告急先轸曰报施定霸于今在矣狐偃曰楚新得曹而初婚于衞若伐曹卫楚必救之则宋免矣于是晋作三军赵衰举郤縠将中军却臻佐之使狐偃将上军狐毛佐之命赵衰为卿栾枝将下军先轸佐之荀林父御戎魏犨为右徃伐冬十二月晋兵先下山东而以原封赵衰五年春晋文公欲伐曹假道于卫卫人弗许还自河南度侵曹伐衞正月取五鹿二月晋侯齐侯盟于敛盂卫侯请盟晋人不许卫侯欲与楚国人不欲故出其君以说晋卫侯居襄牛公子买守卫楚救卫不卒晋侯围曹三月晋师入曹数之以不用厘负羁言而用美女乘轩者三百人也令军毋入厘负羁宗家以报德楚围宋宋复告急晋文公欲救则攻楚为楚尝有德不欲伐也欲释宋宋又尝有徳于晋患之先轸曰执曹伯分曹卫地以与宋楚急曹卫其势宜释宋文公从之而楚成王引兵归楚将子玉曰王遇晋至厚今知楚急曹卫而故伐之是轻王王曰晋侯亡在外十九年困日乆矣果得反国险阨尽知之能用其民天之所开不可当子玉请曰非敢必有功愿以间执谗慝之口也楚王怒少与之兵于是子玉使宛春告晋请复卫侯而封曹臣亦释宋咎犯曰子玉无礼矣君取一臣取二勿许先轸曰定人之谓礼楚一言定三国子一言而亡之我则无礼不许楚是弃宋也不如私许曹卫以诱之执宛春以怒楚既战而后图之晋侯乃囚宛春于卫且私许复曹卫曹卫告絶于楚楚得臣怒击晋师晋师退军吏曰为何退文公曰昔在楚约退三舍可倍乎楚师欲去得臣不肯四月宋公齐将秦将与晋侯兵次于城濮己巳与楚合战楚兵败得臣收余兵去甲午晋师还至衡雍作王宫于践土郑惧使人请盟晋侯与郑伯盟【史晋世家】
　　五月丁未献楚俘于周驷介百乘徒兵千天子使王子虎命晋侯为伯赐大辂彤弓矢百旅弓矢千秬鬯一卣珪瓒虎贲三千人晋侯三辞然后稽首受之【史晋世家】于是晋文公称伯癸亥王子虎盟诸侯于王庭晋焚楚军火数日不息文公叹左右曰胜楚而君犹忧何文公曰吾闻能战胜安者惟圣人是以惧且子玉犹在庸可喜乎子玉之败而归成王怒其不用言贪与晋战让之子玉自杀晋文公曰我击其外楚诛其内内外相应于是乃喜六月晋人复入卫侯壬午晋渡河北归国冬晋侯防诸侯于温欲率之朝周力未能恐其有畔者乃使人言周襄王狩于河阳壬申遂率诸侯朝王于践土【史记晋世家　与左氏小异】
　　孔子读史记至文公曰诸侯无召王王狩河阳者春秋讳之也
　　丁丑诸侯围许曹伯臣或说晋侯曰齐桓公合诸侯而国异姓今君为防而灭同姓曹叔振铎之后晋唐叔之后合诸侯而灭兄弟非礼晋侯说复曹伯于是晋始作三行荀林父将中行先縠将右行先蔑将左行【史晋世家】晋侯渡河北归国行赏狐偃为首或曰城濮之战先轸之谋文公曰城濮之事偃说我毋失信先轸曰军事胜为右吾用之以胜然此一时之说偃言万世之功奈何以一时之利而加万世功乎是以先之【史记晋世家】
　　文公伐宋乃先宣言曰吾闻宋君无道蔑侮长老分财不中教令不信余来为民诛之【韩子外储左又晋史乘】
　　晋文公伐卫入郭坐士令食曰今日必得大垣公子虑俛而笑之文公曰奚笑对曰臣之妻归臣送之反见桑者而盼之顾臣之妻则亦有送之者矣文公惧还师而归至国而貉人攻其地【说苑权谋】
　　列子说符　晋文公出防欲伐卫公子锄仰天而笑公问何笑曰臣笑隣之人有送其妻适私家者道见桑妇恱而与言然顾视其妻亦有招之者矣臣窃笑此也公寤其言乃止引师而还未至而貉人伐其北鄙【又晋史乘】
　　晋文公将与楚人战于城濮召咎犯而问曰楚众我寡奈何而可咎犯对曰臣闻繁礼之君不足于文繁战之君不足于诈【一作仁义之事不厌忠信战阵之事不厌诈伪】君亦诈之而已【足犹厌也】文公以咎犯言告雍季雍季曰竭泽而渔岂不获得而明年无鱼焚薮而田岂不获得而明年无兽诈僞之道虽今偷可后将无复非长术也文公用咎犯之言而败楚人于城濮反而为赏雍季在上【上首也】左右谏曰城濮之功咎犯之谋也君用其言而赏后其身或者不可乎文公曰雍季之言百世之利也咎犯之言一时之务也焉有以一时之务先百世之利者乎孔子闻之曰临难用诈足以却敌反而尊贤足以报德文公虽不始终足以霸矣【吕览义赏　韩子难一畧同末云仲尼闻之曰文公之霸也冝哉既知一时之权又知万世之利　又淮南子人间】
　　城濮之战文公谓咎犯曰吾卜战而熸我迎歳彼背歳彗星见彼操其柄我操其标吾又梦与荆王抟彼在上我在下吾欲无战子以为何如咎犯对曰卜战熸是荆人也我迎歳彼背歳彼去我从之也彗星见彼操其柄我操其标以扫则彼利以击则我利君梦与荆王抟彼在上君在下则君见天而荆王伏其罪也且吾以宋卫为主齐秦辅我我合天道独以人事固将胜之矣文公从之荆人大败【说苑权谋】
　　晋文公施舍振废滞匡乏困救患灾禁淫慝薄赋敛宥罪戾节器用用民以时败楚于城濮【吕览原乱】
　　晋文公与楚人战大胜之烧其军火三日不灭文公退而有忧色侍者曰君大胜楚今有忧色何也文公曰吾闻能以战胜而安者其唯圣人乎若夫诈胜之徒未尝不危也吾是以忧【说苑君道　又见晋史乘又韩诗外传卷七畧同】
　　晋文公与楚战至黄凤之陵履系解因自结之左右曰不可以使人乎公曰吾闻上君所与居皆其所畏也中君所与居皆其所爱也下君所与居皆其所侮也寡人虽不肖先君之人皆在是以难之也【晋史乘又韩子外储左】
　　文公七年晋秦共围郑以其无礼于文公亡过时及城濮时郑助楚也围郑欲得叔瞻叔瞻闻之自杀郑持叔瞻告晋晋曰必得郑君而甘心焉郑恐乃间令使谓秦缪公曰亡郑厚晋于晋得矣而秦未为利君何不解郑得为东道交秦伯说罢兵晋亦罢兵【史晋世家】
　　初晋公子重耳自蒲奔翟去翟过卫卫文公无礼焉【无礼不礼也】过五鹿如齐齐桓公死去齐之曹曹共公欲视其骈胁使袒而捕池鱼去曹过宋宋襄公加礼焉之郑郑文公不敬被瞻谏曰臣闻贤士不穷穷今晋公子之从者皆贤者也君不礼也不如杀之郑君不聼去郑之楚楚成王慢焉去楚之秦秦缪公入之【纳之晋也】晋既定兴师攻郑求被瞻被瞻谓郑君曰不若以臣与之郑君曰此孤之过也被瞻曰杀臣以免国臣愿之被瞻入晋军文公将烹之被瞻据镬而呼曰三军之士皆聼瞻也自今以来无有忠于其君者忠于其君者将烹文公谢焉罢师归之于郑【吕览上徳】
　　史记【郑世家】晋于是欲得叔瞻为僇郑文公恐不敢谓叔瞻言瞻闻言于郑君曰臣谓君君不聼臣晋卒为患然晋所以围郑以瞻瞻死而赦郑国瞻之愿也乃自杀郑人以瞻尸与晋晋文公曰必欲一见郑君辱之而去郑人患之乃使人私于秦曰破郑益晋非秦之利也秦兵罢　史云瞻自杀与国语异
　　纪年　晋文公七年齐师逐郑太子齿奔城张南郑
　　晋文公合诸侯而盟曰吾闻国之昏不由声色必由奸利好乐声色者淫也贪奸者惑也夫淫惑之国不亡必残自今以来无以美妾疑妻无以声乐妨正无以奸情害公无以货利示下其有之者是谓伐其根素流于华叶若此者有患无忧有冦勿弭不如言者盟示之于是君子闻之曰文公其知道乎其不王者犹无佐也【説苑反质又晋史乘】
　　晋文公将伐邺赵衰言所以胜邺之术文公用之果胜还将行赏衰曰君将赏其本乎赏其末乎赏其末则骑乘者存赏其本则臣闻之郄子虎文公召防子虎曰衰言所以胜邺邺既胜将赏之曰盖闻之于子子当赏子虎曰言之易行之难臣言之者也公曰子无辞郄子不敢固辞乃受赏【吕览不茍　又新序卷四　又晋史乘】
　　晋文公使李离为大理过聼杀人自拘于廷请死公曰官有贵贱罚有轻重下吏有罪非子之罪也李离对曰臣居官为长不与下吏让位受爵为多不与下吏分利今过聼杀人而委下吏防其死非所闻也不受命公曰子以为罪则寡人亦有罪矣李离曰法失则刑刑失则死君以臣为能聼微决疑故使臣为理今过聼杀人使百姓怨天下闻之必议吾君诸侯闻之必轻吾国怨积于百姓恶扬于天下权轻于诸侯罪当死君曰弃位委官伏法亡国非所望也趣出无忧寡人之心李离对曰政乱国危君之忧也军败卒乱将之忧也夫无能以事君闇行以临官是无功以食禄也臣不能以虚自诬遂伏劒而死【韩诗卷二　又晋史乘又史记循史传稍畧】
　　新序【卷七】李离曰君量能而授官臣奉职而任事臣受印绶之日君命曰必以仁义辅政宁过于生毋失于杀臣受命不称壅惠蔽恩如臣之罪乃当死君何过乎今离刻深不顾仁义信文墨不察是非聼他辞不精事实掠服无罪使百姓怨怨积于百姓恶扬于天下权轻于诸侯如臣之罪是当重死文公曰吾闻之也直而不枉不可与往方而不圆不可与长存愿子以此聼寡人也李离曰君以所私害公法杀无罪而生当死二者非所以教于国也离不敢受命
　　文公见臼季其庙傅于西墙公曰孰处而西对曰君之老臣也公曰西益而宅对曰臣之忠不如老臣之力其墙壊而不筑公曰何不筑对曰一日不稼百日不食公出而告之仆仆顿首于轸曰吕刑云一人有庆兆民赖之君之明羣臣之福也乃令于国曰毋淫宫室以妨人宅板筑以时无夺农功【说苑建本又晋史乘】
　　晋文公问于咎犯曰谁可使为西河守者咎犯对曰虞子羔可也公曰非汝之讐耶对曰君问可为守者非问臣之讐也羔见咎犯而谢之曰幸赦臣之过荐之于君得为西河守咎犯曰荐子者公也怨子者私也吾不以私事害公义子其去矣顾吾射子也【说苑至公又晋史乘】
　　文公得山之粟而美之欲种之宫中问于冀缺对曰臣尝服稼穑之事矣凡五谷必以种今君所植者末也种之必不能生公曰寡人不慧不知稼穑微子之言惑其不解乎冀缺曰务农重谷国之本也君之言及此晋国之福也【晋史乗】
　　文公种米曽子驾羊【说苑】
　　臼季遇却缺于冀荐于文公晋人美之赋野有蔓艸【子贡诗传入唐风　诗说同诗序思遇时也男女失时思不期而防】
　　晋文公好贤国人美之赋杕杜【诗传诗说同　诗序云有杕之杜刺晋武公也武公兼其宗族而不求贤以自辅焉】
　　晋文君大布之衣防羊之裘韦以帯劔威立于海内【淮南子】
　　晋国苦奢文公以俭矫之乃衣不重帛食不兼肉无几时国人皆大布之衣脱粟之饭【尹文子又尸子】
　　晋文公问政于舅犯舅对曰分熟不如分腥分腥不如分地割以分民而益其爵禄是以上得地而民知富上失地而民知贫古之所谓致师而战者其此之谓也【说苑政理　又晋史乘】
　　晋文公问于士文伯曰三月朔日有蚀之寡人学惛焉诗所谓彼日而蚀于何不臧者何也对曰不善政之谓也国无政不用善则自取讁于日月之灾故不可不慎也政有三而已一曰因民二曰择人三曰从时公曰善乃举善政而行之国大治【说苑政理又晋史乘】
　　文公问箕郑曰救饥奈何对曰信公曰安信曰信名信名则群臣守职善恶不逾百事不怠信事则不失天时百姓不逾信义则近亲劝勉而逺者归之矣【韩子外储左较国语少略】
　　晋文公行地登隧大夫皆扶之随防不扶文公曰防夫为人臣而忍其君者其罪奚如对曰其罪重死文侯曰何为重死对曰身死妻子为戮焉随防曰君奚独问为人臣忍其君者而不问为人君而忍其臣者耶文公曰为人君而忍其臣者其罪何如随防对曰为人君而忍其臣者智士不为谋辨士不为言仁士不为行勇士不为死文侯授绥下车辞大夫曰寡人有腰髀之病愿诸大夫勿罪也【説苑尊贤又晋史乘】
　　晋文公出猎前驱曰前有大蛇如隄阻道竟之文公曰寡人闻之诸侯梦恶则修德大夫梦恶则修官士梦恶则修身今寡人有过天以戒寡人还车而反前驱曰臣闻之喜者无赏怒者无刑今祸福已在前矣不可变何不遂驱之文公曰不然夫神不胜道而妖亦不胜德祸福未发犹可化也还车反宿斋三日请于朝自今以后关市无征泽梁无赋敛赦罪人旧田半税新田不税行未半旬守蛇吏梦天帝杀蛇曰何故当圣主道而罪当死发视蛇臭腐矣谒之文公曰然夫神果不胜道而妖亦不胜德奈何其无究理而任天也应之以德而已【新序卷二　又晋史乘】
　　晋文公出畋前驱还曰前有大蛇高若堤横道而处文公曰还车而归其御曰臣闻祥则迎之妖则凌之今前有妖请以从吾者攻之文公曰不可吾闻之曰天子梦恶则脩道诸侯梦恶则脩政大夫梦恶则脩官庶人梦恶则脩身若是则祸不至今我有失行而天招以戒我若攻之是逆天命也乃归斋宿而请于庙曰孤寔不佞不能尊道吾罪一执政不贤左右不良吾罪二饬政不谨民人不信吾罪三本务不修以咎百姓吾罪四斋肃不庄粢盛不洁吾罪五请兴贤遂能而章德行善以导百姓毋复前过乃退而修政居三日而梦天诛大蛇曰尔何敢当明君之路文公觉使人视之蛇已鱼烂矣文公大悦信其道而行之不懈遂至于伯【新书卷六　又风俗通卷九稍畧】
　　晋文公出猎逐兽砀入大泽迷不知所出其中有渔者文公谓曰我若君也道安从出我且厚赐若渔者曰臣愿有献公曰出泽而受之于是遂出泽公令曰子之教寡人者何也愿受之渔者曰鸿鹄保河海之中厌而徙之小泽则必有九缯之忧鼋鼍保深渊厌而出之浅渚则必有罗网钓射之忧今君逐兽砀入至此何行之太逺也文公曰善哉谓从者记渔者名渔者曰君何以名为君其尊天事地敬社稷固四国慈爱万民薄赋敛轻租税者臣亦与焉君不敬社稷不固四国外失礼于诸侯内逆民心一国流亡渔者虽得厚赐不能保也遂辞不受曰君亟归国臣亦返吾渔所【新序卷二又晋史乘】
　　晋文公田于虢遇一老夫而问曰虢亡亦有说乎对曰虢君断则不能谏则无与也不能断又不能用人此虢之所以亡文公辍田而归遇赵衰而告之赵衰曰其人安在君曰吾未与之来也赵衰曰古之君子聼其言而用其人今之君子聼其言而弃其身哀哉晋之忧也文公乃召赏之【新序卷四又晋史乘】
　　晋文公逐麋而失之问农夫老古曰吾麋何在老古以足指曰如是往公曰寡人问子以足指何也老古振衣而起曰一不意人君如此也虎豹之居也厌闲而近人故得鱼鼈之居也厌深而之浅故得诸侯厌众而亡其国诗云维鹊有巢维鸠居之君放不归人将君之于是文公恐归遇栾武子栾武子曰猎得兽乎而有悦色文公曰寡人逐麋而失之得善言故有恱色栾武子曰其人安在乎曰吾未与来也栾武子曰居上位而不恤其下骄也缓令急诛暴也取人之言而弃其身盗也文公曰善还载老古与俱归【新序卷二又晋史乘】
　　翟人有献丰狐豹之皮于晋文公文公受客皮而叹曰此以皮之美自为罪夫治国者则以名号为罪徐偃王是也以城与地为罪虞虢是也故曰罪莫大于可欲【韩子喻老】
　　晋文公时翟人有献封狐文豹之皮者文公喟然叹曰封狐文豹何罪哉以其皮为罪也大夫栾枝曰地广而不平财聚而不防独非狐豹之罪乎文公曰善哉説之栾枝曰地广而不平人将平之财聚而不防人将防之于是列地以分民防财以赈贫【説苑政理又晋史乘】
　　文公之时宰臣上炙而髪绕之文公召宰人而谯之曰女欲寡人之哽耶奚为以髪绕炙宰人顿首再拜请曰有死罪三援砺砥刀利犹干将切肉肉断而髪不断臣之罪一也援锥贯脔而不见髪臣之罪二也奉炽炉炭肉尽赤红及炙熟而髪不烧臣之罪三也堂下得毋微有疾臣者乎公曰善乃召其堂下而谯之果然乃诛之【韩子内储下一作晋平公事】
</div>
    <div class="pagination">
<a href="春秋战国异辞_page24.html">上一页</a><span>...</span><a href="春秋战国异辞_page20.html">20</a><a href="春秋战国异辞_page21.html">21</a><a href="春秋战国异辞_page22.html">22</a><a href="春秋战国异辞_page23.html">23</a><a href="春秋战国异辞_page24.html">24</a><span class="current-page">25</span><a href="春秋战国异辞_page26.html">26</a><a href="春秋战国异辞_page27.html">27</a><a href="春秋战国异辞_page28.html">28</a><a href="春秋战国异辞_page29.html">29</a><a href="春秋战国异辞_page30.html">30</a><span>...</span><a href="春秋战国异辞_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
