<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 12 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 12 页/共 502 页</h1>
    <div class="content">
○戊戌。上诣永春室、问皇贵太妃安。　　

○谕内阁、此次大学士潘世恩、礼部尚书孙瑞珍、工部尚书杜受田、同保之告病前任云贵总督林则徐。协办大学士户部尚书祁寯藻、保举之病翰林院修撰刘绎。吏部尚书文庆、保举丁忧回籍之前任刑科给事中苏廷魁。工部尚书杜受田、保举之休致前任漕运总督周天爵。礼部尚书孙瑞珍、保举之休致前任兵部侍郎戴熙。户部右侍郎朱凤标、保举之降调前任工科给事中陈庆镛。礼部右侍郎曾国藩、保举之降调前任太常寺少卿李棠阶。均著各该督抚传旨。饬令各该员迅速来京。听候简用。该员等行抵京后。除应行具摺人员外。其余具呈吏部代奏候旨。至大学士潘世恩、与兵部尚书魏元烺、同保之前任福建台湾道降补四川蓬州知州姚莹。著仍遵前旨。赴两淮差遣。俟鹾务办有起色。即行送部引见。　　

○修山东运河、泇河、捕河、上河、四厅堤坝牐座等工从河东河道总督颜以燠请也。　　

○己亥。上诣永春室、问皇贵太妃安。　　

○谕内阁、浙省历届办运。借动库项二十二万七千两。著该漕督巡抚、查明应徵新旧漕白钱粮。严饬各属按限徵解。分别归款。毋任延宕。其办漕经费。既有减船津贴。嗣后不得再行援案动借。以重库项。　　

○谕军机大臣等、据荆州右翼副都统荣玉木□□奏、荆州将军台涌自拾匿名揭帖。并未销毁。又胪列该将军款迹五条。虚实均应彻底根究。著裕泰于军务办理善后完竣。即赴荆州、确切查明。据实覆奏。原摺著钞给阅看。将此谕令知之。　　

○户部议准漕运总督杨殿邦、浙江巡抚吴文镕、疏请洒裁湖属疲帮漕船二十只。从之。　　

○命实录馆副总裁官、刑部左侍郎周祖培、敬谨专勘稿本。　　

○庚子。上诣正大光明殿几筵前、供奠。　　

○诣永春室、问皇贵太妃安。　　

○山海关副都统富勒敦泰、奏报＜口英＞夷船只、驶至老龙头、即日南旋等语。得旨。操演兵丁。应严于平日。不可因有事而现训练。亦不可因事了而疏防备。尔为人明白。此事犹应细心。　　

○塔尔巴哈台参赞大臣成凯等奏、土尔扈特亲王鞥克济尔噶勒、扎萨克头等台吉图布慎克什克等、会同副盟长扎萨克头等台吉喇特那巴咱尔禀称、伊等奉闻大行皇帝大故。当即成服。齐集游牧喇嘛等、讽经四十九日。今复进贡银两马匹。恳在塔尔巴哈台讽经、修作好事。请将其在塔尔巴哈台讽经、及进贡之处停止。此项银两马匹。即给予游牧讽经喇嘛。从之。　　

○改铸福建铜山营参将关防。从总督刘韵珂请也。　　

○辛丑。上诣大高殿行礼。　　

○还宫。　　

○转宗人府右宗人绵勋、为左宗人。以贝子奕缙、为右宗人。　　

○予故宗人府左宗人贝子绵岫、祭葬如例。　　

○上以夏至、祭地于方泽。自是日始。斋戒三日。　　

○壬寅。谕内阁、张芾奏、现出学差、可否比照在京大臣、保举人员等语。张芾系由侍郎外放学政。准其保举。　　

○谕军机大臣等、有人奏、浙江甯绍台道咸龄。前任苏松道时。驻劄上海。惟夷酋之言是听。前年因致书夷酋。措词失当。以致夷船驶入大江。径抵江南省城。后经奏调今职。闻其在浙。仍以纵容夷人为事。且其眷属、竟与夷妇往来等语。办理夷务。原有羁縻之说。究竟该员有无因过于卑谄。致长桀骜之处。该员业经开缺送部引见。著吴文镕一面将该员送部。一面秉公访查。平情据实具奏。毋稍瞻徇回护。将此谕令知之。寻奏、咸龄经理夷务。尚为得体。并无眷属与夷妇往来事。报闻。　　

○癸卯。孝德皇后殡宫月祭。遣官行礼。　　

○谕内阁、御史隆庆等、奏请严禁铸钱违式一摺。宝泉局鼓铸制钱。配用铜铅。轻重向有定式。自应局员随时查验。有轻重不均者。饬令回炉。不使支放之时。临期挑换。兹据该御史等奏称、每月监放八旗饷钱竟有薄小易碎、字样模糊者。每千搀杂数十文。势难逐串查验。而兵丁食用所关。岂容任意以偷减之钱、强为支领等情。因思户部宝泉局如此。工部宝源局其弊略同。嗣后著两局满汉侍郎、督率该监督厂大使等、实力整顿。悉遵定制。毋任草率偷减。如有厚薄大小轻重不符、及文字模糊、磨鑢不精等弊。随时查验。将炉头人等、严行惩办。并将监督等官参处。现在新章甫定。劝惩兼施。该侍郎等、若祗有保举而无参劾。钱法安望有起色耶。懔之。　　

○江苏布政使李璋煜、因病解任。以福建按察使陈阡、为江苏布政使。调甘肃按察使苏敬衡、为福建按察使。　　

○移建江苏白茆河海口石牐于老牐桥。从巡抚傅绳勋请也。　　

○甲辰。夏至。祭地于方泽。上亲诣行礼。　　

○还圆明园。　　

○诣永春室、问皇贵太妃安。　　

○遣官祭关帝庙。　　

○赏太常寺读祝官图桑阿五品顶带。花翎。　　

○乙巳。上诣正大光明殿几筵前、行月祭礼。　　

○诣永春室、问皇贵太妃安。　　

○向夕复诣几筵前、供奠。　　

○以方泽大祀引导错误、革赞引官察杭阿职。　　

○丙午。上诣永春室、问皇贵太妃安。　　

○谕内阁、京仓以放代盘。原以厘剔积弊。著仓场侍郎及各查仓御史。实力严查。如有亏缺霉变情弊。立即据实参办。毋稍徇隐。　　

○谕军机大臣等、前据裕泰奏、拏获首逆李沅发。当有旨、著令遴委妥员、槛送京师。惟思该督摺内、有李沅发于就捦时身受多伤之语。现在天气署热。路途遥远。设该首逆中途因伤身死。转得幸逃显戮。著裕泰详细察看、该首逆可以来京。即遵前旨办理。傥中途虑有别故。著迅速截回。一面奏闻。一面即行正法。以彰国典而快人心。将此谕令知之。　　

○贷湖南凤凰、乾州、永绥、古丈坪、保靖、五厅县苗疆丁佃籽种口粮。

大清文宗协天翊运执中垂谟懋德振武圣孝渊恭端仁宽敏显皇帝实录卷之十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

道光三十年。庚戌。五月。丁未。上诣大高殿行礼。　　

○还宫。　　

○戊申。谕内阁、前饬谕在京部院大臣保举人才。经大学士穆彰阿等、遵旨陆续保奏。按次召见。并令军机处将各该员履历考语。分晰开单呈览。随时披阅。此次特旨保举。原期拔十得五。以昭激劝而广摉罗。即在外任并在籍各员。亦经降旨饬令来京。召见候简。除大学士穆彰阿所保宗室文彩、聂澐、已降旨以京堂录用。并将所保臬司联英、饬令办理盐务、以觇其才外。其余各部院大臣所保内外各员。朕当量材器使。或予内擢。或授外任。自毋庸照寻常升转。以示破格用人之意。至现任学政杜翰、吴福年、丁忧学政龙启瑞、均俟任满服满到京时。由吏部题奏办理。　　

○己酉。上还圆明园。　　

○诣永春室、问皇贵太妃安。　　

○谕军机大臣等、陆建瀛驰奏、查明上海夷情、亲往筹办、并钞录照会呈览一摺。又另片奏、夷酋神色消沮。俟天津船回。即可相机开导。使之回粤等语。该夷此次赴津投文。原不过意存尝试。现在天津委员、既未接收文件。告以江苏业经驰递公文。正言辨论。令其折回上海。已绝其不时赴津之妄念。该夷废然而返。此时如已到沪。该督自当仍遵前旨。相机晓谕。即令挂帆南驶。不致再行肆扰。惟夷情叵测。傥驾驭稍失机宜。即难保不藉端扰及沿海。该督现既亲赴泖湖。与提督福珠洪阿、将设防处所、逐一布置周密。又以阅伍为名。驰赴江海交汇之区。督饬镇将、密为豫备。第念福山一带。已经该督察看筹防。自臻周妥。其后路江口。如防范偶疏。仍应乘虚恫喝。即使船未闯入。而居民已觉惊恐。惟在该督通盘筹画。务令江海各口。防堵悉臻严密。仍示以镇静。不致顾此失彼。方臻妥善。惟山东奏报该夷火轮船、仍往东北一带行走。已谕令盛京将军严防矣。将此谕知陆建瀛、并谕令傅绳勋、福珠洪阿知之。　　

○又谕、寄谕盛京将军奕兴。据陈庆偕奏、查探夷船由登州外洋东北行驶一摺。此次＜口英＞夷之船。于五月初二日自天津开行。于初四日即至山海关。先据该副都统奏报、已起碇驶往西南。乃东省员弁、于初七日在隍城岛瞭望。有火轮船一只。从外洋向东北驶去。该岛为山东与奉天交界。洋面相隔不远。夷情诡谲。恐其欲赴奉天。著该将军等随时查探。密饬沿海文武各员小心防范一俟探明夷船是否实赴奉天。抑或转帆南旋之处。即速奏闻。总当示以静镇。勿令兵民惶惑。该夷在天津演放空炮二十余出。地方官置之不问。该夷技穷而去。将此谕令知之。　　

○朝鲜国使臣成遂默等三人、于西安门内瞻觐。　　

○庚戌。上诣正大光明殿几筵前、供奠。　　

○诣永春室、问皇贵太妃安。　　
</div>
    <div class="pagination">
<a href="清实录咸丰朝实录_page11.html">上一页</a><span>...</span><a href="清实录咸丰朝实录_page7.html">7</a><a href="清实录咸丰朝实录_page8.html">8</a><a href="清实录咸丰朝实录_page9.html">9</a><a href="清实录咸丰朝实录_page10.html">10</a><a href="清实录咸丰朝实录_page11.html">11</a><span class="current-page">12</span><a href="清实录咸丰朝实录_page13.html">13</a><a href="清实录咸丰朝实录_page14.html">14</a><a href="清实录咸丰朝实录_page15.html">15</a><a href="清实录咸丰朝实录_page16.html">16</a><a href="清实录咸丰朝实录_page17.html">17</a><span>...</span><a href="清实录咸丰朝实录_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
