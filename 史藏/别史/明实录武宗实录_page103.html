<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 103 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 103 页/共 127 页</h1>
    <div class="content">　　○己未令查革天下新设抽分处所及禁约各镇守衙门横索助贡等项银两从御史胡文静奏也
　　○辛酉命山东道监察御史林有孚提调南畿学校
　　○壬戌升吏部左侍郎毛澄为礼部尚书
　　○升都察院右都御史王璟为左都御史右副都御史金献民为刑部左侍郎
　　○掌通政司事礼部尚李浩乞致仕许之加太子少保给驿还乡有司给食米月二石役夫岁四人
　　○癸亥广西镇安府土官知府岑流□土等来朝贡马及方物赐宴给赏有差
　　○辽东建州左等卫指挥张家奴等来朝贡马时诸夷洗改原敕职名以觊厚赏事觉仍赏如例
　　○广西泗城等州上林长官司并程县各遣官族岑洪等来朝贡马匹银器以后期减其赏之半惟泗城所贡厚乃全给之
　　○直隶山阳县九龙见色皆黑一龙吸水声数里摄鱼舟及舟中女子至空而堕大雨随注
　　○丙寅怀宁侯孙应爵卒应爵字世勋弘治壬戌袭父泰爵癸亥神机左掖坐营甲子伸威营坐营以宣大有警充左参将听征正德戊辰后府佥书神机五千下坐营寻推神机营提督己巳掌前府印兼提督团营壬申推南京前府掌印专理操江丙子以疾乞归逾年卒赐祭葬如例子瑛嗣
　　○戊辰升吏部右侍郎王鸿儒为本部左侍郎工部右侍郎廖纪为吏部右侍郎礼部右侍郎王王□赞为本部左侍郎詹事府少詹事兼翰林院学士顾清为礼部右侍郎都察院右佥都御史颜颐寿为本院右副都御史
　　○云南新兴州地震大雪雹伤禾稼通海河西嶍峨等县地震坏城楼房屋民有压死者
　　○己巳命礼部尚书李逊学掌詹事府事兼教庶吉士
　　○庚午升赏大同席家湾等处获功阵亡官旗军舍人等朱钦等九十三人有差
　　○  孝庄睿皇后忌辰  奉先殿行祭礼遣驸马都尉马诚祭  裕陵
　　○辛未翰林院编修张潮乞假送母还乡许之
　　○壬申  孝穆皇太后忌辰  奉慈殿行祭礼遣驸马都尉马诚祭  茂陵
　　○升江西按察司副使林正茂为按察使
　　○兵部尚书王琼辞荫子之恩得旨卿运筹建议悉合兵机致诸将成功其子朝翰即铨注锦衣卫衣左所正千户见任管事再不必辞
　　○江西南昌府夜有火自空而陨光焰长丈余饶州府陨火亦如之建昌县有星自东南流至西北光焰烛天天鼓随鸣
　　○癸酉寅时广东增城县有星如斗化为白气而没
　　○左都督刘晖辞免恩荫言臣去岁班师之后获有奇功盖天威所致非臣布置之力也诏不允
　　明武宗毅皇帝实录卷之一百五十终
　明武宗毅皇帝实录卷之一百五十一
　　正德十二年秋七月乙亥朔享  太庙会昌侯孙铭代行礼
　　○升太常寺卿杨廷仪为工部右侍郎管理易州山厂
　　○升山东按察司佥事许逵为江西副使
　　○丙子改工部左侍郎俞琳为礼部左侍郎掌通政司事
　　○改狭西布政司右参政刘安为狭西行太仆寺卿
　　○戊寅  仁孝文皇后忌辰  奉先殿行祭礼遣驸都尉崔元祭  长陵
　　○己卯升工部右侍郎刘永为左侍郎以右侍郎赵璜注补
　　○升狭西布政司左参议孟春为本司右参政
　　○升刑部署员外郎钱宏为山东按察司佥事
　　○降定辽左卫都指挥佥事王宣为指挥同知定边后卫指挥佥事李昂为副千户坐守备不设罪也
　　○初外夷入贡人数有定制自正德八年后始许添贡犯边者率以为辞至是花当子把儿孙请添人入贡兵部议不可令巡抚都御史臧凤等抚谕仍严边备以防侵侮未几把儿孙复请添三十人乃许之
　　○狭西商南县湖广郧阳俱地震
　　○辛巳辽东右参将萧滓调宣府策应因请以锦衣等卫官旗舍余五十八人为参随兵部言边将承调策应者旧无奏带参随例今宣府告匮此曹徒费廪食无益于用且开冒滥之门不宜许诏竟从滓请
○延绥镇巡等官以各路上班官军后期请治都指挥姜奭指挥费楝张龄千户王钦百户王绅并脱班指挥王胤等之罪诏栋等及胤俱逮问奭姑宥之仍夺俸四月
　○令自今亲王府民校逃故者仍旧补役郡王以下徵银雇役从兵部议也
　　○癸未昏刻月犯罚星南星
　　○甲申敕加礼部尚书兼文渊阁大学士蒋冕太子太傅兼武英殿大学士礼部尚书兼东阁大学士毛纪太子太保兼文渊阁大学士于是冕辞曰仰惟  皇上以六曹诸臣多陟宫保而臣叨官内阁每遇常朝立班顾居六曹之下又以内阁中既有师臣矣而保傅之臣尚缺而不备故一时误恩滥以及臣俾之充位惟是保傅之官在文职实为一品非钜勋硕德岂宜轻畀臣实何人乃敢当此且臣以庸劣备员内阁已非所堪今复侥踰超登储傅且又升华殿幄德薄位崇力小任重自犹知其不可人岂谓之当然伏望  皇上察臣子由衷之请施天地从欲之仁与其绩用弗成然后纳之谴责之中孰若罪戾未深姑且措之安全之地收还新命俾守旧官则臣之感戴当不异于承恩荷宠之日矣  上曰朕以卿春坊旧学内阁良臣特加宫傅之衔用称倚毗之意成命已下所辞不允纪亦辞曰我朝设保傅之官初无定职自非文学侍从之旧与夫德望年劳之深者不得以与于此也顾如臣者误蒙  圣恩简入内阁供事受命以来夙夜兢惕冀图报称而性质凡近识虑迂疏既不能积诚献替上沃渊衷又不能随事主持共裨国是冒荣充位窃禄素餐方愧汗之日深复渥音之骤及恩出望外其何以堪况夫职愈崇则责愈重恩愈厚则报愈难称事考能抚心度力尤臣之所大惧也伏望收回新命俾仍旧职以需后效庶几免招物议少逭罪愆  上亦不允
　　○升锦衣卫都指挥使岑玉为都督佥事玉镇守辽东太监岑章舍人也自总旗报捷为署百户累升至都指挥使至是复冒寨儿山堡功乞升兵部为请许之
　　○升庄浪卫带俸都指挥佥事李恺为都指挥同知恺初充右参将分守镇番有罪既准以功赎寻冒大沙河功受赏复陈乞遂升之
　　○锦衣卫百户苏荣从太监张忠自宣大还以获奸细升署副千户寻论偏头关功实授再乞升乃为署正千户时冒功并功请乞无虚日兵曹以文书填委乃别以置一科云
　　○命绥德卫纳级指挥同知彭楧守备环庆地方
　　○乙酉狭西上笆篱等族番人豁牙等来朝贡马匹盔刀等物赐宴并赏彩叚如例
　　○丙戌南京守备太子太傅魏国公徐俌卒俌中山武宁王达之五世孙成化元年袭爵十五年敕奉  孝陵岁祀掌南京左军都督府事弘治九年掌中军都督府事守备南京十三年辞解任许之加太子太傅正德六年仍奉敕守备历任五十余年以疾卒俌性最孝持身廉慎处权贵气刚严不少抑见者莫不畏惮之但忌言凶变有以禨祥绐之者气即索矣讣闻以布粟赙之赐祭葬如例谥庄靖
　　○除大理寺评事沈光大名降司务林华外任时有锦衣卫校卒喧争三法司道上华出不避因杖之校卒语不逊光大复杖而囚之朱宁遂奏校乃执驾人役二人擅辱之违例有旨执光大华俱下锦衣卫狱拷讯且令法司从重拟罪法司拟光大赎杖毕调用华复职乃黜光大为民华降一级调外时厂卫声势赫奕诸司行事少拂其意者辄遭中害校卒每至各部白事呼卿佐为老尊长卿佐亦降颜礼遇之体统陵夷公法掣肘论者每太息焉
○丁亥命巡抚山西都察院右佥都御史李钺回院管事
○升工科左给事中王良佐为狭西布政司左参议
　　○己丑中元节遣驸马都尉马诚崔元林岳祭长陵  献陵  景陵  裕陵  茂陵  泰陵文武衙门各分官陪祭
　　○遣仪宾杨淳祭  恭仁康定景皇帝陵寝
　　○遣内官祭恭让章皇后陵寝
　　○复升镇守宁夏总兵官署都督佥事安国为都督同知初山西偏头关之捷实杭雄安国诸将士功也张忠刘晖等已班师纪功御史刘澄甫乃推功于忠以媚权势止论国军士为重伤给赏国心愧之且不敢以自明乃辞所升都督佥事之命因为其部下重伤者乞升兵部议重伤例虽止赏而国为陈奏甚恳恐非私其所部且国之功亦宜加升诏不许国辞加升为都督同知被伤军士业已给赏矣其令镇巡官存恤之
　　○庚寅命巡抚南赣汀漳等处地方左佥都御史王守仁提督军务先是江西輋贼作乱守仁奏盗贼日滋由于招抚之太滥招抚太滥由于兵力之不足兵力不足由于赏罚之不行乞假以令旗令牌得便宜行事兵部议请许之
　　○初刑部主事方位以挟妓去官至是复夤缘奏辩事下锦衣卫朱宁为言其枉得旨令吏部复录用之后为兴化府通判以赃污被黜云
　　○壬辰  太宗文皇帝忌辰  奉先殿行祭礼遣驸马都尉蔡震祭  长陵
　　○命署都督佥事李隆于右军都督府佥书管事  大学士梁储等言今年四五月以后各处水患非常南京国家根本之地阴雨连绵历两三月不止且又雨中雷击神机营旗竿凤阳  祖宗兴王之地雨久山水骤发临淮天长五河旴眙等县军民房屋尽被冲塌田野禾稼淹没无存老稚男妇溺死甚众苏松常镇嘉湖等府财赋所出之地四五十日内大雨如注夏麦秋稻尽遭渰死淮杨等处又南北襟喉之地自仪真以北至于清河远近一壑茫无畔岸房屋坍塌人畜漂溺难以数计淮安新旧城内驾船行走居民半栖城上河堤决口阻坏船只后帮粮运无计前行湖广荆襄诸处亦以霪雨江水泛涨至若京城内外顺天河间真保定等府骤雨又数十年以来所未有者通州张家湾一带弥望皆水冲坏粮船漂流皇木不知其几且每年粮运就使尽数俱到京通二仓尚虚不足供用今先到粮船既以沉溺后来粮船又未可期况宣大二镇每岁军饷大约用百五六十万今欲查议足勾四五年之用又未知何处而可足其山东登莱等府及辽东地方自春至夏又苦不雨二麦既死秋稼未登水旱之灾并在一时何以堪命窃恐民穷盗起势所必至万一或有如往年刘六刘七齐彦明辈起而倡乱势又不得不调兵征剿而粮草所当先处者也今公私匮竭又将何以处之将来事势诚有大可虑者臣等辅导无状实切忧惭展转以思不能缄默伏望  皇上念  祖宗创业之艰难思今日保守之不易新德勤政以回  天意布德施惠以安人心特敕有司将被灾州县一应徵派尽行蠲免人民量行赈恤更望按前代灾异策免大臣故事将臣等罢归田里别求经济伟才代居重任则臣等今日虽难逭夫瘝官旷职之罪而他日犹幸免夫妨贀误国之诛矣  上不省
　　○吏部等衙门尚书等官陆完等言数日以来闻诸道路皆言  陛下密装治行将自领西官厅人马巡游关塞  两宫不见沮群臣不与知行留不闻部分守卫不闻申儆若果有此或者其未之思乎夫人主之所以奔走四海者威权而已威权不自己出则事变有不可测  陛下一出则号令赏罚必有所付矣号令赏罚既出他人所谓威权者果何在耶试一思之诚可寒心昔我  英宗亲出御虏彼时军马三十余万尚有土木之变  陛下自视今日军马强弱何如往昔而顾欲轻出耶使虏果犯塞惟宜命将御之脱欲亲征以耀武亦当明诏有司饬兵集粮使居者足以守  宗社行者足以固牧圉庶几可耳不报
　　○癸巳以都察院又佥都御史张禬提督鴈门等关兼巡抚山西地方
　　○补荫故刑部右侍郎丁铉曾孙溥为国子生铉死土木之难尝荫其子琥为大理评事孙祯为国子生祯卒溥乞补荫吏部不可内批竟许之
　　○巡按直隶御史张钦言臣职巡视边关敢一言而死人言纷纷谓  陛下欲过居庸关巡行宣大臣意  陛下非事慢游必深愤虏贼也此虏谲诈凶狠惟可命将御之不必自与之角汉高祖经百战之余所统者皆良将且围于白登七日我  英宗不听大臣之言自出亲征遂有己巳之变且匹夫尚不肯自轻  陛下以  宗庙  社稷之身又无太子亲王监国而轻出远游万一不虞将如之何今天下之事言者寒心  陛下不是之思而欲长驱观兵不谋之朝廷而独谋之宫中不议之众人而独断之一已使大小臣工莫知所措恐非保国至计也不报
　　○丙申发太仓银七万两于大同以备军饷又以山西逋欠边粮布花等银计四十五万两有奇命主事龙诰督徵之
　　○夜月犯毕宿右股北第二星
　　○丁酉巡抚顺天等府地方右副都御史臧凤言兹者淫雨连旬山水泛涨所在城郭坍损民居倾坏田禾淹没所存无几上下忧惶莫知所措忽闻  圣驾欲出扈从车骑动以千万更加围猎蹂践垂登之禾  陛下忍以一日之乐而贻百姓一岁之忧哉若临幸关外虏计叵测尤为不可  陛下上承  祖宗之统内奉  两宫之养前星未耀主器尚虚岂宜离九重之安履山川之险万一遇衔橛之变关系利害所不忍言乞以礼自克即诏停止以慰人心不报
　　○复除服阕按察司副使余祜于山东整理徐州等处兵备
　　○先是有旨会计宣大二镇粮草务足主客兵马四五年支用之数户部乃会府部大臣议处条上一山东河南起运临清德州二仓为米十三万石请益以太仓存留米二万石每石收银八钱以十万石补宣府五万石补大同一山西专委布政司官一员督理宣大岁徵粮草额数完足方许回任一两镇屯田岁入亦多宜令抚臣严督屯田佥事管屯都指挥清查劝课依期办纳勿仍前玩愒一河东解盐课银岁解宣府八万两大同五万两今增五万于宣府一山西军职问发立功并文职人等所犯罪因其轻重定为则例俾各纳银给边一发太仓银十万两及遣科道官再查附余十万分送二镇召商上纳粮草一收买粮草须及秋冬收成之时可省官银之半得旨河东盐但遇盐花生发不拘额数尽力捞办分给二镇太仓附余银准动支不必差科道官余如议
　　○戊戌翰林院修撰唐皋乞假归省许之
　　○命万全都司都指挥佥事詹冕于显武营坐营管操
　　○调分守右参将庞隆于南路右参将都勋于西路隆守西路尝失事宣府镇巡官以勋闲骑射议请更调从之
　　○己亥命户部右侍郎郑宗仁兼都察院左佥都御史往宣大二镇总督军饷
　　○增甘肃游击将军武振副总兵郑廉兵各千人振驻庄凉西永廉驻山丹甘州高台镇夷肃州互相策应从巡按御史赵春请也
　　○辛丑总督漕运都御史丛兰奏淫雨为灾淮水泛涨冲决漕堤淹没人畜禾稼乞免工部坐派料价工部议已徵者解部未徵者视灾分数奏请仍以所在桩草银修理决堤从之
　　○掌鸿胪寺事礼部右侍郎吴泰卒泰兖州府单县人由儒士授鸿胪寺序班历主簿寺丞少卿卿正德中升礼部右侍郎仍掌本寺事卒于官赐祭葬泰以喉舌进末附中贵超跻卿贰且言貌举止不称礼官士论鄙之

　明武宗毅皇帝实录卷之一百五十二
　　正德十二年八月甲辰朔  上微服从德胜门出幸昌平外廷犹无知者次日大学士梁储蒋冕毛纪追至沙河上＜锍-釒＞曰臣等昨在阁见午本未散候至申刻始出道路相传以为  圣驾清晨出至教场寻幸  天寿山臣等闻之心胆战惊莫知所措今储嗣未建人心危疑车驾轻出谁与居守又各衙门一应题奏本并太常寺当奏祭  社稷及先师孔子此等礼仪尤为重大不知何所请旨臣等职叨辅导实不遑安谨诣行在俯伏恭请圣驾即回以安人心  上不纳乃还
　　○巡关御史张钦言或传陛下欲出居庸关巡宣大臣惟天子举动所系不小或欲亲征虏寇宜先下诏大廷共议必不得已而出亦宜戒期清道百官扈从今者皆不闻而轻骑潜行万一奸人有假窃  陛下名号欲过关诱引胡人以危  社稷者何以防之臣职守关  陛下即欲出臣万死不敢奉诏是奏达于朝  上亦不闻也
　　○设云南平夷卫儒学从黔国公沐昆请也
　　○授故都御史陈天祥子邦政为锦衣卫百户世袭邦政援父山东贵州杀贼功陈乞兵部议不可特许之
　　○升赏宁夏固原延绥等处有功并陈亡官旗舍人王效等三千六百五人有差
　　○丙午礼部尚书毛澄等言臣等先于七月十八日风闻  皇上将巡郊甸已尝具＜锍-釒＞劝止继知传言之妄方切喜幸今月初二日道路籍籍皆云  圣驾已幸昌平中外忧疑莫知所措臣等窃惟  圣心慎重必不肯远离阙庭特以昌平  陵寝所在霜露之感切于渊衷将欲躬视松楸一展诚孝而已窃计经宿以来礼意已尽原野之外环卫阔疏众心悬悬不胜胆恋伏望思  宗社付托之重念朝廷机务之繁早为旋跸则孝思以伸庶政惟举神灵悦而亿兆宁矣是日给事中汪玄锡御史王潮洎成国公朱辅英国公张仑宁阳侯陈继祖驸马都尉马诚秦安伯张富皆＜锍-釒＞请回銮不报
　　○巡抚湖广右副都御史秦金等言近有旨取鱏鳇鱼秧今湖广频年灾伤川襄泛溢弥漫千里饥者资食菱芡鬻及儿女此令一出贪吏乘之指一科百民其能堪且鱏鳇大者千斤小亦数十百斤生育巨海非池沼中物也借使采取以进物违其性中途必不能活虽罪解送之吏饲守之人亦无所致力秪增怼怨耳不听
　　○丁未释奠先师孔子大学士毛纪奉命行礼
　　○戊申祭  太社  太稷太傅定国公徐光祚奉命代行礼
　　○大学士梁储等言  圣驾远出巡幸臣等至沙河奏请还宫未允臣等忧思迫切罔知攸措伏念居守无人机务至重即日旋驾回京以上解  两宫太后之忧下副中外臣民之望臣等辅导无状不能积诚谏止罪宜万死乞先罢黜以谢天下不报
　　○掌詹事府事礼部尚书兼翰林院学士李逊学翰林院侍读徐缙修撰杨慎等各言在昔人君轻举妄动非事而游则必有意外之悔今  皇天所付之中国在  陛下  祖宗所传之位器在陛下  两宫之孝养在  陛下臣民之覆庇在  陛下奈之何其不重且慎也夫以匹夫之微适百里之外尚且囊衣裘以御寒暑佩弓刀以备盗贼  陛下暴衣露盖曾不顾惜此臣等之所未解也  陛下初谋此行畿内连月大雨及车驾至昌平京城尽日大风杨尘此非偶然盖天心仁爱  陛下欲留止其行也人言纵不足听天意独不可畏乎周穆王穷海远游致有祁招之箴汉武帝深夜微行致有逆旅之辱前鉴不远惟  圣明深念之不报
　　○山东莱州府地震
　　○己酉  上欲出居庸关不果乃自昌平还幸诸御马房
　　○礼部尚书毛澄等言臣等近具＜锍-釒＞请还宫俟命三日乃闻  圣驾还至近郊臣等不胜喜幸以为旦夕得侍  天颜奔趋迎候不遑宁处今者太监萧敬传谕圣意令臣等用心办事勿出迎候臣等仰感  圣慈俯怀竞惕窃惟  陛下承  祖宗列圣之基为华夷万姓之主六师不备远违法宫内无近亲之托外有事变之虞而臣等各守职司不得执覊靮而捍牧圉若銮舆一日不还则臣子之心岂能一日自安哉伏望亟颁旋轸之期永保端居之福时给事中张汉卿朱鸣阳邵锡监察御史李润王尧封李镇成国公朱辅寿宁侯张鹤龄瑞安侯王源都督同知张兰俱＜锍-釒＞请亦不报
　　○夜东方流星如盏色青白起天仓东南行至近浊
　　○辛亥先是传旨以代府临边天气苦寒又将军以下类多不法令廷臣议别择府第迁之于是大学士梁储等言  祖宗以来分封藩国规制已定不宜轻议迁改永乐初宁府自大宁迁江西辽府自广宁迁湖广盖其时百姓殷富府库充实徵发不难况分封未久宫眷不多所居宫室亦易营办弘治间寿王自保宁迁于湖广宫眷亦少又宫室皆已成者仅略修饰而为费已不赀民已愁怨矣今代府十余年前所生子已五百七十余人女已三百余人岁复一岁益加众多比之三府事体大有不同若欲别迁其亲王郡王必须盖造殿宇将军中尉仪宾以下亦须给之房屋今公私耗竭军民困惫不知此费从何出办况营建乾清坤宁二宫大役方兴百需未备若一旦又有此举民力决不能堪非惟逼迫逃亡抑恐激成他变伏望  皇上念国家大计利害不小特赐采纳停止前议天下生灵不胜至幸
　　○壬子大学士梁储蒋冕等复言初六日太监萧敬传谕谓  圣驾一二日即还宫自初六至今又踰四日恭候回銮未有定期中外臣民不胜瞻恋臣等备员内阁义关休戚匡辅无能徒切惭愧伏望即回銮以安众心  宗社生灵幸甚是日户部尚书石王□亦亦以是为言不报
　　○兵部言畿辅今岁水灾异常民穷盗起势所必至请如近例于直隶河间府地方暂设总兵官一员大名等府山东武定等处各兵备官一员从之
　　○宥分守开原太监王秩罪罚参将孙棠俸两月以虏入寇失于防御也
　　○癸丑大学士梁储等言  圣驾远出巡幸经旬未返臣等职忝辅导不获与扈从之列连日出郊迎请未睹  圣颜曷胜瞻恋伏望思  宗社之重寄念居守之无人上体  两宫太后倚望之深下悯中外臣民仰戴之切即日回銮以慰人心臣等不胜待罪俟命之至
○甲寅右军都督府都督同知杨英卒英湖广黄陵县人初袭升万全都司都指挥佥事寻充独石右参将转协守宁夏副总兵会庆府寘鐇叛遣其党撤黄河渡船英方以警出屯杨显堡遂率将士夺之不克走灵州于是升右府署都督佥事充总兵官发延绥官军一千五百人隶焉未几游击将军仇钺谋执寘鐇英密约为内应及宁夏平其部下斩获功最多乃实授都督佥事累升今职挂平蛮将军印镇守湖广地方至是卒赐
○乙卯户部官祭太仓之神顺天府官祭宋丞相文天祥俱如常仪
　　○丙辰晚  上还豹房
　　○丁巳大学士梁储等言昨者  圣驾归自近郊中外人心无不欢庆臣等伏惟  皇上远出旬又三日请于  奉先殿  奉慈殿亲行祭告次诣  两宫诣见  圣祖母圣母然后御门视朝使大小臣工瞻拜  天颜得以遂其依恋之诚自今以后尤望慎重起居勿轻出入以益延国家亿万载无疆之福
</div>
    <div class="pagination">
<a href="明实录武宗实录_page102.html">上一页</a><span>...</span><a href="明实录武宗实录_page98.html">98</a><a href="明实录武宗实录_page99.html">99</a><a href="明实录武宗实录_page100.html">100</a><a href="明实录武宗实录_page101.html">101</a><a href="明实录武宗实录_page102.html">102</a><span class="current-page">103</span><a href="明实录武宗实录_page104.html">104</a><a href="明实录武宗实录_page105.html">105</a><a href="明实录武宗实录_page106.html">106</a><a href="明实录武宗实录_page107.html">107</a><a href="明实录武宗实录_page108.html">108</a><span>...</span><a href="明实录武宗实录_page104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
