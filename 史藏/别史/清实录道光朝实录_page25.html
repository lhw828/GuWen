<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 25 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 25 页/共 848 页</h1>
    <div class="content">
○改铸山东登宁场大使条记。从巡抚钱臻请也。　　

○辛未。上诣皇太后行宫问安。　　

○壬申。上诣昌陵。未至碑亭。即降舆恸哭。步至隆恩殿梓宫前行迁奠礼毕。至燎所奠酒。御更衣幄次。候梓宫升小轝。上奠酒三爵。恭奉梓宫至宝城前芦殿。升龙輴车。奠酒行礼。　　

○诣皇太后行宫问安。　　

○谕军机大臣等、那清安等奏、天津县兴修水利、胥吏藉端需索一摺。已明降谕旨。将天津县知县汪本解任。葛沽司巡检吴学研革职。交那清安等审讯矣。此案天津县书吏谢大年、既有借丈量地亩需索钱文情弊。该县又将先出告示。令家人乘夜潜行揭毁。其事已查有端倪。著即从此彻底根究。该书吏是否与巡检吴学研、通同分肥。知县汪本、有无知情授意之处。确切研讯。分别定拟具奏。至运使陈文骏、据那清安等查明步履强健。并无趦趄迟钝之态。尚堪供职。其壻应姓、在署代管家务。酬应过客。系属情事之常。该侍郎等在津审案。当有数日耽延。访查应姓有无招摇确据。秉公覆奏可也。将此谕令知之。　　

○赏镶蓝旗蒙古副都统巴哈布、花翎。　　

○癸酉。上诣昌陵。未至碑亭。即降舆举哀。步至芦殿奠酒。跪拊梓宫。呼号哀恸。午刻、恭奉龙輴车引绋入宝城。永远奉安于宝床。上恸哭攀恋。叩颡擗踊。逾时始出复于地宫外奠酒行礼。瞻依痛切。退至幄次。涕泣不已。礼臣奏题主届时。上更衮服。诣隆恩殿向上立。大学士托津、曹振镛恭题神主。奉安宝座。上就位。行虞祭礼。銮仪卫官、设黄舆于丹陛。上诣宝座前行礼。恭捧神牌奉安黄舆内。步随至碑亭南。跪送黄舆启行。上瞻恋昌陵。不忍遽离。王大臣环跪固请。上始乘舆。由间道至梁格庄。诣宿次黄幄。恭候神牌黄舆至。奉安行礼。自是每日黎明。上诣黄幄行礼。跪送黄舆启行。由间道至宿次。复诣黄幄行礼。至还宫皆如之。　　

○以大葬礼成。遣官告祭泰陵。泰东陵。并昌陵后土。永宁山之神。　　

○诣皇太后行宫问安。　　

○是日。驻跸梁格庄行宫。　　

○甲戌。上诣皇太后行宫问安。　　

○谕内阁、本月二十三日。皇考仁宗睿皇帝永远奉安。大礼告成。在事诸臣。敬谨襄事。妥协周详。朕于哀痛迫切之中。得以尽诚尽礼。允宜仰体圣慈。优敷闿泽。所有随入地宫之肃亲王永锡、惇亲王绵恺、瑞亲王绵忻、惠郡王绵愉、索特纳木多布斋、玛呢巴达喇、晋昌、穆克登额、禧恩、穆彰阿、均著各再加一级。工部司员讷尔经额、萨炳阿、法克精额、容海、宝善、福绵、马瑞辰、存兴、俱著遇有应升缺出。先行升补。大学士托津、曹振镛、敬举恭点神主礼。肃恭斋洁。俱著晋加太子太傅衔。以广恩施。　　

○又谕、曹振镛等议奏、两淮盐政缉私事宜一摺。两淮引地宽广。与川粤浙闽等省、处处毗连。各邻私四出侵销。致亏额赋。自应加以整顿。著通饬四川、广东、浙江、福建、及山西、河南、各督抚盐政。饬令各官商等、恪守界址。按制行盐。如有越境私贩。及巡防员弁贿纵情弊。立即严拏究办。以杜透漏。至盐枭拒捕。事所时有。地方文武各官。因处分过严。转多讳饰。著即照吏兵二部所议。量从宽减。其拏获人犯。无庸一概解省。分别讯办。以省拖累。所获盐斤等项。即听该兵役自行变价充赏。俾免侵渔。惟是盐务弊窦多端。缉私特其一节。凡官引之夹带。商人之行私。其弊有甚于私贩者。著该督抚盐政等、实力查禁。毋托空言。弊源既清。鹾务自日有起色矣。　　

○命工部左侍郎穆彰阿、为内务府大臣。　　

○赏加总理丧仪王大臣、暨承办昌陵钦工、管理昌陵事务王大臣、官员、礼部、工部、内务府、承办丧仪堂司各官、二级。太常寺随从堂司各官、一级。恭送梓宫及扈从之王大臣、官员、一级。守护昌陵拜唐阿兵丁、半月钱粮。　　

○赏工部尚书穆克登额、左侍郎穆彰阿、花翎。　　

○赏看守黄新庄四处行宫之千总、委千总、额外把总、兵丁等、半月钱粮。　　

○修浙江宋家溇柴塘。从巡抚帅承瀛请也。　　

○是日。回銮。驻跸秋澜行宫。　　

○乙亥。以仁宗睿皇帝孝淑睿皇后神主升祔太庙。先期遣官告祭天。地。太庙。社稷。　　

○上诣皇太后行宫问安。　　

○谕内阁、本月二十八日。恭奉仁宗睿皇帝升祔奉先殿前殿。礼成后。著瑞亲王绵忻、恭请仁宗睿皇帝神牌。贝勒绵志、恭请孝淑睿皇后神牌。奉安奉先殿后殿西室。　　

○改铸福建福宁镇总兵官关防。从巡抚韩克均请也。　　

○旌表守正捐躯河南上蔡县民妇王孙氏养媳趁姐、女毛姐。　　

○贷长芦丰财场灶户修滩银。　　

○赏故越南国贡使吴时位银三百两。　　

○以仁宗睿皇帝孝淑睿皇后升祔太庙。自是日始。斋戒三日。　　

○是日。驻跸半壁店行宫。　　

○丙子。以获德胜门窃木正贼。赏番役赵德兴、八品顶带。　　

○改铸甘肃西宁镇总兵官关防。从总督长龄请也。　　

○是日。驻跸黄新庄行宫。　　

○丁丑。上诣黄幄行礼。恭送黄舆启行后。由间道回京。诣大高殿行礼。命肃亲王永锡、恭代行夕奠礼。　　

○赏沿途恭请神牌黄舆銮仪卫校尉银。　　

○戊寅。命肃亲王永锡、诣黄幄恭代行朝奠礼。寅刻、上御朝服。诣太庙街门外恭俟。神牌黄舆至。上跪迎。至甎城门外。上诣黄舆前行礼。亲捧仁宗睿皇帝神牌前行。瑞亲王绵忻、恭捧孝淑睿皇后神牌随后。入太庙。代行谒列圣列后礼。迺恭捧仁宗睿皇帝神牌。奉安世宗宪皇帝之次。孝淑睿皇后神牌。以次奉安。行升祔礼。如时享仪。礼成。更礼服。诣奉先殿。奉安仁宗睿皇帝孝淑睿皇后神牌于前殿。行礼如朔望大祭仪。　　

○以昌陵享殿奉安神牌。遣惇亲王绵恺、恭代行礼。　　

○诣皇太后宫问安。　　

○己卯。以升祔太庙礼成。颁诏天下。诏曰。朕惟礼重升禋。世室与明堂并祀。诗歌右飨。烈考与文母同尊。衎祖而奏思成。永膺多福。假庙而崇殷荐。以觐耿光。爰沛新纶。丕昭懿榘。钦惟皇考仁宗睿皇帝乾元锡羡。泰运延洪。昊眷凝承。敷贲馨香之治。文谟启佑。绍闻精一之传。毖宸衷于惟几惟康。跻圣敬于有严有翼。亮天工而熙载。轸念民依。申祖制以陈常。肇修人纪。披章引对。日昃恒劳。慎宪省成。时几交敕。敦民俗于还淳返朴。饬官箴于大法小廉。温洛荣河。纪皇猷之底定。星辉云缦。瞻奎藻之为章。助顺三灵。橐弓作颂。抗棱八表。益地成图。缅维谟烈之昭垂。莫罄羹墙之忾慕。作求世德。原合揆于前型。扬厉闳功。宜肇称夫元祀。景万年之福祚。休有烈光。隆九庙之烝尝。昭哉嗣服。皇妣孝淑睿皇后思齐俪圣。厚载符坤。绵茀禄于雎麟。椒闱集庆。式仪型于妫汭。兰掖宣仁。仰寝殿以怀恩。懔几筵之在御。珠邱荐祉。祗承合璧于桥山。玉册陈彝。肃奉升馨于黼构。谨率诸王、贝勒、文武群臣、于道光元年三月二十八日。恭奉仁宗受天兴运敷化绥猷崇文经武孝恭勤俭端敏英哲睿皇帝神位。孝淑端和仁庄慈懿光天佑圣睿皇后神位。合祔于太庙。显承无斁。卜年徵昌炽之庥。遹骏有声。受命笃溥将之庆。念宣光而陈教。宜锡类以推仁。所有事宜开列于后。一、内外大小各官。于从前恩诏后升职加衔补官者。悉照现在职衔。给与封典。一、试职各官。俱准实授。一、贡生监生。仍派大臣官员考定职衔。照旧例送吏部注册。一、各省儒学。以正贡作恩贡。次贡作岁贡。一、贡生监生在监肄业者免坐监一月。一、军民年七十以上者。许一丁侍养。免其杂派差使。一、穷民无力营葬。并无亲族收瘗者。该地方官择隙地多设义冢。随时掩埋。无使抛露。于戏。绥万邦而怙冒。继序毋忘。合四海以尊亲。思皇多祜。惟上仪之懋举。迄用有成。俾大泽之敷施。钦承罔替。布告天下咸使闻知。　　

○谕内阁、那清安等奏、查办天津县吏胥因兴修水利、藉端需索、分别定拟一摺。兴修水利原系便民之举。天津县境内。向有成熟稻田。经该督饬查有无荒废。该县汪本、辄即出示。委令巡检户书。逐段勘丈。该户书谢大年等、即藉端向花户吓诈分肥。是农田未获其益。而闾阎巳不堪其扰。书吏谢大年、张恩铨、冯树棠、首先索诈。俱著发近边充军巳革巡检吴学研、虽未商同勒索。惟于事后收受书吏致送钱文。著照所拟杖七十。其余各犯罪名。俱照所拟分别发落。天津县知县汪本、于胥役藉端滋扰。毫无觉察迨经该督饬禁。复潜毁告示。抽换卷宗虽据讯无故纵情弊。实属溺职。汪本著即革职示惩。失察之天津府知府李蕃、著交部议处。天津道李振翥、著交部察议。总督方受畴、既经风闻各州县书役。有需索滋扰情事。即应派员确查。严究参办。乃仅劄饬查禁。亦有不合。著交部察议。至该省查办营田水利。原应官为劝导。听乡民自行相度开垦。著该督将上年部议章程。刊发简明告示。遍行晓谕。毋任胥役再行滋扰。以杜弊端。　　

○工部右侍郎那清安等奏、陈文骏之壻应姓、委无在外招摇确据。报闻。　　

○庚辰。谕军机大臣等、据庆保等奏、永北大姚两处剿捕情形、并讯问梅依老十供词一摺。永北大姚一带野夷滋事。业巳两月有余。该逆等裹胁煽惑。日益增多。不但蔓延滋患。且恐扰及腹内完善之区现在天气渐巳炎热。永北地方。虽无瘴疠。转瞬雨水盛行。山路险峻。军行诸多不便。该督等因前调官兵不敷分派。现已派调督标、及临元等镇协、官兵二千名。并饬调土练六百余名。雇募练勇九百余名。合之前此陆续调集官兵土练。已有一万数千人。兵势亦不为不厚。该督等固须慎重图功。亦不可怯懦畏葸迁延时日使贼志益张。此时大股贼匪。在阿喇山后之公母二寨、竹林坡一带屯聚。分股之贼。在吉苴芝麻庄等处游奕。该督等请先将芝麻庄一路肃清。再行攻剿公母二寨大股贼匪。滇南距京万里。该督等相机办理。朕亦不为遥制。庆保惟当督率将备鼓励兵练。奋勇剿捕。务期一战成功。迅埽贼氛。勿致边地生民。横被荼毒。是为至要至守备郭荣先、派令扎卡防堵。虽因贼匪猝至。众寡不敌。乃锅帐粮石。全被抢劫。伤亡兵丁至五十余名之多实属庸懦无能。著即革职在军前枷号示众。俟蒇事后再行定拟具奏。其官兵盐菜口粮、及练勇粮台等、一切军需。准其于前此调拨银七万两外。再续提银五万两。交局支用。饬知局员等、撙节办理。勿稍浮滥。事竣核实报销。将此由五百里谕令知之。　　

○又谕、前有旨令罗思举、即赴贵州提督新任。现在云南永北厅、及大姚一带、夷匪滋事裹胁几及万人。不可不速为扑灭。贵州与云南境壤毗连。该提督久历戎行。著接奉此旨。即驰驿兼程速赴大姚军营。帮同庆保、呢玛善、李锦麟、督兵剿办。并著该提督于将弁中、有素知打仗骁勇带兵得力之人。奏明酌带数员。一并驰驿前往以便派充前敌。迅扫贼氛。务期及早蒇功勉副委任。将此由五百里谕令知之。　　

○以故蒙古辅国公萨纳什哩弟布林袭爵。　　

○抚恤琉球国遭风难夷如例。　　

○是月安徽巡抚李鸿宾奏报、接印日期。得旨、尽心办理。又批清查一事。断不可含糊了事。缓急轻重。务要办理得宜。第一要勿瞻徇。勿隐饰。一切嫌怨。皆宜置之度外。汝非无天良之人。非无经济之人。此番受朕委任。若不能尽心报国。成一代之名臣。朕深为汝惜之也。其慎勉之。至于戢暴安良。举贤黜不肖。尤系封疆大吏之专责。必当刻刻留心。秉公办理。始终如一。夙夜匪懈。务期国计民生。两有裨益。三年有成。朕将拭目以待。　　

大清宣宗效天符运立中体正至文圣武智勇仁慈俭勤孝敏成皇帝实录卷之十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光元年。辛巳。夏。四月。辛巳朔享太庙。遣瑞亲王绵忻、恭代行礼。　　

○谕内阁、本日礼部具奏、赏赉朝鲜使臣员役物件。著照例赏给。其马匹一项。恐该衙门以系例赏。漫不经意。率以疲羸者充数。著上驷院堂官留心察看。凡有赏赉外藩马匹。该堂官俱亲自挑选。择其堪以充赏者。照例颁给。　　

○礼部议覆、广西巡抚赵慎畛等、疏请添设兴安县猺民学额。得旨、广西兴安县应试猺童。人数在十人以上。准其酌取一名。二十名至三十名。准其酌取二名。不必作为定额。　　
</div>
    <div class="pagination">
<a href="清实录道光朝实录_page24.html">上一页</a><span>...</span><a href="清实录道光朝实录_page20.html">20</a><a href="清实录道光朝实录_page21.html">21</a><a href="清实录道光朝实录_page22.html">22</a><a href="清实录道光朝实录_page23.html">23</a><a href="清实录道光朝实录_page24.html">24</a><span class="current-page">25</span><a href="清实录道光朝实录_page26.html">26</a><a href="清实录道光朝实录_page27.html">27</a><a href="清实录道光朝实录_page28.html">28</a><a href="清实录道光朝实录_page29.html">29</a><a href="清实录道光朝实录_page30.html">30</a><span>...</span><a href="清实录道光朝实录_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
