<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 264 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 264 页/共 848 页
  </h1>
  <div class="content">
   ○戊戌。上御乾清门听政。　　

○刑部左侍郎英瑞、因病解任。调盛京刑部侍郎海龄、为刑部左侍郎。盛京礼部侍郎特登额、为盛京刑部侍郎。刑部左侍郎凯音布、为盛京礼部侍郎。转吏部右侍郎贵庆、为左侍郎。调礼部右侍郎裕恩、为吏部右侍郎。理藩院左侍郎色克精额、为礼部右侍郎。转理藩院右侍郎那丹珠、为左侍郎。以正红旗满洲副都统宝兴、为理藩院右侍郎。　　

○以光禄寺卿嵩惠、为都察院左副都御史。詹事府詹事穆馨阿、为通政使司通政使。　　

○以内阁学士桂轮、兼镶白旗护军统领。兵部左侍郎常文、兼镶白旗汉军副都统。内阁学士裕诚、署镶红旗护军统领。　　

○修浙江定海镇标米艇船只。从巡抚刘彬士请也。　　

○赈浙江富阳县被水灾民。　　

○抚恤朝鲜国遭风难夷如例。　　

○己亥。上诣皇太后宫问安。　　

○谕内阁、德英阿等转奏、哈萨克汗爱毕勒达等呈恳瞻觐请旨。哈萨克汗爱毕勒达等呈恳瞻觐。具见悃忱。殊属可嘉。惟伊等俱有约束该部落之责。若同来瞻觐。不惟沿途行走人数过多。于该部落等亦无裨益。著俟朕临幸热河之年。德英阿等再行豫为筹度。酌将该汗王等分作数班。由草地前往热河瞻觐。　　

○调镶黄旗汉军副都统武隆阿、为正红旗满洲副都统。以正蓝旗参领国春、为镶黄旗汉军副都统。　　

○以摉捕土匪出力。予广东知县温恭等议叙有差。　　

○庚子。上御懋勤殿。勾到朝审情实罪犯。停决斩犯三人。绞犯三人。余五人予勾。　　

○谕内阁、屠之申奏、遵旨筹议查禁流民出口一摺。前据彭浚奏、盛京边外种地流民甚多。当经谕令屠之申筹议章程。严行禁止。兹据奏直隶水陆关口。定例盘查。本属严密。因道光二三两年被灾较广。以致贫民携眷出口觅食。日积日多。不可不豫为查禁。著照该护督所议。严饬守关各员。谨遵定例查验。持有执照者。始准放行。并通饬各该州县于所属地方。无论乡村僻壤。遍行出示。晓谕民人。不可轻去其乡。仍剀切声明。关禁甚严。勿得懵然前往。徒劳往返。傥该州县晓谕未能周悉。该民人仍或私行偷越。出关时。经守关各员查出系属何州县民人。即将该地方官惩处不贷。其有呈请出口执照者。除实系贸易探亲。同行止一二人者。照例发给外。几携带妻子。迁移家属出口。概不得妄行给照。州县既不滥行给照。关口必须验照放行。毋稍疏纵。至天津、宁河、各海口出洋船只舵水人等。均有例定名数。给发票照。查验放行。并著奉天等处海口营县。凡遇船只收口。逐加查验。如有无照流民。即行严拏治罪。该护督务当遵照奏定章程。饬属认真办理。不可视为具文。日久生玩。　　

○又谕、已革山西榆次县知县陈树猷、于该县考试文童时。究出许阜山、姬珏、传递枪卷。既讯明文字尚未入场。事属未成。即应照例杖责示惩。乃先将许阜山等管押。旋复滥行收禁。迨其父兄呈请捐输。又即提禁开释。虽讯无挟嫌诬拏及婪索等情。实属任意妄为。且于许渐逵等子弟犯事。率准捐输银两至七千之多。尤属骇人闻听。若仅照因公科敛坐赃治罪。律以满徒。尚觉轻纵。陈树猷著发往新疆效力赎罪。以示儆戒。　　

○辛丑。上诣雍和宫行礼。火神庙拈香。　　

○河东河道总督严烺覆奏、滕县十字河一带受淤情形。得旨、挑穵务要认真。断不准受属员朦混。为河督者。非自洁其身。即谓了事。此语要深思时省。　　

○予回疆阵亡陕西都司周之仁、祭葬世职如例。　　

○修山东郯城县沂沐二河堤工。从巡抚琦善请也。　　

○浚山东上河、捕河、运河、泇河、四厅所属河道。从河道总督严烺请也。　　

○缓徵山东临邑、陵、德平、恩、阳信、商河、乐陵、七县被水村庄杂粮。　　

○壬寅、谕内阁、蒋攸铦奏、江广重运漕船。揽带货物过多。请重申禁令等语。所奏甚是。江广重运漕船。向淮跨带竹木。原以御风浪而资贴补。近年以来。帮丁惟利是图。每有逾额多带。或包揽客货。以致运行迟滞。且于过关时。并不照例纳税。必应严定章珞。认真稽查。嗣后江广帮船。于天篷船旁跨带竹木。高宽不得过二尺之外。其在大江行走。定例不准船尾拴缚木筏。若进瓜口运河。或遇水浅。著将例准跨带木植起卸。拴于船尾。抵关时、责成该帮弁丁。将例带土宜竹木。开列清单。呈关查验。该关即给一印票。立刻放行。不得稍有留难。如查有违例包揽多带情弊。即照例押令起卸入官。丁商从重治罪。押运员弁严加参处。傥有径直过关。并不呈单候验者。俟该弁丁船粮到通交完日。由该省总运丞倅查明。禀请究办。现当徵收新漕。来春必须赶早兑开。速抵御坝。前已有旨令讷尔经额咨会各省督抚、督饬各粮道早兑早开。于明年四月初十日以前。全数趱至清江。克期抵坝。以便渡黄北上。著各该抚遵照办理。毋许稍有延误。　　

○谕军机大臣等、御史张曾奏、风闻广东省行使钱文内。有先中通宝、景盛通宝、两种最多。间有景兴通宝、景兴巨宝、景兴大宝、嘉隆通宝、谓之夷钱。搀杂行使。十居六七。潮州尤甚。并有数处专使夷钱。内地奸民。利其钱质浇薄。依样仿铸等语。广东福建滨海地方。俱与外夷接壤。各该夷人通市贸易。自应以银易换制钱。岂可令外夷钱文。公然于内地搀杂行使。且有奸民利其钱质浇薄。依样仿铸。著该督抚严饬所属确切查明。如有前项弊端。立即严拏究办。将此各谕令知之。　　

○修陕西凤县栈道。从巡抚鄂山请也。　　

○癸卯。以恭上皇太后徽号。遣官告祭天。地。太庙。社稷。上礼服御中和殿恭阅奏书毕。上升舆。由右翼门至永康左门降舆。大学士捧奏书由中路前行。至慈宁门。上由东阶升。至门下东旁立。皇太后礼服升慈宁宫座。仪驾全设。中和乐作。上诣正中拜位跪。大学士捧奏书在左旁跪进。上受奏书恭献。授右旁大学士跪接。置正中黄安相。宣读官捧起。跪宣奏书曰。徽音懋著。含章裕绥靖之模。懿范光昭。锡福启昇平之瑞。歌颂允孚于海宇。显扬益著于彝伦。钦惟圣母皇太后道赞乾元。德侔坤载。襄九重之宵旰。燕翼攸隆。极四海之尊亲。鸿规式涣。臣躬膺宝祚。仰被仁帡。敬奉琅函。用彰钜典。伏冀圣慈俞允。俾展微忱。借牙修文。备沐崇恩之覆帱。延禧笃庆。常符嘉颂于升恒。臣不胜惓惓之至。谨奏。上率王大臣官员行礼。礼成。皇太后还宫。诣皇太后前问安。侍午膳。　　

○谕内阁、本日常文自盛京回京。在隆宗门外道旁谢恩请安。竟以汉语陈奏。殊乖体制。清语为满洲根本。似此偶尔奏对。尚且不能。岂复胜管理旗务之任常文著革去副都统。调补理藩院右侍郎。仍交部议处。其兵部左侍郎员缺。著宝兴调补。　　

○又谕、松筠奏、上默特扎萨克旗下之图萨拉克齐违例演剧。请旨查办等语。巴彦巴图尔。系土默特扎萨克贝勒属下之人。乃敢私雇边内戏班。在家演唱。并将蒙古子弟引诱习演。此等恶习。远近均沾。可恶之至。巴彦巴图尔。著摘去顶带。交该署都统亲提审讯。按律定拟具奏。　　

○又谕、那彦成等奏、建设堡卡。酌定分巡驻守章程一摺。前据长龄奏、请裁撤喀什噶尔等城卡伦侍卫。改派绿营官兵驻卡防守。当经降旨准行。并令那彦成查明大小卡伦。应加兵额若干。及如何分布巡防稽查弊窦之处。妥为筹议。兹据奏喀什噶尔、叶尔羌、英吉沙尔、三城。通共卡伦二十处。中间俱有开齐小路。各卡相距数十里至百数十里不等。向来每卡驻兵十名。稽查未能严密。请令各卡伦适中要隘之地。添建土堡及官兵额数。分巡驻守。著照所请、喀什噶尔所属卡伦八处。内喀浪圭、图舒克塔什。乌帕拉特、三卡。为通霍罕等外夷要路。该三卡适中之明约洛地方。著筑土堡一处。遴派得力都司守备一员。管带绿营兵二百名驻守。其贸易亭即建设堡内。并于巴尔昌、伊兰瓦斯、伊斯里克、三卡适中阿尔瑚庄西。及玉都巴什、伊尔古楚、两卡适中之马厂地方。均筑土堡一处。每处遴派得力千把总一员。各管带绿营兵六十名驻守。以上三堡。俱著酌量兵数。添建兵房。其余名卡。各派千把外委一员。带兵十名。专司稽查出入。探信瞭望。及押送来往夷人。与各堡策应。遇有探报事件。就近报明驻堡员弁。派兵接报该城。再于各卡添设满营骁骑校等官一员。各带兵七名。专司查对开齐信牌。逐日踏看有无偷越踪迹。该驻堡之都司守备千总把总。逐日派兵稽查所属卡伦。及小卡开齐路径。间日带兵亲查会哨。至叶尔羌所属卡伦七处。内亮噶尔卡伦。通巴达克山等外夷。库车雅尔卡伦。通克什米尔等外夷。均系要隘。著于该二处各筑土堡。添建兵房。每处安设得力千总一员。各带绿营兵六十名驻守。其余扣什喇普。玉拉里克。奇灵。桑珠。赛里克等五处卡伦。均非外夷必由之路。著各派把总外委等官一员。带兵十五名驻守。其查对开齐等事。与喀什噶尔一体办理。英吉沙尔所属卡伦五处。惟乌鲁克为通各外夷及布噜特要路。著于该卡建筑堡兵房。遴派得力千把总一员。管带绿营兵六十名驻守。其余图木舒克、特尔克齐克、特比斯、铁列克、四卡。各派兵十名。责成驻堡千把总周历巡查。足资控制。至和阗所属卡伦十二处。并不与外夷相通。每卡兵数。著仍其旧。以上各官兵。均著按月更换。并著各该城大臣随时派委大员。带领兵丁。抽查开齐。如查有私越形迹。该管官未能盘获。及匿不禀报者。即行严参惩处。其各守卡官兵。如有偷避潜回。及私放茶叶大黄出卡。或讹索外夷入卡贸易。并禀报迟延不实情事。一经发觉。即按依军法办理。各城所需建筑土堡兵房工费。著归于城工案内汇奏。该部知道。　　

○又谕、那彦成等奏、请设喀什噶尔等三城银库。并按例严定经管章程一摺。回疆南路八城。每岁食茶至少二十余万封。每附茶一封五斤。杂茶以五斤准附茶一封。自嘉峪关至阿克苏。及喀什噶尔。叶尔羌等三城。共四处抽收税课。请于各该三城设立银库。以昭慎重。著照所请、准其于喀什噶尔、叶尔羌、阿克苏、三城大臣衙署内。各设银库一所。专派掌印司员经理。应设书吏。著各该大臣于换防营兵内选择。每城定为额设库吏经承二缺。贴写二缺。专管簿籍。并一切有关库项文案。所需工食银两。准其照例支给。作正开销。惟是各城库贮既多。若不严定章程。必至日久弊生。致滋侵蚀。嗣后各城库项。如大臣中有那移情事。准章京等援例阻止。傥敢故违功令。准章京库吏揭报。照上司逼勒所属那移库项之例治罪。匿而不举者同罪。章京与库吏通司舞弊。亏短钱粮。照监守自盗。不分首从。并赃论罪。章京与库吏舞弊。互相举报。各照监守自盗本例办理。知情不举。照故纵例治罪。各该大臣及章京人等。务当奉公守法。认真妥办。其管库章京。三年期满。由该管大臣查明库项一无弊混。准其咨部议叙。库吏五年役满。考取典吏一名。准其咨部铨选。照回疆珞城额设书吏。道光四年吏部奏定章程。一律办理。俾知惩劝。再各该大臣每遇迁转更调。当造具清册。交代新任。归新任大臣具奏。司员班满。亦造具清册。交代接手司员。由本城大臣造册咨部查核。傥该大臣司员尚未到任。暂署之人。亦应将库官册据查报。分别具奏。如有造报不实、及匿不奏报者。查出从重办理。该部知道。　　

○谕军机大臣等、那彦成等奏、请以黑帽回子之才具明白者挑补伯克一节。向来各城伯克。曾否将黑帽回子一体挑补。若向无此例。该回子阿浑等。既与白帽回子素不相能。今竟补放伯克。白帽回子未必咸相悦服。在我朝抚恤夷众。原无分于种类。惟恐伊等因此更相猜忌。转或别生衅端。著那彦成再行体察情形。筹画周妥。奏闻候旨遵办。将此谕令知之。　　

○以銮仪卫銮仪使联顺、兼镶白旗汉军副都统。京营右翼总兵福泰、署正红旗满洲副都统。　　

○赏回疆因差受伤之乌什阿奇木伯克木萨子迈玛特塔里普、三等侍卫。　　

○铸给喀什噶尔、叶尔羌、英吉沙尔、和阗、四城换防参将游击都司伯克等关防图记。从钦差大臣那彦成请也。　　

○予回疆被害伯克回子阿布都拉里等世职。并免应纳粮赋。　　

○甲辰。恭上皇太后徽号册宝。上礼服御太和殿恭阅册宝毕。奉安于彩亭前行。上升舆随后。由右翼门至永康左门。上降舆。行至慈宁门外。东旁立。册宝陈设于正中黄案。皇太后礼服升慈宁宫座。仪驾全设。中和乐作。上诣正中拜位跪。左旁大学士捧册宝依次跪进。上受恭献。授右旁大学士跪接。置正中黄案。宣读官捧起。跪宣册文曰。尧门笃祜。共球胪万国之忱。姒幄承庥。干羽洽两阶之化。秉璇闱而戢武。区宇欢腾。奉琼册以扬徽。宫庭庆集。钦惟圣母恭慈康豫皇太后陛下。道隆矩地。德备伣天。雝肃垂型。佐皇考重华之治。泰和锡羡。启国家奕叶之谋。兹当边徼之荡平。爰极隆仪之尊显。溯彼窃居蜗角。包容并育于化钧。岂知渐逞狼心。翦戮莫逃于威钺。简师命将。征西张九伐之声。执锐披坚。逐北壮六军之气。负固而孽由自作。羽翼齐摧。捦渠而法有难宽。根株尽刬。比岁运筹旁午。常从定省以垂询。际兹报捷元辰。仰荷圣慈之曲慰。听凯歌于夏甸。颂奏昇平。叨福荫于春晖。功臻耆定。祗承燕喜。宜晋鸿称。镂采镌华。耀文玉精璆之色。嘉声茂实。表橐弓脱剑之隆。谨告天。地。宗庙。社稷。率诸王贝勒文武群臣。恭奉册宝。上徽号曰。恭慈康豫安成皇太后。恪进芝函。肃申葵悃。配坤维而立极。安土敦仁。导颐悦以无疆。成民造福。斯典章所恃重。尤中外所同钦。伏愿景耀宣敷。祥和绥懋。阐元符于兰殿。金石含章。熙洪号于萝图。垓埏衍祉。被四海而轮裳毕集。蕃厘备协殷畴。歌九如而川岳同增。戬谷永陈周雅。臣诚欢诚忭稽首顿首谨言。上率王大臣官员行礼。礼成。皇太后还宫。诣皇太后前问安。　　

○旌表守正捐躯顺天府宛平县民单缄妻李氏。　　

○免乌噜木齐从征兵丁应赔倒毙马匹银。　　

○缓徵盛京宁古塔等处被水灾民新旧额赋。并给口粮有差。　　

○乙巳。恭上皇太后徽号礼成。上御太和殿。王公大臣文武官员行庆贺礼。礼成。颁诏天下。诏曰。朕诞膺景祚。寅绍丕基。敕命于惟时惟几。迪光于无荒无怠。惟期垓埏讫暨。遐迩谧清。昭久安长治之庥。臻累洽重熙之盛。鸿勋既集。庆典宜申。张格尔者。顽梗凶渠。逋逃遗孽。昔高庙荡平伊始。未忍净其根株。维国家休养历年。总未加之摉捕。凶残有种。已邀宽大之恩。苞孽空存。敢外生成之化。而乃妄生逆焰。狡起戎心。肆厥披猖。遂扰莎车之四镇。变由仓卒。且困疏勒之孤军。特遣元戎。恭行天讨。铜符飞递。爰搜健锐之师。?鼓交鸣。并发索伦之旅。飞黄合队。军令严申。太白悬斿。材官率职。当大兵之未集。敌垒先摧。逮精骑之方攻。重围立溃。兼之番酋效顺。伯克输忱。奋偕作以前驱。矢同仇而敌忾。遂以四城克复。三捷全收。进围瓦特之庄。直捣河图之穴。屡攻屡下。象直等于剥肤。弥入弥深。寇已穷于游釜。策筹善后。且抚且攻。兵贵乘虚。以防以捕。时值岁除既届。元日初临。家传爆竹之春声。地响都昙之腊鼓。飞蛾投火。自蹈危机。妖鸟失林。仍归密网。在彼欲收余烬。具有深谋。谁知转战争先。已不旋踵。六师共奋。真堪钜鹿颓沙。万队齐呼。务期楼兰对簿。至困不能斗。先零之气已衰。而穷且仍追。南越之缨遂系。是役也。始自丙戌之夏。迄乎戊子之春。虽地极边陲。兴师实逾万里。而功成神速。蒇事甫阅两年。挽刍粟以常充。士皆夙饱。蠲赋租而屡诏。民不知劳。余一人宵旰单心。诸将士驰驱用命。仰赖上苍眷佑。列圣诒谋。迅奏肤功。缵成戎绩。威扬沙漠。十全之骏烈光昭。喜洽寰区。九塞之烽烟戡靖。乃申报于圜丘方泽。祗告于圣祖神宗。礼展桥山。望崇嶽渎。行受俘之典。举饮至之仪。镌碑铁盖之山。纪绩紫光之阁。第勋懋赏。锡爵酬庸。凡武功远震于遐方。皆慈福溥敷于阖＜?宀禹＞。同申忭悃。敬上徽称。谨告天。地。宗庙。社稷。于道光八年十一月初八日。率王公文武群臣。恭奉册宝。加上圣母恭慈康豫皇太后徽号曰恭慈康豫安成皇太后。安贞协吉。敦仁锡厚载之休。成裕延厘。顺德垂永绥之庆。用光大典。特沛恩施。所有应行事宜。开列于后。一、五岳四渎。应遣官致祭。著照例举行。一、历代帝王陵寝。应遣官致祭。著照例举行。一、先师孔子阙里。应遣官致祭。著照例举行。一、凡岳镇海渎庙宇及历代帝王陵寝。该督抚查看有应行修葺者。动项报销。一、内外文武大小各官。俱著照现在职衔。给与封赠。一、军营自将军参赞至将弁等。其劳绩懋著者。所有革职降留处分。概予开复。其无出众劳绩。而曾身经战阵。所有降级留任处分。亦著加恩宽免。一、国子监贡监及各学教习。俱免监期一月。一、在京满洲蒙古汉军马步兵丁。俱著加恩赏给一月钱粮。一、京城巡捕三营兵丁。著加恩赏给一月钱粮。一、大兵所过州县。除侵盗钱粮及贻误军需外。一切降罚处分。事在恩诏以前者。概从宽免。一喀什噶尔军营前后所调各处马步兵丁。借支行装银两。例应于饷银内分扣还项者。著加恩展限三年。一、满洲兵丁披甲。随征效力。被伤不能披甲及年老有疾退闲者。俱加赏赉。一、伤病回营兵丁。不能充伍者。该管将弁查明本家如有子弟至戚。可以教练差操。即令顶食名粮。免致失所。一、在京刑部及各直省军流以下人犯。并著加恩概予减等发落。一、凡流徙人犯。在流徙处所身故。其妻子情愿回籍者。该地方官报明该部。准其各回原籍。一、满洲兵跟役脱逃。如无偷窃军械马匹等项情事。著照乾隆年间宽免余丁成案。交部一体核拟发遣。一、各省要路桥梁。间有损坏者。地方官查勘应修之处。详报督抚奏明修理。一、各处养济院。所有鳏寡孤独及残废无告之人。有司留心。以时养赡。毋致失所。于戏。锡极敛平康之福。合九有以扬徽。缉熙昭耆定之功。奉三无而覃泽。布告天下。咸使闻知。　　

○谕内阁、太常寺读祝官连贵。初八日恭宣册文。本日宣读表文。俱属妥协。著加恩赏换花翎。并赏给五品顶带。　　

○命惇亲王绵恺在内廷行走。　　

○以三等承恩公智林、署镶白旗汉军副都统。　　

○丙午。谕内阁、前因长龄等奏、近年各处向缎匹库支领布匹。为数加增。降旨令将因何增多之处。查明各该处。由管理三库大臣汇齐具奏。兹据奏称、各处近年支领布匹。因逢典礼。备赏需用较多。尚非漫无限制。至库中向凭印领给发。无从核减等语。缎匹库备用布匹。各该处每年所领。自应接例核实咨取。岂得稍有浮滥。嗣后著礼部工部太常寺光禄寺钦天监理藩院内务府等衙门严饬该司员等。务当于咨取时。将何项布若干匹。系照何例案咨取。何项布若干匹。系于例外增添。详细声明。以凭稽核。并著户部及该管大臣等。督饬司员等严行稽查。移咨查库御史。及稽查三库之江南道御史。逐件详核。毋许浮费。再库中存贮布匹。例应豫备三年之用。何项不敷支放。即应照例派办。不得通融抵补。致滋弊端。銮仪卫成造驾衣裹布。向例以山东布给发。前因库存短少。以江南布抵用。现在江苏商力竭蹷。若仍以此项抵用。未免偏枯。著责成该司员等随时稽察。如山东河南等省布匹。解库迟延。即行咨催解齐。不准再有抵用。至盛京应领三梭布。系备赏贡纳貂皮人等之需。上年所领。较嘉庆年间咨取至多之年。增至二千匹。该处每年所进貂皮。是否增多。著该将军将上年请领本年备用三梭布。因何较前此加增。确切查覆。再行办理。　　

○又谕、前据给事中张鉴参奏、湖广总督嵩孚等、请以黄州府通判周存义升补荆门直隶州知州朦混滥保。请旨核办。当交军机大臣查明具奏。兹据将周存义缘事案由。摘叙清单呈览。该员在地方则亏缺仓库。在河工则贻误修防。屡经获咎。岂可复予升途。周存义著彻回黄州府通判本任。不准升补荆门直隶州知州。嵩孚等具奏原摺。但称其缘事革职。并未将案由详细声叙。且以该员委署钟祥县知县。办理裕如。出具精明勤干考语。实属有心含混。嵩孚、杨健、俱著交部严加议处。　　

○又谕、前据御史王兆琛奏、请饬禁地方佐杂改拨河工。当令吏部查明有无定例。兹据查明、河工佐杂改拨地方。地方改拨河工。向无定例。均由该督抚自行奏明办理。地方河工人员。原准该督抚随时奏明。酌量改拨。但必须人地实在相需。方足以资治理。断不可任意奏调。为属员升补地步。开夤缘奔竞之门。嗣后管河各督抚务当秉公保奏。傥地方人员改拨河工后。于河工有贻误之处。河工改拨地方后。于地方有贻误之处。除将该员按律惩治外。定将原奏之该督抚一并重处不贷。将此通谕知之。　　

○移广西容县大峒墟巡检驻自良墟。从总督李鸿宾请也。　　

○丁未。上诣大高殿行礼。　　

○奉皇太后幸悦心殿。进膳。　　

○谕军机大臣等本日据奕绍等奏、会议富俊条奏派拨八旗闲散赴双城堡屯田摺内。据称双城堡移驻京旗。愿往者少。因该处霜早气寒。岁惟一熟。按户所给熟地十五晌。荒地五晌。人丁较少之户。仅敷糊口。不谙耕耘者。又无帮助耕作之人。请援照乾隆九年初次移驻拉林成案。不必拘定每户给与地二顷之数。如闲散内有能尽力耕作者。按丁酌量给与地亩。或有不能耕作者。准其照拉林章程。在彼附近契买奴仆。报明注于旗户名下。代其耕作等语。现在双城堡情形。是否与从前拉林移驻京旗时势相同。或此次原定章程内。尚有未尽周备之处。致京旗人等观望不前。著博启图等详查妥议具奏。并将现已移驻之三百七十六户所得地亩。按户计口。是否足资养赡。将来生齿日繁。应如何接济。不致缺乏。即饬该佐领等核实呈报。该将军等格查明确。一并据实具奏。将此谕令知之。　　

○命工部左侍郎奕经、上驷院卿福森、会同盛京将军奕颢、及工部侍郎诚端、恭修盛京陵寝宫殿各工。　　

○戊申。谕内阁、前据给事中张鉴奏、朦混滥保一摺。已降旨将周存义撤回本任。嵩孚等交部严议。其另片奏、袁斯凤等朦混捐复等案。现经吏部查明各该员缘事案由。袁斯凤、前在东河黄沁同知任内。因马营坝大工失事。参奏革职。该工合龙后。题准开复。旋据严烺以该员修防全未究心参奏。复行革职。该员在部呈请降捐地方通判。经部奏明。奉旨允准。王士钟、前在江南山清外河南岸同知任内。经魏元煜等以该员年力就衰。办事迟钝参奏。奉旨勒令休致。沈学廉前在江南淮扬道任内。因高堰石工掣塌。该员曾将应堵应放情形。屡禀河督。俱未照办。尚非由于该员贻误。摘去顶带。在工效力。旋经奏请开复。并奏准调补徐州道。至王涑以捐纳知州。在吉地工程处捐办估册。议叙以知州选用。该给事中所奏朦捐滥叙之处。均无实据。俱著毋庸置议。
  </div>
  <div class="pagination">
   <a href="清实录道光朝实录_page263.html">
    上一页
   </a>
   <span>
    ...
   </span>
   <a href="清实录道光朝实录_page259.html">
    259
   </a>
   <a href="清实录道光朝实录_page260.html">
    260
   </a>
   <a href="清实录道光朝实录_page261.html">
    261
   </a>
   <a href="清实录道光朝实录_page262.html">
    262
   </a>
   <a href="清实录道光朝实录_page263.html">
    263
   </a>
   <span class="current-page">
    264
   </span>
   <a href="清实录道光朝实录_page265.html">
    265
   </a>
   <a href="清实录道光朝实录_page266.html">
    266
   </a>
   <a href="清实录道光朝实录_page267.html">
    267
   </a>
   <a href="清实录道光朝实录_page268.html">
    268
   </a>
   <a href="清实录道光朝实录_page269.html">
    269
   </a>
   <span>
    ...
   </span>
   <a href="清实录道光朝实录_page265.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
