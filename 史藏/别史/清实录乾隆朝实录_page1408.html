<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1408 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1408 页/共 1860 页</h1>
    <div class="content">○以奉天辽阳城守尉安临、为锦州副都统。　　

○缓徵浙江归安、乌程、长兴、德清、仁和等五县。本年霜灾地亩额赋　　

○甲辰。上御乾清门听政　　

○谕军机大臣等、本日据步军统领衙门奏、湖北黄州府广济县、已革监生刘经邦、呈控伊嫂张氏、与故夫旌弟刘道高通奸。控县不为审究。反将伊衣顶详革。是以来京呈控等因一摺。细阅原告刘经邦供词。所称张氏年已六旬有余。而刘道高年止三十。则其指为通奸之处。殊非情理所应有。且于该署县是否得赃。袒护被告。又无指实。或系刘经邦、被该署县审出诬控情节。因而逃匿来京。捏词具控。亦未可知。但此事甚小。不值特派大臣往讯。已令刑部拣派明干司官一员。押带刘经邦、驰往湖北会同三宝、秉公查办矣。至所供县役陈皓等、向其称说该署县杨仁誉、系大学士于敏中外甥。能作威福。现今寿诞。何若送银祝寿。可以早完此案。因我不肯。遂将我详革等语。杨仁誉如果有此事。即应查明究治。或系县役招摇指撞。亦当讯实严究。至该署县查审此案。因何不即完结。又该犯有要拏我严审治罪之供。刘经邦是否应行治罪。并著三宝、会同刑部司员。一并审明。据实覆奏。三宝、务须秉公查办。不得稍有瞻徇　　

○以户科给事中图思义、为内阁学士兼礼部侍郎　　

○乙巳。谕、前据浙江提督李杰龙、条奏鸟枪兼用铁砂一摺。据称、每枪装药二钱六分。大铁砂六钱。仍加三钱重铅子一颗。其准头力量。仍与单放相同。若在六十弓以内。上靶愈多。力量愈大。一枪可当数枪之用。请饬各省通行等语。朕时临幸盛京。于途次披阅奏章。即以所言不甚合理。盖鸟枪朕自幼留心肄习。每于山庄。用以获鹿。其火药铅弹。配合催送之法。素所洞悉。素知铅砂不可并用之一枪中。但该提督既有此奏。不可不交部议。曾向军机大臣面谕及之。嗣据该部议覆时、大学士公阿桂留京办事。暂兼兵部事务。议以二钱六分之药。催发九钱重之铅砂。与以一催二之成例不符。随于健锐营内。择施放鸟枪娴熟之官员兵丁。照所奏演放。则百弓至八九十弓。全无著靶。自五六十弓至三四十弓。始间有飞砂著纸。亦不能穿透。随经议驳。并恐该提督、或仅据属员之言。即行入告。或该处官兵。另有别法。可以致远。行令该提督亲加试验。如果与原奏符合。即将该处放枪之弁兵内。择一二人送京演试等语。此议覆摺。朕亦于行在批阅者。因复谕军机大臣云。阿桂果能办事。如此询问。看李杰龙如何措辞。因谕令明白回奏。意该提督必以为误信人言。自行引咎。本不得谓之大过。且提镇奏办鸟枪铅砂。尚属留心营务。并可置之不问。乃该提督覆奏、以为实系屡经亲试。加砂实无碍铅子之致远。并派弁兵三名。携带枪药砂弹。赴部候试。朕随令福隆安、奎林、监视演放。据奏、令送来弁兵施放。于六十弓设立牌靶。每放一枪。看其铁砂、于二三十弓外。多有落地者。连试数枪。靶上只中有一砂。尚未入木。至铅子均未中靶。与该提督所奏。迥不相同。请将李杰龙交部议处等语。朕意如此完结。李杰龙、必尚有后言。且恐外间无识之徒。或疑福隆安等试验。自然傅会阿桂等原议。并恐喜事生风妄逞臆说者。甚以为李杰龙、未经贿通兵部。故既驳其条陈。复抑其技艺。不特无以服李杰龙之心。且有为之抱屈者。其何以示公允。因亲御紫光阁。令该弁兵。面为试验。则所放之枪。与福隆安等所奏无异。众目所共见。李杰龙实无从复行置吻矣。此事虽小。或以帝王不必亲细务。则殊不然。事机之乘。每由小以致大。语云。涓涓不息。将成江河。古圣王所以有谨小慎微之戒也。况鸟枪乃军火重器。本非不急之务。兵可百年不用。不可一日不备。若以此为小节而忽之。必如何方为切要之图乎。朕临御四十三年。事无钜细。必躬必亲。故得纲纪肃清。是非不紊。非好劳。亦不肯惮劳。此为君之所以难也。若明季诸君。狃于燕安之习。一切视为细故。诿之臣下。以致太阿下移。事归权幸。朝臣又各持门户。伐异党同。遂使军政边防。日益堕废。其君终惛然罔觉。因而溃败难支。是以我太祖、太宗、得以乘时举事。创成大业。设彼时为君者。能如朕之乾纲独揽。诸事亲裁。则非但胜国之社。未必遂墟。即辽沈要区。岂能为我祖宗克取乎。朕所以兢兢业业。虽小弗遗。不敢稍自暇逸者。实深有鉴于此也。至李杰龙、尚属可以办事之人。而所见不免卑琐。伊前任处州镇时。曾奏鸟枪所用铅子。不必拘定销三捡七之成例。请尽给兵丁。实用实销一摺。经该部议驳。朕并未加责备。此次所奏铅砂并用。若伊自知错误。亦可不与处分。乃既轻信冒昧于前。又复饰词回护于后。而覆奏之摺。又涉于尚气取巧。难胜提督之任。其浙江提督员缺。著刘鉴补授。李杰龙、仍加恩以总兵衔。往伊犁代刘鉴管屯田事务。将此事始末明白宣示。通谕中外知之　　

○以云南粮储道海宁、为甘肃按察使　　

○旌表守正捐躯江苏丰县民刘路妻张氏　　

○丙午。谕曰、李杰龙、著以总兵衔、管理屯田事务。浙江提督员缺。已降旨令刘鉴补授。但刘鉴尚在伊犁。到任尚需时日。所有浙江提督印务。著李奉尧即赴浙江署理。其寿春镇总兵员缺。著阎正祥前往暂署　　

○谕军机大臣等、据永贵奏、审拟高朴一案、将达三泰拟以斩决。委员解京办理一摺。已批交该部议奏矣。达三泰、系该处办事司员。乃敢怂恿高朴。派累回人。开采玉石。串商牟利。伊即从中婪索多金。实属助恶之尤。情节甚为可恶。伊与高朴之罪。虽斩决不足蔽辜。但律止于此。更难加重。然亦不值解京办理。著传谕勒尔谨、即派大员。前往嘉峪关一带。俟达三泰解到何处。即放该处、将该犯正法。并将其尸骸。抛弃野外。不准收殓。以示惩儆　　

○又谕曰、桑斋多尔济、诸事奋勉。矢心诚恳。今闻溘逝。深为轸恻。著派阿玉玺、前往奠醊。仍赏银五百两、经理丧事。即著土谢图汗车登多尔济。前往库抡。协同博清额办事。其寻常事件。令博清额、掌钦差大臣关防。如遇给俄罗斯文移。著车登多尔济、列名在前　　

○定伯克等官谒见驻劄大臣仪注。军机大臣议覆、嗣后回子伯克等、除回事外。定于每月朔望日、谒见驻劄大臣。寻常不准私谒。其相见仪注。伯克中兼公爵贝勒贝子者。大臣加礼貌。阿奇木、伊沙噶、及四五品伯克。初次谒见。请安。朔望及因公进署。不准叩头。六品以下伯克。大臣初到。公谒准叩头。常时不叩头。土尔扈特王公贝子等、以常礼见。台吉以下。侍坐随行。金川各土目。照屯练礼行。明正各土司。按其品级。照伯克礼行。从之　　

○大学士管云贵总督李侍尧奏、南掌国王准第驾公满之弟召翁、差目具禀。称该国将届贡期。恐道路阻滞。请委员商办等语。查召翁在国擅权。该处不能相容。逃至猛天。常与交沙游匪争杀。今因该国贡期将届。擅请委员往议。实为要约求援之地。当即批令镇道、传谕召翁、将准第驾公满现在何处。何以召翁自称南掌国王。出名具禀。据实呈报。得旨、所办是。知道了。摺内又称、欲即檄询准第驾公满。未便令召翁之人带去。另行递发。又恐召翁窥探。批、所虑是　　

○丁未。上幸瀛台　　

○谕曰、努三、在内廷行走多年。甚属勤慎。今闻溘逝。著加恩派散秩大臣一员。侍卫十员。前往奠醊。并赏银三百两。经理丧事。其一切应得恤典。该部查例具奏　　

○又谕曰、桑斋多尔济病故。伊茔地均在京师。且闻其在时。有意欲来京之语。著加恩赏给乌拉。将伊灵柩送京安厝　　

○谕军机大臣曰、郑大进奏、据祥符县知县杨暨、访获县民刘峨裱褙铺内。刷卖圣讳实录一书。刊有庙讳御名。各依本字正体写刻。殊属不法。讯据刘峨、及买板之李伯行等、仅供称乾隆二十年间。马均璧、将书板四块。书签一条。向刘峨之祖刘振。当钱六百文。后因马均璧病故。积欠工银。即将书板抵给。其买自何人。实不知情。惟阅书内有得于江右藩幕之语。似其书即起于江右。而著书姓名。及刊刻月日。并未开载。已密咨江西巡抚查究等语。此书虽以欲使人知所避讳为名。乃敢将庙讳、及朕御名。各依本字全体写刊。不法已极。实与王锡侯字贯无异。自当根究刊著之人。按律治罪。虽李伯行等、讯系走脚为生。不通文义。即刷卖之刘峨。亦不知此书来历。但书内载有雍正年、得于江右藩幕之语。自无难查考而知。著传谕郝硕、即速查明彼时江西藩司。系属何人。如何得有谕旨。并所延幕友何人。此书确系何人著述刊刻。逐一详晰访查确实。据实具奏。毋得稍存延缓讳饰。将此由五百里发往。郑大进原摺、一并钞寄阅看。仍著郝硕查明。由驿覆奏。并谕郑大进知之。至此书恐有流传各省者。并著传谕各督抚、实力确查。解京销毁。不得仅以具文塞责。寻郝硕奏、查书内传旨。系雍正三四年间颁发。其时江西藩司。系丁士一、幕友无档可查。系飞咨山东巡抚。传讯丁士一子孙。确查另奏。报闻　　

○又谕、昨据德福奏称、锦州协领富伸保、锦县知县雅尔善、于各处商船内。大船每只索银十六两。小船每只索银十两。以临幸办差为名。称系将军弘晌交办。计船九百余只。共凑银一万四千两零。显系该协领等指称诈索。请将富伸保、雅尔善、解京交部。审明治罪等因一摺。此事殊堪骇异。已令福隆安驰驿前往。彻底根究。严密查办矣。因思锦州一带商船。载运赴天津者必多。该协领知县等、如果有藉端科派情事。各船自必众口共传。略一询访。即可得其大概。况明兴平日。尚属能事之人。此案又与直隶无涉。更无难一访而得。著传谕明兴、即就各船。体访锦州文武勒派情形若何。伊等曾出银若干。据实覆奏。勿稍存瞻徇捏饰之心。致干咎戾　　

○以散秩大臣弘晸、为内大臣　　

○旌表守正捐躯陕西盩厔县民马某妻罗氏　　

○戊申。谕军机大臣等、据桂林等奏、查勘广西桂林等属被灾情形一摺。已屡经传谕。其署柳城县谭应麒、止须彻回另换。毋庸置议。亦经明降谕旨。该督等自可遵照办理矣。至永福等五州县。被旱田亩。虽不过一隅偏灾。恐贫民究不免拮据。或有应行酌借接济之处。该督抚、照例妥协办理。仍董饬所属。实力妥办。务使闾阎均沾实惠　　

○又谕、连日盼望合龙之信甚切。兹据高晋等奏、时和驿八堡下埽。至十六日。仅存口门三丈九尺。意谓十七日、准可合龙。乃西坝所又裂缝。溜从埽底翻花。带动门埽。塌去六丈。现在设法筹办等语。已于摺内详悉批示矣。时和驿工程。每次将届合龙。屡有蛰裂之事。固由沙活水深所致。究系其地不宜施工。朕前阅高晋等进到图样。即以该处现筑坝台。不近堤根。无可倚靠。又不将外堤缺口办及。亦未周妥。曾于图内、用朱笔标识。询问高晋等妥筹。伊等覆奏、以为无患。今屡筑不就。自不得不改弦更张。现据高晋等奏、拟将两坝上水头帮宽。另由外越进埽。可期镶压到底等语。较现在施工之处。似较妥协。自应将拟办情形。绘图呈览。朕亦得就图指示。著传谕高晋等、一面赶做。一面详悉绘图贴说。迅速呈进。但既改由外越进埽。自不免略需时日。高晋等、务须董率谙练将备等、上紧如法坚做。仍约计何日可以合龙之处。即行具奏。以慰悬念。此旨著由六百里加紧发往。仍著由驿覆奏。如已合龙。即由六百里加紧覆奏　　

○旌表守正捐躯江苏山阳县民陶顺远女陶氏。河南唐县民白士雅妻赵氏　　

○己酉。上幸瀛台　　

○庚戌。谕、据金简等奏、查办盛京银库亏短银两一事。所有案内应行审究之掌关防郎中彝伦、副关防已升刑部员外郎拉萨礼、前任司库已升大理寺评事傅通、现在京城。又库使亿龄、百禄、亦因请领饷来京。俱著革职。交兵部派员。分别押解前往。交金简等、严审定拟具奏　　

○谕军机大臣等、现有面询伊龄阿之事。著该盐政、即起程迅速来京陛见。务于岁内到京。其盐政印务。照例交运使朱孝纯护理　　

○又谕、据兵部奏、顺省补制额设炮位一案。其交存打箭炉炮八十七位。从前被水冲失。现在刨获未及三分之一。且此项铁质尚新。即遭水冲。何致全行损坏。饬交该督、详查实在情形覆奏一摺。已依议行矣。此项炮位。新铸者多。虽被水一冲。亦不应全行损坏。不堪应用。至于铁质甚重。即大水亦不能冲其远去。况据称顽石堆累之下。刨获二十三位。则其余未获炮位。安和不并埋于顽石之下。自应饬令所属。督率兵役。上紧打捞。务须多获。不得任外省习气。惮劳避事。著传谕文绶、即速委员。实力妥办。毋稍疎懈。仍将如何办理缘由。先行据实覆奏。将此由四百里传谕知之。所有兵部原摺、并著钞寄文绶阅看。寻奏、严饬兵弁打捞。又于下流水石内、挖获沉压炮三位。得旨、览。又批、足见以前未实力　　

○又谕、户部议覆、李侍尧等奏、滇省裁减炉座。撙节铜觔。并查明各铜厂炉欠。分别著赔二摺。已依议行矣。滇省铜觔。关系甚大。近年来因所产不敷所用。督抚等纷纷条奏。无非挖肉补疮之见。迁就因循。迄无善策。该部议覆。亦未实有定见。不过依样葫芦。年复一年。积疲日甚。长此安穷。朕洞悉其情。若非改弦更张。断难行之久远。今年李侍尧来京。以其素能办事。又非沽名市惠之人。可以担当办理。是以谕令悉心筹画。据实覆奏。候朕酌量定夺。勿稍游移。复至日后棘手。此实朕正本清源之至意也。今李侍尧等、于减炉一项。未能将各省岁需铜。实系若干。筹酌减炉匀凑。俾此后各省采买之铜。每岁总无亏短。自应查照部议。妥协筹办。以期永远遵行。至厂欠一项。朕前旨、原令查明旧欠有著者。即勒限追缴。其无著者若干。据实奏闻。朕不难加恩宽免。原欲将旧案核实清理。使将来新案。年清年款。不复丝毫欠缺。以杜挪抵弥缝之弊。计无逾于此者。今李侍尧等所奏。仍未能善体朕意。如将有著无著之项。概令摊赔。仍不脱从前陋习。试问承追以来。已完若干。是名为追赔。不过纸上空谈。有名无实。又复何裨于事。若牵涉现任之员。即按限略完。更不免挪新掩旧。将见旧欠未净。新欠又增。积弊伊于何底。至令现在之上司等摊赔。尤未平允。即如彰宝、钱度、久已查抄家产。无可著追。若将二人名下应赔之项。又摊派现任之李侍尧、裴宗锡、名下代赔。伊等何辜。为其代完赔项。于事理亦未允协。其余皆可类推。若此次查办。仍不能彻底清厘。截然不紊。则李侍尧不得谓之能办事矣。著传谕李侍尧等、将旧有厂欠之项。详悉核查。其有著者若干。即将炉户勒追。如逾限不交。查明家产抵补。未完之项。即于经手原放之员名下著追。无论现任在籍。亦俱勒限追缴。如不能完。即将家赀田产、查封抵补。庶不敢迟回观望。其从前实系无著之项。查明若干。即据实开单奏明。候朕核定。降旨豁免。此后新案。务须年清年款。毋许丝毫拖欠。如仍前牵混。该督抚即行查参。若稍瞻徇袒庇。惟该督抚是问。即著赔亦所应当。朕此次清厘。专在剔除积弊。即或应免无著之项稍多。亦所不惜。李侍尧、不得存帑项为重之心。畏首畏尾。复涉含糊。致负朕谆切训谕之意也。将此由六百里传谕知之。户部原摺并发。仍著即行妥议。由驿覆奏　　

○辛亥。上诣慈宁宫行礼　　

○谕、据索诺木策凌等奏、哈密蔡把什湖种地兵丁、遣犯、收粮在十八石以上。与叙赏之例相符等语。所有蔡把什湖之管屯管遣犯各员弁。著交部议叙。兵丁、遣犯、赏给一月口粮　　

○又谕、据索诺木策凌奏、玛纳斯左右二营、库尔喀喇乌苏、晶河、并提标中右二营、济木萨营、巴里坤营、种地兵丁。每名收获细粮。均在十五石以上。古城穆垒营、种地兵丁。每名收获细粮。在十八石以上。又玛纳斯左右二营、提标中左营、库尔喀喇乌苏、晶河、种地遣犯。每名收获细粮。均在六石六斗以上。巴里坤种地遣犯。每名收获细粮。在十五石以上。均与议叙给赏之例相符等语。所有玛纳斯等处、管屯官弁。及管遣犯官弁。俱著交部议叙。兵丁、赏给一月盐菜银两。遣犯、分别赏给面觔　　

○又谕、嗣后派往西北两路回城、及藏内办事各弁兵。赏借银两。祇准按照品级。借给一年俸饷。著为令　　

○增建直隶新城县白沟河仓廒二十间。从总督周元理请也　　

○壬子。上诣大高殿行礼　　

○谕军机大臣等、户部奏、江苏省报销常平仓谷案内。有漏报开除、及重复开造各款。请交两江总督、彻底清查一摺。已依议行矣。据称砀山等六县。乾隆七年、至二十四年。查有另案支销谷石。漏报开除者六款。又新收项下。重复开造者三款。通共谷三万四千余石。请于此次奏销、补行开除等语。此项谷石。为数不少。节年奏销。俱汇入实存项下。若果系仓贮所有。何此时乃欲彻出开除。若并未实贮在仓。则每年凭何结报无亏。今事隔数十余年。忽行查款开除。其中自不免有亏缺挪移情弊。即各款果无虚捏。而历任承办各员。因何听其迁延至今。始行查改。足见外省吏治不堪矣。高晋、杨魁、现任督抚。即萨载、亦任江苏巡抚多年。均有稽查之责。因何不及早奏明。据实核办。其咎亦属难辞。著将户部原摺、及朕折角处。发交高晋等阅看。令其明白回奏。并著该督等、遴派诚干大员。照朕折角处情节。及户部指驳各条。彻底清查。分别真伪。即据实在情形。具摺覆奏。毋稍袒徇干咎　　

○癸丑。大学士九卿等议奏、徐述夔编造悖逆诗句一案。应照例将各犯、分别戮尸斩决。得旨、逆犯徐述夔、徐怀祖、俱著照议戮尸。即派乾清门侍卫阿弥达、驰驿前往东台县。会同该抚杨魁、监视办理。其沉德潜墓所、应行扑毁之祭葬碑文。并著阿弥达、前往苏州。会同该抚、监看磨毁字迹。并将其石。移弃他处。以昭炯戒。至徐述夔之孙徐食田、徐食书、及列名校对之徐首发、沈成濯、并陶易之幕友陆炎、俱著从宽改为应斩监候。秋后处决　　

○又谕、本日大学士九卿具奏、定拟逆犯徐述夔等一案。已将各犯应得之罪。分别降旨矣。至据称查出徐述夔之传。系沉德潜所作。请将沉德潜从前所有宫衔谥典。尽行革去。其乡贤祠内牌位。一并彻出。及赐祭葬碑文。查明扑毁等语。实属罪所应得。逆犯徐述夔、身系举人。且自其高曾以来。均在本朝食毛践土。厚泽涵濡。乃于所作一柱楼诗各种。敢于妄肆诋讥。狂诞悖逆。实为覆载所不容。至其诗内怀想胜朝之语。无非藉以为名。不可信以为实。即以前明政事而论。并无可以动民系恋者。如洪武开基。严刑峻罚。永乐篡逆。瓜蔓抄诛。士民无不含怨。又如洪武因苏、松、嘉、湖、各府。为张士诚固守。迁怒及民。浮粮加重。寖至末季。徵歛日增。累及天下。民多愁苦嗟怨。此皆见于史册者。有何可以系感之处。而追念不忘乎。至我本朝。列圣相承。爱养百姓。赈灾蠲缓。厚泽频施。而江浙浮粮之额。节经裁减。以除民害。朕践阼至今四十三年。普免天下钱粮三次。普免漕粮二次。其他灾赈之需。动辄数百万。穷檐疾苦。叠沛恩膏。小民具有天良。岂不知感戴。转属念于前朝全无恩德及民者之理。此不过抑郁无聊之人。自揣毫无进路。遁而为此。与匹夫匹妇之自经沟壑无异。而读书失志之徒。遂托言怀想前朝。以为万一败露。犹可藉以立名。肺腑真可洞鉴。此等鬼蜮伎俩。岂能匿于光天化日之下。若无知者、以此辈为真有追怀故国之思。转为若辈所愚矣。至伊子徐怀祖、敢将伊父逆词。公然刊刻。均属罪大恶极。乃沉德潜所作传内。称其一柱楼编年诗已付梓。并云品行文章皆可法。是沉德潜、于徐述夔所作悖逆不法诗句。皆曾阅看。并不切齿痛恨。转欲为之记述流传。尚得谓稍有人心者乎。又伊传内称、徐述夔之从弟赓武、妄罹大辟。阅十七月而冤雪之语。因命萨载等、查阅原案。则系乾隆元年。有泰州民缪照乘、与缪又南之妻蒋氏通奸。商同勒死亲夫。蒋氏因曾被徐赓武刁奸怀恨。是以到案、供指徐赓武同谋。后经审出实情。拟以枷杖完结。徐赓武、刁奸妇女。本属有罪之人。沉德潜转为之论叙称冤。身为大臣。不应颠倒是非若此。沉德潜、自中式进士。及选入翰林时。朕因闻其平日学问尚好。格外施恩。又念其留心诗学。且怜其晚成。是以不数年间。即擢为卿贰。又令在尚书房行走。而伊自服官以来。不过旅进旅退。毫无建白。并未为国家丝毫出力。众所共知。及乞休后。复赏给尚书衔。晋阶太子太傅。并子在籍食俸。恩施至为优渥。沉德潜、理宜饬躬安分。谨慎自持。乃竟敢视悖逆为泛常。为之揄扬颂美。实属昧良负恩。且伊为徐述夔作传。自系贪图润笔。为囊橐计。其卑污无耻。尤为玷辱搢绅。使其身尚在。虽不至与徐述夔同科。亦当重治其罪。令伊业已身故。不加深究。然竟置而不论。俾其身后。仍得永受恩荣。则凡在籍朝绅。又将何所警惕乎。著照所请、将沉德潜所有官爵。及官衔谥典。尽行革去。其乡贤祠牌位。亦一并彻出。所赐祭葬碑文。现派阿弥达前往。会同杨魁、查明扑毁。以昭炯戒。将此通谕中外知之　　

○又谕曰、锦州协领富伸保等、科敛船户银两一案。弘晌应解任质审。所遗盛京将军。著福康安调补。吉林将军。著和隆武调补。福康安接奉此旨。即赴盛京将军之任。若前案未经完结。福康安、即会同金简审办　　

○谕军机大臣等、据福隆安奏、廿四日驰抵锦州。传集协领富伸保等讯供。已据称、总局协领托恩多、七十一、曾向说令其帮助。他处亦俱如此。遂与知县雅尔善、商令向铺户及货船、凑解万余两。并非将军弘晌面交。想来亦无不知等语。其事已属有据。实大奇事。朕看弘晌平日办事。颇为结实。其在盛京。亦甚体面。方以为将军得人。并可经久任用。昨德福奏至。朕尚疑信参半。连日心绪为之不怿。今福隆安甫至锦州。即查有端绪。虽其中详细。尚须拘众研讯。而大局已定。弘晌即难辞咎。殊出朕意料之外。如此、尚用何法以观人乎。朕亦不能自信矣。但事已至此。不得不彻底根究。并不能因其系近派宗室。及平日能事之故。稍为姑容。已另降清字谕旨。将弘晌解任。交福隆安、会同金简、秉公严讯办理。并有旨将福康安、调补盛京将军。和隆武、调补吉林将军。并谕令福康安、即驰驿速赴新任。如福康安到盛京时。此案尚未审结。即著会同福隆安、一并查审。至雅尔善所供、凑银一万两。除送盛京六千两外。余四千两。是因公用了。俱有帐目可查等语。此四千两。既称有帐可查。即应查其何项公事。用银若干。是否符合。伊等有无从中染指。逐一查明核实。方可凭以定罪。其所交盛京银六千两。亦当查明何项用银若干。务令水落石出。分别办公入已。据实确查。方成信谳。又据富伸保供、他处俱如此办理。自属实情。福隆安等、务将各处详悉查明。一体讯办。勿使稍有匿饰隐漏。至朕此次巡幸盛京。非若前两次行围宴赉可比。该将军等、并无糜费之处。何至派及铺户货船。即或该将军、有私行应酬、馈送礼物之事。亦应伊自行解囊。朕所赏银五千两。尽足敷用。何至藉端派累。且朕在盛京。曾将办差有无科派。面询弘晌数次。伊皆奏称、并无丝毫科派。今既有此情弊。朕面询时。何不据实奏明。尚敢心存欺饰乎。著福隆安等、将此一节。切讯弘晌、令其据实供明。勿再涉欺罔。致干重戾。又弘晌曾参奏德福。案情甚轻。而勘语甚重。似弘晌彼时。已知德福欲举发此事。故为过甚其词。冀朕或将德福加罪。或将其调开。则伊等派银之案。可以不致败露。若弘晌居心如此。则是敢于取巧弥缝。其罪更重。亦著福隆安等、将此一节。详切讯明覆奏。至各船派银一事。朕以该处船只。往天津贸易者多。无难访问得实。已传谕天津道明兴、查明覆奏。似亦可得其底里。兹据明兴奏称、商人赴锦县、籴买杂粮船只。载运至津。俱泊海河一带。即密饬天津县李汝琬、前往查传由锦县回津之商人杨钊等二人。又坐商冯廷元等六人。隔别查讯。据供、本年六月间。有两处马头开行之蔺耀章、孙胜一等、声称锦县与协领。以办差为名。每一照票。索银二十四两。各商始犹观望。至闰六月初。恐误进口售卖之期。公议每大船一只。出银十六两。小船一只。出银十两。交该处各行家收送。凡天津商船。俱照数交出。方能得票开船。众供如一。惟按船核计。尚不及所索之数。据供、该处马头。尚有江南、山东、福建、广东、等省货船。是以银数不符等语。更为确凿可据。著将明兴原摺、及供单。钞寄福隆安等阅看。查明供内应讯之人。即行传集到案。讯问确情。与富伸保、雅尔善、质对明确。据实具奏。又据金简奏、银库亏缺银两一案。又究出库丁杨国宗等、陆续偷银。并分给库使那亲等弊。拟仍先回盛京办理等语。现在福隆安、因盛京科敛之案。驰赴该处查办。所有银库一案。亦著福隆安、会同金简等、一并查审。此旨著由六百里加紧发往。仍将查讯情节。由驿加紧覆奏　　

○甲寅。上幸瀛台　　

○谕曰、鄂勒哲依鄂罗什呼、在乾清门效力多年。今闻溘逝。殊堪悯恻。著加恩赏银一百两。经理丧事。其厄鲁特总管员缺。著阿布什补授。阿布什所遗翼长员缺。著们都补授　　

○谕军机大臣等、昨据福隆安奏、查讯锦州科派一案。协领富伸保、知县雅尔善、俱已供认。而天津道明兴覆奏、传唤自锦州来津各船。讯得大小船只出银之数。尤为确凿。已谕令福隆安等、详悉查讯矣。至船户等所供。尚有江南、山东、福建、广东、各省货船等语。此等客船。自皆往他处运贩。未必尚在锦州。而马头俱有开行之人。一经拘唤。无难得实。著福隆安等、即速唤齐。确切查讯。务得实情。仍核计所派之数。与富伸保所称凑银一万余两原供。是否相符。悉心核实。勿令稍有支饰。又富伸保等供、并有向铺户凑银之事。因思盐当商、及大小铺户。各处皆有。锦州如此。他处可知。并著福隆安等、将各处逐一确查。毋使遁饰漏网。至所派之数。务令经手承办之员。逐条开出。何项公事。用银若干。不许丝毫欺罔。其无项可开者。即该员藉端中饱无疑。各城派项。俱令如此画一开明。其为办公入已。更属截然不紊。自不能稍有牵混。又如所供送盛京银六千两。仍应讯之富伸保等、其银如系交总局查收。即应严讯总局协领托恩多、七十一、将此项银两。办何公事。动用若干。据实开出。其用有余剩者。或仍存总局。或交将军弘晌查收。弘晌曾否与伊等。将所用银数核算。至锦州一城。已有六千两。其余各城。交盛京者、各有若干。并著托恩多等、一倒开明。则弘晌之有无染指。底里毕露。更不能稍为诿卸矣。又近据弘晌、富察善等会奏、开原等十四城修道旗夫呈称。伊等世受抚育之恩。非民夫可比。且自十九年东巡后。迄今已逾二十余年。略尽微忱。效力道路。分所当为。兹又蒙恩免地粮一半。何敢以分所当尽之差。冒领工价。兹据承德等十二州县修道民夫呈称。身等虽系民籍。安居奉省。沾沐皇恩。今逾二十余载。驾临一次。修理道路。均系乐效。况既蒙恩蠲免赋课。今复蒙格外仁慈。降旨给价。情难自安。亦不敢领夫价各等语。修理道路。所费本属无多。而该处旗民。以相隔二十余年。办差一次。分所当然。且又蒙恩蠲免。不敢复领夫价。其急公奉上。均出诚心。深有合于执役子来之义。自可俯如所请。已交部议奏矣。此项夫价。既经弘晌等奏明、旗夫民夫。均不敢支领。则伊等科派银两。自不便复指此项开销。而除此一项。又更有何烦费。必须敛银贴办。其故殊不可解。福隆安等、即当就此情节。确切严讯。务得实情。先行具奏。仍将应查各处之事。详细确查。毋稍疎漏。将此由六百里加紧传谕知之。仍即将讯得实情。迅行由驿加紧覆奏　　

○兵部议准、热河副都统恒秀奏、嗣后热河、古北口、佐领防御等缺。先尽本翼人员送补。如不得人。准于左右两翼内拣选。拟定正陪保送。从之　　

○补行吉林乾隆四十二年军政。卓异官三员。罢软官一员。年老官十四员。才力不及官五员。分别议叙处分如例　　

○以山海关副都统扎什扎木素、为宁夏将军。原任黑龙江副都统都尔嘉、为山海关副都统　　

○乙卯。谕军机大臣等、近日盼望合龙。昼夜悬切。昨据高晋等奏、时和驿八堡进埽情形。并绘图呈进。已于图内、用朱笔标识批示矣。今思口门愈窄。河底愈深。溜势愈急。若仅照常式进埽。显与水争。自不免费时劳力。保不将西坝之埽。酌收向东。东坝之埽。酌展向西。使为兜袖之势。则急溜至此。或成回溜。合龙自应较易。因于仿存图样内。用朱笔标记。圈出即可合龙之处。著发交高晋等阅看。如此旨到时。已经合龙固佳。否则照朕标记之图。悉心妥酌为之。又今年八月间。偶忆裘曰修曾言。下埽渐近中泓。颇难著力。遂每埽系以大铁锚八只。便可直坠到底。其说似为近理。曾传询高晋等、是否可行。旋据高晋等覆奏、从前下埽。原有用锚之说。非特多费。抑且耽延时日。近年堵筑。总不用锚。且河工谚语云。下埽无法。全凭土压。故每埽惟用绳橛钩绊。埽既下水。即用层土层柴追压。自然到底。高晋屡次堵筑漫口。皆如此办理等语。朕以高晋于河工堵筑机宜。最为熟练。所言自属可信。遂听其办理。乃时和驿八堡工程。于将届合龙时。屡有蛰塌之事。自系所下之埽。根脚不坚。以致合龙期日屡展。耽延不为不久。且昨日奏到之摺。云金门水深七丈以上。一埽落水。随即加镶。一昼夜尚未到底等语。可见层土层柴追压。亦不能实在得力。今口门不及十丈。需埽无多。而溜紧底深。急切不能到底。或可仿每埽用大铁锚八只坠下之法。铁性沉重。著底较易。且蛟龙畏铁。古人治水多用之。而所存口门不宽。为费亦甚有限。姑试为之。似亦有益无损。此旨到时。如已经合龙。自属甚善。若尚未得手。即将图内所指东西兜袖。及铁锚坠埽之法。迅速酌行。朕办事从无成见。高晋等自亦不回护前说。惟伫盼合龙喜信。以慰廑念。将此由六百里加紧传谕知之。若已合龙。亦速加紧覆奏　　

○丙辰。上诣大高殿行礼　　

○谕、刑部议、吴云章活埋小功堂侄吴狗俚一案。以吴云章律应拟绞监候。因年逾八十。照律声请收赎。此固按律也。而于情理未为允协。族中卑幼为匪。如果肆窃异族财物。贻害乡邻。有伤合族颜面。为尊长者。管教不从。激于公忿。因而致死。情自可原。或其人年逾八旬。亦可按律收赎。今细阅此案。吴狗俚、曾窃吴云章家衣被。又曾窃吴应元家工人棉被。闻喊携赃而逸。经吴应元、吴应文、寻获。用草绳反缚其手。拴系堂柱。报知吴云章。走至训斥。欲俟次早送官。吴狗俚闻言混骂。并称官府不过枷责。将来回家。必将吴云章、吴应元、吴应文、三人杀害。并放火洩忿。吴云章、恐日后反遭毒手。主令吴应元、吴应文、将吴狗俚。活埋除害等语。是吴云章等之致死吴狗俚。并非为除族中窃匪之公心。实系欲免已家受祸之私见。情事显然。不应置之不论。且吴云章、系吴狗俚小功堂叔。吴应元、吴应文、亦系吴狗俚缌麻服叔。若以睦姻任恤之道而论。均为赡族所应及。如果吴云章等。于其侄时相周济。何致吴狗俚行窃其家。所以同族相盗。较盗取他人者。罪得稍减。亦此意也。乃刑部于此案。将主使之吴云章、既以年老收赎。其听从下手之吴应元等、又仅照为从拟流。是吴狗俚之死。竟无一实在拟抵之人。岂为公当。且吴狗俚虽下流不堪。其罪不至于死。而登时活埋。情殊惨忍。即谓吴云章律应收赎。亦应于吴应元、吴应文、二人内。择其情节稍重者。拟以绞候。然此等至秋审时。罪原不至予勾。何不律以死者有抵。庶可杜擅杀之端。兼足维敦睦之谊。今刑部如此议覆。岂得为谳狱之平。著将此本、发还刑部等衙门。另行定拟具奏。并将此通谕知之　　

○旌表守正捐躯四川梓潼县民吴兴女吴氏　　

○是月。署两江总督江南河道总督萨载等奏、镇洋县境内刘河。为太湖下游。藉资宣洩。现在河身淤浅。应自该处西陈门泾上头起。至王家港止。兴工疏浚。照例借帑估挑。于沿河民田。分年摊徵归款。报闻　　

</div>
    <div class="pagination">
<a href="清实录乾隆朝实录_page1407.html">上一页</a><span>...</span><a href="清实录乾隆朝实录_page1403.html">1403</a><a href="清实录乾隆朝实录_page1404.html">1404</a><a href="清实录乾隆朝实录_page1405.html">1405</a><a href="清实录乾隆朝实录_page1406.html">1406</a><a href="清实录乾隆朝实录_page1407.html">1407</a><span class="current-page">1408</span><a href="清实录乾隆朝实录_page1409.html">1409</a><a href="清实录乾隆朝实录_page1410.html">1410</a><a href="清实录乾隆朝实录_page1411.html">1411</a><a href="清实录乾隆朝实录_page1412.html">1412</a><a href="清实录乾隆朝实录_page1413.html">1413</a><span>...</span><a href="清实录乾隆朝实录_page1409.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
