<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 181 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 181 页/共 505 页
  </h1>
  <div class="content">
   ○甲午。谕议政王军机大臣等、乔松年奏、扶逆就殄。皖省贼踪净尽。并陈现办情形一摺。发捻各匪。前经僧格林沁等督军追剿。受降十余万众。旬日之内渐就廓清。惟扶逆陈得才一股。尚在后路。经蒋凝学一军自楚追及。叠获胜仗。杀贼甚众。收降三万余人。僧格林沁亦由霍山派兵进击。该逆前后受敌。计穷服毒身死。蒋凝学将该逆尸身□□穴□又□获。送至僧格林沁军营查验。皖北一律肃清。此股发逆。窜扰楚皖陕豫。及已十年。陈得才曾扰苏州。尤属著名巨匪。现在计穷身死。洵足寒贼胆而快人心。所获是否陈得才正身。即著僧格林沁查明具奏。发逆渐就殄灭。惟捻匪陈大＜?氵喜＞、张总愚、两首逆。前据僧格林沁奏、俱在英霍潜太一带山内伏匿。已飞咨乔松年一体□□穴□又□拏。仍著僧格林沁、乔松年、严饬该处带兵将弁。分投□□穴□又□缉。务在必获。前据官文奏称、贼之前队已至德安。已令李成谋绕前截击。皖省现无贼踪。著乔松年督饬蒋凝学等军。驰赴楚境。会合夹击。以收聚歼之效。豫省距楚较近。前据张之万奏、贼由英山扰及商城边界。复由蕲水偪近豫南。该抚已派王文行张曜等军迎剿。当经谕令张之万督军追剿。扼要堵截。并著乔松年选派皖防将弁。带兵前赴豫疆。与豫省各军并力兜击。务期尽歼丑类。将此由六百里各谕令知之。　　

○又谕、宝善奏、撙挑官兵备调一摺。前因都兴阿奏调黑龙江官兵。及西丹闲散一千名。当经谕令该将军斟酌办理。兹据宝善奏称、拟由齐齐哈尔挑兵一百名。黑龙江挑兵一百名。墨尔根城挑兵五十名。呼伦贝尔挑兵一百五十名。布特哈挑兵一百名。共五百名。俟奉到谕旨。即行起程等语。著照所拟。先行挑齐。仍著暂驻各本城候旨拨调。务须年力精壮。弓马娴熟者。方可得力。不得以疲弱充数。致误事机。西丹闲散。既据宝善奏称概皆老弱。不谙技艺。即著无庸勉强派拨。此次备调官兵。应需整装银两。著照该署将军所拟。妥筹办理。以示体恤。将此谕令知之。　　

○以正蓝旗满洲副都统载鷟暂署镶黄旗蒙古副都统。镶蓝旗汉军副都统毓禄署正白旗汉军副都统。　　

○调喀喇沙尔办事大臣武隆额为叶尔羌参赞大臣。以塔尔巴哈台领队大臣荣全为喀喇沙尔办事大臣。赏内阁侍读学士扎拉芬头等侍卫。为塔尔巴哈台领队大臣。　　

○以安徽官军。殄灭首逆陈得才。赏还道员蒋凝学布政使衔。予提督张得胜、何绍彩优叙。　　

○乙未。谕内阁、这所参疏防监犯越狱之管狱官直隶东光县典史王荫鼎、著即革职拏问。交刘长佑提同刑禁人等严讯。有无松刑贿纵情弊。按律定拟。有狱官署东光县知县程映玑、著先行交部议处。仍勒限将逸犯宋群、陈连喜、王青洋、赵修恒、王三等五名。严缉务获。傥限满无获。即行从严参办。向来疏防监犯越狱。管狱官应即革职拏问。此案典史王荫鼎、于拟斩监犯宋群等。并不留心防范。至令越狱至八名之多。实非寻常玩忽可比。该督何以并不严行参奏。谨请将王荫鼎与程映玑均行交部议处。著据实覆奏。寻奏、查定例未经拟定罪名人犯越狱。如供证未确者。先照军流徒杖等犯越狱之例。将管狱有狱各官。分别议处。此案逸犯宋群供词屡异。是否正凶。仍难悬定。其余逃脱各犯。未定罪名。是以先行特参。请将管狱有狱各官。分别议处。报闻。　　

○调镶蓝旗蒙古副都统恩麟为镶红旗满洲副都统。以前任乌噜木齐领队大臣庆至为镶蓝旗蒙古副都统。　　

○丙申。谕内阁、前因曾国藩奏、江甯克复。请将广东厘金应协江皖之七成停止。当以江甯饷源未裕。未经允行。嗣据户部奏、广东军需紧急。饷项浩繁。曾于应解江皖七成厘金内。准令该省再酌留四成。以资支应。兹复据曾国藩奏、粤省现有军事。厘金解江。终觉于理未安。请仍令该省全数截留等语。该大臣于广东厘金。以为非应得之款。形诸章奏。不啻再三。此时复以粤东现有军需。仍请停止。筹画实为周至。嗣后广东厘金。即著该省全数截留。俟军事稍平。再行酌解曾国藩军营。弥补欠饷。江西厘金。自本年沈葆桢奏定。与皖营各提一半。曾国藩嗣派鲍超、周宽世两军。赴援江西。即将此一半厘金。留充该两军之饷。兹据曾国藩请将江西厘务。概归沈葆桢经收。其该两军口粮。自应由沈葆桢妥筹给发。嗣后江西厘金。即著照曾国藩所请。由沈葆桢派员经收。并将鲍超、周宽世、两军口粮。妥为接济。毋令缺乏。其饶州景德镇两卡。仍著照旧拨解祁门粮台。以资馈运。至曾国藩之军。现在分驻金陵及皖南北者。为数尚众。其防兵口粮。及将来撤勇欠饷。自应妥为筹备。苏皖皆该督所辖省分。所有该二省盐务厘卡。仍著照旧拨解。由曾国藩提用。　　

○谕议政王军机大臣等、曾国藩奏、请将粤厘停止。并江西厘务。请概归沈葆桢经收等语。本日业经明降谕旨。照所请行矣。粤厘本为江皖协饷一大宗。毛鸿宾、郭嵩焘、从前屡以饷需竭蹶。分成解皖。存留不过涓滴为言。此后全数留充该省军需。饷源不为不裕。毛鸿宾、郭嵩焘、惟当撙节动支。以期日有起色。至广东及粤海关应解京饷。总未能如期报解。该省既得此钜款。更不得以饷项支绌。藉词延宕。嗣后著该督抚并粤海关将应解京饷。遵照部定限期。赶紧如数报解。毋得藉口抽收未旺。再行迟缓。致误要需。江西厘金。自曾国藩奏派鲍超周宽世两军赴援江西后。其应行解皖之半厘。即留充该两军之饷。是江省厘金。虽有协皖之名。已无解皖之实。曾国藩现复请将该省厘务。概归沈葆桢经收。其鲍超、周宽世两军。自应由该省妥筹供应。现在瑞金等处余股未净。闽粤之贼。尚虞回窜。该两军自难即撤。著沈葆桢将此两军。妥为调度。其应给口粮。即由沈葆桢给发。以清界限。至江省饶州景德镇两卡。本系提出作为祁门粮台办米之需。嗣后仍著照旧拨解祁台。以资馈运。将此由五百里各谕令知之。　　

○又谕、曾国藩奏、遵赴皖鄂交界督兵。拟仍驻扎安庆六安等处。派刘连捷等入黄州。归官文调遣。并调刘铭传等、率淮勇渡江北剿一摺。前因楚皖贼势甚众。僧格林沁、官文、均未得手。是以谕令曾国藩赴楚皖交界。督师剿贼。嗣据僧格林沁等先后奏报。蕲水获胜。成大吉军解围。贼窜英山等处。经僧格林沁等督师进剿。捦获首逆多名。降者十余万众。昨又据乔松年奏报。扶逆陈得才自戕。发逆剿除净尽。皖省一律肃清。是楚皖近日军情。较之半月以前。大不相同。现在楚境余贼。由黄孝窜德安一带。逆数无多。楚军可敷剿办。曾国藩又派刘连捷等军入楚。归官文调遣。计日定可廓清。著即饬令刘连捷、李鹤章、刘铭传等军。迅赴黄州德安等处。遇贼即击。如贼趋皖豫。并令各军分投防剿。通力合作。为一劳永逸之计。曾国藩即可无庸前赴安庆。亦无须交卸督篆。仍驻扎金陵。妥筹调度。李鸿章现在入闱监临。俟出闱后。仍回江苏巡抚本任。并咨行吴棠、富明阿、各回本任。江苏各郡县新复。规制粗定。一切理财用人抚绥安辑诸事宜。非老成硕画真能视国如家者。不克胜此钜任。曾国藩惟当仰体朝廷倚畀之重。次第经画。奠安黎元。所有核算报销。及筹饷撤勇诸事宜。即在金陵督饬司道。从容办理。不得遽盟功成身退之志。用副厚望。将此由六百里各谕令知之。　　

○又谕、张集馨奏、敬陈各军分道进剿。并筹画粮饷章程一摺。雷正绾一军。攻拔莲花城后。现由泾州北原进兵。规取盐固。并调曹克忠八营帮同进剿。分拨六营屯扎秦州天水。以防回逆分窜陕疆。即著都兴阿、雷正绾、督饬各军。迅克固原。并攻盐茶。将各村逆窟。悉数埽除。疏通驿路。即可由靖远直达兰垣。届时或助剿甯灵。或进援西甯。如河州逆势鸱张。兼可分兵驰应。并著雷正绾随时会商都兴阿等。妥筹办理。陶茂林所部各营。前经雷正绾檄令由静甯径赴兰州。即著迅解静甯之围。驰赴省垣。将省防布置妥帖。即由河干沙泥一带东行。促解河州城围。收复狄道。仍饬该提督步步为营。稳慎进取。毋得稍有疏虞。前据都兴阿等奏称、穆图善已由定边草地渡河。会合杜嘎尔之军。进攻甯夏。并著该将军懔遵前旨。与前敌联络声势。奋勉图功。以副委任。都兴阿、雷正绾、俟克复固原后。如甯灵一路。兵力尚单。现扎庆阳防守之八营。能否调往助剿。并著届期会筹妥办。甘省督标城守六营。弁兵千余。均系回籍。中军副将赵秉鉴、左右多系回弁。张集馨请俟雷正绾到省后。将回弁回兵。调入大营随剿。有无窒碍。抑应作何弹压抚驭之处。著雷正绾、张集馨、会同恩麟。慎密酌办。张集馨于拜摺后驰赴平凉。著将应办一切机宜。与雷正绾悉心筹商。布置妥协。仍遵前旨迅赴兰垣。于行抵兰州后。即行驰奏。所有＜??闲＞阅兵勇。镇抚回众各事宜。并著照所拟。商同都兴阿、雷正绾、陶茂林、恩麟等、迅筹妥办。甘省需饷孔殷。张集馨与雷正绾、商委知县张清济等。分赴三水等处。劝捐济饷。如能集有成数。即由雷正绾等从速奏奖。以示鼓励。并著恩麟饬甯州灵台镇原正甯四属。将曹克忠各营所需粮石。妥筹供支。其隆德静甯各属。距盐固较近。并饬随时解济。以资军食。雷正绾仍当懔遵前旨。迅拔固原。节节北趋。与都兴阿联络夹击。迅歼丑党。克蒇全功。以慰悬望。将此由六百里谕知都兴阿、穆图善、雷正绾、并传谕陶茂林、恩麟、张集馨知之。　　

○又谕、张集馨奏、通盘筹画饷需一摺。据称雷正绾马步二十八营。月需饷银八万数千两。而制造帐房。修理军械等款。尚不在内。曹克忠马步十六营。陶茂林马步十八营。每军各月需银数万两。向由陕西供支。该省饷源枯竭。虽有报解。杯水车薪。亦属无济。部拨之款。各直省督抚均以自顾不遑。未能如期筹拨。现与雷正绾筹商。自本年腊月起。以半年为率。甘肃腹地军务。可期大有起色。不至再累邻疆。查湖北从前协济多隆阿营。每月三万五千两。并协拨军火等件。嗣多营裁撤。协饷亦停。请饬湖北督抚。仍照协济多营数目。筹解半年。山西河东盐课四十余万两。向系协拨甘饷。自必照章运解。请饬山西每月再筹三万两。四川每月筹解银二万两。直隶山东河南每月各筹解银一万两。概以半年为率等语。甘省饷项奇绌。系属实在情形。既据张集馨与雷正绾筹商。自腊月起。以半年为率。甘省军务可期速了。该督抚等自当竭力筹拨。以期众擎易举。力保岩疆。著官文、吴昌寿、仍照协济多隆阿营章程。每月解银三万五千两。并将军火等件源源接济。山西除将河东盐课四十余万协拨甘饷外。著沈桂芬每月再筹解银三万两。骆秉章每月筹解银二万两。刘长佑、阎敬铭、张之万、每月各筹解银一万两。均以半年为率。该督抚等务当如数筹拨。按月批解甘省。毋令缺乏。将此由五百里各谕令知之。　　

○又谕、据张集馨奏、前任甘州提督索文、雇觅偷穵金沙回民二万余人。专备剿捕生番之用。报明总督乐斌。以此项金夫。作为官兵。即以金沙变价。充为口食。原属一时权宜之策。自索文出缺后。该金夫无籍可归。自必仍以穵沙为业。闻乌噜木齐滋事逆首。即系索文之子参将索焕漳。如果属实。恐句结共谋不轨。则甘凉势必鼎沸。现在甘凉肃尚属完善。请密饬都兴阿派员潜往访查等语。此项金夫。多系亡命之徒。无籍可归。且曾受索文雇用。如乌噜木齐首逆果系索焕漳。该金夫均系回民。犬羊之性。何知顺逆。难保不煽惑助恶。诚为可虑。著都兴阿不动声色。密派干员往查此项人等。是否业经解散。若仍盘踞金厂。即密饬该处提镇道府。严密防范。以期消患未萌。并须先行查明该省现任各营员。有无回人。方可行文密商。不可稍有洩露。致启猜嫌。是为至要。原片著钞给阅看。将此密谕知之。　　

○引见已革江甯布政使杨能格。得旨、著以按察使候补。发往都兴阿军营差遣委用。　　

○钦差大臣曾国藩奏、请于江甯府城建立昭忠祠。汇祀阵亡湘军。允之。并饬地方官春秋致祭。　　

○河南巡抚张之万等奏、春寿张曜等军。追贼于罗山之宣化镇。捦斩甚多。匪向西南窜去。现饬各军合剿。得旨、窜往西南之匪。固应严防回窜豫疆。仍应严饬张曜、王文行等军。会合楚军夹剿。聚而歼旃。毋留余孽。　　

○追予浙江杭州殉难署布政使道员麟趾祭葬世职。如布政使例。谥壮介。入祀昭忠祠。母瓜尔佳萨克达氏、暨子女、旌恤如例。　　

○予河南曾家冈阵亡千总昌万国、把总刘得胜、祭葬世职加等。　　

○蠲免浙江西安、永嘉、建德、淳安、寿昌、遂安、缙云、宣平、八县被扰地方积欠额赋。　　

○丁酉。以陕西官军叠克城隘。暨官绅办防转运出力。赏副都统富魁、总管佛什洪阿、协领清福、明禄、霍尔庆额、佐领王宽、温成额、副将陈东霖、刘洪贵、唐清益、马从胜、李长福、参将李佑清、萧起凤、游击陶金龙、陈广治、都司蔡玉堂、王天祥、巴图鲁名号。都司金起发等花翎。训导丁道镕等蓝翎。余加衔升叙开复有差。　　


大清穆宗继天开运受中居正保大定功圣智诚孝信敏恭宽毅皇帝实录卷之一百二十　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬槁本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。十一月。戊戌。朔。上诣绥履殿问慈安皇太后安。平安室问慈禧皇太后安。至丁卯皆如之。　　

○以神灵显应。加福建安溪县城隍神封号。曰护国。　　

○谕内阁、户部暨载容等存诚等奏、内仓失火。即时扑灭。请将该仓监督议处等语。内仓重地。理宜防范严密。此次稿库无端被焚。难保非因匪徒希冀偷窃。溷入所致。著前锋统领、护军统领、转饬长安门直班官兵。严拏务获究办。嗣后仍饬加意防守。傥再疏懈。必将该弁兵从严惩办。所有内仓监督员外郎瑞琛、升泰、均著交部议处。　　

○谕议政王军机大臣等、恭亲王等奏、工程待饷孔殷。请严饬各省依限解清一摺。定陵暨顺水峪工程。应于明春工竣。一切物料。均须赶紧筹办。万难再缓。各省欠解之款。为数尚钜。文宗显皇帝梓宫。尚未奉安。凡在臣工。宜如何激发天良。于筹解万分棘手之中。先其所急。若再任催罔应。必至贻误要工。清夜扪心。其能当此重咎耶。著骆秉章等懔遵叠次谕旨。迅将欠解工程银两。统限于本年十二月内全数解清。毋得仍前玩忽。致干咎戾。经此次严谕之后。如有敢故违定限。再行蒂欠者。即著恭亲王等按照户部奏定处分章程。将逾限之藩司监督等。移咨吏部严加议处。并将督催不力之督抚。一并交部参处。另片奏、委员解饷迟延。请严加惩处等语。各省管解饷银委员。往往在途逗遛。到京后又延不投批。实属不成事体。嗣后如有此等情弊。即由工程处移咨吏部参处。并咨明该省督抚。将该委员从严惩处。以昭炯戒。将此由五百里谕知骆秉章、张之万、刘蓉、并传谕毓清、师曾知之。　　

○以国子监祭酒衍秀为詹事府詹事。　　

○己亥。谕内阁、前因毛鸿宾等奏、率属捐廉助饷。并自陈不敢仰邀议叙。朝廷念其因广东军需紧要。共济时艰。首先报捐银两。以资倡率。尚属急公。加恩将毛鸿宾等交部从优议叙。前任学政王浵等所捐银两。分别移奖子弟。以示区别。兹据毛鸿宾、郭嵩焘奏称、该督抚所得优叙。请照学政司道等一体移奖子弟等语。该督抚俱系封疆大吏。禄入较丰。竟欲与学政司道等官。共希恩赏。所见甚为卑陋。毛鸿宾、郭嵩焘、前次所捐银两。均著即行发还。并撤销从优议叙。中外臣工。捐赀助饷。给予奖叙。自有一定权衡。乃该督抚辄以一己私事。意存计较。哓哓渎陈。殊属不知大体。毛鸿宾、郭嵩焘、均著交部议处。寻议、毛鸿宾、郭嵩焘、均照不应重私罪例降三级调用。无庸查级纪议抵。得旨、均著加恩改为革职留任。　　

○谕议政王军机大臣等、曾国藩、李鸿章奏、请遣撤扬防兵勇。节饷解甘等语。前因甘省饷需支绌。谕令李鸿章设法筹解。兹据曾国藩等奏称、江省各属。蹂躏过久。元气太伤。苏沪厘税。及苏皖盐务厘卡等款。仍须筹济江皖两省军食。惟扬防一军。可以裁撤。即可腾出江北之饷。半济皖军。半解甘省。所筹尚属可行。现在楚皖一带。贼势寖衰。谅不能肆意北窜。贻害邻疆。扬防一军。自可遣撤。以节经费。该处现存兵勇共若干名。著富明阿查明。将现有马队。裁汰疲弱。拣选精锐。派员管带。驰赴甘省都兴阿军营助剿。所有一切勇队。即著分起妥为遣撤。务须查照屡次裁勇章程。严加钤束。并分咨该勇原籍各地方官。量为安插。俾安生业。富明阿于遣撤兵勇后。著即驰赴江甯。接印任事。将整顿旗营抚绥劳来各事宜。次第举行。以重职守。江北之饷。计可腾出若干。著曾国藩、李鸿章、查明实在数目。以一半分解甘省。以济要需。以一半分济皖军前敌。如甘省待用万分紧迫。即将此有著之款。尽力筹拨。不必拘定一半之数。并著妥议章程。迅速具奏。里下河一带。现在无事。该处地方。本系该督抚等所辖。自应妥筹兼顾。以免疏失。将此由五百里各谕令知之。寻奏、来年每月计可腾出有著之款五万两。拟以三万两拨赴甘肃。以二万两留供皖军。俟皖军裁撤。即行并解甘肃。报闻。　　

○又谕、僧格林沁、国瑞奏、投降发逆。酌量遣留。并督军追剿发捻窜匪各情形一摺。投降人众。经僧格林沁督饬英翰等。分别留营遣散。业已就绪。办理甚妥。仍著饬令带兵各员。及沿途地方官。妥为弹压。毋任别滋事端。其西窜股匪。向光山一带奔逃。僧格林沁派令马德昭、陈国瑞等、跟踪追击。斩杀解散甚众。著僧格林沁、国瑞、乘此声威。严饬马德昭、陈国瑞等军。务将此股逆匪。悉数歼除。毋任远窜。张之万前已派令王文行等军。驰赴信阳罗山一带。会合张曜、春寿等、马步各队。夹剿窜匪。仍著严饬各军。分路兜击。互相策应。使贼无路可窜。即可一鼓歼捦。陈大＜?氵喜＞、张总愚等、均系著名首恶。现在窜匿何处。著僧格林沁、张之万、分饬各营。探明踪迹。设法购捦。毋令兔脱。其邱沅才一股。现窜随州之高城一带。势渐西趋。僧格林沁现已饬张曜督军紧蹑。并著官文迅饬西路防军。迎头截击。力扼窜路。楚豫边界。为贼匪往来熟径。官文、张之万、务当督率在事员弁。探明贼踪。并力夹击。以收聚歼之效。曾国藩昨已有旨令其毋庸赴楚。其所派刘连捷、李鹤章、刘铭传等军。已令其驰赴黄州德安等处剿贼。著官文酌量情形。分别调遣。以资得力。将此由六百里各谕令知之。　　

○又谕、毛鸿宾、郭嵩焘奏、击退各股逆匪。现筹防剿情形。并请调鲍超剿除闽粤发匪。及广东现办厘金情形各摺片。粤中败贼。窜扰福建漳州所属。康逆汪海洋复窜踞汀属之武平。游骑四出。侵入粤境。既经吴赞诚、方耀等、截剿获胜。而东路情形。仍属吃紧。毛鸿宾等现檄方耀带勇四千名。由嘉应绕赴闽境。会军兜击。并令翟国彦郑绍忠唐启荫任星元等、分防要隘。李福泰督兵策应。所筹尚合机宜。即著督饬派出各军。实力防剿。毋稍疏虞。鲍超已经赏假回籍葬亲。其所部之军。前已有旨令宋国永娄云庆分统其众。入闽援剿。归左宗棠调遣。宋国永等皆系勇敢善战之员。再得左宗棠发纵指示。必能会合闽军。痛埽贼氛。毛鸿宾等惟当严饬方耀迅速赴闽。合力夹击。将此股余孽。悉数歼除。毋留后患。所陈粤东厘金大概情形。览奏均悉。该督抚等总当认真筹办。务令商民相安。不至扰累。而又能杜绝中饱之弊。方足以收实效而免怨讟。将此由五百里各谕令知之。　　

○江苏巡抚李鸿章奏、请于无锡县惠泉山建立昭忠祠。汇祀阵亡员弁兵勇。允之。并饬地方官春秋致祭。　　

○以内阁学士桂清为盛京工部侍郎。　　

○以废弛营务。革河南军营侍卫富山、副都统善庆职。仍留营。　　

○以广东平远、镇平、两县城被匪窜陷。旋即收复。免知县吴炳绶、庞掌运罪。仍革职留营。予阵亡守备任士魁祭葬世职加等。　　

○豁免江苏上元、江甯、六合、江浦、句容、溧水、高淳、七县被扰地方同治四年五年六年额赋。　　

○庚子。谕内阁、前因乌噜木齐都统平瑞在迪化州全家殉难。当经谕令该旗。查明该故员是否另有子嗣在京。奏明请旨。兹据正黄旗满洲都统恭亲王等奏称、该故员京中别无子嗣。本族公议。原将该故员之胞侄桂明。继与平瑞承祧。经户部核与定例相符。准其承继。查明请旨等语。太医院学习医生护军桂明。既经继与平瑞为嗣。著俟百日孝满后。由该旗带领引见。　　

○谕议政王军机大臣等、都察院奏、江苏童生刘际昌呈控逆团焚掠毙命一摺。据称奤匪占地。南至铜邑。北至鱼台。共有十团。皆以唐守中为盟主。本年六月闲。该匪攻破刘寨。伤毙多人。刘际昌之父。亦被杀毙。控经府道漕督等衙门。七月内。官兵赴沛县剿办。仅将新团之人拏究。至唐团肆恶各情。竟不过问。并唐守中设立湖田总局。为其子唐锡龄捐纳县丞。在清浦候补各等语。奤匪纠众肆恶。句结新团。其势蔓及数县。亟应严密查办。以遏乱萌。前据吴棠奏称、奤匪占种沛地。业经派兵剿逐。并将新团各圩平毁。与刘际昌呈控情节。尚属相符。惟所称新团焚掠。均系唐守中主使。并匪势蔓及鱼台各情。未经吴棠切实声叙。著吴棠、李鸿章、按照所控各情。遴派妥员。严密查察。如该童生所控情节属实。应如何妥为办理之处。即著迅速酌办。该逆团盘踞鱼台县境。阎敬铭何以未经查奏。现在沛县新团。业经吴棠剿除。是否尚有余匪。唐守中是否潜踪东境。著阎敬铭设法迅速查拏。以除后患。唐守中之子唐锡龄。是否捐纳县丞在清浦候补。并著吴棠查明。迅行覆奏。原摺并刘际昌呈、均著钞给阅看。将此由四百里各谕令知之。　　

○又谕、御史张观钧奏、边城需饷孔亟。拟请移缓就急一摺。新疆自用兵以来。筹饷既艰。解运尤难。据该御史奏称、访闻山陕各处商贾之赀。均聚迪化州城。自城陷后。赀财一空。而伊犁喀什噶尔古城等处。皆有分设铺户。赀本存留。尚复不少。拟请饬陕甘山西各督抚。派员传集本籍各商户。令其寄信新疆各城。将现存商赀。兑充军饷。收银后分咨本籍督抚。照数发还等语。所筹系为移缓就急起见。山陕各处富商。在新疆贸易者。是否可以通那措兑。著都兴阿、沈桂芬、刘蓉、恩麟、按照摺内所筹办法。派员各就该地方商户。妥为商酌。如果可行。亦可省解运之烦。而济饷需之急。于边疆不无裨益。但须遴派素洽舆情之员。俾官商面为酌定。不得假手吏胥。致滋弊窦。以免商户疑惧推诿。原摺著钞给阅看。将此谕知都兴阿、沈桂芬、刘蓉、并传谕恩麟知之。　　

○又谕、都兴阿奏、亲赴前敌。仍拟合兵会剿。先通北路。穆图善奏、甯灵军务紧急。势难分兵出关各一摺。前因都兴阿等奏、穆图善所部太单。难以独攻一路。必须合兵先攻甯夏。谕令穆图善。俟甯夏克复后。再行整兵出关。现在都兴阿业已驰往宝丰。亲赴前敌。穆图善督率后队。陆续由草地进发。渡河而西。相机剿办。所筹均尚周妥。即著该署督等严檄诸军。认真埽荡。节节进偪。务将甯夏灵州。力图规复。迅殄逆氛。穆图善暂时既不能出关。惟当懔遵前旨。会合杜嘎尔等军。奋勉图功。恢复名城。疏通北路。俟甘肃军务办有眉目。兵力稍厚。即可移师出关。以资攻剿。将此由六百里各谕令知之。　　

○拨山西陕西帐房各七百架。解赴帮办甘肃军务穆图善军营备用。　　

○壬寅。谕议政王军机大臣等、恩麟奏、河州镇城被陷。禀报两歧。雷正绾攻克莲花城。陶茂林驰赴河州。暨沥陈西甯回匪汉番人等解散未可深信。并道员雅尔佳纳查办事件。未能妥协各摺片。马乜氏等既在河州开导回众。何以州城猝然被陷。可见该回妇办理情形。未可深恃。前谕陶茂林一军。迅解静甯之围。驰赴省垣。布置妥帖。即解河州之围。收复狄道。现在河州被陷。军情尤为紧要。该提督行抵何处。著懔遵前旨。飞速前进。督饬所部各营。并赵必达等现存各兵勇。奋力进攻。将河州狄道。次第克复。河州文武禀报。与难民供词歧异。并著陶茂林、恩麟、详查确情具奏。千总魏智勇等纠党开城。情殊可恶。著查拏讯明。尽法惩治。西甯回汉。既称永息纷争。何以回撒仍复焚抢。其犷悍情状。非大加惩创。不足以儆其凶顽。惟甘省兵力未集。不敷往剿。著玉通暂示羁縻。妥为抚辑。俟河州收复后。即著陶茂林乘得胜之势。鼓行而西。斟酌剿抚。则操纵在我。易于见功。并著都兴阿、穆图善、雷正绾、酌量军情。如有可分之兵。即行抽拨前往西甯。以资镇摄。恩麟奏称西甯一事。并未完结。文武员弁。亟图立功。怂恿玉通早为出奏。现在给予翎枝者。已不下数百人等语。朝廷旌功之典。岂容滥邀。是否实有其事。著玉通据实覆奏。不准稍存欺饰。该处回匪。鸱张日甚。一切军情。著恩麟、玉通、随时和衷商办。不得各存意见。致滋贻误。道员雅尔佳纳、于奉委事件。未能妥筹办理。并与玉通各执意见。互相争持。实属不能得力。即著恩麟查明参办。将此由六百里谕知都兴阿、穆图善、雷正绾、玉通、并传谕陶茂林、恩麟知之。　　

○以江苏镇江军营报效欠饷。永广乡试中额一名。　　

○以江西捐输军饷。永广瑞州府学额六名。星子县七名。上高县四名。新昌县三名。　　

○以甘肃河州镇城被匪窜陷。护总督恩麟下部严议。摘参将胡飞鹏、游击周玉超、都司熊镇武、守备钟在朝、千总傅坦、从九品赵璧等顶带。　　

○癸卯。谕内阁、沈葆桢奏、遵查节年民欠。暨因灾缓徵带徵银米等项数目。开单恳请豁免一摺。江西省节年民欠。及军欠商欠各项银两。既据该抚查明。均系实欠在民。并无丝毫隐混。自应悉予豁免。以清库款而裕民生。加恩著照所请。所有单开之民欠地屯丁耗、入官田租、商税赢余、驿站节省等银五百三十二万七千八百七十两零。本色物料银二万二千三百十八两零。地丁脚耗银七万五千三百九十二两零。折色物料银二十三万三千五十一两零。牛牙当税银三万六千六百三十七两零。芦课正耗银六千六百五十三两零。濠租银三千四百九十五两零。地税银三千四百六十四两零。铁税银一万九千三百四十二两零。官山田地湖洲等租藕息银四千一百九十一两零。救生田租银二千三百七十二两零。入官田亩租谷二千九十七石零。正耗漕米二百三十三万三千八百十三石零。兵米五万四千三十六石零。随漕屯粮米折正耗银五十一万二千五百六十七两零。兵折正耗节省米价回疆天津改折等银二十一万二千七百四十五两零。漕粮脚耗银十七万四千一百九两零。兵加银五万一千四百七十三两零。暨军欠之余租银二十二万二千二百四十两零。商欠之茶课纸价银四千六百四十九两零。均著一并豁免。以纾民力。该抚即刊刻誊黄。遍行晓谕。务使实惠均沾。毋任吏胥舞弊。用副朝廷轸念民依至意。　　

○又谕、前因左宗棠督师恢复浙东郡县。规复浙西。并攻克杭州省城。肃清全浙。派兵援剿皖南江西。埽除余孽。特沛殊恩。将左宗棠锡封一等伯爵。以示优异。兹据左宗棠奏、沥陈下悃。恳请收回成命。并推功于诸将士各等语。所奏意存退让。具见悃诚。惟朝廷功懋懋赏。原以该督抵浙以后。削平巨寇。屡克名城。肃清浙江全境。厥功甚伟。岂能无破格恩施。以奖劳勚。至温处嘉湖用兵。虽得闽师苏军之助。总由该督调度有方。克期厎定。洪幅瑱窜扰江西。亦由该督派兵援剿。方能迅速蒇事。左宗棠实为有功国家之臣。锡爵酬庸。洵可当之无愧。所请恳辞伯爵之处。著毋庸议。　　

○又谕、前因御史刘庆、奏参已革臬司李元度罪重罚轻。请仍按律定拟。当经谕令曾国藩、左宗棠、查明具奏。嗣据曾国藩奏称、前因徽州失守。将李元度奏参革职拏问。本属从严。该革员前在江西。力战抚州。支持危局。本有兼人之才。恳请酌量录用。复经谕令左宗棠查奏。兹据左宗棠奏称、李元度固守徽州三日。贼众兵单。力竭城陷。原参谓其弃城逃避。在徽城未失之先。殊为失实。其募勇赴浙。实系王有龄奏调。并非不候审讯。擅自回籍。该革员援浙时。浙东遍地贼踪。进兵之路中断。孤军未能深入。杭州失陷。非由李元度逗遛所致。惟饰报克复江西义甯等城一节。查李元度由平江通城尾贼而来。于贼去之后。居复城之功。未经开仗。竟报捷书。嗣后在江山随营剿贼。辄因曾国藩参劾落职。悻悻求去。必欲将各营全撤。偪索军饷。不顾大局。则实咎由自取等语。李元度从前本有战功。被参各节。亦多不实。情有可原。惟在江西饰报胜仗。复不顾大局。撤勇索饷。咎有应得。著该部分别情罪。秉公按律定拟。以昭平允。　　

○谕议政王军机大臣等、绵森、吴廷栋奏、职官供词狡展。请旨革审一摺。据称察哈尔商都牧群兵丁呈控总管。总管复揭翼长一案。经该尚书等督饬司员。逐加研讯。所控攒扣兵饷一节。据舒浓栋鲁普供认。与翼长公同在各群兵饷内。每两扣银自一二钱至六钱不等。至挑缺索要马匹银两一节。据护军罗布桑等供称。均经出过银两。舒浓栋鲁普则坚不承认。委翼长巴勒沁等佥供察连泰于所扣兵饷。委有欠交银两。并私用马驹价银。提讯察连泰。则称并无私用银两。亦未将收用马驹价银供明。请将该总管等革职严讯等语。此案已经绵森等讯有端倪。岂容该总管等恃符狡展。坚不吐实。总管舒浓栋鲁普、翼长察连泰、即著先行革职。交绵森等确切根究。务期水落石出。以成信谳。另片奏、据舒浓栋鲁普供。钦差到口。及部院等衙门。向来均有陋规等情。并著绵森等详稽帐目册档。认真查办。据实具奏。毋稍徇隐。将此谕令知之。
  </div>
  <div class="pagination">
   <a href="清实录同治朝实录_page180.html">
    上一页
   </a>
   <span>
    ...
   </span>
   <a href="清实录同治朝实录_page176.html">
    176
   </a>
   <a href="清实录同治朝实录_page177.html">
    177
   </a>
   <a href="清实录同治朝实录_page178.html">
    178
   </a>
   <a href="清实录同治朝实录_page179.html">
    179
   </a>
   <a href="清实录同治朝实录_page180.html">
    180
   </a>
   <span class="current-page">
    181
   </span>
   <a href="清实录同治朝实录_page182.html">
    182
   </a>
   <a href="清实录同治朝实录_page183.html">
    183
   </a>
   <a href="清实录同治朝实录_page184.html">
    184
   </a>
   <a href="清实录同治朝实录_page185.html">
    185
   </a>
   <a href="清实录同治朝实录_page186.html">
    186
   </a>
   <span>
    ...
   </span>
   <a href="清实录同治朝实录_page182.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
