<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 45 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 45 页/共 152 页</h1>
    <div class="content">　　○兵部奏各营领敕下场牧马官五军营怀柔伯施鉴神机营靖远伯王瑺三千营都督佥事王义奋勇等十二营署都督佥事刘清不以马政为重冈肯尽心提督以致例失被盗及官军弃马在逃者有之一遇有警必妨调用俱当惩治以警将来  上令姑宥之
　　○夜东方流星如盏大青白色光明烛地自阙丘东行至近浊
　　○己酉兵科都给事中秦崇等奏漕运总兵署都督佥事杨茂参将都指挥佥事袁佑素乏长才过蒙重用如今年所运官军中途则粜正粮以售货到京则籴他米以上仓展转懋迁借贷完纳遂使京师米价踊贵  皇上天地量不加谴责乃复传旨升茂为都督同知佑都指挥同知纶命虽颁清议未惬夫以漕运较之守边苦乐难易大有径庭边将年久未有无故而陟之者盖以  祖宗成宪武职非有军功不升也伏望  皇上断自宸衷收回纶命庶几名器不致于滥溢而臣下知所淬励矣上曰朕以杨茂袁佑督运勤劳特颁晋秩之命尔等何为劾奏本当逮问姑宥之
　　○巡抚延绥左副都御史王锐等奏九月十三日抚宁候朱永等调遣总兵官署都督佥事许宁游击将军孙钺等领兵往平夷波罗等堡按伏截杀遇贼迎敌转战二十余合官军被围永等随调本城并东西营堡兵往援之贼遁出境兵部议先该太监傅恭等奏欲班师臣等以贼虽败遁势犹猖獗未可轻易退军奏行各官议处今则果然  上曰边方未宁班师岂可轻易乃敕恭等令朱永王越仍在彼调度官军相机剿贼不可遽回傅恭顾恒刘玉刘聚先行回京
　　○户部会官议巡抚漕运等官所陈事宜一凤阳府所属太和蒙城亳县各县里户加增而设官如旧分理不及请增县丞一员一运粮船只凡遇淤浅之处宜行漕运衙门令各该把总都指挥指挥等官督各管粮船旗军及当地浅夫并力挑捞淤沙＜锍-釒＞通河洪使前船既过后船接续而行违者究问一旧例运粮船挨帮而行近年多不挨次旗军旧许令附□土物以补助正粮盘费今多以原兑耗米尽卖轻赍置买私货于沿途发卖以致稽迟及至来京反买仓米补纳多不足数请行漕运总兵等官令各把总指挥督各管卫所船务照例挨帮行其所运粮必先尽载京通二仓该纳正耗米数然后量带私物违者参问一苏州松江常州及嘉兴湖州五府输运内府白熟粳糯米并各府部糙粳米每岁十六万石俱官给以船今经沿途甎厂钞关必欲如民船带甎纳钞兼遇水涸守闸又为运军凌逼及抵扬村等处则揽头包揽巧肆刻削是以留滞日久困于负贷请罢带纳之例及禁包揽之害仍移文漕运官令军民船皆鱼贯而行其言漂流粮米以该纳京仓者改纳通州省脚价以补其数并禁革精壮运粮旗军营求别差俱如上年例议上从之
　　○以水灾免保定等卫子粒二万三百一十九石有奇
　　○以旱灾免河南民田夏税三十七万七千七百三十九石有奇军屯子粒八万六百四十五石有奇
　　○巡抚山西右佥都御史李侃以母丧去任
　　○辛亥都察院左都御史李宾等言谨按宪纲监察御史务得公明廉重老成历练之人奏请除授不许以新进初仕人员充用今两京都察院各道御史缺员数多欲照天顺五年本院奏准事例通行各处布按二司王官会同彼处巡按御史南北直隶巡按御史同该府正官将本处推官知县内但有廉能昭著历练老成人物端庄语言真正年三十以上五十以下在任三年之上系中举及进士出身者不拘员数从公陆续推举起送吏部核实分送各道问刑半年考其刑名堪任用者奏送吏部奏请除授不堪任用者送回本部仍复原职若知而不举及所举不公者皆坐以罪诏从之仍命巡抚官一体公同推举○巡视北直隶右都御史项忠奏今近京府县水灾民居荡析虽官发粟赈济然流移道路困苦万状目今固可苟延旦夕若薄冬临春青黄不接必甚于此不预为区处设有不虞虽峻法以绳倾廪以救亦缓不及事请广施粜卖之术如宋绍兴五年斗米千钱时参政孟庾户部尚书章谊不抑价大出陈廪每升止二十五文既济于民次年米贱令诸路以钱收籴复有赢余载于史册足为明验今天津涿州真定保定等处各有大仓并水次官粮动以万计乞敕户部令各仓原委收粮官会计足支来岁夏初官军俸粮外所余粮米豆麦俱自今年十一月始各委所在州县官按月粜米三千石每石五钱麦减一钱豆减一钱五分凡有籴者止于二石至来岁三月止粮少者许于附近粮多之仓多粜以补其数凡劝借般运接济者不在是数候麦熟米贱即以所粜银布之类每月准与官军买粮自给其贫民无所籴者仍验口减省赈济户部议如其请而每石之价则视所定者各加一分制曰可
　　○壬子命浙江都指挥同知朱亮子绶都指挥佥事贺荣子祯俱代父原职杭州前卫指挥使以亮等老疾不任事也
　　○升真定府知府邢简为浙江左参政常州府知府卓天锡为广东右参政山东左参议江玭为右参政南京大理寺左评事杨廷芳大理寺左评事袁镐刑部主事郑玉俱为按察司佥事廷芳贵州镐广东玉山西
　　○癸丑定襄伯郭登等奏坐营都督王瑛鲍政无故不赴教场练习军士宜逮治以为奸懒之戒  上令瑛政从实自陈瑛等俱引伏诏宥之仍夺俸三月○甲寅三法司会官审录重囚刑部审得情真无词者八十四人情可矜疑者二十一人有词当鞫者二人犯不孝罪父母有息词者八人都察院情真无词者十四人当奏请定夺者三人各以具狱闻  上览其情辞于情真者命减死充边军十四人留系狱者十五人妇人谋杀亲夫适有孕命待产限满日处决一人余俱准拟其情可矜疑并奏请定夺者各充军杖罪有差当鞫者再问报
　　○乙卯山东慱兴县知县陈文伟奏抚安流民事其略曰荆襄流民非若蛮夷戎狄不可以中国之治治者今严兵固域劳民费财御之若敌国然此可暂而不可久也臣愚以为不必屯兵久戍不必遣将分守欲为良图清于南漳竹山远安房等县与流民接界之处遴选天下知县县丞有智识知事体曾经旌异者更易而用加以奖励使莅彼流民县分设法招集便宜处置候有成效不次升用仍谕令有司暂宽其近县徭贼足其衣食使之观感兴起倾心向化令守备官用心操习官军以张兵威则恩威并立而彼易化矣且流民所恃以为恶者树木丛密路途险隘也若进一里平一里之道途遇一村定一村之户籍正强界辨阡陌使民各有分地地各有定主则将来者无地可容而自不来以复于要地立州以总制设卫以防御则流民之非心以格而守备官军可革矣不然则强弱相凌流移日至徒费财劳民而终无宁息之期也＜锍-釒＞上命户部知之
　　○丁巳运德州仓粮一万一千七百八十四石于青县赈济饥民
　　○户部奏河南北直隶今岁夏秋水旱而在仓储积先已放支恐饥馑军民无以赈给及查顺德大名广平三府并河南卫辉府仓有余积宜敕巡视分巡官督同本处官计其见存者量留三四年之用余皆减价发粜附近缺粮之处许以铜钱银布概粜收库事峻卫辉顺德者解送保定大名广平者解送河间收贮候来年麦熟米贱即以此准折所在官军俸粮使自易米食用则军民得以接济而储积无朽腐之患从之
　　○兵部奏虏酋居河套者既遣知院扭歹该朝贡而其党又率众寇边宜如总兵官朱永等议将虏使留款大同先遣一二人还谕以朝廷威德俾其感恩悔过率众来朝毋稔恶不悛自取剿灭  上是之令待虏使回日降敕与之
　　○戊午  皇太后圣旦  上率亲王上寿受命妇朝贺赐百官宴于午门
　　○命都指挥佥事康锐守备涿州
　　○南京守备成国公朱仪奏江水泛溢冲塌上新河口江岸南北共长一百三十四丈河口坍入三十五丈两岸军民房室灾者四十八间事下工部覆奏移文南京工部会守备等官勘议
　　○己未免山东济南兖州东昌青州四府秋粮二十八万九千七百七十九石有奇草五十六万四千六百五十束济南东昌平山青州左德州左五卫子粒七千三百四十五石有奇以旱灾故也
　　○南京后军都督杨麟点视皇城守卫官军杖把总指挥过泰至死守备成国公朱仪等以闻事下刑部请行南京刑部究治如律诏可
　　○庚申夜月犯昴宿
　　○辛酉朝鲜国王李娎遣陪臣韩致义等奉表贡马及方物来朝贺  万寿圣节
　　○放国子监生五百余人归读书听取用以吏科都给事中程万里言饥民流集京师米价腾踊而吏部听选官及监生不下万余徒冗食故也
　　○以夏秋水灾免真定府秋粮五万一千四百八十六石有奇草八十六万一千五百三束定州真定神武右三卫子粒一万二千八百七十六石有奇○选进士王瑞徐与宪黄麟李谦张以弘李蕙赵艮为给事中瑞吏科与宪户科麟礼科谦以弘兵科蕙艮刑科
　　○广西横州知州谢环九年秩满命再任三年
　　○中都留守司都指挥何俊以所部军多欠官马歛指挥以下俸米得八十一石并罚操军银共九两以给欠马者为千户马瑛所奏下刑部狱坐因公科歛罪当徒赎还职
　　○壬戌  诚孝昭皇后忌辰  奉先殿行祭礼遣驸马都尉王增祭  献陵
　　○癸亥太仆寺少卿沈＜王卸-卩＞卒＜王卸-卩＞字廷实淮安府山阳县人南京户部尚书翼之子中丁丑进士历任吏科都给事中升太仆寺少卿＜王卸-卩＞守官廉慎颇亦自负迁太仆少卿殊郁郁不乐踰年一夕无疾卒讣闻赐以祭
　　○乙丑复除河南布政司右参议李衍于四川福建按察司副使应钦于湖广
　　○丁卯免直隶天津等卫并梁城守御千户所在京义勇左等卫被水无徵子粒二万六千五十石有奇豆九百五十九石有奇草四万三千三百九十束
　　○以旱灾免荆州府江陵等七县户口盐钞一万一千三百四贯米四千九百一十九石有奇襄阳府襄阳等三县户口盐钞二千七百五十贯八百文米五百七十石有奇沔阳州景陵县户口盐钞米一千二百一十石有奇
　　○戊辰升浙江按察司副使刘釪为按察使监察御史宋黻为浙江副使南京户科给事中徐鉴户部员外郎黄埙为左参议鉴江西埙广西庚午命金吾前卫老疾指挥使朱斌子氵□泉代职故虎贲左卫指挥同知张玉子铭袭职
　　○中都留守司正留守穆盛有罪免官盛在中都所为多不法有千户告其贪淫酷暴十六事巡抚都御史以闻命给事中成实等往会巡按御史鞫之且得其罪状帐下卒吴鉴每为人通赂因藉盛势为奸利千户张玥常左右盛所为又尝以私忿杀人盛庇之遂械盛及二人赴京师刑部会官重鞫于朝盛事多赦前独坐监守自盗律当斩减从流例赎复官不得理军事并鉴玥罪奏之诏盛赎罪毕仍免其官鉴徙充辽东边军玥坐杀人罪死
　　○夜北方流星如盏大青白色光明烛地自紫微西垣南行至上台尾迹后散
　　○辛未礼部奏  万寿圣节例赐百官宴  上令免宴赐以节钱钞
　　○命兵部侍郎陈宜提督山西偏头宁武等关官军防御候河开还京
　　○升福建建宁右卫指挥使吴杲为署都指挥佥事守备汀漳地方
　　○太常寺卿兼翰林院侍读学士吴节致仕
　　○并浙江钱塘县西溪税课局于安溪奉口税课局革绍兴府山阴县清南坝官夫○壬申户部奏近湖广岁荐被灾减免粮多并军饷赈济支用耗费仓廪空虚闻今年颇丰米价不贵请敕巡抚等官以在官所贮银布并南京运送官盐未易米者委官分领有收地方依时直籴米量除脚价般运附近用粮仓收贮仍令南京户部以仪真坝下易盐引银运送湖广巡抚等官处籴买其赈济仓粮未还官者量为徵收以备支用从之
　　○癸酉内官传奉  圣旨御用监人匠杨＜王巳＞徐谦张保儿董安张福孙刚徐宗周政孙牛儿戈昇蔡仁戴政陈贵周旺金亮袁林俱升文思院副使
明宪宗纯皇帝实录卷之八十五
　　成化六年十一月乙亥朔钦天监进成化七年大统历  上御奉先殿受之给赐亲王文武群臣颁行天下
　　○以明日  万寿圣节遣驸马都尉周景杨伟谒告  长陵  献陵  景陵  裕陵
　　○丙子  万寿圣节  上诣  奉先殿  皇太后宫行礼毕出御奉天殿文武群臣及四夷朝使行庆贺礼
　　○楚府通山王季垟薨岁支禄米当扣除四百八十六石其长孙荣濠奏宫眷数多且治丧无措乞仍支给从之
　　○丁丑奉旨升太监怀恩侄马瑛为锦衣卫百户
　　○设狭西洛南县三要巡检司以其地有银冶盗贼聚采也
　　○命贵州参将都指挥同知吴经充总兵官镇守贵州
　　○广东高州府地震有声○戊寅  英庙顺妃樊氏薨妃直隶镇江府丹徒县人锦衣卫百户礼之女永乐甲午生宣德丁未选入内庭庄重谦谨为六宫所敬天顺丁丑册为顺妃生女一未封殇亡至是薨年五十有七  上辍朝五日自闻丧至掩圹丧仪祭葬悉如制
　　○己卯遣内官祭  恭让章皇后陵寝以是日忌辰也
　　○礼部奏哈密忠顺王母弩温答失力等遣使来朝贡而瓦剌平章拜亦撒哈亦遣使与之偕来缘瓦剌迤北地面常年进贡当从大同路入今却与迤西哈密之使同来宜从哈密例赏诏可
　　○庚辰免后军都督府岁办薥秸芦苇黄穰苗马躏根有差以是岁夏秋水灾故也
　　○辛巳巡抚南直隶右佥都御史邢宥奏罢老疾罢软贪酷官安庆府同知李贵等一百一十一员
　　○癸未实授试监察御史屠滽魏富李芳叶稠何淳王亿李敬沃頖佀钟许进浩甄希贤俱为监察御史
　　○命都察院右都御史项忠总督河南湖广荆襄军务时巡抚都御史杨璇奏房县流贼千百为群树黄旗劫狱囚敌官军欲调诸路兵进讨臣才不足任乞命大臣素有威望晓畅军务者总制之诏举其才以闻至是兵部言忠及户部尚书薛远可任  上命忠往
　　○甲申巡抚宁夏右副都御史张蓥等奏宁夏等处乏马骑操兵部议行狭西盐运司召商纳马易盐定为则例不拘资次从之
　　○赐朝鲜国朝贺陪臣韩致义等宴并赐金织衣服彩叚等物有差
　　○乙酉吏科都给事中程万里等言旧例两京部属俱于进士内选除比因巡抚都御史马文升请以进士为知州知县盖边方多事一时权宜之计也而吏部遂议奏以进士内外兼除其意王欲守令得人但进士多少年不经事者反至误事且非临轩取士之初意似乎用之颇轻乞如旧例仍留各衙门办事凡遇两京官有缺序补之如有律身不谨者仍视旧例外除  上曰进士内外兼除乃  祖宗旧制宜如吏部奏
　　○丙戌中军都督同知武忠卒忠之先女直人宣德中遣使奴儿干授锦衣卫百户后代叔父乃当哈为海西都指挥佥事改注锦衣卫带俸以军功历升都指挥同知署都指挥使成化三年遣往建州招谕都督董山等升中军署都督佥事未几进同知至是卒赐祭葬如例忠会昌候孙继宗之婿貌壮伟善射尝偕给事中张宁使朝鲜国人请阅兵因以弓矢请射忠挽弓輙嫌其软并张两弓折之既而有鴈横空而过国人跽请射忠援弓射应弦而落国人大慑服子拱今嗣为指挥使带俸锦衣卫
　　○云南大候州遣舍人奉福等来朝贡马并银器赐衣服彩叚等物有差仍命赍敕并彩叚等物归赐其土官及妻
　　○丁亥升山东右参议吕铎为左参议复除福建右参议尹淳于山东
　　○四川按察使郭纪为蜀王所奏下狱蜀府有护卫卒十五人白昼攫人金于市中众执以告纪治之杖而死者三人王怒因奏纪酷暴并诬其乘轿不下端礼门及叱骂守门千户等罪诏诏巡视四川户部右侍郎黄琛会巡按御史鞫之逮下狱罪当杖遇赦得释
　　○巡抚延绥左副都御史王锐等奏榆林游击将军蔡瑄不谙地里素无人望乞以参将神英代之事下兵部议瑄为将未及两月能否未可知难从锐请  上曰兵部议是其寝之
　　○永宁卫指挥使刘宁自陈延绥虏寇猖獗臣膂力方刚愿效死于边兵部称宁忠勇奋发功虽未立事亦可嘉诏许之
　　○驸马都尉赵辉以其母孙氏卒奏乞葬祭  上以辉先朝旧戚特许之不为例
　　○戊子命支京仓米买黄蜡二万斤以为元霄灯烛之用其先派九万斤仍趣所司刻期办纳
　　○己丑太监许安传奉  圣旨近者发粜官粮以济饥民却被奸贪之徒买去高价要利其令锦衣卫官校缉访但有停积在家不依原定价数粜卖者俱枷项示众追米入官再将官仓粟米发粜五十万石每石收银四钱户部请命原遣官晓谕军民仍将粟米从缓发粜以逮明年麦熟从之
　　○庚寅沈府陵川等王奏自前禄米本府收纳近缘沈府纪善等官以监收取罪巡抚都御史奏请收贮于有司仓令本府往支然脚价所费什去二三岁月不给必成饿殍欲率子侄赴关面诉  上复书准其所奏令照旧各府收纳但戒今后不许教授人等似前多收作弊亏损纳户
　　○定襄伯郭登奏教场习武多徇虚名及臣督十二营颇以军法齐之纷然生谤流言可畏乞解臣兵柄  上曰为将者纪律不严何以驭众卿其尽心所事无恤流言
　　○辛卯召巡视河南户部左侍郎原杰代右都御史项忠赈济顺天永平河间三府饥民
　　○礼部奏冬至节例赐百官宴  上以有顺妃丧免宴
　　○礼部奏迩者朝鲜国王遣其陪臣朝贺  万寿圣节赐宴礼部所用器皿多有损坏所具品物亦不精洁有负朝廷优待远人之意宜令所司自后毋得仍前苟简违者治罪从之○壬辰免南京大胜关及江东巡检司冬春二季所料钞之半以河水淤浅商船少行故也
　　○开设湖广平江县大荆驿
　　○癸巳开设河南卢氏县南朱阳巡检司
　　○巡视江西南京大理寺卿夏时正奏罢老疾罢软贪酷官右布政使张轼等五十一员指挥金润等一十二员轼字子敬四川泸州人佥都御史骏之子以荫为国子生选授礼科给事中历云南参政布政至是致仕为人质朴循例得官毁誉无闻
　　○兵部尚书白圭上荆襄用兵事宜大要言用兵之道赏罚为先军中能立奇功者宜令项忠厚赏仍以状闻其有畏懦失机都指挥以下许以军法从事河南湖广狭西四川都布按三司官并听节制军士经过之处不得扰民军中有勇敢能杀贼者有所虏获因以与之其有方略可以裨益军务或谙晓贼人乡道悉得举用其流贼亦因饥寒所迫不得已而为盗宜开其自新之路抚恤以劝来者如执迷不服然后讨之凡军中事宜悉得便宜而行  上命都指挥有犯仍奏闻处治事有当议仍与总兵官议行余皆从之
　　○甲午以明日冬至节遣驸马都尉石璟蔡震分祭  长陵  献陵  景陵  裕陵文武衙门各分官陪祭
　　○遣内官祭  恭让章皇后陵寝
　　○复设河南邓州浙川县置知县一员典史一员时巡抚都御史杨璇奏邓州内乡县居民相参去官司远凡百禁治彼此推托稽诸县志旧有浙川县废城在今县治之西一百四十余里实□郧会同要害之地请复其旧名分内乡县民隶之诏从其议
　　○平虏将军总兵官抚宁侯朱永奏虏酋阿罗出潜据河套出没边境近孛罗又率穷寇作筏渡河并而为一贼势愈众而我军不足乞敕大同宣府选士马五千协力进讨兵部言阿罗出近遣人入贡以礼遣还恐亦乘冰远遁然虏情叵测宜令大同宣府选军以待进止从之
　　○乙未冬至节  上诣  奉先殿  皇太后宫行礼毕出御奉天殿文武群臣及四夷朝使行八拜礼先是  上以  英庙顺妃在殡谕礼部免行贺礼尚书邹干奏因丧免贺固  皇上哀悼之情有所不忍然阳德方亨而祝颂  圣寿乃臣子敬  上之诚亦不可废宜从宸妃例从简为当诏许之  皇太后  皇后免命妇朝贺○巡抚湖广右佥都御史吴琛奏罢老疾罢软贪酷官左布政使陈安等三百一十员都指挥孟刚等一百员
　　○丁酉右都御史项忠将往荆襄乞以诏旨揭榜招谕反侧并乞京营达军神枪火器以往  上许之但达军神枪湏后奏发遣
　　○南京礼部左侍郎章纶奏浙江温州府臣所生父母之郡知府范奎自成化五年六月到官以来廉以律己正以御众革弊除奸兴利去害深得民心比因浮谤遂以有守无为罢之臣问之乡人来京者具言奎去任时郡人三万余哭泣攀辕阻其归路仍昼夜守之不得去留十八日乃去父老士民彷徨踯躅如失父母遍走所司言之间者无不痛悼虽臣在京闻之亦为流涕由是观之奎在任未久已足动人使至三年当复何如盖郡守以得民心为本苟得民心即是好官且人材难得世无全人取其所长皆可用也臣又闻古者三载考绩三考黜陟幽明未闻一年之间可定贤否者乞谕所司详审仍留奎于温州以慰民望＜锍-釒＞入诏下其事于吏部
　　○戊戌定拟河东盐运司开中银马则例每盐一百引中纳上等马一匹八十引中等马一匹以延绥虏寇之警各边乏马骑操也
　　○赐朝鲜国成化七年大统历
　　○己亥应天府江浦县民居火焚军民营房二百六十九家飞火及江淮卫卫船焚十二艘刑部请逮管船指挥等官罪之诏可
　　○巡抚宣府佥都御史郑宁等议万全一城临边要地近调士马征西及防边见兵不过九百而屯田者三千余人欲于内选勇锐一千别为行伍选将驭之而以老弱及军余屯田庶军储边务两无所失从之
　　○庚子命忻府伴读翰林院检讨张宽随都御史项忠往荆襄抚捕流民宽湖广襄阳人以进士授检讨侍忻王读书居常快不乐屡上＜锍-釒＞言处置流民数事适忠奉命于荆襄抚捕流民宽每就之论议自谓通达世务谙练军情愿相从于军中听用忠因其言荐之故有是命
　　○辛丑四川长河西鱼通宁远军民宣慰使司坚葛节等寺寨都纲头目人等巴旦言千等长宁安抚司并韩胡桥等寺寨安抚坤卜等乌思藏葛丹等寺寨番僧头目人等温葛坚参等狭西文县守御千户所外皮等簇簇头番人劄巴汪秀等各来朝贡马及方物赐衣服彩叚等物有差
明宪宗纯皇帝实录卷之八十六
　　成化六年十二月申辰朔  上视郊祀牲
　　○修筑湖广兴宁桂东二县城以其地密迩两广路通梅花等峒也
　　○丙午升直隶定州知州李谔为南京刑部河南司郎中河南邓州知州朱贞为南京刑部云南司郎中谔贞皆以进士除知州颇有政绩故擢用之
　　○迤西锁鲁檀阿力王贡马奏求忽拨思筝鼓锣＜革占＞镫高丽布将乐布绣线等物  上以前赐未久不与
　　○哈密等地面使臣马黑麻等请以所带玉石大黄硇砂易买纱罗叚并布绢瓷器铜锡药饵鞍辔等物礼部言鞍辔及铁器不可许其余宜准于会同馆开市令与民交易从之
　　○丁未翰林院侍讲徐琼服阕复任○巡按云南监察御史温琮劾奏按察司提督锡场佥事王春侵欺附余官银洱海卫指挥吴鉴等送致其家  上命琮逮春等治之
　　○戊申毛怜卫女直都指挥等答鲁哈指挥咬纳哈等各来朝贡马及貂皮赐宴并衣服彩叚等物有差
　　○命新宁伯谭祐管立威营
　　○己酉山西太谷县民杜文翥号都太岁与兄弟结群恶少号十虎二贤八大王暴横乡里数聚众为奸恶事为人所告事下巡按御史会都布按三司官鞫之具得其罪状当死者文翥等十人情罪深重而法止坐徒者十七人余五十人俱坐罪有差都御史李宾以具狱奏诏当死者如律处决十七人徙充边军余悉从所拟○礼部以冬深无雪奏请遣大臣致祷乃命武靖侯赵辅祭告山川之神
</div>
    <div class="pagination">
<a href="明实录宪宗实录_page44.html">上一页</a><span>...</span><a href="明实录宪宗实录_page40.html">40</a><a href="明实录宪宗实录_page41.html">41</a><a href="明实录宪宗实录_page42.html">42</a><a href="明实录宪宗实录_page43.html">43</a><a href="明实录宪宗实录_page44.html">44</a><span class="current-page">45</span><a href="明实录宪宗实录_page46.html">46</a><a href="明实录宪宗实录_page47.html">47</a><a href="明实录宪宗实录_page48.html">48</a><a href="明实录宪宗实录_page49.html">49</a><a href="明实录宪宗实录_page50.html">50</a><span>...</span><a href="明实录宪宗实录_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
