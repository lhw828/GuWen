<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 717 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 717 页/共 1860 页</h1>
    <div class="content">
○又谕、健锐营索伦、察哈尔、厄鲁特、驻劄伊犁兵丁。效力行间。深堪轸念。著兆惠动用正项钱粮。酌量赏赐。以示体恤。前降旨令图什墨勒、扎尔呼齐宰桑等。轮班驻劄伊犁办事。亦应给与官项。图什墨勒、著按月给银三十两。扎尔呼齐、给银二十两。闲散宰桑、给银十两。得木齐、收楞额等、各给银五两。伊等自必益加奋勉。兆惠等可即遵照办理。　　

○庚申。谕、朕明春巡幸江浙。所有供宿顿次。皆出自帑项。丝毫不以累民。第扈从官兵。以及外省接驾人等。辐辏云集。经过地方。钱米价值。恐一时或致腾踊。著将运京铜铅。两省各截留十万斤。添炉鼓铸。减价发卖。并将该二省应运本年漕运。各截留五万石。减价平粜。以裕民间食用。该督抚、其各饬属员。实心经理。毋使吏胥滋弊。务俾均沾实惠。该部即遵谕行。　　

○辛酉。谕军机大臣等、据达勒当阿等奏称、军营现在需马五千匹。并接济口粮。一面行文黄廷桂办送等语。现今降旨彻兵。此项马匹。已无需用之处。且时届严寒。经涉远道。徒损物力。而内地办解。转觉张皇。于实用无益。著停其解往。至口粮一项。自应酌量即为运送。已降旨兆惠、雅尔哈善、可传谕该督黄廷桂知之。　　

○又谕、据达勒当阿奏称、接到彻兵谕旨。即带领兵丁二千五百名。前赴北路。协擒青滚杂卜。其余兵丁三千名。俱令回至西路。交与兆惠差遣等语。所奏非是。伊犁无须多留兵丁驻劄。前已降旨兆惠、令其酌留兵丁一千五百名。多亦不必踰二千。仍著兆惠遵旨、于此项彻回兵丁内、酌量留驻。其余俱行彻回。　　

○户部议准、江苏巡抚庄有恭疏称、清河、桃源、铜山、沛县、萧县、邳州、宿迁、睢宁、海州、沭阳、大河、徐州、等十二州县卫。被灾较重。乏食军民。先行抚恤一月。本年应徵漕项。按分蠲免。蠲剩银米。分年带徵。其勘不成灾田地。应与灾轻之安东、砀山、丰县、等三县。本年应徵漕项银米。及旧欠漕项银米。借欠耔种口粮。并灾缓漕粮。均缓至来年麦熟后徵输。被灾各属漕粮。均缓至明冬带办。岁夫银两。随同漕项停缓。应徵丁丑年新赋。缓至九月启徵。其余熟田应徵各项银米。照常徵纳。得旨、依议速行。　　

○壬戌。上诣皇太后宫问安。　　

○还宫。　　

○谕军机大臣等、喀尔吉善等、请将仁和等七州县。应徵缓带二十年分漕粮改折徵收一摺。上年江浙二省。同被偏灾。浙省灾地情形。虽稍轻于江省。而该督抚之始初查办过紧。未能周浃。但漕粮系天庾正供。既已缓带。而又改折徵收。则江省有漕各州县。俱萌冀幸之心。地方官势必援例而请。此岂可为常例耶。此项缓带漕粮。如实在民气初复。新旧并徵。颇觉拮据。朕心实为轸念。可传谕该督抚等、令其转饬收漕各员。酌量缓至明年蚕收麦熟后完纳。其粮户中、有情愿于今冬交仓者。亦听从民便。该督抚等奉到此旨。即具摺奏闻。交部备案可也。　　

○是日起。上以孟冬享太庙。斋戒三日。　　

○癸亥。谕、黑龙江官兵。派往出征。颇属劳苦。所有自军营骑回倒毙马驼。著加恩免其赔补。以示优恤。　　

○广东巡抚鹤年疏报、肇、廉二府属。垦复额内迁移税、八十七亩有奇广、韶、惠、潮、廉、嘉、六府州属。额外水田、十顷六十八亩有奇。增城、惠来、翁源、三县。熟税三十七亩有奇又广、潮二府属。额外沙坦税、一十二顷九十亩有奇。广、潮、二府属。垦复屯田迁移税、四顷一十八亩有奇。　　

○甲子。谕、理藩院侍郎事务。著勒尔森、暂行办理。　　

○谕军机大臣等、前因达勒当阿、哈达哈等、效力军前。尚知奋勉。加恩赏给双眼翎。以示鼓励。乃西北两路大兵。会合一处。反彼此推诿。各存意见。殊负委任。朕念伊等远行劳苦。不即重治其罪。然亦无功可录。达勒当阿、所赏双眼翎。亦著同哈达哈、一并缴还。不准戴用。　　

○是月。山西巡抚明德奏、穆纳山旧木二十八万余件。经前抚臣准泰、检出一万八千余件。续经商人杨烜、改削出二千三百五十件。余皆朽木。斧斤难施。可否将改出之木。折料准变。余悉免其改削。乞敕部议覆。得旨、不须敕议竟如汝所请行可也。　　

○大学士管陕甘总督黄廷桂覆奏、安西驻防满兵。遵旨先拨往三千。豫定章程。查额敏和卓自吐鲁番回抵瓜州。即派员照看起程。随将所遗地亩丈勘。召民佃种收租。以备将来支放满兵本色月粮。至瓜州及回民所居之头堡二处。地势轩敞。应令将军及副都统等、带兵分驻。所遗兵房。率皆狭小。原有衙署。不敷分驻。均应另行估建。其回民分驻五堡。原有土房四千八百余间。年久坍塌。应行建盖。再两省截留一成公费名粮。每岁可省银二十四万六千余两。其移驻满兵二千名。合计俸饷粮料本折等项。每年需银三十六万六百余两。如将家口粟米。一半折给。回民所遗地亩。并于一半粟米内、搭给二成茶叶。复于五卫额徵内、酌拨京斗青稞等粮九千石外。该岁需银二十四万四千余两。即以截留绿营公费凑支。有盈无绌。至原议扣留公费兵额。系统于一年内裁扣齐全。一年清还各营垫项。两年后多有节省。应令满兵于二十三年秋季凉爽时。派拨来安。得旨、如所议行。　　

○两广总督杨应琚奏、请海洋统巡大员。与随巡将备。每年上班二月出洋。六月彻师。下班六月出洋。十月彻师。择兵之通晓水务。及尚未谙习者。生熟相间。轮班酌带。使全营水兵。周而复始。亲加训练。务令熟习抢风折戗之法。以及风云气色。港屿情形。其有不能者。以内河并陆路兵酌补。得旨、是。　　

○又奏、粤西巡阅营伍章程。请遇提臣普巡左右二江之年。镇臣停其复阅。臣巡阅之年。提臣亦停其亲巡。俾免繁复。得旨、如所议行。　　

○云贵总督恒文、云南巡抚郭一裕奏、委管汤丹厂、云南府同知周祚锦丁忧。请留管厂务。得旨、不必破此例。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百二十三


大清高宗法天隆运至诚先觉体元立极敷文奋武孝慈神圣纯皇帝实录卷之五百二十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十一年。丙子。冬。十月。乙丑朔。享太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○颁乾隆二十二年时宪书。　　

○顺天府行乡饮酒礼。　　

○丙寅。上诣皇太后宫问安。　　

○谕军机大臣等、西北两路大兵。现在彻回。已传谕兆惠、酌量派兵。往袭阿布赉、使贼不得宁处。并通饬各鄂拓克、防范哈萨克。所有此次进兵俘获哈萨克人等。原无得罪天朝之处。应酌量施恩。释放回巢。俾伊等众哈萨克咸知感戴。自将阿逆擒献。现有旨传谕阿布赉、择伊等明白晓事者赍往。仍加恩酌给口粮。其头目人等。并著赏赐缎疋。兆惠接到此旨。即转谕哈萨克锡喇、尼玛等。遵照办理。如已将哈萨克人等、分给众鄂拓克。即无庸复行查回。惟将乌图布妻子释放。再据玉保、顺德讷奏、哈萨克察罕拜巴图尔等。久有归诚之意。著兆惠询问哈萨克锡喇、尼玛等。如察罕拜巴图尔。系哈萨克紧要之人。有意投诚。即著于此次释放人内。令其到彼传谕。兆惠等务宜妥协办理。　　

○命传谕哈萨克阿布赉汗巴巴曰、逆贼阿睦尔撒纳、背恩叛逆。上干天讨。朕命将军大臣等。领兵追擒。逆贼穷蹙奔窜。入尔哈萨克境内。大兵临尔部落。特为追擒逆贼一人。于尔部原属无涉。前已遣使传旨晓谕。意尔等接奉谕旨。必能明晓大义。擒献逆贼。岂意尔等堕贼术中。反奋螳臂。迎敌大兵。为我官兵两次击败。弃其游牧。流离奔散。皆尔等自取罪戾。不识去逆效顺之所致。今朕降旨彻兵。特因时届隆冬。官兵连年效力行间。令其暂回休息。至于阿逆罪恶满盈。断难久稽显戮。明岁仍派大兵前来索取。尔哈萨克人等。因此么＜麻骨＞逃虏。坐致灭亡。朕必不忍。从前噶尔丹策零时。尔部落尚畏其强盛。力不能支。今准噶尔全部。归顺天朝。供我臂指。复由内地调集大兵前往。尔等自审情形。何恃而不恐。朕为天下共主。一视同仁。虽尔部僻处荒远。不惜申命告诫。是以复降旨申谕、并令将军大臣等。将俘获尔部人等、施恩释放。尔等接奉朕旨。即将阿逆擒献。遣使前来。朕必曲加宽宥。尚当格外施恩。俾尔等永享承平之福。尔等其熟计利害。毋贻后悔。　　

○总理台站总管惠色奏、所属达里刚爱地方牧场。应设缉盗官兵。查该处现有羊群一百六十。请拨出二十群。摊分牧放。即将此项牧兵四十六名。派为缉盗兵。交本群防御管辖。得旨、如所请行。　　

○命礼部左侍郎介福、协同礼部尚书伍龄安、管理太常寺事务。　　

○命原任福建布政使德舒、赴巴里坤协办粮饷事务。　　

○旌表守正捐躯之河南遂平县民靳可旺女靳氏。　　

○丁卯。谕军机大臣等、前据兆惠奏称。伊勒巴尔和硕等处、坐台喀尔喀等七名。私自潜逃。已降旨严行查拏。今复据称、喀尔喀巴雅尔图等四人。潜谋逃窜。经笔帖式德明拏获。就近解送巴里坤办事大臣查究。并将各处坐台喀尔喀等、俱行彻回。送至巴里坤等语。此等喀尔喀、派往西路坐台。竟敢潜行逃窜。必是青滚杂卜、遣人前往煽诱。不可不严行查究。著传谕雅尔哈善等。即将解到巴雅尔图等四名。审出实情。正法示众。其余彻回之喀尔喀等、暂行看守。如在彼尚属安静。俟军务竣后仍遣回各游牧。倘敢滋事。亦即正法。其伊勒巴尔和硕坐台潜逃人七名。著传谕达勒当阿等。彻兵回时。沿途严加搜查。并著阿兰泰、于各卡地方。加意缉访。如遇此等逃人。即行擒拏。解交成衮扎布办理。　　

○吏部议准、直隶总督方观承奏、热河道属官员汛兵各事宜。一、八沟同知所属乌兰哈达地方。相距四百余里。路通奉天多伦诺尔等处。蒙古民人。聚居流寓者甚多。向虽设有部员驻劄。祇管旗务。应添设巡检一员。管理民人与蒙古交涉事件。仍由该同知覆核完结。其员缺定为要缺。在内地拣调。三年俸满题升。一、乌兰哈达地方。野旷山深。最易匿匪。八沟所属、有波罗树汛。旗民稀少。且与龙须门汛相近。应将波罗树千总一员。马步兵五名。移驻巡查。一、口外各厅。命案繁多。均应同知通判亲验。但地方辽远者。常在数百里或千里之外。应令巡检代行相验。倘有别情。报明该厅覆验。从之。　　

○戊辰。谕军机大臣等、达勒当阿、哈达哈等。彻兵回至北路军营。哈达哈已降旨留在军营。在参赞大臣上行走。会同成衮扎布、办理事务。达勒当阿、著即来京。其领兵大臣内。已命阿里衮、富德等。先行回京。其余人员。有应留军营差委、及遣回京师者。交与成衮扎布、分别酌量。奏闻请旨。　　

○吏部议准、署江南河道总督富勒赫奏称镇江丹徒镇之横越二闸。离城窎远。需员管理。查瓜洲广惠闸。向设闸官一员。事尚简易。应移驻兼管。并添设攒典一名。俸工养廉。仍由泰兴县移解。即将瓜洲衙署。移建丹徒。缺出、仍照例在外拣调。从之。　　

○己巳。上御太和殿视朝。文武升转各官谢恩。　　

○谕军机大臣等、江南、山东、交界之孙家集地方。现有堵筑工程。所需物料。关系紧要。据尚书刘统勋奏称、已经移咨河南、山东、办运秸料。著爱必达、图勒炳阿等。即速委员。克期运送。毋得稍有迟误。现在起运若干。未运若干。一面办理。一面奏闻。可即传谕该督抚等知之。　　

○庚午。上御乾清门听政。　　

○诣皇太后宫问安。　　

○谕军机大臣等唐开中奏、请各营招募虎匠一摺。所见鄙陋之至。营中现有马步兵丁。设值有虎。火器弓箭。皆可捕除。虎尚视以为难。则设遇盗贼。何以除之。岂有另立虎匠名目。专行召募之理。绿旗兵丁。软弱无能。即此可知。该总兵之平时不能加意训练。益复可见。著传旨申饬。　　

○以鸿胪寺卿储麟趾、为太仆寺卿。　　

○辛未。上御懋勤殿。勾到山东、河南情实罪犯。停决山东斩犯二人。绞犯一人。余四十八人、予勾。　　

○谕、此次勾到河南省情实人犯。内黄隆妒奸杀命。申玢贿卒越狱。赵保学强奸伤人。张二持刀奸污。宋恩拒捕杀伤。俱极凶淫残暴之徒。巡抚图勒炳阿、皆议入缓决。经九卿改拟情实。国家明罚敕法。贵得情理之中。若意存姑息。殊非辟以止辟之义。图勒炳阿、著传旨申饬。　　

○谕军机大臣等现在彻兵。暂且停止擒拏阿逆。所有厄鲁特各游牧人等。不能保无与阿逆同谋、潜通消息之事。从前降旨。令将伊等游牧。向内迁移。而驻劄大兵于各游牧之外。著密谕兆惠、遵照查办。并留心防范各游牧人等。倘有私自逸出。与阿逆往来者。即行查拏。务宜慎密。　　

○壬申。谕、从前富勒赫学习河务时。参奏南河积弊。尚似能实心任事。朕冀其有剔弊厘奸之能。是以即令署理河督。乃年来所办诸事。不过寻常供职漫无实在整顿。即如孙家集地方。向来不设堤工留为减洩黄水盛涨。冬令复行堵筑。历年俱如此办理。乃去岁旁溢之处。渐露河槽富勒赫并不先事豫防。及今秋水势冲漫大溜渐移。亦未将情形据实入告。不过含糊具奏。现据刘统勋参奏。交部严加议处。若仍留总河之任。于河防重务。恐有贻误。富勒赫著来京候旨。其河道总督员缺。著爱必达补授山东巡抚员缺。著鹤年调补。广东巡抚员缺。著周人骥署理。周人骥著来京陛见。即行赴任。鹤年现在奏请陛见。俟来京后。再赴新任。爱必达俟鹤年到任后。来京请训。再赴河道总督之任。爱必达未到任之先。刘统勋著暂行署理河道总督事务。　　

</div>
    <div class="pagination">
<a href="清实录乾隆朝实录_page716.html">上一页</a><span>...</span><a href="清实录乾隆朝实录_page712.html">712</a><a href="清实录乾隆朝实录_page713.html">713</a><a href="清实录乾隆朝实录_page714.html">714</a><a href="清实录乾隆朝实录_page715.html">715</a><a href="清实录乾隆朝实录_page716.html">716</a><span class="current-page">717</span><a href="清实录乾隆朝实录_page718.html">718</a><a href="清实录乾隆朝实录_page719.html">719</a><a href="清实录乾隆朝实录_page720.html">720</a><a href="清实录乾隆朝实录_page721.html">721</a><a href="清实录乾隆朝实录_page722.html">722</a><span>...</span><a href="清实录乾隆朝实录_page718.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
