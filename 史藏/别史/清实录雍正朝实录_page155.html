<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 155 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 155 页/共 216 页</h1>
    <div class="content">○户部议覆。直隶河道水利总督刘于义、条奏天津截留漕粮事宜。一、漕米进仓。旗丁向有津贴经纪、及坐粮厅等茶果银诸费。今米既截留。一切俱可不用。其额设落崖进仓脚价。请令旗丁自备给发。一、漕米收放。必有折耗。地方官恐有赔累。于支放时、每短少斛面。查漕船抵通。旗丁雇募剥船。每百里给饭米一石耗米一石。今既经截留。省却剥船之费请令旗下每米一百石、给地方官耗米一石。庶支放不致亏折短少。一、截留漕米。入仓露囤。必须铺垫苫盖。若俱令地方官置办。为费必多。查漕粮例有随粮蓆片。请令旗丁即于截留处交纳。傥有不足。再令地方官买补。均应如所请。从之　　

○庚辰。谕大学士等。从前令在科布多地方修城。原欲驻兵进剿之意。今宜以保固疆域为要务。贼退之后。将科布多驻防兵丁。悉行撤回。令于察罕叟尔、扎布韩等处驻劄。近于喀尔喀之游牧。便彼此易于策应。著行文大将军傅尔丹、顺承郡王锡保。会同喀尔喀副将军等。定议具奏。至科布多兵丁。或乘青草、即行撤回。或俟阿尔泰岭下雪之后、徐徐撤回。令伊等公同酌量料理　　

○谕青海王贝勒贝子公台吉等。尔等俱系顾实汗之子孙。自祖宗以来。依附内地边疆。恪顺供职。我圣祖仁皇帝、视尔等如子孙。抚育六十余年。宠遇之隆。至优极渥。且念尔等尊崇黄教。是以我朝于达赖喇嘛班禅额尔得尼、备极恩眷。若准噶尔者、暗遣贼兵。侵犯西地杀害喇嘛毁灭供器。实为黄教之罪人。尔等傥违弃先人崇祀之教。辜负国家历沛之恩。一家之内。兴起兵戎以启贼人侥幸之端。虽愚昧之人。亦不出此。前者罗卜臧丹津听信流言敢行背叛。我朝发兵征剿。逃窜在准噶尔处。困苦辱耻。尔等无不闻知。今尔等若到彼处。路途如许遥远。马畜必至疲毙。彼岂能为尔等置立产业。分与游牧地方。令尔等各统所属、依然保聚乎。况准噶尔四面皆成讎敌。终岁争战不休。几用兵之处。必置尔等于前。虐使任意。岂若各守祖父基业。永享太平之为得乎。尔等若不熟计利害。听伊诳诱之词。依附贼人妄思蠢动。将来兴师问罪。必先及尔等。彼时即欲悔祸。国法不尔贷也。朕所以频降谕上□日。反覆开导。令尔等会集兵丁。小心防守。将属下人早行移入者。实冀保全尔等非欲调遣尔等为进剿之用也。尔等当思朕爱护安全之至意。详细晓谕属下人等。合力防范果能遵上□日奉行。朕自大沛恩膏。尔等游牧妻子。既无吞并之忧。而中外安居。亦永享无穷之福矣　　

○谕管理旗务大臣等。盛京系根本之地。朕意欲于山海关中后所地方。筑造城垣。拣选京师及盛京兵丁数千名。将查出庄头等之余地。给与伊等居住令其在山中采猎。并学习技艺。供应差遣。著奉天将军那苏图、详议具奏　　

○礼部议覆。四川巡抚宪德疏称、故明烈妇、四川渠县礼部郎中李含乙妾王氏。代嫡捐躯。保全嫡子。浙江总督李卫疏称、浙江平阳县贡生李应官妻吴氏。于顺治五年山寇窃发。被掠不污。投江完节。俱请旌表。以彰节烈遗徽。均应如所请。照例给银建坊。入祠致祭。从之　　

○甘肃巡抚许容题。平番县庄浪土司指挥佥事鲁公训故。请以其孙鲁甸邦承袭。下部知之　　

○辛巳。实授张照、为内阁学士兼礼部侍郎　　

○擢镶蓝旗汉军参领诺尔浑、为兵部额外侍郎。前往北路军营　　

○以正黄旗满洲副都统巴图、署镶蓝旗护军统领。镶红旗护军参领达色、署本旗满洲副都统　　

○癸未。谕大学士等。各省驻防兵丁。生齿日繁。现今余丁甚多。若听其闲散。既无从学习技勇。而定额钱粮。亦难以养赡家口。著各处将军、于满洲余丁内。择其能骑射、可供驱使者。于额设兵丁之外。添设若干名。并作何给与钱粮、操演技勇之处。悉心定议而行　　

○甲申。谕内阁。今岁五六月间。直隶、山东、河南等处。雨泽愆期。朕即虑及上年被水低洼之地。鱼子存留。今夏烈日蒸晒。或变蝗蝻。为禾苗之患。特令大学士传谕直省督抚。严饬属员。留心访察。预为防遏。兹据河东河道总督沈廷正奏报、山东济宁之南乡新店等处。有蝻子萌动。已饬令扑灭。又据署河南巡抚张元怀奏称、光州所属竹园内。生有青虫似蝗。今已捕除。从来蝗蝻始生之时。以人力制之尚易。而小民耽逸偷安。惮于用力。又恐践踏禾稼。瞻顾逡巡。及至飞扬之后。远近蔓延。势不可遏。是在实心任事之官员督率乡民。力为捕治。不得姑顺舆情。酿成大患。著直隶山东、河南、江南等处督抚。通行所属实力奉行。傥视为具文。苟且塞责将来飞扬之时。朕必察其发生之处。将该地方官、从重治罪。直隶、山东、河南三省。钦差大臣科道等。著一同留心访察毋忽　　

○福建按察使李玉鋐、患病解任。升原任福建台湾道刘藩长、为福建按察使司按察使　　

○靖边大将军傅尔丹摺奏臣等于六月十七日。擒获厄鲁特哨探贼夷二十三名。供称博克托岭、有贼兵二千。驼马万余。遣参赞苏图、副都统戴豪等。率兵三千往巢□刀。十八日。遣前锋统领丁寿、统兵一千五百名应援。与贼战于库里野图岭。杀贼四百余名。贼驱驼马踰岭败遁。十九日。丁寿、苏图等。与臣傅尔丹合兵一处。二十日。贼兵二万余人。从高埠冲突大营。力战一日。杀贼千余。遣副都统塔尔岱、马尔齐、率兵二千名。夺占西山。二十一日。因贼营险要。移营至和通脑儿诱贼邀击。遣丁寿、苏图、参赞觉罗海兰、副都统常禄、西弥赖、领兵据山梁之东塔尔岱、马尔齐、屯守西山。副都统承保、居中策应。参赞马尔萨、由东路。公达福、戴豪、在前。副都统舒楞额、土默特公沙津达赖等在后。俱保护行营。臣傅尔丹统兵继进移营时。贼人列阵冲突军营。来攻丁寿、塔尔岱两军。丁寿等力战杀贼千余。忽狂风骤雨冰雹齐至。丁寿等遂为贼围困。臣傅尔丹、遣兵将塔尔岱援出。又令承保救援丁寿等因日暮未能解围。二十二日。觉罗海兰冲杀贼队溃围而出。丁寿苏图、马尔齐、俱自尽。常禄阵亡。西弥赖命索伦兵救援丁寿。索伦兵俱溃散。西弥赖随亦自尽。二十三日。贼昼夜犯臣大营。力战、杀贼五百余名。土默特公沙津达赖等。及察哈尔、归化城、土默特、喀喇沁兵。一时溃散。军营止存满洲兵四千名。二十四日。随印侍郎永国、及觉罗海兰、戴豪、俱自尽。臣等以余兵退归。步设方营。保护辎重。以塔尔岱署前锋统领。达福、舒楞额、殿后。承保统右翼。马尔萨统左翼。臣傅尔丹、与副将军巴赛、查弼纳、往来巡察。副都统德禄、捧携敕印起行。贼夷领兵三万余。四面来侵。二十五、二十六、连日力战、杀贼千余。二十七日。殿后公达福阵亡。二十八日。臣等渡哈尔哈纳河。贼夷尾追。冲突左翼。力战、杀贼五百余名。遂登山岭。分兵二队。臣傅尔丹、率德禄、承保、自右下山。巴赛、查弼纳、舒楞额、自左下山。臣傅尔丹于七月初一日。至科布多修城地方。兵丁陆续至营者、共二千余名。臣傅尔丹随遣弁兵。往迎未归诸将。惟塔尔岱于初七日。负伤至营。巴赛、查弼纳马尔萨、舒楞额、今尚未至。臣轻举妄动。以至败绩。请将臣等正法。用彰国宪。奏入。得上□日、此举损兵败绩。虽属有罪。朕览尔等之竭蹷力战。宽恕其罪。痛恻难忍。不觉泪下。将朕亲朿之带。赐与军营。令傅尔丹系之。尔等忿激之下。急思报复。恐又妄动。贼人虽来。不可轻进追击。但能相机坚守。即尔等之功。科布多地方、若难固守。可回至察罕叟尔驻劄。今已授马尔赛为抚远大将军。领兵前来到时、尔等公同商酌料理　　

○乙酉。谕内阁。朕以直隶、山东、河南、夏间雨泽愆期。特命截漕查赈。既而三省陆续奏报得雨。朕心稍慰。兹闻直隶山东、及河北彰德、卫辉二府。有穷民因秋成无望。预为渡河而南、以图就食者。盖因本地歉雨之时。尚未闻截漕查赈之谕上□日。辄思就食他省。若即令资遣还乡。恐时届仲秋。耕种之期已过。转致失所。著该抚饬令沿河州县。于各渡口、详询其所欲往地方。有力不能自达者。量给路费。仍知照该州县。善为安插。除有亲朋可依、及已佣工得食者。听其自便外。其乏食之民。著用截漕米石、照例计口赈给。有欲回本籍者。即给资遣回。其不愿即归者。候来春给以资粮。使之回籍。俱照例动用存公银两。造册送部。如各省乐善之家。有能存恤周济者。该地方官、酌量轻重。赏给花红旗匾。最优者、详请题达。给以顶带。以示鼓励。设愚民无知。因邻省安插得宜。仍复离乡弃业。该地方官、务悉心安集。剀切晓谕。令其勿离故土。又闻渡河流民、有欲往湖广者。去乡更远。回籍愈难。著该地方官、即于所到地方安插。务须规画尽善。无使一夫失所。以副朕勤恤民隐、子惠元元之意　　

○靖边大将军傅尔丹摺奏。臣回至科布多修城处。验看工程。遂将逃遁之京城正蓝旗副参领官保、阿达哈哈番陆格、及首先造谋溃散、讹言惑众之索伦领催里色、奔德尔图、先正军法。至黑龙江佐领巴都马、始虽劝阻索伦。后亦夥逃妄报。科布多河西守卡伦之侍卫吴林泰、擅离汛地。至营报信。前锋参领金柱、前锋校黑达色、奉丁寿之令。报信大营。并不冲队前进。先还筑城之处。俱请革职。效力赎罪。土默特公沙津达赖、由塔布囊晋封公爵。不知图报。临阵溃逃。请敕部议罪。驻劄科布多河东之参赞侯陈泰、副都统阿三、闻臣等军营围困之信。都统衮泰、调取守城。并不应援。反率领所属二千兵。并达锡领到察哈尔兵三百名。急回扎布韩地方。请交部严加议罪。再归化城之土默特副都统衮布、夸兰大里查布、参领塞楞、皆背恩降贼。凡被获脱归之人。俱见其在策零敦多卜之营。请先将其妻子正法。至贼兵闻暂驻阿尔泰山岭地方。专候噶尔丹策零之信。以决进退。谨奏　　

○丙戌。谕大学士等。吉党阿、著授为护军统领。同钦拜、带领右卫兵丁、前往北路军前。费雅思哈、阿福塔、齐什、鄂尔多、巴什等。俱赏给原衔。给与俸禄。著同库齐图、随汉军兵丁、前往视看道路水草。齐什到京后。俟马兰泰带领兵丁起程时。一同随往　　

○又谕。原任盛京户部侍郎傅鼐、著调回往军营效力　　

○又谕。傅尔丹奏称、归化城之土默特副都统衮布、夸兰大里查布、参领塞楞、背恩降贼。请将其妻子、按律正法等语。朕思归化城土默特等、世受国恩。凡遇用兵之地。奋勇效力。已历多年。总未有一背国降贼之人。今衮布等、不顾辱及祖父。累及妻子。贻羞于众土默特。纵按律处治、罪所应得。朕今法外施恩。衮布等之妻子、从宽免死。仍令伊等照旧安居。著行文与丹晋。将此悉谕土默特弁兵知之　　

○兵部议覆。云贵广西总督鄂尔泰疏言、黔省驿站下游。自黄丝驿、至平越府。自平越府、至杨老驿。计程八十里。道路崎岖。若由黄丝以下之虎场营、分路自鱼梁江直达杨老驿止五十里。路亦平坦。请裁去黄丝一驿。将平越一驿夫马移驻酉阳塘又上游新改驿路六站内自毛口抵舍基场舍基场抵杨松杨松抵大山凹站路俱不甚。均请将裁汰之黄丝驿马匹官役即移驻于毛口。以毛口河驿。移驻烈当。舍基场驿移驻普安县属之罐子穴□＜卸-卩＞大山凹驿移驻杨松。杨松驿。移驻并安州属之刘官屯庶道里均平驿递商民、均属便益。应如所请。从之　　

○丁亥。谕大学士等。康亲王崇安、令于八月二十一日起身。前往军前。著赏给内库银一万两。其随往该属人员。照顺承郡王出征之例赏给应得马匹照定例折价。交与该王办理　　

○又谕。马兰泰、曾经委署前锋统领。带领满兵。今满兵既暂停起身。马兰泰、著同汉军兵丁前往。其卡伦等处行走之满兵。令马兰泰专辖　　

○又谕。八旗汉军官兵。应扣未完车本银两。著悉行宽免　　

○调福建海坛总兵官吕瑞麟、为福建台湾总兵官。福建台湾总兵官王郡、为广东潮州总兵官　　

○四川总督黄廷桂等疏言、川省存贮米谷、现止四十二万石有零。请早为筹画。将常平仓捐例。改谷作银。随时籴买。并酌开捐纳事例。将银买谷存贮。得上

□日、川省乃产米之乡。积贮易于为力。该督抚请开捐纳误矣。况改谷折银。又复将银买米。徒滋弊端。更属背谬。但通省积谷止四十万石。为数实少。应如何增贮之处著大学士等、详议具奏　　

○戊子。谕内阁。现在川省才能之将弁不多。欲将邻省干弁、拣选数员命往。著询问河东总督田文镜湖广总督迈柱。于所属武职人员内。曾经历练之人。将所知者举出。一面奏闻。一面令赴川省交与总督黄廷桂、酌量委署题补　　

○又谕。广西道通交趾。闻该地方有无知愚民。抛弃家业。潜往交趾地方开矿。更有奸匪之徒。潜逃异域。以致追缉无踪者。似此违禁妄行。渐不可长。著广西巡抚提镇、悉心商酌。于往来隘口、及山僻可通之处。拨兵添汛。饬令该管官弁、加谨巡查。傥有私行出口之人。务押解原籍。照例治罪。庶愚民不致流离异地。而奸徒亦不致远扬漏网矣　　

○己丑。谕大学士等。西路防御贼人之事。已屡经降上□日与大将军岳钟琪等预为留心料理。但御贼之道。务须计出万全。朕披览舆图。见军营至肃州、中间甚为辽阔。而边外一带。如赤金柳沟金塔寺沙州瓜州等处。散处之民人甚多。牲畜亦众。万一贼人乘其不备而侵扰之。则巴尔库尔之大军。何可分势于各路堵御。凡此黎元。皆吾赤子。横被掳掠荼毒。于心实为不忍。况抢夺民人之牲畜。即可为贼众之口粮。则与我疲敝贼人之计。亦大相左矣。朕意当令居民、预度。就近可居之地。一闻贼信。即迁移以避之。务期免其侵害。若从前驻兵之处。有应添兵力、以保护百姓者。亦著大将军即行调拨。但不可分大营之兵势。总之使贼人此次远来。一无所获。所谓不战而屈人之兵也。但须善于奉行。安慰民心。勿使惊惶疑惑、以致失所。此朕惟恐边外居民、被贼侵害。豫筹防范之大概也。至于用兵之道。固以防边固本为先。而机会可乘。亦不可失。若但坚壁自守。听其肆行无忌。虽有可乘之机。仍复拘泥成见。则又恐贼势猖狂。将来何所底止。今冬西路既已预备。贼众若来。我师以逸待劳。以静待动。大将军外观形势内度己力。傥有可乘之机或发兵出击以挫其锋。或堵御隘口以遏其路。或暗中埋伏以出其不意。或赶逐马匹以惊其众心。亦足使贼人丧胆。但万万不可轻举远逐以分兵势。大将军只在大营调度。不可亲身前去。副将军等亦酌量行之。击贼之时。贼人以马兵前来。我师以步兵出击。实胜于马兵。御敌、不可弃长就短。是以现在添派北路兵丁。朕将汉军步兵四千名派往。大将军等、当共知此意。则派拨各得其宜。且使众人各效其所长而大功可成矣。朕又细思西北两路大营。乃防边击贼之根本。若果两路大营、坚固整齐。不为贼人所摇撼。则彼必瞻顾彷徨。恐我军截其归路。扫其巢穴。不敢肆行无忌。即如今春之率众潜归、不敢久留西路者。恐北路之兵、袭其后路也。此番六月之不敢逼近科布多军营者。又恐西路之兵、捣其巢穴也。目前贼既得志于北路。伊知北路兵力、不能进取。则今冬仍往西路。且增添贼众更多于侵犯北路之力量。俱未可知。总在大将军先事图维。临时权变。勿贪功前进。勿坐失机宜。斯为美善。又如贼人侵犯劫掠。多在风雨阴晦之时。此际天气潮湿。枪炮之火药难出。弓箭之力量软懈二者均未便利。当多备手枪挑刀等械以为击贼之具。可助枪炮弓矢之力。将此传谕岳钟琪等知之　　

○吏部议覆。广东总督郝玉麟疏言、新会开平两县连界之大官田地方。与两县县城远隔。请增置一县。设知县一员。典史一员。训导一员。分新会县药迳司巡检、改隶新县县学额取进文武童生各八名。于新会原额二十名内拨取五名。开平原额十二名内、拨取三名。均应如所请。从之。寻定新设县曰鹤山　　

○添设奉天府牛庄城仓官一员。从奉天将军那苏图请也　　

○庚寅。内务府总管尚志舜、年老休致。实授鄂善为内务府总管　　

○大学士等遵上□日议奏。四川总督黄廷桂等、奏请开捐积谷一疏。查川省产米之乡应遵谕上□日、无庸捐纳。但通省积谷、仅四十余万石。为数实少。酌于现存米谷杂粮外。再买六十万石。共计有百万之蓄。庶足备用。请分作三年。随民间谷价贵贱。约计每年买谷二十万石。每石约价三钱。动支夔关及盐茶盈余银六万两分发州县。总期三年内买足。至各府州县冲僻繁简不等。其大县应贮若干。中县若干。小县若干。府仓若干。仓廒作何先期添造。或该地方应贮荞稗杂粮之处。令该督抚分别酌议办理得上□日、所议甚属周详妥协。依议速行。但每年谷价贵贱不等。如画定三钱。恐价贵时。或至抑勒强买。价贱时。不免侵渔冒销。著再行详议具奏。寻议、四川谷石价值虽以三钱为率。每年贵贱不等。应随时斟酌。如遇价贱不及三钱。即可过于二十万石之数。或价值甚贱之州县。应及时采买。详请量加银两。傥遇价值不止三钱。亦可不及二十万石之数。或价值甚贵之州县。应停止采买。以待来岁秋成。总于三年内通融筹画。买足六十万石之数买贮之后。照定例存七粜三。以免红腐。从之　　

○移福建南安县县丞驻罗溪。从福建总督刘世明请也　　

大清世宗敬天昌运建中表正文武英明宽仁信毅大孝

至诚宪皇帝实录卷之一百八



大清世宗敬天昌运建中表正文武英明宽仁信毅大孝至诚宪皇帝实录卷之一百九　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正九年。辛亥。八月。辛卯朔。谕大学士等。四十九旗扎萨克游牧之地。甚属紧要。科尔沁等处游牧兵丁。著派数千名、驻劄图拉克尔伦等处。见在军前扎萨克兵丁。著撤回数千名。与伊等合为一处。盛京兵亦派二千名。共一万有零。贼来侵扰喀尔喀等游牧处。可以照管。尔等会同科尔沁王额驸罗卜臧滚布等、详议具奏。寻议、选派科尔沁十旗兵二千名。敖汉等十一旗兵一千名。乌朱穆秦十一旗兵一千名。再军前撤回兵丁四千名。连盛京派出二千名。共为一万。委员管辖。照例赏给银两口粮。往驻克尔伦地方捍御。得上□日、此等处兵丁。俱行选派。暂在该处预备。听候调遣　　

○癸巳。谕大学士等。肃州金塔寺。原种进贡之哈密瓜。朕思与其种瓜。何如种谷、以资民食。著行文该督抚等。嗣后不必进献。并著晓谕彼处人民知之　　

○命镶蓝旗护军统领侯马兰泰、正黄旗满洲都统查克旦、镶黄旗满洲都统公博尔屯、原任西安巡抚武格、为抚远大将军大学士公马尔赛参赞　　

○以镶黄旗满洲副都统宗室诺穆柱、署正蓝旗护军统领。升署正红旗蒙古副都统雅瑚、为正红旗满洲副都统。以贝子弘春、署正红旗汉军都统。镶白旗汉军副都统倭星额、署正白旗汉军都统。正蓝旗参领杜赉、署本旗满洲副都统　　

○丁酉。遣大学士尹泰、祭先师孔子　　

○谕青海蒙古及番夷人等。朕统御万方。凡中外民人。皆一视同仁。莫不欲使之得所。尔等沿边番夷及青海蒙古同受国家抚绥保护之恩。并无岐视。目今准噶尔贼人窥伺边境。或将来侵扰青海蒙古。而黄河以南之蒙古、畏避贼锋。投奔近边番夷之地。亦未可定。尔番夷等、须留心照看。切勿因向日曾有嫌怨。乘其危急、而加以戕害。若蒙古中有不法之徒。抢掠番人者。许番人用力抵御。不必退缩。将来事定之后。朕自然以理断其曲直。分别赏罚。番人蒙古、皆朕赤子。果能遵朕谕上

□日。彼此相安。同受朝廷之恩泽。方是尔等之福。思之思之　　

○吏部议覆。署两江总督尹继善疏言、淮安府属之山阳县、扬州府属之江都县、事务殷繁。幅＜巾员＞辽阔。请各添设知县一员分治。查山阳县属庙湾镇、见有城池营汛。请改为县城。令新设之县驻劄。再添设县丞一员。典史一员。移庙湾司巡检、驻草偃口。盐城清沟司巡检、驻上冈。将盐城县学训导、拨归新县。又查江都县原辖新旧两城。今酌量分界。旧城西属旧县。东属新县。新城南属旧县。北属新县。其邵伯上官二巡司、并邵伯驿、俱归新县。瓜洲万寿二巡司、并广陵驿、俱归旧县。将原设之主簿、训导各一员。拨归新县。并添设典史一员。再加皋县东沿海一带。港口繁多。县令鞭长莫及。请添设主簿一员。驻掘港场。均应如所请。从之。寻定山阳新分县曰阜宁。江都新分县曰甘泉　　

○免云南东川乌蒙二府属雍正八年分未完银米有差　　

○以故蒿齐忒札萨克多罗郡王阿噶尼斯达子策凌喇布坦、袭爵　　

</div>
    <div class="pagination">
<a href="清实录雍正朝实录_page154.html">上一页</a><span>...</span><a href="清实录雍正朝实录_page150.html">150</a><a href="清实录雍正朝实录_page151.html">151</a><a href="清实录雍正朝实录_page152.html">152</a><a href="清实录雍正朝实录_page153.html">153</a><a href="清实录雍正朝实录_page154.html">154</a><span class="current-page">155</span><a href="清实录雍正朝实录_page156.html">156</a><a href="清实录雍正朝实录_page157.html">157</a><a href="清实录雍正朝实录_page158.html">158</a><a href="清实录雍正朝实录_page159.html">159</a><a href="清实录雍正朝实录_page160.html">160</a><span>...</span><a href="清实录雍正朝实录_page156.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
