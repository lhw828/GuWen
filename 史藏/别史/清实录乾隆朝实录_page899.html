<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 899 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 899 页/共 1860 页</h1>
    <div class="content">○是日、御舟驻跸塘栖　　

○是月。直隶总督方观承奏、永定河北岸三工黄字四号求贤村减水草坝。乾隆四年建金门海墁。灰土剥裂上年秋汛。过水冲刷。翻露见底。桩草多朽。应另建。但北岸减坝。祇此一处。相度形势。应仍在三工。移上一号建设。其减下之水。即归旧坝引河。循堤东去现勘悉如旧坝成式。金门宽十六丈。坝面海墁深五丈。并迎水出水海墁。俱用灰土排筑坚实坝下开引河。长二百七十五丈宽十二丈至八丈六丈不等。坝外圈筑斜埝一道。长二百九十丈。接旧坝土埝。令减下水不致旁溢。得旨如所议行　　

○陕西总督杨应琚奏、哈密。巴里坤从前雇民车运送口粮物件。俱照向例给与脚费。自乾隆二十二。三。四等年因军兴。经巴里坤办事大臣阿里衮。甘肃巡抚吴达善、先后奏准、不拘常例。逾格加增。今大功告成屯田日辟。此时需运。但纸张药材绸缎银两等项。非军粮可比。应停止加增之例。并行文口外各处办事大臣。嗣后悉照向例支发得旨、是　　

○护理福建巡抚印务布政使德福奏、闽省修造战船。自交营日始。三年小修。再三年大修。再届三年。虽限应拆造。如验系尚堪修理。仍止准再大修一次。与山东现办情形略同。惟届小修大修之船。向止扣满三年该营即驾交厂员。照例估报从无呈请缓修者请嗣后凡遇应修之期。由各镇协营查验。如完好船只。不得扣年交厂。应饬该营再行驾驶一年。限满另验如混行交厂。及厂员扶同请修参处得旨如所议行　　

○哈喇沙尔办事大臣达桑阿奏、哈喇沙尔逼近凯都河地势洼下河水皆与岸等至伏汛盛涨田亩多被淹浸。查现在坝座。因上年水溢仓卒抢修未能如式。应加筑高广各二三尺。其险溜之处。亦照内地河工下埽。又沿河沟渠浅狭并有平地叠土为岸。尤易冲漫应开宽二丈及一丈五尺。并挑深五尺。加修闸座。亦照内地式。设木板以便启闭。现屯田亟须水利。应饬先浚渠次筑坝。于四月上旬工竣得旨嘉奖　　

大清高宗法天隆运至诚先觉体元立极敷文奋武孝慈神圣纯皇帝实录卷之六百五十五



大清高宗法天隆运至诚先觉体元立极敷文奋武孝慈神圣纯皇帝实录卷之六百五十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十七年。壬午。三月甲午朔。上诣皇太后行宫问安　　

○谕军机大臣等、据永贵等奏称、自平定回部以来。内地商民。经由驿路。并回人村落。彼此相安无犯。坐台回人又挑引河渠。开垦田地。往来行人。并无阻滞。若将此晓谕商民。不时往返贸易。即可如哈密、吐鲁番。与官兵亦有禆益等语。回部既已平定。内地商贩。自应流通。但贸易一事。应听商民自便。未便官办勒派。今永贵既称、民人经由回人村落。彼此相安无犯。且坐台回人。挑引河渠。开垦田地。沿途牲畜水草无缺。并无阻滞等语。著寄信杨应琚、将此传谕商民。若有愿往者。即办给照票。听其贸易。若不愿。亦不必勒派。如此行之日久。商贩自可流通矣。并著寄信永贵等知之　　

○兵部议准。江南河道总督高晋奏称、河营兵目。生长河干。谙练桩埽。而定例本营目兵。不准拔补本营千把。恐用违其材。请嗣后千把总缺出。如别营无可拣选。准以本营考补。从之　　

○直隶总督方观承奏、万全县之张家口上堡圈城。东为旧日水洞。乾隆十二年。于水口西岸。修筑石堤。下接荆囤坝。二十一年。水涨。冲去荆囤。更于旧石堤下接筑。又筑片石堤。复遵旨于未至山根之上游。开引河一道。上年夏秋雨甚。口外山水奔涌。至水洞。夹束激射。不东循山麓。而西撼堤根。致旧石堤冲塌八丈三尺。片石堤冲塌四十八丈。应修复旧规。报闻　　

○辟展办事郎中德尔格奏、准军机大臣议覆、辟展屯田兵。裁二百四十名。所遗地亩。原派吐鲁番额敏和卓所属六十户住辟展。九十三户住里野木齐木。威鲁堡珈如拉所属六十户住里野木齐木。二十七户住洋赫。每户给田五十亩。今酌将额敏和卓人户。全归辟展。珈如拉人户。全归里野木齐木。以便约束。仍有余田三千亩。令素赉璊派给莽噶里克。沙呼里回人垦种至裁兵所遗牲只。未免闲旷。现威鲁堡回人。尚乏屯田牲只。请量估价值。分给使用。各项农见。亦俱作价分给。于二年内纳粮抵销。报闻　　

○喀什噶尔办事尚书永贵等奏、查回人地亩。俱藉山水灌溉。凡沟渠深浅。圩堤厚薄。旧有定式。因回人不知守护修葺。以致淤陷。夏泞冬冰。行旅亦滞。现派伯克等、率所属遍阅详勘。其应浚渠。筑堤。及路径桥梁。务期坚固。仍行文各驻劄大臣。一体酌办。报闻　　

○予故安西提督赠太子太保刘顺。祭葬如例。谥壮靖　　

○是日、驻跸杭州府行宫　　

○乙未。上至海宁。阅海塘　　

○谕、据汤聘奏、湖南盘获黄景运。究出兵部役满书吏黄在中。与武员营谋作弊一案。内有襄阳镇总兵章世鹏、及副参游击等、皆属武职大员。乃与书吏关通。贿嘱营求。于营伍官方。大有关系。黄在中。现经浙省拏解赴楚质讯。所有总兵章世鹏等、俱著解任。交该督爱必达、会同该抚冯钤、逐一严审定拟具奏　　

○是日、驻跸海宁县行宫。翼日如之　　

○丙申。上阅海塘石堤　　

○谕、朕稽典时巡。念海塘为越中第一保障。比岁潮势渐趋北大亹。实关海宁。钱塘。诸邑利害。计于老盐仓一带。柴塘。改建石工。即多费帑金。为民间永永御灾捍患。良所弗惜。而议者率以施工难易。彼此所见纷歧。昨于行在。先命大学士刘统勋、河道总督高晋、巡抚庄有恭、前往工所。签试桩木。朕抵浙次日。简从临勘则柴塘沙性涩汕。一桩甫下。始多捍格。卒复动摇。石工断难措手。若旧塘迤内数十丈许。土即宜桩。而地皆田庐聚落将移规石工。毁斥必多。欲卫民而先殃民。其病甚于医创剜肉矣。朕心不忍。且并外塘弃之乎。抑两存而赘疣可乎。以北蒿目熟筹。所可为吾民善后者。惟有力缮柴塘得补偏救弊之一策耳。地方大吏。其明体朕意。悉心经理。定岁修以固塘根。增坦水石篓以资拥护。庶几尽人事而荷神庥。是朕所宵旰廑怀。不能刻置者。至缮工欲固。购料不得不周。现在采办柴薪。非河工秫苇之比。向为额定官价所限。未免拮据。应酌量议加。俾民乐运售。而官易集事。其令行在户部。会同该督抚、详悉定议以闻。朕为浙省往复咨度之苦心。其详具见志事一诗。督抚等可并将此旨。于工次勒石一通。永志遵守。毋忽　　

○丁酉。上诣皇太后行宫问安　　

○谕、尖山塔山之间。旧有石坝。朕今亲临阅视。见其横截海中。直逼大溜。犹河工之挑水大坝。实海塘扼要关键。波涛冲激。保护匪易。但就目下形势而论。或多用竹篓加镶。或改用木柜排砌。固宜随时经理。加意防修。如将来涨沙渐远。宜即改筑条石坝工。俾屹然成砥柱之势。庶于北岸海塘。永资保障。该督抚等、其善体朕意。于可兴工时。一面奏请。一面动帑儹办。并勒石塔山。以志永久　　

○兵部议准。山西巡抚鄂弼奏称、晋省巡检。原设弓兵。经布政使宋邦绥奏请概以十名为额。查各属巡检。仅司一隅缉捕者。四十三员。俱增减如数。惟解州盐池。长乐。安邑县圣惠三司巡检。专管盐池。巡查透漏。为地较广。应酌设弓兵二十名差遣。从之　　

○调刑部左侍郎镶黄旗汉军副都统官保。为正黄旗满洲副都统　　

○山东巡抚阿尔泰疏报、乾隆二十五年分。新城县开垦无粮水田地。一十九顷二十四亩有奇　　

○加赈湖北潜江、沔阳、天门、荆门、江陵、监利等、六州县。并沔阳卫、荆州卫、荆左卫、乾隆二十六年、水灾饥民　　

○是日、驻跸杭州府行宫　　

○戊戌。上阅兵　　

○谕、浙江进献画册之监生朱方蔼、童生吕师说、言永世、俱著赏缎一疋　　

○又谕、由京城随从水手网户人等、各赏给一月钱粮。江南水手头目等、各赏给一两重银锞二个。水手等、各赏给一两重银锞一个。管河兵守备等、各赏给金牌一面。银牌二面。千把总等、各赏给银牌二面。六班河兵等、各赏给一月钱粮　　

○是日、驻跸圣因寺行宫。至乙巳皆如之　　

○己亥。上诣皇太后行宫问安　　

○遣官祭先农之神　　

○谕、据熊学鹏奏、册封安南正副使德保。顾汝修。将在安南来往文移。录送备案。内有顾汝修单衔致责该国王之书。钞录呈览一摺。该抚于德保等奉使回程。将一切往来文移。留心体察。据实入告。甚得封疆大臣之体。朝使持节册封。所以示怀柔而昭威信。如该国王仪节少愆。即当据礼面饬。俾知所遵循。无稍假借。若既恭顺将中。则一切无关紧要体式。并可无庸介意。乃在伊境内时。姑为隐忍。既出境。复致书相责。此适足以形见小气怯耳。此非可以谬托不辱君命也。该国世笃奉上之诚。且远在海外。无足重轻。不知顾汝修此举为何事。诚属可鄙。顾汝修本非通达事务之人。况出使外藩。并不会同正使擅自移书诘责。而所争执者。又不识大体。著交部严加议处。德保既为正使。何以并不拦阻。听其单衔径行。著明白回奏。其熊学鹏所奏钞檄。著并发　　

○谕军机大臣等、安南世为本朝属国。凡遇朝使册封。至伊国内。自应遵行三跪九叩头礼。乃该国王狃于小邦陋见。与册使商论拜叩仪注。原属无知。经德保顾汝修。援从前杭奕禄等指示成例始知恪遵。外藩不谙体制。部臣应预行宣示著传谕礼部存记。嗣后遇有安南册封等事。即将应行典礼并雍正六年。及此次。业已两次遵行三跪九叩首之处。告知派出之正副使令其永远遵循。无愆仪节　　

○庚子。谕曰、明瑞现带兵前往伊犁驻劄。在京户部办事乏人。其侍郎事务。著英廉署理　　

○又谕、巡抚官阶。虽属二品。但系统率通省大员。嗣后各省巡抚著一体穿用大红雨衣　　

○又谕、前经降旨。将江苏。安徽。浙江。积欠地丁。概予豁免。而浙江一省。积欠较少。今翠华莅止。体察民情。宜再加恩。以示鼓励。著将浙省。所有乾隆二十三。四。五。六等年。灾缓带徵未完地丁屯饷等银。五万三千余两。灾缓未完。及二十五年以前。民欠未完漕项银。十一万余两。并水乡灶课未完银。十万一千余两。通行蠲免。俾闾阎得以均沾渥泽。该部遵谕速行　　

○辛丑。谕、巡幸之年。理藩院大臣。多半扈从。在京虽简员署理印篆。究于该院事务。未能谙悉。嗣后该院应奏事件。著与行在大臣。会衔具奏　　

○又谕、从前傅良奏、吉林兵丁借支库银。内有因老病已革。曾经出兵打伏。得有功牌。及得伤者。应宽免。其虽经出兵。并未打仗。或将其子孙。及侄。挑补本缺。仍令交还库项一摺。经部议以定例内载。老病已革兵丁。无论有无兵次所借库银。俱准宽免将傅良所奏议驳。朕以部议甚是。但未知吉林如何办理。或恐与京城不同。曾经降旨恒禄询问。今据奏到。乃但引现在办理之例。其该处与京城同异。及部驳是否之处。并未详晰声明。殊属糊涂。著传旨严行申饬　　

○大学士公傅恒等议奏、查海宁柴塘工程。从前柴价。每百斤。部定则例准销六分。乾隆七年。复因不敷购办。奏请加增银三分。今酌于原定九分之数。再加一分。每百斤。统以一钱报销。将来柴价。渐平。该督抚随时酌减。报闻　　

○吏部议准。陕甘总督杨应琚奏称、兰州同知。驻劄河州城内。所管番民七十一寨。一十五族。计一万四千余户。俱散处边外之循化。保安。起台。三营地方。距城窎远。难于控制。查该丞。从前兼管河司茶务。嗣裁。应请移驻三营适中之循化营城内。至该厅收纳番粮。系支各寺喇嘛口粮之用。除口外寺二座。仍赴厅支领外。其口内一十九座。请于河州应支循化等营兵粮内支给。循化等营兵粮。即令在该厅番粮内支发。从之　　

○户部议准。直隶总督方观承疏称、南运。子牙。二河。乾隆二十六年。夏秋冬三季。并本年春季兵饷。例于景州。交河等州县二十六年地粮银内派解。该州县上年水灾。钱粮分别蠲缓。所有应解兵饷。请于二十五年地粮银内改拨。开徵抵还。从之　　

○礼部奏、准朝鲜国王李昑。遣同知中枢府事边宪。赍咨到部。内称该国三水府加乙坡镇。奸民金顺丁等七人。出没江边。现在拏获六人按治。其在逃李元三一人。严饬搜缉等语。事关越边。其有无在内地滋事。并逸犯逗遛之处。应行文盛京将军清保。吉林将军恒禄。一体查报。从之　　

○云贵总督吴达善奏、南明河修费银两。著落承办官、及各该上司、分赔。无力者、遵旨著落湖北布政使徐垣代赔。得旨、览。但其人已故。照例办理。无可深求　　

○以云南楚姚镇总兵马乾宜、河南河北镇总兵田金玉、对调　　

</div>
    <div class="pagination">
<a href="清实录乾隆朝实录_page898.html">上一页</a><span>...</span><a href="清实录乾隆朝实录_page894.html">894</a><a href="清实录乾隆朝实录_page895.html">895</a><a href="清实录乾隆朝实录_page896.html">896</a><a href="清实录乾隆朝实录_page897.html">897</a><a href="清实录乾隆朝实录_page898.html">898</a><span class="current-page">899</span><a href="清实录乾隆朝实录_page900.html">900</a><a href="清实录乾隆朝实录_page901.html">901</a><a href="清实录乾隆朝实录_page902.html">902</a><a href="清实录乾隆朝实录_page903.html">903</a><a href="清实录乾隆朝实录_page904.html">904</a><span>...</span><a href="清实录乾隆朝实录_page900.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
