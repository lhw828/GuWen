<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 442 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 442 页/共 518 页</h1>
    <div class="content">

明世宗肃皇帝实录卷之三百四十七
　　嘉靖二十八年四月庚子朔时享  太庙命驸马都尉邬景和代
　　○辛丑建祈年醮典于大高玄殿三日遣公张溶等分诣各宫庙行礼
　　○先是河南抚按官奏徽王修理府弟约费十万金乞于开封府所属州县先支无碍银万两送府自行修理其九万两如崇府例每岁于税粮中派徵一万两期以九年陆续完送部覆徽府宫殿＜矢见＞制比会典稍侈宜行抚按官覆勘具奏从之已徽王厚爝奏言顷者臣修理府弟行抚按官再勘御史张坪参议李洛佥事李延康迟延三年得臣厚赂方与会议而左布政纪常求索不遂因将臣造报府弟改为修坟阴为咒诅＜锍-釒＞入  上怒诸臣欺慢诏坪常俱革职闲住洛延康各夺俸三月该府料价令新任抚按官速行处给
　　○乙巳建醮典于洪应雷坛十一日命公朱希忠等分诣各宫庙行礼
　　○大理寺卿李珏＜锍-釒＞乞休致许之
　　○丙午尚书顾可学奏三月十五日  皇太子加冠风坏  北郊泰折街坊越二日东宫仙逝按韵会泰与太同曲礼正议谓未婚曰折前名似当避忌尔雅曰圜丘太坛祭天也方泽泰圻祭地也以圻易折似合祭义  上曰坊名朕所定也如何擅改弟如故修之
　　○巡按直隶御史张登高奏今日边储告乏由折色太多将领便于侵克请于沿边每军一千特设一仓将岁派折色银两随营收籴本色放给则军士皆沾实惠又蜜云等处草场岁久侵没采收无地马多倒损请如大同例通行关给户部覆各边军粮本折兼支遵行已久今宜照旧其建设仓廪令抚臣勘实举行诸镇马匹原系军士自养宣大因兵荒暂给不可援以为例止应查理收地与之诏如部议
　　○丁未崇阳王显休有罪赐死初显休及奉国将军荣湑镇国中尉显榉显□□櫐各听群小计阿附楚愍王多为不法故奉国将军显桍诣阙奏闻不报为愍王所侵辱不可忍则复欲赴京显休知之乃与荣湑等率群小伺显挎出乱击立死显挎长子英火□民等奏讼之数年不得白迨愍王遇变摄国武罔王显槐暨各宗仪百四十人发其状抚按官以闻诏司礼监太监黄锦刑部右侍郎傅炯锦衣卫指挥佥事鲍王□赞往按其事悉实狱具法司议覆以请得旨显休欧死从兄罪恶深重令抚按会同该府官勒令自尽荣湑显榉显□□櫐禁锢高墙余悉如议
　　○戊申  上谕礼部时入夏矣雨泽少降民食所关必祈玄润其停刑十日百官素服供事称上下协诚之议勿怠视焉
　　○兵部覆左侍郎范鏓经略潮河川居庸关等处事宜一潮河川规自  先朝重关□戍防御甚备宜于古道门外蜂窝岭增墩台一座为外屏浚濠设桥以防冲突川之西南两山对处各设敌台以控中流分内塞戍兵为两班番直镇夷东西要害更于龙王师坡二寨之中加敌台三座设卒戍之一蓟州边镇宜于五里垛车岭开连口慕田谷等地各设墩台恶谷红土谷香炉石等地各斩崖堑若居庸关外诸口在宣府视为内地在居庸则为边藩是以彼此推调今宜以本关东路诸口令宣府抚臣估筑中路诸口令居庸将领分修遇警互相策援一居庸东中北三路诸隘正城女墙墩台铺舍亟宜修创请发帑银及马价给之一潮河川提督名位稍轻宜加为守备选所辖营卒百人隶之白马关石塘岭各提调官亦选所辖诸营卒三百人隶之神堂开连二口选委能将各募劲卒百五十人戍之以固本川之守又增副将于居关岭  天寿山黄花镇以及镇边城一路官军督练及秋赴关扼险以固居庸之守改横岭把总为守备分以白羊戍卒百人以塞怀来之路一古北口迤西并居庸关等处部军缺伍甚众今核其要害所当急补额军五千一百六十人增置新军二千三百九十五人额军粮有定籍然今多应募宜视新军人给房舍衣鞋银四两通计银三万三百二十两请以太仆寺马价给之其器械粮赏趣令户工二部督发一京外卫所官军番戍黄花镇者每为将领所苦多逃避宜敕抚臣严督领班官将体恤又议紫荆倒马龙泉等关经略事宜一诸关内地当视地缓急设险为守如紫荆关之桑谷口等处倒马关之中窑峪等处龙泉关之陡右岭等处宜修创城垣及故关之白灰沟等地宜增设敌楼营舍一紫荆倒马二关远隔声援自广昌而东十余里为浮图峪西十余里为插箭岭实二关之冲宜移紫荆参将于浮图峪遇警则营石门移倒马参将于插箭岭遇警则营杜家庄俾保定副总兵时驻紫荆居中应援其故关龙泉近置参将宜罢去之分所部士马于各边城以备内外之援一紫荆倒马二关常戍之兵及保定河间班军介胄不备宜每关量给铠甲戎器以壮军容且本关之守西北为急而东南为缓宜撤东南之卒分布西北以厚其防一新改常屯白石之兵旧皆茂山卫番上京橾之数向因防秋留戍例有行粮自改常屯遂罢其给今宜令其分番更戍自七月至十月在关戍守仍给行粮余月归伍罢给一阜平县之次沟村南接龙泉东连倒马中有银矿愚民啸聚为乱宜创设次沟巡检不时稽察议入悉从之鏓又言山海关古北口经略事宜一蓟镇所辖燕河营太平寨马兰谷密云四路旧议修筑未竣者计三千二百二十七丈有奇新度要害当修者自山海关抵南海口计四百六十九丈有奇宜设敌台四墩台四敌楼一铺房十二约工费银一千八百两有奇请下抚臣括诸司赎锾存备修边者给之一蓟辽隔绝千里应援不便欲移建昌营游击于山海关以石门等四塞官军一千五十九人隶之以备调援一三屯燕河太平马兰四营共缺军五千七百七十人请给帑银募足马匹缺且过半请拨寄养马匹补充一诸路缓急以密云之分守为最各关要害以密云之迤西诸口为最若燕河之冷口马兰之黄崖太平之榆木岭擦崖子皆所急也宜饬抚镇督诸将领分各营士马兼侧近按伏之兵迭为战守又诸路提调旧无部兵请选各营尖儿手三百人属之以备守援其分地稍近者宜并省之墩军炮军当合力为守兵部覆建昌营官军屯住已久一旦移置恐拂人心石门诸寨兵亦不宜分莫若增置能将一员于山海关募军三千屯驻听蓟辽抚臣调度以援燕河更选舍余及山海卫正军共五百人属守备以固城守所缺军骑发太仆寺马价银三万五千八十两付之募军拨侧近州邑寄养马匹如其军数其诸将领分守者画地堵遏游击往来驰突总兵居中调度各守信地毋假按伏及选家将以冒行粮至论并省提调之员合墩军炮军之守请下守臣议覆从之
　　○巡按福建御史杨九泽以诏安摛获海贼捷  上以巡抚朱纨见司巡视巡按不宜违例奏捷下都察院参奏已乃降九泽二级调外任
　　○庆府弘农王台泙薨赐祭葬如例
　　○庚戌刑科给事中徐易淩汝志劾奏礼部右侍郎朱廷立大理寺右少卿阎邻金□赞剌干进诏廷立邻俱革职闲住以吏部尚书闻渊等用人私滥切责而宥之仍等该司郎中俸半年
　　○巡视浙江都御史朱纨＜锍-釒＞报诏安之捷因言闽贼蟠结已深成摛之后奸宄切齿变且不测臣讯得所俘伪千总李光头等九十六人交通内应即以便宜檄都指挥卢镗海道副使柯乔斩之部臣请下巡按勘核已御史陈九德劾纨不俟奏覆擅专刑戮请治其罪并坐镗及乔等诏兵部会三法司杂议言纨原奉敕许以便宜行事顾贼摛于二月奏发于三月似非临阵者比宜俟得旨行刑镗乔皆不得为无过然事难遥度请遣风力宪臣往验其事得旨令给事中一员会巡按御史核实具报沿海居民亟令所司安辑毋致殃及无辜纨罢职待勘镗乔等下所遣官讯之已乃遣兵科给事中杜汝贞往勘
　　○辛亥先是朱纨＜锍-釒＞陈六事一明国事是言国初海禁甚严地方宁谧迩年豪民藉势通夷当事者莫敢诘难动为掣肘惟庙堂烛其奸欺不为摇动然后法禁可立一明宪体言都御史职在总宪比御史周亮奏言城池仓库钱榖甲兵刑名狱讼及官吏臧否利病兴革皆不得与则所谓宪职者安在请申明之一定法守言浙福守巡诸臣既有专官继又设粮储屯田巡海等道职守参差互相推诿今宜檄分巡各道按地分驻兼综诸务专事者惟理其绪而稽成焉苟一道不治专事者乃躬督之一定要害闽之要害若月港首宜创邑安海原属晋江同安二县离县太远南安迫近府郊地偏民寡宜移治安海割其地近晋江同安者附之二县而以安海割入南安似为两利桐山梅岭闽之尽境行部罕至宜增置漳州通判一员专驻梅岭置福宁州同知一员专驻桐山一除恶本言通盗势家往往窃发文移预泄事机及有捕获又巧昡真赝此恶本之难除也请自今地方失事即重创守土所司俾知惩戒一重决断言规画多方奉行者鲜甚或持异论以阻挠之宜令各守臣持议坚确凡事果行无惑两可＜锍-釒＞下兵部覆议纨所陈多忠愤激切其言定法守欲以专事者受成似非分职之意至于海滨立县增官亦嫌更扰然其议守巡分驻要害禁诘海滨寔有益也宜下按臣计之因言纨今罢去其巡视员缺更请  上裁诏巡按御史熟计巡视废置以闻
　　○兵科给事中杨允绳劾兵部尚书赵廷瑞近罹危疾举动支离一时推用俱不得人如西官厅总兵李凤鸣万全都司都指挥杨钺立威营坐营安乡伯张坤神机营参将徐溥等皆近经论罢輙以远年奏保概为＜锍-釒＞请宜自今进御推升本揭各＜锍-釒＞其举劾先后以杜欺隐  上曰廷瑞前经论列特赐优容又因边事加恩何以忘感今既有疾令冠带闲住吏部即择举才堪本兵者以闻其私用将官及奏进揭帖二事令兵部查议于是侍郎詹荣备列所推诸臣履历＜锍-釒＞上因言属者边方乏人本部不得已弃短取长以充任使检阅疏漏藻鉴不精诚有如科臣所论者及查武职御览揭帖昉于弘治四年略具诸臣履历按季进呈迄今遵为定式更请  上裁得旨朦胧推用私弊已久廷瑞既罢去荣初任且不问夺所司郎中俸三月李凤鸣等俱革任闲住自今揭帖俱宜备列举劾年月违者科臣执奏
　　○户科都给事中罗崇奎言货利所在最易溺人今各省钱粮皆左布政使一人主之夫支调烦则有增减羡余之积事权一则有欺隐自便之私而巡按御又不肯任怨稽察及至交代遣一州县属吏查核具文而已臣请自今凡查盘各布政司钱粮必御史亲至如御史势有不及则专用右布政画期监视凡封钥出入必相关白以制专便之私事下都察院者议左都御史屠侨等议曰钱粮隐毙不在仓库积贮之时而在收放低昂之际故欲御史不时巡视有毙即紏非但以磨校簿书为能尽其私也自今布政司钱粮出纳不淂以火耗公用为名额外多取左右布政文移必同佥押至于收放则湏公同出纳封记不淂以沿习故常互相嫌让御史则加意综核之其在南北直隶府州县者巡按御史均有稽察之责亦依此法从事议入从之
　　○壬子总督宣大兵部尚书翁万达以谍报虏警请预调延绥宁固游兵及辽东保定汉达官军共为四枝分布防御兵部议辽东兵难远徵宁固邻于套虏秪宜自守请令大同山西延绥保定抚镇官各选新旧游兵及汉达官军一枚每枚取足三千刻期趣赴军门听调从之
　　○癸丑先是安南都统使莫福海病故子宏瀷幼夷目阮敬谋立其壻莫敬典范子仪谋立其党莫正中互相讎杀正中败挈其党百余人来归诏纳之下边臣体访所当立者至是子仪收残卒遁海东妄言宏瀷已死以迎取正中归立为辞拥众剽劫廉钦等州地方执指挥孙正杀百户许镇岭海骚动巡按广东御史黄如桂以闻部臣以正中率众来归业已安置子仪游魂海上宜审其情罪以决剿抚其争立事并趣抚臣勘报别议  上从之并切责总镇官亟策驱剿以静疆圉如怠忽失事者罪无赦
　　○乙卯总督陕西三边兵部尚书王以旂言近日新筑延绥边墙墩台其幕军防守月粮乞以见在军饷借支俟发年例银处补又陕西西安四卫屯田计二万七千顷除见在军士屯种尚余地九千顷其已种者当免其上纳即抵月粮未种者宜如陕西见行顶军法召种可淂军五千余人且省募资月粮但令赴边防秋官军两利先年抚臣余子俊开设榆林卫时将延庆二府州县民户每粮二十石免其输纳佥兵一名自买马匹骑征谓之免粮土兵今此等军人逃亡绝少宜照前法修举不独全陕有赖各边似皆可行也户部覆奏命如议行
　　○丙辰升经理两关兵部左侍郎范鏓为兵部尚书□金□口心□＜锍-釒＞辞内有衰朽之年栖栖可耻及仰奉宸谟自足万全之策随事变通寔乏将顺之宜等语诏责其欺肆不恭黜为民
　　○先是三千营缺坐司官兵部尚书赵廷瑞推原任陕西都司都指挥欧纲纲旧为抚臣王尧封所荐寻坐事革仕  上问纲罢后有荐者否及尧封所荐年月先后令所司具以寔对旨下廷瑞已罢去侍郎詹荣覆言纲所坐事已白但在京废弃武臣抚按荐剡例所不及昨年九月本部以声息重大紧急用人题准京师废弃将官有善骑射通兵略者随宜调用顷因人乏遂录及之请伏疏昧之罪诏夺詹荣俸一月职方郎中王尚学俸三月继今仍蹈前辙科臣不举亦治罪并令别举代纲者
　　○丁巳先是二月虏拥众寇宣府束书矢端射入军营中及遣被掠人还皆言以求贡不淂故屡抢许贡当约束部落不犯边否则秋且复入过关抢京辅宣大总督翁万达以闻  上谓求贡诡言屡诏阻格边臣不能遵奉辙为奏渎姑不问万达等务慎防守毋致疏虞其有家丁通事人等私通启衅者廉寔以闻重治之是时虏耻求贡不遂又以前使者俱被杀故但归掠射书如此然以累入得利知我兵积怯所为言辞桀骜有要挟意与数年前遣使时情状异矣迨秋虏果复来明年遂犯京师一如其言焉
　　○戊午赵王奏其长子获嘉王载培卒请封其子翊锱为世孙许之
　　○己未总督宣大尚书翁万达奏边镇京师屏蔽设险守要惟在审形势酌便宜而已盖天下形势重北方以邻虏也而我朝与汉唐异汉唐重西北我朝重东北何者都邑所在也汉唐都关中偏西北故其时实始开朔方城受降不但已也我朝都幽蓟偏东北则  皇陵之后神京之外其所以锁钥培植以为根本虑者可但已哉今日天下便宜重宣大以数警也而近时与往年异往年虞山西近时虞京后何者虏情不常也往年急太原其时内边之修外边之筑建议并守不惮劳也今时急隆永则  皇陵之后神京之外其所以锁钥培植以为根本虑者可惮劳哉盖虏之为患犹泛滥之水中国设守犹障水之堤诸堤悉成则渐寻隙漏诸堤未备则先注空虗乃今则已注宣之隆永矣昨岁豕突于镇安今岁狼顾于滴水摇尾以归骈首不角□羊安淂不为之寒心哉夫往年修边之役宣府始西中路者先所急也北东二路限于财力间多未举又以独石马营永宁四海冶之间素称险峻朵颜支部巢处其外尚能为我藩篱故耳今西中路边恒足恃虏不易犯其势必不肯以险远者自沮而朵颜支部复为所逼徙避他所北东二路之急视前盖数倍也试以二路边计之东路起四海冶镇南墩而西至永宁尽界北路起滴水崖而北而东而南至龙门城尽界为边凡七百里而二路马步官军防秋摆边者仅淂二万有奇乃复摘守南山三百四十里之边兵分备疏虏溃外防则隆庆永宁之间仓皇骚动南山诸口山梁多可漫走我力不御则畿辅内地不免震惊又安淂不为之寒心也夫天下之事不有所待无以全其势不有所更无以尽其利宣之北路溪谷僻仄地产贫瘠往年不数数患虏者彼诚避其险远而无所于利近乃入寇至再者志在内地又知内无重垣耳内设重垣虏计斯沮故今左掖龙门卫杨许二冲右掖龙门所滴水崖一带俱当厚为之备以绝所必窥设使虏仍贪入则湏由独石马营而南逡巡前却于溪谷僻仄之间而我之内垣守愈固攻不可隳掠无所获疲其力而冲其中虚伺其隙而邀其归路当无不覆之寇矣故外边以捍北路内险以捍京师寻常窃发外边自可支持万一侵轶内险复成掎角缓急相资战守并用兹所谓审形势酌便宜而尽之于人谋者也臣往来相度拟于东路镇南墩与蓟州所属火焰墩接界塞其中空筑墙仅三余里可以省百数十里之戍兵自此而西历四海冶永宁光头岭新宁墩一带地势所可守者止循旧边地势不可乘者稍为更改俱创修新墙一道北路外边补修创修务期通完又自永宁墩历雕鹗长安岭龙门卫至六台子墩而止另为创修一道据其要害是为近边即与东路新墙连而为一防秋之时不必退守南山俱湏并力外险盖不止备金汤之设崇虎豹在山之威亦且成首尾之形收率然相应之利也谨将经费工役事宜条为五事一处夫役宣镇五路军夫及河南班军仅可四万请令山西保定抚臣各籍所属民夫万五千人给以资粮委官督领刻期赴镇一计工费宣府东路边墙一道北路内外墙各一道及诸墩舍水门计工当役七万人以百五十二日为期度支费银四十三万六千六百有奇请发太仆寺马价银及本部缺官柴薪银不足以帑银给之一移将领宣镇二路不必增兵第移本镇副总兵于永宁城移永宁参将于四海冶奇援兵马愿从者听否则就近交兑不足从宜选补副总兵专督团操军骑巡徼  山陵官将自参守而下许会总兵调度一议戍卒原以北东二路边兵单弱不便分戍欲摘京营步军六千赴永隆协守然京军未可轻发弟令朔州兵备召募三千益之一备战车永隆怀保地势平夷可车战前保定巡抚刘隅创战车数千辆置之内地无所用宜取三之二运赴本镇则不加费而战守之备足＜锍-釒＞下兵部覆议得旨俱允行
　　○壬戌两广提督都御史欧阳必进等言原任广东都司佥书近改福建备倭都指挥俞大猷谙习水军智勇素著今闽中稍靖乞仍留本省专驻钦廉以备防讨从之
　　○命效勇营坐营怀宁候孙秉元佥书前军都督府事
　　○内府承运库奏缺秋冬二季官军折俸及关造什器钦赏等银三十万两速当区处户部言今日帑藏空乏且请粮修边诸费动以万计措办甚难  上曰二季俸银且令内库给发今后户部宜按季进银于库关支每季以八万两为率定为例
　　○方山王府奉国将军知赕知□火共火□有罪赐死先是赕尝娶宁化王府辅国中尉知熛侍女尹氏为妾有奉国将军知□火局火□者听细人言诬尹氏与僦舍人李旸有奸乃白于管府事辅国将军表椤召知赕诘之不服知赕因与其兄知□火共火□杀知□火局火□事闻下抚按勘得其状法司具狱以覆得旨知赕知□火共火□下抚按会同该府官勒令自尽知熛夺禄一年
　　○丙寅永和王知燠薨赐祭葬如例
　　○丁卯升署都指挥佥事甘州副总兵吉象延绥副总兵陈凤俱署都督佥事挂印充总兵官象镇守宁夏凤镇守大同
　　明世宗肃皇帝实录卷之三百四十七


明世宗肃皇帝实录卷之三百四十八
　　嘉靖二十八年五月庚午朔
　　○辛未蓟州巡抚都御史孙应奎以谍报虏驻宣府马营欲会兵南牧请调涿鹿及通州等诸卫班军并各卫操守舍余趣赴天寿居庸白羊一带隘口防遏仍兼主兵协守其京营保定之兵宜预分信地严为堤备下兵部部议蓟州密迩畿甸可朝发夕闻涿鹿兵不宜预调京营保定人马第先行申饬画地以俟  上从其言诏官军宜视缓急徵发毋先时轻动致费粮饷
　　○癸酉故武进伯朱海男承勋奏乞优给许之
　　○保定巡抚都御史商大节请留真定等三卫班军免赴京操分戍紫荆倒马二关防秋从之
　　○甲戌  上以久旱自前月十一日行百官修省躬祷内坛至是始雨
　　○敕故鲁王观＜火定＞庶长子宝庆王颐坦管理府事观＜火定＞嫡妃毕氏以宫眷众多无常禄餋赡援德蜀诸府例请不俟终制即今岁册封颐坦袭爵许之
　　○命总督宣大兵部尚书翁万达回部管事
　　○以分守宣府西路左参将姜应熊充副总兵协守甘州
　　○发太仆寺寄养马四千五百匹给保定汉达官军
　　○乙亥以礼部尚书文渊阁大学士张治少詹事兼翰林院学士李本充会典总裁官吏部左侍郎兼翰林院学士欧阳德充副总裁官
　　○太保兼太子太傅后军都督府左都督周尚文卒尚文狭西西安后卫指挥同知弘治正德中数出塞逐虏有功进指挥使历升凉州副总兵以套虏善游渡河乃筑冻墙百里募力士持长竿铁钩伏渡口贼至輙钩杀之寻拜征西将军镇守宁夏历镇山西延绥俱有战功庚子沙城之捷斩首至一百有奇赐蟒衣玉带升都督同知辛丑召入提督团营听征进后府右都督掌府事出镇大同条上御虏四十余事修补墙堡七百里垦田五万与虏战黑山杀吉囊子满罕斩首一百有奇进左都督筑镇口等边墩堡五十里加太子太保荐加少保兼太子太傅是岁虏再寇宣府诏尚文简锐东援破虏于曹家庄斩将搴旗加太保俄病卒年七十五尚文多谋善骑射读书通大义清约爱士饮食同甘苦能得士死力善用间谍悉知虏中委曲故战輙胜自壬寅以后虏数入宣大山西无宁岁边将望风奔溃所亡失不可胜计惟尚文数当虏有功不败盖亦近时名将也然性伉傲喜持人短长以故幕府多不能堪没后十余年始赠太傅谥武襄赐祭葬如例
　　○丙子  孝宗敬皇帝忌辰  奉先殿行祭礼遣玉田伯蒋荣祭  泰陵
　　○丁丑左府都督佥事王朝用奏乞自备祭仪诣  庄敬太子殡所奠献许之
　　○南京兵部尚书韩邦奇引疾乞致仕不允
　　○戊寅升巡抚宣府右佥都御史郭宗皋为兵部右侍郎兼右佥都御史总督宣大
　　○己卯  太祖高皇帝忌辰  奉先殿行祭礼
　　○礼科给事中沈束为故总兵周尚文＜锍-釒＞请恤典言尚文为将忠义自许迩者虏骑深入闻命疾趋奋勇先登多所杀获虏遂彷徨宵遁此亦一时奇功也虽幸蒙  圣恩褒之玺书升之官秩然尚文有不泯之功朝廷有未尽之赏请命该部阅实先后功伐从公佥议赠以封爵延之世赏将见九边熊罴之士咸扼腕自奋争先赴敌义不旋踵矣又董晹江瀚膺北虏之冲遏南奔之势援兵不至继之以死是  社稷之卫也虽已庙祀荫赠仍宜特赐谕祭以彰死事之功夫九重深远下怀难诉当事之臣又不能上体  圣心任己意而与夺其问冒滥或至于幸蒙忠勤反遭于捐弃今边方未靖每廑  圣忧诚宜厚死以激生恤一以劝百  上览其＜锍-釒＞大怒曰周尚文连＜锍-釒＞自伐功劳又肆言甲辰未得酬报怨望多端宽而未治不知何故即死束言官也乃不行重劾反肆欺狂毁朝廷擅权市羙吏部都察院参看以闻于是吏部尚书闻渊都察院左都御史屠侨言束心本无他第狂迂当治得旨人臣之罪结党欺君为大渊等何不重参各夺俸三月束令锦衣卫执付镇抚司究问已诏刑部拟罪刑部坐束奏事诈不以实者律杖徒纳赎  上特诏廷杖之锢于镇抚司狱
　　○辛巳  仁宗昭皇帝忌辰  奉先殿行祭礼遣惠安伯张镧祭  献陵
　　○初内府供事匠作武职等官皆带朝参牙牌曾奉旨革夺旋复给之至是礼科都给事中陈邦脩以为言礼部覆奏大明会典所载在京文武官员出入禁门各有所带牌面而牙牌内有执事供事朝参之别执事供事等牌皆临时关领如期缴进惟朝参牙牌例得朝夕悬带盖非徒为关防之具亦以示等威之办也若虚衔带俸供事执事人员委不宜一概冒领第出入禁密若一切革夺则又不便讥察及查尚宝司见贮旧牌数百上有入内府字样请以此给之庶关防既便而名实亦称至于卫所武官自掌印佥书侍卫之外见任杂差等官不系朝参供役者尽革夺之其纳粟填注冒关牙牌及罢退闲住官旧所关领不缴者俱行逮问报可
　　○巡抚辽东都御史蒋应奎言本镇宁前义州城堡新增募军三千二十九名马匹称是岁用粮料赏赐银一万五千九十余两请自今岁为始于年例银内添给户部议覆从之
　　○巡按直隶御史姚一元言护  陵八卫之军数不满万近设提督乃选士马三千付之余者仍充京操  陵卫之役旧设守备似为冗员可省请以副参游击等官兼领提督守备其原拨马三千匹  天寿山一带山势险峻骑兵无所用之莫若减马之半令步骑相停分险夷以守御时当防戍则日给刍粮事宁仍为量给专以拥护  陵寝诸边不得为例兵部覆议提督之设兼辖黄花镇以西其责重守备之设祗辖  陵寝以北其任专不宜轻议裁革至论减马匹以时给餋则诚便诏从部议
　　○癸未升刑部右侍郎傅炯为本部左侍郎巡抚山西右副都御史苏祐为刑部右侍郎
　　○升河南按察使李良为都察院右佥都御史巡抚宣府
　　○丙戌大祭  地于  方泽先期视牲请  太祖配神及是日行礼俱命成国公朱希忠代遂安伯陈鏸东宁伯焦栋大学士张治尚书徐阶分献
　　○直隶凤阳淮安地震
　　○己丑兵部侍郎詹荣＜锍-釒＞陈预处防秋十事一诘京操以振国威言京营兵将视额仅三之一而将皆纨裤兵皆市井不足恃宜拔其精锐者备战以庸弱者备守分十二营兵为八阵四为正正各万人四为奇奇各六千人专以防卫京师分东西官厅之兵为两班班分六枝每枝各三千人居常严训阅之俟警乃发使更番战守一饬两关以肃内边东西二关惟喜峰古北黄花居庸白洋横岭诸隘可通大举之寇宜于喜峰口等处各增夜不收十八人出边侦探尖哨六人驰报京师遇警则发京兵六枝分布诸口预调山东长枪手三千河间汉达兵三千驻通州以援喜峰古北保定汉达兵三千屯涿州以援居庸白羊一饬三镇以固藩屏自吉囊俺答作难宣大山西三镇告疲近议合山西兵并守平朔偏关三晋云中稍靖惟独石滴水崖永宁四海冶宜堑山筑垒严兵远探以预其防其在三关一方有警则以本镇兵御敌调三面兵掎角援之饬辽左以固东藩辽阳孤悬东北仅山海一线相通自朵颜泰宁为媒而虏之东侵益利今宜外筑边垣内缮城堡励士马以据要害编保甲以备防守怀三卫以为外藩若锦义广宁辽海诸州有警则四方邻镇各调兵援之一广将才以备任使请敕风宪督抚诸臣博举智勇超卓者略其世类别其差等破格用之一明赏罚以示劝惩言各边功罪无论小大应纪验者期三日恤录者期五日勘报者期一月务使恩威速被则士心知奋一裕刍粟以实边塞自屯田废而粟贵盐法坏而利微宜下督抚悉心经略核屯地荒远者给军分垦毋课其入开中商人务令飞挽极边不得夤缘近地私通折兑一裕馈饷以壮兵马各边主客土兵衣粮宜令督饷诸臣先秋计来岁应支之数稍斥赢余以备不测其当催督召籴奏请者俱宜预计兵粮月以初给冬衣布花岁以秋给客兵刍粮所过日给稽留者按臣劾治一先机警以伐敌谋虏每声东击西欲进佯退谍者误中而此信之往往寇至忘备盖虏尝招我降人觇我虚实今宜先事伐谋凡以夷情来告者皆可为用以亡命去者皆可为间不惜禄赏以诱之诏悉如议其调用长枪手并汉达兵至期更议以闻
　　○壬辰以乌思藏等处番僧领占坚参等三十八名各袭国师禅师都纲剌麻职事驳回查勘喃哈坚参等三十一名礼部因奏今岁入贡番僧中多去年已赏今次复来或同一师僧而袭职异名或同一职衔而住坐异地请以后新袭诰敕俱开住坐地方及某师某名不得混冒又诸番节年袭职守候诰敕日久輙令带原赍诰敕回番待后入贡之年赴京补给以故诸番得假借冒顶夤缘行私及今不处则旧诰旧敕终无销缴之期非但夷情怠玩抑且国体未尊请以后番僧袭职令将原赍诰敕纳还内府不得如故赍回其新给诰敕速与关领庶绝弊端又各处番僧袭职进贡本部立文簿一扇将各僧赍到旧给诰敕所载师僧职名颁给年月及今袭替僧徒名字住坐地方分别已未领有新诰新敕逐一登记备行布政司照式置造如系应贡年分即以前册查对如系年代久远果有老病方得起送承袭如已袭未领诰敕许起送一二人其余无得滥放报可
　　○添设平乐府贺县捕盗县丞一员
　　○癸巳礼部上  庄敬太子发引仪注一六月十六日辰时发引二十二日安葬一先期敕大臣一员护丧命大臣一员题  主各衙门堂上官各一员率领属官送丧入山钦天监差官二员前去候时一发引前一日遣大臣一员以葬期告于  庙寝内命妇告于  孝烈皇后几筵祭品行礼如常仪一发引前一日遣官祭告经过各衙门桥东上南门东上北门北中门北安门各祭一坛俱内官行礼西直门并桥祭一坛太常寺官行礼一发引前一日司礼监锦衣卫提督执事官设  灵舆谥册宝舆并  东宫真仪仗于明德宫门外以俟又设方相冥器于北安门外以俟一发引前一日晚  庄敬太子灵柩前  御祭一坛  母妃祭一坛  皇妃共祭坛  裕王景王共祭一坛公主共祭一坛俱内官行礼一发引日文武百官布裹纱帽素服经带麻履候于北安门外步送至西直门外祭毕即回分送入山官员骑送至坟所一启奠灵舆将发  御祭一坛遣护丧官行礼礼部堂上官入视一应礼仪一遣奠  灵舆至明德宫门外御御祭一坛护丧官行礼祭毕  灵舆进发教坊司作乐一路祭  灵舆至西直门外公候伯五府六部等衙门及皇亲驸马各祭一坛一安神  灵舆至坟所  御祭一坛护丧官行礼送丧官列班于后至读祝赞跪送丧官皆跪读祝者立读讫赞俯伏举哀哀止四拜礼毕即回其护丧官并坟所执事官待葬毕回回即易乌纱帽青衣角带次日以后常服办事一下葬  御祭一坛  母妃  皇妃  裕王景王公主各祭一坛如前俱内官行礼一赠礼下葬毕内侍官捧谥册宝置于柩前及陈列冥器毕内执事设酒馔及香案于圹前设玄纁案于香案前护丧官就位立赞上香赞奠酒护丧官以酒授执事者奠讫进赠执事官捧玄纁进于护丧官之右护丧官受玄纁献讫以授内执事捧入置柩傍讫一掩圹  御祭一坛护丧官行礼一题  主内待官设香案于圹前陈设酒馔如常仪设题主案于香案前西向奉  神主置案上护丧官就位北向立题主官盥手西向立内侍官盥手出  主题主官题讫内侍官捧  主置于神座藏神帛于箱中置其后内侍官跪启请  庄敬太子神灵上  神主启讫赞献酒护丧官以酒授执事进献赞读祝读祝者立读讫内侍官启柜覆  主赞礼毕题主官青绿花样服护丧官仍素冠服一安  神主  御祭一坛护丧官行礼祭毕内侍官捧神帛箱瘗于屏处焚凶器于野一葬毕工部堂上官祠后土一葬后坟所岁时祭祀如常仪诏俱如拟
　　○鸿胪寺卿吴祖乾九年考满升太常寺卿照旧管事
　　○甲午升四川左布政使石迁高为都察院右副都御史巡抚山西
　　○兵部覆甘肃抚镇官都御史杨博等言甘州平川境外大芦泉等地虏寇率由此入请于大芦泉及芦泉山口小孤山三处各建墩台一座西接高台双尖墩南接平川四坝墩从之
　　○乙未  上谕辅臣严嵩内监奏太子例用地户守坟今哀冲地户既多庄敬茔域相近并用看守何如嵩言凡守坟地土原无空闲官地俱系所司出银买民地充用抑价强估民多失业今若令二坟合并看守于事体最便百姓受惠不可胜言请即传谕所司施行报可
　　○丁酉掌锦衣卫事后军都督府右都督陈寅卒赐祭葬如例赠太子太保
　　○戊戌先是总督宣大翁万达奏讨宣府修边银四十余万两兵部止拟发银七万两其余请令户部给发＜锍-釒＞中词语稍涉攻讦时职方郎中王尚学原由户部调用于是户部尚书夏邦谟以＜锍-釒＞稿出自其手劾尚学旧属蔑视堂官大肆诋诬章下吏部阅奏诏以尚学忿击堂官虽事因公亦属私诋姑夺俸半年邦谟令尽心办事今后各部政事务要协心议处不许偏执争论以伤大体
　　明世宗肃皇帝实录卷之三百四十八


明世宗肃皇帝实录卷之三百四十九
　　嘉靖二十八年六月己亥朔重建都城隍庙
　　○升兵部右侍郎詹荣为本部左侍郎南京大理寺卿王邦瑞为兵部右侍郎
　　○庚子太子少保兵部尚书赵廷瑞卒廷瑞直隶开州人正德辛巳进士改翰林院庶吉士授户科给事中累迁副都御史巡抚陕西进兵部右侍郎巡抚如故已改户部总督宣大山西军饷寻改兵部左侍郎丁未擢南京户部尚书未行改兵部以边功晋太子少保引疾求去  上疑其委难避事令禠职闲住无何遂卒
　　○以隆庆永宁滴水崖诸处被虏残害诏免今年秋粮仍发太仓银一万两赈济
　　○辛丑宣府修筑松树君子二堡成巡□直隶御史王楠劾上诸臣效劳功次兵部覆奏诏赐原任总督翁万达银三十两纻丝二表里原任巡抚孙锦总兵赵卿各二十两一表里参议苏志皋佥事程绶各二表里余命督臣赏赉有差
　　○甲辰先是巡按直隶御史王楠言宣府军士月粮当尽用本色其支放不时及搭配豆粟减削等弊所宜禁革户部奏宣府官军国初时三分城守七分屯种当时备操者止三万九千余名正统以后撤屯丁为操军已非旧额弘治间增至五万八千余名正德间增至六万九千二百余名今日增至八万四千五百余名弘治间边境无事军民杂耕飞挽利饶屯粮多获各省岁办依期完纳第春秋给放本色夏冬二季银米通融兼支比来军倍于昔粮限于额屯地多荒塞上粟贵子粒常蠲岁派多逋今查本镇岁入粮二十七万三千一百余石银八十二万二千九百余两除放折俸赏之外所余无几督储者因为折色搭配之支甚非得已若复尽放本色计每岁添粮二十一万余石度支日诎何以给之但宜比弘治中旧额通融兼支仍行督抚诸臣悉心计议酌城堡缓急视年岁豊歉及时积贮以渐举行务令异日折色尽复本色斯为长策诏从其议
　　○下世袭五经博士曾质粹于按臣逮问初诏访曾子嫡派子孙时兖州府嘉祥县曾守仁与江西吉安府永豊县曾质粹各以谱至质粹虑守仁争袭乃与其父积庆约袭官后以所赐供祠田产均分十八年质粹授五经博士居积庆所遂背约凡所领房值赐地绝不分给二人者遂交恶讦诉不已有司以赐地量分守仁质粹复诬奏守仁夺赐地事下巡按御史刘瑶核勘质粹言多诬并得其伪冒狡狯状故有是命
　　○丁未降狭西左布政使王昺为浙江布政司左参政以迟误供应织造料价也
　　○戊申左府都督佥事王朝用奏请  庄敬太子发引于北安门及坟所举祭许之
　　○兵科给事中张廷槐言京营坐营等官类多营私罔利掊克诛求以致行伍渐虚士马消耗往者听征兵号十二万今括为两官厅仅三万六千且老弱居十三武备废弛此不择人而专责之过也臣按先年团营提督专设尚书迩来或废或置或兼以本兵本兵部事既剧营务复繁势必顾此失彼则团营专官之设似不容己请择廷臣有才望者任之＜锍-釒＞下兵部因攻上历年提督废置之详  上谓先年专设提督文臣未见有禆营务仍令本兵兼理不必增置时给事中张侃亦陈营务四事一复重臣言宜专官以督营务与廷槐议同一久任用谓东西官厅将士乃团营精锐之选迩者迁调不常吏缘为奸宜敕兵部自今两厅总参勿遽迁改其队长书役岁易其人以杜奸弊一慎选补言团营官厅之选专备征调即今常操不满万人而将佐尚如大营之旧寔为冗滥自今除提督并诸号头外悉行汰省若坐营官缺即以别营事简者兼之每军二百五十人方设把总一员一重马政营马耗伤过半缘官军克料雇借以致瘦死宜饬巡视坐营官杜掊克之弊重雇借之禁严桩朋之罚＜锍-釒＞入得旨各营军少官多兵部查议应革员数以闻部议三千营随执事五军营围子手神机营宿直官军例不可省五军神机二营把总官可存者五十九人可革者三十六诏如议
　　○庚戌命故成安伯郭王□赞男应乾袭爵
　　○保定巡抚都御史商大节言保定虽言腹里寔切边藩比各省以保定兵勇可用相继奏请本兵乃议以防守汉达官兵选为四枝一发宣府备虏一驻涿洲以应居庸一驻通州以应辽左又选三百教射于辽阳本镇仅余一枝遇警将何所恃臣惟宣府接壤调援为宜居庸密迩有急可赴若辽东则相去颇远虽援无及矣莫若撤通涿二州及辽东教射之士归之本镇兵部覆议今日虏患蓟镇急保定缓故议者拟调保定兵驻通涿为东方声援今辽左既增兵将教射之卒度已掣还其通涿戍兵预宜选练俟秋议请徵调毋或二三以重观望  上从部议
　　○命广西桂林分巡道副使兼理抚夷先是巡按御史冯彬以广西夷寇频兴请于桂林增设抚夷副使事下抚按议都御史欧阳必进御史萧世廷等议府江桂林山川险恶为群盗薮即今日尽歼之易以良民不数年间不能保其无变要在拊揗得人耳兹左右两江既设二参将又设二兵备而桂林一道独缺增之则官冗而动多牵制莫若以分巡道兼抚夷庶于事任为便兵部覆如其议从之
　　○辛亥太傅兼太子太傅驸马都尉京山侯崔元卒元尚永康大长公主  上入继大统元奉金符近请于兴邸及  上即位眷遇隆渥勋臣戚畹莫敢望焉卒赐祭葬如例赠左柱国谥荣恭国壻封侯赠官不以军功自元始
　　○壬子顺天府府尹胡奎三年考满荫其孙懋桂为国子生
　　○癸丑命襄城伯李荫臣练武营坐营分守宣府葛谷堡左参将孙勇充副总兵协守宣府
　　○甲寅  庄敬太子发丧先一日遣成国公朱希忠告
　　太庙内命妇告  孝烈皇后几筵是日遣驸马都尉邬景和护丧礼部尚书徐阶题主工部尚书文明祠后土
　　○日本国王源义晴差正使周良等来朝贡方物赐宴赍有差以白金锦币报赐其王及妃初日本入贡率以十年为期载在会典嘉靖二年宋素卿宗设争贡相仇杀因闭不与通十八年复来求贡纳之因与约以后入贡舟无过三艘夷使无过百人送五十人京师至是良等不及贡期以六百人来凡驾四艘部议非正额者皆罢遣之而浙江巡抚朱纨力陈不便状礼部欲赏其百人如例非正额者皆罢勿赏良因自陈贡舟高大势须五百人中国商舶入夷中往往岁匿海岛为寇故增一艘者护贡舟也非敢故违明制礼部不得已请百人之外各量加赏犒百人之制彼国势难遵行请相其贡舟斟酌之又日本故有弘治正德入贡勘合几二百道夷使前入贡时奏乞嘉靖勘合朝廷令以故勘合纳还始予新者至是良等持弘治勘合十五道言其余七十五道为宋素卿子宋一所盗捕之不得正德勘合留五十道为信以待新者而以四十道来还礼部覆其簿籍脱落故勘合多未缴请勿予新者令异时入贡持所留正德勘合四十道但存十道为信始以新者予之而宋一所盗责令捕索以献报可
　　○乙卯  睿宗献皇帝忌辰  奉先殿行祭礼
　　○丁巳刑部左侍郎傅炯三年考满荫其子董为国子生
　　○己未以水灾免直隶凤阳等府泗州等州县及各卫所税粮有差
　　○庚申葬  庄敬太子于金山
</div>
    <div class="pagination">
<a href="明实录世宗实录_page441.html">上一页</a><span>...</span><a href="明实录世宗实录_page437.html">437</a><a href="明实录世宗实录_page438.html">438</a><a href="明实录世宗实录_page439.html">439</a><a href="明实录世宗实录_page440.html">440</a><a href="明实录世宗实录_page441.html">441</a><span class="current-page">442</span><a href="明实录世宗实录_page443.html">443</a><a href="明实录世宗实录_page444.html">444</a><a href="明实录世宗实录_page445.html">445</a><a href="明实录世宗实录_page446.html">446</a><a href="明实录世宗实录_page447.html">447</a><span>...</span><a href="明实录世宗实录_page443.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
