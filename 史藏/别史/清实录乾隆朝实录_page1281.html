<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1281 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1281 页/共 1860 页</h1>
    <div class="content">
○以詹事府少詹事钱大昕。为河南乡试正考官。侍讲白麟、为副考官。太仆寺卿吉梦熊、为山东乡试正考官。御史费南英、为副考官。右庶子李汪度、为山西乡试正考官。洗马梦吉为副考官　　

○旌表守正捐躯之广东归善县民蓝俊华妻邱氏　　

○癸亥。谕军机大臣等、户部议驳勒尔谨所奏、带徵旧欠耔种口粮银两。前请仍旧催徵之处。并未有误。今检举更正。转系错办。请将该督及署藩司、交部议处一摺。已依议行矣。该省乾隆三十五年以前。民借耔种口粮旧欠。既定以六年带徵。已属宽典。至上年河州等、偶被霜雹七处。据该督奏报。仅系零星顷亩。勘不成灾。朕因始和布泽。格外加恩。特予宽缓。亦祇应将本年应徵之项。量为缓徵。本与积年旧欠无涉。况该省连岁收成。尚属丰稔。正可将前项旧欠。乘时徵纳。该督等前此办理。本无错误。若果以甘省地瘠民贫。难于催徵。亦当据实具奏。候朕加恩。何得借检举为名。希图朦混缓徵。以掩其催科不力之咎。殊属取巧。勒尔谨、著严行申饬。并令其明白回奏。　　

○甲子。谕、据图思德奏、查参匪夷召合□拜等潜逃拒捕一案。审系代办临元镇务之都司伊林宝、两次闻报。并不立往亲捕。辗转延玩始行起程。复于中途藉词回镇。其分防河墨汛把总徐元弼。自带兵练追捕致被拒伤。嗣会遇把总李达、复耽延半夜。次早追捕无踪。至诘讯召合□拜之妻暖松、以召合□拜何故托意潜逃。据供实因粮食将完同召瞰南、凑银买谷。被贼掉骗报知他郎文武衙门该通判徐名标、把总刘守章、并不缉拏赃贼。且讳匿不报。以致逃窜。应请一并革职严审等语。此案先经降旨令图思德于到滇后。确查严审。据实参处。兹据查明实系该地方文武玩延讳匿所致。伊林宝以旗员外任。深染绿营习气。两次闻报既不立往亲捕。又复迁延托故。致犯远扬。把总徐元弼、原派有兵练分头搜捕。即使自带之兵练被匪拒伤一遇把总李达。正可并力合缉。兼应纠集余人乘夜奋追。乃托言天黑。留驻坡上致令乘间脱逃。该二员懈纵误公。咎均难逭。至通判徐名标。把总刘守章、于安插外夷失窃事件并不及早办理。意图讳匿。以致酿成逃窜拒捕重案。尤属庸劣不堪仅予革职。不足示儆伊林宝、徐名标、徐元弼、李达、刘守章、俱著革职拏问交与图思德、同案内应讯犯证。分别严审定拟具奏　　

○又谕、据军机大臣、将明山保呈报、查捕扎噜特两旗飞蝗情形原禀进呈。阅禀内有初九日由该处回热等语。热河地名自应两字连称。岂可截去一字。况避暑之地。何得转称为热。又蒙古土谢图、久经定有字样。乃称为图什野图。似此率意混写。必庸陋幕友、及无知书吏所为。明山保在外任年久。即不谙文义。于此等字面。岂亦不能通晓。乃全不留心寓目。率忽如此。明山保著传旨申饬　　

○乙丑。上诣皇太后行宫问安　　

○谕、据索诺木策凌奏称、今岁厄鲁特部落耕种地亩内、有被蝗虫伤损者。八十余顷所有从前借给伊等粮石。应于今岁完纳者。请展限二年等语。从前借给厄鲁特等之谷石。虽应按限完交但伊等耕种地亩。今岁被蝗伤损过半。若将今岁应还之粮石照常令其完纳。则伊等所余之粮无几。生计未免拮据。著加恩照索诺木策凌所奏、将厄鲁特等、今岁应完粮石展限。自明年起作为二年完纳　　

○旌表守正捐躯之湖北嘉鱼县民邹亭玉妹邹氏　　

○丙寅。中元节、遣官　　

○祭永陵福陵昭陵昭西陵孝陵孝东陵景陵泰陵　　

○遣官祭孝贤皇后陵。端慧皇太子园寝　　

○谕、本月十五日庆贵妃薨逝著辍朝五日。派皇六子皇八子皇十二子皇十五子暨顺承郡王恒昌和郡王绵伦果郡王永瑹、九公主穿孝。并著皇六子质郡王礼部侍郎德明内务府大臣金简、总理丧仪所有应行事宜。著各该衙门察例具奏　　

○谕军机大臣等阿桂奏称、小金川地方尚有余麦派出穆塔尔赓噶等、带兵收割并计功噶尔拉、木果木贼匪为数必少如有可进之机即剿杀以分贼势等语。所见甚是。现在阿桂等由喇穆喇穆、攻取色淜普日则丫口。指日可抵逊克尔宗。贼人正在此处周围聚守。其功噶尔拉、木果木等处。贼人必少。猝然乘隙奋攻或能得进俱未可定。穆塔尔等、带兵无多自难冀其冞入。长清现在底木达、布朗、郭宗驻劄。相离甚近伊处尚有兵丁况自彼进兵系迎贼而进又无侵扰我兵后路之虞。长清接奉此旨即带兵赶上穆塔尔等、查看彼处情形相机办理并寄信富德、就近带兵前来会同妥办　　

○又谕、内地鼓铸钱文。自顺治年间以来。俱随年号字样铸造。至叶尔羌等处向来行使准噶尔腾格钱文。自乾隆二十四年。平定回部后将所有准噶尔旧钱销毁。另行颁式。铸造乾隆通宝钱文。极为利便回部各城。系朕开拓抚定之区国宝流行。遵奉朕乾隆年号。该回人等、所当万年敬守。及我子子孙孙亦当万年遵行不便照内地钱文随时改铸将此谕令各回部办事大臣记档永远恪遵不必改毁另铸之旨。并谕户工二部。一体存载垂为成宪　　

○办理粮饷浙江布政使郝硕奏、各路台站马匹。原备驰送廷寄。并一切军报要件。臣商同督臣富勒浑、通饬各站。务将马匹加意餧养。照十三年金川口内准倒三成、口外四成之例办理。如例外倒毙。照数勒赔仍将各该员参处。得旨、诸凡留心。好。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百六十二


大清高宗法天隆运至诚先觉体元立极敷文奋武孝慈神圣纯皇帝实录卷之九百六十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十九年。甲午。七月。丁卯。谕军机大臣等、勒尔谨等奏请复陕省捐监旧例一摺。已批交该部速议矣。至陕省非甘肃近边苦寒可比。本无事亟亟开捐。第该督等称陕省连岁丰收。粮价日减。则乘此有秋之际。收捐监谷。以裕仓粮。在积贮既为有备无患。而闾阎不致谷贱伤农。就现在情形而论。亦未为不可。而外吏皆喜开捐。其毙病自所不免。惟在该上司、加意董稽。务使弊绝风清。不致有名无实。方为妥协。然亦止可暂行一二年。设遇谷价稍贵。即当奏请停捐。不可拘泥多收。致亏民食。该抚等务当深体朕意。切实妥办。倘不认真料理。致官吏复蹈昔年故辙。朕惟该抚及藩司是问。恐毕沅、富纲、不能当其重咎也。将此谕令毕沅、并令转谕富纲。一体遵照。　　

○又谕曰、庆贵妃薨逝。虽照例应辍朝五日。但向遇辍朝。内阁即不进本章。恐各衙门拘于成例。下报并无邮递之事。殊觉非理。朕驻跸山庄。除办理军书外。甚多余暇。三日一报。尚觉无事可办。况减去一报乎。且部本中。如刑部案件既繁。又关紧要。若隔五日不办。积压太多。著传谕大学士舒赫德等、此五日内、所有各部院本章。仍照常接收。同各衙门奏摺、按报期于十七日、一并驰递。十八日到热河　　

○谕军机大臣等、前因功噶尔拉、木果木等处。似有可进之机。令长清、带兵赶上穆塔尔、查看彼处情形。并寄信富德、协同办理。但富德之绒布地方。亦甚紧要。长清确勘情形。如果一鼓可进。即寄信富德、令伊前来会办。倘或无益。祇可带领穆塔尔等、约束沃克什、别斯满人众。收割麦苗。严加防御。倘遇贼匪。即行歼戮。毋庸寄信富德。即穆塔尔等兵数无多。亦不宜冞入。富德尤当相机筹画、以期万全。不可稍有轻忽　　

○戊辰。上诣皇太后行宫问安　　

○谕、据富德奏称、健锐营前锋参领舒亮、前在西路云南军营。奋勉出力。此次征剿儹拉促浸贼匪。殊觉出众得力。又汗牛番子盛锦、杀死为首贼匪一名。割取首级呈报。请赏给千总顶带。以示鼓励等语。舒亮于攻战时。既能出众奋勉。著加恩赏给副都统职衔。番子盛锦、割为首贼匪首级一颗呈献。甚属可嘉。著赏千总顶带。再加赏银五十两。即于军营所存银两内赏给　　

○谕军机大臣等、阿桂等奏、初五日、攻克该布达什诺大碉卡栅。尚存一大木城。即日可期必克等语。览奏欣慰。看来官兵一得此处。即可乘胜冞入。直抵勒乌围。自当大有得手。伫盼捷音。又据覆奏、军营打仗。俱系满兵首先率往。即攻碉夺卡。从不专恃土兵等语。如此方是。金川贼酋。罪大恶极。为天地所不容。破贼擒渠。计日而待。今土兵等、既知推重吉林索伦劲旅。使众闻之。更足令其鼓舞奋勇。可期迅奏肤功。又据奏、初六日辰刻。遥看宜喜山梁。贼碉数座。已均不见。但见有官兵营盘七座在上。必系明亮等合力奋攻。竟已得手等语。此更非意想所及。尤为可喜。明亮得有胜仗。自必奏闻。想因程站稍远。不能与阿桂奏函同到。约计一二日内。亦即可得喜音耳。明亮果能从宜喜攻进。与阿桂会兵、直抵勒乌围。则攻取贼碉。自更迅捷。又据阿桂称、并可从宜喜、正地、各山梁下。循河而南。至噶拉依对岸。即出马尔邦之后。与富德等两面夹攻。自当留舒常仍驻宜喜。以防后路。兼为明亮声援。方属万妥。明亮由此路攻进。甚为得力。且系独当一面。其功较之随阿桂助剿者尤大矣。　　

○己巳。谕、据明亮奏、达尔图一带山梁。横亘数里。碉卡联络。实为贼人吃紧关键。因会同舒常、即酌量派兵、分头奋力进剿。随派奎林等、带兵攻取西南第一、二、两碉。和隆武、三保、珠尔格德、科玛、噶塔布等、各带兵分攻第三、四、五、六、七、各碉。每起各派官兵在后策应。其俄坡、格勒古、一带七碉。令都司崔文杰等、带领绰斯甲布土兵三千。协力助剿。于七月初四日。将近黎明。官兵冒雨。直扑碉根。勇气倍壮。将达尔图一带贼碉。皆以次克获。而俄坡、格勒古、贼碉七座。亦同时全行抢占。通计毙贼二百余人。割献首级二十一颗。耳记三十七件。生擒大头人丹巴阿汰一名。散番八名。共攻得战碉十五座。平房二十六间。抢获劈山炮四位。牛腿炮二位。枪矛糌粑什物甚多等语。览奏甚喜。达尔图一带山梁。为宜喜一路进攻勒乌围要隘。贼以死力拒守。上岁攻剿、经年未能寸进。昨据阿桂奏、攻克该布达什诺夺碉杀贼摺内称、初六日辰刻。云开日出之时。遥见宜喜山梁贼人碉卡。均已不见。但见有官兵营盘七座在上。必系明亮等合力奋攻。竟已得手等语。朕彼时以果能如此。实出意外之喜。因盼明亮军报尤切。今明亮奏至、果以初四日、鼓励将士。乘锐直攻达尔图、并俄坡各碉。奋迅克获。实由将军明亮等、抒诚殚力。董率有方。故能所向克捷。从此乘胜席卷。与阿桂隔河并下。自可迅捣勒乌围贼巢。朕心深为嘉悦。所有将军参赞以下、将领弁员、及土司、土舍、土目、均著从优议叙。至此次官兵等、冒雨进攻。尤为奋勉出力。除交部照例议叙外。仍著明亮、查明满汉官兵、及各土兵屯练、均赏给一月钱粮。以示优奖　　

○谕军机大臣等、明亮奏、攻克达尔图山梁碉卡。览奏欣慰。已有旨交部从优议叙矣。达尔图一带贼碉。昨岁屡攻未得。不意明亮竟能尽行攻克。此皆仰仗上天嘉佑。大功应即告成。乃能迅获全胜若此。而明亮之调度有方。领队大臣等之奋勇直进。及兵丁等之不避大雨。踊跃集事。均属可嘉。至阿桂札令明亮留兵宜喜进攻。今果能得胜。其筹画甚为得当。即此可见娴于胜算。而明亮之勇略并著。国家又多一得力之人。伊与奎林、皆孝贤皇后亲侄。不意其竟如此出息。甚为可喜。又节据番人等供、俱称僧格桑、为索诺木药死。埋在逊克尔宗之旁。阿桂于攻克逊克尔宗时。即应查访明确。刨出贼尸割取首级。交文绶、于省城暂存。俟擒获逆酋。槛送献俘时。一并解京献馘　　

○又谕、两金川平定后。如噶拉依、勒乌围、僧格宗、美诺、大板昭等处。必须安设官兵。其余亦须一例布置。营协相连。方为一劳永逸之计。其兵额、或由四川内地改拨。倘尚不敷。即奏明酌添兵额。亦无不可。其如何设立镇、协、参、游、都、守、等官。及各营兵丁额制。总于办理善后事宜时。详晰妥定。至各番众附隶恭顺土司者。亦当有所专属。意欲将成都副都统。移设打箭炉。如青海副都统之管理番众。仍令理藩院总统之。并欲俟两金川全定后。令各土司、仿照回部伯克之例。轮流入觐。使其扩充知识。得见天朝礼法。著将此详谕阿桂等、留心酌办　　

○又谕、据英廉奏、所有黄寿龄遗失之永乐大典六册。已经觅得。甚好。现在另谕英廉、令其设法购觅贼踪矣。永乐大典、为人间绝无仅有之书。今幸陈编获存于散佚之余。业派词臣校辑。以昭美备。且其中有经朕题咏者。自应一体宝藏。为玉堂佳话。至各省进到遗书。浩如渊海。现交书局存贮。俟书目校勘全竣。尚须发还。不许丝毫损失。是此书所在。亦当随时检查。勿使纂修人等、私挟外出。方为正理。前因遗失书籍。将该总裁等、交部察议。并责成提调等、实力稽查。自不敢复致玩忽成事。风闻近日总裁等、有欲添派别衙门人员。至翰林院翻检书籍。逐日点查收发者。此固周详慎重之意。但卷帙繁多之书。必不能日校一种。而一种之内。难易不同。并不能令其日校几本。且有须与他本互勘者。种种情形不同。既不能清晨豫定其应领何书。又不能随时为之陆续检发。若必欲纤悉无遗。虽日以十数人司之。亦力不暇给。而过于繁琐。纂修等、转得藉口于领书费力。或致贻误课程。提调等、见有另派专员。更得脱身事外。均不得谓之妥善。所有翰林院现贮各书。著总裁等、交该提调、照各省进到书单。造成档册。纂修等领办之书。即于册内填注。仍每日稽查。毋许私携出外。如查出该纂修、仍有违禁私带之事。即回明总裁参劾。若该提调代为徇隐。经总裁查出。将提调一并查参。祇可如此。琐细何为。所有现在另行派员之事。毋庸办理。将此传谕该总裁知之　　

○辛未。上奉皇太后幸卷阿胜境、侍早晚膳　　

○谕候补翰林院侍讲沈初、现在南书房行走。尚无应补之缺。著加恩准其照例食俸　　

○又谕、据富德奏称、贼匪来侵委署把总李中秀所守卡卡角山梁卡座。其第四卡座之把总焦光宗闻知。即带兵接应。以致受伤。贼众复经绥库等所守卡座旁边、窜入山谷内。查绥库等卡座。相去李中秀卡座不远。若闻枪声、即往接应。则可痛歼贼匪。乃绥库等、惟知坐守已汛。未能前往截杀。实难辞咎。请将绥库革去巴图鲁名号。或三等侍卫。或蓝翎侍卫上行走。拉先保革去防御。降为骁骑校。孟春玉、革去千总。降为把总效力等语。军营接连设立卡座特防贼人侵扰。令其互相接应。今贼匪胆敢捏称布拉克底之兵侵我卡座。实属可恨。即当乘间突出。痛加剿杀。乃绥库等、相去李中秀卡座不远。当贼匪冲杀伊等卡座。把总焦光宗、尚知带兵救援。而绥库等、既闻枪声。并不带兵接应。及至贼匪由伊等卡座旁边经过。又未能截杀。以至逃窜。甚属不堪。若不治罪。以示炯戒。则断不畏惧。现在官员兵丁。擢升品级。赏给巴图鲁名号者。所以示鼓励。使愈加奋勉之意。如果能勇往出力。朕自当加倍施恩。若谓已得巴图鲁名号。便已自足。于攻战时。不复奋勇向前。可乎。绥库、身为侍卫。且系赏给巴图鲁名号之人。伊当感戴朕恩。诸凡愈加奋勇出力。乃如此逡巡退缩。甚属非是。朕初阅富德奏称、贼匪侵犯李中秀卡座。经绥库等卡座旁边窜往木果山梁等语。朕即意及绥库等、何不截杀贼匪。以致放过。宜将绥库等参奏治罪。今富德将绥库等、另摺参奏。理应如此办理。即如音济图、前在军营奋勇出力。朕即赏给副都统职衔。巴图鲁名号。后因在金川军营。并不出力。随革去副都统职衔。降授二等侍卫。今绥库等、不可不行治罪。以示炯戒。绥库、著革去巴图鲁名号。授为蓝翎侍卫。仍将赏伊银一百两追出。分赏李中秀、焦光宗。其拉先保、孟春玉、俱著照富德所请行。伊等倘仍不知己罪。不行奋勉出力。富德务须据实参奏。从重治罪。将此传知将军参赞等、并通谕各营赏给巴图鲁名号之人。及官员兵丁等知之　　

○谕军机大臣等、前锋参领舒亮自至军营。屡经奋勉。此次知有林内贼人声息。即先攻击。痛加歼剿。更为奋勇出力。昨朕已加恩赏给副都统职衔。著再赏缎二疋。以示鼓励　　

○又谕、富德处得力将领颇少。朕亦早为念及。英泰既系熟手。仍留富德军营。帮办一切。因思哈清阿、现在僧格宗一带后路防守。著即令哈清阿、前赴纳木觉尔宗、同副将陈大复、在彼加意防范。又谕、昨据富勒浑等奏、大板昭站粮员陈玉麟禀称、商米每石加耗约余一升通饬量收商米各站员均以一半缴出充公。并查从前收过商米。如已无存。亦令如数完交。今思粮员责任綦重。稍有迟误缺少。获罪非轻。此次各站粮员。俱能黾勉办公。趱运无误。而所有耗余米石。据该督等称、凡修理桥道。一切零星公用。以及人役口粮。皆于此内支发。是所余原属无多。第向无报案考核。办理本未妥协。今大板昭站员。既经报出。此后到站商米。所有余存之数。令各站员一体开报。尚属可行。至从前收过商米之处。事皆已往。若复纷纷查核。未免琐屑滋扰。现在大功克日告成。各粮员等、俱应在议叙之列。正当令其互相鼓舞。上紧供运。以期指顾集勋。岂可追咎从前。责令赔缴。致粮员等、各怀疑惧。转恐于运务无裨。况此次军需。拨解内外帑银。已三千九百余万。岂在此区区升斗。而为之较及锱铢耶。所有已前收过商米之案。俱无庸查办。即此后商运解到余米。亦祇令该站各按实存报。若必照陈玉麟所报之数为准。恐不肖人员。因余米不足。派累商人额外加增。殊属不成事体。该督等当实力稽查。或粮员内、有藉端累商之人。即严参重治其罪。并通饬各粮员。共知朕体恤微员之意。俾其益加感奋。　　

○旌表守正捐躯之河南获嘉县民张全妻张氏　　

○壬申。谕、御史陈朝础奏、请修内阁都察院则例一摺。殊可不必。各部为直省案件总汇。其常行事例。多有因地因时、斟酌损益者。不得不纂为则例。俾内外知所适从。然甫届成书。辄有增改。故每阅数年。或十余年。又复重辑一次。并不能为一成不易之计。至内阁固为丝纶重地。然收发章疏。繙本票签。及承办诰敕宝册等事。并有一定章程。祇须遵循罔斁。遇有改签事件。则系朕亲阅本章。折衷酌定。特降谕旨。皆非阁臣所能参与。又岂或有成例可稽。若都察院、虽风纪攸司。而事非繁剧。如监礼纠仪、稽察巡查、奏派诸务。悉系奉行成宪。并无庸临事权衡。是阁务院规。均不过恪守旧章。非若六部比拟例案。必须互证兼资者可比。又何必附纂例之故套。而为无益之虚文乎。至摺内谓都察院旧称副相。尤属可笑。汉时虽有御史大夫掌副丞相之语。其后沿革不常。且与今都察院之职迥异。何得牵引及之。况内阁自明初改置大学士以来。即不复称宰相。间遇赐诗赐扁时。或数典及之。而谕旨奏章。从无相臣名目。内阁且然。都察院安得有副相之称乎。向来大学士加宫保衔者有之。献谀者或称为师相。究无益于实。而彼亦居之不疑。殊可鄙耳。朝廷设官分职。自当从定制相称。若必援古为言。则名之不已。寖及于事。必且有如当年之争六科不应属都察院者。何可为训。陈朝础虽行文一言。亦不可不防其渐。原摺著发还。将此即通谕知之　　

○又谕、崇文门税差。一年期满。例应更替。今征剿金川大臣等、在军营出力者多。均可量为简派。指日大功告成。俟凯旋后、再降谕旨。现在仍著福隆安、暂行兼管。　　

○癸酉。谕、大监高云从、现在因事锁拏。交御前大臣等审讯。著传谕英廉将高云从在京家产。俱行查抄。其家口、交慎刑司、严行禁锢。俟高云从审明定拟时。另降谕旨　　

○总督衔河南巡抚何煟奏、豫东黄河。于七月初五、六、及九、十、等日。骤长水九尺五寸。北岸下北河厅属之铜瓦厢工。因兜湾顶冲。河溜涌激。致护岸旧埽、刷卸七十余丈。河臣姚立德、驻工亲督。抢护三昼夜。一律稳固。又南岸下南河厅属之黑堽工。河势亦系兜湾迎溜。埽工间段蛰卸。甚为险要。臣就近督率道厅抢护。幸获平稳。今大河水势。于十一日后。渐次消落。各工可保平宁。得旨、以手加额。欣慰览之　　

○甲戌。上诣皇太后行宫问安　　

○谕、前兵部侍郎高朴、来热河带领引见。询以近日外间有何见闻。据奏、风闻内监中有将记名人员。朱批记载。洩漏外廷之事。朕尚以为必无。因问其有何实据。伊所奏含糊。惟称系管理记载、身材矮小之内监。不知姓名。即令福隆安详悉询问。始据高朴称、观保、蒋赐棨、吴坛、俱曾在九卿班上。谈及道府记载优劣。问以得自何人。仍无实据等语。经福隆安据情转奏。朕以所言既无实据。因暂缓究问。随将太监高云从、彻至别处当差。不令经管记载昨朕面诘高云从、因何与蒋赐棨识认交言。所指仍系记载一事。乃所供则称伊买地受骗具控。曾恳大学士于敏中、转托蒋赐棨办理等语。朕闻之不胜骇异。随面询于敏中、据奏、高云从向伊面说。并未允为转托。但不即据实参奏。实属错谬等语。内廷诸臣。与内监等差使交涉。事所必有。若一言及私情。即应据实奏闻。朕方嘉其持正。重治若辈之罪。又岂肯以语涉宦寺。转咎参奏者耶。于敏中、侍朕左右有年。岂尚不知朕之办事。而思为此徇隐耶。再高云从供有于敏中曾向伊问及观亮记载若何之语。于敏中以大学士在军机处行走。日蒙召对。朕何所不言。何至转向内监探问消息耶。自川省用兵以来。于敏中书旨查办。始终是其经手。大功告竣在即。朕正欲加恩优叙。如大学士张廷玉之例。给以世职。乃事属垂成。而于敏中适有此事。实伊福泽有限。不能承受朕恩。于敏中宁不知痛自愧悔耶。因有此事相抵。于敏中、著从宽免其治罪。仍交部严加议处。至朕日理庶政。事事躬亲。即所写谕旨。亦时多更改。至笔墨之事。尤不过寻常录写。岂藉一二翰林所能佽助。即如从前大学士公傅恒、侍直禁近最久。襄赞诸务。及伊身后。并不因少此一人。遂致不能办事。于敏中岂不稔知。朕因其数十年以来。小心行走。为此姑息。格外加恩。免其重罪。朕先认过。于敏中、务宜痛自湔洗。以盖前愆。倘此后再有过犯。朕不能复为曲贷也。至观保、屡次获罪。本一庸材。更何心靦颜论事。而蒋赐棨、吴坛、皆新进平等材具。祇宜恪勤供职。何可于九卿班上。议论道府朕于用人黜陟。权不下移。岂在下所能窥测。伊等议论优劣。其意何居。且其所议论者、何人何事。观保、蒋赐棨、吴坛、身为九卿。岂宜如此多事。俱著革职。交刑部查审。并著伊等、各将议论情节。明白录供。由刑部堂官具奏。又高云从供、倪承宽亦曾与伊认识。并有引令申保见面之语。倪承宽、在尚书房行走。岂可如此行为。其欲引令申保相见。又系何意。倪承宽、亦著革职。交刑部讯问。仍著申保明白回奏。所有户部侍郎员缺。著金简补授。其钱法堂事务。著梁国治管理。梁国治未回京之先。即著金简暂行兼管。顺天府府尹事务。著袁守侗兼管。所有乡试监临。即著袁守侗办理。梁国治现在随围。袁守侗不必前来更换。将此通谕中外大小臣工知之。　　

○又谕、太监高云从一案。所降谕旨。并讯出供词。俱著抄寄舒赫德阅看。提集应讯人犯。逐件审究。定拟具奏。此内蒋赐棨、尤非观保等可比。伊系大学士蒋溥之子。乃夤缘滋事。除审明照例治罪外。并令自行议罪。将此一并传谕知之　　

○又谕、员外郎惠龄、在奏事处行走。且系那延泰之子。乃敢嘱托太监高云从。甚属多事不堪。著将惠龄革职。交御前大臣、监责四十板。罚在粘竿处效力赎罪　　

○又谕、据明亮等奏、本月初四日。官兵攻克达尔图山梁时。蓝翎侍卫七格、进财保、厄鲁特阿尔泰、三员。同时并进。极为勇往。请旨加恩。以示鼓励。又健锐营委署前锋参领登色保、三官保、奎德、三员。均各不避艰险。或直砍碉门。或直冲贼阵。请以副前锋参领升用等语。侍卫进财保、前于舒常奏攻克热围歌洛摺内。称其奋勇出力。业经升授三等侍卫。七格、厄鲁特阿尔泰、并著升授三等侍卫。登色保、三官保、奎德、俱著以副前锋参领升用。遇缺即补　　

○又谕、据明亮等奏、户部员外郎裕善、自上年调赴南路随营办事。实心奋勉。本月攻打达尔图山梁。该员恳请带兵。亲冒矢石。将贼牵缀。殊属出力可嘉。请赏给花翎等语。裕善、著赏戴花翎。以示鼓励　　

○谕军机大臣等、此次海兰察等、因将军豫有号令。遇雨即彻。尚非退缩。而额森特、即于雨雾中。带兵攻得木城。甚为勇往。盖额森特见海兰察、屡次立功居多。亦思奋勉自励。故不避雨泞。将二木城立时攻拔。而富兴、普尔普等、并皆尽力助势。乌什哈达、亦闻声攻得旁卡二座。均系可嘉。著阿桂、将该将领等、及出力之弁兵。查明存记。统俟攻得勒乌围时。咨部一并优叙。至得受抢伤之侍卫硕多尔海、章京兴奎、协领赉里克、是否无恙。深为轸念。著遇便奏闻。其伤亡官兵。俱著查明咨部。照例恤赏。又同日明亮奏、西南下拖山腿要隘贼卡。初六日、派三保、珠尔格德、阿尔都、前往占据。连筑二卡。现已压至山半。其相连之木克什山梁。两面斜插山腿。列碉其上。皆足以绕我之后。必须一并剿洗。业已抢占两碉。所办亦好。看来阿桂、明亮、两军。隔河相望。声势甚盛。贼人气馁。自可迅速成功。伫盼捷音。至阅所获贼目丹巴阿汰供词。据称、金川知官兵欲攻正地。在树林内要隘地方。派人埋伏。专等官兵进来下手等语。是明亮前次不由正地进兵。幸不堕贼诡计。尤为得算。至彭楚克供、丹巴沃咱尔、闻官兵已得达尔图山梁。即添调各寨百姓。亲自带领。分开各处防守等语。丹巴沃咱尔、是贼中之狡恶者。逆酋恃以领兵。今伊既赴宜喜抵拒。明亮等、当留心防范。勿稍疎懈。若得生擒此贼。较索诺木、尤为可喜。并令舒常知之　　

○以副都御史阿思哈、为左都御史。江苏按察使胡季堂、为刑部侍郎。署礼部侍郎范时纪、为仓场侍郎　　

○乙亥。谕、昨高朴奏太监高云从、洩漏道府记载一案。降旨将观保、蒋赐棨、吴坛、倪承宽等革职。交刑部查审。朕办理此事。并不得谓之过严。我朝家法。太监止供使令。从不许干涉政务。至于外廷臣工。尤当禁绝往来。若听其识认交言。实非善事。即如蒋赐棨、于高云从买地一案。虽未为办理。然当此政治清明之时。伊等尚不敢任意妄为。若此次不行整饬。将来不知何所底止。又如倪承宽、因在内廷行走。识认高云从。乃又欲引同官之申保、亦与认识。尤不可解。至于记名道府人员。朱批记载。乃皇考世宗宪皇帝。留意人材。以便随时录用。实属法良意美。所当永远遵守。至于所用道府。亦不过照例补放或后经督抚参劾。朕亦无从庇护。若其中果有人本平常。或夤缘幸得。九卿等确有实据。何妨据实参奏。朕必为之嘉奖。又何所容其私相议论。乃观保等、既不能指实直陈。徒于班联之上。妄行窃议。意欲何为。况观保、本属庸材。屡经获谴。蒋赐棨、吴坛、甫经擢用。尤宜恪勤奉职。又何暇评论人材乎。此事高朴初奏、朕尚以为必无。于召见军机大臣时。论及此事。察于敏中所奏。尚欲意存回护。希冀颟顸了事。今据审出。即有与伊干涉之事。是于敏中、尚不能在朕前稍存饰混。况他人乎。朕临御三十九年。励精图治。宵旰不遑。正赖神志清明。觉察众人情伪。不容轻易混过。从前虽有志愿、至八十五岁时。即当归政。然亦必酌量彼时精神。与此时无异。不致倦勤。若此日正当精明强固。可以振作有为之时。岂容于此等事、竟置不问乎。今据审出案情属实。则高朴所奏。尚具有良心。何九卿中、屡经召见。并无一人奏及。若与高云从素有关涉者。自不肯直奏。糊涂如蔡新者。或不能举发。其余九卿。岂直一无见闻。又岂朕不肯召见九卿耶。即如英廉、系内务府大臣。于内廷诸务。最为熟悉。舒赫德。到京已将一载。在军机处行走。此等情事。岂有不知。乃高朴尚有见闻。岂英廉、舒赫德、竟得诿为不知。朕开诚布公。以待诸臣。而诸臣转不能竭诚尽力。以图报效。诸臣清夜自思。良心安在。舒赫德、英廉、著传旨严行申饬。九卿等、亦著一并申饬。朕因此事大有关系。特行剀切教诫。并通谕中外臣工知之　　

○谕军机大臣等、本日户部议覆毕沅等奏、陕西省请复捐监旧例一摺。已依议行矣。但该抚摺内称、现在陕省各属。岁告屡丰。民间粮石充盈。惟恐谷贱伤农。所以筹请照旧收捐监粮。而所定粮数。何以转援乾隆二十九年谷价较昂之日。减数收捐。殊未妥协。此不与前言矛盾乎。著传谕毕沅、将因何如此定数缘由。据实明白奏覆。并另行酌核。妥议具奏　　

</div>
    <div class="pagination">
<a href="清实录乾隆朝实录_page1280.html">上一页</a><span>...</span><a href="清实录乾隆朝实录_page1276.html">1276</a><a href="清实录乾隆朝实录_page1277.html">1277</a><a href="清实录乾隆朝实录_page1278.html">1278</a><a href="清实录乾隆朝实录_page1279.html">1279</a><a href="清实录乾隆朝实录_page1280.html">1280</a><span class="current-page">1281</span><a href="清实录乾隆朝实录_page1282.html">1282</a><a href="清实录乾隆朝实录_page1283.html">1283</a><a href="清实录乾隆朝实录_page1284.html">1284</a><a href="清实录乾隆朝实录_page1285.html">1285</a><a href="清实录乾隆朝实录_page1286.html">1286</a><span>...</span><a href="清实录乾隆朝实录_page1282.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
