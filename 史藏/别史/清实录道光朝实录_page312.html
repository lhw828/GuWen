<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 312 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 312 页/共 848 页
  </h1>
  <div class="content">
   监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十年。庚寅。五月。丁巳朔。谕内阁、杨怿曾等奏、查讯兰仪县借项挑濠、绅民被押缘由一摺。前据御史徐广缙参奏、河南兰仪县知县鹿传洵、因负欠私债。欲图藉工弥补。嘱令岳德兴等呈请兴办城濠工程。闻知该县绅民欲行控告。诬为聚众歛钱。差拏严押。当降旨令杨怿曾等查办。兹据该侍郎等。沿途采访舆论。复亲往勘明并传集各绅民等。佥称挑濠系应办之工。摊徵亦所情愿。惟因南岸绅民呈请挑濠。未与北岸绅民公商。是以心怀不平。尚无别项情弊等语。该县知县鹿传洵承办工程。虽讯无藉偿私债重情。惟所修吊桥涵洞丈尺未能如式。且绅民陈炳章。文冒西等、本无聚众敛钱之事。仍访闻未确。率行传案看押。尤属不合。鹿传洵著交部议处。所修吊桥涵洞丈尺不符之处。责令照估赔修。至所挑濠工处所。土性浮松。易于淤垫。著该抚责令该县随时挑穵深通。俾资宣洩。所借司库银二万一千四百五十余两。仍遵前旨于该县地粮内。分作十年摊徵还款。余俱照所拟究结。该部知道。　　

○旌表守正捐躯江苏睢宁县民魏化侄女魏氏。　　

○戊午。谕内阁、托津等会奏、议驳伊犁将军玉麟等请添巴燕贷鸟枪步甲一摺。伊犁驻防兵额。乾隆年间。曾钦奉谕旨。不得轻议增添。如因生齿日繁。钱粮不敷养赡。该处可耕之地甚多。兵丁即不谙耕作。尽可按名分给地亩。令其雇人耕种。藉得租银。以资生计。煌煌圣训。允宜历久遵行。况自嘉庆年间。疏通泉水。分渠灌溉。该处地亩尤易垦种。无难收兵食兼足之效。该将军玉麟等请添巴燕岱鸟枪步甲二百名。虽为调剂驻防闲散起见。惟惠远城驻防满洲兵已有四千六百四十名。巴燕岱驻防满洲兵二千一百四十四名。定额诚不为少。即增添此二百名。于重镇地方。亦无关轻重。且以筹款生息之项。为兵防费用。更属有碍政体。所有该将军等请添巴燕岱鸟枪步甲二百名。著照托津等所奏无庸议。该将军等仍遵照乾隆年间谕旨。查明该处地亩。酌给八旗闲散耕种。其不谙耕作者。准其雇人耕种。俾收租息。以裕生计。　　

○又谕、蒋攸铦等奏、请将两淮不入奏销之一百数十万两。仍循旧章。随时徵解。免其随同奏销造册报部等语。著户部核议具奏。至该署运司王凤生、寄居江南省城。与入籍不同。著无庸回避。　　

○己未。夏至祭地于方泽。上亲诣行礼。　　

○孝诚仁皇后忌辰。遣官祭景陵。　　

○幸圆明园。　　

○诣绮春园问皇太后安。　　

○庚申。谕军机大臣等、徐炘奏、确查常平仓谷出借原委一摺。山西省岚县等十六厅州县。本年出借常平仓谷。据该抚查明虽属循照旧章办理。惟出借仓谷。原以接济民食。必应酌量年岁之丰歉。随时分别查办。何得视为故事。按年援照举行。且民间如有不愿借领者。仍应听其自便。无庸过事拘泥。至不肖胥役藉端渔利。尤难保其必无。嗣后著该抚详悉确查。如有假出借仓谷为名。勒派民间领谷贴钱。任令胥役勒索扰累情弊。立即严参惩办。断不可稍事徇隐。致有不实不尽。自干重咎。将此谕令知之。　　

○抚恤河南安阳、汤阴、临漳、三县地震灾民。　　

○辛酉。谕内阁、御史吴清鹏奏、役满书吏并不勒限回籍。请严饬认真查办一摺。据称现在破案逃匿之已满户部捐纳房书吏蔡绳祖等、公然安住京师。骫法营私。各处负贩小商。代人捐监。该犯等辄逐年包揽。给与假照。总因役满后。恃无本管衙门可以查禁。肆行无忌。各地面该管衙门因循容隐等语。应如何明定章程。著大学士九御会同妥议具奏。　　

○谕军机大臣等、据那彦成奏、磁州禀报该州西乡彭城镇。有灾民扒抢铺面情事。又据大名道李德立禀、河南武安临漳等县同时地震。小民四出讨乞谋生。纷纷来至直隶境内。已飞咨河南抚臣。将灾区及早抚恤。一面扎饬藩司颜伯焘、动拨地粮银三千两。派员前往安抚等语。磁州西乡山居之民。多以烧造缸瓦。采穵煤窰为业。本系无赖游手。该处与武安临漳接壤。恐此等无赖。不免有抢夺攫取之事。著该督酌量情形。如须亲往查办。即著前往妥为安抚。傥无须该督亲往。或著颜伯焘前往该处。督率该地方文武各员抚绥弹压。如有无赖抢夺之人。立即严拏惩办。务须镇抚兼施。地方安帖。将此谕令知之。　　

○又谕、据御史吴清鹏奏、访闻直隶鄚州地方。向有各处负贩小商。于每年七八月间聚集一次。置买粮船带出杂货。谓之鄚州会。往往有托人进京捐纳监生。止图顶带荣身者。已满书吏等探知此项捐生内。并无应试进取之人。辄逐年包揽。骗得银钱。给与假照等语。著该督即行查明鄚州地方。每年是否于七八月间。有各处商贩聚集。及托人进京捐纳监生等事。据实具奏。将此谕令知之。寻奏、鄚州地方。每年四月间。开设庙会。各处商贩前来赶会。一月期满。旋即四莠。并无包揽捐监之事。兹复确切查访。该商贩自外省来直。间有到京捐监之人。买卖人于银钱功名尤为慎重。如果书吏历年骗去钱银。给予假照。何致久而不破。地方文武。均称实无其事。报闻。　　

○又谕、寄谕直隶总督那彦成、据御史寅德奏、风闻候补主事蔡学川、前在长芦盐运使任内。藉办贡为名。摊派商人银两。嗣调任两淮盐运使。交卸后拟即前赴新任。因与商人争竞此银。相持十余日。复还商人银两。并有从旁挟制之人。在运司衙门吵嚷。该署门丁胥役人等不敢驱逐。任听喧闹。毫无顾忌。又于各商所交解费与所领公费银两内。亦有侵渔等语。蔡学川身任运司。理宜洁己奉公。若如该御史所奏。殊为有玷官箴。自应严行究办。著该督将前项情事确切查明。据实覆奏。将此谕令知之。寻奏、上年蔡学川调任两淮。纲总等备具领状。找领办贡款项。蔡学川因值交卸之期查款耽延。曾经纲总催问。随即全数给发。并无争竞、及旁人挟制之事。先是查办灶课奏销。有海丰场大使何有堂。照例题参革职。续据何有堂按续完银两核计。例止降职。欲求先为开复。蔡学川因已详题在先。未准改议。何有堂欲进署面求。被把门差役拦阻。复向承办户书大声吵嚷。适在纲总领出银两之时。至每年领解银两。俱无扣平之款。惟上年盛京大差例贡等项。由通纲捐办。随引捐输。照库平交纳。按市平给发。所有平余。作为遣人上差往返盘费。亦无侵渔情事。报闻。　　

○以徵收钱粮五载全完。予直隶知县查揆等加衔升叙有差。　　

○抚恤直隶磁、邯郸、肥乡、永年、成安、广平、大名、元城、清丰、南乐、开、十一州县地震灾民。　　

○壬戌。谕内阁、车灵布木所袭二等台吉。原系从前雍正九年伊祖固噜。奋勉当差。施恩赏给。并非世袭罔替。车灵布木之子。合作为四等台吉。惟念伊祖固噜从前著有劳绩。著加恩将军灵布木长子格尼英达尔玛、准其承袭三等台吉。　　

○癸亥。谕内阁、前据给事中孙兰枝奏、崇文门税局差役骚扰。将由东直门至广渠门外距城二里许女眷车辆。拦不放行。声称漏税。送至崇文门税务官店。并将前往看视之家人锁押。进城后、始将女眷坐车放令出城。其仆妇等车。均被看押。当经降旨令博启图等明白回奏。兹据奏称本月初一日。据巡役杜瑞报有载箱大车三辆。眷属车一辆。由右安门绕越至东便门逸去。当即盘获。将眷属车放行。大车押送到务。维时仅有孙姓家人。其管押行李家人。全行躲避。据孙姓称系吴其浚家人。前往迎接。并非管押行李之人。因传经手家人未到。不能开验。以致耽延等语。此案是否将女眷坐车拦送官店。随后放令出城。其仆妇车辆。曾否均被看押。博启图等覆奏、与该给事中原奏情节不符。著将巡役杜瑞交刑部严讯实情。并传提吴其浚孙姓家人质对明确。按律惩办。　　

○以大学士长龄、署户部尚书。托津、署正黄旗满洲都统。吏部尚书文孚、署镶红旗满洲都统。户部右侍郎宝兴、署镶白旗汉军都统。工部尚书穆彰阿、署步军统领。定亲王奕绍、署管理銮仪卫事。肃亲王敬敏、署管理圆明园八旗包衣三旗官兵事。户部左侍郎敬徵、署管理奉宸苑事。　　

○甲子。谕内阁、御史王玮庆奏、请裁革州县白役一摺。直省州县额设官役。原有定数。即使繁要州县。事务较多。不能不量招散役。备供使令。然须定以限制。岂容影射滋弊。扰累闾阎。若如该御史所奏。山东州县差役。大县多至一千余名。小县亦多至数百名。一省如此。他省可知。此等白役。遇事生风。在官多一巨猾。即地方添一积蠹。不惟乡愚受其鱼肉。该管官亦何以稽察。亟宜严行裁革。前此直隶省因各州县挂名吏役过多。经那彦成奏请以八十名为限。当经降旨允准。各省州县。俱应仿照办理。著各该督抚酌量州县缺分之繁简。严定章程。大加裁汰。至繁地方。差役不准过八十名。其余事简地方以次递减。编立卯簿具报。该省督抚责成该管官及该管上司。严行稽察。所有白役。概行禁革。傥仍私自容留。该管官漫无觉察。从严参处。如该管上司及该督抚查察不周。仍属有名无实。将来别经发觉。必当执法严惩。决不宽贷。　　

○追予前明剿贼捐躯广东定安县五品官王昌言、入祀忠义祠。从巡抚卢坤请也。　　

○乙丑。上诣绮春园问皇太后安。　　

○幸万寿山。诣广润祠拈香。　　

○谕内阁、杨遇春奏、内地出关民人。请查明南北两路。分别禁止放行等语。嗣后内地出关民人。除南路各城。仍遵前旨饬禁外。其赴北路者。著照旧例由肃州觅保给票放行。如有出关后潜赴南路者。著吐鲁番领队大臣于托克逊地方设卡。派员严查。如验无照票者。即行拏解治罪。　　

○又谕、杨遇春奏、凉州绿营现有裁拨事宜。该处满洲营闲散无缺可挑。仍恳准设余兵一摺。前据该督奏请筹款生息。增设凉州庄浪满洲营余兵。经兵部议照驻防满洲营闲散酌补附近绿营兵缺之案。令于凉州庄浪二处绿营额兵内。酌量马步之多寡。均匀挑补二成。其所筹增添余兵之处。应无庸议。兹该督以凉州绿营。现有裁拨之缺。该处满洲营。即无可挑之兵。庄浪额兵出缺无多。仍请添设余兵。复行陈奏。国家经费有常。岂可屡议增添。著仍照兵部原议办理。该督所请。著不准行。　　

○又谕、前任张家口监督刑部郎中景福、前因将鹻商全行斥革一案。有无藉端滋扰别情。降旨令武忠额等查办。即经该都统等备文咨留。并扣留伊家人杨八赴案。该员既不将杨八交出。率以任满押解钱粮。径自回京。殊属冒昧。景福著解任。派侍郎保昌、驰驿前往察哈尔。会同武忠额。廉敬秉公查办。务得确情。所有随带司员。亦著一并驰驿。景福即交保昌带往备质。其家人杨八、著刑部传提照例解往审讯。该监督所解税银二万八千二百一十两零。及驼马皮张变价银九百六十六两零。著交广储司。至此项正额盈余应徵若干。该监督实短徵若干。著户部查议具奏。　　

○谕军机大臣等、据武忠额等奏、查讯监督景福、屡传鹻商点验。同时全行斥革一案。前据景福具摺陈辩。本日又据该监督具奏、解送税课来京。业经明降谕旨。将景福解任派侍郎保昌带往。会同该都统等审办、著俟保昌到彼。务将该监督有无需索别情。及鹻商等因何敢于咆哮。秉公查讯明确。据实具奏。勿稍徇纵。至张家口税务。历届并无短绌。何以景福任内。较前短徵银五千余两。据奏以按月分徵之数核计。又称实短徵银一千余两。是否以多报少。抑系办理不善。著一并详查确实具奏。景福摺二件。俱著发交阅看。将此谕令知之。　　

○漕之总督朱桂桢奏、浙江杭严三帮漕船沉溺米石。请分限买补。以恤丁力。从之。　　

○丙寅。谕军机大臣等、前据托津等审讯蔡绳祖等私给假照。究出察绳祖之子蔡应联。捐纳库大使。分发直隶。当饬那彦成查拏解部。兹据该督奏称、蔡应联于上年九月间。因病请假。出省就医。至今尚未销假回省。风闻该员在江宁省城。不知何衙门书吏家逗留等语。现在案内要犯庞煐已经就获。蔡绳祖亦案内要犯。其子蔡应联先期乞假出省。显系知情逃匿。此时或仍在江宁省城逗留。或潜回浙江萧山县原籍。著蒋攸铦。陶澍。刘彬士。派员密速查拏。迅委妥员解京归案审办。无稍疏纵。一经就获。仍一面先行由驿覆奏。其前经饬拏之蔡绳祖一犯。并著刘彬士遵照前旨。速行拏解。勿任远扬漏网。将此谕令知之。　　

○以拏获假照案内要犯庞煐。予巡城御史阿穆尔布彦等议叙。　　

○旌表守正捐躯四川崇庆州民傅添益女傅氏。　　

○丁卯。谕军机大臣等、寄谕山西巡抚徐炘。托津等审讯蔡绳祖等私给假照一案。据现获要犯庞煐供称、有前充户部捐纳房书吏之赏四。与伊通同作弊。赏四现名赏淳。又名赏浚。捐纳布政司经历。分发山西。该员系案内要证。著该抚即行查提。派委妥员迅速解交刑部审办。毋稍迟延。将此谕令知之。　　

○又谕、苏成额奏、越南国王豫期请示来年恭祝万寿进关日期一摺。越南国王阮福日□交、祝嘏情殷。所有该国使臣。著于来年七月内到京。该抚即酌定进关日期。照会该国王遵照办理。将此谕令知之。　　

○又谕、杨怿曾等奏、查明豫省驿站情形一摺。豫省驿务派买草料。向因市价时有长落。例价不敷。州县廉俸有限。力难津贴。不无借资民力。至车辆为各驿所本无。不能不顾自民间。以备应用。各处办理情形不一。皆系照例给与雇价。历年已久。上下相安。据该侍郎等查明、现在并无违例扰民。如御史刘光三所奏滥派勒折需索包揽等弊。但事属官民交涉。傥办理不善。则弊窦丛生。难保胥吏等不从中渔利。致扰闾阎。全在该管上司随时侦察。力防流弊。方能上不误公。下不病民。嗣后著该抚责成臬司、严饬有驿州县。务宜恪守旧规。实力稽查。如有前项情事。立即参办。有犯必惩。于循照旧章之中。寓严绝弊端之意。设奉行不力。视为具文。致民间稍有被累。一经发觉。惟该抚与臬司是问。将此谕知杨国桢、并传谕麟庆知之。　　

○以拏获盗犯。予北城副指挥席伊炳等议叙有差。　　

○戊辰。谕内阁、扎隆阿等奏、请将茶本羊息等款、统归备贮等语。喀什噶尔茶本羊息等款。前经部议准归应调经费造报。兹据该大臣查明、现在经费于十一年分动支外。尚复有余。无庸请调。此项银款。请统归备贮。以资缓急之用。著照所请、即在于存余正项提存银五千六百三十两零。连前奏明存贮银四万四千三百二两零。并此项茶本羊息银三万六十六两零。统共作为备贮银八万两。其钱款内。亦著就税物存賸等款提存钱六百五十千两。连前奏准存贮钱三千三百四十九千零。统共作为备贮红钱四千串文。均另行封贮。不准寻常动用。仍按年随册报部。以备查核。该部知道。　　

○谕军机大臣等、托津等审讯蔡绳祖等私给假照一案。内任松宇系属要犯。叠经降旨饬拏。尚未弋获。该犯籍隶浙江。事犯后潜逃出京。恐尚在大江南北地方逗留藏匿。著蒋攸铦、陶澍、邓廷桢、吴光悦、通饬所属严密查拏务获。解交刑部审办。又前充户部捐纳房贴写刘东昇即刘永宾、系浙江绍兴府人。前据伊弟刘永朋供称、在伊亲戚湖北宜昌府都司恒光署内藏匿。已令嵩孚派员查拏。兹又据供该犯现在伊表叔江苏金典史处。著陶澍即派委妥员。速行拏解。勿任远扬漏网。将此各谕令知之。　　

○又谕、前有旨令刘彬士查拏已满书吏蔡绳祖等。据案犯供称、蔡绳祖住居该处省城内清河坊。兹又据苏二供称、该犯现在杭州城内新中洋地方居住。著该抚即派妥员到彼。严密查拏。并向该犯根究任松宇下落。迅速拏获解交刑部审办。将此谕令知之。　　

○又谕、杨怿曾等奏、睢州等处亏缺未完之数。请饬按限归补。并将其余各州县详查。有无悬款。照现办章程随时弥补等语。各州县仓库钱粮。不容丝毫亏短。该管上司必应随时严查。遇有亏缺。即当勒限弥补。不可令帑项日久虚悬。河南睢州等十二州县亏短银两。除已提解外。尚未埽数补完。著即按限归补。以清旧欠。毋许任意延宕。并严禁该州县那移掩饰。嗣后不准再有新亏。至睢州等处既经查有亏缺。其余各州县亦难保其必无。著该抚督同藩司详晰确查。傥有悬款未补之处。即核明实亏若干。据实具奏。按照该省现办章程。随时勒限弥补。断不可稍事徇隐。致干重咎。将此谕令知之。　　

○旌表逼嫁捐躯山东济阳县民李清明妻赵氏。　　

○己巳。遣官祭关帝庙。　　

○谕内阁、御史豫益奏、京城钱铺局骗关闭。贻累兵民。请严饬认真查办一摺。京师内外城开设钱铺。定例均令五家联名互保。报明该地方官存案。如有关闭逃走者。立将铺户拘拏押追。逾限不完。按律治罪。所欠钱文。先令互保各家代为开发。一面咨行本犯原籍家属名下。追出偿还。若五家同时关闭者。一并拘拏。分别押追治罪。原以杜奸商诓骗之弊。各该地方官必应实力稽查惩办。若如该御史所奏、近来新开钱铺。并不实取联名保结。仅将字号钱铺。捏称搪塞。各地方官并不查询真伪。关闭后或有远扬不获。日久案销。或事后被获。托人从中说合包揽。或因骗人钱数过多。自行到官投首。总以因人负累为辞。捏造帐目呈出。以为减罪地步。似此奸商局骗。争相效尤。于旗民生计。均有关碍。著步军统领衙门顺天府五城嗣后遇有钱铺关闭逃走者。即将该铺户管事人等一并查拏严究。并咨行本犯原籍家属名下。著落追偿。勿任隐匿。其互保之钱铺先令代为开发。各该管地方官务当遵照定例认真稽查。有犯必惩。断不可视为具文。任令奸商拖累闾阎。　　

○又谕、宝兴等奏、滇省委员喀勒崇阿。罗祖望。两运铜船。于上年八九月间运抵江苏。至今未据咨报何日开行。著两江总督查明该运船开行日期。一面咨报。一面迅饬该运员趱运北上。至己丑年六运滇铜。内除郑允修一运。业已渡黄外。其滇员方若麟、周诵芬、王寿、沈改之、并川省接运委员杨佩芝等五运。均未依次跟接咨报过境。著云南四川湖北督抚查明。饬令各运员埽帮前进。并著沿途各督抚一系铜船抵境。即饬上紧趱行。毋许稍有迟延。傥承催督催各员催趱不力。立即严参。再滇省节年沉溺挂欠、及煎炼折耗两项铜斤。前经该抚咨报户部。自庚寅年起。分作五年。每年带解铜二十五万余斤。其余沉溺挂欠铜五十九万余斤。煎炼折耗铜四十六万余斤。俟价脚银两催追完缴。再行买补。著云南巡抚迅速催追完缴。造册补解。以资鼓铸。　　

○庚午。给河南武安、林、涉、三县地震灾民房费。并一月口粮。　　

○辛未。谕军机大臣等、托津等审讯假照一案。据现获要犯庞煐供出、有前充户部捐纳房贴写谢孚宸、亦有假印。周湘亭曾为揽捐。该员现已捐纳知县。分发山西。亦系案内要犯。著徐炘即行查拏。派委妥员迅速解交刑部审办。毋稍疏虞。将此谕令知之。　　

○壬申。上诣黑龙潭神祠拈香。　　

○谕军机大臣等、寄谕直隶总督那彦成、两江总督蒋攸铦、江苏巡抚陶澍、安徽巡抚邓廷桢、江西巡抚吴光悦、山东巡抚讷尔经额、河南巡抚杨国桢、浙江巡抚刘彬士。据户部奏、查出假照案内舞弊书吏赏浚、姚凤山、业经降旨、令步军统领衙门顺天府五城一体严拏矣。赏浚即赏四、现名赏淳。原籍浙江山阴县。前据案犯供伊于告退书吏后。捐纳布政司经历。分发山西。系前与庞煐夥办假照之人。已饬令徐炘委员提解。该犯或闻风逃匿邻近各省。或私回原籍。均未可定。其姚凤山。系浙江慈溪县人。于前月二十六日由京逃逸。任松宇、籍隶浙江绍兴府。在府城外东关居住。现据案证供伊已逃赴苏州。并浙江萧山县人现住杭州城内之蔡绳祖、及绍兴府人现赴江苏金典史处之刘东昇、先经谕令各该督抚饬拏。所有以上各犯。或于潜逃后尚在沿途逗留。著那彦成等分别派委妥员。严密查拏务获。解交刑部归案审讯。将此谕令知之。　　

○又谕、据御史张曾奏称、江苏提镇两标川沙吴淞等营。额设战船六十只。每届小修大修拆造等期。该营照案移交松太道。历任以来。延估不修。现在除已造交营各船外。尚有自道光三年起。至今未修船三十余只。是存营不及额设之半。该营弁因不敷巡缉。竟至添雇民船。常年使用。请饬赶紧修整。禁止雇用民船。并请将小修各船。随到随修。交营备用。不必拘定移修先后次序。致多积压等语。此项战船。为水师营操练巡防所必需。松太道专司修造。若延不修理。致多缺额。转雇用民船。贻累商旅。该道员所司何事。著蒋攸铦查明该营移交未修之船。究有若干。系何员任内之事。因保延搁不修。按其延修时日。查取职名交部分别议处。并饬现任道员。将应修各船速为修整。以备操防。务饬该道及营弁等、遇有应修船只。随时报明赶办。不得再行添雇民船。致滋扰累。至该御史所奏大修之船。有需时日。小修之船。工省费减。自可随到随修。不拘先后次序之处。是否可以通融办理。著该督体察情形。妥议具奏。将此谕令知之。寻奏、江苏提镇两标额设战船。例应三年小修。六年大修。九年拆造。因木植工价等项。遂年昂贵。例价不敷。不能不由该道捐贴。向系先由关库闲款借垫。按限捐补。以故未能随到随修。至船只解厂修理。巡洋紧要之时。不得不暂雇民船。照民价捐发。船户既所乐从。营中亦甚称便。实无贻累商旅情事。所有未修船二十四只。各道员或因委办河工海运。迟延实出有因。应责成现任道员赶办。不任再有迟逾。至应届小修船只。自当随到随修。仍由该道先行筹垫银两。俟接准部覆。领回归款。自不致积压贻误。下部议行。
  </div>
  <div class="pagination">
   <a href="清实录道光朝实录_page311.html">
    上一页
   </a>
   <span>
    ...
   </span>
   <a href="清实录道光朝实录_page307.html">
    307
   </a>
   <a href="清实录道光朝实录_page308.html">
    308
   </a>
   <a href="清实录道光朝实录_page309.html">
    309
   </a>
   <a href="清实录道光朝实录_page310.html">
    310
   </a>
   <a href="清实录道光朝实录_page311.html">
    311
   </a>
   <span class="current-page">
    312
   </span>
   <a href="清实录道光朝实录_page313.html">
    313
   </a>
   <a href="清实录道光朝实录_page314.html">
    314
   </a>
   <a href="清实录道光朝实录_page315.html">
    315
   </a>
   <a href="清实录道光朝实录_page316.html">
    316
   </a>
   <a href="清实录道光朝实录_page317.html">
    317
   </a>
   <span>
    ...
   </span>
   <a href="清实录道光朝实录_page313.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
