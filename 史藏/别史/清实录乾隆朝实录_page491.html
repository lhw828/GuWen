<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 491 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 491 页/共 1860 页
  </h1>
  <div class="content">
   ○谕军机大臣等、前因丽柱与商人往来交结。降旨询问。伊具摺覆奏。祇以浮泛套辞塞责。并无知过改悔之语。复经传谕、令其明白回奏。今览伊回奏摺内。乃称并未往拜商人。即商人投帖。亦俱查禁等语。前后情辞。殊属矛盾。如果并未往来。则当于初次降旨询问之时。据实奏覆。乃初则以训诲周详。曲赐宽宥等浮词。具摺谢恩。及令其将如何往来交结之处。明白回奏。则始称并未往来。且其摺内又称商人或有公事。止令报名进见。若果系地方公事。自应于公所相接。朕前旨已曾谕及。何得借以朦混。且又称纲商馈送礼物。亦量收食物数种。是其不能断绝苞苴。已可概见。而其与商人往来之处。尤属显然。乃巧于掩饰。前后词句。支离闪烁。所谓欲盖弥彰也。朕若将伊革职。严行查究。必至水落石出。但事属已往。姑免深究。看伊如此光景。断非能常受恩典之人矣。嗣后如能痛自改悔。实心供职。一洗从前浮游之习则已。如仍怙过不悛。朕必加以重处。　　

○壬辰。上还宫。　　

○诣皇太后宫问安。　　

○御懋勤殿、勾到山西、山东、情实罪犯。停决山东绞犯一人。余八十二人、予勾。　　

○癸巳。谕、闽浙总督喀尔吉善、署浙江巡抚永贵、奏请临幸浙省。阅视海塘一摺。前因江南督抚等奏请南巡。特命大学士九卿会议。询谋佥同。业经降旨俞允。江浙邻封接壤。均系圣祖屡经临幸之地。且海塘亦重务也。今既据该省士民感恩望幸。群情踊跃。合词代奏。宜允所请。于辛未春南巡。便道前至浙省。临视塘工。慰黎庶瞻依之意。所至不烦供亿。勿事兴修。勿尚华靡。已详前旨。其共谕焉。　　

○谕、朕从前不知管理旗务王等、于该旗点验军器之日。亲身前往穿甲。近阅王公等朝单。恂郡王名下、注写点验军器地方。前往穿甲。始知王等军器。俱由宗人府另行点验。管理旗务王等。于该旗点验军器之日。亲身穿甲。迎接派出之王大臣等。虽定例为重。但王等并非都统等可比。嗣后管理旗务王等。遇有所管旗分点验军器之日。不必亲身前往。著副都统前往穿甲迎接。　　

○大学士等议覆宁古塔将军永宁奏称、吉林乌拉、伯都纳、等处旗地。现丈出余地三万八千五百八十六亩。并游民私垦地一万三千八百九十八亩。俱应照盛京纳粮之例。编为三等。今年秋收。即令纳粮。其未丈地亩。详细确丈。每年报部纳粮。应如所请。其京城、盛京、黑龙江、地方旗地。应令各该旗、该将军、查明到日另办。从之。　　

○礼部疏请冬至节、诣皇太后宫行礼。　　

○得旨。奉皇太后懿旨。今年冬至。著停止行礼。　　

○特授四川提督岳钟琪子岳沺、岳淓、为蓝翎侍卫。　　

○甲午。上御乾清门听政。　　

○御懋勤殿、勾到直隶情实罪犯。停决绞犯四人。余六十八人。予勾。　　

○谕、秋审为要囚重典。轻重出入。生死攸关。直省督抚、俱应详慎推勘。酌情准法。务协乎天理之至公。方能无枉无纵。各得其平。朕于情实招册。皆反覆省览。再三究极情状。毫不存从宽从严之成见。所勾者必其情之不可恕。所原者必其情之有可原。惟以一理为权衡。而于其人初无爱憎好恶之见者存也。今年各省招册。经九卿改定之案甚多。俱属允当。其中由缓决改入情实者。四川省则有八名。湖北则有四名。江苏则有八名。河南、山东、各有五名。山西则有六名。直隶则有七名。或谋杀。或故杀。或拒捕。或诬良致死。或威逼致死。或奸民悍卒。聚众不法。或邪术迷拐。或强奸幼女。或羞忿自尽。或连砍数人。或殴死服制尊属。皆情罪较重。万无可贷。虽各省情实人犯。临勾之时。稍有可原。必加宽宥。而此等凶徒。断不应拟以缓决。设非九卿改正。经朕裁酌。寘之典刑。则奸凶幸免。死伤屈辱者。冤无可伸。而刑罚于是乎失中。岂所谓诘奸止辟之义耶。此于法纪伦常风化。所系甚重督抚身任封疆。为国家明罚敕法。岂宜出此。所有审拟不当之该督抚策楞、彭树葵、雅尔哈善、鄂容安、准泰、阿里衮等。俱著严行申饬。　　

○赈贷浙江钱塘、余杭、海盐、平湖、安吉、武康、鄞县、慈溪、奉化、镇海、象山、定海、山阴、会稽、诸暨、余姚、上虞、嵊县、东阳、义乌、丽水、玉环、等二十二州县厅。及鲍郎、海沙、芦沥、大嵩、清泉、鸣鹤、龙头、穿长、玉泉、曹娥、石堰、金山、并江苏横浦、浦东、袁浦、青村、下砂、下砂二三场等十八场。本年水灾民灶。　　

○裁广西民壮三百四十三名。从巡抚舒辂请也。　　

○乙未。上诣皇太后宫问安。　　

○命协办大学士阿克敦、在紫禁城骑马。　　

○丙申。谕、藩臬两司。有通省钱谷刑名之责。前经臣工条奏。令其抵任三年。请旨陛见。以明述职之意。朕已降旨允行。但伊等是否届期奏请。该部未有查核之例。嗣后藩臬到任。已满三年。该员奏请陛见。或经朕批示。不令来京。即令其自行咨部。如逾期不行陈请。该部即查明具奏。　　

○谕军机大臣等、据纪山奏称、到藏以来。留心访察珠尔特那木扎勒。看来情性乖张。属下俱怀怨望。且伊又有疑忌达赖喇嘛之心。恐日久众怨愈深。达赖喇嘛亦不能忍。致生事端。请将伊兄珠尔默特车布登、移取来藏。协同办事。以分其权。并将达赖喇嘛、自藏移至泰宁安驻等语。此奏甚属舛谬。朕前降旨纪山。特令其察看珠尔默特那木扎勒。见朕谕旨时。是否真切感畏。伊之行止。能效法伊父颇罗鼐否。或应教导。或应防范。俱著留心体察。并非即有办理之意。纪山但当将此等情迹。据实奏闻。至日后生事与否。本难逆料。况又欲将达赖喇嘛移至泰宁安驻。此事尤不可行。看来纪山见识甚谬。伊系驻藏大臣。凡事宜果断。其于珠尔默特那木扎勒。应教导者即为教导。应防范者即为防范。惟视事之轻重。随机办理。岂可显露情形。转至启土伯特疑心乎。将此寄饬纪山知之。　　

○又谕军机大臣等、从前藏地。常派大臣二员。驻劄办事。后乃裁去一员。朕思藏地关系甚要。彼处应办事件。有二人相商。较为有益。且换班先后更替。有一旧人。尤觉妥当。固原提督傅清。从前曾经在藏。彼处事体。谅属稔知。著赏给都统衔前往。与纪山公同办事。其钦差大臣关防。著傅清收掌。不必来京。可即由彼驰驿赴藏。将此傅谕傅清知之。　　

○丁酉。谕、山西巡抚阿里衮、奏堪胜总兵人员。保举参将额僧格、傅谦、二人。额僧格系伊从前奏请调补之员。以之应保犹可。傅谦由侍卫补放参将。伊兄弟皆朕所素知。且年方少壮。莅任未久。如果奋勉出力。至应用时。朕自加擢用。何待阿里衮保举。即傅谦意中。亦未必屑阿里衮之保举。且阿里衮久在内廷。傅谦之不应伊保。又岂不知。而乃列之荐牍。如此居心。岂封疆大臣秉公遴选之道。著传谕申饬。傅谦不必行文调取来京引见。额僧格仍著该部带领引见。　　

○谕、此次金川之役。杂谷土司苍旺等兄第三人。同心效力。甚属可嘉。著加授苍旺为杂谷闹宣慰司。勒尔悟为梭磨安抚司。娘尔吉为卓克基长官司。各给印信。以昭朕怀远酬庸之意。该部即遵谕行。　　

○天津副都统卓巴故。调正红旗满洲副都统苏瑚济、为天津副都统。　　

○以归化城都统八十五、为正红旗满洲副都统。成都副都统卓鼐、为归化城都统。调正白旗满洲副都统萨拉善、为成都副都统。以二等侍卫班长普庆、为正白旗满洲副都统。　　

○旌表守正捐躯之河南汲县民马五妻张氏。　　

○戊戌。谕、上年图尔炳阿、题请将原任侍郎许希孔、崇祀乡贤。本内有文堪华国。品定型方之语。称扬过甚。且比之汤斌、陆陇其。拟人非伦。是以将原本发还。令其另行具题。乃因该抚措辞失当。而非谓许希孔之必不当入祠也。今该抚摺奏、又称许希孔于家庭乡党之间。亦不过和平谨慎。臣既冒昧具题于前。不敢草率复请于后。此又失之矫枉过正。滇省仕宦寥寥。其位跻卿贰者。尤不易觏。许希孔历官虽无建立。亦未有咎愆。以疾解官。考终故里。且近年来各省乡贤祠祀。率多通仕之人。虽不足为劝。亦不足为惩。即许希孔备数其间。亦何不可。且祠祀中不如伊者。更不知凡几矣。图尔炳阿所奏非是。许希孔仍准入乡贤祠。　　

○谕曰。军机大臣议覆、岳钟琪奏请安插惩创扰害川民之啯噜子一摺。朕已降旨依议。啯噜□□一取□为川民之害。若徒事姑息。势必酿成后患。该督提于此等不法之徒。自应从严办理。庶几屏迹潜踪。且现令自首免罪。分别安插回藉。已属宽典。如再怙恶不悛。即应尽法重惩。倘或公然拒捕。该督提立即擒拏。一面正法。一面奏闻。俾知国法所在。凛然难犯。自必闻风敛戢。总在督提等酌量匪犯情罪重轻。妥协办理。亦不得因有从严谕旨。有意苛求。朕已面谕提督岳钟琪。可一并传谕策楞知之。　　

○又谕军机大臣等、前因珠尔默特那木扎勒、情性乖张。虐使其下。所属无不怨望。且疑忌达赖喇嘛。无尊信恭顺之意。又请将驻藏大臣所管之火尔噶锡等番。命伊管理。乃事之必不可行者。经部臣参奏。朕念伊父颇罗鼐、从前曾经出力。伊年少办事未久。或听信所属。俱未可定。特加恩宽宥。随令纪山将伊奉到谕旨。是否感激。是否畏惧。其居心行事。能否仿效伊父之处。密为留心察看。如应教导。即行教导。应加防范。即行防范。密谕纪山。而纪山所奏办理之处。殊未妥协。想由金川之事。心怀忧恐。未免有恇惧观望之情。已经传谕申饬。但思纪山乃驻藏大臣。平时贵识力镇静。坚定不移。临时贵果决勇往。迎机适变。若稍露形迹。易起嫌疑。如其胆怯气馁。亦不足坐镇远夷。使知畏服。且纪山前由驻藏摺用巡抚。今由巡抚获谴。复驻藏效力。皆伊所素知。亦未免稍有轻视之意。然驻藏未及年分。遽行更遣大臣。夷情善疑。又恐别生揣测。因查西藏大臣二员。如僧格、马拉、皆同时驻藏。今因仍用二员。提督傅清、前经驻藏。为所钦信。令以都统衔前往。与纪山一同驻劄。既足增纪山之气势。以壮其胆。且凡事亦有商量。不致有轻发之虞。亦不致有缓不及事之虑。于要地当有裨益。以朕观之。珠尔默特那木扎勒为人。断不能如伊父颇罗鼐之安静奉法。今观其纵恣逞威。人心离怨。多行不义。必自速厥辜。但恐其悖慢之行。不能悛改。将来或加害于达赖喇嘛。或有损于驻藏大臣。或并吞旁近部落。则事不容己。昨询之章嘉呼图克图。据云举可无虑。所见甚为坚确。章嘉呼图克图。乃达赖喇嘛之徒。必无转向珠尔默特那木扎勒之理。其言自属可信。但远地情形。固不必先发制人。亦不可苟幸无事。时时当存有备无患之意。川省近接西藏。可以朝发夕至。已向岳钟琪面降谕旨。伊自能领会。但因伊缓程回任。到川尚迟。是以先行传谕此旨。并将寄谕纪山诸摺。通行抄录。寄与策楞、傅清、阅看。傅清驻藏。必过成都。其时岳钟琪亦当抵川。孵等可密行会商。并令傅清将此情节。传谕纪山。尔等四人合为一人。方不负倚任封疆之寄。其善体之。　　

○大学士等奏、川兵应差衣帽银。遵旨询问岳钟琪。据称向系扣银官办。长短未能随便。且恐官弁队长。借端扣克。应令兵自制等语。应如所请。不必复归官办。亦不得任各兵将银花销。应令该提督不时查点。务使洁净整齐。他省有似此者。俱改令自制。从之。　　

○定边左副将军额驸策凌奏、台吉额林沁旗下。有额鲁特巴党、伊尔格特、蒙古乌常巴图等。潜约同逃。经乌勒木济、告知罗对。罗对转告额林沁之子旺布多尔济。旺布多尔济、随即领兵。追至贡赞伯勒齐尔地方。全行拏获。查旺布多尔济、虽属奋勉。但巴党等本交伊父额林沁安插。因不能抚辑。始致逃走。应将功抵罪。其随往追获之台吉宰桑巴都虎、博第苏等。与送信之乌勒木济、罗对等。请照例赏。得旨。策凌所奏、将旺布多尔济之功抵罪。固是。但旺布多尔济、闻信即追。将逃人尽获。尚属勇往。著即加恩赏给妆缎一匹。大缎一匹。乌勒木济并不入逃人之党。又即时送信。甚属可嘉。著加一倍赏给。　　

○蠲缓江苏阜宁、安东、清河、睢宁、海州、沭阳、等六州县本年水灾应徵漕粮漕项。并上元、江宁、江浦、六合、山阳、桃源、盐城、高邮、甘泉、宝应、铜山、沛县、萧县、邳州、宿迁、淮安、大河、等十七州县卫漕项有差。　　

○乙亥。上诣皇太后宫问安。　　

○以兵部侍郎蒋炳、兼管顺天府府尹。　　

○蠲缓绥远城助马拒门口外庄头种地本年霜灾额赋。　　

○蠲缓直隶蓟州、丰润、天津、青县、静海、盐山、庆云、津军厅、正定、邢台、永年、邯郸、肥乡、成安、宣化、怀安、龙门、张家口、等十八州县厅本年水灾额赋。分别赈恤。及旗户灶户有差。　　

○庚子。谕、朝审情实人犯内。李质粹、宋宗璋、革松结、三犯。现有待质之处。勾到日、不必列名请旨。可传谕该部科知之。　　

○又谕、固原提督员缺。著浙江提督李绳武调补。李绳武员缺。著江南提督谭行义调补。谭行义员缺。著武进升补授。武进升前在福建。与总督每事龃龉。是以降补总兵。今念其久历戎行。加恩复用提督。当益加奋勉。毋蹈前习。　　

○谕军机大臣等、据方观承奏称、永定河南北两岸堤身。比河滩仅高二三尺者甚多。查前任河臣高斌。于乾隆十一年。奏准动项五万余两。将两堤北埝。加高培厚。数年以来。河渐淤垫。堤复卑矮。赖有各坝分减水势。得保无虞。今将甚卑薄险要处所。酌量间段加高培厚。以资捍御等语。治河之道。必使下流有所宣洩。方不致阻滞泛溢。冲决为灾。是以疏瀹决排。为治水之正道。若但就现在堤埝、加培高厚。则河身必致淤垫。行见河身日高。堤埝亦随之日长。束水而出之平地之上。长此不已。将复安穷。此不过苟幸目前耳。今之淤垫者。即前督动项加培之处。是其为害已有明徵。今仍不外于加高培厚。岂所谓熟筹久远之计耶。方观承于事理尚属明晰。畿辅水道。当所素谙。著从长另为酌办。毋得姑循旧辙。苟且了事。南北河工。总以加高培厚四字、为动项开销秘钥。而使河流日渐高仰。必致贻后来莫大之患。并将此谕高斌知之。其南河目下有似此加高培厚者否。一并令高斌等详悉奏闻。方观承摺、亦发与高斌看。　　

○吏部议覆江南河道总督高斌等疏称、江南河工道员三缺。同知九缺。通判八缺。州同一缺。内有专管河务者。亦有兼管地方事务者。俱应在外拣选题补。定为冲繁难、一项二项三项、分为要缺中缺。又河东河道总督顾琮等疏称、河工同知、通判、拟为繁难专河要缺。在外题补。其兼河中缺。仍归部选。其河南管河道、河北道、山东兖沂曹兼管河道、运河道、四缺。应定为请旨之缺各等语。均应如所请。从之。　　

○辛丑。谕、朕阅宗人府所奏蕴著情罪。前后互相矛盾。殊属不明。且并无定例。酌量具奏。向来补放王公等护卫官员。尚会同兵部带领引见。似此拟罪紧要事件。自应会部办理。嗣后宗室内遇有定拟死罪者。该衙门会同刑部满堂官覆奏。其情实勾决之处。均照部例办理。缮写清字本具奏。蕴著著不必候勾。　　

○大学士等议覆直隶马兰镇总兵布兰泰、条陈绿旗营伍事宜。内称各营枪炮。进步连环。大略相同。而转方进退。或左或右。营员各以所见操演。兵丁不能记忆。请均照八旗式法画一。应如所请。至所称录旗宜设前锋。及酌定提镇等出差、随带兵马。扣留兵缺饷银、制备军装、三款。或久有成例。或势有难行。应毋庸议。从之。　　

○以故镶红旗奉恩辅国公伊尔登子富春、袭爵。　　

○壬寅。上诣皇太后宫问安。　　

○谕、明后两年。国家大庆。秋审一应情实人犯。理应停止勾决。但侵贪之犯。非寻常命盗案件可比。著各省督抚于所属侵贪案犯限满之日。即将已完未完实数声明。分别定拟。另案具题。不必坐俟壬申年秋审。此朕因时惩贪之意。此二年仍照旧例行。　　

○谕军机大臣等、前因骆玉图侵蚀关税盈余。应追银两。曾否完过若干之处。降旨令该抚唐绥祖、速行查明奏闻。此等侵贪之员。其罪本无可恕。因尚在限内。是以查明完过数目。如果依限全完。尚可从宽原减。该抚自应遵旨。将伊完过实数查奏。今据称骆玉图具呈。见在上紧变措还交。唐绥祖此奏。殊属有意瞻徇。著传旨严行申饬。骆玉图著该督抚存记。俟限满日。尚有未完之处。另案具题。不必拟入秋审。　　

○御史严源焘奏、秋审朝审班。各道御史。应分省与掌道一体上班与审。得旨。著照所请行。该部知道。　　

○山西巡抚阿里衮奏、明岁驾幸五台。请仍建行宫。得旨。朕实不解汝何意。必欲为此无益之举。若云出于诚心。是愚也。若不出于诚心。是诈也。二者无一而可。另有旨谕。从军机处颁发。谕曰。朕明岁巡幸五台。先经该抚阿里衮奏称、修理各庙。及建立行宫。业令军机大臣议覆。将不必修建之处。明晰行知。今又据阿里衮奏称、自五台至泽州一路。相近御道。可供观览者。如五台之台麓寺等一十三处。沿途庙宇古迹。有狮梁等六处。皆应黏补修整。又请于台怀镇建立行宫。而太原府城。则以抚署为行宫。另行酌量盖房数十间。以为栖止等语。朕巡幸经临。不过蹔时憩息。即偶尔驻跸。亦从无旬日淹留。何必重劳民力。前此因山东上年办理太过。屡经申饬。虽在愚蒙。当无不豁然矣。且五台乃圣祖屡次临幸之地。台怀并无行宫。太原亦仅驻抚署。初未别加崇饰。回銮后。巡抚仍可居住。不闻另建官衙。此并非畿辅每岁经临之地可比。而广为营建。繁费无益。何为者耶。阿里衮始终未悉朕意。殊属迷谬。已于摺内批示。所请建立行宫。俱不必行。其各庙宇。上次未经修理者。概不必修理。至上年未经之沿途寺庙古迹。照军机处所定。略为修葺。不得尚华丽以滋糜费。　　

○调直隶布政使朱一蜚、为山西布政使。贵州布政使恒文、为直隶布政使。湖南布政使温福、为贵州布政使。以光禄寺卿孙灏、为湖南布政使。山西布政使李敏第、为光禄寺卿。　　

○以原任右江镇总兵魏文举、为狼山镇总兵。固原协副将马得胜、为四川重庆镇总兵。　　

○癸卯。谕、朕详阅袁士弼招册。乃因与李质粹意见龃龉。致被参劾。及移驻兆无石之后。李质粹前后调遣。忽彼忽此。无所适从。尚与临阵退缩。贻误军机者有间。袁士弼著改为缓决。谕该部科知之。
  </div>
  <div class="pagination">
   <a href="清实录乾隆朝实录_page490.html">
    上一页
   </a>
   <span>
    ...
   </span>
   <a href="清实录乾隆朝实录_page486.html">
    486
   </a>
   <a href="清实录乾隆朝实录_page487.html">
    487
   </a>
   <a href="清实录乾隆朝实录_page488.html">
    488
   </a>
   <a href="清实录乾隆朝实录_page489.html">
    489
   </a>
   <a href="清实录乾隆朝实录_page490.html">
    490
   </a>
   <span class="current-page">
    491
   </span>
   <a href="清实录乾隆朝实录_page492.html">
    492
   </a>
   <a href="清实录乾隆朝实录_page493.html">
    493
   </a>
   <a href="清实录乾隆朝实录_page494.html">
    494
   </a>
   <a href="清实录乾隆朝实录_page495.html">
    495
   </a>
   <a href="清实录乾隆朝实录_page496.html">
    496
   </a>
   <span>
    ...
   </span>
   <a href="清实录乾隆朝实录_page492.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
