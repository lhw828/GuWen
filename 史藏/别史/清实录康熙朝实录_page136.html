<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 136 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 136 页/共 681 页</h1>
    <div class="content">
○丁卯。申刻。太白星见　　

○戊辰。镇南将军尼雅翰疏报、耿逆伪都督李大元等、率贼万余、屯南康崖口。臣偕副都统绰客托等、于十月二十二日、率官兵击败之。恢复南康府。得上□日嘉奖、下部议叙　　

○定南将军希尔根疏报、副都统穆承格、总兵官赵应奎等、率领官兵、恢复万载县。得上□日嘉奖、下部议叙　　

○安远靖寇大将军多罗贝勒尚善等疏言、请拨京口沙唬船五十艘、并水手、发往岳州、以资进剿。议政王大臣等议覆、前已将荆州船二百、发往岳州。至京口沙唬船、亦已遣发百艘。今再增发、必须配兵、恐京口舟师单薄。且值西北风时作、泝流而上、不能速至。应不准行。上谕、宜如所请、拨京口沙唬船速往、听贝勒等乘机进取。勿俾借口待船、致误军机。其京口缺额之船、令简亲王、与该将军督抚等、速行补造　　

○己巳。上步随皇太后辇、诣太宗懿靖大贵妃宫、问疾　　

○谕安远靖寇大将军多罗贝勒尚善等、览吴丹所赍尔等奏疏、朕心深为嘉悦。两贝勒、皆朕懿亲。运筹决策、破贼立功、在指顾间。朕遥度机宜、于尔等疆场之事、或有裨益。特颁手诏示尔。尔等请调荆州绿旗甲兵备用。细思顺承郡王渡江攻战、未有定期。王若不渡江、则满洲蒙古甲兵、镇守荆州、彝陵、原无不足。今檄蔡毓荣标兵往岳州。又据吴丹口奏、贼浚重壕、相拒甚坚。今令绿旗兵、以车运土囊填壕赴战。随遣满洲蒙古精兵、继进攻取。必获全胜。绿旗官兵、宜深加抚恤。至临阵时、明谕贼人、有解甲来归者、即与保全、恩养安插。朕未亲履行间。但披览舆图、据臆悬断。所期尔诸将等、恩威公溥、无间亲疎。严饬哨探。申明法纪。速成破贼之功。永表旂常之绩。尔等所有筹画、即行密奏。两贝勒及大臣等兵士无恙、并疏以闻　　

○湖两总督蔡毓荣疏报、竹溪本无县城、文武官民、据守桐溪中峰二寨。逆贼杨来嘉等、合谋侵犯。致中峰寨失陷。今桐溪寨告急、亟请附近兵应援。上谕、竹溪去狭西白土关甚近。经略莫洛、总督哈占、巡抚杭爱、提督王辅臣等、速令汛防官兵、就近应援。郧阳提督佟国瑶、遣协剿官兵驰救。都统范达礼、副都统德业立等、亦严加固守。相机堵剿。毋致蔓延　　

○升前锋参领穆理浑、为正黄旗蒙古副都统　　

○庚午。浙江巡抚田逄吉、以病解任。命总理浙江兵马粮饷事务户部右侍郎达都、为浙江巡抚　　

○辛未。谕兵部、凡陷贼地方、皆我赤子。今者诘尔戎兵、四征不庭。原以除暴安民。念愚氓被胁截发、特一时贪生畏死之恒情。若大兵所至、概行诛戮、非朕救民水火之意。百姓无由自新。狡贼反得藉以煽诱。嗣后大兵进剿、有乡民持械拒敌、及窃踞城池山寨、不即迎降者、仍行诛戮。其余概从宽免。至剿杀贼徒、自应俘其子女。但贼营妇女、多系掳掠胁从。破贼之后、凡所掳难民子女、许民间认领。不得一概妄收。尔部其传谕满汉官兵、咸体朕意。毋忽　　

○癸酉。升大理寺卿金俊、为都察院左副都御史　　

○甲戌。上诣太皇太后宫、问安　　

○免山东栖霞等六州县、本年分水灾额赋有差　　

○署前锋统领穆占等疏言、汉中乃川狭要地。迩者绿旗官兵、难以深信。满兵虽少、仰赖皇上威灵。似可固守。上谕、汉中、系狭西咽喉、为大兵后路。粮运要道。令辅国公绰克托、率所部人员、并统辖副都统马一豹兵、驻守汉中。再拨西安满兵百名、速往汉中。令巡抚杭爱统辖、同绰克托协守　　

○江西总督董卫国疏报、臣标右营游击佟国栋等、率兵恢复新昌县。得上□日嘉奖、下部议叙　　

○乙亥。免河南信阳等六州县、本年分旱灾额赋有差　　

○丙子。上诣太皇太后宫、问安　　

○己卯。太宗懿靖大贵妃薨。上步随皇太后辇、进太妃宫举哀。命辍朝五日　　

○庚辰。平南王尚可喜疏言、续顺公沈瑞、副都统邓广明、及官兵家口、共二千余人、为叛镇刘进忠、驱入福建、拘留漳浦。恐大兵进剿、玉石难分。得上□日、续顺公沈瑞家口、被贼拘留、殊为可悯。此系有功之人、理应保全。令大将军王等、进剿恢复之日、留意察访。保护得所　　

○奉命大将军和硕康亲王杰书等疏报、耿逆下伪都督徐尚朝等、率马步贼五万、至金华府城外、列二十余营。副都统马哈达、台吉察浑、都统巴雅尔、总兵官李荣等、率领官兵、奋勇夹击。阵斩贼将吴荣先等三十余人、贼兵二万余人。下部议叙　　

○平南王尚可喜疏报、副都统尚之孝等、进兵潮州府、攻剿逆贼刘进忠。克东津笔架山洗马桥等处地方。巡抚刘秉权、署总兵官王国栋等、攻破潮州城南凤凰洲木城二座。斩伪都督金汉臣等。杀贼五千余级。又副将何九衢等、率兵恢复潮州澄海县。得上□日嘉奖、下部议叙　　

○上谕兵部、据平南王尚可喜奏称、伊孙女嫁为耿精忠子妇、年未二旬、忽遭事变。王系勋旧大臣。为国勤劳。忠荩茂著。其孙女宜与保全。我兵剿平闽省之日、大将军王等、务留心察救。给王团聚　　

○甲申。冬至。祀天于圜丘。上亲诣行礼　　

○遣官祭永陵、福陵、昭陵、孝陵、仁孝皇后　　

○乙酉。上率诸王、贝勒、贝子、公、内大臣、大学士、都统、尚书、精奇尼哈番、侍卫等、诣太皇太后皇太后宫行礼。御殿。王以下、文武各官、上表朝贺　　

○镇南将军尼雅翰疏报、吴逆伪朱将军、与伪总兵黄乃忠、合兵数万、自萍乡来犯袁州。副都统甘度海、署副都统公倭赫、穆承格、总兵官赵应奎、率满汉官兵、于本月初四日、败贼于西村。斩首万余级。又登山击败贼众。斩首五千余级。下部议叙　　

○丙戌。上诣太皇太后皇太后宫、问安　　

○升大理寺卿介山、为户部右侍郎　　

○丁亥。谕兵部、往者令总督蔡毓荣、率兵会同都统范达礼等、协剿杨、洪、二逆。今蔡毓荣既赴岳州、二逆可暂停进剿。除副都统宜思孝、柯彝、率兵驻防郧阳均州外、令襄阳总兵官刘成龙、率兵镇守南漳。云南提督胡拜、率绿旗官兵、及驻劄襄阳汉军、镇守谷城。都统范达礼、副都统德业立、仍守襄阳。若更有险要之地、令范达礼等、酌量调守。贼出犯时、即相机剿御。俟大兵平定湖南、范达礼、蔡毓荣等、仍进剿杨、洪、二逆　　

○戊子。谕奉命大将军和硕康亲王杰书、浙江贼寇、在在窃发、骚扰地方。皆由耿逆未灭之故。若剿除耿逆、则小丑自灭。今或固守金华诸处、由仙霞岭、分水关、入闽。或固守杭衢、从金华进克温处。平定浙省。剿灭闽贼。听大将军王、酌量速行　　

○升太常寺卿朱绂、为大理寺卿　　

○辅国公绰克托等疏言、副都统马一豹所统之兵、经略莫洛、已拨守西乡紫阳白土关。此俱紧要隘口。未可轻撤。臣所属官兵、及见发西安官兵、数少力薄。请增发西安满洲兵四百名。同守汉中。上命增遣西安满兵二百名。速抵汉中。绰克托于所属内酌量添甲。与巡抚杭爱、协同守御。西安省会要地。署副都统鄂克济哈等、率兵至河南府时、速遣才能参领、率每佐领骁骑一名。赴西安　　

○赠广西殉难富川县知县刘钦邻、太仆寺少卿。予祭葬。荫一子、入监读书　　

○己丑。镇守宁古塔将军巴海、率松阿里吴喇、诺罗河、吴苏路乌喇、木伦、居住之墨尔折勒氏、新满洲佐领四十员、并佐领下人等、入觐行礼。上命射。赐茶酒　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之五十




大清圣祖合天弘运文武睿哲恭俭宽裕孝敬诚信中和功德大成仁皇帝实录卷之五十一　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十三年。甲寅。十二月。庚寅朔。上诣太皇太后宫、问安　　

○奉命大将军和硕康亲王杰书等疏报、宁海将军固山贝子傅喇塔等、遣发满汉官兵、至台州地方、探知逆贼耿精忠下伪都督佥事曾玺、伪总兵陈理、领兵屯黄瑞山。追击之。杀贼兵一千七百余人。斩伪副将陈鹏等七人。生擒伪守备以下百余人。尽毁贼营。下部议叙　　

○署朝鲜国事李焞、遣陪臣沈益显等、告其父王李棩丧。并贡方物。得上□日、朝鲜国王、恪守藩封、忠慎夙著。览奏、遽尔薨逝、朕心深为轸恻。应得恩恤、著察例议奏。伊所进礼物、俱著使臣带回、以示朕轸念之意　　

○旌表河南祥符县烈女、于天祥聘妻王氏、闻夫病故、投缳尽节、给银建坊如例　　

○辛卯。升翰林院侍读学士杜臻、为内阁学士兼礼部侍郎　　

○以故一等阿思哈尼哈番刘泽龙侄刘震、袭职　　

○湖广巡抚张朝珍疏报、吴逆下伪游击何士荣、由长沙走黄冈县、纠党为乱。黄州知府于成龙、率官兵乡勇剿之。生擒何士荣。枭首示众。下部议叙　　

○壬辰。上至巩华城。月祭仁孝皇后　　

○谕兵部、兴安要地、应遣满兵镇守。著于署副都统鄂克济哈等部内、选骁骑二百名、遣才能章京、率赴兴安。与署总兵官党塞等、协力固守　　

</div>
    <div class="pagination">
<a href="清实录康熙朝实录_page135.html">上一页</a><span>...</span><a href="清实录康熙朝实录_page131.html">131</a><a href="清实录康熙朝实录_page132.html">132</a><a href="清实录康熙朝实录_page133.html">133</a><a href="清实录康熙朝实录_page134.html">134</a><a href="清实录康熙朝实录_page135.html">135</a><span class="current-page">136</span><a href="清实录康熙朝实录_page137.html">137</a><a href="清实录康熙朝实录_page138.html">138</a><a href="清实录康熙朝实录_page139.html">139</a><a href="清实录康熙朝实录_page140.html">140</a><a href="清实录康熙朝实录_page141.html">141</a><span>...</span><a href="清实录康熙朝实录_page137.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
