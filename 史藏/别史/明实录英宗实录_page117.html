<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 117 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 117 页/共 263 页</h1>
    <div class="content">　　○丙辰都察院右副都御史丁璇以老疾乞致仕从之
○迤北回回哑胡沙等二人来归贡驼马命为头目隶南京锦衣卫给房屋器皿钞锭彩叚绢布纻丝袭衣牛羊等物
○戊午命除豁淮王坟地税粮米麦二十五石有奇
　　○命故苏温河卫指挥同知兀塞子也儿勤指挥佥事歹速子著力＜土答＞山卫指挥同知劄令加子朵儿干指挥佥事答笼哈子安出卜鲁兀卫指挥佥事伯羊哈子朵罗秃俱袭职升木里吉卫指挥佥事木当加为指挥同知
　　○巡按江西监察御史韩雍等奏处州贼叶宗留率众经福建桐木关至祝公桥与铅山官军拒敌寻至黄柏铺为指挥戴礼等所败退走阴浆源山都督佥事陈荣等领兵入山剿杀贼设伏从旁剌之荣及指挥刘真等俱死今都督刘聚等已征福建恐贼乘间复出为患况建昌等处屡报闽贼逼境军少不能支  上命侍郎杨宁及雍等严督军民协力捕守因敕责聚等无谋躁进致荣失陷并谕以多方筹画毋轻忽以堕贼计
　　○命狭西西宁卫革口□帀等簇番僧锁南藏卜袭为净悟禅师劄巴儿坚粲袭为慧慈禅师锁南领占袭为剌麻俱赐敕命从礼部尚书胡溁奏保也
　　○己未遣成安侯郭晟等为正使吏科给事中张固等为副使持节册封东城兵马副指挥徐荣女为晋府徐沟王钟铎妃代府镇国将军仕墰为昌化王夫人刘氏进为昌化王妃
　　○兵部尚书邝野等奏比者福建贼邓茂七浙江贼叶宗留等焚劫郡县荼毒生灵虽朝廷再命将出师而羽书飞报日至贼情变诈益滋人心惊疑公私烦扰臣等猥典兵政偶有所见不敢不言一用兵赏罚为重福建征进官军多系山东河南及江北直隶卫所赴京轮操之数居京日久衣装敝坏其浙江江西调去者又皆运粮甫毕未得休息彼此迫于贫困锐气何由振作乞令所司措置银布预为赏犒以慰其心以作其勇一用兵必将帅得人而后士卒用命访得都督毛福寿勇鸷善战指挥郭登素有谋略俱习经战陈乞授各官或副总兵参将等任选东昌河间等处达军一千人隶之令与陈懋等合势协力庶几贼徒易为殄灭一南京国家根本之地其操守官军已调云南福建等处征进所存仅二万余而附近浙江福建江西又多盗宜以中都留守司属卫及直隶扬州高邮庐州等卫所今次赴京轮操官军暂令赴南京操练守卫倘闽浙急用应援亦可就近调遣  上曰野等皆掌兵政官乃不量事情言事朝廷赏功自有定论如何要先给赏既命总兵官统大军剿贼又要别选将卒南京已有重兵操备又要留在京操备官军此等小寇尚尔设有大事何以处之今姑记罪若再尔妄言俱重罪不宥
　　○庚申腊节赐文武百官宴
　　○升狭西行都司都指挥佥事韦文为都指挥同知
　　○福建建宁府知府张瑛奏贼徒二千余逼城结寨时出剽掠臣及建安县典史郑烈帅民夫吴保等会合都指挥徐信等官军分三路乘雾暗袭之斩首五百余遂拔其寨余贼溃散  上降敕奖谕升瑛为福建右参政掌本府事烈为本县主簿授保为巡检其余及有功官军俱令尚书金濂勘实奏闻仍将瑛等功赏榜示官军俾知激劝
　　○迤北瓦剌脱脱不花王等使臣完者帖木儿等续进马一百二十四匹驼三只给赏有差
　　○礼部奏大同总兵官武进伯朱刀□兔遣人赍到山西行都司都指挥马义簿册并镇守居庸关署都指挥佥事李景等奏俱报迤北瓦剌脱脱不花王及也先使臣并买卖回回阿里锁鲁檀等共三千五百九十八名已行支给下程今会同馆查得脱脱不花王使臣四百七十一名止有四百一十四名也先使臣二千二百五十七名止有一千三百五十八名买卖回回八百七十名止有七百五十二名共二千五百二十四名比原来数通少一千七十四名义不从实开报冕景不严切盘验俱当究治  上宥冕景命巡按监察御史执义问如律
　　○平江伯陈豫母夫人马氏卒遣官致祭命有司营葬
　　○辛酉命故木兰河卫指挥同知木当加子哈答木兴河卫指挥佥事阿剌不花子阿不哈爱河卫指挥佥事保童子阿儿哈塔麻速卫指挥佥事出马哈子兀的纳把河卫指挥佥事八儿速不花子古奴俱袭职升纳剌吉河卫指挥佥事塔失帖木为指挥同知
　　○狭西甘州中护卫军余叚兴自陈叚干木后有祠堂在山西安邑县请往修理许之
　　○壬戌狭西右参议柴重居继母丧服除三年方赴京吏部核其违限法司论不应当杖  上命充铁岭卫军
　　○甲子沁源王佶＜火阜＞奏长子幼埼已择潞州民女鲍氏为婚鲍氏生三岁父友才卒系伯父友荣抚养乞赐冠带  上不允命礼部通行各王府禁约今后不许为妃及夫人伯叔兄弟求职违者罪之著为令
　　○升户部广东司主事高奉为本部江西司员外郎支正五品俸以九载考称也
　　○户部奏山东濮州比因河水泛溢冲塌官宇民居田亩灾伤者半请以该徵税粮并马草折纳粮俱存本州备赈济从之
　　○户部奏近移文天下府州县将远年逃亡户奏闻除其租赋所遗地亩召人承种今顺天府通州迁民逃亡七十二户抛下赋税每年累及里甲包纳所司匿不以闻因民自陈始得其实府尹知州等官俱当逮治  上曰姑记其罪俱罚俸二月再犯不宥
　　○乙丑顺天府尹王贤奏宋丞相文天祥故元时塑以儒士像今宜令考究宋时丞相冠服改塑从之
　　○命故羽林前卫指挥使田玉叔贵府军前卫指挥佥事李凯子升金吾左卫指挥佥事杨伯颜台子林俱袭职燕山前卫指挥同知朱进子纪府军右卫指挥同知甯庆孙钦金吾左卫指挥佥事魏整子玉俱代职
　　○参赞福建军务刑部尚书金濂奏近命臣等统兵剿捕福建贼乞于附近处馈运兵食臣等得专意征伐以需成功事下户部覆奏江西所属附近福建者广信建昌赣州三府见贮仓粮二十三万三千五百余石请驰传往谕巡抚巡按并三司等官从长计议斟酌多寡运赴延平备用从之
　　○命给沈府乐工月粮人五斗从王奏请也
　　○敕黑龙江野人头目土忽儿孔加兀察亦巴谷土巴撒儿得令哈等曰亦文山卫指挥满秃言尔等不听也先怵诱愿出力报效足见忠顺朝廷之意朕甚嘉之特令满秃赍敕谕尔等自今也先遣人怵诱尔即擒送辽东总兵等官处治俱重加官赏盖瓦剌本北虏散部之人妄称元后伪立名号尔等切勿招引自取祸患其钦承朕命无忽
　　○朝鲜国王李祹遣陪臣李先赍捧表文贺明年正旦贡马及海青等物赐宴并赐彩币表里袭衣等物有差
　　○南京监察御史葛崇尝自京师还中道取妾寻以奏事文词舛谬下狱其妾之父诉初与崇同舟崇挟势强夺其女法司坐崇绞  上宥死命充铁岭卫军
　　○丙寅迤北回回马黑木马黑麻答俚等男妇六人随也先使臣进贡还至榆林驿脱身来归命为头目送南京锦衣卫居住给房屋床榻器皿钞锭绢布彩叚表里靴袜柴米
　　○丁卯宣府左等卫所屯军先是以户有余丁选于宣府并沿边营堡操备不支口粮至是总兵官杨洪为之援例请给从之
　　○命木野吉卫故指挥佥事也儿吉纳子阿只奴袭职
　　○大宁都司都指挥佥事李暠道遇祁州知州李玉不避道杖之巡按直隶监察御史叚信请逮暠治罪从之
　　○戊辰西宁卫隆卜等簇禅师喃哈儿监昝等宁夏卫报恩等寺都纲耳布等河州卫报恩寺番僧劄巴坚藏临洮府圆通等寺番僧竹麻巴等巩昌府寿圣等寺番僧明朗等平凉府开城县圆光寺番僧谨敦藏卜岷州等府卫大崇教等寺番僧公葛坚参剌麻速南藏卜忍巴星吉等平凉府景云寺番僧绰吉罗竹等湖广忠路安抚司遣把事谭仕材施南宣抚司遣舍人向治么等来朝贡马及降香佛像舍利等物赐彩币表里钞锭有差
　　○直隶池州庐州湖广辰州等府南京飞熊湖广瞿塘等卫俱奏六七月亢旱秋粮子粒无徵  上命户部勘实蠲之
　　○己巳庆王秩煃奏以册封长女甘泉郡主欲偕妃女来谢  上复书止之
　　○升翰林院编修赵恢为本院侍讲以任满九年也
　　○敕大同等处总兵官武进伯朱冕等曰近得宁夏边将奏达贼三十余徒潜入境盗马我军击走之并获其马匹器械此盖兀良哈达子所为今既失利而还必经尔等所守境外其量调精兵哨探截杀毋致迟误
　　○统兵官左都督刘聚等奏于建阳县地方杀败贼众斩首二千余级  上命聚等将有功官军从实开报以待升赏不许循私妄报  命故阿剌山卫指挥佥事管秃子阿笼哈木忽剌河卫指挥佥事阿胜哈子出笼哈阿失秃子必儿你俱袭职升呕罕河卫指挥同知失里必纳为指挥使指挥佥事那哈赤建州卫指挥佥事萧古鲁木忽剌河卫指挥佥事著不你俱为指挥同知兀者卫副千户木刀哈为指挥佥事授呕罕河卫舍人歹劄哈亦麻纳俱为所镇抚
　　○福余卫使臣忽剌歹陛辞命赍敕并金织纻丝表里等物归赐其都指挥歹都头目讨均阿木乃伯哥撒儿等
　　○户部奏山西文水等县有被水冲成河道不堪耕种地三十五顷九十六亩请蠲其税粮有旧河退出可耕地二十三顷七十余亩宜令如例徵纳从之
　　○羽林前卫指挥忽秃沙等奏家人所种屯地先因钞法不通履亩输钞今请依民田例起科纳米从之
　　○巡按浙江监察御史李俊言处州府东山等坑坑首匠丁俱因贼寇生发选充民壮有妨采办请减免今年冬及明年春夏银课之半俟贼宁息仍旧煎办从之
　　○庚午先是岷府阳宗王徽熠奏其生母苏氏被嫡兄镇南王徽煣逼死  上遣驸马都尉井源同巡按御史往府中询察并逮所连人讯之至是源等言由苏氏累盗府库金银事觉羞愧自缢别无逼情  上命以其尸给还阳宗王以礼安葬遂敕岷王楩曰迩闻曾叔祖春秋高起居为劳自今凡有合行事务悉令镇南王代管及一应礼仪就令代行庶几曾叔祖得安颐养永膺福寿及令江川等各王知悉并行内外官属人等遵守其阳宗王奏兄镇南王事情俱已明白从公发落然阳宗王不遵父命陷母不义诬兄重情法本难容但念宗室之亲姑从宽贷又与广通王擅自拆墙开门及见镇南王不与行礼俱违国法江川王坐观兄弟争竞略无一言规劝亦失亲亲之义曾叔祖衰迈各王兄弟忿争何以安亲之心今悉不究今后阳宗王等再恃恩玩法不知改悔越礼犯分仍蹈前非必以  祖宗大法处治不宥其广通王等所开新门即便砌塞仍依旧门通行不许故违江川王府所缺教授已令该部铨除同此奉达曾叔祖亮之并敕镇南王笃念同气事存宽厚加恩礼待如或不遵朕言伤恩违礼  祖宗大法具在朕不敢私
　　○旌表孝子胡纯节妇董氏等四人纪直隶舒城县人任吏部文选司主事李彬河南祥符县人俱父丧庐墓各旌其门曰孝行董氏河南叶县民张荣妻张氏狭西泾阳县民李秉妻俱年二十余守节孝养舅姑终老抚幼子成立各旌其门曰贞节
　　○敕镇守广东廉雷高肇地方安乡伯张安及都布按三司巡按监察御史曰近有言山贼赵音旺等伪称天贤将军等名号各率众张旗帜鸣钲鼓劫掠泷水电白二县焚毁官民庐舍人民惊溃尔等其密察赵音旺等果有实迹宣布恩威谕令改过如不服抚谕即调兵扑灭
　　○辛未升鸿胪寺卿杨善为礼部左侍郎仍理寺事
　　○壬申巡抚江西刑部右侍郎杨宁欲调南昌护卫官军二千人往广信建昌操备宁世孙奠培以闻  上书复之曰广信等府道里不远官军往来亦便叔亟令护卫选精壮官军一千付宁调去操守地方防截逃贼事定即回庶见叔体国安民之心
　　○赐迤北瓦剌脱脱不花王等使臣完者帖木儿等一千七百一人并回回阿里锁鲁檀等七百四十二人宴
　　○免直隶扬州府泰州如皋县去年被灾秋粮六千三百余石马草四千七百余包
　　○癸酉敕都督佥事刘得新曰得奏尔亲帅兵往救将乐贼首邓茂七合众迎敌尔兵夺勇击之生擒逆死者甚众深用尔嘉然将戒自骄兵贵审势尔尚昼夜尽心奖励官军共图灭贼以继前功
　　○甲戌升瓦剌使臣都指挥使察占为都督佥事都指挥同知哈只阿力为都指挥使指挥同知完者帖木儿为指挥使指挥佥事兀马儿为指挥同知
　　○先是哈密忠顺王倒瓦答失里奏也先遣使来请其毋不敢辄往赐敕嘉之至是哈密头目马黑麻等到京言倒瓦答失里已于今年五月内率众从也先使臣往瓦剌至七月间方回  上以其行与言违遣敕责之
　　○礼部尚书胡濙奏保西宁卫隆卜等簇禅师喃恰儿监昝代为净戒圆妙国师番僧洛罗黑巴袭为弘智广善国师锁南藏卜袭为妙智慈济国师朝定等寺番僧锁南藏卜袭为净慈禅师僧人劄思巴藏卜袭为普济有情剌麻舍剌坚粲袭为普慈惠利剌麻  上皆从之命银印图书俱仍旧诰敕改给
　　○乙亥庆成王美埥奏乞工匠物料为子女建府第  上以山西民艰不允令自为之
　　○锦衣卫带俸指挥佥事郭登自陈侍卫年久及征讨麓川有功请给世袭诰命从之
　　○给修筑山东沙湾等口军匠夫役口粮月一斗五升从工部右侍郎王永和奏请也
　　○丙子总督宣府等处边储户部右侍郎刘琏以老疾请代户部言琏年虽六十精力未衰宜令仍旧提督从之
　　○命故木忽剌河卫指挥同知亦赤哥子歹因劄失里木卫指挥佥事塞勒子克也木薛列河卫指挥佥事阿隆阿子奴儿吉弗朵秃河卫指挥佥事阿纳忽子恼忽者帖列山卫指挥佥事伯颜秃子勒帖吉俱袭职升失里木卫指挥同知早哈为指挥使者帖列山卫指挥佥事速苦亦马剌卫指挥佥事撒哈里俱为指挥同知正千户答鲁为指挥佥事授弗朵秃河卫舍人塔速哈为所镇抚
　　○直隶邢台县奏今岁喤喃发民捕瘗践伤禾苗计地二百四十二顷租粟一千二百九十七石草二万四千二百余束无徵  上命户部覆视之
　　○致仕都察院右副都御史丁璇卒璇应天府上元县人由进士选庶吉士授工部主事坐事谪戍膺荐授山西道监察御史改湖广道巡按徐州狭西奉使云南升左佥都御史承命于大同宣府督运粮储云南麓川蛮叛官军与战失利召璇驰传往视言用兵便利十余事遂用巡抚云南兼督馈饷麓川平召还升左副都御史至是以疾乞致仕未及行卒于京遣官致祭命有司营葬璇宅心仁恕事继母孝事兄以爱敬闻历官都宪所至有声绩
　　○丁丑工部右侍郎王永和修沙湾等堤未成以冬寒停工且奏河决自卫辉八柳树口宜敕河南巡河及三司官修塞  上敕责之曰八柳树河决不由金龙口故道东流徐州吕梁以溢运河致妨漕运患及山东特简命尔往董其事冀在急恤其患预定其谋躬询其源以副朕意乃辄以天寒罢工且以筑塞之工诿之与人不知朝廷所以委任尔之所以尽职者何在且治水有术当先其源先治八柳树口然后及沙湾则易成功苟治其末不事其源朕知春冬水小暂能闭塞夏秋水涨必仍决溢今正用功之时其令山东三司筑沙湾尔即往河南督同三司等官躬措置八柳树上流如何修塞金龙口等处如何＜锍-釒＞通务在河由故道不为民害仍先以尔等经画方略及合用军夫物料之数以闻或尔不能独理宜添重臣亦可奏来
　　○庚辰添设浙江处州府丽水等县县丞各一员先是福建浦城县知县张镛言丽水等县民相聚劫矿宜各增置县佐职专抚民编成甲次务令互相觉举各安生业不许冒给路引影射出远庶盗弭民安  上从之故有是命
　　○安定等卫安定王领占斡＜此夕＞儿遣使臣监奔福余等卫鞑靼谎哥儿卜花等建州左等卫都督董山凡察指挥色勒了哈等毛怜等卫指挥亦令哈等随满河等卫指挥打隆加等忽石门等卫指挥大赤不花等双城等卫指挥阿速等亦速河等卫指挥歹羊加等古木山等卫指挥伯失等喜乐温河等卫指挥里奔等屯河等卫指挥忽石木等乌思藏剌麻喃结藏卜四川思南柯等寨招出向化生番班撒儿等来朝贡马驼黄鹰铁甲刀剑貂鼠皮佛像舍利等物赐宴并彩币表里袭衣钞有差
　　○辛巳岁暮享  太庙
　　○以明日正旦遣官祭  长陵  献陵  景陵
　　○遣太常寺官祭五祀之神
　　○遣旗手卫官祭旗纛之神
　　○是岁天下户口户九百五十三万九百三十三口五千三百五十三万四千四百九十八田地四百一十五万三千二百一十八顷三十三亩田赋米麦二千六百七十二万二千九百二石绢一十八万八千一百二十八匹丝一十一万三千七百六十七斤绵一十八万五千四百六十一斤布四十万五千二百七十一匹绵花一十八万九千七百一十二斤折色钞七万八千一百六十锭有奇杂课钞九百三十九万六千九百四十一锭有奇米麦七万七千四百八十七石铁七万四千五百八十三斤有奇布一千七十四匹盐课盐二百九十四万六千二百二引折色钞一千九百一万七千五百九十九锭有奇米五十一万五百三十五石布七百八十六匹茶课茶一十九万二千七百一十斤折色钞一十八万九千四百七十四贯屯田子粒二百七十二万三千六百三十石有奇采纳银六万七千一百八十两水银九百四十四斤朱砂一百六十二斤石绿三百五十五斤雄黄三十斤有奇漕运北京儧运过粮四百万石各处运纳粮七十九万四千六百七十石减免天下官田等项税粮计米麦七十四万八千四百八石有奇
　　大明英宗法天立道仁明诚敬昭文宪武至德广孝睿皇帝实录卷之一百七十三
　明英宗睿皇帝实录卷之一百七十四
　　正统十四年春正月壬午朔  上诣  奉先殿  皇太后宫行礼毕出御奉天殿受朝贺大宴文武群臣及四夷朝使  皇太后  皇后免命妇朝贺
　　○癸未文武百官朝亲王于奉天门东廊
　　○巡按浙江监察御史李俊奏处州府强贼五百余人自江西永丰县来至遂昌县界杀死巡捕官军民快今各处军少贼多难以抵敌乞调征进福建官军前来剿灭  上命巡抚浙江少卿张骥及三司御史等官先调各卫巡海代回官军及在营精壮余丁并招募民快设法剿捕敢有怠慢畏缩俱处死不宥
　　○甲申  宣宗章皇帝忌辰遣官祭  景陵
　　○敕署都指挥佥事杨俊得奏率领官军出境杀获达贼等情具见尔谋勇朕甚嘉之敕至尔即将生擒贼徒歹答儿者伦等人口马匹军器角□羊京其牛羊牲口悉给官军仍严谨哨了毋致疏虞
　　○巡按江西监察御史韩雍奏赣州府龙南县贼盗生发其备御都指挥佥事刘顺按察司副使顾侃布政司右参议罗宗闰知府李聪等失机误事宜治以罪  上曰贼未殄灭正在用人俟贼平之日执问如律
　　○乙酉立春顺天府官进春  上御奉天殿受之文武群臣行庆贺礼赐宴
　　○赐华阳王支堚嫡子名甲鍷
　　○巡抚江西刑部右侍郎杨宁奏江西浙江二布政司所属府县有与福建密迩者多被流贼扰害宜暂停清军从之
　　○丁亥孟春享  太庙
　　○遣中官祭司户之神
　　○建州右卫都督凡察妻朵儿真索来朝进  皇太后塔纳珠二颗  上命赏纻丝二表里
　　○复书襄王瞻墡曰承喻内使田贵抗拒不服已命都察院逮治之然此细事叔宜安心自处勿劳忿怒庶几保养体履以膺福祉叔其亮之
　　○夜金星犯垒壁阵东第五星
　　○戊子升兀者卫指挥同知歹都渚冬河卫指挥同知哈的给俱为指挥使秃都河卫指挥佥事舍连为指挥同知命故忽里吉山卫指挥同知把卜沙子歹都呕罕河卫指挥佥事得哥子阿里哥兀者右卫指挥佥事广古子阿剌孙秃都河卫指挥佥事散哈子答纳哈亦马忽山卫指挥佥事答因哈子兀令哈弗孙河地面指挥佥事女笼哥子乞昌哈爱河卫指挥佥事可因帖子阿格失苦苦纳子阿卜兰阿真河卫指挥佥事阿答哈子阿剌孙阿真同真卫指挥同知探塔哈子管秃速平江卫指挥佥事失令哥子奴儿干俱袭职纳剌吉河卫指挥佥事牙失子忽儿干赤代职
　　○总督备倭广东署都指挥佥事杜信奏沿海东西二路备倭官军累次调入腹里操备即今福建贼邓茂七余党奔窜海边劫掠官民乞将原调官军退回守备  上命镇守广东安乡伯张安及都布按三司等官从公计议果系备倭之数即便退还务要防贼备倭两不失误信又言潮州等卫所备倭船多被飓风击败乞敕所司补造用饬边备从之
　　○己丑建州等卫女直千户人等合哈劄朵颜卫头目哥罗该遣鞑靼孛来阿伦赤遣鞑靼讨勤并狭西西宁等府卫弘觉等寺番僧桑儿迦朵儿只寿圣寺番僧藏卜也失等来朝贡马及貂鼠皮佛像舍利赐宴并彩币袭衣等物
　　○命指挥吴良为正使千户纪信为副使赍金帛等物往使瓦剌也先处人赏钞一百八十锭彩叚二表里绢三疋随从官军人纱一百锭彩叚并绢如之
　　○蠲山东登州府所属州县水冲并逃民抛荒地亩租税三十顷有奇
　　○辛卯以大祀  天地  上御奉天殿誓戒文武群臣致斋三日
　　○广东都指挥佥事王忠等奏德庆州泷水县猺贼各执旗号枪刀药弩烧毁房屋杀伤居民  上敕安乡伯张安及都布按三司御史等官调军殄灭
　　○修山东金口堰坝坝旧用瓦甃蓄水接济会通河以助漕运洪武间取其石筑城易土为之后屡为山水冲坏至是仍甃以石
　　○升瓦剌使臣都指挥使昂克为都督佥事都指挥佥事木撒法儿为都指挥同知指挥使阿黑麻舍黑马黑麻阿老丁俱为都指挥佥事指挥同知昂克孛罗亦不剌金约里把俱为指挥使指挥佥事亦不剌金哈知田玉阿不都克林伯蓝火者苦出帖木儿狭西丁俱为指挥同知千户章迭力必失等六人俱为指挥佥事
　　○夜月生晕色黄赤五车参毕井宿俱在晕复生左右珥白虹贯其中
　　○甲午大祀  天地于南郊  上还谒  皇太后毕出御奉天殿文武群臣行庆成礼
　　○乙未以大祀礼成  上御奉天殿大宴文武群臣及四夷朝使
　　○蠲山东莱州府平度州户口食盐布先是民每口岁徵盐钞十二贯后折收绵布既而户部又以钞贵每口减作六贯然民既纳钞而布未除至是命蠲之
　　○广东雷州府徐闻县男妇四人为人掠卖于安南国至是絜家泛海来归  上命给廪送还其家
　　○丙申上元节宴文武百官赐假十日
　　○夜月当食不食
</div>
    <div class="pagination">
<a href="明实录英宗实录_page116.html">上一页</a><span>...</span><a href="明实录英宗实录_page112.html">112</a><a href="明实录英宗实录_page113.html">113</a><a href="明实录英宗实录_page114.html">114</a><a href="明实录英宗实录_page115.html">115</a><a href="明实录英宗实录_page116.html">116</a><span class="current-page">117</span><a href="明实录英宗实录_page118.html">118</a><a href="明实录英宗实录_page119.html">119</a><a href="明实录英宗实录_page120.html">120</a><a href="明实录英宗实录_page121.html">121</a><a href="明实录英宗实录_page122.html">122</a><span>...</span><a href="明实录英宗实录_page118.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
