<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1711 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1711 页/共 1860 页</h1>
    <div class="content">
○谕、朕此次巡幸山东。祇谒孔林。所有跸路往来。山东省承办差务之文武大小各员。宜沛恩施。用昭庆泽。著该抚查明咨部。凡有罚俸住俸降级之案。俱准其开复。其无此等罚案件者。各加一级。　　

○又谕、据苏凌阿等奏、东豫二省粮船。全数起卸完竣。其南粮头进之淮安等帮。现已报过津关。又据管干珍奏、浙江尾帮、及湖北湖南漕船。全行到淮。盘验前进等语。本年东豫漕粮。于三月初十日、业经全数起竣。依限回空。比较上年。较早月余。而南粮各帮。亦已衔尾北上。即可陆续抵通。甚为妥速。上年漕运迟误。曾将办理漕务各官、分别议处。此次该总漕等、认真催趱。全漕均可迅速回空。自宜加以奖励。所有漕运总督、巡漕御史、及有漕省分督抚、粮道、俱著交部议叙。其押运催漕出力之文武员弁。著该督抚详悉查明。一并咨部议叙。　　

○吏部议覆、湖南巡抚浦霖奏称、辰州府属凤凰厅。向缘与镇道同城。止设通判。六品顶戴。与分防千总无别。以致徵粮听讼。苗民视同末弁。不听弹压。请改为同知。与永绥、乾州、二厅一体。应如所奏。仍定为苗疆俸满缺。从之。　　

○旌表守正捐躯河南罗山县民邓宣妻林氏。　　

○是日、驻跸长庆屯行宫。　　

○丁酉。谕、朕亲综万几。冀臻上理。五十余年以来。于各直省地方事务。勤求宵旰。今已寿跻八旬。犹日孜孜弗懈。各省封疆大吏。自应仰体朕意。董率属员。共熙庶绩。乃身为督抚者。惟知养尊处优。不以民事为重。凡遇刑名重案、及城工等事。往往因循怠忽。辗转迟延。阳藉详慎之名。阴遂诿玩之计。即如直隶建昌县盗犯马十等行劫一案。系乾隆五十三年二月之事。获犯到案后。县令屡经更易。案犯迄无确供。及臬司提至省城。递委属员审办。并不亲提速结。事悬两载。该督刘峨、置若罔闻。任其延宕。及巡城御史拏获案内逸犯具奏。因令将各犯解送行在审办。不消一月。究出正犯正法。并将迟误之地方官。分别降革治罪。以示惩创。兹于山东途次。长麟奏定借帑修城章程。摺内有金乡县城一处。系明兴任内勘估。朕以事隔数年。何以至今尚未办理。欲查部驳何至迟延缘由。始据长麟查明此项工程。因奉部驳行县另估。又经该抚及布政使缪其吉、兖沂曹道高璐、屡次驳减。往返详报。未能及早兴工。其办理迟延之咎。实所难辞。本当从重治罪。但念该抚等究因奉部饬驳。惟恐工料浮多。叠加核减。尚非有意玩延。且城工事在可缓。亦非劫盗重情可比。是以将该抚及司道等、仅交部分别议处。不复加以重究。就此二事而论。可见外省废弛积习。大抵相同。朕省方所至。经临直隶、山东二省。因得于两案洞悉情形。分别办理。想其余各省。似此玩延悬宕之案。或更有甚焉者。必须妥立章程。定以例限。无足专责成而清尘牍。至六部等衙门。办理事务。虽有限期。由各道御史稽查汇奏。但事有关涉两部者。亦每至彼此推诿行查。不以为要。吏胥等得以藉端沉搁。百弊丛生。其驳查外省事件。又每以一驳了事。或竟有驳至屡次。往返耽延。经年累月。并不勒限严催。殊非核实办公之道。著大学士九卿科道等、悉心会议。将各部院衙门、及外省、办理一切要务。如何另定限期。随时查核之处。酌筹妥议具奏。将此通谕知之。寻议奏、酌定例限。一、各省劫盗、及重罪人命案件。承审之员。该督抚不得委署他属。及改委会审别项。致逾四月之限。至原问官审断未当。另委贤员者。其该管上司。向例限两月。应减为一月、核转具题。一、督抚臬司、应提省审办案件。以人犯齐集到省日起。限一月完结。一、由部行查外省事件。有于在省各衙门查覆者。以文到日始。限二十日查覆。有转行各处查覆者。扣除程途。以一月内转详。逾限、司员不严催者。堂官参处。一、各省出借耔种口粮。未完不及百石。亦限一年催徵。其仅数石数斗者。令地方官赔补。一承追银两。已完交司库。经部行令解部之项。以文到日起。限六月批解。一、各省州县、应行解司银两。自奉文日始。限一月完解报部。其有因该上司因循。以致承办官离任。辗转请咨著追者。即应著该上司赔补。一、各省报销工程案件。部驳至三次。仍不核实造报者。除照旧奏明分别减准外。即将该督抚、及承办官随摺参处。从之。　　

○是日、驻跸济宁州行宫。　　

○戊戌。上自济宁登舟。　　

○谕、朕此次巡幸山东。所有扈从官员人等。俱由陆路行走。毋庸乘坐船只。以省船户等守候之劳。现在随用大小各船。为数虽属无多。而水手人等。当差出力。亦宜体恤。著仍照上届巡幸山东之例。于常值外。每水手一名。日增给银二分。俾得均沾实惠。　　

○是日、御舟驻跸大长沟水营。　　

○己亥。上诣禹王庙、分水龙王庙、行礼。　　

○谕、本年系朕万寿大庆。蒙古王公等。自必各请祝嘏。以效悃忱。惟内外各扎萨克甚多。若准其全来。人数过众。各游牧亦乏办事之人。此内御前行走、乾清门行走者。准其前来外。其余轮应年班者。准其前来。非班期者。俱不必来。著交理藩院、通行内外扎萨克、一体遵照。　　

○谕军机大臣等、前以禹贡徐州贡道。有浮于淮泗、达于河之文。淮泗不能相通。而河之故道。距淮泗甚远。本不合流。所云淮泗可以达河之说。恐不足据。因命彭元瑞、纪昀、详考具奏。兹据彭元瑞等、摘录诸书。加案具奏。以为淮泗不通河之证。朕亲加繙阅。有谓由汴达河者。有谓淮泗达于菏泽。古文本应作菏。传写讹为河者。群言淆乱。纷如聚讼。皆由泥释达字之义。谓必因水及水。始名曰达。遂致画地拘时。迄不可通耳。不知虞夏都冀。其地三面距河。九州之贡。集于冀州。达河即抵帝都之谓。非必一水迳通也。即如徐州物产。蠙珠贡自淮夷。未必皆可自淮达河。泗滨浮磬。亦可自泗达河。未必定指淮泗合流达河也。犹之近时滇南铜铅。闽中荔枝。粤东香橙。虽俱由运河以达京师。而经历程途。有水有陆。宁得谓滇之洱海。闽之建溪。粤之浈江。皆可与运河相注而达于京乎。即今证古。以意断之。淮泗之水。彼时似各为一流。而皆可各达河。此特朕无聊之思。著传谕彭元瑞、纪昀、再加绎考订。明确详悉。伊等均系读书博览之人。如别有所见。不妨据实奏覆直陈。毋以朕意若此。曲为附会也。　　

○又谕、本日阎正祥奏、查阅营伍地方情形一摺。内称正定一带。今春雨泽虽少。去秋雨水较多。田禾尚不乾旱等语。上年夏秋之间。直隶等处。雨泽深透。兼有冬雪。是以春雨虽稀。土膏尚属滋润。但晴霁日久。究恐不无望泽。今览阎正祥所奏。虽未明言缺雨。而望雨之情自见。朕此次巡方所莅。无时不廑念雨旸。现在东省竟觉望雨。已派乾清门侍卫庆成、前往济南府省城。虔诚祈祷。以祈速沛甘霖。著传谕梁肯堂、如直隶实系望雨。即督率所属。设坛祈祷。并将近日各属有无雨泽。是否不致乾旱之处。详悉查明。即行据实具奏。毋得稍存讳饰。　　

○又谕、本日据康基田奏称、安省二月内。均先后得雨。田水充盈。安池一带。复于三月初旬。连得＜雨澍＞雨等语。现届麦畦吐穗。秧苗待莳之时。农田正资渥＜雨澍＞。兹安省陆续得有雨泽。塘堰沟浍。蓄水裕如。足慰廑注。惟是江苏毗连安省。前经书麟等、于二月内奏过春雨优渥情形。一月以来。想田畦又需膏泽。现在该省是否续沛甘霖。尚未据该抚奏到。著传谕闵鹗元、即将江省曾否得雨。有无望泽之处。据实迅速具奏。毋得稍有讳饰。以副朕廑念雨旸。无时或释之至意。　　

○是日、御舟驻跸王老口水营。　　

○庚子。谕、本年朕八旬寿辰。业经降旨、将各直省地丁钱粮。普行蠲免。乌噜木齐各州县。每年额徵地粮。本不在蠲免之例。第念内地钱粮。俱已全行蠲免。该处若不获一体邀恩。边氓未免向隅。著加恩将乌噜木齐所属、各州县户民、额徵地粮七万余石。豁免三分之一。以示加惠边黎至意。该部即遵谕行。　　

○又谕、据浦霖奏、护送铜船过境一摺。夹单内称、湖北委员南漳县知县李继孟、沿途磕碰铜一千七百五十斤。江苏委员常熟县知县何廷凤、沿途磕碰铜四千七百三十五斤等语。所奏殊不近理。铜觔为质甚坚。镕炼时尚费椎凿。何至如玉器磁器。不耐磕碰。即使铜板四边浇薄之处。偶有擦损。自在船内。尚可随时检拾归数。即稍有遗失。亦不应多至数千余觔。若铜觔因沿途磕碰。即有损耗。假令各省解送银两。数目短绌。亦可藉称磕碰乎。此必系解铜委员、有盗卖遗失情弊。诳报掩饰。所言本不足信。而沿途各省督抚。不加体察。即行据禀入奏。甚属漫不经心。所有此项磕碰短少铜觔。即著浦霖照数赔补。遇便搭解。委员李继孟、何廷凤、俱著交部严加议处。嗣后如有解铜官员、禀报磕碰数目。督抚中昏愦者遽行转奏。俱照此办理。以示惩儆。　　

○署四川总督孙士毅奏、川省五方杂处。民情犷悍。命案倍于他省。应从重办理。新疆一带营汛。操防严整。民番皆知守分。各土司亦俱安静。至盐法宜严查缉私。水陆各引。除分运滇黔。尚有湖广八州县。由川江、及酉阳、黔江、行走。查夔州水陆要冲。巫山入楚门户。现饬盐法道、及该管府厅州县、各于要隘巡查。仍严禁私煎。不许稍有搀越。批、得其要矣。又奏、铜铅各厂。如宁远、乐山、荣经、石柱等处。出产渐衰。现委练员经理。并饬各厂员、招觅子厂开采。其宝川局每年应易之钱。尚不敷省城一月之用。若将小钱概加禁绝。实多窒碍。应暂准通融。酌定每钱一千重六斤者、作银六钱六分零。五斤左右者、作五钱。余小碎者、不准行使。仍用局钱收买。易银归款。并分饬各属。严拏私铸。报闻。　　

○补行福建省乾隆五十二年军政。卓异官六员。罢软官二员。年老官二员。有疾官二员。分别议叙处分如例。　　

○是日、御舟驻跸五里堡水营。　　

○辛丑。谕军机大臣曰、孙士毅奏川省地方情形一摺。筹办调剂。均得要领。惟收买小钱一节。摺内称川省有搀和小钱之弊。请定价逐日收买。搭配铜铅。改铸制钱。易银归款。现将破烂小钱。概行收买。其余尚堪行使者。暂准流通。仍酌定易钱数目。商贾无利可图。自不肯携至川中等语。川省行使小钱。殊干例禁。但相沿日久。若竟全行禁止。未免于边黎生计有关。孙士毅请将破烂小钱。一面收买。一面将尚堪行使之钱。定以价值。于禁止之中。稍寓变通之道。亦祇可如此办理。但小钱因私铸而起。若止收买小钱。随收随铸。其弊究未能净绝。且直隶、山东、河南、山西、江南等省。从未闻有夹杂小钱之弊。何以川省积习相沿。皆将破烂小钱。搀和行使。自系该省为铜觔聚集之所。奸民射利。于山僻地方。私行鼓铸。以致小钱充斥。孙士毅现已饬属访查。著传谕该署督、派委妥协员弁。严密查拏。务使私铸净尽。则夹杂小钱之弊。可以不杜自绝。至四川邻省地方。亦恐有奸民等私铸小钱。运往川中。希图获利之事。并著传谕甘肃、陕西、湖北、湖南、云南、贵州、督抚。一体严行查禁。实力访拏。毋得视为具文。致坏钱法。　　

○户部议覆、漕运总督管干珍疏称、凤阳卫各帮。向系兑运苏常二府漕粮。应支月粮米石。每年赴上江各属支领。零星窎远。不能及时济运。请将安庆、庐州、六安、凤阳、太平、淮安、扬州、徐州、海州、常州等属。额徵行月米石。除坐派本次帮船外。余顺道州县存剩米。仍派凤阳各帮支领其派剩窎远不便之行月米。自本年为始。归漕粮项下搭运。于扬州府属沿河州县内易出漕赠米石。为凤阳各帮。坐派行月之用。应如所题。从之。　　

○是日、御舟驻跸七级马头水营。　　

○壬寅。谕、据留京王大臣等奏、审讯给事中纳福、向指挥说情取保一案。所办殊属非是纳福职司巡城。徇情庇役。将户部发交看守之李文远一犯。面嘱指挥取保。复强行传取释放。实属从来未有之事。王大臣等审问时。纳福仅自认面向指挥说情取保。而于令家人王姓前往关说。又令李瑞向指挥衙门强索。中途释放之处。均诿为不知。明系混行狡赖。乃王大臣等并不严切讯究。辄据一面之词。意存开脱。其汉给事中葛鸣阳、官系同城。且李瑞保去李文远之后。曾经向伊禀知。是该给事中既已失察于前。又不参劾于后。必有徇庇同官情弊。自应一并革职严讯。乃仅请将葛鸣阳解任。而于指挥法药生、亦并请解任质审。使之两败俱伤。又出情理之外。法药生系禀报此案之人。尚当予以嘉奖。即或因畏惧上官。擅听带去。虽属不合。亦过之小者。于定案时。功过尚足相抵。本无庸令其解任。若如王大臣等所拟。则将来遇有骫法营私之事。又谁肯首先呈报耶。王大臣等审办此案。甚属纰谬。除皇六子永瑢、现在病尚未痊。并未办事。不过照例列名。无庸置议外。其留京办事王大臣、及刑部堂官、俱著交部议处。并将葛鸣阳革职。与案内人证。秉公严审定拟。毋得仍前有意开脱。颟顸了事。将此通谕知之。　　

○又谕、据明亮等奏、拏获由萨木萨克差遣、及代萨木萨克科敛银物之回子巴喇特等八犯。审明全行正法各等语。新疆回子等。从前交通萨木萨克。私与科敛银物。情殊可恶。节经从重办理示惩。今雅呼和卓等、竟自不知畏惧。仍敢交通萨木萨克。私为科敛银物。其中又复牟利大半。分肥入已。情尤可恨。实属不法已极。明亮等全行拏获审明。业将巴喇特等八犯。俱即正法。办理尚是。但此案究系由明兴处、研讯前来贸易之安集延回子呼岱巴尔底。始将此等情节。及案内人犯。一一究出。明兴自差往叶尔羌以来。办理此案。尚属认真出力。著加恩将因伊前任所有革职留任、及革任注册之案。交该部查明。俱著从宽开复。雅满泰一闻明亮等所寄之信。即将莫罗努尔默特等拏获。押解喀什噶尔。尚属妥协。雅满泰、著加恩升为头等侍卫。伊斯堪达尔、遵照明亮等交派。将萨木萨克所遣回子巴喇特拏获。亦能感激朕恩。实心奋勉从事。著加恩赍赏大荷包一对。小荷包二对。以示鼓励。至从前私贩大黄案内。发往浙省之回子迈玛喇伊木。即令在于彼处处斩。除另降谕旨、发交该抚外。所有明亮等拟遣回犯库察克和卓等、著沿途出派妥干弁兵。严加防护。押解来京。其余均照明亮等所请行。仍交明亮等、将现在未获各犯。务令留心严加察拏。缉获之日。亦照此次严加治罪。以示惩儆。　　

○又谕曰、蕴端多尔济等奏、据俄罗斯固毕尔纳托尔、差来泼特泼尔科富尼克、玛玉尔所请折抵乌拉勒寨一案。将达巴岱之夥党布哩雅特哈什喀克责打致毙。将玛尔虎善打至垂死。业经咨行固毕尔纳托尔等语。所办又复错谬。昨朕已先行降旨训示蕴端多尔济等。若俄罗斯等、将此二布哩雅特拏获。恭顺恳请折抵乌拉勒寨一案。即令固毕尔纳托尔呈报萨纳特衙门。由彼萨纳特衙门、行文理藩院。由该院具奏。候朕再降谕旨特为俄罗斯等乞请时。蕴端多尔济等、一时心无主见。是以豫为授意。而又以此事务俟俄罗斯等谆谆恳乞之后。始照所请完结。则俄罗斯等亦感恩知惧。并非将就俄罗斯草率了事也。今松筠徒据玛玉尔所言。即如此办理。俄罗斯等必以为我将就伊等。希图了事况此案固毕尔纳托尔、并未向松筠言及。亦系玛玉尔等如此恳说。而玛玉尔不过与本朝扎尔呼齐职分相等。尚不可与松筠办事。即固毕尔纳托尔如此乞请。松筠亦不可应允如此办理。自当呈报该院。转奏候旨。今凭玛玉尔等一言。松筠即如是草率了事。彼奸诈俄罗斯之萨纳特衙门、或固毕尔纳托尔、竟食前言。转云此二布哩雅特俱无罪过。我并不欲责打致毙。皆系我处玛玉尔等错误。今已将玛玉尔治罪。另行更换。仍从前妄为推诿抵赖。彼时如何办理。反致俄罗斯等轻忽得意。松筠何见不到此耶至乌拉勒寨案内。原拟四人正法。今只打死一布哩雅特。亦不能折抵。若松筠尚未接到从前谕旨。已属孟浪。若已接得谕旨。犹是如此办理。则错谬更甚。此案不特松筠想欲了事。即朕亦思通融完结。但必须俄罗斯等先行恳请。尔等具奏。朕曲为准行。尚可示朕恩耳。即此二布哩雅特。亦系无罪之人。乌拉勒寨等果否已死。有何的据。松筠即如此任意自专。孟浪妄行。甚属不堪。即如新疆及台湾等处。俱有自行专办之事。如将重犯先行正法。然后具奏者。所办近是。朕尚嘉奖。似此并非不可稍待之事。松筠具奏再行办理。有何不可。如此自专。果是、或尚可行。今乃大错谬矣。若有杀人之事。亦妄自专办可乎。从前朕以松筠似有出息。尚堪倚任。看来竟甚糊涂福薄。辜负朕恩。试思此案不完。不通贸易。于我国家有何关涉。即我蒙古小民。亦无伤碍。且松筠曾向俄罗斯等、屡经提及今年系朕八旬万寿之期。亦甚无谓。此亦我国大庆盛典。普欢祝嘏耳。于俄罗斯等有何干涉耶。即如俄罗斯国内有何喜事。告知我国。尚为事乎。松筠办理此事。如此孟浪自专。草率完结。显系思念家属。藉朕万寿大庆为词。此案后即可回京之意耳。松筠、著革去侍郎、副都统、并花翎。赏给四品职衔。仍留该处办事。效力赎罪。今由此代蕴端多尔济等缮写行知固毕尔纳托尔咨文稿底寄去。蕴端多尔济等接得后。照例缮写。发交俄罗斯固毕尔纳托尔。　　

○又谕、据保宁奏称、伊犁各营兵丁所用角弓。年深渐坏。该处购买维艰。请交陕西巡抚、制造一万一千余张。陆续解交备用。又库存箭枝。亦多朽坏。并请暂动公项。于内地购买箭翎、桃皮等物令兵丁制造等语。所奏殊属未妥。伊犁乃极边要地。驻防兵丁一应器械皆当坚利。至弓箭尤为我朝利器。兵丁等皆宜自行制造且京城、及东三省、内外蒙古扎萨克、所用弓箭俱系本处自行备办。从未闻有他处代造者。我满洲旧习。以弓马为要务。所用向皆自制。保宁宁不知耶。且伊犁满洲、索伦、锡伯、厄鲁特等、所用弓箭。又将谁为代制。若如所奏。久之兵丁不惟不能自制。并骑射亦生疎矣。伊犁各营、及绿旗兵丁内、自有能造弓箭者。即使无多。尽可多派数人。令其学习。且箭翎桃皮等物。皆口外所出。伊犁购之甚易。筋角胶鳔等类。伊犁每年既捕鱼鹿。亦应敷用。何待内地办解乎。现在所需弓箭。著暂由内地办解一半。其余著保宁于各营、及绿旗兵丁内、择其能造弓箭者数人。令教习兵丁制补。不惟省内地代办之繁。而兵丁等亦不失旧业。转相传习。尤于公务有益保宁仍著传旨申饬。　　

○谕军机大臣等、本日刑部奏、察哈尔蒙古匪犯得尔格楞贵等、强劫马匹案内、夥盗登晋即得克晋一犯。因另案发配河南。业已飞咨河南巡抚、审讯办理等语。著穆和蔺、速提登晋即得克晋、讯明如果系此案夥盗。即将该犯在配所正法倘该犯恃质证无人。藉词狡展。即派委妥员。将该犯径解察哈尔都统质讯办理。至该都统现获讯明咨部、经刑部拟斩立决之得尔格楞贵、达尔济、丹津、阿玉什、四犯。著传谕该都统于四犯内、择可与登晋即得克晋质证者。酌留一人。暂留监禁候质。其余三犯。著即先行正法。至所留之犯。俟河南知照到日。及解犯质证后。再行正法。并谕刑部堂官知之。　　

○又谕、刑部定拟申兆吉划伤胞叔申荣身死一本。据称申兆吉向胞叔申荣之子申开吉索欠。互相争扭申荣帮护伊子。棍殴申兆吉。复取筐内屠刀。该犯恐致砍扎。抢刀走避。申荣赶上抱住。申荣之妻赵氏、趋至夺刀。申兆吉用力挣脱。致将申荣划伤殒命。应将申兆吉定拟斩决。复夹签声明。衅起死者护子赶殴。伤由挣脱误划。并非逞凶干犯。票拟双签进呈。朕阅本内情节。多未确实。此案起衅。由申开吉与申兆吉互相争扭。申荣恐伊子被殴。上前帮护。父之于子。本属情理之常。况申荣系申兆吉胞叔。亦系分应责打之人。且衅由申兆吉索债而起。遽将屠刀划伤伊叔身死。恐另有逞凶干犯。避重就轻情事。虽据该犯供称、申荣欲取筐内屠刀。该犯抢刀挣脱。以致误划毙命。但系该犯一面之词。并非出于尸亲之口。别无左证。岂可据以定谳。致滋轻纵。刑部为天下刑名总汇。于此等服制重案。并不悉心推究。率照原报情节定拟。又为夹签声明。以斩决、斩候、双签请旨。如将该犯即行处斩。是此案用法从严。由于朕意。若竟从宽改为监候。则该犯得以缓死。全赖刑部为之声请。又可为沽名之地。该部为执法之司。岂可有意从宽邀誉。独以刻核之名。归之于朕耶。尝闻皋陶曰杀之三。尧曰宥之三。未闻尧曰杀之三。皋陶转曰宥之三也。阿桂等皆曾读书识字。又系素能办事之人。何以办理此案。错谬至此。且现在山东一带。望泽维殷。朕廑切民依。焦劳日甚。阿桂等不知仰体朕怀。何忍以此等案件。归过于朕。致增烦懑。试令阿桂等自问。于心安乎。阿桂等、著传旨严行申饬。原本发还。仍著推究案情。另行具题。如申荣实有抢夺屠刀左证。申兆吉实系挣脱误划。并非逞凶干犯。声明确切凭据。即可改为斩候。无须回护请旨。票拟依议之签。何必待朕从重定拟耶。朕办理庶狱。惟期平允。原不稍存成见。亦不肯代人受过也。将此谕令知之。　　

○军机大臣议覆、山东巡抚觉罗长麟奏称、兖州镇沙沟营、地冲差繁。除分汛外。存城都司一员。经制外委一员。又范县营、存城守备一员。遇公出、即无员弁在营料理。请将该二营、各添设额外外委二员。以资差操。即于各该营兵内考拔。应如所奏。从之。　　

○钦差御前大臣领侍卫内大臣喀尔喀扎萨克和硕亲王固伦额驸拉旺多尔济奏臣于二月二十四日、至索约勒济哈伦乌苏地方。传集哲哩木、锡林郭勒盟长。喀尔喀车臣汗部落扎萨克。及索伦、巴尔虎等。宣示皇上赏给伊等围场之旨。均各感激叩谢。臣因带领伊等至索约勒济山顶。瞭望围场。约计周围一千三百余里。对照旧存档案。各计有水草之处。分别勘定。由黑龙江昂阿齐老台、至索约勒济山根东北。为黑龙江所属。由喀尔喀郭勒台、至索约纳济山根西北。为喀尔喀所属。由乌珠穆沁哈布齐勒台、至索约勒济山根西南。为乌珠穆沁所属。由科尔沁博罗和济尔台、至黑龙江陀罗河南岸乌珠穆沁界。为哲哩木所属。各行分给。查本年索约勒济山前。积雪甚深。暂砍树为记。俟立夏雪融。再立鄂博。报院存案。并严饬伊等、派人留心巡察防护。得旨嘉奖。　　

○以西藏办事大臣舒濂、为户部右侍郎。　　

○是日、御舟驻跸朱官屯水营。　　

○癸卯。调正红旗汉军副都统富锐、为正红旗满洲副都统。以正红旗汉军参领王汲、为正红旗汉军副都统。　　

○以广西新太协副将德克精额、为直隶正定镇总兵。　　

○旌表守正捐躯直隶大名县民宋二妻田氏。　　

○是日、御舟驻跸新庄水营。　　

○甲辰。谕军机大臣等、昨据梁肯堂奏、沧州地方。于本月二十日未时起、戌时止、得雨四寸等语。朕巡方所莅。无不廑念雨旸。近日东省天气久晴。望泽较亟。既据梁肯堂奏、沧州于二十日得有雨泽。其余各州县。有无续行禀报得雨之处。著梁肯堂、即行查明迅速具奏。再朕此次回銮。闻该督于二十五日迎至甲马营。出境未免太远。并著传谕该督、于二十六日、在石屯汛迎驾。　　

○又谕、前据孙士毅奏、川省地方。向有搀和小钱之弊。请定价收买销毁。另行改铸制钱。已降旨传谕该署督、严禁私铸。以绝弊源。并令四川云贵邻近各省。一体严行查办矣。昨叩阍民人吕凤翔具控呈词内。有陕西安康县私铸小铁钱一款。可见陕西地方。竟有奸民等私铸之弊。又闻浙江商民市易。亦多将破烂小钱。搀和行使。其弊与川省相同。不可不严行查办。从前整顿钱法。曾经通行饬禁。不得擅用小钱。近年以来。地方官视为具文。因循不问。遂致小钱充斥。夹杂行使。奸民等希图射利。必至私毁制钱。将一文改铸数文。质地轻薄。殊干例禁。但相沿日久。若一时严行查禁。恐市肆钱价骤昂。于小民生计。亦有关系。自应将破烂小钱。收买改铸。其尚堪行用之钱。定以易换价值。使之无利可图。行之以久。为之以实以渐。其弊不杜自绝。断不可稍事张皇。使市侩闻之。居奇昂价。至奸民等既能私铸。必致私销。弊源实在于此。各督抚务须不动声色。督饬所属。密行查禁。倘再颟顸不办。使小钱仍复流通。则惟该督抚是问。除就近面行传知梁肯堂、长麟外。将此谕令各省督抚知之。　　

○又谕、据保泰等奏称、遣往军台效力赎罪之废员任学周、三年期满。应交之项交完。请将任学周之情罪。交部查奏等语。发往新疆各处效力赎罪之人。期满后、俱由各该处将伊等原犯情罪。用汉字夹片具奏。今保泰具奏任学周年满。并不将该员情罪。一并具奏。殊属非是。除交该部将任学周情罪查奏外。著传谕保泰等、嗣后此等军台效力人员。期满具奏时。将原犯情罪。用汉字开列清单呈览。　　

○陕甘总督勒保奏、洮州土司世袭指挥杨家业呈称、恭遇皇上万寿。愿入京叩祝。应请照五十一年庄浪土司入觐例。令随各回城伯克、同赴热河。得旨、准其来。　　

○又奏、准哈密办事大臣咨、该处供差马匹。为数无几。请将巴里坤厂马。照例派解三百匹应用。经移令巴里坤镇和伦、选派弁兵。将前项马解赴哈密交收。并据称该厂尚有出群马四百五十余匹。足以筹备五十六年差马之用。应如议备派。其余马、留为该厂抵补倒缺年额。报闻。　　

○是日、御舟驻跸珠泉屯水营。　　

○乙巳。谕军机大臣等据富纲等奏、缅甸国长孟陨、差亲信头目便居未驼等、赍送金叶表文。贡品象只。叩祝万寿。于三月初四日至铁壁关。四月初旬到省后。即派员伴送起身赴京。并据该国长恳请敕赏封号。管理阿瓦地方。求开腾越关禁。俾通市易等语。缅甸国长孟陨、叩关内附效悃维殷。前已遣使恭进方物。以邀赏赉燕醑。兹以朕八旬寿辰。普天同庆。复敬备表贡。遣使来京祝厘。远涉万里。实属恭顺可嘉。自应俯允所请。给予封号。以资绥辑。俟其贡使到时。再将锡封敕书、及国王印信、交令赍回。兹先降敕褒谕。并亲书御制诗章以赐。仍加赏珍珠手串、荷包等件。以示优眷。该督等接奉后。即照安南之例。遣派道将大员二人。亲赍恭捧。前往宣封。面交祗领。该国长备沐宠荣。自必倍加欣感。至该国自禁止通商以来。需用中国物件。无从购觅。而该国所产棉花等物。亦不能进关销售。今既纳赆称藩。列于属国。应准其照旧开关通市。以资远夷生计。此事不值写入敕谕。著传谕该督等、一面照会孟陨、以该国恳请开关。业经代奏。钦奉大皇帝恩旨准行。即一面饬知沿边官员。定期开关市易。以示嘉惠远人之意。再据富纲片奏、南掌国王、虔备表文驯象。遣使祝厘。并附进明年例贡。不日即可抵边等语。南掌素称恭顺。曾经受封进贡。兹复专遣使臣。远来叩祝万寿。系属好事。自应准其所请。著传谕该督、俟南掌贡使抵关。即派委妥员。护送到省。酌加赏赉。与缅甸贡使。分起前后起程。俱于七月二十日前后、至热河行在。与蒙古王公、各外藩贡使。同与寿筵。俾得共睹盛典。以遂其瞻觐之忱也。　　

○敕谕缅甸国长孟陨曰、据云贵总督富纲奏、尔深感天朝厚恩。敬备表贡。遣使叩祝万寿。并欲求请封号。已将表文呈览。朕披阅表内。词义肫恳。祈吁情殷。诚悃实属可嘉。朕维怀柔藩服。德化所先。效悃将虔。宜加褒锡。尔自嗣摄国事以来。即遣陪臣具表叩关。输诚纳赆。朕特鉴尔恭顺。降敕褒奖。并赐尔佛像、文绮、珍玩、器皿等物。用昭优贶。兹复以朕八旬万寿。率土胪欢。遣使祝厘。远涉万里。尤见向化之忱。已命云贵总督、饬送来使。前赴热河行在。与蒙古王公、回部伯克、及安南国王、庶邦君长等、同与筵宴。瞻仰朝仪。并当加以优赉。共沐恩荣。至尔以摄国有年。欲恳请天朝封号。以资镇抚。因念尔国远在炎陬。恪共职贡。兹于遣使之前。先期坐摆。致洁告虔。更徵谨恪。朕甚嘉焉。已降旨交该部封尔王爵。俟尔使臣到京。再将锡封印信、敕书、交与赍回。兹先降敕褒谕。亲书御制诗章以赐。并加赏珍珠手串一挂。使尔益加欣忭。并使尔举国臣民。同深庆幸。已令该督遣大员二人。亲赍恭捧。送至尔国。面交祇领。尔既受兹宠锡。备沐殊荣。益当倍矢敬共。恪遵侯度。屏藩南服。延及子孙。仰副朕抚远绥来至意。　　

○御制赐奖缅甸国长孟陨诗曰、奉表前年施惠往。请封今岁竭诚归。赤心那限万里隔。黄诏从教举国辉。经事自惟老胜壮。化民应识德赢威。内安外顺胥天佑。益切屏营凛敕几。　　

○蠲免直隶昌平、宝坻、雄县、沧州、盐山、丰润、玉田等、七州县。乾隆五十四年分、水灾旗地租银。　　

○豁免湖南武陵、桃源、二县。乾隆四十三年分、水灾出借社谷七千八百六十七石有奇。　　

○是日、御舟驻跸甲马营水营。　　
</div>
    <div class="pagination">
<a href="清实录乾隆朝实录_page1710.html">上一页</a><span>...</span><a href="清实录乾隆朝实录_page1706.html">1706</a><a href="清实录乾隆朝实录_page1707.html">1707</a><a href="清实录乾隆朝实录_page1708.html">1708</a><a href="清实录乾隆朝实录_page1709.html">1709</a><a href="清实录乾隆朝实录_page1710.html">1710</a><span class="current-page">1711</span><a href="清实录乾隆朝实录_page1712.html">1712</a><a href="清实录乾隆朝实录_page1713.html">1713</a><a href="清实录乾隆朝实录_page1714.html">1714</a><a href="清实录乾隆朝实录_page1715.html">1715</a><a href="清实录乾隆朝实录_page1716.html">1716</a><span>...</span><a href="清实录乾隆朝实录_page1712.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
