<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1553 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1553 页/共 1860 页
  </h1>
  <div class="content">
   ○又谕曰、保泰奏、至鄂尔多斯游牧。会同该盟长贝子丹巴达尔济、挑选兵丁。并派出领兵贝子等。恳请前往效力等语。逆回即日剿竣。此项兵。已可无庸娑往。至贝子丹巴达尔济、真诚可嘉。著加恩赏大荷包一对。小荷包二对。派出带兵之贝子等。各赏大荷包一对。小荷包一对。至所派之兵。虽令归伍。不无整装之费。著加恩赏银一千两。保泰即来京供职。并传谕阿桂、福康安、农起等知之。　　

○壬申。谕军机大臣等。据伍岱等奏、贼人复行窜逸。且有石峰堡等处回民。聚集滋扰之事。并称回匪头人。有马阿不都、马之元、沙之玉、马世雄、四人。都是三掌教头目。更有小头人四名等语。新教匪徒。竟有三掌数名目。可见伊等掌教内。已有等第层次。是其蓄谋已久。必非朝夕所能猝合。李侍尧身为总督。且从前剿除苏四十三后。所有断除新教之事。即责成该督专办。乃该督于新教回匪等。公然自立掌教名目等次之事。毫无觉察。任其煽惑勾结。以致酿成事端。岂封疆大臣。惟知厚享廉俸。安坐衙斋。而于地方此等重大事件。全不知留心防范。有是理乎。福康安到后。即查明此事。如果系李侍尧、平时漫不经心、养痈贻患所致。即据实参具奏。至贼人屡次逃逸。纠合夥众。扰害地方。揆度情形。必须满洲劲旅、前往。方能迅速蒇事。著传谕阿桂。于火器、健锐、两营内。挑选精兵一千名豫备。听候谕旨、再行带领起程。所有分队带领之侍卫章京等。并著酌量选派。京兵声势壮盛。经阿桂带领前往。尤足以壮军势而慑人心。阿桂所带京兵一到。自可会同调度。克期竣事也。所有沿途应用车辆。著传谕刘峨、何裕城、毕沅、不动声色。饬属密行妥备。勿致临时迟误。亦不可稍涉张皇。直隶派景禄、河南派江兰陕西派图萨布、专司其事。护送出境。　　

○癸酉。谕军机大臣曰、绰克托、调派伊犁等处兵。追擒燕起。实属张皇。著传谕海禄等、即行文停止。　　

○甲戌。谕甘省逆回滋事。未能迅速剿灭。已派福康安、带领巴图鲁侍卫、章京等。前往剿办。著再派阿桂、带领侍卫、章京兵一千名。分作五起。阿桂先率领头起。由驿起程。从河南一路。行走前往。更足以壮军威而速蒇事。其随带之军机处司员。并著一体驰驿。如阿桂途次已得剿贼完结之信。即行带兵回京。　　

○又谕曰、阿桂现在出差。所有留京事务。著派庆桂暂行办理。俟阿桂回京后。即毋庸兼办。　　

○又谕、本年三月十二日。据喀什噶尔办事大臣保成等奏、喀什噶尔迤外色默尔罕地方。有前经背叛伏诛之大和卓布拉尼敦之子萨木萨克、潜遣伊亲随回人托克托素丕等。私与喀什噶尔回人默罗色帕尔、暗通信息。诱取银物一事。朕彼时以萨木萨克、窜匿远地糊口无资。状同流丐。其与喀什噶尔回人通信。不过希图诱取银物。但将接受书信之人。及萨木萨克所遣通信之托克托素丕、查拏惩治。已足示儆。乃布噜特散秩大臣阿其睦之弟额穆尔、擅将托克托素丕。私自容留。经喀什噶尔阿奇木伯克鄂斯璊。访闻举发。阿其睦不知感戴朕恩。一味偏护伊弟。恐其罹罪。又英吉沙尔之阿奇木伯克阿里木、亦曾接受萨木萨克私书。恐鄂斯璊查办。遂与阿其睦同谋陷害。指称鄂斯璊、亦曾与萨木萨克私通信息等情。先后至保成处诬告。经保成审出诬控情节。阿其睦不知愧服。又率伊子燕起、前往乌什绰克托处诬告。其时绰克托、并不妥速剖断。一味调停姑息。带领阿其睦等。前往喀什噶尔。会同保成、令阿其睦、阿里木等。与鄂斯璊赔罪和息。完事具奏。所办错谬之至。前此保成初奏此事时。朕悉心筹画。若不将阿其睦等擒治。不久必至生出事端。当即降旨、令将阿其睦等拏解来京。方为妥善。谆谆训诫。至再至三。昨保成始将阿其睦等。与阿里木、及案内有名回人。一并拏获。分起押解送京。乃绰克托闻知保成如此办理。张皇失措。竟将案内毫无关涉之阿其睦亲戚布噜特额森、阿三拜、一并拏解具奏。所办更属荒唐。因即降旨。令将布噜特额森、阿三拜释放。并传谕新授之参赞海禄、晓谕伊等与此案无涉。善为慰抚。令其照旧当差。并将绰克托革职。拏解来京。交刑部治罪矣。据绰克托奏称、此旨未到之先。额森等当差人拘拏时。情词极为恭顺。并称被阿其睦株连受累。深为怨恨。今情愿入京朝觐。且一面晓谕伊所部之布噜特等。此系阿其睦与鄂斯璊构陷。以致株连。毋得妄生疑虑。混行举动。是额森洵属布噜特中明理安分之人。前业经施恩赏给缎匹。并予升级换顶。令其仍回游牧。节经降旨海禄遵办矣。朕又将保成等所奏、拏获阿其睦之弟昆楚克、免其株连。亦降旨速行慰谕释放。此事鄂斯璊、并不因阿其睦等诬告。稍存畏忌隐饰。始终奋勉。帮同保成擒拏阿其睦。是以施恩晋封贝子。以示奖励。至保成从前扶同绰克托、释放阿其睦。固属咎无可辞。及接奉朕旨。即能将阿其睦等拏解。功过足以相抵。是以止令交部议处。以期赏功罚罪。咸归允当。至保成拏解阿其睦后。其子燕起、疑惧潜逃。彼时本不必遣人追赶。乃保成因遣去之回子伯克呼图鲁克默特等。被燕起戕害。复欲调乌什等处官兵。前往追赶。意图剿灭燕起。所办又属过当。奏到时。朕即已降旨海禄、保成等。将戕害回人家口。酌量赏恤。此事若因燕起一人逃窜。即调兵擒拏。甚属不值。讵绰克托一闻调兵信息。輙轻举妄动。檄调伊犁、乌噜木齐、乌什、各处官兵。所奏更为谬妄。已有旨令其速行停止。朕因伊等措置乖方。正在愤懑间。据喀喇沙尔办事大臣福禄奏、保成所调之土尔扈特官兵。已停止不发等语。览奏深为嘉许。大臣等受朕委任。能如福禄之筹酌得宜。随时奏闻。方为不负任使。至拏解阿其睦送京一节。诸臣多存畏葸之见。皆由未尝深悉事理。惟务姑息调停。即阿桂、伊勒图、始亦未尝不欲消弭其事。今燕起逃遁。其追赶之回子伯克。复被戕害。不但绰克托必以为因擒拏阿其睦所致。即阿桂、伊勒图、亦未必不以不听老成之言。致有此事。岂知擒拏阿其睦、以致燕起脱逃。原朕意中之事。断不讳也。此实与我皇祖定计剿灭吴三桂、出自独断者。情事无异。至追赶燕起之回子伯克被伤。亦因燕起情急拒捕。不过欲远遁偷生。况伊逃遁后。布噜特人众。并无随往同逃。其情势穷蹙。已可想见。从前布噜特之多连、来喀什噶尔报信时。伊之属下布噜特疑惧。将欲迁徙。多连闻信。即往追唤回。兹何必为拏一无关紧要之燕。起、张皇发兵。致令布噜特人众惊疑乎。顷接保成奏、审讯阿其睦亲属、及跟随人等供称。阿其睦、早已向其子弟商议。至八月马肥时。再寻事端等语。其明验也。此岂保成豫窥朕旨。捏造此语乎。内外大臣等。试详思办理阿其睦之事。若如绰克托等之欲消弭不办。势必转将鄂斯璊治罪。或阿其睦之心乃释疑。然尚未能保其始终无事。天下有如此是非颠倒办理者乎。即阿桂、伊勒图、亦始思消弭其事者。所奏虽属因公。特所见浅近。未尝深思全局耳。然朕亦不罪伊等。盖为国家大臣。遇事筹度机宜。据实陈奏。原朕所喜也。然使不将阿其睦等速拏解京。至八月间伊举事时。喀什噶尔地方。必生一事。难于收拾矣。著将保成等所奏、审讯阿其睦等亲。属跟随等供词。译汉通行晓谕。朕总揽万几。无事不悉心筹画。务合机宜。恐内外大臣。不能周悉此事原委。以朕为好兴事。朕老矣。欲无事之不暇。戒得在念。何必复兴事自取其劳。然事在不得不办。朕亦不敢耽逸畏劳。而不尽心办理也。特将始终办理情形。详晰通谕中外知之。　　

○谕军机大臣等、贼人现在鹿鹿山扎营。刚塔等、仍止在对面拏营。又不筹及堵截围攻之法。是复纵令贼人得有去路。现已派阿桂、福康安、带同侍卫章京等。并京兵一千名。前往督剿。伍岱等此时。虽不能奋勇杀贼。当此兵力厚集之时。自当分拨将领。四面堵围。防其又从后路窜逸。俟阿桂等到时。再行会合歼擒。再据伍岱等奏、拏获活贼一名。讯据供称、现有贼人眷口数千。俱在石峰堡居住。又商议将石峰堡家眷。接往伏羌、秦州一带等语。贼匪家眷。既有数千口由石峰堡前往伏羌、秦州。伊等此时。何不派兵分路前赴该处。截住贼人。并将贼犯家属。尽数擒斩。勿使又得与贼人会聚。岂伊等不能歼除贼众。而于贼人留下之老幼眷属。尚不能派兵截杀。必待朕于数千里外。一一为之指示耶。著伍岱等。即遵旨于永安、八十五、玉桂等数员内。酌派一员。迅速带兵前往剿办。勿使一名漏网。至贼匪既攻破通渭。城内居民。自必被其扰害。现在作何安抚。库项钱粮。被贼抢去者若干。其放走监犯。有自行投回者。著福康安详晰查明具奏。典史温模、闻城破自缢。殁于王事。尚属可悯。应予议恤。其训导因跳楼跌伤。情尚可矜。至知县王慺、因畏死先行逃匿。不能督率兵民。在城防护。以致失事。并著阿桂、福康安。到彼会同查明。据实参奏。　　

○又谕、据陈步瀛奏称、西安副都统明善、带兵由静宁前往石峰堡进剿。十二日抵高庙山击贼。中矛伤阵亡。前据伍岱等奏称。傅玉拏获贼匪。讯据供称、贼人想将官兵诱至石峰堡内。里外夹攻。今明善竟于石峰堡被害。自系该副都统、未悉彼处地势。以致误中贼人之计。殊堪悯恻。其所带官兵内。恐亦有受伤阵亡者。著阿桂、福康安、到彼后查明具奏一体优恤。至贼人既如此鸱张。而彼处又无有主见能办事之人。福康安、不可不兼程星赴该处筹办。即阿桂亦当即日带领京兵。分起前往。以壮军势而慑人心。所有带领之侍卫章京等。即著阿桂、一面挑带派往。一面奏闻。再据陈步瀛奏称、高庙山距静宁。隆德、平凉等处。仅八九十里、至百余里不等。该州县兵力无多。恐贼人乘虚来犯。已飞札固原副将张拱、酌调兵五百名。分拨隆德等处防护。并星赴静宁州。收集明善所带余兵。严防要隘。以遏贼锋等语。所办甚好。该处兵力既单。贼人乘势抢夺。断不可不防。该臬司所办。尚属能事。自当如此严密堵御。勿使贼人再行乘间奔窜。　　

○又谕、现令阿桂前往甘肃。会同福康安、办理剿贼事宜。所有福康安佩带之钦差大臣关防。即可令阿桂作为将军印信。福康安、海兰蔡、伍岱等。并为参赞大臣。协同经画。至届期进剿时。贼匪内有应诛戮者。即行诛戮。若俘获贼匪要犯。酌拣数名。派委干练官兵护送。迅速解赴热河。务饬该解员等。沿途小心防护。毋稍疎纵。并于起解时。飞咨所过省分督抚。严饬地方文武员弁。按站派兵。协同护解。　　

○河南巡抚何裕城覆奏、彰、卫、怀、三府。自初一至初十日。尚未得透雨。农田望泽甚殷。得旨、知道了。想十一日之雨。或沾足矣。亟望喜音之至。　　

○予故湖广提督马彪、祭葬如例。谥勤襄。　　

○乙亥。谕曰、李侍尧等奏、贼回滋扰通渭县城。随经派往剿捕之都司福德保、代什衣等。奋力击杀。回匪即出城外。当经查明知县王慺、在后园中仓房内藏匿。训导刘德跳楼右腿跌伤。典史温模自缢等语。王慺当逆回滋扰。自当率领民夫上城。严密防守。即或力有不支。亦当骂贼而死。为国捐躯。凡殁于王事者。国家自有议恤之典。乃该令当贼匪攻城。不能率众防护。竟自向仓房藏匿。幸免偷生。实属无。耻况典史微员。尚知身殉。应有恤典。训导亦跳楼跌伤。王慺系该县知县。乃竟训导典史之不若。国家安用此等县令为耶。王慺、著革职。拏交刑部。照例治罪。其典史温模、并著交部议恤。　　

○谕军机大臣曰、闵鹗元奏、兴武卫旗丁姚恒漕船。于四月二十七日被盗。约六七人。执有火把刀仗。劫去银一千一百两。及衣服等物。并划伤事主之妾。各盗行劫粮船。何以知此船独有银两。且缠头涂脸。显有熟识之人在内。现在饬属实力跟拏。并飞咨邻近各省。一体密拏等语。此案本日据李奉翰、毓奇奏称、桃源县捕役。盘获江淮卫二帮粮船水手王相、供出黄永得向伊告知。目击水手阎四。从腰内取出元丝银五十两。愿送黄永得二十两。黄永得不受。随将黄永得缉获到案。供亦相同。并据黄永得供。在仰化集见孙四、刘同、夏麻子、置买绸被等物。刘同、孙四、现在脱逃。已起获小刀二把绳鞭一条等语。是此案行劫盗犯。业经露有端倪。该犯等在粮船充当水手。輙敢起意纠合多人。持械行劫。实属大干法纪。今既查有纵迹。不难从此根究。购线严拏。著传谕闵鹗元、即速饬属严密访拏。并移咨邻省。一体查访。务将逸犯阎四、孙四、刘同、夏麻子等。全行拏获。从重定拟。毋致有一名漏网。将此传谕萨载、闵鹗元、并谕令李奉翰、毓奇知之。　　

○刑部等衙门议、蔡宁因争塘水。扎毙小功服侄蔡周、事在恩赦以前。流罪应减杖徒。得旨此案蔡宁扎伤小功服侄蔡周、伊子蔡典、扎伤小功服兄蔡仁、父子同时致死蔡周兄弟二命。刑部将蔡典、照律拟以斩决。蔡宁一犯。则依殴死小功堂侄律。拟以杖流。因在本年恩旨以前。减等杖徒。固属照律办理。但蔡宁父子以一人抵人弟兄二命。因系尊长殴死卑幼律。拟免死杖流。已从宽减。若复再予减等。未为情法之平蔡典。著即处斩蔡宁、仍著杖一百流三千里。照律的决余依议。　　

○钦差大学士公阿桂奏、明亮春宁。向于行阵勇往。现在监禁恳恩释放。随往军营效力。再满兵一千名。请派领队大臣约束。得旨、领队大臣。著派舒亮去。明亮、春宁。著赏给蓝翎侍卫。随往打仗。效力赎罪。　　

○丙子。谕军机大臣等、前已有旨谕保宁。选派四川屯练番兵一千名。带领赴甘协剿。今据傅玉等奏。请调取屯练番兵二千名。兵势愈盛。则剿捕愈为得力。著保宁即遵照办理。其原派之一千名。保宁即带领穆塔尔等。星即起程赴甘。其续调之一千名。著酌派干练副将。统领前往。　　

○又谕、前据陈步瀛奏。星赴静宁州。收集明善所带余兵。严防要隘。以遏贼锋。该臬司所办。尚属能事。但伊究系书生。未娴军旅。且此项兵丁。既经失利之后。则其气已馁。未必即能堵住贼人。著再传谕伍岱等。务须迅速派兵。分堵要路。加意严防。并宜收集余兵。申明纪律。以作士气。　　

○丁丑。孝恭仁皇后忌辰。遣官祭景陵。　　

○谕、据李侍尧奏、署安定县典史费元灯、因委赴官川。密访贼踪。至马家堡遇贼被害。所带衙役吴朝凤、刘剀、亦受伤身死等语。该典史遇贼捐躯。殊为可悯。著交部照阵亡例。给予恤典。至衙役吴朝凤等。同时被害。并著李侍尧查明。从优赏恤。该部知道。寻议、典史费元灯、照例加赠主簿衔。荫一子入监读书。并给祭葬银一百两。从之。　　

○谕军机大臣等、昨因贼人藏匿鹿鹿山。防其复翻山逃逸。已有旨传谕伍岱。李侍尧。于贼营前后。分兵亲往围堵。本日据毕沅奏、兴汉镇总兵三德、所带之兵一千名。业经刚塔、调赴秦州堵御等语。该镇此时自已到彼。防遏贼人后路。是该处已有三德所领弁兵策应。而伍岱等之现住营盘。在鹿鹿山、石峰堡之间。密迩贼人正关紧要。著传谕伍岱等。如兵力实不能分。伍岱竟可不必遵前旨、分兵围绕贼人后路。但当于现在扎营处所。倍加小心防御。不可致贼人仍由旧路。窜回靖远西巩一带并当设法派兵。分堵石峰堡贼人要路。以断其互相联络之势。勿令贼人绕出官军之后。或至猝不及备为要。至军营内。现有伍岱暂行总理一切。而带兵之副都统提、镇大员亦不乏人传玉年老。在彼无益且敷伦泰现赴汧阳。陇州一带。西安省城。止有毕沅一人。著传谕该将军、即将所带之西安满汉官兵。交与伍岱永安管辖。伊遵照前旨。一面奏闻。一面速行起程。回至西安镇守。再本日据李侍尧奏。于安定道旁。拏获道士徐璠成、据供、乃系贼营遣来勾结新教之贼。徐璠成。既系贼营遣至安定。经李侍尧盘获。何以不将贼营现在详细情形。向其严鞫。况贼人既令匪徒改装。潜出勾结。则其所遣者。自不止一人。亦必不止安定一处。李侍尧、尤应逐一研讯。飞咨各处。严密拘拏。亦可以断贼党羽勾结。且此数贼问明后。何不即行正法。又贼首田五歼毙后。祇留余党马胡子、李胡子二人。其被勾结入夥者。又有杨填四、张阿浑等此时贼营内。究系谁为总领头目。何以李侍尧、均不向徐璠成讯明具奏。此事始终贻误。总由李侍尧、不早至军前调度所致。今于此等审讯贼匪事件。尚复疎略若此。岂竟张皇失措。至于此极耶。至刚塔纵令贼人窜逸。以致到处。聚集滋事。肆行无忌。该提督此时尚有何面目。靦然身列戎行。至伊所奏拏获兵丁马如林、马如海、俱系新教回匪。既系新教即当正法何必解交地方官。行军之事。岂可拘例若是乎。又据李侍尧奏称、现在马营之贼。与石峰堡之贼。互为联络等语。贼人各聚一山。彼此何由联络。必系暗中差遣匪徒。往来通信。始得互相勾结。若官兵果能昼夜严密巡逻。并于要隘堵截盘诘。将此等送信之人。立时拏获正法。则贼信既断。贼势自孤岂李侍尧等不能带兵进攻。剿灭贼众。而于一二来往送信贼匪。尚不能设法邀截耶。将此传谕伍岱等。并阿桂、福康安知之。　　

○又谕曰、毕沅等奏、接据刚塔札称、拏获贼匪吴金。讯供、贼众即欲抢夺伏羌、秦州一带。现已札知兴汉镇总兵三德。带兵前往秦州堵截。因思汧陇一带。为陕西门户。现将挑备军标存营兵五百名。交敷伦泰带领前往。相机堵御等语。所办甚好。贼匪既有抢夺伏羌、秦州之语。该处必须大员带兵迎截。现在伍岱等。在鹿鹿山扎营堵剿。兵势似单。未便再分。三德到彼。正可断贼人南窜之路。并须将该处已入新教回匪。详晰查明。概予骈诛。不可稍事姑息。至汧陇一带。为东来入陕门户。最关紧要。若贼人由此路窜入。该处山路丛杂。恐其又有煽动勾结之事。著传谕敷伦泰、即带领官兵。将该处通甘隘口。严行堵截。并随时侦察奸细。勿使两省回匪。暗相联络。其所带西安兵丁五百名。不敷防守。已据毕沅奏、飞调兴汉兵五百名。迅速前赴陇州。兴汉距陇州不远。此项兵丁。想已到齐。敷伦泰即当上紧派拨。令其协同西安兵丁。并力防御。使陕甘交界处所。毋有疎虞。方为妥善。敷伦泰既在汧龙防守。不必再行赴甘。将此并谕毕沅知之。　　

○予故和硕郑亲王积哈纳、祭葬如例。谥曰恭。　　

○以故镇国将军弘富子永浡、镇国将军永瑍子绵僧、照例袭辅国将军。奉恩将军永?。子绵瓞、奉恩将军讷穆谨子萨宾图、袭职。　　

○旌表守正捐躯安徽蒙城县民张成妻任氏。　　

○戊寅。谕、拏问布噜特散秩大臣阿其睦等一事。原因伊弟额穆尔、与萨木萨克潜通。阿其睦如将额穆尔縳献。朕必加恩。将伊等之罪宽宥。乃袒护其弟。遂与阿里木、诬控鄂斯璊亦与萨木萨克潜通。既经审虚。阿其睦尚无悔心。合谋远遁。是以将伊拏问。伊子燕起、旋亦畏罪脱逃。喀什噶尔大臣等奏请、调兵数万追拏。及助力之布噜特等。尽行剿除。所办未免太过。布噜特等投诚以来。沐恩已久。为燕起一人。剿除各属。朕心深为不忍。即令停止调兵。至额德格讷部落之布噜特比叶尔铁拜、与其兄阿尔体拜、派兵追拏燕起。朕深为嘉悦。已奖赏缎匹。果能拏获。自当加恩。即或不能。亦不加罪。若不通行晓谕。则各属布噜特。何由知朕矜恤至意。著传谕海禄、保成、将此旨用布噜特字书写。传集布噜特比等。令其普为晓示边卡内外各鄂拓克所属之布噜特等。不必畏惧。安常守分。以期永沐朕恩。　　

○己卯。谕、甘省逆回滋事。军行粮饷。甚关紧要。原任陕西按察使浦霖、现在来京候补。该员曾在金川办理军需。尚为熟练。著即驰驿。速赴甘肃。帮办军需事务。毋庸至热河请训。　　

○谕军机大臣等、据兰第锡奏、运河水势一摺。内称二进头帮粮船。已过韩庄。湖水收蓄挹注。足资催送。且可豫筹来年接运之用。现在起程赴豫防工等语。是运河水势。业已充足。粮艘趱运。自可无虑浅阻。本日又据何裕城奏、安阳、河内、二县。均已连得透雨。现在民田。无需灌溉。应将高平闸、并九道堰等处民间闸渠。概行封闭。使洹丹之水。全数济运等语。所奏与兰第锡奏报情形不同。豫省上游各泉源。随时疏闭。原为运道农田。均资挹注。自不可稍分畛域。致农漕或有偏枯。今已据兰第锡奏、运河水势充裕。且可留为将来接运之用。是运河已无必需上源接济之处。本年豫省雨泽较稀。自应多为蓄水。以济农田。现在兰第锡已起程赴豫。著传谕何裕城、即与当面酌商。将高平闸、及九道堰等处。概行开放。使该处农田。得资灌溉于民生更有裨益。又据另摺奏、彰、卫、等属被旱之内黄、封邱汲县。获嘉等县禀报。得雨四寸、二寸、一寸不等。其新乡。陈留二县。得雨不成分寸等语。该处农田。望泽较殷。今所得之雨。究未深透。且有仅得一寸、及不成分寸者。于农田赶种秋粮。不无妨碍。著传谕何裕城、体察情形。不必俟其成灾。即行量加抚恤。其有应行酌给耔种口粮者。一面奏闻。一面办理。毋使歉薄之区。稍有失所。将此由五百里传谕知之。速行放水。以济民田之用。　　

○以降调山西布政使汪新、为湖南按察使。　　

○调甘肃西宁镇总兵兴奎。为甘肃河州镇总兵。　　

○庚辰谕、从前甘省苏四十三、因新旧争教。地方官办理不善。致酿事端。小丑跳梁。立时扑灭。节经降旨李侍尧、将通省新教回民。当不动声色。密行查办。断绝根株。以靖边疆而安良善旧教之回民。是查办新教。乃李侍尧分内专责。经数年间。该督祇查拏一二人。奏明办理。乃为时无几。复有固原所属小山回民田五等。聚众谋逆之事。攻城掠堡。伤害官兵。因令李侍尧、查明贼人起事根由。据奏。靖远城内回民。勾通内应一节。本年三月十五日。众新教回人。齐集礼拜寺。将田五纠众谋逆情节告知。约令临期内应等语。是贼人多系新教。久蓄逆谋。公然于县城内齐集纠约。李侍尧安坐省城。毫无闻见。则从前之查拏一二回匪。不过藉以塞责。而其并不实心查办。已属显然。迨贼首田五就毙。余党窜入马家堡。刚塔等带兵追赶。李侍尧惟知株守靖远。藉称审办贼犯家属。而于一切攻剿机宜。竟视为非伊总督本分内应办之事。祇委之提督。以致军营统摄无人。贼匪乘间翻山而逸。经朕再四训饬。李侍尧始行移驻安定。仍与刚塔等军营。相距遥远。彼此信息。祇凭文札往来。从来行军之道。有如此之玩延懦怯者乎。且各处从逆贼匪。一经拏获。即当审明立时正法。乃据奏盐茶、靖远、安定地方。尚有现审未办之犯。此等为逆回匪。有何疑难耽搁。李侍尧无非藉以迁延观望。远避贼锋。巧为卸过地步。是其避重就轻。豫存文饰之见岂能逃朕洞鉴。真所谓欲盖弥彰也。此事李侍尧、既玩愒于平时。又畏葸于临事。遂使贼势蔓延猖獗。到处勾通。李侍尧之罪。实无可逭。李侍尧、著革职。暂留甘省。带罪效力。办理军需事务。俟剿灭事竣。再降谕旨。其陕甘总督员缺。著福康安补授。福康安到甘时。再行传旨。接印任事。至刚塔于贼匪窜入马家堡时。并不堵截后路、纵贼潜逃。复札会总督。辗转耽延。迨贼远扬。始带兵尾追。以致贼人四出勾结。日益滋蔓。扰害地方。且于贼人攻破通渭县城、及在石峰堡肆行纷扰之处。毫无策应。失机偾事。其罪更无可逭。刚塔、著革职拏问。解交刑部治罪。其固原提督员缺。著哈当阿补授。现在河州有防范事宜。哈当阿不宜即离该处。其未到任之前。著伍岱署理固原提督印务。现在各处官兵厚集。阿桂、福康安、先后到彼。相机攻剿。谅此穷窜么＜麻骨＞。自无难即时殄灭。所有李侍尧、刚塔、办理此事。始终贻误缘由。及朕批阅李侍尧原摺。著一并发钞。通谕中外知之。　　

○谕军机大臣等、前以伍岱等奏、贼人藏匿鹿鹿山。官军仍对贼扎营。朕恐贼复翻山逃遁。并虑石峰堡之贼。绕出官军之后滋扰。屡有旨训谕伍岱等。当加意防范。今思军营现在兵力。已不为少。伍岱等何不分遣游兵。于贼人出入要隘。四路分投侦探。既可以得贼营实在情形。并可以断贼勾结匪徒。接济粮食之路。正在降旨饬谕间。复据伍岱等续行奏称、十七日据派往探路弁兵报称。有贼千余名。从鹿鹿山后绕出。离鹿鹿山七十里之乌家坪扎营。该处离伏羌一百余里。想系勾引伏羌回匪滋扰等语。贼人狡诈多端。于山前牵缀官军。潜分贼党。从山后赴伏羌滋扰。果不出朕之所料。该处领兵各大员。所司何事。竟不及早筹画。分兵堵御。以致贼匪又从山后逸出。始行尾追。军营现在官兵。已有数千。且该督等所调之宁夏、阿拉善等处兵丁。此时自已陆续到营。是该处兵力。不为不多。并非不敷剿贼之用。总由伍岱系客官。不能作主。而李侍尧、刚塔等。失志张皇。毫无筹办。以致节次俱落贼人之后。思之实深愤懑。岂每事皆候朕于数千里外。为伊等一一指画耶。此时伍岱等。务当于要隘处所。严密防堵。或绕出乌家坪之前。以截贼人去路。勿使又得乘间远扬。四出滋扰。看来该处官兵。已敷剿贼。惟无人调度。未免气馁。福康安接到此旨。务宜加紧昼夜趱行。到彼督办。福康安早到一日。庶办贼事宜。早得一日之益也。本日又据李侍尧、因接奉节次饬询谕旨。逐款覆奏。所奏总不成事体。如所称本年正月内。田五至靖远哈得成、哈彦家。商同谋逆。令其转约新教。勾通内应。哈得成于三月十五日。趁众新教回人、齐集礼拜寺时。将田五纠从谋逆情节告知。是何言耶。从前苏四十三殄灭后。即责成李侍尧、断除新教。今哈得成等。竟公然于礼拜寺。齐集众新教回人。告知田五纠从谋逆情节。是该犯等倡教蓄谋。已非一日。聚集又非一人。李侍尧身任封圻。平日何以竟毫无觉察。以致养痈贻患。又据奏称、前岁苏四十三案内。奉有谕旨。如有已归新教、而仍自认为旧教者。是尚知畏罪。亦只可因其避就。量予生路。讵伊等怙恶不悛。改称旧教。仍从新教。所奏更属支离。贼人胆敢于礼拜寺。纠众同谋。是其逆形已露。必非仓猝勾合之事。且较苏四十三为甚。该督何得强以前词藉口。欲为卸罪地步。又据奏称、盐茶、靖远、安定、办过贼匪。统有四百余名。尚有现审未办者。不得不暂留审办。未暇即赴军营。此等从逆之贼。问明即行正法。有何疑难不决。即或须暂留审办。数日尚可。何至十日半月之久。此不过该督心存畏怯。借此迁延。以为不往军前之计耳。近来见朕催往军前。知其过而强为之辞。欲谁欺耶。此事始终贻误。皆由李侍尧、平时惟安坐衙署。全不知督率地方文武员弁。稽查回匪。以致新教蔓延。及贼已滋事。又不亲身前往军营。会筹剿捕。反借审讯贼犯家属为由。于靖远、安定等县。逗留驻劄。致领兵各员。不相上下。互为推诿。群怀观望。使贼得乘间四出。勾结滋蔓。经朕降旨饬询。该督覆奏摺内。尚一味避重就轻。意图卸罪。试思朕前。岂可以文词支饰耶。除已将该督误事缘由、明降谕旨外并著将本日李侍尧奏到之摺。录交阿桂、福康安阅看。俾共知此事贻误原委。再据李侍尧奏称、贼犯田重交。供出靖远内应回匪姓名。维时天已傍晚。有候补吏目朱尔汉、因人众未敢声张。暗带兵役。将各犯诓出。按名擒拏等语。朱尔汉以吏目微员。能将内应贼犯。用计妥速按名密拏。甚属可嘉。何以李侍尧、前在靖远。竟未奏及。事定后。阿桂、福康安、即将该吏目出力之处。声明送部引见。此时若有知县缺出。即可委署。至策布坦于接刚塔咨后。已带兵星赴静宁。即在该处协同防剿。毋庸更赴陇州也。　　

○又谕、甘省贼匪跳梁。不法已极。必须多派京兵前往。方可一鼓歼除。著传谕复兴、会同庆桂、将京城火器、健锐营兵丁。再行添派一千。亦照阿桂所办成规。分为五队。俟阿桂第五起兵丁起程后。复兴、即授为参赞大臣。带领头起兵丁起程。所余四起。派随围护军统领善德、授为领队大臣。即赴京城。带领前往。其应派侍卫章京。著复兴于素所熟习人员内。酌量带往。每队隔日启行。所有派出官兵应得之项。即著照例办给。　　

○旌表守正捐躯直隶临城县民米可达妻陈氏。河南仪封县民孔怀妻杨氏。陕州民郭九丹妻张氏。　　

○辛已。谕、据喀什噶尔办事大臣保成等奏称、额德格讷部落布噜特叶尔铁拜、遵檄与伊兄阿尔体拜、伊弟沙米尔扎。并保成等所遣六品阿奇木伯克沙巴克等。率领布噜特骑兵三千余人。奋勇追捕。擒获燕起。与额穆尔之子和卓木雅尔等男妇子女。并将随同燕起之布噜特党与。全行擒获等语。此事朕早已料及。从前布噜特散秩大臣阿其睦被拏之后。其子燕起、闻信逃窜。本系无关紧要。且知其断不能生事。是以谕令无须张皇调兵。自可从容就获。业经明发谕旨矣。今额德格讷部落布噜特叶尔铁拜、感戴朕恩。遵奉喀什噶尔大臣等劄谕。与伊兄弟。率领骑兵三千。会同保成等所遣之阿奇木伯克沙巴克、奋勇将燕起等擒获。实属妥速。远部之布噜特。能如此抒诚宣力。甚属可嘉。朕深为欣悦。叶尔铁拜、著加恩赏给二品顶带。授为散秩大臣衔。并赏戴花翎。伊兄阿尔体拜伊弟沙米尔扎。俱著赏给三品顶带。亦赏戴花翎仍交保成等。于库贮银内。赏给叶尔铁拜。大元宝五阿尔体拜、沙米尔扎赏给大元宝四。另将大元宝二十。交与叶尔铁拜。分赏擒获燕起出力之众布噜特等。以示奖励。其拏获之燕起并额穆尔之子和卓木雅尔等要犯数名。及阿其睦、额穆尔等亲属。解到喀什噶尔时。即行分起。拣派才干侍卫官兵。陆续防护解送。仍由三眼井取路。于沿边一带。驰驿迅速解热河。其余燕起之妻拏。暨随同燕起逃窜之布噜特党与。并查获阿其睦等游牧处所牲畜。及现在俘获之器用等项。俱著全行赏给叶尔铁拜、至派出追捕燕起之六品阿奇木伯克沙巴克、此次甚属出力可嘉。著加恩交保成等。赏给大缎四匹。仍遇有应升大伯克缺出。即行请旨升授。以示奖励。又缉捕燕起、带兵堵御要隘防守之充巴噶什部落博什辉、又与沙巴克率兵围捕燕起、充巴噶什部落之布噜特华特、暨额德格讷部落阿哈拉克齐雅科蒲、穆拉特、格岱等。均属出力报效。俱著交与保成等查明。照伊等原品。加升一级。更换顶带。各赏一大元宝。以示奖励。此次叶尔铁拜等。感戴朕恩。抒诚宣力。朕加恩分别赏赉之处。著保成等。通行晓谕众布噜特。咸使闻知。至保成等。前因燕起逃窜一案。所办冒昧。曾经降旨。令军机大臣会同该部。严察。议奏。今将燕起、及伊亲属、一并拏获办理。颇属妥善。功过尚足相抵。保成、达福、俱著从宽免其议处。此次鄂斯璊帮同办理。始终出力。保成、鄂斯璊。著赏给御用大荷包各一对。小荷包各二对。著将此旨、及保成等奏摺发钞。传与阿桂、福康安、伊勒图海禄等。阅看。并将此通谕中外知之。　　

○又谕曰、庆桂。著调补兵部尚书。其工部尚书员缺。著复兴调补。复兴。现在出差。所有工部尚书事务。仍著庆桂兼署。阿扬阿、著补授都察院左都御史。其未到任以前。著德保兼署。穆精阿、著转补刑部左侍郎。其右侍郎员缺。即著塔琦补授。　　

○又谕曰、复兴现在出差。所有理藩院事务。著伍弥泰署理。　　

○又谕曰、复兴出差。所有健锐营事务。著怡亲王永琅署理。现今所有优等官兵。皆派往军营。该营兵丁等之操演训练。尚非紧要。而严加约束。甚为急务。永琅并无兼理职任。常有余暇。宜不时亲往该营。董率章京。加意严束兵丁。勿令滋生事端。慎毋苟且塞责。永琅亦不必前来谢恩。　　

○又谕曰、福康安所遗正黄旗领侍卫内大臣员缺。著諴郡王弘畅调补。弘畅所遗正白旗领侍卫内大臣员缺。著伊勒图补授。伊勒图现在伊犁将军任所。著阿克栋阿署理。　　

○谕军机大臣等、据李绶奏考试情形一摺。称考试瑞州府属。查出年貌不符之文童李九皋、熊珍聘、胡煌、胡经吉、四名。夹带武论之武生黄元贵一名。武童龚焕彩一名。考试临江府属时。查出年貌不符之文童李廷弼、蒋维新、二名。考试袁州府属时。查出年貌不符之文童袁震、周光典、孙昂、邹元亨、李定衡、方学富、六名。又查出冒名混入之广东人李文耀、崇仁县生员吴元抡、二名。覆试卷与正考卷文理不符之文童章廷筠一名。考试吉安府属时。查出年貌不符之文童王庭植、罗文锦、萧进、罗鲁堂、彭腾、袁炜、彭作霖、七名。夹带诗稿之生员王朝仪一名。枪手二名。考试南昌府属时。查出年貌不符之文童徐曰遴、邹钟岳、二名。当交各该府严审。并咨督抚照例办理等语。李绶到任。甫及半年。仅考过五府。而拏获生童枪冒等弊。前后已有十案。岂此等情弊。李绶到任后始有耶。该省士子遇考舞弊。已成习惯。前任学政胡高望、在任三年。按历各府岁科两次。查阅所奏考试情形之摺。前后虽有数次。而摺内俱称生童遵守场规。尚无枪冒代倩情弊等语。胡高望身为学政。乃于士习文风。毫无整顿。每考一处。竟视为照例办理之事。全不留心觉察。胡高望、著明白回奏。至郝硕系该省巡抚。于各府士风。尤宜随时整饬。乃竟诿为学政专责。毫不加意体察。并著明白回奏。将此各传谕知之。李绶摺。均著钞寄阅看。　　

○又谕、据都察院衙门奏、有江西南昌府武宁县民徐珣、赴京呈控县书张澄清等。侵欺仓谷。事后弥补。经伊父徐忠孝、在各衙门控告。反将伊父照诬告治罪。又银匠邱璧田等。违例重徵。伊父曾在府三次呈控。并不提审。二案虚实。均应查究等语。兹据萨载奏称、前赴江西查阅营伍。而伊星阿此时亦当到任。如萨载尚在该省。即著会同伊星阿、提集案卷。秉公审讯。定拟具奏。如该督业经起程。不必复回江西。此案即专交伊星阿审办。其赴京呈控之徐珣、著都察院堂官。照例交部。解往该省质讯。将此传谕萨载等。并谕都察院堂官知之。所有原摺。及徐珣呈词钞案。俱著发交萨载等阅看。　　

○又谕、据毕沅奏、现已飞咨李世杰、调川北镇兵二千名。前来凤翔。并飞咨农起、调山西兵二千名。来至西安。听候调遣。所办甚是。此时贼匪蔓延。必得重兵办理。方能速就殄灭。而堵塞后路。尤关紧要现已续派京兵一千名。令复兴带领前往。著传谕李世杰、即于附近陕省之川北镇各营内。挑选精兵二千名。令川北镇总兵高禄、带领分起行走。由云栈一带。速赴凤陇。会同西安副都统敷伦泰、在汧陇一带。弹压防堵。兼策应三德后路。其所调之山西兵丁。并著传谕农起于附近陕省各镇协标属。挑选兵二千名。令太原镇总兵福敏泰、带领分起行走。速赴西安。听候毕沅调拨。　　

○以户部左侍郎福长安、为銮仪卫掌卫事大臣。　　

○以兵部尚书庆桂、为正蓝旗满洲都统。　　

○壬午。谕、昨据署镶白旗满洲都统克勤郡王雅朗阿等奏称。该旗记名以知县用之工部笔帖式明住、前经吏部以该员有无亲老、能否久于外任之处。咨查该旗。时值明住患病。该领催询之伊兄明兴、据称伊母现年八十一岁。明住不能久任外省。该领催即呈明该参佐领。咨覆吏部去后。嗣明住病愈。复在雅朗阿处呈称、伊母虽系年老。身体尚属康健。可以随任。情愿外用。雅朗阿、即据呈准其仍以外用、咨行吏部。并请将参佐领。交部察议。领催责革等语。所办甚属错谬。夫求忠臣必于孝子之门。明住之母。年既八十有余。该员自应在京当差。以便朝夕侍养。况现据伊兄明兴、告知该旗。伊弟不能久于外任。则其母之衰迈可知。乃明住犹称可以随任者。其意不过贪图外任。多得廉俸耳。设使明住选授远省。以八十一岁之老母。迎赴任所。衰年跋涉。岂无意外之虞。若明住仅携其妻孥赴任。转留其母在家。不得侍奉。于心又何以自安。县令为亲民之官。一经除授。即当教民以孝悌之义。似此忘亲贪禄。又安能训迪斯民耶。至都统为统辖一旗大员。平日应以忠孝训励旗人。雅朗阿等如果明晓大义。当明住具呈时。即应将该员严行训饬批驳。何得复为据呈咨部。且伊等之意。尚以明住、为该旗参佐领等所屈抑。奏请将参佐领等察议。领。催责革。有是理乎。朕以孝治天下。近因提督李国梁之父、年逾九十。曾往湖南任所一次。缘该处炎热。水土潮湿。仍回直隶原籍。朕体恤伊父年迈。特将李国梁调任直隶。以遂其就养之私。又副都统敷伦泰之父母。俱已年老。皆在西安。先因新疆地方紧急需人。不得不令敷伦泰前往。旋以该处业经事竣。即将伊调任西安。使得就近侍养。朕于大小臣工。欲其尽力宣猷。必令其克供子职。是以无不曲加体恤。至于出征行阵。原不在此例者。记云。战阵无勇。非孝也。盖以勤劳王事。即所以显扬父母。不得以私情而废公义。若寻常服官。凡身为人子者。岂可贪恋禄位。而不一动桑榆之念耶明住、停其十年升转。永不许保送知县。以示惩儆。嗣后各旗文武官员。如有父母年至七十五岁以上者。均不准保送外任。庶旗员共知禄餋承欢。克敦内行。亦移孝作忠之一道也。雅朗阿、诺穆亲、将明住咨部、仍以外用之处。实属糊涂不晓事理。著将伊等申饬。交部议处。其参佐领。毋庸交部察议。领催令照旧当差。此事于我满洲风俗人品。大有关系。为此明白宣谕中外知之。　　

○谕军机大臣曰、阿桂奏、查办新旧教回民。必须分晰明确。但回民有一家祖孙父子兄弟。各从新旧两教者。一时骤难区别。若概予骈诛。恐人人自危。不免闻风疑惧。惟有于现在逆回剿除净尽后。即将贼匪所经过、及煽诱之处。实力搜缉。有形迹可疑者。多加殄戮。此外各州县。惟责成该督。饬属善为化导。缓图消除之法等语。自应如此办理。朕用福康安之意。即为此也。已于摺内批示。阿桂到甘省时。各路所调官兵。陆续齐集。军势已盛。贼匪自当速就扑灭。阿桂于剿除净尽后。所有安定、会宁、通渭、及官川、盐茶厅、各处。凡贼匪经过煽诱地方。务宜会同福康安、派员详细访缉。实力搜捕。遇有形迹可疑之人。歼戮务净。勿使匪徒得有一人漏网。此外各州县回民。竟宜严饬地方官。多方晓谕。善为开导。仍当随时周密防范。缓图消灭。所谓为之以渐也阿桂、福康安等。当详悉熟筹妥协。密为办理。不可洩漏。又前据李侍尧等奏、正月内。田五至靖远掌教哈得成、头人哈彦家。商同谋逆。哈得成于三月十五日。趁众新教回人齐集礼拜寺。将田五纠从谋逆情节告知。勾令临期内应等语。前此阿桂等。于苏四十三剿灭后。办理善后事宜。已奏将新教所建之礼拜寺。尽行拆毁。何以此次新教回匪。又得齐集礼拜寺。潜为勾结。是否系李侍尧因循不办。将旧有新教所建之礼拜寺。未经饬属毁去。抑系新教回匪。于拆毁后。又私行建盖。而李侍尧及地方官等。竟漫不经心。毫无觉察。并著阿桂、福康安、查明。据实覆奏。将此由六百里加紧、密行传谕知之。阿桂摺。并著钞寄福康安阅看。　　

○以工部右侍郎伊龄阿、为正蓝旗蒙古副都统。调正蓝旗蒙古副都统伍岱、为正红旗满洲副都统。　　

○癸未。谕、前因郝硕于江南行在陛见。询以地方事务。奏对茫然。不中肯綮。曾降旨申饬。又闻伊在巡抚任内。操守平常。令萨载于赴江西查阅营伍之便。访查据实具奏。兹据萨载奏到、查得郝硕、声名甚属平常。性情猜忌。竟有勒派属员之事。现据藩司冯应榴等说出。郝硕前因进京陛见。短少盘费。又因应交海塘公项。屡次向各司、道、及各府、州、县等。勒派银各一千余两、至数百两不等。其各府、州、县、所送银两。先后交南昌府知府汤萼棠黄良栋、南昌县知县龚珠、富森布、同知郑邦柱、徐联奎、李洗心等收存。随时取用等语。郝硕受朕厚恩。擢任巡抚。理应实心任事。洁己奉公。乃于地方事务。置若罔闻。輙藉进京盘费。海塘交项。屡向属员婪索。以致合省承风。公帮私派。统计收受馈送银两。竟至累万盈千败检辜恩。莫此为甚。从前国泰在山东时。情性乖张。屡向属员需索。其时首府吕尔昌、冯埏等。为国泰收存银两。一经败露。无不水落石出。此事系在四十七年。其时郝硕岂不闻知畏惧。乃仍敢效尤。复有此贪婪派累之事。核其款迹。竟与国泰无异。郝硕现在来京候旨。已另有谕旨。交直隶、山东、督抚。沿途迎截。革职拏问。解至热河审讯治罪。至藩司冯应榴、臬司吴之黼、广饶九道额尔登布、均有奏事之责。乃于巡抚贪婪劣迹。并不据实奏闻。且曾馈送银两。岂可复胜司道之任。冯应榴、吴之黼、额尔登布、应与馈送银两之盐法道杜宪、粮道舒希忠、吉南赣道边学海、一并革职。其馈送银两。复代为收存之南昌府知府黄良栋、同知徐联奎、李洗心、原任同知郑邦柱、南昌县知县富森布、俱著革职。交萨载严审定拟具奏。其余各府、州、县、并著萨载审明。照国泰案内。属员馈送银两之例。分别办理具奏。候朕另降谕旨。　　

○又谕、江西布政使员缺。著李承邺署理。按察使员缺。著姚梁署理。著各速赴新任。不必来热河请训。　　

○又谕曰、冯光熊、前于江西按察使任内。曾馈送、郝硕银两。难以复膺藩司之任。冯光熊、著革职。仍留甘省。戴罪效力。协办军需事务。其甘肃布政使员缺。著浦霖补授。　　

○谕军机大臣等、郝硕前已令其来京候旨。于五月初四日。在江西起程。此时谅已行抵山东、直隶一带。著传谕刘峨、明兴、即速沿途侦探迎截。将郝硕传旨革职。拏解热河。审明治罪。并将伊随身所带赀财行李。一并严密查封。毋稍徇隐。再郝硕系汉军人员。父子久任督抚。直隶地方。伊家所置田地房产、及寄存物件。谅亦不少。并著传谕刘峨、饬属详细查明。尽数入官。勿致稍有遗漏。将此由五百里各传谕知之。
  </div>
  <div class="pagination">
   <a href="清实录乾隆朝实录_page1552.html">
    上一页
   </a>
   <span>
    ...
   </span>
   <a href="清实录乾隆朝实录_page1548.html">
    1548
   </a>
   <a href="清实录乾隆朝实录_page1549.html">
    1549
   </a>
   <a href="清实录乾隆朝实录_page1550.html">
    1550
   </a>
   <a href="清实录乾隆朝实录_page1551.html">
    1551
   </a>
   <a href="清实录乾隆朝实录_page1552.html">
    1552
   </a>
   <span class="current-page">
    1553
   </span>
   <a href="清实录乾隆朝实录_page1554.html">
    1554
   </a>
   <a href="清实录乾隆朝实录_page1555.html">
    1555
   </a>
   <a href="清实录乾隆朝实录_page1556.html">
    1556
   </a>
   <a href="清实录乾隆朝实录_page1557.html">
    1557
   </a>
   <a href="清实录乾隆朝实录_page1558.html">
    1558
   </a>
   <span>
    ...
   </span>
   <a href="清实录乾隆朝实录_page1554.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
