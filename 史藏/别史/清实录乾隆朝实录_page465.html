<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 465 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 465 页/共 1860 页
  </h1>
  <div class="content">
   ○癸丑。上诣皇太后宫问安。　　

○谕、大学士伯张廷玉、三朝旧臣。襄赞宣猷。敬慎夙著。朕屡加曲体。降旨令其不必向早入朝。而大学士日值内廷。寒暑罔间。今年几八袠。于承旨时、朕见其容貌少觉清减。深为不忍。夫以尊彝重器。先代所传。尚当珍惜爱护。况大学士自皇考时倚任纶扉。历有年所。朕御极以来。弼亮寅恭。久近一致。实乃勤劳宣力之大臣。福履所钟。允为国家祥瑞。但恭奉遗诏。配享太庙。予告归里。谊所不可。考之史册。如宋文彦博、十日一至都堂议事。节劳优老。古有成谟。大学士绍休世绪。生长京邸。今子孙绕膝。良足娱情。原不必以林泉为乐也。著于四五日、一至内廷。以备顾问。城内郊外。皆有赐第。可随意安居。从容几杖。颐养天和。长承渥泽。副朕眷待耆俊之意。且使中外大臣。共知国家优崇元老。恩礼兼隆。而臣子无可已之日。自应鞠躬尽瘁。以受殊恩。俾有所劝勉。亦知安心尽职。　　

○又谕、此次大兵进剿金川。一切催趱官兵。稽查驿站马匹等事。所有钦差大员。如尹继善、舒赫德、皆因经略大学士傅恒、公忠体国。勤劳任事。举能感动奋勉。星速驰驱。调度得宜。于军行甚有裨益。朕甚嘉悦。前已降旨、将尹继善革职留任之案。加恩开复。今尚书舒赫德、经过一路地方。日驰二百余里。而且留心整顿。诸事查办妥协。殊属可嘉。著一体交部议叙。　　

○甲寅。谕、察哈尔八旗总管等。原因差少。无甚事件。故无坐甲养廉。朕思伊等多由护军参领补放。皆系京职。驻劄蒙古地方。若无得项。伊等生计维艰。著加恩均照护军参领例、给与坐甲。年终亦一体给与养廉。朕为伊等生计、降此特恩。伊等当感激奋勉。嗣后总管内有怠于公务。不教养蒙古等。横行侵渔等事。朕必从重治罪。　　

○谕军机大臣等、经略大学士傅恒、现在已抵军营。所有分起前进之京兵。及东三省兵。黔兵、陕兵、甘肃由阶文前进之兵。俱于何日到营。至成都满兵。前经经略大学士留于美诺防守。目下曾否调至军营。岳钟琪召募新兵。已得几何。傅尔丹所调补额之兵。应已早到。通计军前、以此旨到日计算。现兵若干。续到若干。自中途发回者若干。何日可以到齐。著即奏闻。岳钟琪自去冬以来。常事攻剿。此际经略大学士到彼。自必乘机前进。必无转因待大军全集。始行攻剿之理。其作何调度布置。作何指挥进取。一切机宜。经略大学士想已有成算。看来二月内官兵初到。克捷必当在三月。即于三月或四月初、克取贼巢。经略大学士振旅言旋。到京已在五月望后。各路官兵。以次遣归。京兵至速。抵都已须六月。东三省满兵须至八月。各省绿旗兵回营。俱在夏秋之际。暑雨炎蒸。士卒难耐。且东三省兵。皆不畏寒而畏热。索伦兵虽果劲可喜。但原非食粮当差。子孙世受豢养者比。其质性犷悍。曩时和通呼尔哈之战。彼即先奔。此等处、经略大学士不可不知。至经略大学士前奏、营中所办事件甚多。接见傅尔丹、咨询军务。缮发摺报。已至子时。又屡达旦不寐。殊非爱养精力之道。朕思军营专以筹办攻剿为要。其他不必分心。即军前最重者。粮饷一事。既有兆惠等专司转运。经略大学士、但须平时加以提撕警觉。令不至滋弊贻误。至营中不过申明军令。纪律森严。防范周密。使消息不至潜通。奸细不至阑入。火药军装不至偷漏。大臣官员、以次责成经理稽察。发号通传。顷刻可遍。非如案牍之事。必待裁办。至临阵交锋。士卒当先。将弁继之。主帅督率于后。自有一定成规。而机宜所在。决策制胜。第在瞬息间运用神明。专由大帅。自非平日爱养。俾精力有余。何以仔肩重任。经略大学士、必当体此。毋亲细务而妨大计也。前出都时所带赏赐物件。原以备鼓励土司番众之用。此亦行军诱劝之一术。如治病者之海上偏方。聊一施之。未必即能著效。但经略大学士自成都出口。盔甲俱未及运到。则前项赏物。或亦耽延在后。现今沿途体察番情。其应用与否。想尚在筹酌耳。番境险阻。向所未悉。如果能三月内大功克成。自属美事。如其不然。朕前谕以四月初旬为期。连获胜阵。纳降班师。乃至当不易之理。朕再四熟筹。实属万全良策。经略大学士必当遵循。从长审处。顾惜内地民力。不可固执成见。图难成之功。而耗有限之帑也。今届乾隆十四年新运亨嘉。诸事自必顺遂。经略大学士三月初旬。果能迅奏肤功。则朕自当特举祭告之礼。行幸五台。与经略大学士相见。然计期亦必在四月下旬。此乃深愿而不敢豫必之事。经略大学士目击情形。想亦同此筹计也。寻奏、成都满兵一千到营。其留美诺四百名。已将旧有绿旗兵调换来卡。西安满兵到四百余名。岳钟琪所募一千二百四十名。傅尔丹所调未到。计军前诸路汉土兵、共三万八千六百余名。发回者楚兵八千名。余约三月到齐。查军营习气。惟事张大其词。攻一碉伤数十百人。则云查明再报。伤贼一二人。则云数十数百。皆拖尸而去。无首级可考。一碉不过内地一户。得一户而伤人数十数百。借此报功。欺罔已极。贼碉守者七八人。敌我兵数百。攻以大炮百数。仅缺墙壁。随破随整。现恐损兵于无益之地。养锐决克。非敢稽迟。东三省兵到。定能得力。索伦质性犷悍。自当留心。得旨、览奏俱悉。　　

○乙卯。谕、山东邹平等二十州县卫、上年被水偏灾。而莱州府属之平度、胶州等处为独重。虽经降旨多方赈恤。但按月计算。此时赈务将次告竣。去麦秋尚远。积歉之区。青黄不接。朕心深为廑念。著将最重之平度、胶州、高密、昌邑、四州县。无论极次贫民。概行加赈一个月。被灾稍重之新城、金乡、鱼台、济宁、博兴、乐安、六州县极贫之户。加赈一个月。仍照前例、银谷兼赈。其余灾轻之处。及时借粜。以济民食。该抚准泰、其督率属员。实心办理。务俾穷黎安居力作。以待麦收。慰朕轸恤之意。　　

○又谕、朕闻和亲王府失火。深为廑念。著加恩将广储司银、赏给一万两。以资修造。　　

○谕军机大臣等、班第查奏宋厚所参仓德迟误军粮各款。一一代为置办。仓德身任藩司。粮运是其专责。乃混行调拨。以致脚价虚糜。又徵调民夫。并不指明作何安顿。以致站夫逃散。迟误军粮。且纵伊幕友余铭、充商包揽。毫无觉察。即此罪已难逭。乃班第犹欲曲为解释。若非查察不实。则系有心徇纵。著传旨严行申饬。仓德现已革职、发往军前效力差委。俟军务告竣。仍交部治罪。　　

○丙辰。世祖章皇帝忌辰。遣官祭孝陵。　　

○上至静安庄、孝贤皇后梓宫前奠酒。　　

○谕、前因川省粮运浩繁。需员经理。曾派出云、贵、湖广、河南、等省道府同知等、三十余员。令其前往差委。但各该员俱有本任应办事务。未便缺员。著吏部于应用道府司员、及候补候选道府同知内、速行拣选。带领引见。候朕酌量。分发各该省委用。　　

○又谕、经略大学士傅恒奏报、小金川土舍良尔吉、漏洩军机。蔑兄奸嫂。罪恶贯盈。已于十二月十一日、在军门枭示。土妇阿扣、于二十二日、在美诺正法。枭首传示。汉奸王秋、拏赴卡撒。俟审明处以极刑。其二子亦俱即日伏法等语。前据张广泗、力言良尔吉、王秋、不可轻动。恐致滋事。且于拏问时。向鄂实称、侍卫此行。我只谓来办良尔吉之事。此事断不可办。如欲杀良尔吉、阿扣、王秋、非先杀总督不能。张广泗之始终庇护良尔吉等如此。即军前诸人。皆明知其罪。而疑畏不敢先发。今经略大学士傅恒、甫至军营。即不动声色。取两年逋寇。如槛豚圈豕。以快人心而警番众。非谋猷明断。识力坚定。曷克臻此。即此已当优叙。但经略大学士傅恒、于从前议叙之旨。现在具摺恳辞。若此案仍交部议叙。无以善全冲挹之美。且前因出口步行。勤劳过甚。所赐双眼孔雀翎。想接到时、亦必谦让未戴。今即以为经略大学士此番酬庸之典。如仍执意谦让。是乃不遵朕旨。达勒当阿、舒赫德、亦必力劝方是。至王秋以王者师、王者宾、名其二子。此即与邪逆夏如春等无异。汉奸心怀不轨。造言生事。大率类是。各省督抚、平日必当留心。凡涉此等名目。即系叵测之徒。即应严行查察究处。不可视为泛常。著通行传谕知之。　　

○谕军机大臣等、据经略大学士奏称、成都至卡撒军营。官员兵丁夫马。支给口粮草料、并无印票。但凭片纸。任意冒领。逾额重复。管粮官亦藉此混开。即如臣至成都。自行发价雇长夫六十余名。而该站有开至数百名者。冒领浮开。全无觉察。已咨明该署抚班第、饬司行查。嗣后大兵到时。官兵应领口粮草料。俱于成都给与印票。各粮台验票给领等语。官兵支领口粮草料。自有定额。管理粮台官员。自应按数支给。岂可任其浮开冒领。兆惠、班第、皆承办粮务之员。一切粮台事宜。是其专责。乃不立定章程。一任属员浮开滋弊。种种草率。著传旨严行申饬。如再漫不经心。仍蹈前弊。朕惟于班第、兆惠、是问。　　

○又谕曰、经略大学士傅恒所奏、办理良尔吉、阿扣等一事。不动声色。使奸党即日伏法。殊足为快。此数人皆贼酋心腹。今既翦除。彼必胆落。而群贼咸知震慑。诚为荡寇先声。但伊等究系内地所派领兵助剿之人。就缚尚易。然亦几经筹画。加意戒严、始得执而戮之。未可因此而轻视莎罗奔、郎卡。圣人云。临事而惧。好谋而成。军营一切防范。务宜严密持重。若谓此即擒灭贼酋之左券。朕实未敢自许也。经略大学士所奏、俟四月底奏到、请旨班师。此言非是。以程站计之。奏摺往来。定须匝月。如四月底具奏。则军营奉到谕旨。已是五月之杪。经略大学士还朝。当在六月以后。各路满汉官兵。陆续回营。近者在六七月。远者在八九月。其间劳费。岂可计算。目下满兵甫经抵营。自无遽行遣回之理。如四月初、果能围困贼巢。成功虽非旦夕可毕。而既已有可指望。即延至四月底、五月初。尚不为过。不然、或得一二阵连胜。俾贼酋穷蹙乞命。即可因势纳降。尚不失为识时务之俊杰。否则日引月长。帑项何能为继。户部每年所入。及从前动拨军饷。经略大学士素所深悉。今部帑动拨既多。外省不敷协济。已动及留备。不得已而开捐。为一切权宜之计。筹办至此。具有苦心。而经略大学士所奏、台站添派绿旗兵丁侍卫官弁等、拴喂马匹。刍粮供亿实属浩穰。即使成功迅速。而奏凯言还。诸路官兵。陆续退彻。马匹陆续回营。途次支应。不减去时。有限之储蓄。何以供无穷之耗费。此四月初旬之谕。朕辗转思之。计诚无易于此。再亦无可游移。况川省连年困于徵发。民力实已劳惫不支。现据班第奏、泸州道署前。有印信朱标告示一张。皆大逆不道之言等语。此等奸棍、藉端摇惑。在他省如夏如春等类。亦所常有。虽旋即伏法。不足为害。而地方究宜安静。川省军兴旁午。民苦劳役。奸民易于煽动。内地深为可虞。经略大学士傅恒躬履其境。必已洞悉情形。看来去年此番办理。竟是错误。朕今实悔之。祇因办理至此。势难中止。不得不趁此兵力。以侥幸万一成功。然亦所谓饰非文过之举耳。若去岁秋冬之间。但将讷亲、张广泗、二人治罪。以万人授岳钟琪、驻守打箭炉。不作此番调遣。内地小民。尚可早为宁息。亦不至费今日如许筹虑矣。内地民力。亟宜顾恤。不可不思患豫防。又班滚一事。屡谕不必办理。盖系已结之案。即金川事竣。亦无庸置问。若一经查办。至速亦须旬日。所费又将不赀。何必增此葛藤。况前此傅尔丹奏、罗于朝、与革松结商通俄木丁。诱致班滚。在彼时或万一可望。今见良尔吉伏法。彼亦具有知觉。岂敢复以身试。其必不能诱致可知。罗于朝之罪。尚不至于军法从事。伊系内地将弁。仍应遵旨拏解来京。交部定议。以结尘案。朕于此事、西顾悬注。日夕焦劳。此次于亥时接到经略大学士奏摺、办理已过三鼓。良以经略大学士勤劳于外。朕中宵高枕。心实有所不忍耳。可传谕经略大学士、并舒赫德、知之。　　

○丁巳。上诣皇太后宫问安。　　

○谕、去岁庄亲王缘事罚俸一年。和亲王罚俸二年半。裕亲王罚俸二年。昨因和亲王府失火。已赏银一万两以资修造。因念被火之后。用度自必空乏。著加恩将应罚之俸银二万两、全与宽免。再庄亲王、裕亲王、所罚之俸。皆已交一季。亦著加恩、将庄亲王未交之俸银五千两。裕亲王未交之俸银一万六千五百两。并宽免。　　

○又谕、向来命将出师。必有参赞。此定例也。今经略大学士傅恒、奉命督师。内大臣傅尔丹、尚书达勒当阿、舒赫德、总督尹继善、策楞、俱著参赞军务。经略大学士傅恒调度一切机宜。和衷采纳。务期筹画万全。于军旅实有裨益。尹继善、策楞、未能在任。著传谕巡抚陈宏谋、署抚班第、于地方一切事宜。并台站供亿。留心查办。　　

○又谕、台站关系紧要。今既设有排单。可以沿途挨次稽查。无愆晷刻。但在京须得大员经理。以专责成。邮政乃兵曹执掌。著交侍郎蒋炳、于报到时。逐一详悉核对。如有稽误。即指名挨查惩究。至军营事同一体。经略大学士傅恒、亦酌派司员专司稽核。庶收发俱有章程。往来不致迟滞。于军机公务。实有裨益。　　

○又谕、侍卫富德、伊德、于良尔吉案内。承受经略大学士指示。办理妥协。伊德于途次随从行走。又甚黾勉。著加恩俱授为二等侍卫。　　

○谕军机大臣等、番境之难。乃天生奇险。以为鼠辈窟穴。自朕度之。此事实应早为转计。从前圣祖仁皇帝三征沙漠。究未亲擒噶尔丹。是时诸将无不锐意俘馘。圣祖仁皇帝。因挽运稽迟。不得已下诏班师。其事载在方略。因命抄出寄看。夫以皇祖之神明英武。当时文武大臣之智谋勇略。满兵之骁健果锐。尚不能得志于平坦之沙漠。卷旆而还。岂非限于地远。势有所不能乎。今经略大学士、自问一己之韬钤若何。同行参赞诸人之筹策若何。满兵之力量若何。顾欲强其所不能。图其所难得耶。皇祖之英武。超冠千古。至今薄海内外。无不仰颂。亦由圣心知进知退。洞悉机宜。能忘一己之成见。俯纳群言。归于一是。实乃大圣人万全无弊之道。可以垂法奕禩。子孙臣庶。皆当效法。以朕所见。既知番境之难。即当见险而止。经略大学士接到朕连日所降谕旨。定必悉化成见。循理度势。熟筹长策。慰朕悬注。经略大学士远劳于外。朕固时为驰念。然亦不专为此。盖国家经费不可不节。民力不可不恤。而川省之险远疲困。不可不思患豫防。朕所见者远。所全者大。著详悉传谕经略大学士傅恒、并傅尔丹、达勒当阿、舒赫德、尹继善、策楞、共体此意。　　

○戊午。享太庙。遣和硕恒亲王弘晊、恭代行礼。　　

○遣官祭太岁之神。　　

○谕曰、左副都御史朱定元、太常寺少卿郑其储、才具俱属平常。难以胜任。著以原品休致。其左副都御史员缺。著叶一栋补授。　　

○又谕、詹事府衙门事务简少。其庶子等官。余设有左右员缺。惟左谕德满汉二缺、则有左无右。于官制殊未画一。所有左春坊左谕德满汉员缺、著裁去。其现任满汉二员、著该部照例以应补之缺、奏请补用。　　

○又谕、吏部拣选分发各省人员。内同知高沅、赵慎、刘曰宽、三员。恐发往金川。规避不到。伊等虽系微员。但受朝廷一命之荣。自应稍知大义。似此有心规避。情属可恶。著交与兵部、限五日内、押赴金川军营。差委效力。以示惩戒。其上官勋、周祚锦、二员。既经补到引见分发。著从宽免其议处。　　

○谕军机大臣等、总督尹继善、现命参赞军务。陕甘总督事务。著瑚宝署理。瑚宝奉到谕旨。不必来京。即行赴任。陕省系入川要路。台站供亿等事。关系紧要。应往来查察。以速军邮。及吏治民情。均宜加意抚辑。实力整顿。以副委任。　　

○又谕、经略大学士傅恒所奏、进兵路径。力主直取刮耳崖之策。想由确加咨访。体勘情形。有可进之道。但自朕思之。究属险著。即使可进。亦当先令马良柱、冶大雄、莽阿纳、努三、班第、乌尔登、哈尚德、哈攀龙之类。摧锋先入。伊等皆骁勇善战。能驭士卒之人。继以傅尔丹、曾历戎行。以重兵督率其后。使声势联络。首尾相应。经略大学士亲驻卡撒大营。调度策应。早晚之间。时通消息。方为万全。贼或因我兵攻其中坚。而防守要害者、皆还兵自救。防御必疎。经略大学士即乘虚进据左右山梁、腊岭等处。与刮耳崖之兵会合。两路夹攻。可以得志。朕逆料如此。经略大学士未经奏及。未知果如是否。然此亦侥幸万一之想。想左右山梁、腊岭等处。碉楼既多。刮耳崖必更完固。设稍见其难。即当持重。若经略大学士提师深入。则卡撒大营。付之何人料理。自古用兵。未有大帅离营独进。而付中军于别人者。假若经略大学士由党坝进兵。则傅尔丹尚当留驻卡撒。乃一定不易之理。且行军原非王道。必当计算短长。舍难就易。思占便宜。断无因避岳钟琪争功之嫌。甘心冒险前赴之理。即使争功。亦何嫌可避。如谓由党坝、为与岳钟琪争功。则由卡撒、独非与傅尔丹争功耶。经略大学士躬历番境。目击形势。似较朕为亲切。但此番大学士如朕亲往。既经具奏。设非尽据实、则不可知。倘皆实在情形。则经略大学士之所见。即朕之所见。朕既一一洞悉。则朕所指示机宜。与身历者无异。经略大学士虽才智颖敏。亦由朕数年以来教导而成。识见何能高出于朕。朕初非以此自夸。实是如此经略大学士亦当以朕言为是。心说诚服。凡事遵朕谕旨而行。若以不能亲自领兵。孤军深入。以博勇敢之名。为不满已意而生愤懑。是乃犹有少年习气。而非大臣为国家任事者之所宜出也。审如是、又非欲与马良柱、乌尔登等、战将争功乎。此大不可也。经略大学士、乃国家倚任大臣。当思于国有济。若因此小丑。奋不顾身。如所谓不斩楼兰誓不还者。岂非以珠抵鹊。徒增朕之悬结。而非为国家远计者耶。其将朕前后谕旨。详悉体念。熟筹万全。以副朕殷切垂注之意。参赞大臣等、皆当共悉。　　

○吏部议奏、班第身任封疆。贻误军行。应照溺职例革职。得旨、班第著革职。仍署理四川巡抚。效力赎罪。　　

○以内阁学士观保、兼管国子监事务。　　

○是日起。上以祈谷于上帝。斋戒三日。　　

○己未。谕军机大臣等、金川水土恶薄。与内地迥殊。前据鄂实奏称、人易发喘。须服人参。经略大学士傅恒亦奏称、番境气候不佳。观此则蛮方荒徼。非人所处也明甚。经略大学士身体素非强壮。所以勤劳罔惜者。惟恃此心之忠诚坚固。然军中事务繁多。机宜关系重大。祗赖经略大学士指挥调度。必应加意爱护。使精神充裕。天下事颇有力不从心之处。非谓有是心、即能事事周到。食少事繁。古人所戒。可不慎乎。今发到库参三斤。赐经略大学士服用。余照另单传旨分发。以示朕注念诸大臣之意。自办理金川军务以来。一切政务。未免因此分心。朕昨御斋宫。偶一检点应发之旨。遂有数件。六部为天下政务根本。经略大学士以阁臣而兼理吏户两部。今既专任军旅。而尚书之在军前者。吏部则有达勒当阿。户部则有舒赫德。兵部瑚宝、现亦暂留陕甘。而军机大臣中。大学士张廷玉、现以年高。优予休暇。其大学士来保、尚书陈大受、汪由敦、纳延泰、所理之吏户刑三部。及理藩院。均属紧要。而近来晨夕内直。承旨办理军前事务。若谓仍能照常料理部件。毫无旷误。朕实不敢保其必无。而诸臣亦不敢自许。金川军务一日不竣。则诸大臣一日无暇。即朕亦不忍更责以旷误部务之愆。而直隶数省、督抚州县。因供亿军行。于吏治民事。迟延担误者。又可想而知矣。从前准噶尔用兵。西北两路。不过委之大将数人。未尝聚能办事之部院大臣。悉赴行间。致旷内外诸务。今金川小丑。何值如此办理。经略大学士、即遵朕四月初旬之谕。班师言旋。达勒当阿、舒赫德等、同时返旆。亦须至五月杪始得还朝。尚不免半年废弛。此理甚明。而朕今始觉悟。实悔其迟。此亦上年运度驳杂之所致也。且今日偶有雨雪。内廷乘舆。犹虞蹉滑。况番境春雪夏涝。跋履维艰。天时地利。皆非人力所能强违。是乃上苍特设奇险。以处化外异类。纵令贼酋授首。郡县其地。而小金川等界处其中。倘更有莎罗奔其人。又馥蓄志抗违。辗转不已。经略大学士即留驻十年。安能尽歼丑类。而内外诸大臣各旷厥职。悉萃于彼。以成经略大学士一人之勇名。有是理乎。经略大学士宜深为内外政务筹虑。早还朝一日。即可早办一日之事。诸臣亦得各事其事。朕亦得安心万几。不致萦念。此旨实因所系者大。不专为经略大学士一人心切悬注。亦不专为四川内地物力难支。实为天下国家寄托重大。不可以一隅而贻误全局。盖过犹不及。讷亲之退缩、已失之不及。而观经略大学士一往之概。若执意不悟。将来恐失于太过。经略大学士顾可不长虑却顾耶。舒赫德之前往。经略大学士谓承朕意旨。将力主彻兵。朕是以复遣尹继善前往。尹继善未尝承朕意旨。岂亦先有成见乎。凡事祗论于理当否。理之所在。确不可易。岂经略大学士至今日。即不当承朕意旨乎。如仍固执己见。则滞于一偏。虽擒贼渠首。倾贼巢穴。于经略大学士亦有何益。经略大学士宜翻然改悟。如果恪遵朕旨。心悦诚服。即传旨令尹继善回陕甘之任。俾得绥辑岩疆。如此方见经略大学士实心为国之诚。可以承受恩典。不然、朕即明降谕旨。召经略大学士还京。以军事付策楞、岳钟琪等经理。经略大学士其熟思而审处之。参赞诸臣、著一并传谕。　　

○礼部奏、翰林院应换银印。现改铸理藩院印。查无钦定蒙古篆体。应否仍照本文。外藩及办理西藏。一切印信。凡兼写唐古特字者。均候钦定。得旨、理藩院印文之蒙古字样。不必篆写。外藩札萨克盟长喇嘛、并蒙古、西藏、一应满洲、蒙古、唐古特字样。亦不必篆写。其在京章嘉呼图克图喇嘛等印。满文著篆写。蒙古字样不必篆写。　　

○庚申。上诣南郊斋宫斋宿。　　

○辛酉。祈谷于上帝。上亲诣行礼。　　

○诣皇太后宫问安。　　

○谕军机大臣等、据尚书舒赫德奏称、将来大兵凯旋。西安一路。夫马供亿。恐应付竭蹶。闻由川江直达湖广。一水可抵京师等语。大军回营。若果水路可行。则备船较备马为易。著传谕总督新柱、令其查明四五月间、川江是否尚可行舟。楚蜀两省船只。是否足敷雇觅。若溯长江而下。过淮入运。正值漕艘遄行之际。是否不致羁阻。由川抵京。水路应需时日几何。一一详悉奏闻。再前据新柱奏、所调湖北兵丁。悉会于宜昌。水陆两路。均可前抵重庆。如夏间封江难下。改由此路。是否可行。自汉而北。其水程有无别道可抵京师。不致与漕艘同时拥挤。一并密行查明速奏。　　

○壬戌。上至静安庄、孝贤皇后梓宫前奠酒。　　

○上还宫。　　

○陕甘总督尹继善议奏、署甘肃巡抚瑚宝奏调营兵、所关草乾银。已留本营。无现银携带。请先在各台站支领。俟回营按扣。其银每日止三五分不等。陕省歉收。即将草乾酌中定数。亦多不敷。概于季饷扣除。未免拮据。应将不敷之数。作正报销。凯旋兵口食。虽应自备。但远道当差。本年食物又贵。请每日酌给四分。均应如所请。又查各台站、看守帐房兵。一体应差。可否照给口食。得旨、亦著一体给与。　　

○癸亥。上诣皇太后宫问安。　　

○谕、陕省为入川要路。其武功以西。栈道绵亘。较川省尤长。所有大兵经过地方。一切供亿。虽丝毫不扰闾阎。而夫马支应。未免有资民力。前曾降旨。将川省己巳年地丁钱粮。再行缓徵在案。其陕省入栈、毗连川境之州县。应与川省一体加恩。著该督抚查明各该州县、本年应徵地丁钱粮。全行缓徵。以舒民力。该督抚其悉心查办。俾穷黎均沾实惠。以示朕轸恤民劳之意。　　

○又谕、山西雁平道一缺。驻劄代州。路当孔道。现值川省用兵。军务络绎。必得干练之员。方足以资任使。著山东盐运使明德调补。山东盐运使员缺。著巡抚准泰、于该省现任道员内、拣选一员调补。其原掣山西雁平道之汪汉倬、交与该抚准泰、将拣选所遗之缺。题请补授。　　

○甲子。上诣寿皇殿行礼。　　

○诣皇太后宫问安。　　

○谕、金川用兵一事。朕本意欲以禁遏凶暴。绥辑群番。并非利其人民土地。而从前讷亲、张广泗、措置乖方。屡经贻误。是以特命经略大学士傅恒、前往视师。熟察形势。相度攻剿。经略大学士傅恒、自奉命以至抵军。忠诚劳勚。超出等伦。其办事则钜细周详。锄奸则番蛮慑服。整顿营伍。则纪律严明。鼓励戎行。则士气踊跃。且终宵督战。不避风雪。击碉夺卡。大著声威。诚为仰副委任。朕思蕞尔穷番。何足当我师颜。而机政重大。部务殷繁。诸大臣皆为此一事。驰驱经营。经略大学士傅恒、乃中朝第一宣力大臣。素深倚毗。岂可因荒徼小丑。久稽于外。朕心实为不忍。即擒获渠魁。扫荡巢穴。亦不足以偿劳。此旨到日。经略大学士傅恒、著即驰驿还朝。尚书达勒当阿、舒赫德、各有部职。亦未便久旷。总督尹继善、统制全秦。边防綦重。著一同回任。所有军营一切事宜。交与该省总督策楞、提督岳钟琪等、尽现在兵力。足以调派。即传尔丹、尚有满兵在彼。亦应暂留。殚心筹画。妥协办理。以竣军务。　　

○谕军机大臣等、朕思用兵一事。总系从前不知其难。错误办理。今已洞悉实在形势。定计彻兵。另有谕旨寄发。召经略大学士傅恒还朝。计此旨到日。经略大学士抵营、已四十余日。番境所有可进之路。自必熟悉。而所带京兵。及各路满兵。至者约有三千余人。现在尚乘夜攻碉。则满兵亦必已令其及锋而用。利钝之势。当已较然。果能克捷渐进。逼近贼巢。成功实有指望。此旨不妨暂留。稍待时日。或此四十日中。续到兵多。而经略大学士办理。又有就绪。功有可成。即掣回此旨。亦无不可。如坚碉难破。尚徘徊卡撒腊岭之间。即稍进而离贼巢尚远。则迟待亦无可望。足见一夫当关。万夫莫敌。天险非人力可施。用兵之道。在知彼知己。满兵虽属骁勇。而所长乃在骑射。平原旷野。实可以一当百。若以攻碉。则石难饮羽。长技举无可展。即据奏石卡守御仅十一人。我以七百人攻之。祇毙其半。而土兵绿旗死者已十一人。伤者至七十余人。若以百人敌一贼。则贼徒三千。当用三十万众。有是理乎。卡撒、腊岭、坚碉如此。即予以一月之功。未必能克。勒乌围、刮耳崖、险必更甚。即有坦道、可以直抵勒乌围、刮耳崖、而贼巢仍是坚碉。舍攻碉更有何策。二千余觔大炮。安能运往施用。况悬军深入。歧径莫测。设伏断后。种种可虞。险著讵宜尝试。用兵原非易事。但可希冀成功。劳瘁自所不惜。不然、则以身所目击、万无可望之举。欲违其本心。勉强从事。虽愚者亦不出此。君子见几而作。不俟终日。岂宜固执成见。结为痴想。今朕所降谕旨。名正言顺。实经再四筹酌。见其确不可移。经略大学士遵谕而行。于国家已为有益。于颜面已为有光。况事无钜细。不能全求美善。而远近异势。中外异情。直省办事。不如六部。六部不如内廷。此理易见。何况蛮荒徼外。何况军务机宜。又何况屡经贻误。难于措手之会。而为所难为。欲求快意。其将能乎。经略大学士、乃国家第一宣力大臣。赞襄机务。所关綦重。早还一日。早办一日之事。即达勒当阿、舒赫德等、亦各有部务。岂容久旷。从前准噶尔用兵。仅委一二大帅。金川小丑。何值聚如许大臣。与之相持。经略大学士整理营盘。欲变绿旗风气。今既彻兵。则营盘亦无所用。而绿旗风气。非旬日可以整顿。且亦安能以一人之力。遍天下之绿旗而整顿之耶。况人情劳苦则怨生。经略大学士彻夜督战。固由受恩深重。图报心殷。不知其然而然。即朕意亦谓理当如是。然他人受恩。举能如经略大学士乎。大臣或犹知大义。然大臣中即有受恩最重。而已成负恩者。何论随营员弁。又何论士卒。今无故而驱之锋镝之下。其有功可图者。尚踊跃争先。若确知其必不可成。而使之捐躯命。冒矢石。其谁甘之。即岳钟琪之在党坝。奏报多不据实。亦因势处至难。无足深责。且此事错误。朕君臣同之。朕既知而速改。所谓以七年之病。求三年之艾。不早图则将无及。乘此收局。犹为未晚。若更日引月长。无所底止。何以善其后。部库帑藏。内地民力。皆所当惜。经略大学士、独奈何明知错误而迁就之。且孝贤皇后、念经略大学士手足至亲。教导成就。恩意笃挚。即朕亦因孝贤皇后诸弟中、能如此忠诚任事。殊不易得。是以优加眷遇。今孝贤皇后服纪已及小祥。经略大学士理应奔赴行礼。此旨月内可到。若二月初旬起程。尚可届期而至。经略大学士宁或忘之耶。营中诸事。可交与傅尔丹、策楞、令其次第筹办。因势纳降。此事原不值经略大学士亲身料理。交与伊等承办。更为得体。其满汉官兵。当陆续彻回。各整队伍。分起就道。酌令岳钟琪、带兵驻守打箭炉。达勒当阿、舒赫德、亦一同回任。经略大学士在营。行师节制。皆众人所亲见。回京后。傅尔丹、乌尔登等、自可循照办理。如不能妥协。咎有攸归。朕此旨原为收局。傅尔丹等当知领会。如策楞尚未抵军。经略大学中途相遇。亦当以此意密告之。此朕国家大计。日夕悬注。经略大学士不速还不可。并非欲经略大学士之前进。而以此相激。经略大学士如存此见。是不以诚心视朕。误更甚矣。朕前谓将在外。君命有所不受。此惟当理而切于事机者方可。然孔子又云。君命召不俟驾而行。其理原互相发明。若不论理之当否。而谓在外即可不受君命。是不明君臣大义。而与不俟驾之言相悖矣。从前讷亲在营。惟图安逸畏缩。诸事并不据实陈奏。朕降旨令其回京。因其本有思家之念。自蹈罪愆耳。经略大学士行走如此勤劳。办事如此周到。锄奸如此妥贴。营伍如此整顿。临阵督战。彻夜露立风雪之中。此岂常人所能堪。特召还朝。实出于朕心之不忍。经略大学士宁不能深体朕意耶。且番境情形。人人共睹。必不可再有迁延。经略大学士、及参赞诸臣、共阅此旨。以为于理如何。于事势如何。悉心公议。如于理势尚有未合。不妨据实陈奏。倘无可疑议。自应以遵旨为是。盖臣不可违君。子不可违父。乃天经地义之当然。不遵朕旨。为人臣者敢当此乎。经略大学士在京时。观朕办理诸事。凡所豫料。是否俱有先见之明。若能切中窾要。则此事之难易进止。自不出朕之范围。经略大学士顾可不熟思而深念之耶。朕于今年正月初三日。始定彻兵之计。今日皇太后圣母慈谕。此即朕新运顺畅之机。适与朕前日向军机大臣所论符合。实愿大学士同此嘉祥也。著将此旨并谕傅尔丹、达勒当阿、舒赫德、尹继善、策楞、知之。　　

○又谕、据福建巡抚潘思榘奏称、制钱攸关民用。各省开炉鼓铸。期于泉布流通。源源利赖。乃不法铺户。竟敢剪边易换。奸商越省兴贩。至八九十千之多。现据闽县、侯官、长汀、三县。拏获奸贩郑梅梅等。并起有剪边钱文、及器具碎铜等项。饬发司府严审定拟等语。制钱为民生日用所必需。奸棍营私射利。敢将钱质剪锉。偷贩外省。以致钱文日少。钱价益昂。殊属不法。闽广既有此弊。他省或不能无。著传谕各督抚、令其转饬各属员、留心稽察。如有前项弊端。立即查拏究处、以示惩警。事关钱法。定例綦严。毋得视为具文。虚应故事。亦不得任听胥役、藉端滋扰。　　

○又谕、前命侍卫鄂实赍旨交尚书舒赫德、将讷亲带往军前。会同经略大学士傅恒审明、于军门正法。续据福成奏称、讷亲不进饮食。卧床不起。舒赫德过宁羌时。已交法保、押赴川省等语。讷亲负恩误国。宜正典刑。今心知情罪重大。欲求自毙。不得听其幸免。著传谕鄂实、如讷亲尚在中途。鄂实即暂留成都。催令讷亲到日、会同该署抚藩臬、及副都统等。宣布此旨。于该处将讷亲正法。鄂实仍赴军营。留住一二日、即行回京。若已过成都。著速行押赴军营。遵照前旨办理。鄂实亦于一二日后回京。　　

○顺天府行乡饮酒礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百三十二
  </div>
  <div class="pagination">
   <a href="清实录乾隆朝实录_page464.html">
    上一页
   </a>
   <span>
    ...
   </span>
   <a href="清实录乾隆朝实录_page460.html">
    460
   </a>
   <a href="清实录乾隆朝实录_page461.html">
    461
   </a>
   <a href="清实录乾隆朝实录_page462.html">
    462
   </a>
   <a href="清实录乾隆朝实录_page463.html">
    463
   </a>
   <a href="清实录乾隆朝实录_page464.html">
    464
   </a>
   <span class="current-page">
    465
   </span>
   <a href="清实录乾隆朝实录_page466.html">
    466
   </a>
   <a href="清实录乾隆朝实录_page467.html">
    467
   </a>
   <a href="清实录乾隆朝实录_page468.html">
    468
   </a>
   <a href="清实录乾隆朝实录_page469.html">
    469
   </a>
   <a href="清实录乾隆朝实录_page470.html">
    470
   </a>
   <span>
    ...
   </span>
   <a href="清实录乾隆朝实录_page466.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
