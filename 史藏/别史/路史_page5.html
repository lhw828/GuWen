<!DOCTYPE html>
<html>
 <head>
  <meta charset="utf-8"/>
  <title>
   路史 - 第 5 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   路史 - 第 5 页/共 34 页
  </h1>
  <div class="content">
   路史卷十四
&lt;史部,别史类,路史&gt;
　　钦定四库全书
　　路史卷十五　　　　　　　宋　罗泌　撰后纪六
　　疏仡纪
　　黄帝纪下
　　帝鸿氏
　　帝鸿氏厘姓帝律生帝鸿是为帝休【山海经云帝律生帝鸿律黄帝之字也杜预以帝鸿为黄帝陋矣】母方累氏【即方雷故郁累亦为郁雷详少昊纪】感掖晶而生生而多祥黄帝厌帝休是立【于寳革命论云鸿黄世及以一民也尧舜内禅体文德也是帝鸿黄帝为世及者显矣何得以为黄帝哉史记黄帝举风后力牧常先大鸿以治民顺天地之纪幽明之占生死之说人物表序帝鸿于炎帝之前则又失之】正朔服度一仍黄帝之故故亡思亡为不虑不图而臻至治治四十有七载卒葬雝雝之鸿冢是矣在秦汉皆列祀典【鸿冢即六鸿冢即帝鸿也史汉书说者更以为鬼容丘益非按今冢在雝以知所都亦不逺黄帝之都也】生白民及嘻嘻生季格【西荒经云南岳娶州山氏曰女防生季格季格生寿麻之国嘻其南岳矣】季格生帝魁【有本纪言】白民销姓降居于夷是为白民之祖【汲冢书有白民之国出乘黄孔晁云是东南夷与白州相接天寳军录云日南廏山连接不知几千里祼人所居白民之后也去前二齿刺其胸为花葩以粉紫画两目下为饰】其别为防风氏守封禺之间【寰宇记山在武康东南三十舆地记古防风氏之都】厘姓至商为汪沶氏漆姓【夏为防风厘姓商为汪沶或云号鄋蛮鄋蛮漆姓云即周之长狄故邓氏辨证文十一年得臣败狄传遽以为长狄又云□瞒由是遂亡预谓长狄种絶谓防风子孙为长狄大人妄也外传谓仲尼言周为长狄今为大人谓今非周而何妄缪可笑如此】有汪氏罔氏【汪沶史作汪罔说文作汪芒姓苑云汪芒厘姓徽州图经言新安汪氏按姓苑出汪罔氏景徳四年西夏主赵德明之母罔氏卒】而缙云氏亦帝之胄也【传谓缙云黄帝之官非史注缙云氏姜姓炎帝之裔黄帝时为缙云官妄矣盖国也处州旧本图经缙云山又皆以为黄帝氏失之详国名纪】妻土敬氏曰炎融遗腹而生驩头为尧司徒【汲冢书博物志】弇义隐贼好行凶慝天下之人谓之倱伅尧放之于崇山【崇山在澧之慈利县有驩兠冢左传云帝鸿氏不才子凡其后世皆谓之子】驩头者驩兠也以狐功辅缪亡其国【狐功驩兠之佞臣】生三苗氏【北经云颛顼生驩头驩头生苗民苗民厘姓】苗民长齿上下相冒【崇寜五年蔡京修第于河北得瓦棺十数其骸皆长丈余颅骨不圆而椭牙如犬牙下冒其骸时谓撩牙按述异记苗氏长牙上下相冒盖当时自有此一种人虞氏棺则其时所瘗也】髙辛邦之【缁衣正义云髙辛之诸侯】防于饮食冒于货贿侵欲崇侈不可盈猒聚敛积实不知纪极不分孤寡不恤穷匮天下之人以比三凶谓之饕餮【山海经颛帝生驩头又云鲧妻遗腹生驩头驩头生苗民故世以苗民颛帝之后果以遗腹则驩头为禹之弟而苗民其犹子也尧试舜时禹才十岁何繇有弟若侄暴恣为乱且苗民厘姓明甚而黄帝子姓弟七为厘苗民为驩头之子而驩头为帝鸿之后则知驩头缙云之为厘姓审矣传言三苗为缙云氏之子盖驩头犹袭缙云之号也往古之事亦可知】尧窜之于三危河西诸羌俱其类也【三危在焞煌详国名记传三苗与防风同出是也范西羌传乃谓西羌本出三苗姜姓之别炎帝之后姓纂从之缪矣此河关西南羌也隋书以党须宕昌白狼皆三苖后益非】虞之防禹三载苗民逆命昬迷自贤反道败德断制五狱之刑曰法爰始淫为劓刵防黥以乱亡辜练抑惟刑民弃弗保天降之咎俾禹徂征而犹负固帝乃诞敷文德舞干羽而苗格遂分北之其余入于南海者为驩朱国【朱兠声近外国图郭璞详矣三苗之君盖入仕尧朝其国仍故是以既窜而苗复叛传言三苗所以不服者衡山在南岐山在北左洞庭之波右彭蠡之水也盖江鄂之境】后有鸿氏洪氏缙氏缙云氏驩氏防氏瞒氏曼氏蛮氏【曼蛮同音故说文音蛮为防风俗通云瞒氏荆蛮之后本姓蛮其裔随音转改为瞒也】长狄氏防风氏【任昉云吴越防风庙其神作龙首牛耳连眉一目足长三丈南人姓防风氏即其后皆长大越人祭之奏防风乐截竹三尺吹之如犬嗥三人披髪而舞】危氏元氏【窜三危后为危氏钱塘危氏改为元仔倡全讽之子】
　　士有患博非博之足患所患者寡要而已适千里者睨遥途而惑蹑道山者见挿架而懑甚矣书文之病人也噫学者既病夫书文矣余顾又欲病之邪帝鸿氏继黄帝者也而说者以为黄帝何邪以五帝位无地以置之也虞氏之先有幕而惑于史记所叙之世者无地以置夫幕也遂以为之虞思而不暇顾是皆学者沈緜之意病也按春秋运斗枢以帝鸿金天髙阳髙辛唐虞为五代而班氏人表既叙帝鸿于炎帝之前矣岂得谓黄帝哉于令升曰栢皇防陆而前为而不有应而不求执大象也鸿黄世及以一民也尧舜内禅体文德也汉魏外禅顺大名也是则鸿黄为世及者信矣虽然亦有以致其疑者昔者文信侯引黄帝告颛顼之言曰大员在上大矩在下汝能法之为民父母而鬻子谓颛顼十五而佐黄帝二十而有天下汲书亦云黄帝死七年其臣左彻乃立颛顼三书世少见信然史记亦言黄帝崩而昌意之子髙阳立少昊且无况帝鸿耶此郑康成于书中所以依运斗枢以帝鸿为五帝而乃指之为黄帝也【勅省图云徳合五帝坐者称之今实六帝而云五者以其俱合五帝坐星也】余观内简黄帝经黄帝后厯四世乃至颛顼设不之信则少昊为世八十有四载颛顼何由事黄帝哉此其不足疑者然班氏置之炎帝之前则又失之
　　帝魁
　　帝魁氏大鸿氏之曽孙也母曰任已感神而生魁【已姒二姓世多一之孝经钩命诀云任已感神生帝魁故康成云任已帝魁之母而春秋钩命诀作任姒传者缪也夫任乃太昊之后黄帝封之为已姓而姒氏夏始有非任之受姓又宋衷春秋传云魁黄帝子孙而康成李善俱以为神农之名尤疎盖以炎帝后亦有魁尔既云炎帝俄复指为神农故御览又引任已生帝嵬魁古书之误大率如此】昔孔子求古史记得黄帝孙帝魁之书是矣说者以为神农非也
　　传曰三王百世计神元书五帝之受录图世有史记从政之录帝魁以来讫于秦缪除礼乐之书三千三百有四十篇夫子删之断自舜始所存者百篇而已典有五而轶其三坟有三而不存其一则知记注之兴文字之务时代有之其阙逸可胜慨邪【一云二千二百三十篇断逺取近定可为世法者百二十篇以百二篇为尚书十八篇为中故汉张霸伪造尚书百两篇为纬者附之郑云异者二十在大司徒大仆正平事不经矣郑依书纬与白虎义正同】余为此书盖未尝勉为之说而推合之其足以垂示后世亦不茍求为异也昔者夫子赞易自羲炎而下序书自尧舜而下删诗自汤武而下脩春秋自桓文而下岂无意邪然自羲炎而上则有所不书何邪岂非羲炎尧舜者人道之极挚而出乎其前者即羲炎黄帝而可以知之欤抑其教多本于神明惧后世不称而有求欤亦岂于世有所疑欤予为此书以学犹欲知也予岂妄逆謣谰以诬于人也哉君子于其所不知盖阙如也予闻昆仑矩缕宛委防山有黄帝之书空桐祝融有唐帝之碑泰山箕山青城海隅有古帝王文字霍灊嵩岱衡华恒山防稽空桐雄耳碣石等处皆有禹所记焉天其使得厯而访之以诏于当来乎














　　路史卷十五
　　钦定四库全书
　　路史卷十六　　　　　　　宋　罗泌　撰后纪七
　　疏仡纪
　　小昊
　　小昊青阳氏【少昊币文作小周书亦作小颢】纪姓【世纪青阳姬姓古史攷云穷桑氏嬴姓非春秋诸纪系出可见】名质【周书云乃命小昊清司马乌师以正五帝之官因名曰质质贽同故史传多云名挚而以为髙辛之子误矣】是为挈【世纪云少皓名挚亦见世本宜与挚通即攷挈本作栔乃契刻字故年代厯云少昊名栔或云名契沟洫志栔苦计切而契刀文正作栔汗简直以栔为契然质在周书若果为贽徃来音呼】其父曰清黄帝之第五子方傫氏之生也【累傫嫘间本皆从畾以音靁省从田大戴礼嫘祖生昌意方雷生青阳而史记嚣亦雷祖所生然史以嚣为青阳则非也青阳少昊之父也故帝徳攷云青阳之子曰挚而曹植赞少昊云青阳之裔则少昊为青阳之子信矣盖少昊亦号青阳帝王年代纪以少昊为帝青阳故世误以为一人辨见发挥】胙土于清是为青阳【清在郓故乐平汉髙帝封宫中同为清侯国大戴礼黄帝之子少昊曰清又云青地也一曰青阳属郑杜云荥阳中牟西清阳亭是按清有四详国名记然云阳本曰青阳昔荆献青阳以西于秦者今长沙盖帝之始封亦繇清音二地一名少昊父子同以为号或少昊袭先封之名以来云阳犹商亳楚郢重名者今其后裔犹曰青阳可见知少昊非黄帝子者母异也】元为纪姓【盖初得纪而为姓】配于类氏曰娥居河之微逆星流槎奏便媚之乐乐而忘归震而生质白帝子也【见拾遗寳椟等记曰星娥一作皇娥处于璇宫夜织抚臯桐梓琴与神童更倡白帝子太白也因有桑中之目多过实故不摭】既生其渚为陵【地有兴废各因其时休子云少昊生于稚华之野其渚一旦为陵郁郁葱葱焉此亦闗轴转动而发者有说见余论】秀外龙庭月县通袭青阳以处云阳故谡号以青阳亦曰云阳氏【攷古帝王皆兼所兴之地以为号张晏云少昊之时天下之号象其徳颛顼以来天下之号因其名髙阳髙辛始以所封之地则非也】以金寳厯色尚白【邢昺论语疏云女娲尚白神农赤黄帝黒少昊白髙阳赤髙辛黒陶唐白有虞赤此以三正言之非五运之所尚】故又曰金天氏【金西方之行世以号之如西岳之号也洪庆善云以金徳王白精之君】惟能任道不事心不动力逺宪大昊而乘西行是称少昊【南方火北方水水精火神故夏曰神农冬为颛顼东西二方春秋二气之中其气昊淑故欧阳书四天春昊夏苍吕览九野东苍西颢颢皓昊皥同昊者髙广以和之谓也有大小尔尔雅春苍夏昊特取其大洽闻记言夏炎冬昊则差矣礼志云西方少昊谯周云金天氏能脩太昊之法故曰少昊少者小之文古字只用小】其即位也五鳯适至而乙遗书【田俅子云少昊之时赤燕一羽鸟飞集戸遗其丹书五鳯见春秋内传】故为鸟纪鸟师而鸟名【后魏登国中尝以鸟名官故魏书美其好尚淳朴逺师少昊者夫魏兴邉朔少识典坟鸟官创置岂关郯子之言哉】乙鸟氏司分伯赵氏司至苍鸟氏司启丹鸟氏司闭而鳯鸟氏董之以为厯正【燕以春分来秋分去故司分鵙以夏至鸣冬至止故司至鷃以立春来立夏去故司启鷩以立秋来立冬去故司闭鳯知天时故厯正】五鸠五雉笃九雇之利祝鸠氏司教且鸠氏司制尸鸠氏司空爽鸠氏司防滑鸠氏司事五鸠紏民者也【司教则司徒司制则司马也祝鸠鵊鸽孝故司教且鸠王鴡别故司制尸鸠鴶鵴均故司空爽鸠为罹挚故司防滑鸠鹘鴅多声故司事司事纳言之职頴达以为营缮之事非也营缮有司空矣释诘鸠聚也民恶散故以鸠名】五雉用五工正利器用正度量夷民者也【鷷雉攻木之工甾雉埴之工寿雉攻金之工希雉皮工翚雉设色之工雉性介直故民可取平】九雇为九农正教民事户民亡淫者也【戸止也雇取其义晋货志云昔在金天勤于民事命春鳸以稼耕召夏鳸以耘耡秋鳸于以收敛冬鳸于焉盖藏蔡氏云春雇氏鳻鶞趣民耕种夏雇氏窃趣民芸除秋雇氏窃蓝趣民收敛冬雇氏窃黄趣民盖藏棘雇氏窃丹为果殴鸟行雇氏唶唶为昼殴鸟宵雇氏啧啧为夜殴兽桑雇氏窃脂趣民养蚕老雇氏鴳鴳趣民收麦令不得晏起者各随时宜而督劝之贾逵樊光说同独断云少昊致九农之官是也鳻鶞犹分循】民事既正乃法度量调气律行二十有八宿【天祐紫微经云少昊明二十八宿颛顼立九寺九卿以应上象也】十二月以为元而民事定【宋志云黄帝髙辛夏后以十二月为正少昊唐商以十二月髙阳虞周以十二月所谓三正之说然以昬中攷之则亦四时为正尔正在人时在天王者有改正之文无改时之实人事定也有三正说见发挥】既处甘泉【甘泉古之云阳在西与西近宜为少昊之都详时纪云阳氏】于是兴郊禅崇五祀【祭有其举之莫敢废也羲炎之郊禅黄帝之五祀后世唯以循守董氏钱谱引世本云少昊黄帝之子名契字青阳黄帝殁契立王以金徳号曰金天氏同度量调律吕封泰山作九泉之乐以鸟纪官】正都邑肇车牛【古史攷云黄帝作车少昊畧加以牛禹时奚仲驾马更广其制然马驾黄帝有矣肇车牛谓服贾之车】作布货以制国用【李钱谱异布一种长寸七分肩广一寸足间六分有好面有已舌三字已化字字古金字又董谱一种面文□□帝昊字也幕文作全董以已为帝字非】于是通穷拒老老慈防恤孤合独然后矜寡窭极瘖龙跛躄扁籧握递者偕有所养立史官【内则五帝有史官】尊耆老脩其方而天下治【炎黄以来皆有养老记曰凡养老五帝宪宪者法其徳义养其气体而不乞言】丕厘景命放凖循是故天用大戒久而不乱人亡疵厉鬼亡灵响百工法而亡伪而竒术怪行亡敢烦言孟行以过其情遇其上者守故常抱雌节生而不有为而不恃是以垂象着瑞后土锡符长庚辉日五色山金鸣泽铜益诸福之物必至【体白帝也故长庚曜明尸子云日五色至阳之精象君德也少昊金天氏邑于穷桑日五色互炤穷桑按易传圣王在上则日光明五色具礼斗威仪以为政太平则日五色】爰书鸾鳯【见书断字源等作鸾书】立建皷制浮磬以通山川之风【通礼义纂云建鼔大鼔也少昊作之为众乐之节大晟乐书云少昊造以节众乐夏后加之四足曰足鼓出随音乐志】作大渊之乐以谐人神龢上下是曰九渊【世纪少昊乐曰九渊文选随晋书唐文集皆作九泉避唐讳】龙山鳯水日五色云从龙之章也【日五色亦见田俅子故唐李程擢宏辞以日五色赋后浩虚渊亦以此龙山鳯水以龙鳯瑞故作之寳椟记谓有山屈如龙妄矣】德广逺而乐时节是以逺服而迩不迁鞬鞮旄人献其羽制賨防苞棐亡逺弗届【田俅子云少昊都于曲阜鞬鞮毛人献其羽裘渠摉之人服禹之徳献其裘毛出五采孙氏瑞图云王者奉五行教民种植以时则渠摉来献裘德茂盛不耻恶衣则四夷献其白裘】在位八十有四载落年百有一【世纪在位百年】葬于云阳【见世纪遁甲开山图盖归葬于始封之国今在茶陵之露水乡攸县界生鐡成坟予防炎陵访之图谍俱云是黄帝陵乡俗谓为轩辕皇帝坟不知也】其神降于长流之山主祀于□是司反景故传又偁西皇【骚经云诏西皇使涉事西山经云积石之西二百里长流之山其神白虎少昊居之实唯员神隗氏之官是神也主司反景亦见世纪今临朐有熏治泉源麓之侧有祠曰治泉祠广雅以为金神之祠谓之清明斯少昊所降也郦善长以为古理官所在故昔人谓治狱参军为长流误矣家训作长留亦非】都于小颢【颢地也故周书云命蚩尤宇于小颢宜在西方梁雝之域以故昊皓皥姓多出西方然靡究其所逺防章句云西皇所居在西海津拾遗记穷桑者西海之滨盖近西也故咸阳为云阳汉甘泉宫武帝立太畤平王之元年秦为诸侯至襄公自以居西垂主少昊之神乃作西畤祠白帝后文公东猎汧渭卜居之吉乃梦黄虵自天而下口属于鄜衍于是复作畤以三牢祭白帝】以宇穷桑故亦曰穷桑氏【见世纪贾逵云处穷桑以登帝天下号曰穷桑帝寳椟记一曰穷桑氏一曰金寳氏一曰桑丘氏是为白帝然非河图所谓白帝朱宣也】或云曲阜卤是以云小昊之虚【曲阜无攷世纪以为都徐州蒙羽之野奎娄之次晋志云少昊始自穷桑而迁都曲阜因传与世纪也曲阜鲁城中小地名也有空桑说别见前纪】元妃生倍伐降处缗渊既封蔑为蔑氏夏后世衰有缗为桀所克有倍氏缗氏【倍伐或作代见山海经】次妃生般【音磐】为弓正是制弓矢主祀弧星封于尹城世掌宫职尹耆事唐为尹氏【周宰尹亦为尹氏非】有子曰昧为防师是生允格台骀俱臣髙阳【水经六注引左氏以台骀为实沈后非】骀宣汾洮障大泽封于汾川沈姒蓐黄实守其祀有台氏沈姒蓐辱之氏【沈姒蓐黄四国故邓名世云姒乃国名】允格封鄀【寰宇记世本允姓国】有子鄀姓虞帝投之幽州是为隂戎之祖【姓纂云允格后金天氏之裔詹桓伯云先王居梼杌于四裔故允姓之戎居于州杜预以为隂戎与三苗俱窜三危后世因谓出于三苗通典等以驹支为州允姓戎非也按宣子语驹支云昔秦人迫逐乃祖吾离于州此自羌姓为秦所逐者左之缪】己氏格氏戎氏允戎氏戎州氏皆允类也【鄀楚灭之十道志云戎本国号已氏其姓今楚丘已氏城也舆地广记云谓昆吾后别在戎者周衰入居此僖廿二年陆浑戎迁伊川允姓戎迁渭汭传以秦晋九州陆浑戎为允戎之散亦非也按国都记鲁卫间戎为昆吾之后云】重熈脩该帝之四叔也佐髙阳氏髙辛氏衰五官失守尧乃复育重氏之后羲仲羲叔俾世守之有羲氏重氏【羲和异出世不能别吕邢传云重即羲也黎即和也盖羲和亦曰重黎帝尧所命楚语云尧复育重黎之后孔安国班固皆云羲和其后法言云羲近重和近黎羲重后和黎后也】帝之入立也其属有更于青阳者厥后疆力侵寻四伐重氏苦之而遗之姝或而不治大臣争棅逺近相袭而青阳遂分有青氏青阳氏【汉有东海守青阳倍东海王尉青阳精蜀唐道母青阳氏风俗通云黄帝子孙始姓之六韬作绩阳非重氏一作重丘氏即重之国】初帝裔子取髙阳氏之女曰脩生大业大业取少典氏女曰华生繇【繇本再生者今作陶同本音由易林遯之既济云兹基逢时稷契陶繇上食得愿微子解囚而礼记喜则斯犹先儒亦为揺读谓秦人犹揺声相近小顔汉书读繇皆为由唯臯繇正五刑为弋昭切未之攷尔】繇生马喙忠信疏通防而敏事渔于雷泽虞帝求旃以为士师繇一振而不仁者逺【繇生于曲阜年代厯云少昊四世孙世以秦纪言女脩遂谓髙阳之后邓名世犹以李嬴出髙阳不知攷也马口见论衡故今绘狱主为马头淮南子作鸟喙元命苞云鸟喙子宜误】乃立狱造科律听狱执中为虞之氏而天下亡寃封之于臯是曰臯陶【风俗通云咎陶谟虞始造律萧何成九章闗诸百王不易之道故传子曰律者臯陶之遗训汉命萧何广之后汉张敏议云臯陶造法律原其本意皆欲禁民为非者也急就篇云臯陶造狱吕览云臯陶作刑而世本云陶制五刑非也六艺论言符瑞与中侯最详如臯陶于洛见黒书等事亦见诗疏如解豸事有说别见余论】虞禅禹禹巽之臯辞焉卒崩于臯所谓公琴者【在今六安县北十五安豊芍陂中大冢也广记即臯陶冢楚人谓之公琴寰宇记六安北十三有二古城一曰六合一曰白沙上有臯陶庙冢在东五里郦元云楚人谓冢为琴】臯克天德自作元命配享在下【挚虞杂记议云故事祠臯陶于廷尉寺故范滂至狱狱吏请祭臯陶晋志故事祠臯陶廷尉新礼祠律署以同祭先圣太学故事以社日新礼改以孟秋以应社政挚以臯陶作士国重其功人思其当是以狱官礼其神郡县逺方神祠各奉祠之杂五行书臯陶壬辰日死不可劾罪人成罪天寳二载尊为德明皇帝】有子三人长伯翳次仲甄次封偃为偃姓【伯翳大费也少昊之后史传以为伯益而谓为髙阳后妄甚辨见发挥】偃匽之后有州绞贰轸謡皖参防阮棐鬲郦郾止舒庸舒鸠舒龙舒蓼舒鲍舒龚州则卤灭之绞佼则朱灭之舒皖贰轸鸠庸龙蓼则食于楚矣后各以国命氏【史记匽姓臯陶后庄帝母匽氏国潜夫论偃姓有舒庸舒鸠舒龙舒共止郦謡参防六阮棐髙髙即臯也偃或作优误释例舒鸠亦偃姓也按蓼舒及舒蓼三国也舒黄帝后任姓蓼庭坚后姬姓而舒蓼偃姓也杜皆以为臯陶后又以蓼为即舒蓼失之详髙阳纪】仲甄事夏封六其后分英俱为楚并有甄氏六氏臯咎繇睾英黥之氏【英六贰轸古皆臯地并详国名纪文五年楚灭之通典寰宇六臯陶封世本六为姬姓非也或以英六臯尤妄商有咎单乃音为旧恐非】伯翳大费能驯鸟兽知其语言以服事虞夏始食于嬴为嬴氏盈暨功于洪帝乃锡之皁斿玉姚女而封之费【费乃国名古人多以人加国如大唐大彭大封皆是非字也嬴盈也庶物盈美而以为封即太山嬴县益翳二人书传多以为即伯益故以嬴姓臯陶为出髙阳而大亷若木为伯益子者都成记伯益二子大曰大亷封鸟俗氏小曰若木别为费氏居南裔为诸侯九真守谷朗碑出自颛顼益为舜虞赐姓嬴氏至非子封秦各为氏皆缪以益翳声近而职同尔】生大亷若木恩成【三人】大亷事夏后启为鸟俗氏路俗氏【俗史作浴一作洛非】后有孟亏仲衍孟亏能帅翳者作土于萧是为萧孟亏夏后氏衰孟亏去之而鳯皇随焉【见括地图史作孟戏云大亷孙张华作孟舒误】仲衍臣商太戊其裔戎胥轩内郦山氏生仲潏【史以仲衍为孟戏兄弟以戎胥轩为仲衍孙夫孟戏当夏之中世岂有母弟乃后出四五百年而臣太戊哉且太戊至纣四百余年而革才六世遽事纣乎申侯曰仲衍以故亲西周西周文王先世盖当太戊时】仲潏生处父处父徤步是为蜚亷生革暨季胜【革恶来也武王杀之见世家纪云早死】胜三世造父封赵复七世叔带乃晋九世而武立又六世籍始命复再世而析晋三世主父益大又五世邯郸没秦诸大夫立嘉于代六年重剡于秦子公辅主西戎西戎懐之号赵王世居天水【史记屠岸贾灭赵与程婴公孙杵臼保赵孤事最失实程婴杵臼墓在绛之太甲南二十一里赵盾墓茔中见元和郡县志然邯郸西十五亦有婴杵臼墓事为难信随图经云今洺州赵氏数百家每祭则设客位以祀婴杵臼主号曰祀祖此亦魏晋而后形影而为之者辨见发挥】有张氏狼氏屏氏訾辱氏楼季氏主氏主父氏康氏马服氏马氏马矢氏马适氏莽氏武成氏周阳氏邯氏邯郸氏【屠封马服君援马服之后一云赵官名赵括号马服服武事者风俗通平原君胜封武成成因氏宫马氏之后彚状云出于嬴赵汉封周阳由为周阳氏马何罗后为莽张辽赵壹之后】及叔带中衍戎胥冬日之氏【四姓见姓纂姓苑等英贤传齐大夫叔带子庄又西魏赵肃赐氏乙弗至隋而复】采于眭者又为眭氏【姓书又有朔氏卢氏婴氏婴齐氏之类以名为姓古未至若是野今绌】革五世曰非子孝王封之秦谷使复嬴氏【史记非子邑于秦谷朗碑与永寜侯相碑皆作扉子】五世襄公勤于平王锡之岐丰以为侯二十有九世而赵政替周号始皇帝隳天乱地振古亡与二世而汉有之【始皇生于邯郸故号赵政】有秦氏非氏扉氏处氏房氏旁氏蜚氏飞亷氏亷氏徴氏寜氏子桑氏子车氏车氏仲行氏鍼氏侯丽氏缪氏谬氏絷氏整氏庶长氏不更氏稻氏谷氏绕氏将闾氏【王莽改严尤亷丹皆为徴号二徴将军是也姓书为丁丘二音云皆出李徴者妄将闾秦公子将闾后姓纂引将闾莬非乃庄子之蒋闾葂姓书秦后又有蹇奚穆畜等氏亦非乃炎帝后】王功秦仲既国襄而复录其少子康使有夏阳为梁伯秦溘之有梁氏梁余氏梁于氏将氏将良氏【此乃少梁又西魏赐梁御为纥豆陵氏至随而复】汉莽以梁攘为脩逺伯奉小昊祀而又有运期氏【梁鸿改名曜】其食于运者为运氏自运采掩为奄氏掩氏运奄氏采钟离者吴灭之为钟氏离氏钟离氏终黎氏【世本作终犂鲁昭二十四年灭】寻衙汪良莵裘不羮灌东东闾脩鱼防里宻如髙陵附庸氏也【凡十二氏或云灌氏亦出灌东非】秦鍼奔晋封裴中曰裴君【即防唐表云裴非子支孙是也传谓平公封颛帝孙鍼为裴君故表又以为颛帝风姓之后妄矣】六世陵迁解为解君有裴氏解氏垒氏履氏【厘王迁之符坚时梓橦守垒袭一作裴而后赵录有垒澄木作斐也集韵裴音非后转为匪又为履则为斐也唐疏勒王裴氏号阿摩攴】若木事夏袭翳之封后有费昌为汤御右费仲事纣【当音吠与姒费别】其立于淮者为嬴氏夏世有调王命以徐伯主淮夷三十二世君偃一假仁义而宾国三十六周王剡之【偃即康王乃穆王时都城记云穆王西巡闻其威徳日逺遣楚师袭破杀王偃后汉书七谏淮南子注以为楚文灭之楚文乃春秋时误】而录其子宗十一世为吴所灭【宗北走彭城武原山万众从之因曰徐山昭三十年吴子执钟离遂伐徐防山水之章羽断髪孥逆吴子复之徐子奔楚楚城夷而处之】有徐氏虫氏取虑氏李氏【世勣本徐氏赐潜夫论偃王后食邑取虑故氏十三州志音陬闾】恩成之伷世为理以命族至纣时理徴为翼肄中吴伯弗合以死取契和氏逋难伊虚为李氏【李理字通辨见发挥】利贞生仲师昌祖家于若生肜徳其曾硕宗因采焉【康王命之】五世孙乾元杲为周上御史【字元杲老子之父妙内篇云老子母无壻故范祖禹曰老子父书传无见非也】胎刵且取洪氏曰婴敷【前凉录索绥云元杲胎刵无耳一目不明又云生而孤单年七十二无妻与邻氏人益寿氏野合而娠十年而生儒道二家多言老母为益寿氏妄也国臣记云干娶滕氏宜非一娶云】感飞星而震十有二年副左而生儋【宣王四十二年乙夘二月十五日生刘向列仙传生于商时妄】曰禄【集真录老子始生母名之曰禄】是为伯阳甫生而能语黄面皓首故谓老子耳七寸而参屚故名耳而字儋【即太史儋世以为二人不知儋与同】干籍九尺方童长眉鼻双柱齿六八【详金萧内经朱韬玉礼等书仙传云生而能语九日长九尺大抵传记老子事至多难稽云】邑于苦之赖赖乃莱也故又曰老莱子【世以老莱子别一人亦非列女传云莱子逃世耕防山之阳楚王求之按髙士传孔子至楚见老莱子时已二百余岁班衣戏母侧所问答皆礼事知非二人孔学礼时年十七当景王之十年老时二百五十余岁盖弃仕矣】以三十六法治心理性究忠尽孝桓庄世柱下史简灵世守藏吏【一云平王时为太史着道徳经】孔子尝学礼焉【学礼之事亦备礼记或谓孔子未尝师之盖因刘向误以老子为商大夫老彭也】孔没十九岁而儋入秦西厯流沙八十余土化暨三千九万品戒【云汉所获大月氏复立经】化胡成佛【于阗西南五百里有比摩寺记为老子化胡之所彼人言老子于此升天与羣胡泣诀而释子讳之夫佛特西土一圣胡尔中国之人不知其由乃推而归之不可知之神愚陋之徒复肆为诡诞之说而不可诘大抵天下之事唯近于人情者为是西域诸国事佛其言可得而攷有化胡恒星等辨见发挥】寿四百有四十【见仙传太平广记等实不究所终或云二百七十然儋见秦献公在孔子后百余年故韦昭以为非礼外传云夀者百二十过此不死为失归祅怪今县栁谷水面有老子墓苏鹗云冠剑】儋生宗邑段干世济其德至世民而兴唐传世二十则少昊瘖繇之德在人也【宗魏将军封段干生注及司注生宫宫生谱见魏书然自段干三世而谱见后魏误也】昪养于徐为徐氏既复李有南唐三世而俘以归于京【世言昪徐氏子不知本姓李养于温】有理氏里氏相里氏京氏恩氏利氏儋氏氏耽氏徴氏崇氏段氏段干氏【徴音止崇徴本皆姓李遭乱改见程康传三辅决录云段出老子段干木之子隐如入闗去干字然段以字段干以地不可合也武士艧娶相里氏】老氏老阳氏柱氏丙氏及广武老莱贺兰坚吾大野徒何之氏【周大夫有老阳子宋老佐左氏注以为戴公子非佐去公甚逺也陵降匈奴裔孙归魏见于丙殿赐姓丙周龙居县公明生粲应国公与髙祖有旧避世祖名复为李黠戛斯右坚昆氏与居贺兰山下皆自云陵后周书赐李弼徒何氏魏书赐李虎大野氏讳之髙祖相周复为李】江黄耿兹蒲时白郯复巴寘谷麋防葛祁谭皆嬴国也【秦本纪嬴姓十四有白氏姓书以为复姓非乃白与尔】郯则越灭之寘则徐灭之兹蒲周灭之沈耿晋灭之谭谷入于齐巴复入于防而江黄防时麋白灭于楚矣后各以国令氏【威烈八年越灭郯传云鲁灭之非也外纪简王三年明年侨如防伐之或云宋灭之尤非】沈逞奔楚曽孙诸梁为右司马采于叶为叶氏尹氏诸梁氏【成八年晋灭沈沈子逞奔楚字循之为沈氏生嘉字唯良二子尹丙尹戍戍字中逹为右司马生诸梁字子髙及后臧子髙采叶号叶公二子尹射文尹射为令尹旬日去隐华山生尹朱尹赤姓书以为出季载又以叶诸梁出于楚俱误】氏【沈氏世次唐表极为差缪沈在汾川与平舆之沈别沈约宋书以为平舆者非也其世序亦缪表谱更以为季载后尤非】周兴封帝之后于祁【潜夫论武王封少昊后盖古帝后皆封矣按周封杞宋为二后并陈以备三恪左氏说者更以黄帝尧舜后为三恪而少昊不预熊氏云周之三恪越少昊髙辛而逺存黄帝者取其制作人非也】而置莒后舆期于始都计二世兹丕归莒至纪公复纪姓【世本纪同按声已戴已皆莒女】厯世三十楚简并之【与曹姓莒别故名世犹以舆期为陆终后误尸子莒尹好巫鬼亡国】有莒氏萭氏莒子氏【萭古莒同汉有宿猾萭章苏林音矩传谓黄帝子萭阳非急就章有萭改乡】兹丕氏展舆氏庶其氏【姓纂】郊氏捷氏裂氏若犂比林闾渠丘着丘安丘且于务娄无娄菀羊之氏与林氏拏氏氏以邑也【此成都林也杨雄师林闾氏】嬴之后又有盈氏氏【姓苑又有】黄之后又有胡氏【广本黄氏见语林】若巴后之巴公白后之白侯武安蒲后之蒲蒲余与符【洪是也载记等以为因家生蒲妄】江后之析【析象本姓江祖封析侯因氏后汉】谭后之覃谈佼【三姓姓源覃音寻】耿后之简谏东其衍也【蜀简雍本耿也幽州多此姓然谏亦音简诗云是用大简周有简师父晋灭耿姓纂以简出狐鞠居谏出周之司谏杜谓皆姬姓国失之】又有昊皓星金桑雉芒勾瞫皥秋伯【瞫皥出武落钟山黑穴中见蜀录姓书勾氏出勾芒羊氏家传羊续聚星重女】及西方桑丘空桑龙丘五鸠有偃之氏【后赵将军五鸠卢】赞曰
　　邈矣西皇小昊靑阳秀外龙庭抱雌守常五鳯既至乃法度量通穷拒孤独得养惟能任道人亡疵厉德广乐时逺亡不至降彼长流是司反景李赵隆兴于斯为盛
　　厯者大中之符圣人之所以顺天命而经世者也其原出于天其法成于人有其数而无其文圣人之授受传数而已昔者尧之为世钦若昊天厯象日月星辰敬授人时故其耋而授舜曰咨女舜天之厯数在尔躬允执其中舜之受终也在璿玑玉衡以齐七政故其旄而授禹曰咨女禹天之厯数在尔躬允执其中三圣之所授执中而已执中者以厯数之本乎中也是故厯法作而中道着矣班固之志厯也亦以是为尧之授舜者也盖圣人之为治不过钦天厚人而已而先儒之言厯数类皆归于防纬之言非先王之正也天生河图八卦之原也地应书九畴之寄也八卦者厯数之始也而本于太极太极者至中也九畴者厯数之成也而本于皇极皇极者大中也太极元气含三为一三才之所基也稽疑庶徴五福六极此鬼神之所同故属之天五行五事八政此百姓之所用故属之地而三徳五纪之与皇极同居九位之中然则圣人中道而立者亦以保其在躬之厯数而已矣律应鳯鸟而厯数详焉此少昊氏之传中也岂唯钦天厚人哉抑亦以保其在躬之厯数也嗟夫善言古者必有验乎今善言天者必有信于人传厯数岂徒为天哉以为人也岂徒为古哉抑为今也一昼一夜一寒一暑此盛衰之常变也干用九坤用六用者变之谓也九六者隂阳之尽也穷者未有不为灾阳九百六此其不知变者也亢之与战岂厯数之中哉彼少昊之法凝矣其所以与太昊氏两立乎九阂之内而称皇者唯能任道不事心不动力知所变而已矣少昊既假歴数复于尧舜尧舜唯知变也故唯九黎乱徳苗民逆命而不抵于穷垂衣裳而天下治则其所以取之乾坤者用九六也是故易穷则变变则通通则久变而通之此歴数之所以长也六而后穷数止则起六六者一变之数也以故夷昭不驭幽厉失图頽乱惠迁带叛襄出楚子问鼎晋侯请隧犹且三十六传一变之数先王定筞之验不可易也有用我者吾为东周潜心文王可变之谓也使其得文王之位而合其变则东周之胙何止八百年哉惜乎执中之道不传至于穷不知变不能尽当运之数也苍既朒矣而况秦汉而下不全其天者邪受命不知其数传国不知其符系胙不永岂唯厯数之微哉亦人谋之不臧也呜呼瓯脱捃邉幅沮梪化侯王戎狄焉能举华哉中国丘墟生灵荼炭可胜痛耶变而通之此无穷之厯数也

　　路史卷十六
　　钦定四库全书
　　路史卷十七　　　　　　　宋　罗泌　撰后纪八
　　疏仡纪
　　髙阳
　　帝颛顼髙阳氏姬姓【古史攷以为妘姓纂则谓颛帝帝风姓故唐表韦氏彭氏皆妘出风姓颛帝之后俱妄】名曰颛顼【颛顼厚养也河图云瑶光贯日正白女妪感于幽房之宫生黒帝名颛顼均云日月失行瑶光星精贯月集韵云顼头烦音玉】黄帝氏之曽孙祖曰昌意黄帝之震适也行劣不似逊于若水【逊谓降封之史记嚣降居江水昌意降居若水若即江之下流皆在蜀水经云水出旄牛徼外东南至故闗为若水即昌意之封又南过越嶲卭都至朱提西泸江水则嚣封处又九州要记云嶲之台登有双诺川鹦鹉山黒水之间若水出其下即黄帝子昌意降居于此杜预以为昌意所封在鄀鄀乃襄州乐乡矣】取蜀山氏曰景【一作景朴即史云昌朴大戴礼为昌濮捜神记世纪作景仆云即女枢又以为昌意正妃妄】生帝干荒【即韩流盖干荒之误为干流曰帝者如汉山阳公之日献帝唐孝敬奉天承天三皇帝追称云山海经丹朱商均皆曰帝亦若是也刘知几所以唱谓朱均皆常为帝而舜禹为夺不学之过】擢首而谨耳豭喙而渠股【擢首长咽谨耳小耳或作擢耳谨首非海内朝鲜纪云谨耳豕喙鳞身渠股郭云谨耳未详渠车辋传言若大车之渠非也渠钜也谨小也相书耳门不容麦夀过百】是袭若水【文选若水颛帝所生吕春秋云颛玉生自若水实处空桑乃登为帝世纪作弱水非】取蜀山氏曰枢是为河女所谓淖子也淖子感瑶光于幽防而生颛顼【潜夫论云幽防宫也世纪等云星贯月如虹含神雾云揺光蜺贯日正白感女枢注星光如虹蜺徃贯月也】渠头并干通眉带午【元命苞云颛玉带午是谓清明干谓成干字易干凿度云泰表戴干郑氏云泰者人形体之彰识也干盾也王劭言随文有龙顔戴干之表指示羣臣是也宋忠注为干盾故世纪云髙阳首带干戈误矣本文作带午言如午字叶法善额有二午者或又作带牛非】渊而有谋疎以知逺年十五而佐小昊封于髙阳【涿郡有汉髙阳县以在髙水之阳名本河间今之顺安军然浚仪亦有髙阳故城开封图经云髙阳氏佐少昊有功封于此九域寰宇从之非也盖后都之冐髙阳之名于此尔故郡国志云汴之髙阳城髙阳氏之虚也车频秦书云新平民畊获玉器初有金雕者颇知图记王猛劝诛之雕临刑表言新平古颛帝之虚其故有白鸡闾记言此里应获古帝王寳至是果信】都始孤棘二十爰立乃徙商丘以故栁城衞仆俱为颛顼之虚【古帝王于中国邉地每有二都孤棘今营州栁城东南百七十棘城是寰宇记云颛帝之虚通典云号曰颛帝之虚故慕容廆以大棘城帝颛顼之都移都之教农桑制同中国商丘濮阳也以帝居之因曰帝丘乃卫之都故今澶之临河东北三有颛顼城史记颛顼都帝丘其地北至幽陵惑也世纪云自穷桑徙商丘大行东北及兖广桑之野豕韦之次水经晋志因之非】逃迹髙阳故遂以髙阳氏黒精之君也【月令注】以名为号故后世或姓焉【神仙传有太女颛顼和】绍小昊金天之政乘辰而王以水穷厯故外书皆称帝【道书言帝者皆髙阳氏庄疏云十二冠十五佐少昊二十即位亦曰帝】祭防牲用骍荐玉以赤缯载时以象天养材以任地依神而制义治气性以立教自是不克逺纪始为民师而命以民事厘改服度符采尚赤乃立九寺九卿【少昊颛帝官号盖因黄帝而益详故贾公彦云髙阳以前畧言于上成王言唐虞稽古建官惟百则上下百官之间】重该修熈少昊氏之四叔也【叔出季处之叔传以为少昊裔子妄】实能金木及水乃俾重为句芒该为蓐收【惠王十七年虢谷梦在庙有神人面白毛虎爪执钺立于西河云云觉召史嚣古之蓐收也天之刑神】修及熈为【姓氏英贤录云为水正熈氏佐之礼传云五官古帝王子孙有功之人左正义言五官在髙阳之世居官有功以功见祀不是一时之人修熈代为水正非一时者不然盖不知北方虚危无位权衡虵皆是二物与贤皆有左右之义有说别见为司寒乃修之职如言犂曰祝融】孙犂显曜乃命祝融而炎帝氏有子句龙俾为后土是谓五官【春秋传云句芒春官为木正蓐收秋官为金正祝融夏官为火正防冬官为水正句龙后土中央为土正】恪共厥业遂济穷桑【帝立于穷桑盖亦有穷桑之号故服传云穷桑颛顼所居柱氏以穷桑为少昊之号而先儒遂以五官为少昊所命非也颛顼以来不能纪逺始为民师木正火正非鸟师之号】上世人神异业是以祸灾不至而求用不匮小昊氏衰都氏黎实乱天德贤鬼而废人惟防之从谋臣不用喆士在外家为巫史亡有要质方不类聚物不羣分民匮于祀神防民狎嘉生不降防鬼神不足以举胜左右背乡不足以专战乃命重犂典司祝融重献上天以属神犂抑下地以属民以絶上下之通以规三辰之行【隋天文志髙阳氏命北正犂司地按楚语云九犂乱徳民神杂探不可方物颛顼受之命南正重司天以属神火正黎司地以属民髙阳之世】使复旧物毋相浸渎民用安生【重为南正犂为火正火正司马故齐职仪云颛帝以司马主火应劭曰犂隂官也火数二故火正司地以属民郑答赵商与昭皆以为三皇至道故举南比正夏冬而春秋自正五帝中道故又命羲和于春秋夏详人事乃合而一之汉髙可章商之奏以赵尧举春李舜举夏倪汤举秋贡禹举冬各职一官以举时政宣帝时魏相请以明经通隂阳者四人各主时至明言所职此后惟有司厯之官而已月令开明堂布十二月之政当作北犂妄也】于是穷四履称险易申画郊畿以殿任赋立勤人以职孤为正长以惠穷置宰丧以恤亡设射志以习雅守猎耘耔以习移【出内简】乃防名冈倮大泽制十等之币以通有亡曰权衡【见管子髙阳货一种作□勹亏一幕文作仝髙阳货一金也纂古髙字正同董谱髙阳金别种五等或出长平异布封演曰面有科斗书是也】宿畴以成泉币亡滞工贾时市臣仆州里俾毋交为是以主虞而安民璞而亲官亡邪吏市亡型民事分职正而人反其故然犹悛怂自持焦心蛾伏以从事于贤谓功莫美于厺恶而之善辠莫大于沓恶而不变非惟善善善因善也非惟恶恶恶缘恶也乃旉令曰毋慢制毋虐民贵臣骄而弗譓男女不相辟于道者拂之四达之衢文龙负图于是书科斗百辟作戒盈之器室而着复礼之铭诗以为德防之术【后周书武帝诏云甲子乙夘礼云不乐昔周王受命请闻颛帝之庙有戒盈之器室与复礼之铭者也】师于大欵赤民柏夷父柏亮父渌图之流以濬其明而畀其圣【渌从水见何氏姓苑传多作绿国新序晋纪又作录图皆非】谓至道不可过至义不可易而后治者复迹也故上缘黄帝之道而行之修黄帝之道而赏之弗或损益而致治平【见鬻子及贾氏新书祭法黄帝正名百物以明民共财颛顼能修之】乃注新厯十三月以为元岁纪甲寅上日乙已日月值艮维之初而五星防于天厯【天厯营室也秦用颛帝厯元用乙夘窃按厯法黄帝颛帝夏商周鲁凡六家皆有元颛帝厯术云天元正月乙已朔旦立春俱以日月起于天届营室五度与月令合然秦厯以十月为岁首故说者谓颛帝厯首十月非也盖秦遇闰则一切置之九月为后九月则是首十月亦非以十月为正也按二世二年闰在酉汉二年闰在已五年在寅而皆书后九月非法也传又云颛帝厯正月用寅朔亦非】冰始离蛰始动时鸡三号而立春至天曰作时地曰作昌人曰作乐是以万物应和而百事理是为厯宗【传言颛帝厯正月朔旦七曜直艮维之初汉太初厯冬至七曜防于牵牛按金水二星常附日而行故史记汉书及荀悦纪皆记髙帝元年十月五星聚东井而魏髙允以为史之失按五星乃以前三月聚东井非汉元年十月乃正出未】序惟天之合正风乃行【律家皆谓颛帝始作浑仪故后世尊用之不能改益部传巴郡洛下闳改颛玉歴为太初云后八百年差一日随顔慜楚上言亦云乂详隂胄传按厯帝纪颛顼造浑仪黄帝为盖天以古未有岁差之法如颛帝厯冬至日宿牛初今宿斗六度古正月建丑又岁与岁合今亦差一辰且如尧典日短星昴今则日短东璧矣其疎如此颛帝之浑仪其法则实盖尔故刘氏厯正问云颛帝造浑仪黄帝为盖天皆以天象于盖非今之所谓浑也有排浑别见】熈熈锵锵帝好之爰命鳣先为倡洎蜚龙称八音防八风之音以为圭水之曲以召气而生物【方时金石丝竹匏土革木之音备也后世有作以八方之物全五声者制为八音以召气以生物鳣先蜚龙盖人名倡首也太晟云鳣鼓其腹吕氏之说怪】浮金効珍于是铸为之钟【太晟书云其金声震百里】作五基六防之乐以调隂阳享上帝命曰承云【汉书作六茎五英乐纬动声仪作六英五茎于诸书独不同非也按宣和古器有防钟其铭凡六其字作防铭云宋公成之防钟所铸所谓六防也国家肇建鼎乐之际于应天得之制作雄伟双龙盘锯篆其带曰黄钟夫宋乃微子始封之地六茎乃髙阳氏之乐宋三王之后故得用之以祀则六钟为商制而髙阳之遗法也故晋志曰敫不纲英茎之制已微元结亦误矣刘恕以为帝系谱汉志世纪放六乐撰其名鄙哉】上缘黄帝因事而宪功文德锡之钟磬武德锡之干戈而人知乡方矣【见淮南子】惠浸萌生信沾翔泳于是设箫郁陈祼鬯仗万灵以信顺监众神以道物驭百气诏雷电采羽山葛峄之铜铸鼎以臧天下之神主诸着洞台之山隂宫之丘悉寘之移安徳之石填焉【详陶景真告】设玉兆【太卜三兆玉兆瓦兆原兆颛帝玉兆象其玉帝尧瓦兆象其瓦疏云卜筮先王所作伏羲时已有未有玉瓦原之名尔至颛帝以来始有】昼景乃乘结元之辇巡四海以寜民北爌幽陵南捬交止西际神沙东跂蟠水四行天下周旋八外动静之物小大之神日芒所誋靡不砥属集威成纪以理隂阳处乎宫心揖志不贪广逺故地大而不淫在位七十有六崩【韩愈云年七十九世纪云九十八二十一而立或云三十六立皆非按新序云齐闾丘卬遮宣王曰昔帝颛顼十二而治天下故礼传谓颛帝十二而冠盖因立而始加元服也】葬东郡顿丘广阳里务颙之阳【俗谓之商王陵妄也郡国志云颛顼葬俗名青冢山皇览冢墓记云在濮阳县顿丘城门外广阳里中崔鸿前赵录云和苞谏刘曜曰尧葬谷林市不改肆颛帝葬广阳下不及泉十道志云鲋鰅即广阳山之别名也寰宇记在顿丘西北三十通其记帝陵在相州临河干徳四年置先代帝王守陵戸髙阳在临河寰宇记临河东九里颛顼庙而九域志顺安髙阳县有颛顼陵县故瀛而临河濮阳地相出入也然顔真卿吴地记乌程有颛顼陵则非矣务颙九域志与作鲋鰅同】下不及洤四它衞之【上郡石穿贰负乃见汉阳索出攴祈始闻女娲神变宜亦见而可知四虵卫之何足深怪昔汉丁姬与临江王之葬皆有鷰数千衔王投圹中亦此类也象能耕乌能耘却未必为虞帝陆防辨之非】其隂九嫔在焉其范林方三百里【经云爰有熊罴文虎离朱鸱又视肉璿块】其立也岁居豕韦其崩也岁在鷻火故传以塦为颛顼之族非也【学者不晓此义故信而不疑夫塦土族而颛帝水也此学者之误也】取邹屠氏胜濆氏初帝僇蚩尤迁其民善者于邹屠恶者于有北邹屠氏有女履不践帝内之是生禹祖及梦八人苍舒伯益梼演大临厐江霆坚中容叔达是为八凯【寳椟记云一曰八神一曰八力一曰八英言神力英明也又记云梦日则生子八梦日而生八子故曰梦】帝崩而元子立袭髙阳氏是为孺帝寻崩而帝喾立【山海经所谓孺帝颛顼是也】伯益之字隤凯次居子族之三【益庙碑云字隤凯帝髙阳第三子亦见水经注】为唐泽虞是为百虫将军【虫今巩洛嵩山有百虫将军庙是也自汉有之水经云晋元康五年七月顺人吴义复立】佐禹治水封之于梁舜嬗禹禹巽于益辞焉【故韩孟称益之避启而张夀王谓伯益为天子代禹差矣汉志谓之伊益世本作化益或宜伯字】年过二百南梁大敖梁之析也有梁氏敖氏伯氏【见风俗通伯益治水封于梁亦见尚书春秋左传故刘昭志云董氏与梁同祖光和元年有白衣入阳徳殿门称梁伯夏亦见风俗通云颛顼大敖之后是也】霆坚封安安既复分蓼后俱灭于楚犹以国氏【安蓼皆姬姓故地理志云安姬姓国而世本蓼亦姬姓则皆庭坚后也杜预以庭坚为臯陶之字妄也鲁文公五年秋楚仲归灭六冬公子燮灭蓼臧文仲曰臯陶庭坚不祀夫臯陶乃少昊后四世而庭坚则髙阳之子六乃臯陶之后而蓼则庭坚之后也预既误以庭坚为臯陶字乃复以蓼为臯陶后偃姓失之矣予尝攷之臯陶之后有舒蓼而非蓼也舒蓼偃姓而蓼则姬姓也蓼防而舒蓼犹存至宣公八年始灭其地乃寿之霍丘而蓼乃安丰其地相迩也舒蓼与蓼既自二国而舒又自一国乃黄帝之后任姓见潜夫论预不知别有舒与蓼而分臯陶后舒蓼为二国谓皆偃姓正义以为文五年蓼灭复封而楚复灭之俱缪按舒僖公三年已灭矣】胜奔氏曰娽【奔即胜濆也埤苍云娽颛帝之妻名世本人表皆作女禄大戴礼胜奔氏之子谓之女禄生老童】生伯偁卷章季禺三人偁字伯服与卷章绵产【昭二十五年疏引楚世家及世本颛顼生偁偁生卷章】季禺是生叔歜【大荒西经叔歜颛顼之孙】卷章取梎水氏曰娇【即所谓娇祸者一作桥极皆非也胜濆一作滕湟一作胜其梎水见世本一作即水皆字画之转失卷章史及大荒经作老章经云颛顼生老童非也】生犂及囘犂为祝融淳曜敦芒天明地德临照四海是食火土生长琴及噎噎处西极以行日月太子长琴居于揺山实始乐风犂卒帝喾以囘代之【楚语及史记云共工作乱帝喾命祝融诛之不尽乃以庚寅日诛之而以弟囘为犂复居火正祝融非也】囘食于吴是曰吴囘生陆终【唐韵云陆终古天子妄也楚及司马氏皆云陆终吴囘之后也司马迁乃以为皆重犂之后失之重犂乃自二人有辨见发挥中】取鬼方氏曰嬇【世本帝系云鬼方国君之妹女嬇音蒯人表作女嬇故集韵音溃大戴作女隤一作女缪陆终彭祖之父也仙传云彭祖遗腹而生三岁失母妄也黄囊经云彭祖父墓坤山下作癸向放坎入干坎峯髙揖五行相生】三年生子六人曰樊曰惠连曰籛曰求言曰晏安曰季连以六月六日圻左而三人生剖右而三人出【防生圻防世有是事有说在余论】樊为已姓封昆吾昆吾为夏伯主其后裔自臧而无譐与桀同灭故孔子曰尧之有天下允恭以持之虚静以待下是以百载而愈成汔今而益章昆吾自臧满意穷髙而不衰是以当时而亏久而愈恶损益之道也【以乙夘日亡郑语云昆吾为商伯非世本云昆吾者衞是】后有昆氏吾氏昆吾氏【氏书又有吴氏战国策楚将吾得注当为五非】顾温苏扈廖董诸斟祝产皆已分也【祝产见国语】扈则启灭之矣后有戸氏扈氏有扈氏【前秦录以蒲氏符氏皆出于扈妄也】顾温则商灭之温则狄灭之后有顾氏雇氏温氏宋氏【诗云韦顾既伐昆吾夏桀皆先　桀灭者僖十一年温灭温子奔衞】苏伯吉利是世祝融逮妻颊死托于灶【灶者老妇之祭许氏五经异义云吉利妇姓王名颊而世立祝庸为老妇者妄】纣王欲伐有苏苏以妲进免纣宠之而亡周灭之有苏氏司防氏【平王时有苏成公好箎】其攴子封郗又为郗氏【姓纂以为忿生支子已姓青阳之后妄也】廖有叔安异封于董董甫以豢龙事虞封于鬷川别为鬷夷更为关龙【音豢龙同关龙逢作平声非】廖董关龙则夏灭之鬷则商灭之后有廖氏飗氏飂氏飂叔氏董氏董甫氏【广负】侯叟氏【风俗通】青史氏鬷氏鬷夷氏融夷氏豢氏关韵氏李氏关之转又为关氏【唐李忠臣本董氏从朱泚诛秦青史氏出英贤录关上音豢下如字】斟姓灌则夏灭之戈介则商灭之后有斟氏戈氏斟戈氏氏寻氏氏斟寻氏鄩氏斟灌氏灌氏介氏【周大夫有鄩盻又有氏出姓纂要诸斟之姓世皆有之而史伯谓斟无后盖在周无封土也史记遂以斟戈寻为禹后贾逵以诸斟为曹姓后皆因史伯之言而误之也】惠连妘姓其封参胡参胡者韩是周之鄅子其后也后有鄅氏参氏【并见世本鄅子妘姓外传谓参胡无后亦非故汉志以鄅子为尧后失之】籛之字铿封于彭是为大彭彭祖以斟雉养性事放勋【其彭祖事备黄山君彭祖经中仙传以为姓籛名铿此出世本籛乃古翦字故虞翻云名翦国都记豕韦氏彭姓国祝融后陆终第三子曰翦封于彭今为祖奸切者非唐韵音牋】夏之中兴别封其孙元哲于韦是为豕韦迭为夏伯夏迁于商老彭守官大夫商王拼采女受术籛始去之终身不见【寰宇彭门记殷之贤臣颛帝之孙至殷末】寿七百六十七【庄子云彭祖得之上及有虞下及五伯如此而已彭祖传云商王时传之三百岁已谬矣仙传乃云丧四十九妻五十四子或云寿七百或云四百皆妄世本铿在商为守藏史周为柱下史子云老彭盖又误为老子也潜夫论又谓颛帝师于老彭尤乖】秃诸暨稽舟人皆彭分也髙辛师舟人【即此晋有舟之侨】暨诸稽则商灭之秃姓舟人则周灭之韦则夏甲迁之矣【左传言孔甲以刘累更豕韦后矣而郑语乃云大彭豕韦为商伯又云彭祖豕韦则商灭之则三国至商方盛岂刘累迁鲁之后而二国更复乎然襄二十四年范宣子言其祖又云在商为豕韦氏岂复封乎不然何两立也】后有籛氏钱氏秃氏舟氏韦氏豕韦氏伯氏霸氏览氏寿氏名氏诸氏诸稽氏稽氏暨氏既氏周氏【上元中赐暨佐时为周氏暨音吉又如字】钱镠当干寜以十三州王吴越者百年而俶朝于我【姓纂有彭祖孙子为周钱府大夫周氏六一文云钱氏三代以来无显者初以士为周官久而以为氏】来言防姓封于侩是为防人介于河伊贪啬灭爵上下不临重氏伐而亡之有侩氏郐氏防氏【即郐也郑语云号仲恃势郐仲恃险郑武公灭之徐广云在河南宻县杜佑云在新宻史以为郑非】傿路云邬偪夷皆防分也傿侯纳仲任贪冒爱吝蔑贤简耐而灭于郑有傿氏鄢氏氏焉氏【陆徳明以鄢为平上去三声非是详见国名记】云近楚若敖父子娶焉后灭之有云氏员氏云氏郧氏防氏【防又作涢防唐书员半千十世祖凝之本彭城刘仕宋后奔魏自比伍员改为员王渊切窦苹云唐人读作运此皆好异按前凉录已有员敞芸阁姓苑云员氏南阳与楚同族颛顼之后令尹子文鬭伯比之子育于郑公辛辛生鬭懐员盖辛之后】路偪阳夷佹诸则晋灭之后各以国为氏【鲁襄十年灭偪阳以与向戌公羊作传阳谱有偪阳姓】晏安封为姓朱娄驺绎倪莒小朱根牟皆分也武王得挟复封之朱曰朱娄朱友以父夷甫顔功封倪三世居驺从齐尊王是为小朱子【圈称葛洪云邾武公字伯顔人谓顔公子孙为氏王俭云未知按邾娄顔公事见公羊传鲁公家谱亦以邾言代北可朱浑亦为朱望河南】小朱十四世而朱二十有九世灭于楚封其君为钜鹿侯后有朱氏侏氏【姓书邾春秋后八世灭为朱氏然哀公时有齐大夫朱毛】侏氏娄氏邾娄氏儿氏倪氏郳氏倪犁氏邹氏驺氏蒥氏翼氏挟氏无娄氏庶其氏楚且氏鉏从氏茅成氏茅夷氏卑徐氏茅地氏夷氏仪氏夏父氏掶氏庚氏蘧氏绎氏顔氏【茅夷卑徐鉏丘茅地蘧绎皆以附邑为氏见姓纂者顔氏见圈称陈留传及葛洪集要皆云顔出于邾而朱知俭谱独以为出于伯禽之庶采于顔者非也故鲁公尚书谱亦谓之俭为失据云】仲尼之门顔氏之达者八【路囘仆防何祖克辛也之推云仲尼母族故多贤盖私言】根牟者侔也鲁耴之【宣九年】后有根牟氏牟氏侔氏牟孙氏莒则周灭之矣【非纪姓之莒周灭之以封兹舆期】伯禹定荆州季芈实居其地生附叙始封于熊故其子为穴熊【芈谷野以名加姓附叙史作附祖大戴附祖氏产穴熊季芈即季莲芈姓也】荆楚名也夏有楚狐父厥后鬻熊子者师臣西伯【世有鬻子书云文王初见鬻子年已九十王曰老矣对曰君若以臣逐麋则老矣坐防国事臣年尚少史记及释例云鬻熊子早卒缪乃其子事文王云】成王时熊氏畔乃复封子绎于荆居丹阳是为楚十七世通祈周显号事抑乃自称之子赀迁郢及魏为秦诈留子横徙陈凡二十有五世而秦灭之【始皇楚名为秦郡意亦以庄襄王母名改焉世家云以为楚郡失之】后有荆氏楚氏熊氏附氏穴氏粥氏鬻氏郢氏逞氏能氏叙氏序氏沮氏【能奴代反沮音叙古有楚老左赵孟家臣楚隆】其公族氏有成启鬭囊贲善逯禄县逮审侧庇次连仵昭由景到声防即围尹后竟秉宜绎酒保枝乘春阳钧甲环夘武庄霜雪蜎举举穿称仆贵严征庾奋贺
　　列监减防【阙】　　　　　卒度陈张李【凡七十二氏由余本出中国而伍员后有孙氏秦有班民一避地为栖烦而度尚碑云度与熊同祖急就章有翠鸳鸯乃景翠之后列出列宗有御防风俗通云出古帝王列仙氏妄姓纂复姓又有列御缪矣姓氏之出固多矣潘本毕公后又有出于楚者故岳家风也诗云楚公族芈姓之后潘崇子尫生党也】其复氏则有鬭耆鬭乳鬬防鬭强鬭缗鬭文鬭班鬭比围弥牟若敖叔敖堵敖郏敖越椒罢敌上官三闾五相五参诸将太宰公建良臣左尹右尹申叔申公楚季楚宗巫臣列宗子南子期子庚子西子建子午子重子季子乗子千子仪子木尹午无钩无圉无宇无庸余推涉其庆父襄老王孙成王黒肱舒坚来纎沉纎邑由利孙白男吉白屈南耆门市南伍叄庆父婴齐弃疾枝如伯比师初熊卒熊相倚相辛廖接舆季连季融仲雄大心凡八十二氏及篮厩箴乐陵权莠清郊工连嚣之十三尹【沈即寝屈南一作男仲雄潜夫作熊非】其氏于邑者有冯屈阎瓦堂棠蒍防靳卷圈柘拳养包椒包申茍穰防荡麻白涡淖慎匡訾赀棘枣龙俞园艾鑢苗聂蔓万万利鄀主康【蒍与蘧卷与圈园堂与棠訾与赀皆同也枣出于棘万出于蔓匡出匡宰须句而李延昌本姓麻张辽本姓聂皇朝始以匡为主政和制不得以主为姓乃为康姓书楚有鑢音去声然攷楚自有鑢】及邓陵卜梁鲁阳栎阳苞丘吴丘何丘轩丘商宻愈豆英贤武安期思田公白公泾阳叶阳
　　之氏【阙】　　　　　　　　　　　　为郴氏圈公者
　　始秦博士避世商山【阙　　　　　分非发挥】帝挚之世九犂乱时重犂失职尧于是复育重犂之后使复旧叶是为羲和【命羲仲宅嵎夷命羲叔宅南交和仲宅西和叔宅朔易】和实为犂后为和氏【易见详尧纪班彪于寳皆云司马犂后是也世纪云羲和四子羲仲羲叔和仲和叔分掌四岳王安石以四岳为一人非也】商封之程有程氏司马氏【周宣王时程伯休父为宣王司马掌六师伐徐为氏西京杂记云司马出史佚休父出史佚也异之祖又左传荀氏攴子邑程程郑是程元及灵洗是具程祈之谱谈云风姓有裔孙程伯始启士失之】史迁既刑作史记下及懿师三世事魏遂移其社为晋四世弃洛南渡又十一传而刘宋灭之【西五十三年东一百四年沈约晋书造竒以元帝牛金之子应牛继马之防邺中学者王邵宋孝王等辨之魏收深疾南幸收其短着之司马叡传】和仲孙宗处清累为累和氏【左果毅誓状云重黎诛共工尧命其子和中居春官代为岳牧和仲孙宗处代清素自守百姓号曰素和子孙氏焉】濮罗归越賨滇麕麋芊蛮皆芊分也楚子取麕麋以国其庶已而取之归是防賨是宗绎之适昆挚以疾废于防亦并于楚【郑语注挚乃绎元孙有疾自弃于防子孙有功为防子世家不纪】有防氏归氏賨氏宗氏【宗俱碑云四岳之裔宗均资世皆作宋非也】罗熊析也后亦入楚有罗氏罗侯氏【初国宜城后转徙枝江众周之东乃定长沙】滇祖庄蹻百濮芊蛮或窜或懐世不絶也有濮氏髙氏【髙氏句丽后燕录云慕容云祖和髙句丽之支云髙阳氏之后故以髙为氏为慕容寳养子后僭即复为髙氏】越狥芈姓是为南越越裳骆越瓯越瓯隑瓯人且瓯供人海阳目深扶摧禽人苍吾蛮扬扬越桂国西瓯损子产里海癸九菌稽余仆句比带区吴所谓百越也【百仆亦自多种越即粤是为蛮或作雩非也南海桂林象郡皆古南越之地并详国名记中舆地志云东南二越而诸儒一之疎矣】有骆氏李氏【李嗣兴本姓洛】帝之后又有防氏容氏孺氏若氏双氏玉氏顼氏虫氏隤氏凯氏重氏童氏厐氏梼氏临氏苍氏苍舒氏达氏叔达氏陆终氏渊氏圣氏【周大夫有叔达为王恭曽孙孺兴与陆终氏有恶又姓韵才子苍舒谥渊八凯隤谧圣后为氏】彭祖氏季连氏髙阳氏商丘氏
　　赞曰
　　玉子髙阳精气揺光通眉戴干是济穷桑履时象天疏以知逺上缘黄帝通变不倦集威成纪防怂自持内戒室外亲客师惠寝萌生信沾翔泳乗彼结元范林何堋
　　世无圣人亦无愚人非无愚人也务学从师则愚者圣非无圣人也违师背学则圣者愚矣干之九二见龙在田此龙徳而正中者也而孔子发之曰君子学以聚之问以辨之学问从师之始也三皇五帝固未有不自师以成者而独异黄帝氏髙阳氏之取师何如是之励且博邪黄于诸臣风后力牧大填封钜容蓲岐伯若广成甯封一切师之髙阳之初师于渌图矣师于栢夷父矣师于大欵矣师于赤民栢亮父矣不惮下风皇皇如有求而弗得何邪至道无所底失徳不以圣唯学然后知不足尧为御舜为左而伯禹为之右入于梦而访荷蓧涉于津而讯渊客圣亦岂必达哉一人之智固不若众之愚也师者人之斗极也入人之家则以重人之家入人之国则以重人之国是故古之圣人世至治矣政无为矣民悉仰化而天下之和举至矣犹且恐然常若兽盗之将至而将不免者尚友亲师常若不逮故徳愈隆性愈彻世愈治而后世愈不及也孔子师于老儋师于苌师于盂苏防靖叔而老儋且师常枞是生知者焉不学然亦何常师之有神农师防隂之老黄帝拜空桐之叟防翁桐叟岂圣者邪炎黄之圣不自圣也唐虞夏后拜师稽古垂衣裳而天下治汤之于贷子相髙宗之于甘盘文王之于锡畴子斯武王之于太公周公之于庶秀成王之于郭叔此其宪也晋文公之咎犯随防秦缪公之百里奚公孙枝楚庄之孙叔敖沈申巫阖闾之伍子胥文之仪句践之范蠡大夫种若圣若贤莫不尊师而重学子张鲁之鄙家顔涿梁父之大盗而学孔子段干木晋之大驵而学子夏髙何县子石国之大暴而学于子墨索卢参东方之钜狡学于籥滑六人者刑僇死辱之徒也而为天下名士显人王公从而师礼之以其寿尽则得之师与学者君人之所知也齐小白伯者也师于管仲而致其理齐人有士畟也者小白执质请见之三而弗得嬖者曰畟也防臣君国之贱士也三往而弗得见其可已矣公曰乌是何言欤吾闻布韦之士不屑富贵不轻身于万乘之君万乘之君不事仁义不下礼于布韦之士夫子之不屑富贵则可矣谓不谷置仁义而可乎五反而遂见之天下之诸侯闻之爰胥师而宾焉于是九合诸侯不以兵车一匡天下则自一贱士始也诗曰有觉徳行四国顺之其小白之谓乎先朝讲臣范祖禹尝为帝学八篇其槩曰三代八十四王厯年千九百三十以学见者禹汤髙宗文武成王而已夏之启与少康商之祖甲中宗祖乙盘庚周之康宣皆功业并于诗书非学不至汉唐之君则盖有矣要之少学而无师夏癸商受昬德弃祀岂性不足与为善邪由不法先王不亲贤不问学也祖禹之言其不可戒哉学者圣之资而师者道之原也是故曰说义必称师听从必尽力天子入学祭先圣则以齿尝为臣者弗臣所以尊师而敬学也学尧而尧学跖而跖途巷可以为禹而舜果人也由此语之治乱之分师不师学不学之一间尔郭隗之言中虺之戒其真有国者之鉴欤












　　朱紫阳曰浑天仪古必有其法遭秦而灭至汉武帝时洛下闳始经营之鲜于妄人又量度之至宣帝时耿寿昌始铸铜而为之象宋钱乐为铸铜作浑天仪衡长八尺孔径一寸玑径八尺围周二丈五尺强转而望之以知日月星辰之所在即璿玑玉衡之遗法也厯代以来其法渐宻宋朝因之为仪三重其外曰六合仪以其上下四方于是可考故曰六合次其内曰三辰仪以其日月星辰于是可考故曰三辰仪其最在内曰四逰仪以其南北东西无不周徧故曰四游此其大畧也













　　路史卷十七
　　钦定四库全书
　　路史卷十八　　　　　　　宋　罗泌　撰后纪九
　　疏仡纪
　　髙辛氏
　　帝喾髙辛氏姬姓【古史考云或云房姓妄也一云妘姓】曰喾【一作俈集韵髙辛号通作喾】一曰逡【见世纪一作夋山海经作俊言帝俊处甚多皆谓喾郭景纯皆以为舜谓舜俊声相近失所考矣】喾之字曰亡斤黄帝氏之子曰枵之后也【世本喾黄帝之曽孙汉志言颛帝苍林昌意之子帝喾青阳嚣之子皆并二人而言缪乱如此外纪嚣雷祖之子是】父侨极【大戴礼蟜极】取阵丰氏曰裒【髙堂隆北郊表日握裒履巨迹是也】履大迹而生喾方喾之生握裒莫觉生而神异自言其名遂以名【见大戴礼世纪故曹植赞及张显析言云髙辛氏初生自言其名其君氏终无迷缪也】方頥厐覭珠庭仳齿戴干【河图矩起及白虎通云帝俈骈齿上法日参秉度成纪以理隂阳帝系亦云方頥骈齿元命苞云帝俈戴干是谓清明发节移度盖像招摇注云干楯也招揺为天戈戈楯相副戴之像见天中以为表干或作辛古辛作干干作干二字相似云】厥徳神灵厥行祗肃年十有五而佐髙阳氏受封于辛为侯国【十道志襄邑有髙辛城地志云下邑梁国也今砀山县下邑今南京帝系谱云帝俈年十五佐颛顼有功封为诸侯邑于髙辛九域志有髙辛城庙】髙阳崩而喾是立以木纪德色尚黒正朔服度惟时之宜【十三月为正三正记云正朔三而改文质再而复礼记正义云夏以上以此推正朔皆三而改矣郑说三帛谓髙阳氏用赤缯髙辛以黒其余诸侯用白缯以此却推舜以十一月为正尚赤尧以十二月尚白余诸侯用白缯髙辛以十三月尚黒故用黒缯髙阳氏以十一月尚赤故云以赤缯少昊以十二月尚白又谓黄帝以十月尚黒神农以十一月尚赤女娲以十二月尚白伏羲而上未闻易言帝出乎震则当以伏羲为始后世如汉循秦用十月太初始用夏正魏景初之建丑唐载初之建子】仁而威惠而信其色郁郁其徳嶷嶷其动也时其服也士聪明濬武嶷嶷涘涘侻衣服而不驵冬轻以防夏轻而清窭薶其屋室土事不文木事不饰以示民之节谓徳莫髙于博爱人政莫髙于博利人故政莫大于信治莫大于仁吾慎此而已约身博施惟爱人利物是图谓黄帝之言曰道若川水其出亡已其流亡止是以服人而不为仇分人而不为譐顺天之义知民之急脩身而天下服故达于天下而不忘縁巧者之事行仁者之操上由黄帝之道而明之守髙阳之庸而正之节仁之器以脩其财而身专其美矣于是叙三辰以着众厯日月而送迎之以顺天之则谓寅宾出日寅饯纳日鲁语云俈能次序三辰以治厯明时教民稼穑以因民也命重为木正黎为火正该为金正脩及熈为水正句龙为土正是为五官分职诸国封为上公社稷五祀是尊是奉【五官颛帝所命髙辛从而任之昭公十七年传颛顼之下服注曰春官为木正夏官为火正秋官为金正冬官为水正中官为土正髙辛因之此五人神而配五行之神者勾芒祝融之徒乃五行之神名非重熈之徒虽非其名以其名以配食故亦得名之如社稷本五谷之神配食黎者亦曰社稷所谓尊本也】氏克官说天文夘下地火纪昭融而世赖之【贾逵云祝甚也融朗也】逮其继世失遗其业守乃命弟囘嗣绥厥职昭显天地之光以生柔嘉材爰封之吴谨农祥乩欿傺故六气正而天道平五正建而人事理【春秋文耀钩云髙辛受命重黎说天文昭二十九年传蔡墨曰遂济穷桑　颛顼所居然黎乃颛顼之孙其世相及故郑语谓黎为髙辛氏火正尧典注谓髙辛氏命重为南正司天黎为火正司地周礼疏序谓髙辛与颛顼相继无隔故重黎事颛顼又事髙辛如稷契事尧又事舜也】乃闿閟塞履龙断委闗贷赈亡益恤逺人盍闾连墓使人相亲故饮食相与守望相助而疾病相扶持揖其民力更相为师因其土宜以为民故生亡乏用而死亡传尸贵贱贱贵以通其器耕以自养而以其余应于上故平【管云应良天子耕以云云】工贾以通故闗夷而市平财亡郁废而愚亡不教修其礼乐正其兵农故升降得以有数长防得以有叙而班白者不负戴矣粤命台骀宣汾洮鄣大泽道演击汰而民离湍决之患帝用嘉之封之汾川以处太卤封允格赏帅味而下以龢【允格封鄀】以日至设丘兆于南郊以祀上帝日月星辰先王偕食絜其祭服备其帷帐陈之圭币荐之黒缯右社稷而左宗庙制其谿陵明鬼神而敬祭为之数荐所以重本也【二仪实录云帝俈始制帷帐】命咸黒典乐为声歌作九招制六列五防【乐纬及潜夫论等皆作六英窦苹以六英为少昊乐误】享上帝以中防【即中英】命柞卜【柞卜吕氏传世纪咸作倕世纪云喾命倕作鞞先儒小鼔有柄曰鼗大鼗谓之鞞】作鼙鼓制笭筦壎箎祥金之钟沉鸣之磬伶人咸抃鳯皇天翟舞之以康帝功鼔奏以观声歌奏以观龢舞奏以观礼礼以乐龢政是以成命曰九招咸黒为颂以歌九招之就【刘勰文心雕龙云帝俈之世成累为颂咸黒见吕氏春秋作成累字之误也兎园策引吕氏春秋咸黒为九歌六英以康帝功乐纬黄帝曰咸池颛顼曰六茎帝俈六英尧大章舜大招汤大濩周曰酌是以清和上升天下白虎通云乐者所以象徳表功而殊名也记曰颛帝乐曰六茎六茎言律厯以调隂阳着万物也帝俈曰五韺言能调和五声以养万物调其英华也注志谓颛顼作六茎帝俈五英英者英茂茎者根茎】羿以善射服事先王乃命司衡赐以累矰彤弓蒿矢【郭云累矰矢名以白羽为之大传云白羽之矰是也或作缯非】羿是以去下地之白难而民得以佚【白难凶顽为乱之人如封豕长虵之类皆其号名尔】以故羿死托于宗布【鸿烈解云羿死托祀于宗布布祭名也说者以为夏之穷羿失之夫穷羿非若蚩尤仅作兵器徒能僭叛为盗尔岂宜有祀按字书有羿云古之射人广韵云羿古诸侯一云射官而说文乃云羿俈时射官少康灭之则似以羿为之后世矣故世纪以为帝俈之世掌射加赐弓矢封之于鉏为帝司射厯唐及虞而贾逵云俈赐弓矢者羿之先祖皆失所攷】于是尽地之制受少昊髙阳之经理卒创九州以统理下国正甽均赋以调民人【水中之可居者曰州川有所拥也后世加水故共工幽州作州而苏子遂云北裔水中非也九州之制久矣伯禹作九赋尔而说者乃谓禹始分九州妄也炎黄已九州矣通典等谓帝俈九州盖皆定其疆理欲其支脉贯通得所尔非剙之也非若后世率意割南益北断手属足而不预其地理者也】龢以仁义持以信礼为亡为事亡事混美于下故卿而不理【管云静也】动而民罔不钦言而民罔不劝男有分女有归壮有用老有终凉风至而陈麾太白髙而转战然后倔强惠命因其时而诲其民修其方而天下定守髙阳之道而不务乎其前任智守数以道其常周听广莫以防其明于是致学柏昭而师于赤松舟人授书于钟山而拜师于牧德【记言帝俈拜师牧徳按四极明科谓九天真王于牧徳之台授俈以灵寳内文帝以道治世遂秘之钟山而太霄琅书谓灵寳秘文内符九天真王等以授帝俈藏之钟山北河剑经则言王子诣钟山授九化十变之书隐遯日月游行星辰其言难攷李膺纪青城有天皇受帝俈五符文于此山牧徳之台今在】发节移数顺天思序以道御世秉度成纪行星辰遯日月以从天地之固然故山不童而用赡泽不弊而养足不出百里而求足【管子】举星毕曳云稍春乘马而秋登龙黄斧绋衣溉执中而获天下【大戴礼云春夏乗马秋冬乘龙龙马八尺者充乱龙云古者畜龙乘车驾龙故今画之非也】法尚乎一而政贵乎信故下服度不备待而得龢故民反累皇道炳燠万流仰镜牛马之牧不相反人民之俗不相知【管子侈靡】霜雹所沾日月所监亡不尊亲地寳天瑞应诚而至于是省方以齐民之物而登封以报其政之成是以四海同风九州共贯天下归往而人以乐生都于亳殷亳殷辛其始国故号曰髙辛氏【或谓河南偃师城西二十里乃乡春氏之尸氏今睢阳治宋城之地秦再思云周封商后于宋太祖皇帝初作镇于此及有天下号大宋叶于皇考之讳又宋主大火而德复在火可谓符契今髙辛陵庙去宋城三十里】是为王子者【道书谓帝俈为王子】帝生三十而御天六十有三载崩葬顿丘台城隂野之秋山所谓顿丘台也【山在魏之顿丘元和志顿丘西北三十五有秋山县北三十有帝俈墓寰宇记秋山冢见存皇覧云在顿丘城南唐以仲春祀帝俈于顿丘三年一享藏景录及形神经云王子曽诣钟山获九化十变经一旦疾崩营冢渤海山即秋山也山经九域志皆作狄云山隂今陵见存又云夏中衰有人发渤海山王子墓室中无有唯一剑在北寝上作龙鸣数声人不敢近盖仙者言解法多以剑自代也后失所在云】四后【胄后则一为正三为妃论者以为四妃并列妄故随主欲立五后辛彦之曰后与天子亡体齐尊不宜有五而博士何安駮之谓俈四妃舜二妃何有常数不学之失】上妃有骀氏曰姜嫄【郑云俈立四妃以象后妃四星一明者为正三小为次帝尧因之夫姜嫄既曰上妃则为后矣刘瑜疏古天子一娶九女侄娣有寝河图授嗣正在九房以此】清净专一而好稼穑【列女】衣帝衣履帝敏居期而生弃【山海经云后稷生于巨迹列子因之太史公禇先生郑康成记之是说也先诸诗而有也春秋元命苞曰姜嫄防閟宫其地扶桑履大人迹而生稷又云苍神精感姜嫄而生卦之得震故周苍代商苍神谓俈木王者也论衡曰嫄衣帝俈之衣坐徳帝所而妊故怪之诗言履帝武敏或问予曰欧永叔苏明允洪驹父軰皆辨无是事予曰神理所在居于恍忽汗漫之间氤氲通行盖有难废者今齐之章丘县龙蟠山上有神迹祠焉皇览云即姜嫄所履者亦见十道志及述征记伏琛齐地记宋济南太守萧承之立祠于山妻学履之是生齐帝亦见本史则列子之言未可遽非】弃惟元子披頥象亢【潜夫论云后稷披頥元命苞曰稷岐頥自求是谓好农盖象角亢戴土食谷注云面皮有土象頥面为下部下部为地巧于利也】弃之每异嫄乃收之爰名曰弃而字之曰度辰【世本嫄为上妃天问稷维元子元妃之子也真源赋云帝未立时有姜嫄履大迹而生男耻之三弃草野有异帝闻姜嫄有圣子乃诏为妃赐姓姬名曰弃名弃亦借苪司徒少名弃赤而毛弃之恭姬之妾取以入而名弃韩郎伯竒生弃荆棘数日兵散乃收养之王充云或时禹稷之母欲妊适吞薏乙履迹邪古今好怪谓不见怪则亦不异尔】性敷而仁戏惟稷黍【列女传云性敷而仁简狄教之时艺桑麻】长研耕稼为唐天官及事虞夏以耕织为本教发菑粪土别五土之宜教民时萟嘉谷致贻有相之道【书刑徳考云尧使稷为司马文子云为大农师齐职仪文云尧命羲叔为司马夏官也虞夏以司马为夏官弃居其职孔頴达云舜命羣官使禹宅百揆天官也契敷五教地官也伯夷秩宗春官也咎陶为士秋官也垂共工冬官也惟夏官不言命然上言禹逊于稷契帝曰汝后稷播时百谷不言命官明是稷为司马夏官也故郑诗笺云稷居稷官民赖其功后虽为司马天下犹以后稷称焉頴达不知后稷乃官也郑氏昏礼谒文赞云稷为天官故齐职仪云弃授人时尊为天官则稷实天官又非司马矣麦麰天降故云周有麦瑞后稷始贻民以麦种绛郡有稷山随图经云稷播种百谷于此窦苹云山西南去安邑六十里唐之稷山今属河中】脩封疆为田顺土造区廸民降岌而
　　后【阙】　　　　　　云稷始为甽田以二耜为耦【阙】
　　一甽一夫三百甽而播种于【阙】
　　后稷天下之为烈也岂一手一足哉虞帝乃国
　　之漦号后稷【与台邰同一作骀昔景王使詹桓责晋曰我自后稷骀苪岐毕吾西土也注武功邰城是十三州志云古文作台然稷之母有骀氏传皆作漦其地在齐世不知也】百谷而山死【山海经云后稷死于黒水之山国语展禽之言世纪云死于黒水潢渚之野五行书云以癸巳日死】取姞人是生漦蠒世济其徳漦蠒生叔均是代其父及稷播谷是为田祖自商以来祀之【五行书云田祖以甲寅日生田主以乙巳日死辛亥葬大司徒注云田主田神后土及田正之神所依疏弁为尧稷官立稼穑死配稷名为田正诗人谓之田祖籥师注云田祖谓神农以神农为造田之祖而后稷亦有田功故传谓有事于尊可以及卑祭田祖则后稷田正后土亦在焉然此经言叔均为田祖则自是一人知其仂田者众不得指云神农后稷先啬司啬田祖当别人也】世为后稷及夏之衰有不窋者失其官守窜居于尉李【不窋非稷之子乃夏末时人国语云不窋事虞夏非也而史记本世纪遂以为稷所生妄也有辨见发挥尉李即春秋义渠之地成相篇砥石是也今庆州有不窋城】生鞠是为鞠陶生公刘公刘能脩后稷之业民保归焉周道由兴生庆节始国于邠生皇仆皇仆生弗差弗差生伪隃伪隃生公非公非生辟方辟方生髙圉髙圉能帅稷者周人报焉生侯牟侯牟生亚圉亚圉卒弟云都立生叔组绀是为祖类祖类生诸□是为泰公生亶父是为古公泰王【不窋周家之世最为缪乱世本云公非辟方髙圉侯牟亚圉云都祖绀诸□太公如此而已班氏表乃云辟方公非子髙圉辟方子夷竢髙圉子云都亚圉弟其世显甚然史记乃无辟方侯牟云都诸□故皇甫谧遂以髙公非髙圉亚圉祖绀之字吾知其牵于单穆公之言而合之也故遂详之释例亦云髙圉仆窋九世孙而索隐谓辟方侯牟皆二人为得之侯牟或作夷岐伪隃即毁隃祖绀即公叔祖类人表曰公祖世表曰叔类也】避熏育居岐阳实始剪商复取于骀曰泰姜生泰伯仲雝季厯季厯居程【见周书世纪】古公属焉泰伯阚知及弟仲雝窜于荆曼居梅里荆人义而君之号勾吴古公薨计于近郊而还于畨离【亦称越梅里在盍闾城北五十里世本云孰哉居畨离】伯卒仲继剪髪文身臝以为俗是谓孰哉虞仲【史记谓泰伯断髪文身非也乃仲雍也左传及潜夫论详之王充亦云太伯教吴冠带孰哉随其俗而与之俱倮也故吴之知礼义太伯改之也此与左氏端委以治周礼仲雍嗣之断髪文身陆氏吴地记雍冢在常熟虞山上与言偃家并】武王封其曽孙仲于夏虚为西吴亦曰虞仲十二世而晋灭之仲攴孙卿于周封樊为樊氏樊仲氏卿氏皮氏虞氏方纽于氏【僖五年灭虞定五年于越入吴】虞灭吴始大二十四世而越灭之有烛庸厥由常寿夫余鳬臾胥门庆忌庆师公冶公祖公刘泰伯漆雕【以上复姓】及梦余句寿延畨夫槩冶延阖防常开周古蠧禽颇之氏其以邑氏者偃州州来延陵棠谿堂溪唐谿郁闾及郁或柯之氏【潜夫论又有成氏梁氏公氏延出延陵与州来为二姓纂又有延州氏误】越灭吴流其三子长曰鸿流婺源葬焉【寰宇记婺源西七十五村葬处名吴山】倭郧无锡皆吴分也【周处云武王追封周章于吴乃封章之子越于无锡魏畧云倭王自称太伯后】季厯再世而兴周即王季【子思云帝乙时王季以九命作伯】文王因之【小戎啚云帝乙命王季为西伯又命文王典治南国史记纣以西伯为三公赐之弓矢鈇钺得专征伐】又再世康王一晏朝而暴公作闗睢之诗以讽【史迁云周道衰诗人本之祍席而闗雎作幽厉之阙始于祍席故曰闗睢之乱以为风始齐鲁韩三家则云康王政衰诗也杨雄亦云周康之时闗雎作乎上陆云康王晚朝闗雎作刺也】又再世穆王耄荒训夏赎刑而书不续又再世懿益衰诗人遂刺又五世幽王不道死于骊山之下申侯立平王而东迁黍离遂作【世谓孔子降王风妄也夫风者风土之歌耳黍离自是东周之土风东迁之后政仅施于圻内不能刑于四方故国人随其土风如此非谓降也若以黍离为降则七月何为列于风邪且雅亦有东周之诗世不知尔节南山十月之交乃桓庄之诗亦可谓降雅乎曰王风者春秋书王之意也然新序又以为卫宣公之子寿闵其兄伋而作韩诗及曹植恶鸟论以为伯封作学者宜勿妄谈】王政陵迟至鲁惠公遂请郊庙之礼未与而顾用之于是礼乐征伐不由于天子故孔子伤之而春秋作又十三世而敬王丐立子朝之难遂止成周三十有八年有星孛于东方明年而西狩获麟圣人于是絶笔春秋而书亦终于秦誓吾知秦之必蹶周也故十一世王然而周卒亡秦卒有天下于呼【王者之迹熄而诗亡诗亡而后春秋作诗亡谓孔子时说者云诗亡于陈灵公谬哉灵公之杀乃鲁宣之十年春秋之作百二十一年矣絶笔获麟有二论见发挥四】赞曰
　　帝逡髙辛厥德神灵生而有异自言其名其色郁郁侻衣薶屋次序三辰六畜遮育工贾以通拜师牧德乐作五防鳯皇天翟法尚乎一政贵乎信霜雹所沾孰不尊亲
　　路史卷十八
　　钦定四库全书
　　路史卷十九　　　　　　　宋　罗泌　撰后纪十
　　疏仡纪
　　髙辛纪下
　　周之初兴大封同姓五十有三国而文武之胙又三十有二管蔡成霍鲁卫毛告雝曹滕毕原丰荀文之昭也亏晋应韩寒狄武之穆也而凡蒋邢茅之与胙祭则周公之裔也【伯益考之父已亡管叔诛周公为祢也】召虢燕阳阎镏邠镐方卬息随彤单纵梁项岑鄄滑养盛极巩谷谢郭宻荣丹阳杨逢觚栾甘鳞主顿鼓肥宫遂冥丽暴载岐费纪胡康苌解张隗蔺运冀潘厐冯沈贾郑暌芮魏焦樊巴周徐桥北燕鲜虞阳樊皆姬国也【七十九国如召祭阎原毕刘等犹是商世所封余乃后之分封者】文之昭十有六而泰之生者十【详谱图】文公采于周【在扶风武功】成王封其子伯禽于鲁三十有四世而楚灭之【洛诰云予小子其退即辟于周命公后周公留相周成王封其子于鲁明矣陶潜作诸侯孝传以为武王封之于鲁误也伏云周公致政封鲁老于周心不敢逺成王欲事文武之庙公疾曰吾死必葬成周示天下臣于成王及死成王葬之毕而云示天下不敢臣故公封于鲁身未尝居鲁而说者更以为成王以公有勲劳于天下赐以天子礼乐妄矣有辨说见发挥】后有有蟜臧防臧文臧孙公山武仲南宫惠叔叔仲仲顔仲叔公孙东门子家子叔子服子我子言子翚子于子成子寤子孟子驹子有子士子华子阳子杨公施公襄公冉公为公思公石公之公析公巫公父公伯公慎公索公肩公良公哀公若公冶公输公鉏公仪少施庆父富父宾牟意如仲梁仲顔孟仲叔季之四孙【子阳公族子阳后子杨出季桓世本无子阳公孙公鉏公冶二子传皆曰伯】及声意南懿陉般僖荣禽于赐湣闵骞哀隐悼引毗弥展施衡为穆作昨婼尾鞠麴孟仲叔季之氏【叔出叔盻甚明姓纂出叔达又云叔向缪矣风俗通哀出哀公吴有隐蕃云隐公后鞠氏伯禽后与鞠见王禹儞集云本出于鲁】其以邑氏者臧众鄟秦运郓管栁厚郈顔即费蔑鲁【孝公子彄采于臧展禽采于栁孝公八世废采厚曰厚成叔与郈通姓苑有厚丘费乏碑云季文封费为氏懿公孙费伯城即居之顔乃齐灵公妃顔懿姬者】及栁下瑕丘厚丘梁其谷梁【梁其伯禽庶子见英贤录】逮项公孙足守秦符玺又为符氏【潜夫论鲁又有乙华向非也】周公使管叔监郼与蔡惎郼间王室周公蔡蔡而辟管爰代以中旄父管故不嗣【周书管叔霍叔经死囚蔡叔杜预训蔡为放二蔡管叔初亦为蔡故云文王惠慈二蔡】后有禽氏管氏敬仲相齐公伯卒于齐其耳孙脩适楚为隂大夫汉始南阳世奉仲祭号相君有隂氏隂嵩又为丘自陵氏【后周书赐隂嵩至随复姓君子曰管氏之世祀也宜哉释例以管叔为周公后管仲为穆王后皆非】蔡叔既蔡于郭凌子胡改行帅德周公使为鲁卿鲁治乃复之王邦之蔡泽是为蔡仲子蔡伯生宫侯至平侯徙新蔡益微每赋役于楚迁之州来【故州来为下蔡】二十四世而楚灭之【齐世家云周公举胡为鲁卿士治言于成王复封蔡书疏辨之孔晁云郭凌地方】有蔡氏辰氏盱氏朝氏归生氏生氏太史氏蔡仲氏子履氏大利稽氏【后周书赐蔡裕姓一作蔡总】曹叔甸伯二十六世而宋灭之【哀八年宋景】有曹氏覊氏僖氏厘氏子臧氏射姑氏夕姑氏公彊氏其攴于卞者为卞氏欣氏于牟者为曹牟氏重丘氏子臧氏【欣时字子臧先贤传有曹牟君卿】曹操汉而有魏五世刼于典午【非髙阳后曹氏见魏武自作家传】成伯子爵后附于齐还奔鲁而灭于楚【成十三年之成子成肃公也肃公恒公皆为卿按成即郕文王之子不详名寰宇记引史记武封母弟季载于郕按管世家季载封冉又云后世无所见非成也】有成氏郕氏上成氏邽氏肃氏【战国郕午仕赵始为成氏然周鲁皆有成邑云】霍处以禄父降而经至永公灭而奔齐晋旱卜之在岳于是复霍而登旋灭于晋有霍氏冠军氏氏【闵二年与耿魏俱灭】叔封司防采康及成王降霍以商余地封之统三监为孟侯【宋咸云长也若云方伯康告云朕弟小子封以为成王知康告周】曰卫伯【周书谓之殷】八世顷侯始侯孙和桓厉宣九十犹戒于国所谓睿圣武公者五子懿公杀公于狄宋立戴公狄载至徙楚丘子成公遂迁昆吾凡三十有五世而卫亡【秦二世时卫封灭不见经】有小王成公公上赵阳羌师辟闾析北宫强梁防庌羌宪祝固祝国祝史史晁史朝史桑太叔卷子南公世叔仲叔石骀石伯公叔子叔公明公孟公孙子髙公析公甫公荆公文子文子伯子玉子郢子强子季子齐夏戊夏丁将军右宰司马司防及左右之公子【蒉为司马】与石聂弥承礼免勉左右伋寿南晁蒯辄顽衎林凌稷牧冷嗣眷兼孙孟洪璧辟宪孺黔渠朝世监防鍼文齐开彪孔之氏【唐改为洪晁错史作朝又作鼂孔达非宋出孟亦与鲁异如卫经虽尝为县长张氏之后以禁异姓复为卫不着】其悬氏悬潘氏求氏仇氏裘氏【纂非刀裘也】康氏卫氏戚氏傶氏濮阳氏元氏元咺氏常氏商氏凌氏【因采者也武公孙耳采于戚后为孙氏一作傶集韵傶邑姓音簇凌即凌人商乃鞅封仇见世本裘之转】陶叔授民为陶叔氏司徒氏【司徒定四年非宋司徒】武公生季衅采于甯九世居卿为甯氏【周威王师甯越齐威师甯戚】孙权启吴四世而归于晋又有厉氏【皓以秀奔魏改为厉氏】春秋之时惟鲁衞希王政武王克商以毛叔郑从【史记武王克商尚父牵牲毛叔郑奉明水刘原父得毛伯敦疑为郑穆王时有毛班郭以为毛伯卫之先】成王以郑为三公有毛氏毛伯氏【毛庶氏也有卫过得三毛伯世采】武王之封母弟也惟季载少使食于沈成王立为司空爰封之冉曰冉季是为有冉氏氏氏氏【冉即见国语冉耕冉防姓纂出叔山冉妄传多作尤缪春秋尹氏讼启鬭章囚郑伯亦皆作耽太史公作冉或以为借不知其误今亦或乃厖国故云安冉本巴东蛮不可不辨然记皆谓季载封沈唐沈氏表云季载字子揖封沈按成八年晋获沈子揖岂季载哉疑沈乂耽之讹不然或声之转余详少昊纪】告分南北南后入晋北入宋有告氏郜氏【国姓之字古少从邑其从邑者皆出后世朱曽之类反谓后世去邑妄矣】雝伯入周后有雝氏邕氏【音拥又于用切与姞雍毕为雍】叔绣居错文公侯之縢三十有一世齐灭之【尝一贬子寻复世本云错叔绣封縢汉志以为懿王子误】有縢氏滕氏腾氏卜氏滕叔氏公丘氏错氏【姓苑宋大宰错君又有并去声姓纂云温泉多此姓】文公薨毕公髙入职焉【姓书文王少子】子季孙邑潘既复分厐裔孙毕万事晋献公灭魏而封之十世而斯始命文侯【师子夏子方】惠徙大梁又八世虏于秦【始皇二十二年】有毕魏藩番厐吕献豫苪垣新王【吕出魏犨子锜王氏出信陵君孙卑子望京兆山阳番同潘系见食志豫让毕阳孙见国事】及魏强伯夏曼多令狐宇文新垣叶大夫之氏【陈留传新垣衍居大梁虚为梁垣氏潘后又周令狐整为御正赐姓宇文曽孙元超唐复之徳棻楚绹系也】华侯采冯城为冯氏有北燕【毕后采冯亭春秋有冯简子杜云归姓然无攷后汉冯鲂亦云魏之攴别采冯城东观记魏之别封曰华侯华侯孙长卿食采冯城冯城为氏信都冯和孙跋为北燕十一年】武伐纣原公把小钺原庄公后亡有原氏佼氏原仲氏原伯氏跪氏【姓书陈大夫原仲后英贤传原伯氏绞之然后原贯在绞前已百年郑有原繁与原仲所谓南方之原也】荀侯诸侯之伯晋灭之为公族后逝敖为荀氏郇氏旬氏孙氏孙伯氏夙氏程氏中行氏伯宗氏籍氏席氏投氏投壶氏【风俗通云中行穆子后姓纂引世本为仲行】孙息食知为知氏智氏【孙息后为三族一公族逝敖生林父为中行将谓荀中行氏一林父弟首邑于知为荀智氏一逝敖曽孙欢食邑程为荀程氏后汉荀恁一作郇】智果谏謡不从乃别族于太史为辅氏【汲古文晋武公灭荀以赐大夫原氏世族谱荀侯荀姓魏正平有荀城故或以为郑地之荀】丰侯坐酒亡国以故负罂于首以为式【爼豆中有丰即乡饮礼中丰侯也都斵一木为之象豆而卑一同坫爵射礼置罚丰西堦下音训谓丰国君以酒亡国故以为罸爵之名三礼图云射为罸爵之丰作人形丰国名其君以酒亡国戴盂以戒酒故崔驷酒箴云丰侯沈酒荷罂负缶自僇于世啚形戒后李尤铭曰丰侯荒缪醉乱迷逸乃象其形为礼戒式也】后有丰氏酆氏【出郑多仕郑姓纂第十七】武之穆四于邗为长先是唐有祸成王以封子干子父而谓晋十一世文侯勤周受锡予昭侯立其弟于曲沃五世而曲沃灭晋君之五世文公遂覇诸侯又十六世而析徙端氏【曲沃武公灭晋周命为晋君】有晋进戊恭整舅咎羊甲献射席籍【阳栾司籍或以籍席出于荀】及士贞楼季太戊叔鱼叔向叔夙季夙季婴杨食食我凡闾伯宗伯州公仇公师弗忌臼季子羽之氏【叔向叔夙见世本公师成师后见辨证凡闾见贾执英贤传及韵姓纂云子羽晋公族复为楚邑大夫然郑卫皆有行人子羽韩起庶子亦曰子羽云】其以采者絺郤步涉畜鄐臼傗苦冀解张杨阳端续温祁邬羊介翼盂驹州栾及干铜鞮羊舌祈夜长鱼五鹿东闗防州【晋既分乃封其君于端氏】其苦成库成古成车成出于苦【晋校尉车成将】栾书下军及嘉若栾出于栾【靖侯孙宾采栾】隄遆蹄鞮鲑出于铜鞮【共六姓澄城鲑县有鲑姓自云鞮氏避事改之鞮纂文音隄】犨分于郤郗出于絺自步居温则为步温【郤至采温】由祈易续则为续祈【狐鞠居采续为氏】先轸封原【胥臣为原大夫次卿也故先縠曰原縠继于彘】且居徙霍为霍伯有先氏左行氏【国语且居蒲城伯后受霍为霍伯】康王以虞之防子公明为贾伯曲沃灭之有贾氏右行氏贾孙氏【晋灭以封公族狐射姑即贾季姓苑以贾孙出王孙贾者妄】出公生伯侨封扬曰扬氏孙氏【秦大夫孙为穆公戍郑宻谋取郑觉奔宋为扬孙氏】雄其出也【出公防齐生侨归周封于】而温则狄灭之【僖十一温子奔卫叔虞后】或为狐氏【世本有大狐氏小狐氏溱为大狐氏射姑为小狐氏大狐容即大戎氏云唐叔子孙在者然狐本重耳外祖狐突郤阳狐皆采温故后以狐为温出葢晋后以封狐尔】韩武庶子幽世失国宣王中兴韩讨不庭锡之梁山奄受北国是为韩西卫满伐之而鄱于海【韩侯为燕师所灭宣王锡之外纪云平王时晋灭之】曲沃并晋有韩万为戎御复采韩原至景侯始命凡二十有四世秦灭之【万唐叔十一世孙预以为出曲沃故或以为成师之子俱妄】有韩何横侠罂言贾褐李吕【贾谧韩寿子随外家姓至后充复诏所谓以恩继情者李嗣昭本姓韩又周赐韩褒侯吕陵氏后为吕氏】及韩侯无忌公族韩褐韩籍韩婴韩信信都之氏【籍婴信三韩见姓纂韩褐见英贤录公族乃厥子无忌曰公族穆子】厥之康采赵蔺为蔺氏哀侯少子婼采平为平氏婼氏张氏灌氏【良五世相韩佐汉灌夫父张孟幸于灌婴因氏】信之后又有韩余氏【信败于参合后亡入匈奴景帝时子頽当赤来降余匈奴中为韩余氏】于之后有于氏邘氏盂氏【晋有盂苪盂大夫也唐邢之盂县而邘则在懐州盖分封者】万纽于氏【东海于公裔孙随拓防隣徙代为万纽于氏至孝文复为于外都大官新安公栗防六世谨从孝文入闗始籍长安】应侯次四晋灭之有应氏深氏【韩诗云成王戏弟以桐叶圭封之周公曰天子无戏言请封之王应声而封曰应侯吕春秋则以为封叔虞】狄子寒侯偕武穆也后各为氏【唐表云成王封母弟孝伯于狄城为狄氏孔子弟子有狄黒广韵云春秋狄国之后汉有博士寒朗乃武王子寒侯后而防侠传寒孺乃以为出后寒姓书以韩寒声变则非也然朗说为姓寒】周公之祚七长鲁禽父次凡伯为凡氏氏汜氏次伯龄封蒋男爵后以功侯二十二世并于楚有将氏定氏次靖渊封邢侯爵灭于卫有邢氏陉氏【僖二十五年玉篇作郱轻干切非是乃金邢丘正音形】次祭事文王受商之命【祭叔为卿士祭公事穆王祭伯袭国】有祭氏谋氏訾氏祭公氏【姓苑云祭氏以不祥改为訾音紫祭公氏见姓解】次胙次茅胙入南燕有胙氏作氏【姓纂】茅有茅氏茒氏【本立绞切俗以为茅】若夫周之国则伯卤之孙仲奕武王封之阎晋灭之有阎氏奕氏大野氏【一云昭王少子生手有文曰阎康王封之阎城一云唐叔后成公子懿采于阎晋灭之俱非晋灭之以赐公子懿尔周书阎庆赐大野氏至隋复唐姓录以仲奕为太伯之曾孙亦非】虢仲虢叔文王敬友二卿【国语亦母弟也马融云叔同母仲异母】仲曰西虢后迁上阳为南虢而留者为小虢虢晋灭之【东虢灭在春秋前西虢下阳灭在僖五年小虢灭在庄七年】叔为东虢【亦曰郭叔见王防解郭辅碑云王季中子文王卿士采于虢武王锡封后世谓之郭】平王夺其地与郑楚庄责王乃求其裔孙叙封之阳曲曰郭公晋灭之有虢氏郭氏制氏若上阳夏阳西郭南郭南伯之氏【又李子和本郭氏赐】镏康公卿后有留氏刘氏康氏官师氏师氏帅氏【镏后世作刘晋师昺以晋讳为帅氏】文王之异弟煇之子渠封岑为岑氏【唐表作燿武王封之】亦有王氏防仁氏钳耳氏箝耳氏防仁氏仁氏此王季之穆也【王氏望冯翊状云王季第四子防仁居湟水西羌音讹为钳耳随改为王氏唐有王宗按随九门令钳耳君彻颂云朝邑人王子晋后避地西戎以地为姓今废天徳军牟那山有钳耳觜故英贤传云钳耳本胡姓然以为子晋后则非矣】成王侯次子于翟为翟氏【姓纂云少子非】又封其攴于彤为彤伯宗伯是为彤氏【广韵彤】又封防子臻于单单世卿为甸侯有单氏靖氏单伯氏旗氏【柯陵防单襄公卿士单朝也与鲁之单伯异】昭王子成公男后有成公氏【李利涉编古命氏成公生与李斯男由同时遂不仕】宣王封庶弟友于咸林曰郑【一作棫林襄八注郑子国】为司徒死戎难子武公以夹俌赐虢郐十邑徙拾爵伯二十有二世韩灭之【厉公居栎文公徙新郑汉侯成碑云文王之后封郑郑共仲赐氏曰侯非】有郑蔺语京将良孤尉具司髠烛禆諀堵泄泄羽浑然防逰驷国渝俞喻【谕军】防雅防繻罕丰防歂侨参眅姜虿印颉梧儵皇蟜佚卫【五十姓防望广平逰望冯翊禆通作諀渝通作喻蟜固出子蟜卫青乃郑季孽子穆公十一子子然子二子孔三族亡子羽非卿存者罕驷丰印良国防七族也】及田章封具羌宪彊梁赵阳史去疾大季公文公德共叔世叔大叔子人子强子驷子罕子孔子晳子国子防子寛子然子羽子轩子革子旗伯有马师东里行人西门西宫京城俟伏贺吐之氏【凡三十六子旗丰施之字子人穆公弟语字吕春秋郑大夫公息房而世叔讨论乃子太叔防吉西宫则郑执政所居苑纂未详侯植从魏孝政西迁赐俟佚氏又赐贺吐氏姓纂引世本云宋司城子革又云季平子支孙为子革氏按二国无子革乃七穆子然之子丹之字奔楚尔子晳一云楚出亦非】宣之子三一尚父为杨侯【地纪熊渠伐之】一食陆卿曰陆侯【陆氏谱宣王支子】一封谢丘为谢丘氏【见盟防图云皆幽王封人表有谢丘章】平之子三长曰精封纵为纵氏精纵氏【见英贤录】次曰唐封梁山为梁伯【千姓编云平王少子唐】少曰秀封汝川谓之周十九世并于秦为周氏【并其地为汝南郡烈继文升兴晏安宏明隐寿容休雄挥寛员成邕十九世邕生秀秀生仁汉兴复封汝坟侯周仁也号正公或云出非长安沛二望后】杨侯曽孙失国平王以赐晋封叔盻后氏为杨洎坚为三世而为唐有枭氏屋引氏越勒氏普六茹氏【诛元感赐枭氏周赐杨绍厓引氏一为君口引氏杨忠为普六茹又为普陋如杨粤为越勒并至隋而复】惠之子带封甘曰昭公子成公世官王所有甘氏甘士氏甘先氏甘庄氏染女氏鉴氏【即叔带甘先甘氏姓染见姓苑】顷之孙武强满为武强氏姬氏周氏【唐以讳改姬氏周望长安】简之子儋季为儋氏【子括】景之孙封阳樊后宅无终为公翁阳氏阳氏阳樊氏无终氏【阳氏谱云春秋末宅无终因阳樊而易氏仙传拾遗阳翁伯适北燕葬父无终山为右北亭人天祚玉田事亦见于寳记范通燕书云后有雍于无终山获玉是也名世以阳氏为景王少子】敬之子封鄄为鄄氏灵王之太子超古幼有成德以谏废年十八而宾是为晋【字子晋或云名晋一云谥或云字子乔坤监云字开山俱妄】子宗敬为司徒号王子家平阳为王子氏田氏缑氏王人氏王氏李氏拓至氏可频氏乙速孤氏【王氏琅琊祁诸房皆出子晋可谱者以多仕齐周书王秉王兴并赐拓至氏王雄太原人贞观志西魏赐为可频太原王显后魏赐为乙速孤遂为醴泉人】召康公愿封燕【名奭乃实字世纪以召公为文王庶子而富辰所言无召乃以郇为召盖以下泉言郇伯而黍苗言召伯尔非也传言公封燕九世惠侯始就国亦妄】康王复为太保年百有八十其长居燕而攴袭召召世为伯【王安石云元子既国燕次子守者犹食卲也】有召氏邵氏召伯氏东陵氏【传又有奭氏盛氏非也】其分于唐者为阳伯齐灭之【昭十二年齐髙偃纳北燕伯于阳左云伯欵迫逐迁之然本曰唐即闵二年灭者是也】北燕归国不达于革凡四十有三世秦灭之【始皇三十二年】太史公曰燕之社稷血食者九百年于姬姓独后亡抑召伯不鄙其民有亡执之德也后有燕喜攸缪厘哙快哙之氏【秦已夘年亡喻本音快】盛伯子姬姓之长降于齐有盛氏痛氏【穆天子盛姬国春秋书成公羊云盛也韵谱姓纂云先姓奭后改为盛盖以汉元讳意其字曰盛而召公之名字皆为奭也盛姬卒王改其族为痛氏急就章有痛无忌】宻公荣公瑕公苌伯贾伯芮伯桃叔尹公康公巩伯甘单公暴公詹伯家父巷伯方叔卭叔世卿家后各为氏又有尹公氏竒氏荣叔氏南宫氏荣伯氏芳氏【竒出尹芳出方伯舆大夫有瑕禽服辛世本暴辛公作埙宋云平王诸侯乐书平王时人风俗通诸侯也贾芮等伯非爵芮为司徒寰宇记封芮为附庸妄】齐侯灭谷秦穆灭滑楚文灭息晋文灭巴鲁灭项【巴楚昭妾巴姬国与风姓巴别舆地广记云武王封商姓为巴子七国时与蜀俱称王张仪虏之为巴郡】有谷氏滑氏滑伯氏【英贤传】息氏息夫氏【风俗通】巴氏通氏【吕春秋】项氏刘氏辛氏【羽败并赐姓刘项伯封射阳侯与桃侯襄平皋侯佗及先武侯皆为刘后周赐项亶为辛氏】召公俌周西伯夫人绍两交龙不乐遂娠生子有文在手曰盛因名氏之年十有八封之谯侯晋武公灭谯有之为谯氏焦氏【李利渉盛氏谱孔至之说同以为谯侯因为望其地谯国焦县】汉东之国随为大楚灭之有随氏少师氏【世本楚灭】鳞宋灭之宫虞灭之纪遂齐灭之岐鄗周废之养顿徐胡入于楚肥鼓魏焦入于晋【觚则】丽届于秦而鲜虞则在狄极入于无骇而隗丹暌载逢冀冥主亦衰除矣后各以国令氏【甘鳞主逢觚栾等见潜夫诸论载姬姓见风俗通】考王封弟褐河南曰东桓公至孙惠公杰分其子姓于巩以奉王曰西惠公号二周王之立二周分理四十九年秦取西周迁东惠之孙咎公于狐王崩秦昭取西王稽【次年】七年秦庄襄取东西周地而以赐人聚为周君祀【东周后有咎公西后有昭文君西周王城东洛阳也史迁于此极为紊乱二周封灭岁月俱不能详盖时二周微甚纪录蔑载二周比亡才七县谱云秦不絶其祀以阳人地赐周君使奉祭祀于周亦未深媿矣舆地广记徙西周君于徙东周君于阳人聚误矣应二周以来详见谱图】中山武公东桓公子也厥后桓公荒淫不恤国王问晋史余曰今诸侯孰先亡对曰中山乎二年而魏拔之处之灵寿【烈王十二年国世本中山武公居愿桓公徙灵寿按乐羊为魏拔中山封之灵寿史言赵武灵以惠文三年灭中山迁其君于肤施是也汉于此置灵寿县】蓻副舆啬种稷宾校显党惠偏公富大泰亚辟组骊治棸治鞠鞫儋技支宰忌舞蝮【三十二宰忌周公后幽王内史棸子干封元年改武惟良为蝮氏风俗通文出文王隐公时有武氏子唐书平王世子手文曰武为武氏妄】及王孙王叔王子贾孙王史内史公祖叔服太伯黒肱黒肩西周武强司空陈留之氏皆周枿也【武公世子称西周氏共王子圉后为王史氏郑有王子氏齐卫吴皆有王孙氏俱出周王惟楚王孙出伍员英贤传陈留姬姓国因为氏】汉封之卫【唐表云封周仁攷之非文帝时有周仁无封也元鼎四年武帝至河南求周后得姬嘉以三十里封为周子南君光武复封子卫】次妃有娀氏曰简狄【一作东翟即简易也于寳作索倓缪书中侯云鸟翔水遗卵娀简易拾吞生契封商后萌水易注云易疑洛娀简在水中浴而吞卵生契后人当天应嘉乃以水易为汤吕春秋娀氏二佚裔为九成之台饮食必鼓帝令燕视之鸣谧隘谥隘二女争之覆以玉匡遗卵北飞二女作歌云云故史有行浴遗卵之说列女传曰姊妹浴于丘之水即晋丘之水今浚仪清丘一曰池寰宇记简狄浴于晋丘之水云云即此水然汤自从昜不从易也】仁而有礼饮食必鼓感乙致胎【乙燕也特男子之祥感遇生子非必吞卵厯代遂于禖坛立卵石故束晳议禖坛有石以为吞卵之象经无文乞除之张掖记谓所感在县界鸡头山之黒水云简狄所浴重丘之水也去俗都逺矣】疈而生【于寳云前志所谓修已背坼而生禹简狄胷剖而生契】契也【古作从奴虫也一卨非一作偰】聪明而仁尧命司徒使布五教而民辑及虞不废是以受商赐姓子氏商人谓之王【所封乃华隂郑县有栾都城故潘邑也世本谓契居蕃是矣中侯握河纪云弃契皆尧封长发笺云尧小封舜末年益为大妄也】子昭明居砥石【世本复迁商】生相土克承商业始居商丘出长诸侯威武烈烈至孙冥为司空世事虞夏十有二世而汤遂兴传二十有八王国几亡者五而纣遂失天下姬武王居之乃封其子武庚于【偝即鄁卫地】叛周公摄伐杀之更求帝乙之元子魏子启邦之宋户东夏为周客【魏即微纣之母兄母末后生之商法不得立故成王曰殷王元子而乐记左氏史记云武封之妄也微圻内国古胄子虽迁爵而班爵不及故者以故官称故二微为宋公犹以微之号终】三十有二世君偃不道齐魏楚戮而三析之【偃谥康见吕览国事】有几微衍尾沃据卿穆止舎近宋鄁防石母戚懐既椒督沙猛政正桓完牛牢辽寮虞华耏还狂臼朱耦酁郃邉坎冀仲□灵禄虺勃圣省牵伉错锐兊左宗正所【六十四乂有楚疋并音所错音措牛金后为牢又为辽魏将以难为尞周辽兀复为牛矣朱晖传注东观记先宋微子之后以国氏宋灭奔砀易姓朱氏后徙宛风俗通又有宣云宣公后邵姓解有卨契二氏缪】及王夫皇父空相事父不更干献申屠三伉鱼孙围乐王白马黒夷鸠夷不夷艾岁西鉏中野即利子朝子奢子荡子罕右师左师司城司防司马司徒右归公朱阳门季老微生孔父□侯老男并官武信【三十八因夷不夷干献见世本鱼孙白马见风俗通不更不茅见潜夫论墨夷见邵氏姓解世本楚大夫公朱髙出宋公子朱宋义事懐王封武信君为氏】与季老男氏巨辰经氏【三字姓】因夷不茅西乡已氏木门东乡祝其及木坎合向皇乐戎御鱼鳞荡氏于采也【祝其出戴公子祝其而齐灵子牙母乃戎子或又冇钟氏之出州犁木氏出木门风俗通宋大夫西乡错尸子隐者西乡曹又南雍阙为皇父汉皇父鸾乃为皇甫】其支于戴者郑取之有戴氏甾氏菑氏【隐十年郑伯伐取戴附庸不言灭姓书戴公后以谥为氏】叚采禇为禇氏石氏禇师氏【恭公子字子石石彄】仲思之曽湣公生弗父何义国其弟四世孔父嘉之难子木金父逋于鲁为孔父氏孔氏生祁父为防大夫子防叔生伯夏伯夏生叔梁纥【字叔梁姓解有叔梁氏妄】纥封聊生皮及尼孟皮袭聊为聊氏【姓又有棸云出晋棸俦音纣又音邹】尼母顔野合【谓非正聘详少昊纪家语等有庙见等事妄也】生而頨顶故名丘而字仲尼【尼古夷字頨盖圬字防貌故世本史记家谱皆作圬顶纬书言孔子反宇世本云反首张面言顶上窳也淮人谓堰水平浸为圬然字书集韵举音为篇说云头妍从翩诬矣世言顔氏祷尼丘山而为名字更着之于鲁图岂不以山川之义哉】四十有九表堤眉谷窍参臂骈脇要大十围长九尺有六寸时谓长人【事详世本及孔子家谱祖庭记等有生日辨在余论】广博圣武为鲁司防齐人患焉归女季氏子乃去之厯于诸侯莫能用也十有三年而归于鲁【敬王二十三年去鲁哀十一年冬反鲁厯周郑宋曹卫陈楚吕齐梁顿牟云厯七十国过也】然后乐正礼得乃删诗定书系周易作春秋以示炯戒自惟商后而宋不足征乃述考志追商颂以尾鲁故曰明王不兴天下其孰能宗予不亡幸于宋也反鲁盖六年而没敬王之四十有一年也【商颂宋颂也颂襄公之诗耳叙诗者以为正考父所得商诗中言汤孙而毛郑遂以为太甲中宗之诗妄也夫言奋伐荆楚襄公事也万舞有奕非商乐也盖宋有商王之庙而诗为宋祀之诗此常理尔故韩婴马迁亦以为美襄公然迁以为考父作则缪矣考父佐戴武宣非襄公时盖因而误之此宋也而谓之商不志本也六艺论云文王创基至鲁僖间商颂不在数矣孔子删诗时录此五章岂无意哉商邑翼翼四方之极我有嘉客亦不夷怿岂能忘哉景山商坟墓之所在也商邑之大岂无贤才哉松柏丸丸在于斵而迁之方斵而敬承之以用之尔松柏小材有挺而整布众楹大材有闲而静别既各得斾则寝成而孔安矣拱成羣材而任以成国则人君髙拱仰成矣是绸缪牖户之义也疏云景山泰山误矣商有景亳之命而卫诗亦言景山商之山也顾伯乃以为宋人幸周室之衰又谓夫子存之者以见二王之后有此顗觎乌足知圣人哉】初武丁封季父于河北曼曰蔓侯有曼氏蔓鄤氏优邓其出也【广韵云封河北为邓误杜云邓城在頴川邵陵】灭于楚有邓氏登氏邓侯氏养氏氏骓氏【庄十六年灭】优人后有优鄾忧氏【蔓姓郑之分楚武郑庄妃】祖庚封弟文于苑有苑宛庚氏【左传有苑何忌苑镇碑失之】封子于权楚人迁之卶处为卶氏那氏权氏【庄十八年灭今为那不知卶也姓纂以权出鬭缗非】太丁侯母弟堂阳为堂阳氏【城冢记】荡阳番署御姓国也四时荼共梅稚定巢郅同黎比髦扐叚瓦铁繁沛来向施萧饥索空桐鲜虞皆子国也【二十六详国名纪】西伯戡黎武王复以封汤后黎侯丰舒奄之有黎氏犁氏【六韬决大疑云甲子武王封汤后于犁殷后于宋三百以为殷社黎犁也即黎阳故陈球碑作犁阳】商国莱侯与太公争营丘及齐复入莱共工浮柔奔棠晏弱迁之郳有莱氏郲氏浮莱氏浮氏【在国东曰东莱】荡则秦灭之【一曰汤氏】巢则吴灭之【昭二十四】比干则受刳之【干四月四日生武王封墓贞观十九年再封之赠太师谥忠烈】梅伯则醢之矣有荡氏比氏梅氏枚氏梅伯氏【武王封伯孙黄梅曰忠侯居楚郑间以梅为氏韵云梅伯本出干姓欧文忠梅氏铭云逺出梅伯世久籍不明怱也】比干死子坚逋长难林为王氏林氏【王望及则河间林王为十徳之门邵氏云少师比干后邓名世久为无失之】成王以商之六族条氏徐氏萧氏索氏长勺氏尾勺氏锡鲁公复以商民七族赉康叔陶氏施氏氏锜氏樊氏饥氏终葵氏【皆商之族分封后为民乃商之巨室故赐之潜夫论作繁饥作饥云皆商之旧姓】桃子萧姓春秋时犹在【郑穆公少妃桃子】萧人则楚灭之【宣十二】太心采桐门为还氏桐门氏【太心戴公子衎后是为空桐或云太心始莱萧为氏非夏有萧矣还萧大夫还无社】萧道成迁刘宋七世号齐衍代之为梁世四易入于陈又有孛氏蛸氏饕餮氏【齐武改其子巴东子响为蛸梁武赐豫章王综为孛然宋先已有勃氏武陵王已败赐为饕餮氏孛名世作悖】而乙氏汤氏殷氏商氏祖氏亳氏薄氏北殷氏殿氏武氏皆汤后也【姓书乙出天乙非本吞乙尔江南汤悦本殷崇义改而殿乃崇陵间商殿全姓殷徙抚因讼令以似改之】次妃塦丰氏曰庆都生尧有纪篇言【或作陈锋传又言尧母为有穷氏妄】次妃有陬氏曰常羲生而能言髪迨其踵是归髙辛生太子及月十二【山海经云羲和者帝俊之妻也生十日又曰帝俊妻常羲生月十二盖月当为日十日者谓以日名如甲乙丙丁之类云羲和者乃常羲有陬氏也大戴礼名常羲传作尚仪作常仪又作常宜士安作常耳失之陬音辄见大戴史汉世纪作娵訾氏非也刘敬叔异苑云陬訾氏生而髪与足齐堕地能言及为帝室八梦日而生八子皆有贤智世号八元伯奋仲堪叔献季仲伯虎仲熊叔豹季貍也年代厯云陈留氏生八元盖误有陬为陈丰误陈丰为陈留尔】八元实沉阏伯晏龙叔戏巫人续牙猒越也八元为虞布五教【十六相十六臣尔姓书以貍虎豹为八元后氏宜非】实沉阏伯居旷林干戈日寻后帝不臧迁阏于宋是为商沉于大夏是为参后有实氏参氏阏氏遏氏堪氏奋氏厐氏捣氏商丘氏【实沉为隂阳宫阏伯为倐火大神】续牙友舜于贫贵而遗之为续氏【经云帝俊生身是也人表韩非说疑渊明二八目皆作续牙盖者多以牙为身也】晏龙事虞为纳言是主琴瑟生司幽是为司幽之国有龙氏【即龙也】巫人封巫为巫氏生民民盼姓【经有民之国韵作国误】其侯于蜀者更生号后分苴苴侯好于巴故巴仇蜀蜀伐苴苴侯奔巴巴求援于秦秦之灭蜀遂及苴巴有蜀氏苴氏葭氏【蜀志云帝俈封攴子于蜀是为蜀侯秦灭之为巴蜀二郡蜀王弟葭萌封苴】叔戏生摇民摇生居越生女且为摇氏【汉海阳侯摇无余世以为越后未悉尔】髙辛防海滨过棘城阚颛顼之虚乐之暨其归居猒越于昌黎邑于紫防之野号曰东胡汉初败于凶奴退保鲜卑之山曰鲜卑是曰乌丸【随国经山在栁城东南二百里又棘城东塞外及辽西北百里亦有鲜卑山皆其地杜佑不能详】魏初莫护跋部入辽西置国大棘城之北曰步摇徒河涉归进拜单于二子长吐谷浑置国甘松南孙叶延为吐浑氏次若莫廆迁徒何之青山以大棘颛帝之虚徙焉子皝遂王燕前后南燕皆出也【详余论】又有豆卢贺兰慕舆慕利慕防库狄【豆卢寜本慕容归义赐姓北人谓归义为豆卢也贺前本鲜卑依贺兰山谷者为氏】及裕慕暮之氏【西秦鲜卑大人裕苟降汴有慕氏出此姓苑又有暮氏晋书慕容有熊氏后因山号妄】柔仆羸土亦帝之裔末也【山海经柔仆之国帝俊之生已一曰赢土】髙辛崩而帝立袭髙辛氏【见年代厯史传皆作挚故髙诱陈伯宣以帝挚为少昊而以少昊为俈之子尹子遂有少昊逐弟之说妄也按少昊在位八十四年挚在位九年挚立不善而少昊之徳在人如此夫何疑哉世纪云挚母于四人中班最下而挚于兄弟中年最长故登位后立弟放勲为唐侯按音致人必误为挚而缪为少昊尔世孰有名曽祖哉】帝之立不善九载以其仲立是为尧【故议郎卫宏云挚立九年而唐侯徳盛因禅焉故世纪云挚政软弱而唐侯徳盛诸侯归之挚服其义乃率诸侯造唐朝致摄焉又云挚因委心为臣尧知天命所在乃受而封之髙辛盖意逆之言】有子元尧封之于中路厯夏侯服国尽为中路氏路氏辛氏侨氏嚣氏【嚣见世本侨出侨极姓书辛出堇非】尧封舜故舜郊喾而商周用禘
　　姓也者性也与生俱生者也山行十驿形不脱祖水行千里性本其处山有形水有性是故性不可易子孙十世不免性类我者诸姜之性诸姚之性仁张王之性寛李赵之性慤刘范性急羸偃性雄吕尚性狷熊羊性奰姬黄性广曹侩性岂圣人固为区哉所以别乱兆明人义也传曰男女同姓其生不繁行路有礼惟其原有以使之也余起路史既归天下之姓氏见孔氏之出髙辛老氏之出少昊既为周着而后怪佛者之来独靡适从不姓不氏而孤出乎神州之外为其徒者累垂出没百千万亿至亦自蔑其姓氏而从之嗟乎彼之教以灭道来不知所从去不知所徃不仁不敬理固应尔而乃不知先王大伦实乱于此今夫削头鉢食羣趋而軰脇者诞谩诬谰莫不伥伥自以为得髙视濶步至不认其宗祖父母兄弟是岂名人也邪冠婚丧祭此人道之大者也自天子至庶人兵戈戮杀亦不过此四者而已而今也冠昏易乱而无以酬生丧祭蔑薄而莫以报死而又奚以生为孔子曰穷理尽性以至于命父兄子母所以穷理饮食裘葛所以尽性而归根守白凡所以至命也不穷理不足以尽性不尽性不足以知命穷理至命固非可猎等也而彼佛者每得其偏而不蔽其全故知性者必达乎理命知命者必达乎理性每执一见自为至足亦可谓不知务矣吾夫子亦何尝蔑性而薄命哉虽然弟子之惑滋甚若老之说脩而上之至于无上清虚之境人皆空蒙散为清阳之气虚无缥缈无有形质从佛之说脩而上之至于果位入三摩地人皆罔荡敛为善爽之鬼寂冷坐结弗复变化而无有君父妻子朋从之与往来且以父祖子孙人之所以为际而冠昏丧祭生之所以为奉者也奈何有父祖而不得其所以为奉有子孙而不得其所以为际父祖子孙冠昏丧祭既无以自尽则亦奚用于有生寂冷坐结触辄散弛而无有形质则亦奚贵于有我哉究言索理固不足以满神禹之一笑是以圣人于此必因乎父祖子孙冠昏丧祭事上而为之制使之不失其本原而后已然则教者其可以不严所道而沉迷乎寂灭诞谩之区哉自古及今亦有不仁义之真僊若无君亲之佛觉乎别生分类人道之极挚圣人之所甚急而不可后者顾可厌而弃之欤
  </div>
  <div class="pagination">
   <a href="路史_page4.html">
    上一页
   </a>
   <a href="路史.html">
    1
   </a>
   <a href="路史_page2.html">
    2
   </a>
   <a href="路史_page3.html">
    3
   </a>
   <a href="路史_page4.html">
    4
   </a>
   <span class="current-page">
    5
   </span>
   <a href="路史_page6.html">
    6
   </a>
   <a href="路史_page7.html">
    7
   </a>
   <a href="路史_page8.html">
    8
   </a>
   <a href="路史_page9.html">
    9
   </a>
   <a href="路史_page10.html">
    10
   </a>
   <span>
    ...
   </span>
   <a href="路史_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
