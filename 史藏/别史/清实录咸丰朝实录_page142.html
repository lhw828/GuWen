<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 142 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 142 页/共 502 页</h1>
    <div class="content">
○谕军机大臣等、讷尔经额奏、续派官兵、驰赴怀庆、并移营彰德一摺。贼匪攻扑怀庆。已经旬日。各路进剿官兵。驰抵河北者不下万余。亟应迅速会剿。乘其蚁聚怀郡。一鼓歼除。方不致再滋延蔓。昨据哈芬奏、探闻贼匪盘踞泽州隘口者、三千余人。本日讷尔经额奏、攻城贼匪、约有五六千人。当其屯聚司马集时。乡民即能围困。人数自不甚多。乃数日间啸聚至数千之众。可见进兵稍迟。则裹胁愈甚。剿办更难得手。该大臣现已驰赴彰德。居中调度。并派蕴秀、伊绵阿等、驰往会同镇将等、即日进攻。自应如此办理。著即知照恩华、托明阿等、督饬带兵各员。迅速进剿。切勿再有延误。致令纷窜。据奏、拟令慧成驻劄卫辉。以防贼匪溃窜。现在慧成行抵何处。著即飞催遄行。毋稍迟延。该大臣如须督兵前进。仍著随时酌度。军务情形。旦夕不同。万不可延缓贻误。董占元、已降旨薄惩。即传旨该镇。若再不改恶习。恐军法难幸逃也。将此由五百里谕令知之。　　

○浙江巡抚黄宗汉、奏报亲勘嘉兴、湖州、防堵情形。并解散台州匪徒。得旨。浙省防堵。不容稍懈。若果有逆匪阑入。尤应越境迎剿。不可先示以弱。致滋蔓延。　　

○山西巡抚哈芬、奏报出省防剿日期。得旨。军务情形。著斟酌缓急。应用几百里由驿奏报。　　

○河南巡抚陆应谷、奏报南阳镇总兵官柏山、追贼至西平。续获胜仗。得旨。乘胜剿洗。不可使贼稍息。两次获胜。俱得抄后之力。可见贼之惯技。我即用以击贼。必能得手。柏山甚为奋勇。俟此股歼尽。即行保奏。　　

○以带兵迁延。摘直隶大名镇总兵官董占元顶带。下部议处。　　

○癸巳。谕内阁、御史福善奏、奸商克扣、请旨严禁一摺。现在户部设立官钱铺。兑放八旗兵饷。必须严除积弊。方可取信军民。若如该御史所奏。官钱铺散放兵饷。任意扣折。搀用小钱。并该铺商人。强横异常。不准取钱人详细点数等情。殊非设立官铺、便民利用之本意。著户部派员实力稽查。官铺商人。如有扣折剥削。及搀用小钱情弊。立即严行惩办。并于各官铺出示晓谕。以杜奸欺。傥取钱人等。故意挑斥为难。亦著一并查究。　　

○又谕、文瑞奏、丰工复蛰、请勒限赔修一摺。南河每□山戊不□工需数百万两。杨以增、身任河督。数载于兹。宜如何撙节慎防。以期帑不虚糜。工归实用。乃丰北决口。本年二月方报蒇工。未经伏汛。新工即有蛰动。总由该河督、不能实力稽查。承办各员。办理草率所致。前已降旨将杨以增革职、仍留督办河工。所有此次丰北应修工程。杨以增及承办工段各员。著于例赔之外。加倍罚赔。以儆玩泄。另片奏参江苏臬司查文经、请一并罚赔等语。查文经虽已离工次。其从前督办草率。咎实难辞。著拔去花翎。仍交部议处。　　

○又谕、王懿德奏、闽省上下两路、剿贼获胜、并收复县城一摺。据称署延建邵道胡应泰、署参将李煌、带兵六百名。乡勇三百名。五月十九日。行至沙县镇头地方。即有永安逆匪二千余人。设伏拦截。该护道等、督兵剿杀二三百名。直抵城下。城中先已探知。典史江宿海、商同绅士。纠集义勇。杀贼开城。迎接我兵进城。已溃之贼。复聚攻城。署参将李煌、歼毙红袍贼首一名。执旗舞刀贼目十一名。余贼三百余名。生捦贼目姚兴等五名。就地正法。夺回印信二颗。旗帜枪炮器械。不计其数。我兵并无伤损。又护兴泉永道来锡蕃、署参将韩嘉谟、与总兵郭仁布、在同安县会剿。贼众绕路直犯县城。该镇出城攻剿。共毙贼目二名。余匪二百余名。贼始败退。其厦门之贼。经来锡蕃、知会水师提督施得高、护金门镇总兵孙鼎鳌、各领师船。至浔尾地方。击沈大号匪船二只。小船一只。夺获三桅大船一只。毙贼三百余名。受伤溺毙者二百余名。生捦伪军师陈金一名。余匪十名。摉获伪印一颗。大炮铜炮旗帜多件。至永春州所属大田、德化、二县。先后失守。大田先经收复。知县李文照患病。该匪乘虚复扰。两次占城。该县被戕。经教谕邹鸿镛等、纠众杀贼。收回县城。该署州崔洲、亦同陆路游击恩霈、各领兵勇。驱除德化县逆匪。将城收复等语。福建延平府属沙县、永安、二县汛。先后失守。该地方文武员弁。均有应得之咎。惟念该员弁等、摉拏贼党。连获胜仗。立将沙县、永安县、同时收复。功过尚足相抵。所有护延建邵道胡应泰、署延平协副将李寿春、署延平府知府毛健、失察处分。均著加恩宽免。此外在事出力人员。著该署督据实保奏。其失守员弁。并即查明参办。　　

○又谕、讷尔经额、托明阿奏、攻剿怀庆城外贼匪、大获胜仗一摺。据称托明阿、会同提督善禄、已革都统西淩阿、督兵渡沁河。分三路进剿。该逆亦分三路。由东南北三面城厢绕出抗拒。我兵奋勇前进。施放连环擡枪、擡炮、迎击。自巳至申。毙贼七八百名。沁河堤北之贼。亦击毙二百余名。共杀贼一千余名。内有黄巾黄袍贼目二名。执令旗一名。据生捦长发贼供指、即系贼首伪丞相吉文元、等语。此次贼扑怀庆府城。该城文武官员。尚能登陴击贼。以待援兵。不负守土之职。托明阿、督兵渡河。即会同善禄、西凌阿、首先奋勇。歼厥渠魁。大挫贼锋。甚属可嘉。现在托明阿、善禄、董占元、双禄等、分兵三路夹击。讷尔经额、已饬署河北镇总兵花里雅逊布等、在扼要隘口拦截。防其奔窜。恩华、胜保、李僡、即日赶到。正可督兵接应。四面兜捦。此股贼匪、谅无难克日埽除。该大臣等、不可以已获胜仗。稍存大意。其各鼓励军心。迅速蒇功。同膺懋赏。朕有厚望焉。　　

○又谕、张芾奏、连日剿贼获胜情形一摺。据称该逆于永和、得胜、两门外。连劄三营。分股在各门攻扰。经兵勇开放枪炮。并缒城追击。先后毙贼百余名。生捦七十六名。六月初二日。江忠源等、派令楚勇、九江镇兵、川勇、并六品顶带前任臬司徐思庄、粮道邓仁堃、所练之勇。分三路进攻。毙贼多名。又片奏、该逆用地雷、于得胜门新筑月城外。轰塌城墙六丈有余。蜂拥而上。经江忠源、带同伊弟江忠济、督率楚勇。首先击退各等语。逆匪攻扑南昌。经张芾、陈孚恩、江忠源等、督率兵勇。缒城杀贼。叠获胜仗。江忠源所带楚勇。尤能勇往出力。江忠源、著赏给白玉翎管一支。白玉四喜搬指一个。所有在事出力之文武员弁绅民兵勇。著该抚核实查明。先行保奏。以昭激劝。现在向荣、已派镇将大员。带兵驰赴江西。并湖北湖南各督抚、亦派拨将弁兵勇。前往助剿。指日大兵云集。蠢兹丑类。不难克日荡平也。　　

○谕军机大臣等、寄谕陕西巡抚张祥河、据都察院奏、陕西民人余万荣等、呈控怀远县蠹役、勒折苛派等情一摺。此案前经都察院咨交办理。何以至今一载。尚未清结。且复有委员听从书役、诬良为匪。又发兵抢夺民财妇女。烧毁山村民屋等事。如果属实。何以服民心而肃吏治。著该抚按照所控情节、虚心研鞫。按律定拟。无枉无纵。将此谕令知之。　　

○又谕、王懿德奏、剿办贼匪获胜、并收复县城各情一摺。现在沙县、永安、虽经收复。而贼首尚未就捦。厦门、漳州、亦尚贼众盘踞。且与台湾一水可通。台湾现亦不靖。若使各匪互为句结。更将滋蔓难图。该署督、务当督饬在事文武。分投剿捕。水陆合击。将内地匪徒。克期殄灭。仍一面严饬台湾镇将。及策应之副将吕大升等、迅将该处戕官攻城匪众。设法翦除净尽。无令与内地各匪。句结为患。所请筹拨军饷银两。已由户部筹款。分别拨解。现在库款支绌万分。前由户部密陈情形。业经分寄各省。该署督亦当代为焦急。撙节动用。设法筹画也。将此由六百里谕令知之。　　

○又谕、叶名琛奏、剿办湖南交界匪徒获胜、并严防江西匪党窜逸一摺。湖南郴桂一带。毗连广东南、韶、连、各属。有匪徒数百。纷窜滋扰。经该督、会同提督昆寿、派委文武员弁。探踪堵剿。叠次歼捦贼匪多名。余匪四散逃匿。难保不复行纠聚。广东与湖南、江西、接壤之区。随处可通。著叶名琛、仍严饬各委员。协同该地方官。实力查拏。务期翦除净尽。至所称江西匪徒。窜入湖南桂东县境内屯聚。桂阳县复有另股匪徒肆扰。现饬南韶连镇道、督率所属团练乡勇。并著遴派干员、驰赴交界地方协剿。其江西龙南、信丰各匪。尚未歼除。防剿尤为紧要。毋使阑入粤境。所有交界各要隘。惟当一体严防兜捕。勿稍疏懈。近来粤洋匪船出没。经各镇将派带舟师。捕拏盗犯二百五十余名。尚有外来匪船、窜入伺劫。著该督饬令该镇将等、督派弁兵。赶紧追捕。以清洋面。前据该督奏称、雇备红单船二十只。于五月二十一日启程。驶赴江南。刻下江南剿匪正在吃紧。此项船只。已否全数开行。著催令迅往应用。本日据王懿德奏、剿办闽省会匪。请饬催粤兵、驰往援应。并著叶名琛、即饬前调官兵。迅速趱行。由漳州一路进发。听候王懿德调遣。毋得延缓贻误。将此由六百里谕令知之。　　

○又谕、讷尔经额、托明阿奏、攻剿怀庆贼匪、大获胜仗一摺。览奏稍慰朕怀。惟贼情诡谲。飘忽靡常。难保不穷蹙他窜。为避实击虚之计。据称该逆被剿后。现于怀庆四关散驻。恩华由卫辉前进。谅早赶到。李僡已带兵亲往会剿。胜保亦带兵渡河。此时大兵云集。托明阿等、于十七日、由府城东南两关、往西攻剿。董占元等、由北路进击。想已与各路官兵。四面兜围。务期聚而歼旃。勿任窜逸。不惟北路一带。宜加意严防。亦断不可令其西窜太行。再致延蔓。该大臣等、乘此声威。仍当严饬镇将。鼓励军心。不可稍涉迟延。亦不可略存大意。其通筹全局。迅殄妖氛。以慰朕念。将此由六百里各谕令知之。　　

○又谕、张芾奏、守御事宜、并与贼匪接仗情形。各摺片。贼情变诈百出。仍须加意严防。且据湖口县报称、又有续到贼船百余只。贼匪日增。而守城兵勇。相持日久。又恐各有懈心。前据向荣奏、已派总兵音德布、带兵一千二百名。于六月初七日启行。前赴江西。其湖南北各路援兵。谅均不日可到。该抚惟当激励在事文武兵勇。竭力守御。援兵一到。更可内外夹击。将此股贼匪。克期殄灭。至现扰江西之贼首。系何姓名。贼众究有若干。是否洪逆分股。抑系金陵遣散之楚匪。另股分扰。现有生捦贼党。著即讯明具奏。再该抚近来奏报到京。甚属迟滞。自系因道路梗塞所致。其应如何绕道驿递迅速之处。并著酌量办理。将此由六百里加紧谕知张芾、并谕令陈孚恩、江忠源知之。　　

○钦差大臣大学士直隶总督讷尔经额等、奏报攻剿怀庆城外贼匪。大获胜仗。得旨。渡河逆匪。受此剿戮。事机庶可挽回。朕泣感天恩深厚。嘉尔诸将士奋勇当先。然此时朕不敢稍萌轻易之心。讷尔经额等、尤不可略存大意。畿辅安危。实天下安危所系。卿等其鼓励军心。以期埽数歼灭。　　

○予河南阵亡骁骑校和顺、祭葬世职。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之九十八　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。六月。甲午。谕军机大臣等、李嘉端奏、缕陈江中贼情、亟宜筹防、及接琦善咨、防贼分窜各摺片。据称江面时有贼船。乘间四出。抢米接济。欲保地方。困贼匪。非严防江面不可。现饬各州县、整顿乡勇。遇贼并力合剿。并于练勇内、挑选精壮。可得二千人。再购大炮数十座。分守东西梁山。又咨副都统双成、仍在滁州关山一带严守。调前署凤阳县黄元吉、带勇由巢县、含山、迎剿金陵、镇江、逸匪等语。已谕令琦善、向荣等、迅筹攻剿。并饬尚荣、于广东续雇之红单船到江时。提赴上游。与下游艇船。合力夹击矣。逆匪窜扰豫省。攻扑郡县。现经讷尔经额、派委镇将。与托明阿之兵。合力剿击。将河北怀庆城外之贼。痛加剿洗。河南许州之贼。亦经柏山等击退。余党由西平一带逃窜。难保不复行窜回。皖省交界。防剿最关紧要。周天爵现驻徐宿一带。设或该逆窜至附近地方。必当竭力督剿。并著李嘉端、督同总兵玉山、迅拨兵勇。扼守要隘。毋稍疏懈。至该抚所称、金陵镇江贼匪。欲赴六合报雔。虽未可尽信。仍当随时确探。周密筹防。万勿稍涉大意。将此由六百里谕知周天爵、李嘉端、并玉山、知之。　　

○又谕、据李嘉端奏、探访江上贼情一摺。逆匪分踞三城。屡次谕令该大臣等、设法收复。并杜贼分窜之路。乃数月以来。均以进攻未能得手为词。且任贼分股北扰河南。复有贼船上窜江西。围扑省城。本日据李嘉端奏、盘获奸细杨恩海一名。讯随贼首杨秀青自江甯窜至江西。被官兵杀败。差周文邦、回江甯邀贼助战。又该抚于五月内。曾风闻杨秀青、于十四日潜已上船。以粤东寄籍金陵之人。僭封伪王。以图影射。与奸细供词。似相符合。逆情诡谲异常。如果杨秀青、已离金陵。故留余匪在城。牵掣大兵。岂不又堕奸计。且镇江、扬州城内。逆首被围日久。亦恐乘闲潜出。为窜扰他处之计。并闻该逆匪、假冒官兵号衣。希图溷迹。琦善、向荣等、顿兵城下。于城内贼情虚实。自必随时侦探。但恐师老力懈。竟令贼首溃围而出。又蹈从前覆辙。该大臣何以对朕耶。至贼匪分拨一万二千人。前赴六合报讎之说。虽未可尽信。亦不可不豫为防范。现在黄河南北股匪。已屡被官兵击败。其江南大股逆匪。难保不续由江浦一带北窜。以为豫匪接应。总之江面不靖。则逆匪得以往来自如。处处可到。防剿诸形棘手。所有下游艇船。得力者仅数十只。止能防其一面。前调广东红单船。此时谅已赶到。即著向荣、相机调赴上游扼要处所。堵贼上窜之路。其下游一带。即责成麟桂、会同水陆提镇大员邓绍良等、设法先将镇江、克期收复。翦其羽翼。则贼势自孤。其著名首逆。如杨秀青等、是否已离江甯。著向荣、确切访探。即一面严饬镇将兵勇。奋力攻击。迅图克复。至江北要口。前据琦善奏称、已派瞿腾龙、带兵二千。协同吉林官兵。驻劄堵御。著即随时督饬。加意严防。毋稍疏懈。麟桂现署江甯布政使。著仍督带船炮。会同水师镇将。相机攻剿。舟中尽可办理地方公事。并可与邓绍良、随时知照。水陆夹攻。无庸移劄丹徒。转致不能兼顾也。将此由六百里谕知琦善、向荣、陈金绶、雷以諴、许乃钊、并谕知邓绍良、传谕麟桂、知之。　　

○又谕、昨据尔经额奏、贼偪怀庆。经托明阿等、剿杀一千余名。并歼毙伪丞相吉文元。是河北之贼。计日已可荡平。惟河南之贼。由许州南窜西平一带。急须跟踪、痛加剿洗。或绕前夹击。万不可任贼窜入邻省。遂为了事。著陆应谷、即督饬经文岱、柏山、王家琳等、迅速追剿。乘贼喘息未定。即可一鼓歼除。如余匪窜入皖楚各界。亦即严饬该镇等、出境奋力追击。并随时飞咨邻省。合力防剿。毋误事机。将此由六百里谕知陆应谷、并谕令经文岱、柏山、知之。　　

○又谕、前因哈芬奏、泽州隘口。探有贼踪。当即谕令该抚、体察情形。出省会击。兹据奏称、探闻贼匪在怀庆东关劄营。即派游击和昌、带兵前往救援。因沁河阻隔。仍回太行山口驻劄。其泽州大小隘口。及与河南相通处所。俱已严密防守。自应如此办理。现在太原镇总兵乌勒欣泰、带兵一千名。已到泽郡。续派之大同镇兵一千名。亦可赶到。舒兴阿、督带陕甘官兵。由蒲州一路。直达怀庆。兵力不为不厚。昨据讷尔经额等奏、剿办怀庆城外贼匪。业已大挫凶锋。该逆被剿窜蹙。难保不西窜太行。著哈芬、仍遵前旨。迅即督饬镇将。扼要截击。断不可任贼阑入山隘。致滋蔓延。将此由五百里谕令知之。　　

○又谕、昨据陆应谷奏、逆贼由河南许州、窜至西平等处。经该抚饬令总兵柏山等、一路追剿等语。河南与湖北接壤。襄阳樊城地方。尤扼形胜。急宜严密设防。杜其窜扰。将军台涌、现已启行来京陛见。无论行抵何处。著即折回荆州。探明贼踪。如窜楚境。即著带兵迎头剿截。以遏贼锋。并著张亮基、崇纶、速饬襄阳一带文武各员。一体严防。毋令贼匪乘间窜入。将此由六百里各谕令知之。　　

○予安徽凤阳县殉节训导吴耀文、祭葬世职。阵亡封职王铎等、旌恤如例。　　

○乙未。谕内阁、贾桢奏、绅士团练缉获土匪、请饬地方官究办一摺。山东黄县东乡地方。土匪张九仔等、纠众结盟。聚党至八十余人之多。经该处围练局。会同营弁。设法缉拏张九仔等、六犯。送县究办。此种土匪。聚集多人。不法已极。既经拏获。即应迅速惩办。何以该县悬宕二十余日。并不严加鞫讯。著该抚即派干员前往。将拏获各犯。提讯明确。就地正法。以儆凶顽。并查明该县延玩情形。有无吏役人等、从中徇庇。一并参奏。其未获各夥犯。仍著该地方官、协同团练绅士、严拏务获。毋任一名漏网。　　

○又谕、陆应谷奏、官兵追贼、大获胜仗、南窜股匪、歼戮将尽一摺。该逆窜入遂平县城。经柏山、督兵紧追至城南。两路埋伏大队官兵。乘夜围绕城北一带。连放大炮。该匪闻炮。弃城南窜。至沙河北岸。伏兵齐起。枪炮并施。柏山知贼陷伏中。即督大兵齐进。该逆抵死抗拒。我兵奋勇争先。无不一以当百。贼匪纷纷投河。淹死者不计其数。杀毙长发贼二百余名。余党三百余名。并砍杀伪丞相李姓。复进城摉斩数十人。总兵经文岱、带同游击全喜、都司苏林、赶至遂平。复分投摉获二十余名。立时正法。此股逆匪。业已剿戮殆尽。惟未经接仗之先。尚有偷渡沙河零匪。及王家琳、在西平所遇之贼。亦有逃窜。该抚仍当严饬镇将员弁。迅速掩捕。务期悉数歼除。毋留余孽。柏山奋勇直前。三获胜仗。甚属可嘉。著加恩赏戴花翎。其在事出力员弁。并著陆应谷、酌量保奏。候朕施恩。毋许冒滥。　　

○谕军机大臣等、向荣、许乃钊奏、镇江官兵、接仗失利、赶派大员带兵赴援、请将提督革职治罪一摺。逆匪占踞镇江。经该大臣特派提督邓绍良、带兵剿办。兹据奏称、本月十三日。贼匪突于焦山一带。蜂拥而来。将湖南及各处营盘。尽行蹋去。官兵退劄马陵。邓绍良、现在丹徒镇。收集散兵等语。览奏实深愤懑。邓绍良、身应专阃。付以克复重任。平素尚属勇敢。何以如此溃败。岂受恩超擢。志得意满。以致兵心散涣耶。邓绍良、著先行革职。留于军营效力。至焦山在大江之中。不通陆路。该匪由何路冲来。情形亦尚未确。仍著向荣、许乃钊、迅速查明。因何失利。是否毫无准备。为贼渡江掩袭。据实参奏。镇江为苏常屏蔽。不可稍有疏虞。该大臣派令和春、带兵驰往应援。著即饬令迅速督剿。务将贼匪歼除。力图克复。本日已有旨、令怡良前往调度。督率提镇水陆将弁。并力进攻。并令严饬苏常各属文武。会督绅士。率同团练民勇。一体严防。其下游师艇各船。即饬令麟桂、李德麟、严督兵勇。相机进攻。毋稍疏懈。至金陵日久未复。该大臣现在如何布置。傥首逆杨秀青、竟已潜窜江西。而以坚城牵掣我军。或因官兵围困稍懈。并力奔突而出。贼情诡诈异常。急须加意防范。设法攻剿。毋再迁延玩泄。致干重罪。大营粮饷。向由江西支应。现因南昌被围。未能兼顾。已谕令怡良、会同许乃钊、先由江苏就近支应接济矣。将此由六百里加紧各谕令知之。　　

○又谕、据向荣等奏称、探报镇江官兵、接仗失利一摺。据称贼匪突于焦山一带。蜂拥猖獗。将湖南及各处营盘。尽行蹋去。现已退劄马陵。并邓绍良、在丹徒镇收集散兵各等语。所有官兵营盘。均紧偪镇城屯劄。何以一经攻扑。辄被占踞。至焦山系在大江之中。所称由焦山一带。将营盘尽行蹋去。是否该逆由水路暗袭。所报殊未明晰。著怡良、就近确切查访。此次接仗失利情形。是否实系接仗。抑系毫无准备。为贼所袭。邓绍良、平素尚属勇敢。何以如此溃败。是否超擢之后。志满气盈。不能身先士卒。以致众心涣散。即据实覆奏。毋稍迁就。四川等省官兵。退往马陵驻劄。该处为下游苏常门户。所关紧要。现经向荣、派令和春、督带官兵。前往援应。该城距大营较远。著怡良、体察情形。前往调度。即督率各提镇、及署藩司麟桂、水陆进攻。力图克复。并督饬苏常文武绅民、一体严防。至江南大营粮台。本由江西支应。现在南昌、尚未解围。一时实难兼顾。即著与许乃钊商酌。于江苏就近支应。仍饬彭玉雯、熊莪、督率委员等、妥速办理。知府潘筠基、著仍留粮台帮办。俟江南肃清后。仍由江西粮台专案报销。将此由六百里加紧谕令知之。　　

○又谕、张亮基奏、现筹择要防剿、并分兵援应江西一摺。据称广济县之田家镇。对面有半面山。壁立江心。江流最狭。该署督、拟于该处安设木筏大炮。防贼抄袭。并可兼顾南北两岸。办理尚属得宜。至南昌现尚被围。该省居闽浙皖楚之中。其地最关紧要。万不可稍有疏虞。该署督已分拨兵勇、及招集广勇等、共二千余名。驰赴该省。著即赶紧催令星夜趱行。无稍迟延。所请将黄州副将张金甲、带赴江西。著准其驰往军前。戴罪自效。至襄阳、樊城等处。与河南接壤。即著阿勒经阿、随同台涌、严密设防。惟该署督现已回省。署提督复回襄阳。其下游江防。专责该署道府接办。是否可以放心。仍著随时体察情形。相机策应。无稍大意。本日据陆应谷奏、南阳镇柏山、追贼至遂平。连日大获胜仗。南窜股匪。计将歼除殆尽。傥余匪阑入湖北。仍当迅速堵击。勿令滋蔓。又据蒋霨远奏、已选精兵二千名。派得力镇将。带赴湖南。现在计已到楚。该省防堵之兵。不至单薄。前有旨、谕令调赴江西之镇筸兵八百名。湘乡练勇数百名。并著迅催星速援应。南昌被围情形。万分紧急。专望两楚援兵。切勿延误。该署督另片奏请。差委需人。已降旨令吏兵二部。拣发各员。候旨发往该省矣。将此由六百里谕令知之。　　

○又谕、陆应谷奏、官兵追贼获胜、南窜股匪将尽一摺。并遂平县剿匪情形等语。此股逆党。所余无几。万不可稍留遗孽。令其流入皖楚。更相句结。著该抚督饬柏山等、速筹兜截。净埽根株。南路肃清。则河北贼匪。来源亦断。更易剿办。经文岱、王家琳、与柏山、同剿河南之贼。何以经文岱赶至遂平。已在柏山得手之后。且所带游击全喜等、仅摉获贼二十余名。该镇究在何处逗遛。因何迟到。王家琳、行抵西平。因雨绕道。何以遇贼仅三十余人。即被矛伤左骽。岂该革员、所带兵勇。尚不敌贼匪之数。并因雨绕道。虽禾黍芃茂之时。亦不能任其藉口。王家琳、显有畏缩退避之情。著该抚访查明确。据实参奏。遂平县知县刘鸿勋、因贼匪直扑县城。迎头堵截获胜。该逆退至张塘。该县复会营追剿。并与汝甯委员。一同杀贼。获有伪腰牌、号褂、黄补、邪经等件。又生捦匪犯多名。功过尚足相抵。著该抚存记。俟军务告竣。再行请旨。惟该员所杀头扎黄巾、手执伪令逆匪。查验补服。有春官正丞相字样。前据讷尔经额奏、托明阿、于怀庆歼毙伪丞相吉文元一犯。与向荣、所递逆书内。春官正丞相吉文元、名姓相符。是该逆吉文元。已在河北伏诛。何以遂平地方。又有该逆号衣。仍著该抚查明。一并覆奏。将此由六百里谕知陆应谷、并谕柏山、知之。　　

○又谕、张芾奏、楚勇抢护省城出力一摺。此次贼匪。轰塌城墙。乘势抢扑。该楚勇等、能于仓猝之间。奋勇抢护。俾城内得以赶紧修筑。在城绅士徐思庄、陈景谟、汪茹鉴等、亦能会同文武。分段守御。毙贼多名。均属奋勇可嘉。现在向荣、所派音德布、带往赴援之兵。计已赶到。本日张亮基奏、已饬都司戴文兰、管带湖北兵一千名。广勇五百名。川勇五百名。星夜驰往。又据蒋霨远奏、已拨贵州兵二千名。前赴湖南。亦经谕令张亮基、即将前调之湖南镇筸镇兵。及湘乡练勇。催赴江西。合计援兵。已不为少。该抚仍当会同陈孚恩、江忠源、督饬兵勇。激励绅民。一面设法守御。一面出城夹击。以期迅解重围。毋令窜扰他处。另片奏、南康失守。及湖口、彭泽、贼匪经过各情形。南康滨临鄱湖。为由江入省必由之路。湖口、彭泽、亦皆偪近江滨。前此张芾奏报、贼扑省城之时。朕即疑其沿途何以并无阻滞。特降谕旨、令其查明沿江一带。有无失事。今览所奏。南康果有失守情事。湖口、彭泽、两县。虽据禀称并未失守。而兵丁既有阵亡。衙署均有烧毁。难保非贼船上窜后。饰词禀报。署知府恭安、又未有存亡确信。可见江面备御之疏。省城侦探之懈。著该抚即行确切查明。据实具奏。毋许稍有含混。该抚所请从重治罪之处。著俟省城围解之后。再降谕旨。至所称向荣军营粮饷。请饬江苏、浙江、接济等语。已谕怡良、许乃钊、妥为筹办。江南军营兵饷。以广东为大宗。惟有江西取道最便。若该省贼氛迅埽。道路无阻。仍应照旧办理。以归画一。将此由六百里谕知张芾、并谕陈孚恩、江忠源、知之。　　

○太常寺卿王履谦、河东河道总督长臻奏、严防渡口。遏贼逃窜。得旨。使早为认真设备。逆匪何能偷渡。是时已为后著。然亡羊补牢。未为迟也。河南若续有接应之匪。断不可使之来往自如。　　

○以剿贼溃败。革江南提督邓绍良职。仍留军营效力。以陕西延绥镇总兵官和春、暂署江南提督。　　

○以守御江西省城出力。赏职员江忠济、都司景星、守备李朝辅、花翎。楚勇唐邦兴等、蓝翎。余奖叙有差。　　

○以克复河南汜水县城。赏参领常山、佐领平海、防御库克吉泰、游击成明、花翎。骁骑校忠顺等、蓝翎。余升叙有差。　　

○以八旗汉军兵丁添演枪操。加赏银二千四百两。　　

○丙申。遣官祭火神庙。　　

○谕内阁、所有杀虎口税务盈余银、一万八千七百三十一两零。著交广储司。向来税务盈余。有赏给该监督若干两者。均系特旨酌赏。从无该监督自行随摺声明之例。和润于差满回京。摺内附列上三届盈余清单。似有比较请旨给赏之意。殊属不合。所有盈余银两。著无庸赏给和润。仍著传旨申饬。　　

○又谕、杨以增奏、遵查丰工漫口情形、并参奏疏防文武员弁各等语。丰工西坝尾土基。漫塌口门。至八十七丈之多。该员弁等、堵筑草率。临时又抢堵不力。均属咎无可辞。所有疏防之专管官、同知借署丰北厅通判张渼、署丰北营守备贺正捷、均著交部严加议处。兼辖之徐州道王梦龄、河营参将吕邦治、淮徐游击王基棠、徐州府知府赵作宾、署砀山县知县赖以平、均著交部照例分别议处。其工次专委守坝之候补通判章仪林、著一并交部照例议处。仍责令该员等、赶紧设法裹筑盘头。并遵照前旨、于例赔之外。加倍罚赔。以儆玩泄。不得以现办粮台防堵等事。曲为开脱。其宣洩漫水。由六塘河下注归海。以保运河堤工之处。均著照所议办理。　　

○又谕、前据御史隆庆、奏保琦忠等四员、请发往直隶差委一摺。除琦忠革职之案。朕所深悉。无庸覆查外。降旨、令兵部将文兴、常安、顺保等三员、离任原案查明。并令该部带领引见。该员等、或系海疆告病。或因病回旗。现已年老。或因案革职。于查办废员案内。赏给蓝翎侍卫。即使发往直隶。于该处军务。亦未必遂有裨益。所有已革吉林副都统琦忠、前任福建漳州镇总兵文兴、前任云南临元镇总兵常安、蓝翎侍卫前任江南狼山镇总兵顺保、均著无庸发往。琦忠等、均系曾任二品大员。如果才堪驱策。朕心自有权衡。非如微末人员。其才具无由上达者可比。何必胪列荐章。希图起废录用。致开幸进之门耶。　　

○又谕、前因被兵省分。地方官、先将家属移徙出城。以致士民纷纷迁避。特降谕旨。通行晓谕。各该地方官。自应恪遵谕旨。镇静抚绥。以期固结人心。保守疆圉。本日有人奏、近贼各省会府县地方。仍有官吏先搬眷属。致令绅士商民迁徙、不能禁止者。似此遇事张皇。何以为民保障。现在河南贼匪。渐就肃清。河北窜扰余匪。亦经叠受惩创。其邻近之直隶、山东、山西、陕西等省。防堵綦严。自不致再有分窜。各该省士民等、谅能自安生业。共卫乡闾。著再申谕各督抚。如地方官仍有迁徙眷属。以致摇惑民心者。即行查明严参惩办。毋得扶同徇饰。致干重咎。懔之。　　

○又谕、兵部等衙门奏、遵查安徽亳州失守文武、请分别议处议恤一摺。寿春镇总兵玉山、身膺专阃。御侮保民。是其专责。乃于所属汛地。被贼窜扰。实属有乖职守。颍州府知府毛含昱、虽不同城。于属州失守。咎亦难辞。玉山、毛含昱、著革职。仍各留于本任。责令办理防剿事务。以观后效。其临阵遇害之署亳州知州试用直隶州州判孙椿、为国捐躯。殊堪悯恻。著照部议从优赐恤。以慰忠魂。　　

○又谕、刑部奏、遵议安徽省城失守文武各员、分别定拟一摺。已革安徽藩司李本仁、以二品大员。先经奏明在省守御。不能妥为布置。以致失陷城池。自应从重问拟。著照部议定为斩监候。秋后处决。已革臬司张熙宇、已革署安庆协副将赓音泰、防守小孤山。贼船窜至。开炮打仗。兵丁旋即溃散。实属防堵不力。均著从重发往新疆效力赎罪。张熙宇、赓音泰、仍著留于安徽、戴罪自效。已革署潜山营游击德成、与贼接仗。身受重伤。虽系失事之员。尚无退缩情事。业已革职。著无庸议。　　

○又谕、刑部奏、遵议安徽退守之文武员弁罪名一摺。已革安徽按察使张印塘、兼署副将富惠、系文武大员。署知县冯元霔、系守土之官。不能御贼。均著从重发往新疆充当苦差。已革前任副将松安、系捕盗之员。与同城知府已革署知府牛镇、均著从重发往军台效力赎罪。张印塘、富惠、冯元霔、松安、牛镇、仍著留于安徽、责令戴罪自效。　　

○又谕、刑部等衙门具题、审拟犯妇罪名一案。此案四川民妇任苏氏。与李思沅通奸。李思沅、起意将本夫谋死。该犯妇讯不知情。经刑部等衙门、照拟绞候。酌入秋审缓决。自系按律核办。惟细阅案情。该犯妇于事后。既知李思沅谋死伊夫。因被吓禁。不敢声张。何以于李思沅起意弃尸时。甘心听从擡弃。且与李思沅捏称夫妇同逃。则所称并未同谋。屡欲赴案具报。殊难凭信。是否恋奸忘讎。非详加讯究。不足以成信谳。著裕瑞、另委妥员。提集全案卷宗。悉心研鞫。务得确情。再行定拟具奏。在逃之李思沅、仍饬属严缉。务获究办。寻奏、任苏氏委不知情。仍拟绞候。李思沅、缉获另结。下三法司议。从之。　　

○以浙江甯绍台道毕承昭、为安徽按察使。　　

○丁酉。上诣寿康宫、问皇贵太妃安。　　

○谕内阁、载鈖等奏、西陵树株、间有松虫、业经捕捉稀少等语。著载鈖等、督率官弁兵役。乘此透雨之际。摉剔净尽。务使松柏树株。发荣滋长。以肃观瞻。　　
</div>
    <div class="pagination">
<a href="清实录咸丰朝实录_page141.html">上一页</a><span>...</span><a href="清实录咸丰朝实录_page137.html">137</a><a href="清实录咸丰朝实录_page138.html">138</a><a href="清实录咸丰朝实录_page139.html">139</a><a href="清实录咸丰朝实录_page140.html">140</a><a href="清实录咸丰朝实录_page141.html">141</a><span class="current-page">142</span><a href="清实录咸丰朝实录_page143.html">143</a><a href="清实录咸丰朝实录_page144.html">144</a><a href="清实录咸丰朝实录_page145.html">145</a><a href="清实录咸丰朝实录_page146.html">146</a><a href="清实录咸丰朝实录_page147.html">147</a><span>...</span><a href="清实录咸丰朝实录_page143.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
