<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 382 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 382 页/共 1860 页</h1>
    <div class="content">
○是日驻跸大教场。　　

○壬戌。孝敬宪皇后忌辰。遣官祭泰陵。　　

○谕曰、鄂弥达行止不检。久经废弃。朕复加擢用。冀其痛改前非。力图报称。乃伊自任湖广总督以来。旧习未除。于一切地方事务。并不实心经理。即今曹绳柱贪劣各款。亦系奉朕谕后。始行查参。可见于察吏安民处、并不留心。且年已就衰。不称封疆之寄。著来京候旨。湖广总督员缺、著山东巡抚塞楞额补授。山东巡抚员缺、著山西巡抚阿里衮调补。仍兼管提督事务。山西巡抚员缺、著贵州布政使爱必达补授。亦著兼管提督事务。贵州布政使员缺、著按察使孙绍武补授。贵州按察使员缺、著直隶通永道恒文补授。　　

○又谕曰、山西巡抚爱必达、到任尚须时日。现在巡抚印务。即著尚书班第署理。俟爱必达到任后。回京办事。阿里衮俟病稍痊。来京请训后。再赴新任。此际山东巡抚印务。布政使阿兰泰不能护理。著直隶布政使方观承、即速前往暂行署理。直隶布政使印务、著清河道朱一蜚暂行署理。　　

○又谕、河南鄢陵等、二十六州县。今岁夏末秋初。雨水过多。洼下之区。秋禾被淹。致有偏灾。已据该抚奏明、酌借贫民口粮麦种。照例先赈一月。惟是转瞬寒冬。恐灾黎糊口无资。朕心轸念。著巡抚硕色、查明该州县被灾轻重。酌定加赈月分。奏明办理。其加赈口粮。在食储充裕之州县。均动支本色仓谷散给。此内永城、鹿邑、夏邑、睢州、柘城、淮宁、太康、扶沟、八州县。据奏仓谷不敷散赈。准其银谷兼赈。但以银兼赈。定例每石折给银五银。被灾州县、粮价必昂。照定例折给。恐不敷购买。著加恩于定例之外。每石加给银一钱。俾贫民得以从容买食。巡抚硕色、督率属员。悉心经理。务使灾黎得沾实惠。该部即遵谕速行。　　

○是日驻跸法华村。　　

○是月。两江总督尹继善等奏、审明江省王徐氏等、传习滇省故犯张保太所倡邪教。附和川省逆犯刘奇等、妖言惑众。并先后拏获各要犯一案。缘该氏夫王岩、素宗张保太之教。故后、该氏接教开堂。乾隆九年。有江省犯案逃入云南之陆元祥。寄书至江、转告王徐氏、诡称张保太已借四川刘奇之窍。临凡度众。王徐氏随令同教左允文等、赴川探听。陆续回家。备言刘奇确系张保太转世。现在雪山梁浩。聚集多人。帮李开花、与刘奇往来。又有保太继子张晓、在滇设教。将来兴龙华大会。推刘奇为教主。闻王徐氏有德行。欲令入川。该氏将香金纱衣。复令左允文等、赴川致送刘奇等。本年正月间。该氏将过继周彦章女周氏、教令坐功。捏造乩语。指为活佛。周彦章附从其说。即在家内听该氏开堂惑众。经地方官访知。臣等严饬拏究。该氏希图脱罪。与左允文等商谋。令其党费效灵等、集众赴苏。具呈求宽。当经饬拏发审。究出前情。应将王徐氏拟斩立决。至往来滇蜀、传播妖言之左允文等、分路开堂、互相煽惑之黄明理等、分别斩绞监候。其随同附和各犯。亦分别杖流完结。得旨、所奏俱悉。　　

○署江南河道总督顾琮奏、陈家浦漫口工程。共用银二万二千二百两。前经奉旨。令白钟山赔补。嗣白钟山以同知李奇龄办理失宜所致。题准著落该员赔补。所有此项银两。究于何员著赔之处。请敕部议遵行。得旨、此何必交部议。李奇龄若能赔完。自应李奇龄赔补。其不足者、于所查白钟山寄匿项内扣补。将奉旨处、咨部知之。　　

○安徽巡抚潘思榘奏、接办凤、颍、泗、三属赈务。臣会同督臣颁发规条。委员亲赴灾庄。按户清查。并将胥保勾串捏混。刁民冒赈生事诸弊。谆切严禁。务令查办妥实。至所需抚赈银米。就通省存仓米谷。核计盈绌。派拨碾运。业据藩司详拨米一十七万余石。同灾属存仓米十三万石。可敷冬月给赈。其折赈银两。先经奏请借动封贮银三十五万两。同司库存贮正项银十六万两。现已陆续拨解应用。得旨、好、实力妥协为之。　　

○闽浙总督马尔泰奏、浙省瑞安、平阳、两县境内。有大河一道。承接万山溪水。明代设有万全陡门。导引注河今淤塞年久。河水无源。遇旱浅涸。现据两邑士民、呈请自行兴建。臣委员指示督修。令照旧制。将浦口堵闭。建造陡门四间。以三间安设江浒。御咸蓄淡。如遇山溪水大。可以宣洩。以一间放水入河。旁达支港。灌荫田畴。并将居民占垦河身。查丈豁粮。挑挖疏通接引山溪之水。可无乾涸报闻。　　

○福建巡抚周学健奏、接奉军机大臣等议覆臣前奏、请严治西洋天主邪教一摺。令臣将现获夷人。勒限回国。并分别量拟惩治。然臣观该国夷人。实非守分之徒。有难加以宽典者。查西洋人精心计利。独于行教中国一事。不惜钜费。现讯据白多禄等、并每年雇往澳门取银之民人缪上禹等。俱称澳门共有八堂。一堂经管一省。每年该国钱粮。运交吕宋会长。吕宋转运。澳门各堂散给。又西洋风土。原与中国相似。独行教中国之夷人。去其父子。绝其嗜欲。终身为国王行教。甚至忘身触法。略无悔心。至中国民人。一入其教。信奉终身不改。且有身为生监。而坚心背道者。又如男女情欲。人不能禁。而归教之处女。终身不嫁。细加察究。亦有幻术诡行。臣前于福安各堂内、搜出番册一本。讯系册报番王之姓名。凡从教之人。已能诵经坚心归教者。即给以番名。每年赴澳门领银时。用番字册报国王。国王按册报人数多少加赏。现在福安从教男妇。计二千六百余人。夫以白多禄等数人行教。而福安一邑、已如此之多。合各省计之。何能悉数。是其行教中国之心。固不可问。至以天朝士民。而册报番王。以邪教为招服人心之计。尤不可测。臣请将白多禄等按律定拟明正国典。以绝狡谋。得旨、未免言之过当。然照律定拟。自所应当。　　

○湖广总督鄂弥达等奏审明江夏县民旷云章、在襄阳倡教造言一案。查该犯前经投拜已故谷城县钟广国为师。后居襄邑。倡为弥勒邪教。诱人吃斋。招徒聚众。其东明邪书。据称系钟广国留贻。然现在无凭追究。又妄捏不经之说。主令传用惑人。实属不法。合依造妖书妖言律、拟斩监候。至王荣入教招徒。尚无左道不轨别情。但将旷云章所造谣言。妄行传说。而黄志海等、更转相告语。即所传无几。法亦难宽。合依传用不及众律、分别定拟完结。报闻。　　

○湖南巡抚杨锡绂奏、查大乘邪教各犯。莫少康在楚招徒最多。其次陈南明等、亦俱要犯。浏阳、湘阴、武陵、茶陵、等数州县。被惑从教者、不下一千余人。督令各属密访。节次拘获多名。其供出夥犯。如有授记招徒者。俱行拘拏究讯。不敢少宽。其被惑愚民。遵旨出示令首。勒限两月内。州县将出首保结各姓名。册报查考。至未获要犯孙其天等、遴员前赴四川躧缉。并咨明该省抚镇、不使漏网。得旨、宽其实系愚民。随声附和者。其未获要犯。上紧缉拏可也。　　

○山东巡抚升任闽浙总督喀尔吉善奏、遵旨查明。钜野、峄县、曹县、沂水、四县。洼地被淹情形。虽轻重各有不同。但晚禾既有损伤。自应一并题报。至节次题报三十六州县卫。业经据实妥办。此外委无遗漏之处。得旨、此奏殊属掩饰。钜、峄、曹、沂、非遗报而何。若存此见。岂朕委任之意耶。浙闽之寄。尤非内地可比。勉力改过。不可再也。　　

○山东按察使升任浙江布政使唐绥祖、奏请陛见。又称、臣升授山东臬司谢恩摺内。奉到朱批。勉臣以志不可隳。心不可纵。念臣向来办事。原觉过于勇往。难免疎虞。致干吏议。乃蒙恩曲宥。甫授提刑。复畀旬宣之任。惟有仰遵训示。小心谨慎。倍加惕厉。得旨、观汝此奏、若能设诚于内而力行之。亦何更待朕训之有。前所批谕。朕偶忘之。即令再来。亦不过此二语耳。适因先看汝来京请训摺。故批准来之旨。今观此奏、是汝能体朕意矣。所勉汝者、惟一实字耳。又何必仆仆道路为哉。遵此旨不必来。　　

○两广总督策楞奏请陛见。得旨、汝在两广。甚能体朕意。一切务实。而不为文饰之举。更无可训之处。再迟一二年奏请可也。　　

○广东巡抚准泰奏、粤东西界、接壤交夷。该夷境内、有土目潘宏曜、驻劄江坪地方。因年来交夷内讧夷匪散处剽劫。内地商艘。经由江坪一带洋面者、往往被其劫掠。即如东兴贴防汛兵。岁需粮米。由龙门协拨运接济。必由该夷洋面。现据署藩司纳敏、以兵粮关系甚重。议于运粮时、拨给拖风船二只。并带舟师。加谨防护。臣与督臣、批行遵照在案。是江坪洋面之不靖。实与内地兵民。皆有关碍。查安南国王。素称恭顺。谅此必由土目之奉行不善。臣现在行司确查、被劫各案处所。果否系在夷界。其贼徒有无汉奸在内。一面会檄该国王严饬查捕。即令该管文武、及巡海舟师、严行巡缉。报闻。　　

○署广西巡抚鄂昌奏请、已故大学士鄂尔泰、曾任云贵广西总督。控制边陲。苗民服教。请入广西名宦祠。得旨、鄂尔泰系鄂昌亲叔。伊如何题请入祠。明系私心。亦且称赞太过。若如所称。则似圣人矣。将此本发还。著大学士等饬行。　　

○又奏、接奉朱批训饬。勉扬家教。具摺谢恩。得旨、朕前所训家教二字。恐汝尚未悉。盖谓能办事奋勉之家教。非谓好高自大之家教。观汝名宦一本。盖入于后所谓好高自大之家教矣。如此、不但无益而且有损。汝其慎之戒之。朕训不可屡得。可再而不可三。汝亦知之乎。　　

○云南总督兼巡抚事张允随奏、滇省火官会。臣自乾隆六年、将张保太拏禁监毙后。即檄令全省通行严禁。并于省城各寺庙出示。如有纵令男妇烧香做会者。先将庙祝住持枷号。仍将违禁之人责处。五六年来、得以止息。至从前虽经禁止。未能尽绝之处。皆臣查察未周所致。罪实难辞。得旨、以后总应时刻留心。即此案定后。迟一二年。更当留心查察。其末减留本省者。与夫此案未获者。复行此教否乎。　　

○贵州按察使孙绍武奏、先经督臣张广泗、审讯逆犯魏王氏等、一案。缘该氏假以开堂吃斋为名。其实广为招匪。潜藏逆志。张保太谋为大逆。魏王氏与伊夫魏明琏。先后承领左右中宫授记。及明琏故后。公然接教开堂。又与伊子魏之瑗、前往四川。投见刘奇。共谋举事。唐世勋、受张保太承中授记。吕仕聘、受上绕授记。皆与刘奇通同谋逆。魏之璧等、曾受张保太督果位护道金刚授记。魏明璋等、各受上绕下绕授记。雷大鸣、系年满千总。受张保太上绕执事。附和魏王氏作会。身系职官。非愚民可比。李清、前于张保太案内拟流。遇赦放回。仍与逆首书信往来。传播妖言。实为怙恶不悛。督臣当将各犯情罪妥拟。送交钦差刑部员外郎德福核明。同侍卫达青阿率臣等、将魏王氏、魏之瑗、唐世勋、吕仕聘、四名。凌迟处死。魏之璧等六名。斩决。至魏明琏虽伏冥诛。曾受张保太封号。领有格簿。代为招匪。致使伊妻接替开堂。实为倡乱之首。查明该犯尸冢。发掘戮裂。其案内余犯。均分别定拟完结。得旨、览。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百七十五


大清高宗法天隆运至诚先觉体元立极敷文奋武孝慈神圣纯皇帝实录卷之二百七十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十一年。丙寅。冬、十月。癸亥朔。享太庙。遣裕亲王广禄、恭代行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○上诣皇太后行宫问安。　　

○行围。　　

○颁乾隆十二年时宪书。　　

○顺天府行乡饮酒礼。　　

○是日、驻跸王快镇。　　

○甲子。上诣皇太后行宫问安。　　

○行围。　　

○户部议准、长芦盐政伊拉齐疏报、石碑场境内、滦水东徙开垦地二十八顷有奇。照例升科。从之。　　

○刑部议覆山东巡抚喀尔吉善疏称、平度州民赵小厮、强奸赵胜先家雇工民妇耿氏未成。致氏羞忿自缢。赵小厮、照例拟绞监候。耿氏附请旌表等语。查耿氏系雇工妇。应照仆妇例、给银三十两。祗于墓前建坊。停其入祠。从之。　　

○赈恤山西文水浑源屯留、襄垣、潞城壶关、平顺、孝义、应州、怀仁、山阴、广灵、阳高、天镇、朔州、马邑、宁武、定襄、代州、崞县、等二十州县。本年被水被雹灾民。并予缓徵。　　

○赈恤山西阳曲、太原、二县。本年被水灾民。　　

○是日、驻跸羊家庄。　　

○乙丑。大学士管川陕总督公庆复等奏。遵旨详讯赤龙雨□淋龙。是否即系一人。查逆僧雨□淋龙。前据一梅供称、有将来要做苏君贤军师之语。且在顺庆地方。创造邪说。暗行招人。似乎赤龙即系雨□淋龙。今复详细确查。据一梅坚供、只晓得师父叫雪峰。又叫雨□淋龙。并不曾听见。说是雪山里梁浩混名赤龙的话。师父是江西人。姓陈。先在杭州灵隐寺出家。平日见师父手中有八卦纹。胸前有肉瘤。脚下有七颗黑恙。若那赤龙也有这记号。一定就是他一人了。其实在是他与否。究不知道等语。并查讯刘月贵等、供亦相同。应请敕江苏巡抚、查讯各犯。赤龙身上是否亦有暗记。得旨览。又谕军机大臣等、据庆复纪山覆奏、赤龙是否即系雨□淋龙。尚无确据一摺。著钞录寄与安宁阅看。令其将各犯复加严讯。所供赤龙有无暗记。与雨□淋龙相同之处。具摺奏闻。寻奏查赤龙一犯。系江省附从邪教之左允文等供出。在川时听见附从逆犯刘奇之黄世运、陈良璧所言。雪山梁浩。混名赤龙。帮扶李开花。又陈良璧说、曾替刘奇投书到赤龙处。经前抚臣陈大受、密咨川省缉究。并准川省咨覆。分饬查拏在案。兹复遵旨饬提各犯。逐一严讯。据各犯供称并未见面。有无暗记与雨□淋龙相同之处。实属不知。臣思陈良璧、曾为刘奇投书到赤龙处。黄世运知赤龙原名梁浩。谅必共悉原委。黄世运现在川省监禁。臣现飞咨川陕督抚、就近缉获陈良璧。并监提黄世运到案审讯。得旨、览。　　

○调广东按察使永宁、为直隶按察使。直隶按察使徐以升、为广东按察使。　　

○是日、驻跸画壁村。　　

○丙寅。谕、直隶之赞皇、钜鹿、献县、故城、四县。今春得雨稍迟。该督那苏图、酌借口粮耔种米谷。以资接济。例应于秋收后、照数还仓。今朕经过正定。念此等无力贫民。秋成虽属丰稔。恐食用尚难充裕。若所借米谷、照例徵还。未免拮据。著将赞皇等四县。所借米谷。一并加恩豁免。该督即遵谕行。　　

○军机大臣等会议、宁古塔将军阿兰泰等、奏请严禁偷刨人参、酌定稽查事宜。一、请于穆伦河渡口、及和征河口、各添派官二员。兵二十名。放卡。毋庸冰冻后彻回。珲春之蒙古河陆路地方。应长远设卡。每年拣员。率兵三十名放卡。亦毋庸彻回。至珲春地逼海滨。与朝鲜国仅隔图墨一江。且与凤凰城等处、水陆相通。偷参者。由海运粮接济。原兵百九十名。除应差外、其沿海色隆吉等十四处。并无稽查。请于三姓地方。抽派官兵三百员名。驾船巡哨。佐领一并移驻。又于珲春另户闲散满洲内、添拨披甲十名。足五百名成数。再宁古塔周围地方。安卡十处。距城三十里、至百里不等。因附近屯庄。每与居民通同偷放刨参人驼驮。俱请移驻屯庄窎远之地。又发票之年。添设堵截之卡四处。相去四五十里、至八九十里不等。难以会哨。请将两处卡座。相去稍远之地。派拨官兵巡防。仍委员不时稽察。以原设之卡为界。其越界垦地安屯。长远禁止。此项放卡官兵。一月一换等语。俱应如所请。惟所称派拨三姓官兵。在珲春海口。驾船巡查。其船是否旧设。与朝鲜国有无交涉。并该地色隆吉等十四处。岛屿河港。相距道里。均未分晰。应令绘图送部另议。一、索伦达呼尔、越界至松阿里乌拉、打牲滋事。私将米粮装船。出黑龙江口贸易。接济偷刨人等。应严行查禁。再鸟枪例不准出边口。带赴参山。亦应禁止。第刨夫入山。防范恶兽。未便概禁。请嗣后领票时、按号注票。回山验票。不报。察出治罪。应如所请。行黑龙江吉林将军。将私带米粮出卖之人。照贩私盐律、核计米数银数定拟。其违例私带鸟枪。照商民私造鸟枪不报官律、杖一百。转售者照军人私卖军器充军律减等、杖一百。徒三年。官不查出议处。一、采取官桦皮。打牲乌拉、刨参、催交貂皮。官兵所带衣粮器用。及赫哲费雅哈人等、至宁古塔进贡貂皮回时、购买物件口粮数目。令报将军衙门注册。沿途验票放行。又三姓、珲春等处。商人官兵。领票赴宁古塔船厂地方。购买物件。令呈报该管官、给随票一张。仍回本处呈验。倘违禁带米石物件。卖与偷刨人等。并易换人参者。请照私贩盐觔律治罪。查带物应视多寡为区别。应将米不及五十石、什物值银不及五十两者。照无引私盐律、杖一百。徒三年。米过五十石、物值过五十两者。照越境贩私盐三千斤以上例、发附近充军。官兵知法故违。加民人一等。旗人有犯。罪如之。徇纵失察者。均分别处治。一、过冬偷刨人犯。若仅剌臂。虽解回原籍。不能免其复逃。请将缉获过冬人等。分别旗民。照例治罪。即剌面递回原籍。应如所奏。嗣后拏获过冬偷刨之民人、家奴开户人等。无论己未得参。一体剌面。民人递籍。交地方官管束。照窃盗例、不时点查。并将有无脱逃。季报督抚查核。其另户正身。仍照例免剌。交将军转饬管束。再旗下家奴、及开户人犯。若剌字后。仍交原主。不足示惩。应拨发拉林。给移驻种地之满洲人等为奴。从之。　　

○是日、驻跸正定府行宫。翼日如之。　　

○丁卯。上阅滹沱河堤工。　　

○赐随从诸王大臣等宴。　　

○谕、朕加惠黎元。将直省应徵钱粮。轮年蠲免。粤西省桂、梧南、太、柳、庆郁、等府州属。有额徵官田租谷银米等项。俱系入官田亩。招佃承耕。收租以充公用。又桂、平、等府州。额徵学租银米一项。因非地丁钱粮。均不在蠲免之内。兹特加恩。将粤西省额徵官租学租银米谷石。蠲免十分之三。俾边徼农民。均沾实泽。该部即遵谕行。　　

</div>
    <div class="pagination">
<a href="清实录乾隆朝实录_page381.html">上一页</a><span>...</span><a href="清实录乾隆朝实录_page377.html">377</a><a href="清实录乾隆朝实录_page378.html">378</a><a href="清实录乾隆朝实录_page379.html">379</a><a href="清实录乾隆朝实录_page380.html">380</a><a href="清实录乾隆朝实录_page381.html">381</a><span class="current-page">382</span><a href="清实录乾隆朝实录_page383.html">383</a><a href="清实录乾隆朝实录_page384.html">384</a><a href="清实录乾隆朝实录_page385.html">385</a><a href="清实录乾隆朝实录_page386.html">386</a><a href="清实录乾隆朝实录_page387.html">387</a><span>...</span><a href="清实录乾隆朝实录_page383.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
