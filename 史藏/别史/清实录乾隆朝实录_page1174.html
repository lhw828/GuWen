<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1174 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1174 页/共 1860 页</h1>
    <div class="content">
○诣海神庙行礼　　

○是日、驻跸天津府行宫。至庚午皆如之　　

○己巳。谕、此次应行开列试差人员。著于初九日考试　　

○又谕、昨阿桂忽奏请。今年大举征剿缅匪。因降旨严饬。并令明白回奏。今阿桂奏到。顿改前言。谓伊前此奏请大进之说。并非于本年即办。欲及早将粮石等项。从容筹备。以期诸事就绪。复将伊意见所及。胪列清单具奏。阿桂此奏。又属取巧。缅匪性极诡诈。知我兵大进。断难取利。是以有意激我。使我耗费兵力。转于彼有益。朕早已洞烛其奸。若彼无衅可乘。断不可轻议大举。屡降谕旨甚明。然彼既食言。则相时剿袭。使贼匪不得安息。以疲其力。亦不可少也。阿桂果有碍难办理之处。即将实在情节。声明具奏。亦无不可。乃伊前此惟以今年大举进剿为词。称请来京有面奏事件。请训后回至军营。尚不误进兵之期。今又变其前说。谓并非今年即欲大进。而摺内所列六条。又不过寻常筹办事宜。并非机密要务。不便形之奏章。不可告之彰宝。必须前席面陈者。其意何居。总之阿桂办理此事。始终茫无主见。又思家念切。故以前说妄行渎奏。经朕鉴察其隐。降旨诘责。伊无词可对。始如此巧为文饰。则其思家畏事之心。不啻肺肝如揭矣。如阿桂摺内所称筹备马骡一节。共需马骡三万四千余。请交河南、山西、陕西、甘肃、四川、贵州、广西、等省分办等语。四川、贵州、广西、等省、产马本属无多。数年用兵以来。购办已为竭蹷。若此时复令办解。实有所难。即如李侍尧现至行在陛见。试问伊粤西省办马二千匹。能乎不能。则四川、贵州、等省之办理不易。更可想见。又前岁进兵时。经过地方。丝毫不使累及闾阎。并为加恩赏赉。惟期民共安恬。而马骡必待齿力长成。方堪适用。若本非产马之地。素鲜蕃孳。安能咄嗟而办。阿桂岂见不及此。而故为此必不能行之说。非空言塞责而何。至于办理缅匪一事。朕初非好大喜功。必欲穷兵荒远。前因其骚扰近边土司。不可不加惩创。而贼匪公然抗我颜行。自难曲宥。然犹待以一年。仍不知悔罪输诚。实有不得不办之势。始大集兵力进剿。迨大军攻围老官屯。无如水土恶劣。官兵多有损伤。即传旨彻兵休息。适贼酋又遣人至军营呈吁投降纳款。遂允其所请。赦罪班师。乃缅酋狡黠为心。旋即反悔。竟不进表。及归我掳人。该总督移檄责催。反敢将差往之都司苏尔相。拘留贼寨。是缅酋深知我兵限于天时地利。激我再举。彼得坐乘便利。设或堕其术中。徒然劳费无益。于事理实为易晓。故屡饬阿桂等、不宜轻举。第贼匪反覆无常。敢以谲谋激我。因令阿桂等于秋冬间。酌量情形。以偏师扰其边界。俾贼疲于奔命。以待机有可乘。乃阿桂并不遵旨熟筹。转奏请复图大举。试思老官屯彻兵。甫阅年余。今若复议进剿。非惟适中贼计。亦且师出无名。若为拘留苏尔相起见。彼不过一总督差官。又何值兴师动众乎。阿桂妄为此奏。朕固知其非出于诚心。特因降旨诘责。姑摭拾浮词图掩前言之失耳。如摺内所称、办理粮石等项。及今豫备。一二年内可期就绪等语。尤属谬诞。滇南径险山多。粮饷艰于挽运。且甫办军需以后。何能即时储备充盈。亦犹马匹之不能骤长供用。若如何桂所奏、需兵四万余。粮马各若干万。断非一二年内所能如数筹备。极速亦须以十年计。而此十年之间。内地且日以为用兵不息。岂有为此么＜?麻骨＞小丑。为此无益之理乎。且就现在情形而论。不宜大举进剿。天下无不共知。独阿桂创为此说。即令云贵兵民闻之。有不窃笑而痛恨者乎。阿桂在滇已经数载。彼处情事。皆所深悉。乃将断不可行之事。故欲为其所难岂其本心果若是乎。阿桂实乃丧尽天良。不堪极矣。伊如因思家念切。不能自制。何妨据实恳求。朕或令其来京。亦未可定。似此用意取巧。饰词具奏。朕何如主。岂容其施此等伎俩乎。阿桂办理此事。始终不肯稍效悃忱。实力筹画。惟知逞其小智。巧饰妄奏。实不足齿于人类。阿桂著交部严加议处。仍令其明白回奏。并将此旨及阿桂摺单。令行在大臣等阅看。仍译汉通谕中外知之　　

○谕军机大臣等、阿桂等奏外委钟朝用等五人。自老官屯回至内地。赍有蒲叶缅文。及苏尔相禀帖等语。看来贼匪狡诈顽黠。此次具书之意。不但欲探听内地消息。且闻内地将伊送文书二人。不行放回。并将伊私做买卖六人拘获。恐其或洩彼中情事。遂有此举。自以付之不答为是。且其奸诡伎俩。恐差彼处之人。复为内地所留。因仍令内地之人送出。益可见从前差来之他矣细。不应遣回矣。况贼匪敢将苏尔相等、屡次羁留。此时若复遣人给与回文。彼必仍然留住。其理显然。阿桂等设非屡经训饬。又不知作何答覆。岂能遽见及此乎。至其措词敢于狂吠。实为可恶。然亦不值与之计较。在彼不过欲激我用兵。自断不宜堕其诡计。若徒加之斥詈。于事无益。且彼既敢肆无忌惮。则文辞往来。彼或不知分量。又复成何事体。所有前此已获之撒薄等六人。自宜即派妥干人员。解京鞫讯。至钟朝用。段彩霞二人。亦宜押送来京。以备询问。其邱得茂等三人。即无闻见。止须留之永昌。毋庸解京。此时彰宝想已起程。将。此谕令阿桂、并德福知之　　

○管理正蓝旗都统裕亲王广禄等奏八旗鳏寡孤独人数。得旨、军机大臣等查奏、八旗册开鳏寡孤独人等。共五千六百九名。今伊等奏摺内。又开写六千二百三十九名。较原送数目。增出六百三十名。此或系原行查送时遗漏。抑系闻朕加恩。希图侥幸。有意补行添入。俱未可定。若为现在办理。有应行增添。亦不过四五十名。何至六百余名之多。原行册送数目。及现有增添。亦应于摺内声明具奏。乃伊等并未声明。含糊具奏。其中不无另有情弊。此案著原议之王大臣。悉心妥议具奏外。其因何添出六百余名之处。著伊等即行明白回奏。寻裕亲王广禄等奏、鳏寡孤独人数。实因后多加增。致与军机大臣等原奏不符。惟摺内并未声明。甚属非是。请交部察议。得旨、错办之都统等。著交部严加议处。　　

○大学士尹继善等奏、奉天将军恒禄等覆奏侍郎耀海、参劾阳州牧明德、不实一案。耀海既误将赛马集民人殴差之事。断为辽阳州兼管。而恒禄等覆奏、亦未查办明晰。今详查例案。并无辽阳州兼管赛马集明文。恒禄等所奏。与例案不符。得旨、此案既据详核历年案卷。及各部则例。并无辽阳州兼辖赛马集明文。其事易于查办。乃两次交恒禄等秉公确查。并不细核旧案。虚公辨别。殊属不合。恒禄。雅德。博卿额。俱著交部察议。至耀海近年办事。甚属糊涂。难胜侍郎之任。业已开缺留京。著以三品小京堂补用　　

○庚午。谕军机大臣等、据钟音奏、审拟偷卖私薓客商许日观等一案。内称该犯将私薓共一百五两。零星卖与邻船各商。得银四千九百八十余两。而问拟罪名。则称许日观贩薓。不及五百两。照财主头目减一等。罪止满徒。因其贿求纵放。加至满流。所办殊不得理。已批交该部核拟矣。该犯卖薓至百余两。得银几及五千。为数已不为不多。若以薓五百两而计。将多至二万五千余两。偷卖私薓。安能积至如许。是例文内所言五百两。系指银数而不指薓数。该抚或误认援引。以致问拟失当。因交行在刑部检查例本。则竟以薓至五百两。一犯岂能偷至五百两之多。是罪例竟系空设。并宜于此案即行声明改正。近年拏获偷贩私薓之犯。如何问拟。刑部自有例案可稽。著传谕该堂官。详细查明。另行妥议具奏　　

○吏部等部议覆、陕甘总督明山奏称、辟展为新疆南北冲衢。政繁差重向以内地派往丞倅杂职经理轮流更替。于事无益。请裁兰州府河桥同知。并平番县苦水巡检。均移驻辟展隶安西道。安同知为冲繁二项边远紧要满缺。巡检亦在外调补。均应如所请。从之　　

○礼部等部议覆、署云贵总督彰宝疏称、裁定滇省改府为厅各文武生学额。元江府原额文武生各二十名。系与他郎通判合取。今改府为直隶州。他郎改归普洱府。应将元江文武生。改为各十五名。广西府原额文武生各二十名。系与五嶆通判合取。今改府为直隶州。五嶆改归曲靖府。应将广西文武生。改为各十八名。元江。广西。廪增。改为各三十名。三年二贡。镇沅府原额文生十名。内有威远同知拨入二名。今改府为直隶州。威远改归普洱府。应将镇沅文生。改为八名。其武生及廪增贡。毋庸议改。普洱府原额文武生各八名。今并威远。他郎。学额。应增为文生十五名。武生十三名。廪增各增为十二名。二年一贡。武定府原额文武生各二十名。系由和曲。禄劝。二州。及元谋县分拨。今改府为直隶州。同城之和曲州就裁。应将和曲州。并拨府本额。归入武定直隶州。定为文武生各二十名。廪增改为各三十名。三年二贡。禄劝改州为县。应将禄劝。并拨府本额。改为县学。文武生各十四名。廪增改为各二十名。二年一贡。元谋。并拨府本额。应改为文武生各十二名。廪增贡毋庸议改。姚安府已议就裁。应将府学原额。仍归原拨之姚州。大姚。二县。文武生俱各八名。白井文武生各四名。姚州。大姚。白井。廪增贡毋庸议改。鹤庆府原额文武生各二十名。今改府为府属州。其原额文武生各二十名。应改武生为十五名。文生毋庸议改。廪增改为各三十名。三年二贡。弥勒。师宗。建水。均改州为县。应将原设廪增。均改为各二十名。二年一贡。文武生毋庸议改。顺宁府原额文武生各二十名。今新设附郭之顺宁县。应裁府学文武生各八名。为顺宁县学。府学廪增改为各三十名。三年二贡。丽江府原额文武生各十五名。今新设附郭之丽江县。应裁府学文武生各七名。为丽江县学。府学廪增。改为各二十名。二年一贡。顺宁、丽江、二县。均由府拨廪增各十名。四年一贡。各府州所裁廪增。应归现在所隶本籍为候廪候增。各按考案新旧间补。均应如所请。从之　　

○命侍读学士边比祖。提督湖北学政　　

○蠲云南浪穹县。乾隆三十五年。被水灾地应徵额赋十之七。并缓徵赈恤如例　　

○以故贵州永宁州盘江司土巡检李世德子佐、袭职　　

○是月。两江总督高晋、署江苏巡抚萨载奏、宝苏局鼓铸定额。每年十六炉。二十八卯。铸制钱九万五千三百三十七串有奇。计节年存剩。及小钱改铸钱文。现在存局各项余钱。共三十七万二千八百八十四串零。按岁支兵饷七万六千余串之数。将敷五年支放。如仍开十六炉。铸二十八卯。恐局钱愈积愈多。久必霉锈。请援从前减炉之例。于辛卯年起。暂减为八炉十卯。计现存铜铅点锡。除工料折耗。岁可铸制钱三万四千余串。计岁支兵饷。不敷四万二千余串。即以小钱改铸钱凑放。仍敷九年之用。并可余存洋滇铜二百一万八千余觔。通彻计算。于铸务实有裨益。得旨、如所议行。咨部知之。　　

○高晋、萨载、又奏、自乾隆三十四年六月。奉旨收买小钱。至今原限展限并满。原议限外呈缴者。不准给价。不缴者究处。但如江宁、苏州、扬州、等处。商贾辐辏。每岁端阳中秋年终三节。用钱盈千累万。市民断难立时拣剔。而外来商贾。乘机搀杂。势所不免。恐因停止收买。爱惜蝇头。不肯自首。多方藏匿。日久仍难净尽。请于端阳中秋节后。定限一月。年节后定限两月。凡铺户剔出小钱。仍准给价收买。限外查出治罪。得旨、且如此行二年看。有弊无弊。再行详悉直陈议奏　　

○安徽巡抚裴宗锡奏、前请开浚漳葭港河。奉谕俟同督臣高晋勘办。嗣经高晋面奏准行。正在购料兴工。因连日雨多江涨。加以太湖。潜山。诸山之水。一时汇集。均由新河口宣洩入江。既难拦河筑坝。即老河间有河形之处。雨后积水。亦须添工车戽。需费较繁。应仍请缓俟秋后开工。报闻　　

○福州将军宗室弘晌等奏。将军标绿营甲械。前奉文裁补旗营缺额。惟颜色式样互异。而旗兵甲械。亦不致有缺额。请仍交在省绿营军器局应用。其红衣炮四位。向随旗演放纯熟。请仍留旗。其存旗库裁马项下银三千九百八两零。饬交藩库充饷。应裁兵尚存一百九十七名。缺出停其募补。旧署基址。变价充公。营房在民汛地者。候补别标兵居住。在旗汛地者。归旗营收管召租。报闻　　

○湖北巡抚梁国治奏、武昌城外第十五号江工石岸。因近年水涨根松。坍正岸二十丈。护岸三十九丈。而护岸根脚。沙松桩朽。低矬尤甚。填土钉桩。难资坚久。应请填砌石脚三尺。俾与完好堤岸。一律平整。现当汛水将至。已饬动项兴工。报闻　　

○陕甘总督明山奏、甘省春雨愆期。屡奉垂询。今于三月上中旬。近省各属得雨二寸至四寸不等、惟兰州、巩昌平凉、等府属。与凉州府属之古浪、平番等县。连岁偏灾。粮价颇昂。必须借粜兼行。批、亟应为者。又奏、积歉地方。粮不敷用。拟于甘州、西宁、等属。并凉州府属之镇番县。共拨粮二十万石。协济兰州。巩昌。二府属。并古浪、平番、等县。其平凉府属需粮十万石。另于附近陕省各属筹拨。至议拨甘省粮石。已令藩司饬属上紧挽运。庶一有所需。即可拨用。又批、是。有此举动。民情自安矣。又奏、甘省仓赈。亟须筹备。积歉各属。议拨粮三十万石。犹恐不敷协济。但甘省无处再拨。臣即日赴陕查阅营伍。当与抚臣文绶面商。于陕省仓贮充裕各属。加拨十万石。方资接济。又批、若陕省亦望雨。又不可多拨。恐百姓无知。以为现在望雨。仍拨本处之米。接济他处。此亦不可不虑。若十分无法可施。银米兼施。或亦一策也　　

○署云贵总督彰宝议奏、古州镇总兵哈国兴奏称、古州镇辖协营。在在苗薮。均属边疆要缺。必须熟谙人员。始于营伍有裨。请嗣后于现任人员内。毋庸委署别地。如苗疆将备缺出。即于内地人员。拣选递委题补等语。查苗疆共有四十九缺。出缺靡常。若必拘泥一概不易生手。亦窒碍难行。嗣后苗疆最要之二十九缺。现任人员。如遇内地各营出缺。应如该镇所请。停其委署。其苗疆各营。自有升调事故。先尽内地人员遴署。如内地一时乏人。即以苗疆人员就近递委。至苗疆次要之二十缺。本与内地毗连。应仍照旧通嘈办理。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百八十一


大清高宗法天隆运至诚先觉体元立极敷文奋武孝慈神圣纯皇帝实录卷之八百八十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十六年。辛卯。夏。四月。辛未朔。享太庙。遣裕亲王广禄恭代行礼　　

○上诣皇太后御舟问安　　

○谕曰、李侍尧已承袭伯爵。著加恩授为内大臣　　

○是日、御舟驻跸南仓。　　

○壬申。谕、内务府查审。偷窃南苑羊草之王二被殴致。死一案。将兴保照已就拘执而擅杀。拟以绞候。虽云按律定谳。而于此案情事。尚未允协。王二本系偷草贼犯。见该章京率众追拏。辄敢拒捕格斗。将披甲费扬古撕扭压伏。兴保见而救护。情急乱殴。不能更辨其致命与否。后虽复经叠殴。而其死则由于前此重伤。然拒捕贼人。不得谓之擅杀。兴保所犯。转有可原。至披甲五十七。明知有偷草贼犯。并不即时擒拏。乃敢谎称、已获之犯。被百余人劫去。复妆点被贼捆打情形。捏词妄报。以致酿成命案。是王二之死。实由五十七捏报所致。其情较重。自应即治以兴保之罪。方为平允。五十七。著改为绞监候。秋后处决。兴保。著照所拟五十七枷责之罪。发落完结　　

○谕军机大臣等、据李湖奏、到黔后。提讯威宁州亏缺仓储案内之黄肇宗等、顿翻前供。坚不承认。现在亲加质讯。务使罪归允当等语。所办甚是。已于摺内批示矣。已拟重辟要犯。固不可轻为开脱。但该犯既已翻供称枉。或果有冤抑。亦未可定。人命至重。原不妨竹勘平反。以期详慎。该抚能见及此。深得实心任事之道。此案黄肇宗。亏缺铅觔。短扣价银各。款。前据三宝审实。是以降旨将黄肇宗照法司所拟斩决。该犯等于定案后。忽又翻改前供。或自揣罪重。证佐等俱不在案。希图狡饰迁延。或原审之员。讯鞫未加详审。不能适当其罪。致令含冤。皆属情事所应有。该抚既提犯覆讯。质证之下。真伪自无难立辨。著传谕李湖。按奉前旨后。姑缓行刑。务将案内情节。彻底详查。虚公推鞫。如黄肇宗。与原审情罪相符。并无委曲。一面将该犯即行正法。一面奏闻。倘或讯有别情节。该犯果属诬枉。亦即另取供据。确实覆奏、候朕另降谕旨、总期事无枉纵。不得稍存成见。将此谕令李湖知之。寻奏、臣于四月初四日。据两司提解各犯证到臣。亲加研究。均与护抚臣三宝原审无异。至诘黄肇宗翻异之由。惟俯首认罪。情真罪当。无可平反。于初九日奉旨、遵照办理。下部知之　　

○前任大学士陈宏谋奏、臣蒙恩准予回籍调理。长途医治乏人。将候补未入流徐璋。带往诊视。恳恩交部带领引见。可否准其发往广西。交抚臣酌量委用。得旨、徐璋著照所请发往广西。交与该抚陈辉祖。酌量委用。不必带领引见　　

○又奏、臣回籍。臣孙刑部主事陈兰森。亦令随归。所有前赏官房。理合恭缴。得旨、不必缴还　　

○是日、御舟驻跸宝稼营。　　

○癸酉。上诣皇太后行宫问安　　

○谕、前日刑部衙门失火时。闻止有该班司员二人在彼。其时已届辰牌。何以堂官。及诸曹司。尚未进署。即云各就家食。然后赴公。亦不应迟缓若此。现在节气。卯初即已日出。距辰时已八刻有余。更非冬今晷短时可比。满员皆附居内城。即汉员亦不过所在前三门外。距部不远。即朝餐以后。从容前赴。辰时亦可陆续到齐。若彼时尚偃息家居。所谓敬事之义安在。倘相习疲玩。恬不为怪。充其伎俩。则或竟偷安。不按日入直。皆不可知。该堂官等、平日岂竟漫无稽核。刑部如此。恐各部院与之相类者。亦所不免。著通谕各部院衙门。嗣后堂司官员。每日俱辰入办事。不得任意迟缓　　

○谕军机大臣等、挋三宝奏、酌筹收买厂铜一摺。内称、该省厂例。每铜百斤。准以一分通商。该商等每得一分铜百斤。可卖银十四五两。今拟照黔省办运滇铜。每百斤价脚十四两之数。扣出运省脚价。实发商课人等银十二两三钱八分零。尽数收买配筹。不惟课铜可增。而钱局亦可获息等语。朕初以其筹办铜务。业已批交部议。及细加覆阅。所奏殊未妥协。向来商人。售卖一分铜觔。每百斤可得银十四五两。籍以通融贴补。今欲将余铜尽数收买。且扣除脚价。仅得银十二两三钱零。较之从前获价短少。商贩不能宽裕。商人既无余利可沾。谁肯急公踊跃。又安望厂务之日有起色。况铜觔为民间器具所需。倘市中需用无资。势必滋私销之弊。是商铜不可不留其有余乃理之显而易明者。至以钱局获息为词。所见尤属非是。各省设局鼓铸。原以供搭放兵饷之用。而国宝流通。即藉此裕商便民。所关綦重。黔省兵额。不为甚多。每年所支饷钱有限。若此时办铜。稍觉费力。则酌量足供兵饷外。并不妨将炉座暂为停减。以资调剂。若斤斤计较余息。岂国家经理泉府之本意。成何政体乎。昨萨载奏请酌减炉卯。筹办颇为得宜。业经批示允行。李湖前在江苏藩司任内。自必与知其事。著即传谕该抚、将三宝所奏。另行悉心筹酌妥议具奏。三宝摺无庸交议。并寄李湖阅看　　

○是日、驻跸桐柏村行宫　　

○甲戌。谕曰、江西兴安县举人李炜。年届百岁。著加恩赏给上用缎一疋　　

○命户部侍郎桂林。在军机处学习行走　　

○是日、驻跸南红门行宫　　

○乙亥。上诣皇太后行宫问安　　

○谕、前谕各省督抚、将州县升授京职人员。填注切实考语。送部另班引见。原欲为外省多留熟练之员。期于吏治有益。今日引见月官内。有签升中书之山西省卓异知县王巨源。该抚鄂宝所出考语。不过寻常品评。业降旨依拟用。第思此例行之日久。恐不免有流弊。虽人才优劣。不能逃朕洞鉴。固无虑注考之奖许失真。但人情喜外任而不乐京职。大抵皆然。督抚或因其久隶下僚。托留熟手为名。心存迁就。而不肖属员。或并因此启夤缘幸进之风。亦不可不防其渐。即以办事而论。州县虽有刑名钱谷之责。然案牍悉由自理。难保其必无高下任情。自不及部院衙门之事有准绳。集众思而成公是。且外官每耽安逸。亦不若司员之终日服勤。诚令伊等在京供职。数年留心习学。再行简擢外用。未尝不更可造就成材。昨理吏部。将现任京员中。由卓异等项内升者。查明带领引见。并予甄录记名备用。自无虑其终滞曹司。亦可无庸豫为别择。所有月选内升人员。督抚出具考语送部之例。可不必行。嗣后吏部将此项人员。每三年查办一次。列名带领引见。候朕酌量录用。著为令　　

○谕军机大臣等、前据富明安奏、请于四月底将利津。海丰。二县海运赴津商贩麦石。照例封禁。业已允行。但近畿地方。去岁麦秋既歉。今春又未得透雨。现在麦将秀穗。待泽甚殷。此时即遍沃甘膏。尚恐麦收分数略减。不能不藉商贩之接济。而山左于三月初。优渥春霖。通省并皆深透。昨巡跸所经。目睹麦田芃茂。又可满望丰收。登场以后。民食自极充余。不虞估船之搬运。莫若仍听商船贩载赴津。流通无缺。以济直省之不足。使麦价不致过昂。闾阎得资调剂之益。著传谕富明安。将利津等县海运麦石。暂且无庸禁止。其直省商人。欲赴东买运者。并从其便。周元理到任时。仍一体妥办。俟直隶麦价平减。食计有资。再行酌量情形。奏明封禁。将此并传谕杨廷璋知之　　

○是日。驻跸旧衙门行宫　　

○丙子。常雩。祀天于圜丘。遣裕亲王广禄恭代行礼　　

○上诣永慕寺行礼　　

○谕军机大臣等、据彰宝奏、移文率覆安南索取黄公缵一案。据张若渟禀称、前署临安府时。据署建水州张彦烈面呈。安南兴化镇守官缉拏黄公缵等呈文一件。当与该署州面商。应将境内并无其人为覆等语。是前此示欺外夷。虽系张彦烈行文。而主见则出于张若渟。其过自较张彦烈为重。至所称禀知经略之处。尤属荒唐。前岁大学士傅恒回兵时。正当大病。张若渟安能详悉面禀及此。如张若渟果将此事禀之傅恒、岂肯令其捏词饰覆。转称所办妥协之理。其说殊不可信。一经询问。自无难水落石出。今张彦烈已赴京候询。张若渟。亦著解任来京。交军机大臣询问。张若渟。此时如尚在云南交代未竣。著德福即行饬令起程赴京。如该员已赴建昌道新任。即著阿尔泰遵旨饬知。著将此旨传谕德福。阿尔泰知之　　

○又谕、据阿桂等奏、审讯潜通贸易窝留之民人黄国宾、所供李小四等十人。虽无与缅匪私行交易情事。但沿边聚处日久。难保将来不致滋事。请一并迁入内地等语。所办殊属非是。此等民人。俱久处边境。且有曾至关外贸易者。难信其平时不与匪众熟识。若仅迁入内地。不过仍在滇省关内。距边口不远。伊等皆不安本分之人。或与贼匪潜通消息。或乘间潜窜缅境。俱不可知。各犯既系江西。湖广。江宁等处民人。自应将伊等解回京籍管束。庶可杜其踪迹。乃阿桂等、竟不稍为计及。惟令迁入内地。何不晓事若此。若传谕阿桂、德福、即查明李小四等、原籍省分。遴委妥干员役。递解回籍。沿途小心管押。毋得视同常犯。并将此旨转行寄知各该督抚、饬令该地方官严加约束。毋许出境滋事。如或中途稍有疎虞。及各原籍失于防范。惟该督抚是问　　

○军机大臣等议覆、黑龙江将军增海等奏称、墨尔根等驿站。额设牛只。请停止每年报倒六分之例。准其三分报销。查黑龙江所属各台站。前后情形不同。自宜随时调剂。应如所请。从之　　

</div>
    <div class="pagination">
<a href="清实录乾隆朝实录_page1173.html">上一页</a><span>...</span><a href="清实录乾隆朝实录_page1169.html">1169</a><a href="清实录乾隆朝实录_page1170.html">1170</a><a href="清实录乾隆朝实录_page1171.html">1171</a><a href="清实录乾隆朝实录_page1172.html">1172</a><a href="清实录乾隆朝实录_page1173.html">1173</a><span class="current-page">1174</span><a href="清实录乾隆朝实录_page1175.html">1175</a><a href="清实录乾隆朝实录_page1176.html">1176</a><a href="清实录乾隆朝实录_page1177.html">1177</a><a href="清实录乾隆朝实录_page1178.html">1178</a><a href="清实录乾隆朝实录_page1179.html">1179</a><span>...</span><a href="清实录乾隆朝实录_page1175.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
