<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1096 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1096 页/共 1860 页
  </h1>
  <div class="content">
   ○予福建出洋被扬淹毙外委李贵盛、兵丁谢恩、杨科、叶安国、林注、徐必捷等、赏恤如例　　

○丁亥。上诣畅春园、问皇太后安　　

○还宫　　

○谕曰、嵇璜现在来京。著专办工部事务不必在南书房行走　　

○又谕、据巴尔品奏、楚呼楚种地。每兵一名。收粮至十八石零。请将官员兵丁等分别升赏等语。著照所奏。官员等交部议叙。兵丁等赏给一月盐菜银两　　

○谕军机大臣等、阿里衮等奏、据各土司采访缅贼驾艘数十只。由新街。蛮暮。赴戛鸠江停泊。又有贼匪由水路三四百名。旱路二三千名。屯驻戛鸠江。又戛鸠头目索扬。带领缅兵前来该江。札会赵宏榜等。又据猛固头目金猛等。执送贼匪探信达木告称、猛卜地方。尚有五六十人各等语。据此情形。或系缅贼不知本年暂不进兵。仍似上年在老官屯、腊戌等处。为防守之计耳。如果属实。自应统兵进剿。阿里衮等即派晓事如长清等。骁勇如海兰察。塔玛鼐等员。酌带兵二三百名。直入捉生。询问贼势。相机进止。务使贼匪自相惊扰。以疲其力。阿桂到彼。与阿里衮豫筹办理。不可在彼株守。坐失事机。至戛鸠系贼匪所属地方。若非彼中内乱。何以自行抢掳。而戛鸠头目。又复致书内地。且今岁何以不防守老官屯、腊戌等处。而深入戛鸠屯住。种种可疑。著阿里衮等详悉查访。迅速奏闻　　

○吏部议准、两淮盐政尤拔世奏称、通属西亭场。产盐不足千引。事务甚简接壤之金沙场。所辖与西亭等。亦属简缺。应裁西亭场大使缺。并金沙场办理。又泰属小海场。止辖灶地四处。无庸专员。并应裁。附近丁溪场。政务不繁。并归管理。从之　　

○增给四川犍为、绵州、二州县盐引。从总督阿尔泰请也　　

○戊子。谕军机大臣等、前降旨阿尔泰、将费元龙居官如何。是否胜任臬司之处询问。迄今已阅月余。何以覆奏之摺。尚未见到。昨费元龙来京陛见。看其人系谨饬自守。但于刑名事件。能否谙练。与川省按察使事务。可能称职无误。著再传谕该督。即速据实具奏　　

○又谕、前以阿思哈奏称、采办马骡一项。每骡一头。先给银六两。烙印造册。仍责令拴餧以俟取用。恐不无贻累民间。办理殊未妥协。已令军机大臣议驳知会。并传谕湖广等省。询问现办情形。今据定长奏、湖北。湖南两省。采办马骡。俱系按数给价购买。官为收槽饲餧。系属循照定例采办。共得马骡五千四百余匹。于军储实有裨益。著将此传谕阿里衮等知之　　

○命编修童凤三。提督广西学政　　

○己丑。吏部议覆、江苏巡抚彰宝疏报、宝山县军犯郭三、携带妻子在配脱逃一案。查该犯应发新疆。改遣内地。与寻常军流有间。该管官若照常例议处。究于事理未协。请将专管之宝山县县丞。照新疆人犯中途脱逃例。降二级留任。兼辖之宝山县知县。降一级留任。限一月缉拏。不获。专管官降二级调用。兼辖官降二级留任。其不行查察之太仓州知州。及州同。均罚俸一年。并请嗣后如遇此等案件。地方官照此办理。再查新疆改发内地遣犯。单身脱逃。向例专兼官俱止罚俸。处分较轻。请将专管官照佥解重犯脱逃例。初参降一级留任。一年缉拏。限满不获。照所降级调用。兼辖官初参罚俸一年。不获。降一级留任。不行查参之府厅。罚俸六个月。从之　　

○以故四川松茂道属水草坪土巡检苏永盛叔尚智、袭职　　

○庚寅。谕曰、观保现在出差。所有礼部尚书事务。著刑部尚书官保。暂行兼署　　

○又谕、上年进剿缅匪。满洲官兵。奋勇争先。经朕加恩。交部议叙。并量予官衔。阵亡者分别赏给官衔银两。并给养赡孀妇俸饷。但此内有六百四十四名。因缘由不明。部议俟事体明晰后。再行核拟加恩等语。此项人等。若均列入阵亡。一体施恩。未免稍滥。若不列入阵亡。如此多人。断无尽寄贼巢之理。或因病身故。或阵亡时无人目击。未经算入。均未可定。如俟事体明晰。再议加恩伊等妻子俯畜无资。殊堪悯恻。且伊等虽因事体未明。不过现在暂停恤典。岂可反将伊等子弟。均不令挑差使乎。都统等念不及此。甚属糊涂。著查明具奏。倘有单俸只饷。别无依倚者。现有马甲养育兵遗缺。即行按数挑补。俾资养赡。仍俟事体明晰后。作何办理之处。另降谕旨　　

○又谕、察哈尔地方。设有都统、副都统、专员统辖。八旗总管。虽事务无多。若仍由京补授。于该处情形。诸未谙悉。殊属无益。嗣后察哈尔总管缺出。著都统等于该处副总管世职内。拣员保送。该部带领引见补授。如不得其人。再行奏请另补。现出镶红旗察哈尔总管员缺。即著喇嘛扎布补授　　

○又谕、昨因存泰经管牧场马匹。被逃犯二名劫夺。并伤毙牧场兵。未能即时缉获。已交部严加议处矣。今阅存泰所奏、遣员追捕至乌兰托罗海地方。均被蒙古用枪击此等语。实属不成事体。殊玷职守。存泰著革职。发往伊犁效赎罪　　

○谕军机大臣等、前以江省委员。探知浙省有石匠埋然图害之事。与割辫踪线相近。或可从此根寻。因谕令彰宝。差委妥员前赴浙省。会查确实奏闻办理。今据彰宝。永德。各府会查情形奏到。在永德。以其事浙省已经办结。惟恐另生枝节。第称委系徐大来捏造。并非实有其事。而彰宝则以委员访闻邻省事件。既属有因。且恐疑其存化大为小之见。故于浙省所报招词。未免偏于指摘。究之过犹不及。皆不足以成信谳。永德现已起身赴京陛见。著崔应阶即将案内应讯人犯。派员解京候审。沿途小心防范。无致稍有疎虞。并谕令彰宝知之　　

○工部等部议准、广东巡抚钟音疏称、平远县属羊子岭等处煤山。开采年久。垄深煤尽。应请封闭。从之　　

○命内阁学士迈拉逊、兼总管内务府大臣　　

○命山西太原镇总兵敬善、前往和阗。更换巴彦弼　　

○以故四川建昌道属上八义土百户阿旺弟陈累嘉木错、贵州定番州属程番司土官程天顺子元昭、各袭职　　

○旌表守正捐躯之湖南蓝山县民黄文梁妻唐氏　　

○辛卯。上御乾清门听政　　

○谕军机大臣等、存泰所遗巴里坤总兵员缺。著巴彦弼补授。巴彦弼未到之前。著吴达善于陕甘副将内。遴委一员署理　　

○陕甘总督吴达善疏报、平罗县。乾隆三十三年分、开垦荒地一百三十一顷九十亩有奇　　

○旌表守正捐躯之直隶长垣县民李兴妻王氏　　

○壬辰。谕、前曾降旨。令顺天乡试同考官。南省人回避南皿卷。北省人回避北皿卷。边省人回避中皿卷。满洲。汉军。回避满字合字卷。所以防弊窦而慎抡才。顾行之未久。旋经给事中吴炜条奏停止此例。亦遂允行。今御史王猷奏请顺天乡试房考阅卷。仍应回避所见甚是。南北中皿。虽总数省合编。究之本籍人多。或同乡戚友。适分入本房。难保无暗为照应之事。况乡会试事同一例。会试房考阅卷。既回避本省。乡试何独不当回避本籍乎。取士大典。所关綦重。不可不杜渐防微。而远嫌疑以勖公明。于考官士子。均为有益。嗣后顺天乡试。并仍照乾隆六年所降谕旨行。著为令　　

○又谕、昨据崔应阶、鄂宁奏、台湾冈山地方。有匪犯黄教。纠夥拒捕之事。并声明该犯从前因行窃拟徒。援赦安插等语。因令刑部检查原案。则黄教因夥窃牛只。闻捕潜逃。及马快朱进等往拏。辄敢执刀拒捕。架格伤人。情罪实为凶恶。当日审转各员。仅照寻常拒捕例拟以杖徒。刑部亦不复加驳改。均属非是。此等咨行案件。偶一查询。即有不能允协之处。可见外省办理审案。全不认真。而刑部之覆核咨文。亦不过依样葫芦。漫无可否。若以事隔多年。置之不究。则内外问刑衙门。将复何所警畏乎。著将审拟此案之县府道司。据详咨结之该抚及原办之刑部堂司各官。俱著交部查明议处　　

○又谕曰、伊勒图清语生疏。殊不称职。著改授镶红旗满洲副都统。所遗镶黄旗护军统领员缺。著伍岱补授　　

○御史赵锳奏、在京各衙门。及八旗往来文移。仅书年月。不填日期。恐有稽留改移之弊。请嗣后各衙门文移。俱令填明日期。即以原文起限。倘有仍前仅。写年月者。科道查参。得旨允行　　

○癸巳。谕军机大臣等、前据定长等奏、查审邬文才等所带之药。系硫磺泽泻等物。随降旨查询前此拏获时。何以指为麻药情由。今据该督等奏、询据营兵王定国供称、守备李万纪。盘获各犯。曾将袁加九所带整个药子。用口咂试。渐觉麻辣。遂开写麻药禀报等语。殊非情理。李万纪咂试药子。既入口觉麻。何竟安然无恙。该备当日既无昏眩之事。其非迷人药物可知。何以又指为麻药。获犯解审。今既据该督询明。实系硫磺泽泻等药。自不得复执为匪犯证据。则该备从前或系贪功妄拏。或系兵丁裁害。何以置之不问。足见定长。程焘。诸事糊涂。著传谕该督等。详晰查明。分别办理速奏。寻奏、此案该备急图禀知总兵。冀邀奖励。实为贪功妄拏。请交部严议。兵丁等讯无栽害情事。仍发营汛当差。臣等未及提该备到省究参。殊属糊涂。应一并议处。得旨该部严察议奏　　

○又谕曰、定长等奏、审办传贴谣词一案。续经拏获杨大章等犯。逐节追至李坚仁。又供。得自湖北汉镇居住之李文有。已飞咨湖北抚臣速行查拏等语。湖南查审谣词来历。既云得自李文有。则该犯即为此案应讯要犯。必须查拏到案。严切根究。是否该犯造作。或另有首先编造之人。层层追诘。务使水落石出。方足以成信谳。著传谕定长。程焘。速将李文有缉获。悉心追讯造作谣词。及别有传播确情。就近逐一根寻。务得正犯。若李文有支饰不承。即飞咨方世俊。将李坚仁解至湖北质对。毋任狡展。仍将查办缘由。据实具摺奏闻。再程焘曾请赴京陛见。如已经起身。即交定长办理。将此一并传谕知之。寻奏、查李文有。业于此案未发之前病故。并搜无存留谣词。及传播本地情事。随咨湖南抚臣覆讯李坚仁。仍执前供不移。是李坚仁之谣词。果否得自李文有。既难悬定。且李坚仁果有心狡卸。岂肯遽易前供。即解来北。无可质证。臣等再饬汉阳府县密访。仍咨湖南抚臣。讯取当日给帖确据。以杜辗转推卸。得旨、览　　

○又谕、据良卿奏、王三案内所有押送行李之兵丁邵良玉。业经严行讯究。该犯坚供实非私逃。但奉派随征。听人嘱使离伍。即与私逃无异。应请旨正法等语。所办非是。邵良玉一犯。既据审明实。系王三使令。跟同柏文冶。押送行李。与刑部审讯王三所供。情节不符。自应质对明确。俾无枉纵。何必遽请正法。著传谕良卿。即将该犯妥速解京。交刑部质讯定案。至邵良玉到黔时。媒敢径赴都司衙门。自与私逃形迹不类。当时骤指为逃兵拏获。果何所据。并著良卿一并查明。据实覆奏。寻奏、查邵良玉初系地方官。因其未执票照。疑逃盘诘。嗣据军营报逃有案。遂信为实。但臣檄司提审时。已讯明与刑部互异。乃不解京质审。仍请正法。实难辞咎。得旨、实是糊涂。亦因深入外省文过恶习　　

○又谕、昨据良卿奏、上江协左营军装局库被火。除将失火之字识。及看守兵丁等。按律定拟外。请将护理都司邬光国等严处勒赔。如有未完。著该管工司分赔等语。军装局失火。至延烧盔甲旗仗如许之多。而其火即起于在内住宿之字识。安知非暗中偷窃已久。恐查点败露。遂尔遗火焚烧。希图灭迹。其中情节。不可不严切根究。务得确情。按律惩治。著传谕良卿。即速详晰审明定拟具奏。至收贮军装重地。关系紧要。何得容字识在内住宿。且听其持火捻上楼。该管人员所司何事。该抚有统辖通省之责。伊等疎懈如此平日岂无见闻。何竟不豫饬周防。以重典守。亦难辞咎。所有烧毁此项军装。如邬光国等。与该管上司分赔未完。即著良卿赔补。寻奏、随饬两司覆勘。存贮军装什物。甫经点查无缺。实无偷窃分肥焚烧灭迹情事。应将失火之字识。及看守兵丁等。按律从重问拟。护理都司邬光国等、仍请交部严议。得旨、该部议奏　　

○礼部议覆、福建巡抚鄂宁奏称、各省新中举人。请照顺天乡试例。于填写亲供时。并令默写首艺。应如所请。从之　　

○抚恤云南邓川、浪穹、鹤庆、剑川等、四府州县。本年水灾贫民　　

○甲午。遣官祭先医之神　　

○谕、据托庸等奏、保送察哈尔总管之侍卫常青等、托故不到。请旨查办。前锋统领。误将宗室章京保送。并令查奏一摺。著照所奏。嗣后总管缺出。著该部不论旗分。咨取各处通晓蒙古语之应升侍卫章京。会同军机大臣。领侍卫内大臣、拣选。同察哈尔保送人员。带领引见补授。毋庸咨取各部官员　　

○又谕、据良卿奏、准吏部咨正黄旗满洲一等侯德宁。病疯革职。应将伊亲弟贵州湄潭县知县德坤。拟正调取。限令十一月内赴京引见袭爵。惟该员现署毕节县印务。交代需时未能。依限回旗等语承袭世爵向例拟正者应调取外任但各员均有经手事件。一时未能赴京倘引见仍不补放转致往返徒劳。嗣后缺出。应行拟正之外任官员。毋庸豫期行文。著先将家谱进呈候朕酌量办理。再八旗宗人府。径咨行外省亦属不合嗣后。均咨该部转行。著为例　　

○谕军机大臣等、刑部议覆。彰宝审拟匪犯刘五一案。以该犯本系积匪又造意割辫。照该抚所奏拟以绞决一摺。办理尚未允协。此案先据该抚奏到。安东县拏获刘五供称、因见街北堆有钱文欲偷。适有邹德站立街南将其辫剪下。计图人必聚观可以乘闹扒窃等语。彼时即以为无此情理。谕令该抚严究实情毋得任其巧为开脱。虽节据该抚奏称、刘五供出端映灿。池文学等犯。并缉到案严讯。实无传授教令之事。则刘五前此所供。悉属虚词狡饰。自当另行根讯指使夥党。俾无展遁。况刘五所割邹德之辫。当场被获。确有可据。岂得因所供之人。讯非真实党犯。即据该犯到案游供率行结案。思欲颟顸了事。殊属非是。著传谕彰宝。将刘五割辫实情。覆加详悉研讯。务得确供。以成信谳。另行定拟速奏。寻奏、随饬两司迅速研讯。该犯坚不供吐真实党恶。明系遁饰。臣仍嘱该司等设法穷究。务得确情另拟。得旨、将此案人犯速解来京　　

○是日起。上以冬至祀天于圜丘。斋戒三日　　

○乙未。以丁酉冬至日。圣祖仁皇帝忌辰。先期遣官祭景陵　　

○上诣奉先殿寿皇殿行礼　　

○谕、昨直隶省查出保安州逆犯。孙显富等。妄布逆词。希图复兴邪教一案。审拟时究出该犯于乾隆十五六年间。即有入教之事。该知州仅取改过甘结。从轻完案。实属姑息养奸。因交该督查参。今据杨廷璋。将前任保安州知州乔淳参奏。已交部察议矣。邪教煽惑愚民。最为人心风俗之害。久经严禁地方遇有此事州县官一经访闻。即应禀明该上司彻底查办督抚等亦即当据实具奏。按律重惩。庶可尽绝根株。共知儆畏。若仅从轻完结。奸徒毫无顾忌。怙恶不悛。日久必复相煽诱。藉邪教以图敛钱财。深为闾阎扰累。而无识愚民。亦以获罪甚轻。仍易被其簧鼓。如保安州一案。即有司轻纵酿成之明验也。嗣后著各督抚、通饬所属州县。如有潜倡邪教之案。立即查拏。报明上司。据实具奏。严行按法惩治。以靖奸匪而安善良。若州县讳饰不报。私自完结。即著该督抚查明参处。督抚等若存化有事为无事之见。匿不上闻。或徇庇劣员。不行纠劾。将来别经发觉。惟该督抚是问。将此通谕知之　　

○谕军机大臣等、阿里衮奏、据野人官曹都山。送来缅书。令此处识缅字人译出。系缅贼三万余人。由水陆路前赴戛鸠。而阿里衮译奏缅书。祗称三四千人。其数不符。想因贼数众多。不敢据实陈奏。著将译奏并缅书原稿。寄交阿里衮。令其查核。至缅书内词涉不逊。或贼果有内乱。佯以此书尝试。不日必来乞降。若彼中无甚事端。意在备兵抗拒。即再遣人前来。断不可草率了事。必应再图大举。著阿里衮。留心查访。俟阿桂到时会议具奏。再前降旨。令海兰察等领兵前进。不过欲使彼惊疑。以疲其力。海兰察等勇锐有余。或不免轻进。著阿里衮等。于哈国兴。长清内。酌派一员随往。阿里衮亦即统众策应。惟当相机进止。不可偾事　　

○命工部尚书福隆安、暂署步军统领事务　　

○以山西冀宁道胡季堂、为甘肃按察使　　

○丙申。上诣南郊斋宫斋宿　　

○谕、前以四川按察使费元龙、办理本年秋审。多未允协因降旨阿尔泰。令将伊是否胜任臬司之处。据实奏闻昨费元龙来京召见时看其才具不过一本分自守之人外任未必相宜。今据阿尔泰覆奏、该臬司醇谨有余明决未逮于刑名总汇。未能办理裕如等语是费元龙于臬司难以胜任。阿尔泰能据实入告不蹈外省徇隐陋习。所见甚是。费元龙著留京以京员用其四川按察使员缺。著孙孝愉补授
  </div>
  <div class="pagination">
   <a href="清实录乾隆朝实录_page1095.html">
    上一页
   </a>
   <span>
    ...
   </span>
   <a href="清实录乾隆朝实录_page1091.html">
    1091
   </a>
   <a href="清实录乾隆朝实录_page1092.html">
    1092
   </a>
   <a href="清实录乾隆朝实录_page1093.html">
    1093
   </a>
   <a href="清实录乾隆朝实录_page1094.html">
    1094
   </a>
   <a href="清实录乾隆朝实录_page1095.html">
    1095
   </a>
   <span class="current-page">
    1096
   </span>
   <a href="清实录乾隆朝实录_page1097.html">
    1097
   </a>
   <a href="清实录乾隆朝实录_page1098.html">
    1098
   </a>
   <a href="清实录乾隆朝实录_page1099.html">
    1099
   </a>
   <a href="清实录乾隆朝实录_page1100.html">
    1100
   </a>
   <a href="清实录乾隆朝实录_page1101.html">
    1101
   </a>
   <span>
    ...
   </span>
   <a href="清实录乾隆朝实录_page1097.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
