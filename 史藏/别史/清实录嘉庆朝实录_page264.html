<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 264 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 264 页/共 523 页
  </h1>
  <div class="content">
   ○除甘肃西宁、碾伯、二县、水冲地三十六顷有奇额赋。　　

○戊戌。祭大社大稷。遣成亲王永瑆、恭代行礼。　　

○己亥。遣官祭文昌帝君庙。　　

○谕内阁、据特清额等奏、成都左翼镶黄正白两旗满洲协领墨尔根布出缺、请将右翼正黄旗满洲佐领哈达哈拟正、本翼佐领常忠拟陪、咨送引见等语。墨尔根布所遗左翼满洲协领员缺。应于本翼应升佐领内拣选保举补放。如本翼乏人。再由右翼应升佐领内拣选保举。方为合例。今阅伊等劳绩。哈达哈虽保举卓异。奉旨记名。曾在军营出力。但常忠系本翼佐领。且在军营奋勉得伤。特清额等以之拟陪。办理甚属错谬。其墨尔根布所遗协领员缺。著以常忠拟正。再由本翼佐领内拣选一员拟陪。咨送引见。一俟有右翼协领缺出。再将哈达哈奏补。特清额等、著传旨申饬。　　

○又谕、本年繙译乡试入场日期。既与武会试内场相值。著照明亮等所奏。改于武会试内场揭晓后、再行接考。嗣后繙译乡试。遇有似此时日相值年分。即照此次办理。　　

○以内阁学士凯音布、都察院左副都御史邵洪、监临顺天乡试。工部尚书曹振镛、为正考官。吏部左侍郎潘世恩、为副考官。　　

○庚子。遣官祭关帝庙。　　

○赈甘肃皋兰、金、陇西、平罗、靖远、中卫、宁夏、西宁、巴燕戎格、伏羌、宁朔、灵、大通、十三厅州县、被水被雹灾民。并缓徵新旧额赋。　　

○辛丑。谕军机大臣等、阿林保奏、蔡朱二逆分窜入浙、现饬闽省舟师过浙会剿、并酌留师船截捕缘由一摺。前此蔡逆祇剩三船。溃窜粤洋。情形实为穷蹙。闽省舟师过粤剿捕。并会同粤省官兵。其势数十倍于贼。曾不能痛加擒剿。该逆半年以来。又得四处勾结。由粤入闽。由闽入浙。毫无拦阻。该督前此派令在洋截捕之官兵、不知何往。转托词由外洋窜驶。阴为水师官兵卸退地步。而摺后尚云该二逆不过互相依倚。冀延残喘。可以克日歼除。如此大言不惭。朕实为阿林保耻之。总由水师官兵疲玩之习。未能悛改。遇贼尚远。辄用枪炮轰击。及贼匪退去。又不能实力追赶。不过托词风信靡常。任贼奔窜。本当俱革顶带。此时姑暂缓惩处。著该督抚等通行晓谕、若伊等能激发天良。知愧知奋。赶紧追剿。穷贼所向。将蔡朱二逆次第擒获。朕不但宽其既往之咎。仍当格外施恩。加以懋赏。若再迁延畏葸。毫无振作。必当将伊等按军法治罪。又非但革去顶带已也。至年来陆路防堵。似较往年稍为认真。但若云接济俱已断绝。则不可信。试思该逆夥匪既多。岂能不广需食米。乃贼匪日久在洋。从来不虑枵腹。朕闻江浙等省。现在各海口出洋米石甚多。该逆等不惜重价购买。小民惟利是图。干冒重禁。现在江浙米贵。实由于此。地方官何尝不出示禁止。皆不过视为具文。甚至胥吏官兵得受陋规。私行纵放。可恨已极。又如贼船内必资淡水需用。不特海口应有兵役巡视。即附近各海岛。亦曾据伊等奏及、皆有兵役就近巡防。如果断其接济之路。贼匪又岂能久延残喘。他如火药铅弹桅篷一切需用之物。若非海口偷漏。则贼匪早已罄尽。焉能支持至今。此皆该督抚办理不严所致。现当办贼吃紧之时。不可再有泄泄。该督抚务须严饬地方文武认真办理。勿徒于奏摺内铺叙空言。即为塞责。若将来别经查出海禁松懈。仍有偷漏。该督抚不能常经重咎也。将此谕令知之。　　

○予四川阵亡从九品唐学职、陕西阵亡外委张坤、祭葬世职。兵丁何寅等二十八名、赏恤如例。　　

○予浙江福建出洋淹毙把总徐大镛、易龙、外委王福、郭廷扬、陈青山、祭葬恤荫。兵丁刘飞龙等六十七名、赏恤如例。　　

○壬寅。太宗文帝忌辰。遣官祭昭陵。　　

○谕内阁、庆怡奏、总管达什纳木扎勒、因病呈请解任、所遗察哈尔正黄旗总管员缺、请将察哈尔镶白旗总管鄂特欢调补等语。达什纳木扎勒病难痊愈。准其以原品休致。其所遗察哈尔正黄旗总管员缺。事务纷繁。自应于现任总管内拣员调补。惟鄂特欢本系察哈尔正黄旗人。不应令其管理本旗事务。现在察哈尔总管。除鄂特欢外、尚有六员。岂竟无一谙练可调之员。所请著不准行。仍著庆怡于该处六旗总管内、择选谙练能事人员。另行奏请调补。　　

○青海额鲁特扎萨克贝勒济克默特伊什、因病告退。以其子扎木巴勒多尔济、袭爵。　　

○甲辰。太祖高皇帝忌辰。遣官祭福陵。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。　　

○谕内阁、成宁奏、平阳府知府缺出、请以试用知府徐秉钤补授一摺。所奏非是。平阳府系请旨之缺。定例应候＜闲＞放。不得由该抚奏补。徐秉钤系捐纳之员。试用又复未久。该省现在试用知府祇此一员。非如拣发人员候缺者多、补缺无期可比。况该员又未经承办要务。著有劳绩。何得越例请补。所奏不准行。成宁、著传旨申饬。所有山西平阳府知府员缺。著史积中补授。　　

○乙巳。遣官祭昭忠祠。　　

○谕内阁、宗人府衙门参奏、失察宗室仪续仪平宿娼之总族长等、审讯大概情形一摺。此事现经步军统领衙门、及总族长等、同日具奏。朕因宗室内多有不自检束。任意妄为。屡经降旨谆谆告诫。并颁示御制宗室训。使人人祗阅凛遵。共知自爱。乃本日据仪亲王等奏、此次通传宗室阅看。竟有仪续仪平弟兄二人不到。寻觅数日。始知伊二人在外宿娼。已被提督衙门拏获。交宗人府收管。请旨审办。可见宗室内似此踰闲荡检不知悛改者。正复不少。摺内虽据仪续等供称、于本月初三日在外宿娼、族长等于是日传往听宣宗室训时、因已经出城、实不知道、若是听见、焉敢动身等语。殊不足凭。伊等于宗室训即尚未敬阅。岂于节次惩办宗室滋事各案。亦全无闻见。况喜龄宿娼一案。即系上月之事。伊等果稍知儆惕。自当引以为戒。何至毫无顾惜。甘犯科条。此时事经败露。朕惟有犯必惩。不能由为宽贷。至将来御制宗室训传遍之后。尚有如此犯案者。则其冥顽不灵。甘蹈无耻。更当从严办理。但如此逐案示惩。管理宗人府之王贝勒等频请处分。亦尚属末节。总当思一正本清源之道。设法董劝。使人人共知感悔。痛湔积习。不自暴弃。方可冀训迪成全。著管理宗人府王贝勒、遵照前旨、悉心妥筹具奏。所有四品宗室仪续、仪平、著革去顶带。交刑部会同宗人府审明定拟。至摺内请将总族长族长学长及署族长等、交部严议、该堂官自请议处一节。该总族长等平日不能教导。又复查察不严。咎有应得。但署族长叶硁额、系于八月初一日始行接署。仪续、仪平、系初三日在外宿娼。伊到任后仅止一日。其咎稍轻。著从宽改为交部察议。至本族长连敏、虽现系随围在外。但伊八月初二日始卸族长之任。其七月内失察之咎。无可解免。著与总族长宜兴、景熠、学长惠端、俱交部严加议处。宗人府堂官管教不严。均有应得处分。仪亲王、成亲王、贝勒永珠、永臶、均著交部议处。定亲王绵恩、系宗人府堂官。但现随围在外。著加恩宽免。至案内尚有镶蓝旗蒙古教习伊绵布一员。亦经同往宿娼。该员现充教习。尤当自敦师范。乃竟无耻妄为。更应严示惩儆。伊绵布著革职。同案内各犯一并交部归案审办。　　

○又谕、刑部续将顺天府、及直隶、陕西、福建等省咨报问拟徒流各官犯、摘叙案由。分别应减不应减。开单具奏请旨。朕详加披阅。内官犯漆光炜、因卫守备俸满。应行推升。屡恳漕督奏留。旋经参革拟徒。该革弁曾经打仗受伤。不能骑射。冀免营缺。王槐荫因观剧回归。途次误碰防御。互相禀诉。审明照诬告例问拟满徒。但其所诬防御。亦祇不戴顶帽细故。尚无别项重情。张文忠、苏锦、傅登科、均因所管兵丁王得、王勇贵、共殴马得致毙。王勇贵脱逃。张文忠向步军统领衙门书吏行点。被尸母告发后。苏锦等又向刑部书吏打点。均照例拟徒。该革弁等以财行求。因畏惧被参获咎起见。并无别项重情。以上五犯、著准其减等发落。至杨立干、妄拏无辜。冀图免其协缉。揭启晨、非法拷打。致毙人命。王友德、贿纵民人剥取禁树。侯登元、失察捕役烧毙贼犯七命。且原拟发遣伊犁。已奉恩旨减徒。薛贵、不将贼犯移交有司审讯。非法毙命。熊官梅、以卑贱长随。冒滥名器。以上各犯、均不准援减。　　

○丙午。上诣永佑寺行礼。　　

○谕军机大臣等、吴熊光等奏、舟师击剿土匪、歼获盗犯多名、并获前此戕害官兵夥盗一摺。此次钱梦虎、黄飞鹏等、督率师船。追及盗犯总兵宝分帮匪船。大加击剿。先后击沈盗船七只。拏获盗船五只。获犯一百零八名。其余受伤淹毙者、不计其数。其香山新宁二县文武、亦擒获盗犯五十余名。并将戕害总兵林国良之夥盗陈亚长擒获。该省此次剿办贼匪。尚为出力。但闻向来水师官员习气。类多谎报邀功。并有拏获海滨渔户充报贼数者。此次拏获多犯。必须详细确查。如有将沿海。捕鱼捞鰕之人妄拏充数、希冀邀功者。则必当治罪示儆。如果所获皆系真正贼匪。或系被贼裹胁之犯。是该文武等攻捕属实。具报不诬。自当加以奖励。其陈亚长一犯、若审明实系戕害林国良之贼。罪应凌迟。著该督于讯明后押赴林国良坟上脔肉致祭。以伸国宪而慰忠魂。将此谕令知之。　　

○戊申。上御卷阿胜境。赐扈从王、公、大臣、蒙古王、贝勒、贝子、公、额驸、台吉等食。　　

○谕内阁、广兴奏、本月十一日、致祭玉泉山龙神、是日恭值太祖高皇帝忌辰、此后请令钦天监另行择日等语。向来圜丘祈谷方泽及时享太庙诸大祀。即遇忌辰日期。亦照旧致祭。原以礼统于尊。祭期亦有一定。若龙神诸庙、皆为群祀。向由钦天监择日。既系涓吉。何必于忌辰行礼。所有原择日期之钦天监堂司各官。殊属粗疏。均著交部议处。嗣后致祭群祀。不得用忌辰。著另择日行礼。　　

○又谕、据内阁侍读学士德祥奏、向来留京办事王大臣、每日辰刻即全行散去、令属员代看合符、俟酉刻始行到班、请照六班之例、责令轮流昼夜在班、以符体制等语。所奏是。留京王大臣四人。每日赴文华门办事。如值事务＜闲＞少。辰刻原可散去。但轮应直班者。有看守合符之责。关系紧要。若一同早散。祇将合符派人看守。直俟至酉时始行到班。殊非慎重责守之道。姑念系相沿陋习。此时亦不必交议。嗣后留京王大臣于文华门办事后。其非直班者。著于公事完后散出。其应于是日直班者。不得同散。即著竟日在内看守合符。俟次早交代合符。方准散出。著为令。　　

○又谕、据内阁侍读学士德祥奏、近来匿告之风犹未尽息、固由挟诈之徒妄思倾陷、亦有负屈畏官无知犯法者、请敕下提督衙门五城顺天府暨八旗都统各营、将匿告如何治罪之处、出示晓谕、使知警惧敛迹等语。所奏非是。律载隐匿姓名告言人罪者。不论虚实。俱应绞候。例禁晓然。通行已久。无如奸徒挟私逞忿。明犯科条。惟当有犯必惩。自知畏惧敛迹。若如德祥所奏、必待出示晓谕。愚顽始能共知。试思杀人者死。律法具在。一切斗殴谋故问罪之例。又何人不知。而犯法者仍未能绝迹。岂须将各项例条、再通行颁示八旗直省、方可令行禁止乎。所奏不可行。　　

○又谕、昨新授鸿胪寺卿永祚、前来热河谢恩召对。询知伊曾问过留京王大臣、令其前来等语。上年朕驻跸热河。遇有＜闲＞放在京各员。均降旨令其不必前赴行在。俟回銮时远迎一二站谢恩。自应钦奉遵行。何必每岁特行申谕。留京王大臣于此等寻常事件。既涉拘泥。又不肯酌定主见。著传旨申饬。嗣后行在＜闲＞放各员。除奉特旨令其前来外。余俱仍遵前旨行。　　

○顺天乡试监临官内阁学士凯音布等奏、查办士子怀挟等情。得旨、此次查出吕字号之大兴县附生范士琪、怀挟五经细注小卷。即著照例惩办。其派出西南门搜检士子之德瑛等、于范士琪怀挟未能搜出。实属疏漏。著交部议处。至腾字号监生朱起豫、失手推倒栅栏。讯无情敝□大。毋庸置议。　　

○己酉。上自避暑山庄启銮。幸木兰。　　

○谕内阁、松筠奏、审拟偷挖金砂民人、并查明历年失察之领队大臣、统辖大臣等、分别严议处一摺。此案陕省民人庞顺、因跟随伊父庞义武、在玛纳斯地方佣工度日。辄敢前赴达尔达木图山地、偷挖金砂。换易银两。开张店铺。实属违禁滋事。著即照从前办过成案。先行枷号三个月。满日重责。发往黑龙江给兵丁为奴。以示惩儆。除将该犯赀财帐目查追核办外。其查出零星衣物等件。仅估折钱三十五吊。既据查明伊父庞义武年已七十八岁。著加恩赏还。俾资养赡。其所请将专司巡查金厂失察之领队大臣七员严议之处。内丰昇额、岐山、二员赴山巡查。系在已经破案之后。维时偷挖人夫。业已藏匿不见。该二员未经查出。尚属有因。俱著从宽改为议处。其特克慎、雅满泰、安林、台斐音、四员著交部严加议处。乌雅勒达一员。如查明其人尚在。亦一并严加议处。其失察之历任塔尔已哈台参赞大臣、及历任乌噜木齐都统各员。内爱星河一员。业已另案革职审讯。不必再行交议。其贡楚克扎布、策拔克、兴肇、达庆、富俊、兴奎、扎勒杭阿、明亮、奇臣、和宁、俱有统辖之责。均著交部议处。松筠系属总统之员。其自请交部议处之处。著加恩交部察议。余著照议行。　　

○是日。驻跸中关行宫。　　

○庚戌。谕内阁、勒保奏、审明平武县民妇王李氏触忤翁姑、致令忿激自缢二命、问拟斩决、请敕法司迅为核覆等语。王李氏因嗔翁姑不允劝阻伊母出家。胆敢出言触忤。屡次撒泼投河。以致伊翁姑王畛、王蔡氏、同时自尽。实属大干伦纪。该督于审明后应即行正法。何待奏请敕部核议。再行办理。此时即交部亦不过照覆。无所庸其核办。所有王李氏一犯、著即行处决。　　

○移广西桂林府同知、驻临桂县大墟。梧州府同知、驻苍梧县戎墟。从巡抚恩长请也。　　

○是日。驻跸波罗河屯行宫。　　

○辛亥。旗表守正被戕奉天义州民赵存妻吴氏。　　

○赏看守黄土坎等五处行宫弁兵半月钱粮。　　

○是日。驻跸张三营行宫。　　

○壬子。谕内阁、据昭梿等奏、考试三场、搜出江南江宁县监生梅渥、直隶大城县生员王允理、安徽桐城县生叶宗本、俱怀挟策文、应行革惩等语。前因近年办理科场。均未能实力督查。以致士子入闱。不免有怀挟舞敝□大等情。于抡才大典。殊有关系。当经降旨责成、知贡举、监临、及派出搜检各大臣、凡遇试期。务当严行稽查场务。不得意存怠玩。此次二场三场。该士子果有违例怀挟之事。该搜检大臣等、尚属留心。是一经认真搜查。其敝□大立见。除将该生监梅渥、王允理、叶宗本、三人俱即斥革、照例惩治外。并著查明由何门搜出。所有该管之搜检大臣。著交部议叙。至德瑛等前于大兴县附生范士琪怀挟之处。未能搜出。曾经交部议处。此次怀挟士子。如查系德瑛等所管西南门搜出。著即加恩免其议处。毋庸给予议叙。其搜获策文之该役等、均著酌量赏给银两。　　

○又谕、文孚奏、官兵护送堪布喇嘛、途遇果罗克贼番行劫一摺。现已降旨令勒保派员查拏示惩矣。护送回藏堪布喇嘛。向来西宁派兵四百名。前经文孚因近年来途中并未有贼匪抢劫之事。遽请酌减二百名。此次贼番或因侦知拨护官兵较少。乘闲劫掠。亦未可定。皆由文孚办理冒昧所致。其自请交议之处。咎有应得。文孚著交部议处。至都司于文瑶所带兵丁。仅止二百名。沿途护送。适遇贼番聚众千余人。该都司督率擒拏。当毙贼匪五百名。并将包裹夺回大半。尚为出力。功过足以相抵。于文瑶著免其议处。　　

○又谕、刑部等衙门核覆、四川总督勒保、湖南巡抚景安、奏因奸谋死本夫二案。经该部改题为奏。内谷钟氏与谷启群谋毒谷顺超一案。著照所议行。至顾张氏谋死本夫顾大彦一案。奸夫先泉、身系僧人。既不守清规。与顾张氏通奸。乃因顾大彦撞遇扭住。辄同顾张氏将顾大彦□□衾按倒地。该犯复骑压顾大彦身上。将其发辫系于床脚。用布帕塞住其口。帮同顾张氏将顾大彦勒死。复起意私埋灭迹。其淫恶凶很。实为可恶。未便照拟斩候。以致稽诛。顾张氏、著即凌迟处死。僧人先泉、著即处斩。余依议。　　

○谕军机大臣等、回藏堪布喇嘛、每年常川进京。西宁系必由之路。往往行至该处。辄被贼匪劫掠。迨经降旨饬拏。川省则以贼在西宁界内潜匿。不为认真查办。西宁则以贼由川省潜来。不能越境查拏。彼此互相推诿。日久竟置不问。以致贼匪愈无畏忌。恣意劫掠。成何事体。勒保不应如此推卸。此次据文孚查明、实系果罗克达巴阿尔群结昂余什达克窝隆等五处番子。并无别处贼番。其为四川番贼越境滋扰。已无疑义。川省更无可推托。若不根究明确。认真查办。恐堪布等以天朝禁令不严。意存轻视。殊有关系。勒保接奉此旨。即转饬丰绅、挑带劲兵数百名、及能事将官、前往压境。令其将为首滋事之贼、指名缚献。将前所劫包裹等件。悉数呈出。若贼番畏服遵依则已。傥有违抗。竟当整顿兵威。大加剿办。如近日办理峨眉之事。使其畏惧詟服。方能永远宁帖。不可稍有姑息。将此传谕知之。　　

○命刑部尚书吴璥、前赴通州。查勘张家湾、康家沟河道。　　

○顺天府以宗室乡试中额请。得旨、取中七名。　　

○是日。驻跸阿圭图御营。　　

○癸丑。上行围。　　

○谕内阁、绵恩等奏、善猎人金禅保、将鹿只追出围外、请旨重惩、并请将左翼管围大臣等分别议处等语。本日朕在看城。遥见鹿十余只。及行围时。仅有三只。又复追出围外。殊属非是。管围大臣绵偲、富勒珲凝珠、马上本属平常。著不必管围。均退出乾清门。加恩仍在散秩大臣上行走。并各罚职任俸半年。所遗左翼管围员缺。著派德麟、常喜。右翼著派孟住。其管蒙古围之三音佳图、喇特纳济尔第、噶勒桑栋罗布、著加恩从宽各罚职任俸三个月。管围之承启、著罚职任俸半年。至达勒精阿、压试御马。虽应驰骋。但将鹿只惊脱。亦属非是。达勒精阿、著加恩从宽罚俸三个月。索特纳木多布斋、巴勒楚克、究系总理人员。所有伊等罚俸之处。著加恩宽免。哨鹿善猎人金禅保、著照所请从重惩处。此次惩办。非仅为纵逸一二鹿只。著督围大臣、及管围各员、通行晓谕嗣后行围弁兵等。均各队伍整齐。将鹿只牲畜严加圈护。勿再疏玩。致有纵逸。　　

○是日。驻跸海拉苏台御营。　　

○甲寅。上行围。　　

○以先贤曾子后裔纪连、袭五经博士。　　

○予广东捕盗被戕总兵官林国良、祭葬世职如提督例。谥果壮。守备林道材、祭葬世职如都司例。
  </div>
  <div class="pagination">
   <a href="清实录嘉庆朝实录_page263.html">
    上一页
   </a>
   <span>
    ...
   </span>
   <a href="清实录嘉庆朝实录_page259.html">
    259
   </a>
   <a href="清实录嘉庆朝实录_page260.html">
    260
   </a>
   <a href="清实录嘉庆朝实录_page261.html">
    261
   </a>
   <a href="清实录嘉庆朝实录_page262.html">
    262
   </a>
   <a href="清实录嘉庆朝实录_page263.html">
    263
   </a>
   <span class="current-page">
    264
   </span>
   <a href="清实录嘉庆朝实录_page265.html">
    265
   </a>
   <a href="清实录嘉庆朝实录_page266.html">
    266
   </a>
   <a href="清实录嘉庆朝实录_page267.html">
    267
   </a>
   <a href="清实录嘉庆朝实录_page268.html">
    268
   </a>
   <a href="清实录嘉庆朝实录_page269.html">
    269
   </a>
   <span>
    ...
   </span>
   <a href="清实录嘉庆朝实录_page265.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
