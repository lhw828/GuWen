<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 619 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 619 页/共 1860 页</h1>
    <div class="content">○缓徵直隶大城、涿州、青县、静海、沧州、延庆、保安、宣化、怀安、怀来、张家口、遵化、等十二州县厅。本年水、雹、灾民额赋。　　

○壬戌。停止五经中额例。大学士等会同礼部议覆、贵州巡抚定长奏称、黔省士子、三科五经缺额二名。与乾隆九年酌减定数不符。应否定为三十八名。或请改归专经。照原议仍取中四十名等语。查五经士子。果其淹通经术。专经尤易见长。若无实学。惟事剿袭。转滋幸进。应如该抚所请。嗣后各省五经中额。概行停止。所遗额数。令该各督抚查明、归入卷多文佳之专经内取中。副榜一并照办。从之。　　

○吏部议覆、御史钱士云条奏吏治事宜。内称、委署印务。知府缺出、先于府佐内委署。乏员再于邻郡知府内酌委。不得竟用相隔太远之知府。州县缺出、先于试用人员内委署。乏员、次于州县佐贰内酌委。又乏员、再于同府州县内委署。不得竟用隔府之州县。查丞倅。本系闲曹。试用人员、原供差遣。缺出需人自宜遴选委署。若用相距太远之员。势必顾此失彼。应知所请。至地关紧要。人地相宜者。仍听督抚酌用。又称、官场陋习。借名议公。聚饮连宵。玩误公事。请一概禁绝。查官员聚饮。例禁本严应如所请行令各督抚饬禁。干犯者参。从之。　　

○癸亥。上诣皇太后宫问安。　　

○谕曰、调任湖南巡抚范时绶奏称、江西金溪县生员刘震宇呈称、送所著治平新策一书。求为进呈讯据供称、曾经前任江西巡抚塞楞额、批示嘉奖。遂刻印售卖。其书内更易衣服制度等条。实为狂诞。应照生员违制建白律、黜革杖责。解回原籍等语。刘震宇自其祖父以来。受本朝教养恩泽。已百余年。且身列黉序。尤非无知愚民。乃敢逞其狂诞。妄訾国家定制。居心实为悖逆。塞楞额为封疆大吏。乃反批示嘉奖。丧心已极。若此时尚在。必当治其党逆之罪。即正典刑。则其身遭重谴。未必不由于此。此等逆徒。断不可稍为姑息。致贻风俗人心之害。刘震宇既经解回江省。著交鄂容安、将该犯即行处斩。其书板查明销毁。范时绶仅将该犯轻拟褫杖。甚属不知大义。著交部严加议处。　　

○谕军机大臣等。据湖南巡抚范时绶奏、江西金溪县生员刘震宇、所著治平新策。訾议本朝服制。居心甚为悖逆。已明降旨、将该犯解江西正法。著先行钞录寄鄂容安、一得此旨。即予施行。明旨迟一二日再发。看来江西一省。士习民风。俱属薄恶。不可不加意整饬。范时绶新调该省、于转移风俗。似非所能。可传谕鄂容安、令其留心化导。务令革薄从忠。一洗向来恶习。此亦地方大吏职分应办之事也。　　

○又谕曰、范时绶奏盘获面生乞人。讯据认系马朝柱。但瀂供瀂改。无可质证。北省多有认识马朝柱之人。解交督臣、就近审究等语。该犯状貌既与通缉所开。多属相符。则情节实有可疑。但供词闪烁。必当讯对确实。方可明正典刑。昭示天下。著传谕开泰、令其细心体察。倘系畏刑诬认。固不可草率附会。完结重案。然使仅委之马朝柱认识之人令其辨别。则其人平日既与相熟。非亲即党必多怀瞻顾。不肯据实指认。转使奸凶漏网此等处更宜加意研究务得确情。该犯窜匿游魂。逋诛日久果经弋获当信天网难逃。但不可存了案之意耳　　

○旌表守正捐躯之江苏金坛县民杨受伢妻葛氏。　　

○甲子。圣祖仁皇帝忌辰。遣官祭景陵　　

○上诣奉先殿寿皇殿行礼。　　

○谕军机大臣等、雅尔哈善覆奏钱塘等处被旱成灾一摺。内称、通省一隅被旱。共计钱塘等二十八厅县卫所轻重不等。请分别酌借谷种新旧钱粮。照例蠲缓等语。所奏甚不明晰。前因该抚奏报地方雨水。情形是否成灾未能详确。是以降旨令其速奏。乃此次摺内所请酌借谷种。蠲缓钱粮等事是否已经办理或系现在奏请。尚须候朕颁发谕旨遵行抑系业已缮本具题之处。并未声明迨查该抚原题、及部覆各本。始知已经题请覆准之事。朕日理万几。随事批谕。似此糊涂奏请。岂能逐事详查。始行办理耶。将此传谕该。抚知之。　　

○豁除福建台湾、凤山、彰化、等三县。乾隆十五年分。冲塌地亩额赋。　　

○赈贷甘肃皋兰、狄道、渭源、河州、金县、靖远、环县、安化、镇番、平番、灵州、宁夏、中卫、平罗、西宁、宁朔、陇西、安定、会宁、静宁、崇信、华亭、合水、秦州、清水、徽县、武威、碾伯、大通、等二十九州县卫。本年水。雹灾民。并蠲缓额赋有差。　　

○乙丑。谕曰、御史王显绪所奏筹剂两淮盐引。通融办理一摺。竟欲坏数省盐法。断不可行。朕意以为王显绪未必见及于此。伊父王柔、素称多事之人。此奏必其授意指使。及经召问。据奏、曾经告知伊父。果不出朕所料。御史职司言路。于国政民依。何事不可陈奏。而必以鹾务为言。今岁淮安。虽被水灾。朕已多方赈恤。昨据普福奏称、现今四省。纲食口岸存盐。及在途运往。络绎接济。俱属充足。王显绪此奏。若意在为商。则商人现在安享太平。身拥厚利。并无竭蹶情形。若意在为民。则民间本无食淡之虞。而一经骚扰。匪爱实害。向来言盐务者。非市恩商人。欲见德而使知感。即借此恐吓。令畏惮而求纳交。无非卑鄙之见。且王显绪向即多事不安静。不宜御史之任。著以六部主事用。以为言官挟私妄奏者戒。　　

○丙寅。上御太和殿视朝。文武升转各官谢恩。　　

○谕曰、吉庆著补授京口副都统。兼管两淮盐政。来京请训后。即驰驿赴任。京口副都统范宜谦著来京。仍以副都统用。普福著调补长芦盐政。直隶天津总兵员缺。著苗国琮调补。所遗浙江黄岩总兵员缺。著黄士俊补授。普福俟吉庆到任交代后。再起程赴任。其长芦盐政、及天津总兵印务。普福、苗国琮、未到任之前。著倭赫暂行署理。　　

○大学士等议奏、文职官员内。太常寺所属之奉祀、祀丞、赞礼郎、协律郎。读祝、司乐、提点、礼部所属之各赞礼郎、读祝官、铸印局大使、会同四译馆大使、序班、及六、七、八、品高丽通事、鸿胪寺所属之鸣赞、序班、钦天监所属之五官正、春、夏、秋、冬、中、等官正、及博士、司书、灵台郎、五官监候、挈壸正、司晨、太医院之院使、院判、及所属之御医、额外吏目、等官。向届京察。俱照旧例、填注守政才年四柱考语。查此等官员。与各部院衙门办理案件者不同。嗣后如奉祀等官。则但论其礼仪是否娴熟。行走是否敬谨。鸣赞等官。则但论其举止是否安详。音节是否宏畅。钦天监等官。则但论其数学是否精研。太医院等官。则但论其医理是否通晓。令各衙门堂官于京察时查核、填注切实考语。其守政才年等字。不必填入。武职内。绿营千总、向俱不入军政。惟巡捕营门千总、及卫所千总、随军政一体考核。查卫所千总、有钱粮之责。应仍听其考核。门千总、职司看守。祇应核其弓马是否娴熟。亦无庸填注守政才年等语。从之。　　

○予故銮仪卫使傅拉纳、半葬如例。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百五十


大清高宗法天隆运至诚先觉体元立极敷文奋武孝慈神圣纯皇帝实录卷之四百五十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十八年。癸酉。十一月。丁卯。上诣皇太后宫问安。　　

○谕军机大臣等、据班第奏、增城逆犯王亮臣等、家产估变银四千余两。为善后案内衙署兵房之用一摺。叛产入官。即以充善后公用。自应如此办理。但叛逆重罪。大抵皆无藉之徒。借此哄诱愚民。诓骗财物。或因饥寒切身。迫于万不得已。乃铤而走险。今逆犯等家田产。既有四千余金。以中人之产计之。尚可为温饱之家。何至相率作贼耶。此案办理固无可疑。而案犯挟仇诬扳。承审官以事关重大。不敢遽为昭雪。因而波及无辜。亦事之所有。惟在该督抚等详细体察耳。封疆大吏。除暴安良。是其专责。倘有叛案。断不可不办。朕非恶闻其事。特以案情既重。承办官员。尤宜加意详慎。若意在根求。而或不免于株累。则于整顿地方之道。失之远矣。近年江、广、闽、粤、皆有此等案件。阅班第摺。因念及此。可通行传谕各督抚知之。　　

○又谕、据黄廷桂奏、抵川督任后。检阅卷宗。尘案累累。殚力清厘。半载以来。先将旧日参案、全数办竣外。其命盗抢夺等事。一并饬催。已经咨题者。计二百二十余件。尚有乾隆十三年、至十七年、未结之案。八十余起。现在勒限严催题审等语。川省数年以来。案牍尘积。何至如此之多。若系前任怠玩。则策楞向来办事。尚属黾勉。并非懈惰之人。应不至此。黄廷桂久历封疆。亦非新履外任。夸诩见长者可比。其核数入奏。亦必不至捏辞取巧。著将此询问策楞、令其据实覆奏。寻奏、川省自瞻对、金川、用兵。吏治积疲。过刑名钱谷案件。每以军需紧要。咨部展限。臣于乾隆十四年、由军营回任。检查卷案。应咨题、及应覆部者、统计数千余件。其余积件更多。再湖广、江西、广东、等省入川民人。自两次用兵后。多失业流寓。因致命盗窃案。岁至数百余起。应入本年秋审者。多至二百余件。州县官复意存开脱。案多驳诘稽延。臣四年在川、竭力清厘。自乾隆八年、至十二年、积案已结。十三年以后。虽办有十之七八。实不能全无留滞。报闻。　　

○戊辰。上幸圆明园。　　

○己巳。喻、原任台湾镇总兵陈林每、著该部调取来京引见。　　

○闽浙总督喀尔吉善等奏、遵旨严讯台兵谋剌镇臣。缘兵马忠、胡胜喜、陈元、蔡士芳、因受责私恨。于聚饮时、各言被责情由。马忠倡议剌死总兵洩忿。又以胡胜喜、向有癫症。嘱令行剌。不成、可推作癫发。又有旗牌兵袁亮、管门兵周勇、与胡胜喜等聚谈。袁亮言该镇待兵刻薄。周勇言该镇乡亲到门直入。屡因拦阻被责。马忠即告以现谋行剌。嘱令帮同下手。嗣窥陈林每、在花厅演戏祀神。蔡士芳、遂领胡胜喜、进衙。马忠、陈元、密约侍立该镇身旁。潜扯衣袖。袁亮、周勇、将胡胜喜推入花厅。该镇见胡胜喜、持刀直上。用棹打倒。呼袁亮等拏住。发辕责革。查马忠等、均系辖下戍卒。总兵如果袒护酷虐。应赴各衙门告理。乃聚谋行剌。罪大恶极。请按律分别严办。得旨、马忠、胡胜喜、蔡士芳、陈元、著即处斩。袁亮、周勇、著监候。秋后处决。三法司知之。又谕军机大臣等、喀尔吉善等另摺奏、审明台兵行剌镇臣情由。请将陈林每革职一摺。看来此案、陈林每办理尚不致十分错谬。兵丁行剌镇将大员。凶恶已极。方马忠等、扯住陈林每衣袖。胡胜喜持刀直入。陈林每若稍声张。必致激成事端。反中凶兵之计。即袁亮等、拏住胡胜喜之后。若遽拏交有司。则其同谋情罪。未必悉行吐露。或致畏罪潜逃。又或倡谋激众。益滋蔓延。其仅指胡胜喜为疯兵。发辕责革。陈林每或另有深心。至其平日过于苛细严急。以致兵心各怀不必。伊系武夫。不知大体。是以有此。尚属常有之弊。未可因此黜退。益长刁风。现已降旨、令来京引见。俟引见后。朕当再行酌量。可传谕喀尔吉善等知之。　　

○庚午。上诣皇太后宫问安。　　

○还宫。　　

○贵州巡抚定长奏、武闱乡试。原以拔取本省武生。其兵丁、及外委千把、一体考试。原属广搜英俊之意。今岁贵州武乡试。马、步、守、兵入场者。臣密记于马兵内、取中三名。又有现任武职子弟、顶冒兵粮入场者。俱暗记不录。查营兵入场。例无马、步、守、之分。未免太滥。请嗣后将步、守、概停咨送。马兵内才技优娴。文义通晓者。由该营送考。至现任武职子弟、顶冒入场。本干功令。向例于中式后察出。止将保送各员议处。似未周备。请嗣后将保送各员、及现任武职、一并分别严加议处。督抚提镇、失察徇纵。分别议处。下军机大臣会同兵部议行。　　

○旌表守正捐躯之河南鹿邑县民耿山妻叶氏。　　

○辛未。上诣寿康宫、侍皇太后宴。　　

○谕军机大臣等、舒赫德等奏称、铜山漫口。软镶坚固。日进二埽。月余可以合龙先开引河二道。试加引放。日来分溜畅流。差人探视百余里、俱源源接续等语。看来挑河引溜。渐可奏功。但此时北岸大引河、尚未穿成。即行试放。得无过早。所有已成之引河。宽仅数丈。深仅数尺。水势微弱。不能冀其湍迅冲刷。使大溜全归中泓。不如于将近合龙时。再行开放。俾并力东注。庶可望掣溜归旧河耳。但此乃悬揣之词。舒赫德等、亲在工次。目睹情形。自必筹之已熟。可传谕伊等、令其悉心妥酌。据实奏闻。再两坝软镶各埽。虽皆坚固平稳。但至合龙之时。全河奔注。势甚湍急。径直镶埽。骤加防遏。恐难奏功。不如迂回之以杀其势。朕意若于合龙时、将东西埽工。左右交互。令口门溜势稍缓。然后南北斜对进埽合龙。如此办理。不过多下数埽。多迟数日。而堵御回溜。较之遏截奔流。实为省力。可将朕朱笔、一并寄发舒赫德等、令将是否可行。及现在是否即系如此办理。抑或别有成算。可克期迅速堵闭之处。即行奏覆。　　

○赏恤福建台湾运饷沉溺官、兵、如例。　　

○旌表守正捐躯之河南桐柏县民贺良甫妹贺氏。　　

○壬申。上御乾清门听政。　　

○军机大臣议覆、贵州巡抚定长覆奏、黔省不便会哨情形。查本年四月内、经调任湖广总督永常、以两湖地方辽阔。接壤江南、江西、河南、陕西、四川、贵州、广东、广西、八省。内多邃谷深林。崇山叠嶂。奸匪易匿。奏请就所辖地方。与邻省订期会哨。曾降旨传谕江南等省督抚商办。不能如此者、令其覆奏。今定长以该省与邻省联界之地。苗夷居住甚多。从前未加兵威。平日绝少出入。若与邻省会哨。恐苗人猜惧。致滋事端。但会哨一事。前旨原专指湖南北地界毗连之处。并非令各省概行会哨。若误会谕旨。每岁遣官兵深入苗寨会哨。必致惊骇滋事。再查乾隆十一年。据云南等五省督抚定议。将各处接壤要路。添设台汛。并每岁巡哨。已自严密。应请交与该抚定长、除与湖南靖州接界之开泰县等处。查明并无苗寨地方。仍遵前旨与楚省督抚、酌量办理。其余苗地。无庸分咨邻省会哨。四川等省。一体遵行。至所称道府将领等官、分别岁巡季巡事宜。应饬交各督抚按照该省情形妥办。从之。　　

○以吏部右侍郎裘曰修、充经筵讲官。　　

○以詹事府詹事奉宽、为内阁学士、兼礼部侍郎。　　

○旌表守正捐躯之浙江长兴县民杨某妻蒋氏。河南长葛县民鲍承恩妻张氏。　　

○癸酉。谕军机大臣等今据进呈福建武乡试题名录内。武举李邦石开弓二十二力。朕思历科武殿试举子开十数力之弓。尚多竭蹷从未有如此膂力者此或系缮写之讹亦或出于粉饰。可于喀尔吉善、陈宏谋、奏事之便。传谕询问。令其据实覆奏。如李邦石、果能开弓至二十二力。则其技勇必有可观。著即咨送来京。候朕亲试。寻奏武闱校士。弓力俱照例较准。李邦石、系将十力、十二力、两弓并开。虽觉勉强。合计实二十二力。但闽省风土潮湿。弓力虽准。究不能如北地强劲。现已调取来省。给咨送部。报闻。　　

○吏部议准、浙江巡抚雅尔哈善奏、归安县主簿、已奏准移驻菱湖镇。请建衙署。从之。　　

○甲戌。上以二十五日祀天斋戒豫行庆贺皇太后圣寿节。遣官祭太庙后殿。　　

○上诣寿康宫行礼。王大臣于慈宁门众官于午门、行礼。　　

○奉皇太后幸静怡轩、侍宴　　

○谕。前因堵筑铜山决口。需料孔殷。降旨令豫东二省购运协济。署山东巡抚杨应琚督率所属。迅速办齐。甚属奋勉可嘉。又因船只稀少。加意筹画。借用徐州回空停泊漕船。接运工次济用。亦甚得轻重缓急之宜。杨应琚现在将次服阕。著即实授山东巡抚。仍交部议叙。　　

○又谕、前因上江宿、灵、虹、泗、旴＜日台＞、等属。被水成灾。降旨将徐属之长淮、大河、二卫漕粮五万石。截留安省备赈。今据卫哲治奏、长淮、大河、等帮。本年均被水灾。现议缓徵。请即于凤、颍、泗、三属未被灾田。应徵米石。及安、庐、等属漕粮内、截留五万石。以抵苏省应派之数。至上江已截留五万石。则下江只应截留五十五万石等语。长淮、大河、二卫漕粮。既被水缓徵。著照所请。即于安、庐、凤、颍、泗、等属。应行起运漕粮内、截留五万石。以备安省赈恤之用。至下江著仍遵前旨、截留六十万石。不必因上江另经拨截。遽议扣除北运。今岁淮、扬、徐、海、各属。被灾甚重。灾黎嗷嗷待哺。朕心深切轸念。虽已多方筹济。但使有资民食。朕无所爱。该部遵谕速行。　　

○谕军机大臣等、定边左副将军成衮扎布等奏报、准噶尔杜尔伯特台吉车凌、车凌乌巴什等、率所部三千余户来降。暂驻于额克阿喇勒。遣使相闻。已将军营豫备各游牧之兵、调遣防范。朕观车凌等来降。似非叵测。何也。达瓦齐与讷默库济尔噶尔、构兵不已。俱令车凌等相助。两家胜败。既难豫定。即幸而所从者胜。亦仍受其约束。自不若归降大国。冀得安生。伊等既经来至边卡。将情事实告。应即令其入内休息。可速传谕成衮扎布、即遣军营明白历练大员、前往晓谕。告以尔等率众投诚。业经奏闻大皇帝。大皇帝念尔等俱准噶尔台吉大员。率领部众。谕诚向化。甚可嘉悯。今所驻额克阿喇勒。乃我边卡外地。倘有追兵至此。未便应援。或有所失。朕心深为不忍。即可移入卡内驻劄。今冬将军成衮扎布来京。伊等自必恳求赴京。瞻仰朕躬。即将车凌、车凌乌巴什、及其头目。酌带数人同来。从前准噶尔台吉阿喇布坦、丹济拉、等投诚。俱封以显爵。优加赏赉。其宰桑及部落人等、皆授官分产。至今安居乐业。伊等入见后。朕自格外加恩。此时先令成衮扎布、动用官项牛羊、赏给伊等、以为接济。其驻牧处所、另行酌定。至准噶尔素称狡诈。因宜派兵防范。但伊等天性好疑。亦不可启其猜嫌。倘车凌等、愿留卡外居住。我虽豫备。无庸宣露。若已入卡内。则更无可疑。不须过为防范。今特遣侍郎玉保驰驿前往。并加恩将朕所用元狐帽。赏给车凌、车凌乌巴什、各一顶。端罩各一件。成衮扎布、可即遵旨办理。　　
</div>
    <div class="pagination">
<a href="清实录乾隆朝实录_page618.html">上一页</a><span>...</span><a href="清实录乾隆朝实录_page614.html">614</a><a href="清实录乾隆朝实录_page615.html">615</a><a href="清实录乾隆朝实录_page616.html">616</a><a href="清实录乾隆朝实录_page617.html">617</a><a href="清实录乾隆朝实录_page618.html">618</a><span class="current-page">619</span><a href="清实录乾隆朝实录_page620.html">620</a><a href="清实录乾隆朝实录_page621.html">621</a><a href="清实录乾隆朝实录_page622.html">622</a><a href="清实录乾隆朝实录_page623.html">623</a><a href="清实录乾隆朝实录_page624.html">624</a><span>...</span><a href="清实录乾隆朝实录_page620.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
