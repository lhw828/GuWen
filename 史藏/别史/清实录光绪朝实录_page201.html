<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 201 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 201 页/共 1316 页</h1>
    <div class="content">　　

○丁丑。谕军机大臣等。詹事府右庶子张之洞奏。胪陈应防要地事宜开单呈览。所称江防应专派重臣督办。宜令彭玉麟亲驻吴淞江阴等处。及早筹备一条。自系为扼要设防起见。彭玉麟能否专驻各该处筹办。即著酌度具奏。其请禁上海卖煤与俄人一条。俄人近在上海购定煤至数千万斤之多。情殊叵测。著刘坤一、吴元炳、饬令该道设法牵制。毋得任其取求。所称俄人专恃日本为后路。宜速联络日本。所议商务。可允者早允。但得彼国两不相助。俄势自阻等语。著总理各国事务王大臣。暨李鸿章、刘坤一、酌度办理。其请饬讲习防海新论一条。著照所议。由总理各国事务衙门先将此书购备数十部。发交东三省将军等。并一面先行知沿海各督抚。于上海等处多为购买。分给诸将。细心讲求。务使外海内河情形。渐臻熟习。原单著摘钞给阅看。将此谕知总理各国事务衙门并由五百里。密谕李鸿章、刘坤一、彭玉麟、吴元炳、知之。洋务　　

○又谕。詹事府右庶子张之洞奏。条陈海防事宜一摺。据称营口地势平迤。船可泊岸。宜于陡地扼要驻守。并速调闽粤熟习水战之将。厚募习水勇士。即用沿海渔船。分泊浅处。敌船近岸。相机围攻。或深入焚毁其船。绝彼归路。旅顺各岛。尤宜豫为扼守。免被敌人据为窟穴。奉天等处。宜办团练。既足壮我声援。并可断其交通接济之路等语。著岐元酌度情形。妥密筹办。张之洞又称呼兰副都统依克唐阿、骁勇善战。现因丁忧在吉林原籍。请俟百日后饬赴营口带兵。著铭安察看其人才具。能否独当一面。据实具奏。前据铭安奏。甯古塔、三姓、东山、一带金匪。自擒斩孙百万等及查拏韩效忠后。近无著名头目。其聚夥偷穵金砂者。率系无业流民。抚之未必得力。逐之恐为敌诱。拟设法安置等语。兹据张之洞奏、既无剿捕禁绝。之方。不如化私为官。抚而用之。亦可藉以御侮。与该将军前奏大略相同。并著铭安、吴大澂、妥筹经理。以弭隐患。原单著摘钞给阅看。将此由五百里密谕岐元、铭安、并传谕吴大澂知之。寻铭安奏、遵旨察看依克唐阿。暨筹办安置金匪情形。得旨、前已有旨令依克唐阿召募猎夫人等。赴珲春驻扎。著铭安饬令该副都统迅速办理。毋庸前赴营口。至三姓一带穵金游民。应如何妥为安抚。以消隐患之处。著与吴大澂酌议章程具奏。洋务　　

○又谕。詹事府右庶子张之洞奏、条陈海防事宜一摺。俄国现有派兵来华之信。北洋地方紧要。亟宜选将调兵。严密布置。方免疏虞。提督刘铭传。素为淮军推服。现在如已病痊。该督当催令克期赴津。以备任使。福建建甯镇总兵张得胜。现在请假回籍。可否调令北来。并顺道募带楚军同行。以期厚集直隶正定镇总兵娄云庆、宣化镇总兵王可升、近在畿辅。应否先期檄令各带所部赴津听用。均著李鸿章酌度办理。天津沿海处所。倡办民团。亦可助官兵声势。前已谕李鸿章相度情形。应否派令曹克忠倡办天津团练。又东北一带海滨小口纷歧。以芦台为总汇。必须屯兵扼扎。或即令该提督募兵专屯该处。于人地尤熟悉相宜。至重兵应分数层扼扎。不宜全聚海口。该庶子请以大沽北塘为头敌。新城为二敌。紫竹林为三敌。三岔河北为四敌。择要筑垒。诸军半守老营。半赴前敌。营口海口难守。宜备陆战。大沽营口并备水师以为奇兵。扼守天津内河。较之海口尤易。所陈各节。均有可采。著该督悉心体察。妥为筹画。务臻周密。毋得稍涉大意。原单著摘钞给阅看。将此由五百里密谕知之。洋务　　

○又谕。前据周恒祺奏、筹办山东海防。烟台登州最称扼要。规画全局。水陆兼筹。拟添募勇丁分布。已令该抚认真操练。藉资守御矣。东省所辖洋面。岛口林立。烟台当北洋首冲。尤关紧要。本日据詹事府右庶子张之洞奏。恐洋人据此为窟穴。可以接济煤水。休息兵士宜急设法坚守。责成山东巡抚驻扎扼防。毋为敌人所得等语。著周恒祺酌度机宜。应否亲往扼扎。方免疏虞。即著悉心筹画具奏。将此由五百里密谕知之。寻奏、烟台海防。已檄曹州镇总兵王正起。将所统振字军。及游击张仕忠分统之营。在烟台后路。及福山黄县一带分布。并饬登州莱州各镇。添招勇队。以资捍卫。而壮声援。得旨、即著随时相机办理。并饬令各营。认真守防。毋稍疏虞。洋务　　

○又谕。詹事府右庶子张之洞奏、俄约中陆路通商一条。设万不肯改。惟有照左宗棠原议。招来华商。由汉口贩运至嘉峪关。俄商就关外市买。令江汉关监督于汉口广劝股分。创设运茶公司。起运之地。援洋商成例。但完正半税。即不再重徵。庶关外茶多价贱。俄商又省跋涉之劳。至松花江行船一条。咸丰八年。约中所指准中国俄国行船之松花江。系专就于二国闲一段江流而言。若松花江未与黑龙江会流以前。本系中国地方约中但言准俄国行船。不必又赘言准中国行船等语。筹虑尚属周详。著曾纪泽于议约时揆度情形。参酌办理。原片著钞给阅看。将此密谕知之。洋务　　

○又谕。詹事府右庶子张之洞奏称。革员陈国瑞猛勇无匹。屡立奇功。前布伦托海办事大臣李云麟。久历戎行。于边防军务阅历最久。恳请裁择录用各等语。陈国瑞、李云麟是否尚堪起用。若交该抚差遣。能否得力。著曾国荃酌度具奏。将此由五百里谕令知之。洋务　　

○又谕。詹事府右庶子张之洞奏。广东总兵邓安邦、谋勇兼优。拟请调赴天津。或水或陆。随宜任用。并令多带所部精锐数营同来等语。该员现在广东。能否饬调前来。著张树声、裕宽、酌度情形。迅速覆奏。将此由五百里各谕令知之。洋务　　

○又谕、曾国荃奏、敬陈筹办情形。指定防军的饷一摺。前调提督宋庆一军。分扎营口。月饷仍由河南供给。并给出境加饷。旋又调刘维桢、郭宝昌、两军北来。均交曾国荃节制调遣。军行粮随。饷项最关紧要。各该军月饷。著李瀚章、彭祖贤、裕禄、涂宗瀛、饬令藩司照章支应。并将军火器械子药行粮赏犒。按月接济。勿令缺乏。至刘连捷告假回籍。尚未赴晋。曾国荃拟将该军酌拟一千人驻晋。由葆亨节制调遣。此外三千五百人交刘鸿年管带赴防。并另募一千五百人编列三营。操练成军。带往防所。其立营口粮饷需等项。由山西支领。刘连捷一军所需饷银军火。一切指定山西拨解。均著照所议办理。曾国荃部署就绪。务即迅速来京。并催令各军暨刘连捷赶紧驰到。以重防务。山西供给该军饷银。刻不容缓。毋任有顾彼失此之虞。将此由五百里谕知曾国荃、李瀚章、彭祖贤、裕禄、涂宗瀛、并传谕葆亨知之。　　

○以记名总兵王东发为云南普洱镇总兵官。现月　　

○调山西太原镇总兵张树屏署大同镇总兵官。大同镇总兵马升署太原镇总兵官。现月　　

○戊寅。慈安端裕康庆昭和庄敬皇太后万寿圣节。遣官祭太庙后殿。　　

○上率王以下文武大臣。诣慈寍门行庆贺礼。众官于午门外行礼。　　

○奉。慈安端裕康庆昭和庄敬皇太后慈禧端佑康颐昭豫庄诚皇太后幸。阅是楼。侍午膳。　　

○安徽巡抚裕禄奏、遵旨饬令总兵郭宝昌带队迅速赴防。报闻。随手摺

包

　　

○己卯。署四川总督丁宝桢奏、峨边夷匪出巢抢掠。派勇剿捕。并饬查马边夷支有无句结。得旨。著即饬令派出之员。确切查明。并令马边厅转饬该管土司。一并确查认真究办。毋任稍涉蒙混。随手摺包　　

○以整理盐务解清部款。赏四川盐茶道崧蕃二品顶戴。随手摺包　　

○庚辰。谕内阁。前因时事艰难。迭经谕令军机大臣。随时匡弼。力戒因循。乃近来各该大臣等。办事迟延。实难辞咎。著交各该衙门议处。现月　　

○辛巳。中元节。上诣奉先殿寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。惠陵。　　

○遣官祭端慧皇太子园寝。　　

○谕内阁。岑毓英奏、请饬催各省欠饷一摺。据称该省协饷。自光绪六年正月起至六月底止。收过四川月饷五万六千两。又春季部拨京款银三万一千五百两。春季抵捐协饷银一万两。湖北月饷银一万两。湖南月饷银一万二千两。江苏旧欠的饷银五万两。又月饷银一万二千两。江西协饷银三万八千两。浙江协饷银四万两。广东月饷银一万六千两。山东暨九江关本年尚未报解。福建则从未解到。共收银二十七万五千五百两。而常年兵饷仍未解分厘。请旨饬催等语。黔省用度艰窘。协款既已减成。各该省所拨饷银。自当竭力解济。著刘坤一、李瀚章、何璟、张树声、吴元炳、李文敏、谭钟麟、勒方锜、周恒祺、彭祖贤、李明墀、裕宽、迅将所欠黔省减成月饷。并指拨的饷。一律补解清款。四川既可照数筹济。著丁宝桢迅速解交。以后各省仍按月如数解黔。其江西、浙江、四川、广西、两淮各省关。奉拨黔省常年兵饷。并著丁宝桢等赶紧补解。毋再延宕。将此由五百里各谕令知之。现月　　

○又谕、岑毓英奏、遵查知府据实覆陈等语。贵州安顺府知府汪炳璈著开缺送部引见。现月　　

○协修官黎湛枝恭纂　　

帮总纂官王同愈恭辑监修总裁世恭阅一签五月二十六日正总裁那恭阅六月十四日专司藳本陆恭覆阅壬子十月十九日　　

徐恭阅九月十一日　　

荣月日副总裁唐月日　　

宗室宝恭阅六月初六日

　　

郭恭阅七月初二日　　

熙月日初校修改下卷拾壹签尚其源恭校陈恭阅三签八月二十八日覆校修改下卷伍签刘翼经详校宗室麒月日总校修改下卷拾叁签商衍鎏总校蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之一百十六　　

光绪六年。庚辰。七月。壬午。谕军机大臣等、岐元奏、请调记名总兵聂桂林、邓启元、差委等语。奉省现在筹备边防。整顿营伍。需员孔亟。著李鸿章饬令聂桂林、邓启元、迅赴奉天。听候差委。将此谕令知之。洋务　　

○又谕。岐元奏、请调江南候补副将耿凤鸣差委等语。奉省现在筹备边防。整顿营伍需员孔亟。著刘坤一饬令耿凤鸣迅赴奉天听候差委。将此谕令知之。洋务　　

○又谕。岐元奏、请饬筹拨来福洋步枪三千杆。洋马枪一千杆。均带佩带全分。后膛快枪一千杆。带子一百万出。五百斤独门炮十尊。每炮带合膛炸炮子二百出。并带木信炮车等语。著神机营照数发给。洋务　　

○盛京将军岐元奏、毅军仍驻扎锦州。俟曾国荃到防后。酌度布置。又奏、遣撤古北口步队回直。并报闻。　　

○广州将军长善等奏、旗营请添练洋枪兵队。从之。随手摺包　　

○以通政使司副使怀塔布为太常寺卿。现月　　

○癸未。文宗显皇帝忌辰。上诣奉先殿寿皇殿行礼遣官祭定陵。内记　　

○谕内阁。前据岑毓英奏、贵州安义镇总兵周寿昌久未到任。当经谕令李鸿章查明该总兵能否赴任。即行具奏。兹据奏称周寿昌现在江南管带防营。一时乏人接替等语。周寿昌著准其暂缓赴任。所有安义镇总兵篆务。仍著岑毓英派员署理。现月　　

○吉林将军铭安等奏、在三姓地方起练马步各营。以固江防。得旨、即著铭安、吴大澂、将练军筹防事宜。妥速办理。以期有备无患。不得稍涉疏虞。　　

○直隶总督李鸿章奏、请饬前船政大臣光禄寺卿吴赞诚、在津筹办水师学堂练船事宜。从之。随手摺包　　

○江苏巡抚吴元炳奏、扬州风灾情形。得旨即著督饬地方官将被灾穷民。妥为抚恤。毋任失所。　　

○两广总督张树声等奏、部议筹备饷需各条。据实覆陈。下部知之。　　

○以倡捐谷石廒房。予江苏在籍县丞周彬奖叙如例。　　

○以藐视营规。革直隶副将左世柏职。　　

○以亏空正杂各款。革直隶任邱县知县郭会昌、候补知县曹壬泰、连有、候补同知耆龄、丁忧同知常升、降补知县刘荣职。并勒追。　　

</div>
    <div class="pagination">
<a href="清实录光绪朝实录_page200.html">上一页</a><span>...</span><a href="清实录光绪朝实录_page196.html">196</a><a href="清实录光绪朝实录_page197.html">197</a><a href="清实录光绪朝实录_page198.html">198</a><a href="清实录光绪朝实录_page199.html">199</a><a href="清实录光绪朝实录_page200.html">200</a><span class="current-page">201</span><a href="清实录光绪朝实录_page202.html">202</a><a href="清实录光绪朝实录_page203.html">203</a><a href="清实录光绪朝实录_page204.html">204</a><a href="清实录光绪朝实录_page205.html">205</a><a href="清实录光绪朝实录_page206.html">206</a><span>...</span><a href="清实录光绪朝实录_page202.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
