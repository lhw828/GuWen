<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 35 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 35 页/共 505 页
  </h1>
  <div class="content">
   ○又谕、有人奏、山西省近来多骑马贼。白昼抢夺。经事主控告。州县各官。相率讳盗。大吏置若罔闻等语。匪徒聚众抢夺。贻害闾阎。亟应严拏惩办。以靖地方。乃该地方官因循讳饰。苟安目前。以致盗风日炽。殊堪痛恨。著英桂严饬各该州县。将所属骑马贼匪密速查拏。五鹿山窝藏处所。并严饬该地方官悉数捦补。毋任漏网。其盗贼确数。及如何办理情形。并著据实具奏。将此谕令知之。寻奏、遵查蒲县五鹿山地方。并无窝藏匪类。现在编查保甲。以清盗源。报闻。　　

○又谕、有人奏、福建捐务积弊甚巨。局员章琮、先系瑞瑸幕友。嗣充捐输局委员。该省开防剿例。每银百两。须部饭等费实银三两。章琮私以官局票银。抵换现银。尽充私橐。庆端在藩司任内。徇私故纵。后复历次滥保。由盐大使洊升道员。该员丁忧回籍。又在绍兴府城设立福建捐局。包揽捐事。以多报少。侵吞不可数计。与经理官钱局之升任知府钟峻、同为闽人所切齿。该省办理军需报销。每银一千两。局员私扣核销费三十两。其抽厘局又复捏称杂费。辄增耗银二分。商贾病困。至海关洋药茶税。徵收不解。数多隐匿。凡由幕捐官。例应回避者。无不谋入捐局。朋比为奸。署浦城县知县曹学伟、系局员李鼐亲戚。以军务报销。蒙混抵完该县未解钱粮。候补同知胡斌由幕捐官。管洋税局。侵欺药税数万两。被控撤任。经督署幕友陈耀庭、为之请托消弭。候补知府刘翊宸揽权树党。性尤贪婪。保举皆出其手。捐项无不中饱各等语。捐输一项。为办理军务不得已之举。若如所奏局员营私肥己。上下相蒙。毫无顾忌。不特无裨军需。且恐民怨沸腾。激而生事。于闽省全局。所关非细。耆龄现令赴闽查办事件。徐宗干＜??闲＞擢福建巡抚。著于行抵该省时。按照所参各节。认真详查。一经讯有端倪。即行严参惩办。其侵蚀各员。并著勒令照数赔补。按律治罪。毋稍徇隐。原片著钞给阅看。将此由四百里谕令知之。　　

○又谕、郑元善奏、大股亳捻西窜杞境。经僧格林沁督军追剿获胜。现在亲率省防马步兵勇。扼扎陈留。相机进剿一摺。僧格林沁驻军单县。此时闻由豫境归德一带。进剿亳捻。是否系该大臣前敌之军。抑系亲督大军前往。毛昶熙之兵。驻扎归德。该捻由亳东窜至甯陵等县。何以先事毫无豫备。临时始行调队迎剿。现在僧格林沁之兵。已至杞县攻贼之后。而归德陈州。又有毛昶熙胜保之兵。郑元善复在陈留堵截。该匪攻扑村墟。想系因官兵三面紧迫之故。现在如能剿洗净尽。固可一劳永逸。傥兜围不密。铤而走险。恐其由考城一带。乘虚北窜。僧格林沁是否尚在曹单。该处有无大队可以堵截。郑元善驻兵陈留。其通许一带。有无防守。能否遏截西窜。均著面面筹到。并著激励兵勇。冲开贼垒。与僧格林沁马队会合。僧格林沁所派之兵。现已接仗获胜。著即飞饬乘胜进攻。毋稍松懈。毛昶熙驻守杞城。仍应选派劲旅出城。会合夹击。一面饬令归德军营。严密防剿。并著胜保由陈州调拨得力兵勇。遏贼南窜之路。贼势西面吃重。省城防务。著郑元善妥筹兼顾。毋稍疏懈。将此由六百里各谕令知之。　　

○又谕、毛鸿宾奏、追剿石逆获胜。并克复来凤县城各摺片。石逆久蓄狡谋。垂涎川省。既不得逞于湘鄂之交。势必由黔江酉秀一带西窜。前经寄谕骆秉章、即饬川东镇道督率兵勇。会合田兴恕所派之朱淩汉一军。并力堵击。如川省因剿办青神及蓝訾二逆余匪。兵力不敷周转。即咨商田兴恕添派兵勇。以资兜剿。此时正中机宜。著骆秉章。田兴恕。仍遵前旨。并力以图。务使该逆不得阑入蜀疆。致滋延蔓。朱淩汉之军。前据田兴恕奏饬往思渠龚滩等处。是否川黔要隘。为贼势所必趋。著即妥为调度。毋致与贼相左。骆秉章曾否调派川省官军。先期备豫。并著将布置各情。迅速驰奏。毛鸿宾所派入川堵剿各军。仍著督饬赶紧进发。该逆积年巨憝。刻下势当穷蹙。首当绝其入川之路。合三省兵力。聚而歼旃。不可稍失事机也。将此由六百里各谕令知之。　　

○以户部右侍郎董恂兼署兵部左侍郎。光禄寺卿潘祖荫兼署都察院左副都御史。大理寺少卿曹毓瑛兼署宗人府府丞。　　

○改派内阁学士桑春荣知贡举。　　

○予湖北来凤阵亡巡检秦熙邺、千总黄洪达等、祭葬世职加等。　　

○己未。遣官祭昭忠祠。　　

○谕内阁、前因曾国藩奏参前任安徽巡抚翁同书弃城逃遁等情。降旨将翁同书革职拏问。交王大臣九卿会同刑部、秉公定拟罪名具奏。兹据王大臣定拟罪名。并钞录翁同书亲供。一并呈览。翁同书当定远失守时。虽督兵在城外剿贼。惟身任封圻。不能激励兵勇。固守城池。以致被贼攻陷。已属咎无可辞。前经部议革职。蒙皇考文宗显皇帝加恩。改为革职留任。宜如何感激图报。乃退守寿州以后。办理多未妥协。致有绅练仇杀之事。该革员虽已交卸抚篆。惟系奉有谕旨。留守寿州。又不能严密守御。力保危城。迨寿州城池被陷后。奏报情形。前后复自相矛盾。实属贻误地方。厥罪甚重。翁同书著即照王大臣等所议斩监候秋后处决。　　

○引见各衙门保送京察一等人员。得旨、此次京察一等钤出人员。著各该堂官再行出具切实考语。交吏部带领引见。钤出之满洲蒙古中书笔帖式等官。著归入理事同知通判内。遇有缺出。与旧记名人员。一体带领引见。汉军汉人。著交部以抚民同知通判等官分别选用。太常寺寺丞兼赞礼郎富勒洪阿、光禄寺署正福山、侍卫处主事富成、颜料库大使庆隆、宗人府委署主事宗室载英、宝泉局大使伊拉齐、宝源局大使文祺、通政使司经历文麟、太常寺读祝官春祥、赞礼郎庆升、德克继、读祝官庆福、国子监监丞海润、助教杨济、鸿胪寺鸣赞觉罗宽裕、銮仪卫鸣赞鞭官海寿、钦天监主簿杜春融、俱著交部照例以应升之缺升用。所有内阁侍读珠尔松阿等二百五十员。俱著准其一等加一级。　　

○以大理寺卿崇厚为内阁学士兼礼部侍郎衔。大理寺少卿阿克敦布为大理寺卿。候补通政使司通政使奎章为通政使。詹事府少詹事桂丰为詹事。　　

○庚申。孝淑睿皇后忌辰。遣官祭昌陵。　　

○谕内阁、前因全庆承审已革大学士柏葰科场一案。不能悉心核议。辄附和载垣等妄拟罪名。联衔入奏。降旨将该尚书交都察院议处。兹据都察院奏称、例载审断失入。若错拟已决者。承审官革职。又徇隐例降二级调用各等语。此案虽由载垣等擅作威福。深刻定罪。非全庆一人之意。惟以承审大员。定案时不能悉心核议。辄行附和成谳。若仅照徇隐例降二级调用。实属轻纵。全庆著加恩免其革职。照议降四级调用。以示薄惩。　　

○又谕、全庆现在因案降调。所有前派承修定陵工程。仍著敬谨办理。常川住工。　　

○又谕、步军统领衙门奏、酌拟下夜缉盗章程各摺片。京师为辇毂重地。近时抢劫盗案。层见叠出。捕务实属废弛。兹据瑞常等酌拟下夜章程。并请严定缉捕处分。著即照议办理。所有该衙门旧有及新挑技勇兵。著准其暂停派往堆拨。责令管理四场章京等管带。于皇城内外八旗地面。轮班下夜。认真巡缉。遇有明火聚众抢劫盗匪。务即拏获。不准疏脱。傥敢拒捕。准其格杀勿论。如查有居民铺户。聚集多人。吸烟聚赌。及三五成群。夜游街巷者。立即拏获究办。并责成两翼翼尉督饬与各旗固山达步军校所带下夜步甲。一体巡逻。仍查照向章。申明夜禁。以符定制。该兵丁等果能实力巡查。捕获盗犯。除官给重赏外。准其将尤为出力者。格外超拔。该管带章京等。准其于定案时。立即酌量保奏。傥有怠惰疏防等弊。即著将下夜巡缉之章京及该地面官等从严参办。其外城以及各城门关厢集镇。并著责成巡捕五营将弁。督率兵丁。按照现拟章程。酌量分起。各按所管地面。会同本汛团防。访查缉捕。不准疏懈。其一切赏罚。均著照皇城内外八旗地面一律办理。至两翼翼尉及巡捕营将弁等。傥敢狃于积习。不知振作。于现拟章程。阳奉阴违。意存掣肘。一经查出。即著步军统领等从严参革。其各官□□听办事人等。如查有把持地面。徇情受贿。容留盗匪。暗通信息。藉端讹诈等弊。刻即解交刑部治罪。若系该翼尉等自行查出者。免其参处。别经发觉者。即将该翼尉等随案解任。一并交刑部严行究办。　　

○谕议政王军机大臣等、胜保奏、分路剿贼获胜。并粤捻各逆分犯豫疆各摺片。亳州捻逆。纠合匪众。直奔陈州。经官军击退后。另股又窜至冯塘新站等处。新蔡亦复被围。雎杞捻众。经僧格林沁剿败后。回犯陈州。该郡三面逆氛环偪。其军情紧迫。自系实在情形。惟毛昶熙带兵扼扎归德。曾有亳捻巨患臣自当之之奏。何以此次捻众西窜。未见该学士派兵堵遏。即使毛昶熙阻隔在杞。营中将弁。竟不救援。缓急更何足恃。该学士敢为大言。临事毫无实际。已可概见。现在业已回营。即著派兵痛剿。傥仍不能得力。必将毛昶熙治罪。胜保驻扎陈州。原为居中调度。前奏省城有警。分兵兼顾。现在何以不能分剿西窜捻逆。亦未将项城新蔡一带匪众。实力扫荡。僧格林沁赴豫之师。未必能厚。尚能剿败西窜大股捻逆。可见实心办事。自必立收成效也。该亲王扼扎郓单。南援清淮。兼顾豫省。兵力亦以分而见单。胜保请俟僧格林沁击退杞县股匪后。即驻扎归德睢杞之闲。为会捣蒙亳之计。如郓单尚须兼顾。即选马队一二千扼扎鹿太。为胜保后路策应。是否可行。著僧格林沁酌量办理。胜保务当就现有兵力。妥为筹剿。不得以兵单饷绌。藉词诿过。颍郡被围已久。李续宜前调赴援之成大吉一军。现在行抵何处。即著催令前进。西安马队到豫。暂留胜保军营。惟豫省饷项是否足敷支应。著郑元善酌量具奏。汴城兵力甚单。现在虽无可虞。郑元善仍著妥为兼顾。毋稍疏忽。前有寄胜保抚安苗沛霖谕旨一道。于现在办法。已不相符。著即缴回。将此由六百里各谕令知之。　　

○又谕、据胜保奏、上年彰卫两府被贼蹂躏。独怀庆一府得以保全。实由联捷一军堵御之力。现在河朔士民纷纷呈请奏留联捷仍办防河等语。联捷防河本不得力。遇有警报。辄遁回怀庆。以避贼锋。僧格林沁驻军东省。想已早有所闻。此次胜保钞录绅民所递呈词。有无虚饰。所称豫境所辖黄河上下游。亘延数百里。虚无一兵。省防及卫怀之团。均难移拨抵御各情。是否确实。均著僧格林沁酌度情形。切实覆奏。原片著钞给阅看。将此由六百里谕令知之。　　

○又谕、联捷防河未能得力。其畏贼糜饷各节。已叠次有人参奏。当降旨将联捷撤回。兹据胜保奏请将联捷专留豫省防河。究竟联捷办理防务。是否得力。留于豫省。有无实济。著郑元善、毛昶熙、确切查明。据实覆奏。如果联捷在河北实能保障地方。该抚等必得其详。但不准以保留该员在豫。为地方诿卸防河地步。将来联捷如有名无实。不能堵剿贼匪。仍惟各该疆吏是问。又据胜保奏军饷缺乏。随带军火亦虞短绌。著郑元善将应拨胜保军营月饷军火。迅速筹解毋稍迟误。将此由六百里谕令知之。　　

○又谕、据胜保奏、请饬直隶山西陕西迅解协饷等语。现在皖豫军情万紧。胜保一军。亟须赴援颍郡。若令停兵待饷。必致贻误大局。所关非细。著文煜、英桂、瑛棨、督饬各该藩司。将应行协济该大臣月饷。迅速源源拨解。毋稍延缓。将此由五百里各谕令知之。　　

○以扎萨克图汗副将军车林敦多布为乌里雅苏台参赞大臣。　　

○辛酉。谕内阁、宗人府奏、已革亲王收存之镶蓝旗纛。应行呈缴。请旨遵行一摺。惠亲王系镶蓝旗旗分之亲王。所有已革郑亲王端华应行呈缴之护军营旗纛。事关兵制。即著交惠亲王执掌。以昭慎重。　　

○又谕、沈兆霖奏、查明撒匪滋事。大员不实力剿办。捏称悔罪投诚。致该匪仍肆侵掠。并查明乐斌被参各款。定拟罪名各一摺。西甯办事大臣多慧、解任甘肃提督成瑞、力主抚议。纵匪殃民。多慧尤属始终回护。均著即行革职。交刑部分别定拟罪名具奏。署西甯道候补道和祥、轻撤团勇。致百姓受害甚惨。署西甯府知府朱百川、即补参将赵秉鉴、署巴燕戎格游击杨玉芳、通判郑声文、阿附上官。怂恿迁就。且于劄传首逆。抗玩不遵。实属咎无可辞。均著即行革职。解任陕甘总督乐斌、于成瑞多慧捏报战功。不能确查。迨多慧具摺虚冒战功。滥保请奖。辄随同列衔入奏。其为甘受匪人蒙蔽。有心庇护。显而易见。其被参纳贿营私各款。虽查无实据。惟失察使妾与属员之妻往来。复以候选知县为幕友。屡为保奏。并于家人等盘踞把持。不能觉察。以致声名狼藉。实属昏庸乖谬。有心欺饰。据沈兆霖奏请将该督革职。不足蔽辜。乐斌著即行革职。并发往新疆效力赎罪。其先后调兵动用库款银两宝钞捐款钱文。均属虚糜帑项。即著乐斌、多慧、成瑞、和祥、分成赔缴。候补知府章桂文、以同知历署兰州府知府。兼护首道。虽查无营谋贿求情事。惟其妻往来督署。毫无觉察。实属不知检束。捐纳知县同知衔彭雨亭即彭沛霖。虽无招摇撞骗确据。惟以候选知县盘踞督署。复违例乘坐四轿。擅用站车。均属有干例禁。章桂文、彭雨、亭即彭沛霖、均著照拟即行革职。章桂文仍从重发往新疆效力赎罪。彭雨亭即彭沛霖、仍从重发往黑龙江充当苦差。家丁陈四即陈菊庄、苛索滋扰。不安本分。书吏佘奎即佘魁。先以犯案拟徒。复因乐斌使妾身故。送给烧纸。并不索租屋停灵价值。实属意图结交官府。不知悛改。仅予枷杖。均不足以蔽辜。陈四即陈菊庄、佘奎即佘魁、均著从重发往黑龙江充当苦差。　　

○又谕、前因云贵总督吴振棫奏。请将报捐减成章程。委员在四川泸州铸局劝捐。当经奉旨允准。兹据骆秉章奏。滇省委员。源源赴川。并不遵照该督前奏专在泸州设局。竟于各郡县纷纷劝捐。并擅减定章。与川省现议捐例悬殊等语。各省设局劝捐。原以接济军饷。该委员等四出招揽。并擅减定章。与川省捐局。事涉两歧。以致捐生各怀观望。于滇省经费。未见有裨。而于川中军饷诸多窒碍。著潘铎等即将前后派赴四川委员。择其实心任事者。酌留一二员。专在泸州。比照川省现定章程。妥为劝捐。其余委员一概撤回。以免纷挠而节糜费。　　

○谕议政王军机大臣等、撒匪于上年官兵撤回后势甚鸱张。亟应痛加惩创。俾知畏惧。沈兆霖前奏调派官番各兵。分道围剿。俟剿洗一二回庄。匪众瓦解。然后责令捦献首恶等语。所筹甚是。现在调集弁兵。是否业经进剿。马尕三曾否到案。如该匪经官军痛剿。果能震慑兵威。畏罪投诚。即当迎机转圜。妥筹收抚。孔广顺带兵素称得力。本日已降旨令其署理甘肃提督。应如何商令带兵进剿之处。著沈兆霖相机办理。将此由四百里谕令知之。　　

○又谕、瑛棨、张芾奏、川匪回窜。距陕稍远。拟将所派官兵。暂行停止等语。川匪谢寡妇等、由乔庄回窜木水坝地方。距陕较远。蓝逆前有窜陕之信。现在此股贼匪。业经团练击退。边境已臻安静。所调官兵。著准其暂行停止。以节糜费。惟该匪出没靡常。若在川境被剿穷蹙。势将复窜陕疆。著托明阿、瑛棨、严饬所属地方文武各员。在于通省隘口。巡防侦探。如遇匪踪阑入。即行设法兜拏。以重边圉。河南前调马队五百名。因郑元善奏、咨商僧格林沁军营分拨。当经谕令托明阿饬即折回。昨据胜保奏粤捻各匪。麕集豫省。恐乘虚渡河北犯。请将此起马队无庸撤回等语。著该将军即饬原带之协领图克唐阿、将此项马队五百名仍行管带。取道孟津。前赴怀卫一带。择要驻扎。听候胜保调遣。将此由五百里谕令知之。　　

○引见京察年至六十五□山戊不□以上人员。得旨、户部郎中福禄、文通、刑部笔帖式德恒、鸿胪寺主簿沈光照、均著以原品休致。兵部郎中宗室奕芬、引见不到。显系有心规避。著一并以原品休致。余著照旧供职。　　

○调户部尚书瑞常为吏部尚书。以户部左侍郎宝鋆为尚书。　　

○以工部尚书倭仁充翰林院掌院学士。　　

○以都察院左都御史文祥管国子监事。　　

○调镶红旗蒙古都统恭亲王为正红旗满洲都统。以已革镶蓝旗满洲都统景寿为镶红旗蒙古都统。　　

○调正红旗满洲都统仁寿为镶红旗满洲都统。　　

○调兵部右侍郎皂保为户部左侍郎。管三库事。理藩院右侍郎察杭阿为兵部右侍郎。以正红旗汉军副都统增庆为理藩院右侍郎。　　

○以已革甘肃提督孔广顺署甘肃提督。　　

○命成都将军崇实无庸前往甘肃查办事件。　　

○以四川绵州剿匪获胜。并肃清川北出力。赏都司戴定邦等花翎。知县沈芝林等蓝翎。余加衔升叙有差。　　

○壬戌。上诣观德殿几筵前供奠。　　

○谕内阁、祁寯藻奏、自陈衰病。恳解部务一摺。祁寯藻著仍以大学士衔补授礼部尚书。遇有引见人员。加恩免其带领。其该部一切应行豫备典礼。及应派差使。均著免其开列衔名。以示体恤。　　

○又谕、前因乐斌奏保剿办撒匪出力人员。请将甘肃署碾伯县知县申典常赏加盐运使衔。当因所请过优。交沈兆霖酌核另行请奖。嗣经沈兆霖奏、该署县劝谕民团。不辞劳瘁。已降旨改为交部议叙。兹据乐斌奏称、撒匪复行滋扰。派令该署县会同营员堵御。仍藉词催饷请兵。自行赴省。实属恇懦取巧。请撤任摘去翎顶等语。申典常办团剿贼。是否得力。乐斌所奏该员自行赴省。是否确系催饷请兵。抑系取巧规避。仍著沈兆霖查明具奏。　　

○又谕、毓科奏、道员延不到任。请旨严催等语。江西广饶九南道廷曙、自上年五月间简放后。迄今半载有余。尚未到省。殊属延玩。著吏部严催该员迅速前赴江西。傥再迟逾。即著照例参处。各省实缺人员到任日期。历经吏部奏定章程。立以程限。现在各该员等仍未能按限赴任。实属不成事体。著吏部申明成例。随时详查。如有仍前玩泄。日久不报到省者。即著指名严参。以重职守。　　

○又谕、毓科奏、请将疏失饷银之委员革职。勒令赔缴一摺。江西补用主簿王朝采、管解牙厘税银一万八千八百两。赴曾国藩军营。该员于领解后。违例由水路行走。并未知照沿途接护。以致行至临江口地方。遇贼拦抢。所解饷银。全数被劫。实非寻常疏忽可比。王朝采著即革职。勒令将劫失银两。照数赔偿完缴。以示惩儆。并著李桓将失事地方文武员弁。及护解不力之炮船弁勇。分别查明参办。　　

○谕议政王军机大臣等、李世忠奏、浦六既复。请饬拨兵进驻。并该提督军营勇多饷绌。恳饬筹拨接济。及请调炮船以通粮道各摺片。李世忠一军。连复江浦浦口两城。该处为江北门户。与金陵一江之隔。距九洑洲不过数里。据该提督奏称、察看形势。统计各处防军。总得万二千人之数。及调炮船数十只。扼扎江边。以通粮道。九洑洲四面临江。非水师不能进攻。请由江北调派红单战船二十只。及小炮船数十只。驶赴浦口。以资调遣。现在江浦乌江桥林被贼围攻。军士日夜鏖战。粮食军火均乏。其势甚危。请饬迅即调派等语。所奏筹画各情。尚属详明。李世忠之军。分守各城。兼筹进剿。不敷周转。若再增兵。又恐饷需难以为继。天六本系江北切要地方。仍著都兴阿拨兵驻守。以便李世忠所部。移扎江浦浦口两城。以资周转。天六屏蔽淮扬。而江浦与金陵。滨江对峙。为形势所必争。该将军提督等务当竭力和衷。以期共济。毋得稍存成见。致误事机。扬州防务稍松。江北兵力。自应足资调拨。都兴阿务即选派得力将领。与李世忠商同设法守御。并著与吴棠会同酌量。于黄彬、黄开榜等、所带兵船。迅即分拨浦口。以通粮道而资堵剿。江面贼氛中阻。必须上下游师船合力扫荡。著曾国藩迅筹水军进剿之策。彭玉麟之军。能否即行驶下。杨载福假期早满。自应迅速回营。与彭玉麟前后互为策应。李世忠与楚师无为漕镇大队。仅隔和含。并著曾国藩水陆通筹。设法联络。以为扫穴犁庭之计。至李世忠部下人数众多。前经谕令吴棠、袁甲三等力筹接济。兹据该提督奏现在天六等城所收降众。又增七千余人。所费愈益不支。仍著吴棠督饬乔松年等实力速筹。每月协拨李世忠军饷银。若干万两。以资接济。李世忠所筹。既自称俱有把握。谅非徒托空言。仍著与袁甲三会商。于战守一切务臻妥善。其军情奏报等件。仍应禀商袁甲三联衔入告。以一事权。将此由六百里各谕令知之。　　

○又谕、据谭廷襄奏、赴豫陈众张玉怀等折入朝城。经明庆等押令过河。渡河南行后。旋复折回。于本月初二三等日。以凑集盘费为词。逐渐北趋冠县等语。直东降众。本不足恃。叠谕胜保妥为防范。嗣经该大臣调赴皖豫。即有变计思归之奏。昨又奏称沿途会团截杀。所余无几。何以尚有张玉怀等仍赴冠县。此事关系直东防务。岂可饰词具奏。该降众。等本应骈首。免其一死。给以口粮。令其随征自效。已属法外之仁。现在仍复折回。谅因河套中尚未肃清。意图句结滋扰。即使勉强押令南行。非独不能得其死力。更恐缓急之际。变生肘腋。莫若乘此尚未显然背叛之时。四面截杀。免贻后患。即著僧格林沁、谭廷襄、遮克敦布等、不动声色。斟酌办理。明庆所带马队五百名。虽因陈州吃紧调回。第此事胜保办理不善。咎无可辞。岂可因已离直东。即不思力图补救。仍著胜保饬令该副都统驻扎冠县。与王榕吉等妥商筹办。务期将此股降众办理妥协。再行南下。谭廷襄另片奏、兰山等处剿匪情形等语。东省西路。虽有僧格林沁大兵驻扎。而东南尚形空虚。德楞额一军。如可折回。即令扼扎峄县。幅匪窜及莒州。该处为入青莱之路。尤应严为堵御。即著谭廷襄饬沂州青莱等属文武绅团。并咨青州副都统。一体协同堵剿。毋任蔓延。将此由六百里各谕令知之。　　

○以故赛因诺颜头等台吉格济巴勒子扎木萨林扎布袭职。　　

○以镶白旗满洲副都统载岱兼右翼前锋统领。　　

○调镶黄旗汉军副都统载龄为正红旗满洲副都统。以礼部右侍郎存诚兼镶黄旗汉军副都统。　　

○赏候补四品京堂毓科副都统衔。为西甯办事大臣。　　

○以江西安义县城被匪窜陷。旋即克复。革知县钟泰、把总程廷发职。免其查办。　　

○予江西樟树镇阵亡把总陈盛起、外委李启泰、祭葬世职加等。　　

○癸亥。谕内阁、朕奉母后皇太后圣母皇太后懿旨。前因从征将士兵勇历次阵亡者。其子孙甚可悯念。谕令各原籍地方妥为抚恤。因思军兴以来。封疆将帅之臣。或懋著勋劳。运筹规画。或转战数省。保障名城。虽尽瘁捐躯。所遇不同。要皆誓志灭贼。终始不渝。前已叠经赠官荫袭。赐谥建祠。饰终之典。备极优隆。缅维先帝在日。论及诸臣精忠壮节。时时挥泪。今新政颁行。事事仰体先帝之心。诸臣以死勤事。九原不作。遗徽犹在。能勿怆怀。因谕议政王军机大臣、查明诸臣死事情形。择其战功卓著。忠绩懋昭。足以表式人伦者。开单呈览。兹据查开进呈。详加披览。实皆勋绩卓然。为我国家忠良死节之臣。允宜再沛恩施。以示轸念。江甯将军祥厚、西安将军扎拉芬、湖广总督吴文镕、江苏巡抚吉尔杭阿、浙江提督邓绍良、直隶提督史荣椿、乐善、江南提督张国梁、浙江布政使李续宾、江西按察使周玉衡、镶白旗满洲副都统达洪阿、京口副都统绷阔、副都统佟鉴、伊兴额、肃州镇总兵双来、通永镇总兵虎坤元、戴文英、南阳镇总兵邱联恩、徐州镇总兵滕家胜、甯绍台道罗泽南、署庐凤道金光筯、候补道温绍原、延建邵道赵印川、记名道萧翰庆、黄淳熙、候补道刘存厚、知府谢子澄、均著各赐祭一坛。安徽巡抚江忠源、道员江忠济、提督周天受、周天培、总兵长瑞、长寿、均系兄弟殁于行阵。长瑞长寿之父塔思哈。道光年间亦在喀什噶尔打仗阵亡。湖北按察使李卿谷、安徽布政使李孟群、父子殉节。九江镇总兵马济美、三世殉难。念其忠烈萃于一门。尤堪悯恻。湖北巡抚胡林翼、湖北提督向荣、湖南提督塔齐布、记名按察使萧启江、记名道王錱、未收全功。遽就溘逝。迹其功勋卓越。名播寰区。至今江鄂士民。犹能称颂。殁于王事。悯念良深。并著各赐祭一坛。以上赐祭各员。著该旗都统、原籍督抚、派委参佐道府大员。前往各该员家祠赐祭。其有未经予谥者。著礼部查明。加恩予谥。以光泉壤。前任内务府大臣文丰、从容赴难。不愧完人。并著赐祭一坛。加恩予谥。此外大小员弁绅团兵勇人等、为国捐躯。虽经随时议恤。恐湮没者尚多。殊无以慰忠魂而作士气。著各路统兵大臣、地方大吏、访查具奏。毋稍遗漏。以备交功臣馆纂入列传。用副笃念忠节至意。　　

○谕议政王军机大臣等、前因郑元善奏、亳捻西窜杞县。经僧格林沁督军追剿获胜。本日复据胜保驰奏、探报北路巨捻三四万人。围攻杞县。经僧格林沁、毛昶熙、派队出剿。屡战未退等语。僧格林沁军报未至。已浃两旬。殊深悬系之怀。节据郑元善胜保所奏。是该大臣已身入杞县。与毛昶熙同在围中。尤深廑念。单县距杞不远。大营兵勇。为数尚多。务即拨调赴援。如能迅解城围。与豫营兵勇。会合痛剿。固属不可失之机。万一贼围已合。其势狓猖。即当与毛昶熙分筹战守。毛昶熙激励民团。督饬该县文武。将守御事宜力筹稳固。僧格林沁飞调劲军。能即力战冲围突出。不惟大军驻单。得所主张。亦可与郑元善陈留等处官军。声气相通。设法调度。断不可专一困守危城。为贼牵掣。郑元善进驻陈留。务与僧格林沁、毛昶熙、设法会合。内外夹攻。以解城围。余际昌之军已到。应即先其所急。飞调赴杞援应。谭廷襄昨奏亦称僧格林沁移军追贼。已至杞县。著即飞探。如杞县之围势难冲突。即著该抚会商国瑞等、赶紧调拨策应。毋稍延误。至曹单之防。亦须兼筹。不可留兵太少。顾此失彼。将此由六百里加紧各谕令知之。
  </div>
  <div class="pagination">
   <a href="清实录同治朝实录_page34.html">
    上一页
   </a>
   <span>
    ...
   </span>
   <a href="清实录同治朝实录_page30.html">
    30
   </a>
   <a href="清实录同治朝实录_page31.html">
    31
   </a>
   <a href="清实录同治朝实录_page32.html">
    32
   </a>
   <a href="清实录同治朝实录_page33.html">
    33
   </a>
   <a href="清实录同治朝实录_page34.html">
    34
   </a>
   <span class="current-page">
    35
   </span>
   <a href="清实录同治朝实录_page36.html">
    36
   </a>
   <a href="清实录同治朝实录_page37.html">
    37
   </a>
   <a href="清实录同治朝实录_page38.html">
    38
   </a>
   <a href="清实录同治朝实录_page39.html">
    39
   </a>
   <a href="清实录同治朝实录_page40.html">
    40
   </a>
   <span>
    ...
   </span>
   <a href="清实录同治朝实录_page36.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
