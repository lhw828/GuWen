<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 412 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 412 页/共 848 页</h1>
    <div class="content">
○又谕、有人陈奏、福建全赖台湾米石。从前筹议兵米十余万石之外。听商人运米进口。内地每米一石。制钱不过二千上下。近来兵米多改折价。进口之米已少。商人运米到口。弁兵等以稽查私货为名。百般横索。其不遂意者。指为挂欠船税。登记簿内。下次进口。按年苛算。历年商人欠税者。多视为畏途。片帆不至。民间米价。每石制钱六七千文不等。该抚不能查察海口。遇有歉收。向浙江江西等省采买。舟车运载。费用浩繁。况江浙连年大水。米价昂贵。一经采买。其昂愈甚。又台湾之商。既困于闽中海口。势必远载谋利。其运至浙江乍浦江苏上海者。尚可宽裕民食。或接济重洋。勾通盗贼。为害不可胜言等语。台米为福建民食所需。况荒歉之区。米船到关。例得免税。该地方官何得任听胥吏横索。致令商贩不前。近年兵米何以多改折价。以致进口米少。如果属实。不可不严行饬禁。至江浙亦系连年荒歉。一经采买。其困更甚。自系实在情形。著程祖洛、魏元烺、会同悉心妥议。出示晓谕。广为招徕。台商运米到口。可否免其船税。照验放行。并严禁弁兵索诈诸弊。傥查有接济盗贼情事。即严行惩办。毋稍宽纵。将此谕令知之。寻奏、米船进口。例不徵税。商贩皆知。近年进口米少。实因台湾生齿日繁。粮价较昂。又上年匪徒滋事。商船多雇载兵饷。米贩益稀。是以请赴浙江江西买米。以备协济。嗣米船陆续进口。业经奏明停减。至闽省数十年来米价。贱至二千余文。贵至四千余文。亦无贵至六七千之事。此后仍当遵旨出示晓谕。广为招徕。并严禁各口岸兵胥。毋许稍有留难。一面分饬上游各府。劝谕藏谷之家。源源运粜。俾商情踊跃。民食充裕。报闻。　　

○以甘肃镇海协副将清安、为山西大同镇总兵官。　　

○旌表守正被戕四川高县民郑维纲妻孙氏。　　

○戊辰。谕内阁、敬敏等奏、请将此次考验之八旗宗室章京。及世袭官员。拟定等第。照例分别办理一摺。著照所请、所有列为三等之骑都尉永奎、著罚俸一年。交该旗严加训练。连病三次之镶红旗汉军恩骑尉朱田廷、正蓝旗满洲恩骑尉福明、著即勒令休致。迟误二次之正红旗头等奉国将军春惠、连病二次之正黄旗奉恩将军秀良、镶黄旗蒙古云骑尉穆克登布、正黄旗满洲一等轻车都尉兼一云骑尉长清、正白旗满洲一等男舒隆阿、恩骑尉景明、正红旗满洲云骑尉永泰、正蓝旗满洲云骑尉图明额、著交该旗照例办理。其余列为二等之七百二十八员。俱革照旧供职。　　

○旌表守正捐躯直隶霸州民王大水妻孔氏。　　

○己已。申刻。皇后崩。上临视悲痛。差总管张扣赴绮春园请皇太后安。奏闻。酉刻。至澹怀堂大行皇后梓宫前奠酒。　　

○谕内阁、本日申刻。皇后薨逝。回思嘉庆十三年二月。奉皇考仁宗睿皇帝恩命。作配朕躬。嘉庆二十五年。奉圣母皇太后懿旨。立为皇后。正位中宫。事朕二十六年。柔嘉维则。孝敬无违。此宫中府中所共知者。今抱沉疴。竟成长逝。失此内佐。痛何忍言。著派惇亲王绵恺、总管内务府大臣禧恩、礼部侍郎文庆、工部侍郎裕诚、总理丧仪。其余典礼。著各该衙门察例办理。　　

○又谕、御史宗室炳辉等奏、请饬令外河认真查验。以专责成一摺。漕粮为天庾正供。自应一律乾洁。岂容稍有潮湿搀杂之弊。如该御史所奏、弊不在沿闸而在外河。若但于沿闸防范。而外河查验不能认真。究非杜弊切要关键。现南粮将次抵通。著仓场侍郎严饬坐粮厅、务于外河验米。认真查验。随验随起。责成受兑之经纪。遇起米时查有弊端。立即禀明。将弁丁从重严惩。其分驻石坝。尤须逐细抽查。不得任听经纪扶同舞弊。傥有潮湿搀杂。致令朦混过坝。别经桥仓查出。即将外河致弊之由。据实严参。毋得以沿闸作弊。饰词诿卸。以专责成而杜弊混。仍著抽查御史等不时前往严密查拏。勿稍疏懈。　　

○以通政使司通政使龚守正、为都察院左副都御史。　　

○除江苏铜山、邳、睢宁、三州县水冲沙压田五百四十一顷三十亩有奇额赋。　　

○庚午。上诣绮春园问皇太后安。辰刻。至澹怀堂大行皇后梓宫前奠酒。午刻。皇太后临奠。上跪迎于澹怀堂外。侍送皇太后还绮春园。　　

○准浙江宁前等帮分限扣缴前借恩息银。　　

○以盛京义州粮价增昂。贷兵丁仓谷。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百三十七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十三年。癸巳。五月。辛未朔。上诣绮春园问皇太后安。　　

○至澹怀堂大行皇后梓宫前奠酒。至丙子皆如之。　　

○谕内阁、各部院等衙门。政事殷繁。遇有应奏事件。若因在素服不办事期内。不行陈奏。势必积压。著各部院等衙门。于一切应奏事件。仍随时呈递。毋稍稽迟。至引见各官员。著于五月二十六日后。各衙门照例带领引见。　　

○又谕、理藩院转奏、御前行走喀喇沁扎萨克贝子玛哈巴拉、率伊子三等塔布囊多尔济喇布坦、呈请穿孝等因请旨一摺。玛哈巴拉、闻大行皇后薨逝。率子呈请穿孝。系伊诚悃。殊属可嘉。惟伊病甫愈。而现届夏令。天气炎热。若令伊久居京师。于伊身躯未便。玛哈巴拉、著毋庸穿孝。即率伊子回原游牧。安心调理。用示朕体恤蒙古臣仆之至意。　　

○又谕、昨贝子玛哈巴拉、来京谢恩。适遇大行皇后薨逝。呈请穿孝。朕未允所请。兹念各蒙古王公。闻大行皇后薨逝。未免纷纷入都请安。并叩谒大行皇后梓宫。惟该王公等。均素居游牧。现届夏令炎热。讵能耐受。至驻京呼图克图等。或告假回牧。或出口避暑。今欲冒暑进京。于伊等殊多未便。著理藩院通谕各蒙古王、贝勒、贝子、公、及呼图克图等、均著毋庸来京。用示朕曲加体恤之至意。　　

○赐一甲汪鸣相、曹履泰、蒋元溥、三人进士及第。二甲司徒煦等一百人进士出身。三甲阴丰润等一百十七人同进士出身。　　

○以承办军需尾案报销出力。予伊犁章京锡拉善等升选有差。　　

○命陕甘总督杨遇春拨银一万八千一百四十两。解往乌什。备道光十四年经费。　　

○壬申。谕内阁、讷尔经额奏、复查湖南猺地善后事宜。酌量变通。增议章程一摺。朕详加披阅。如准赎顶当山场田土、编查猺境流寓民人、严禁巧占树木、劝种木棉、严束匪猺、及劝设义仓义塾六条。均属妥善。惟经理地方。要在得人。除理猺同知姚熊飞、可期胜任。毋庸更换外。其永桂通判蔡泉、才具中平。人地不甚相宜。著即撤任。该督即会同该抚。秉公另拣干员升调。以重地方。　　

○以山海关副都统所属军政。年逾六十官七员、精力未衰。命留任。　　

○修湖北钟祥县堤塍。从总督讷尔经额请也。　　

○癸酉。孝诚仁皇后忌辰。遣官祭景陵。　　

○谕内阁、前据孟魁奏、查阅关门。有大车一辆。男女六名口。称系嵩惠落后仆妇车辆。并有画押名单一纸。当降旨令孟魁将名单咨交嵩惠辨认。并令明白覆奏。兹据奏称、在京起程时。有素识之宗室全煜、差人持画押名单。托该侍郎留在关门。照单验放。名单并非亲笔等语。全煜系怙恶不悛。发往黑龙江交该将军严加管束之犯。未经起解以前。叠向宗人府呈请携带眷属。驳斥后复敢私带妇女。朦混出关。嵩惠乃听其嘱托。将伊所带仆人名单。留关放行。实属胆大妄为。嵩惠著交部严加议处。即来京听候部议。　　

○调盛京兵部侍郎德兴、为盛京户部侍郎。以都察院左副都御史德春、为盛京兵部侍郎。　　

○免调往福建台湾中途撤回河南兵丁应缴赏项行装银。　　

○甲戌。上诣绮春园问皇太后安。　　

○谕军机大臣等、本日据步军统领衙门奏、拏获李相清之弟李恒清。讯据供称伊五兄李辅清、现在山东东昌府候补未入流。恐投奔山东。寻投伊兄藏匿等语。李相清以已革头等侍卫。胆敢在狱脱逃。实属目无法纪。著钟祥即飞提李辅清到省。严诘李相清脱逃后。是否藏匿该员寓所。勒令交出。飞速解京。以凭讯办。或该革员未到山东。此外尚有可以藏匿处所。亦令李辅清据实供吐。以便缉拏。将此谕令知之。　　

○乙亥。夏至。祭地于方泽。遣郑亲王乌尔恭阿、恭代行礼。　　

○两江总督陶澍等奏、堵缉闽私章程。一、江西金溪县。原设石门卡。请于石门下游许湾地方。及临川县黄巷口。各建卡房。派委文武。添拨兵役驻缉。一、南城县之硝石万年桥卡。请仍分为两卡。建立卡房。改由九江镇委千总。由省委佐贰。添带兵役巡缉。一、新城县卢家岭。南丰县百丈岭。应添盐快各十名。一、南丰县盘湖等卡缉私文员。应改归建昌府同知。南丰县县丞。轮流接缉。以均劳逸。从之。　　

○以云南盐法道刘韵珂、为浙江按察使。　　

○丙子。谕内阁、皇后佟佳氏德毓勋门。教成世族。伣天作配。廿六年壸政聿修。应地承庥。十三载坤仪懋著。逮事皇考。克尽孝思。上奉圣慈。深蒙垂爱。佐忧勤而襄内治。允洽椒庭。极愉婉而得欢心。钦承萱殿。表珩璜之度。淑慎其仪。协图史之规柔嘉维则。仁风逮下。庆衍螽斯。厚德禔躬。祥徵麟趾。礼修茧馆。总九御以垂型化洽睢洲。统六宫而敷教。克相肃雝之雅。久孚浣濯之风。综地道妻道以攸宜。为宫中府中所共式。兹于道光十三年四月二十九日崩逝。眷惟内佐久藉赞襄。追溯懿规。良深痛悼。宜加媺谥。昭茂典于袆衣。特著徽音。播遗芳于宫史。著内阁翰林院拟奏。应行典礼。该部详察议奏。　　

○展缓江苏清河、盐城、铜山、丰、沛、睢宁、常熟、新阳、华亭、娄、南汇、十一县及徐州卫积歉庄屯新旧额赋。　　

○丁丑。大行皇后梓宫前行殷奠礼。上至澹怀堂奠酒。　　

○谕内阁、理藩院奏、大行皇后大事。照例请旨派员颁给达赖喇嘛、班禅额尔德尼诏书。令其唪经一摺。著照上届办理。即派道庆、倭什讷前往。其司员二员、领催二名、著理藩院出派。喇嘛等著毋庸派往。所有颁给达赖喇嘛、班禅额尔德尼诏书。及所赏物件。著各该处办理。所赏银两。准其在于藏库动支。　　

○戊寅。上至澹怀堂大行皇后梓宫前奠酒。至庚辰皆如之。　　

○谕内阁、喀尔喀蒙古亲王车登巴咱尔闻大行皇后薨逝。驰赴京师在理藩院具呈。恳请照例穿孝等语。系伊诚悃。著照所请、准其穿孝。惟念车登巴咱尔年岁尚幼。且每届夏令。均在该苏噜克地方住惯。伊脱孝后。著仍回苏噜克地方。用示朕体恤之至意。　　

○又谕、恩铭等奏、请严饬催趱帮船一摺。本年南粮帮船行走迟滞。首帮甫经到通。而次帮即不能跟接起卸。其在后之帮。节节脱空。是各该地方官受兑迟延。及沿途催趱不力。咎无可辞。著有漕省分各督抚、将受兑迟延之粮道及州县各员。先行据实严参。以儆怠玩。并著江南山东直隶各督抚、严饬沿河各将弁等、无分昼夜。实力催趱。务使帮船衔尾跟接。不得稍有脱空。毋许片刻停留。依限抵通。俾免迟误。并著查明是否渡黄之前业已脱空。抑系渡黄之后始行脱空。分别查取职名。送部议处。　　

○谕军机大臣等、本日据杨芳奏、现已驰抵军营。并拟分兵剿办夷匪一摺。此次越巂大树堡迤东一带夷巢。经将弁等在哈白堡一带叠次剿戮。贼势虽已解散。而凶恶匪徒。潜匿山岭。必应分兵冞入。以次摉捕。据奏越巂一路。有兵六千八百余名。经副将何占魁、已将夷巢歼除过半。其余数处夷匪。亦多窜匿。因阻雨水。尚未周历。拟留兵二千名。责成该副将带领摉捕遗孽。复拨兵三百名。令游击杨麟、带往大树堡迤南之宁越营地方。交建昌镇总兵万荣、合计原带兵丁五百名、共八百名。饬令在彼处镇静弹压。其大树堡为积贮粮石、接应各路著重要隘。并防河岸。留兵二千一百余名。责成前任甘肃金塔协副将马光宇、带领游击陈占先、都司马庆封、大树堡经历彭先华、修堡筑墙浚濠建碉。为居民捍卫。通共留兵四千九百余名。足资分遣。抽出新疆、松潘、汉屯官兵一千九百名。归并峨边。为进剿之用。是该处兵力不为不厚。杨芳现已驰抵军营。自应妥速筹办。不得以时值雨水。跋涉艰难。藉词延玩。至鄂山现将清溪滋事首从各犯提省。详讯起衅根由。且成都省城地方紧要。亦须该督驻省弹压。鄂山著无庸前往。将此由四百里谕令知之。　　

○广东按察使杨振麟、因病解任。以安徽宁池太广道郭承恩、为广东按察使。　　

○礼部议准、湖南巡抚吴荣光疏报、采访湘潭县贞节妇女周宋氏等一千六十八口。请建总坊旌表。从之。　　

○己卯、谕内阁、前因荆州副都统善英奏、查阅营马短少。马乾银两。向充公用等情。当经降旨交讷尔经额、会同麟庆、彻底查明。据实参奏。兹据奏称、查核该营节年奏咨满汉档案。及买马放饷各册。传集该营协领都隆阿等十员、确切查询。此项马匹。经前任将军宗室弘丰、于嘉庆五年奏裁二千匹。以节省乾银。贴补实马餧养。及添设余兵官学经费之用。以后各任将军副都统。亦俱照此办理。虽系体恤兵丁。尚无克扣侵冒情弊。惟动用帑项。充公调剂。总应奏明办理。乃事经三十余年。历任将军等并未具奏。均属不应。著将嘉庆六年十一月起。至善英具奏之日止。历任将军、副都统、协领、交部查取职名。与现署将军左翼副都统那当阿、现任协领都隆阿、双兴、甘露、玉顺、星额特依、序柱、顺格、同升、斐星额、穆腾额等、均照例分别议处。至前任将军宗室、弘丰、原议再减马减马一千匹。以资添兵办公等用。著新任将军苏勒芳阿、会同左右翼副都统、体察情形。妥议具奏。核实办理。寻奏、荆州驻防。生齿日繁。物价昂贵。兼之地方潮湿。马匹易于倒毙。兵丁受累无穷。自嘉庆六年。节省一千匹马乾银两贴补餧养实马。及添补公用。兵力稍裕其马价仍存旗库。以备调拨时就近买补。惟今昔情形又复不同。应请查照弘丰原奏章程。再减一千匹。以资添兵办公等用。仍扣存马价银一万六千两。连前共三万二千两。封存旗库。遇有调拨。即将此项买补。既符定制。亦裕兵丁下部议。寻议、减马添兵、就近购马、均应如所请行。惟旗库未便存银。应请将二次扣存马价银。解交湖北藩库。以昭慎重。从之。　　

○拨宁夏满城外养赡孤寡地七顷六十亩。作为驻防兵丁茔地。另贷营库银一万两。发商生息。养赡孤寡。从将军和世泰等请也。　　

○旌表守正被戕云南沾益州民陈各学妻侯氏。　　

</div>
    <div class="pagination">
<a href="清实录道光朝实录_page411.html">上一页</a><span>...</span><a href="清实录道光朝实录_page407.html">407</a><a href="清实录道光朝实录_page408.html">408</a><a href="清实录道光朝实录_page409.html">409</a><a href="清实录道光朝实录_page410.html">410</a><a href="清实录道光朝实录_page411.html">411</a><span class="current-page">412</span><a href="清实录道光朝实录_page413.html">413</a><a href="清实录道光朝实录_page414.html">414</a><a href="清实录道光朝实录_page415.html">415</a><a href="清实录道光朝实录_page416.html">416</a><a href="清实录道光朝实录_page417.html">417</a><span>...</span><a href="清实录道光朝实录_page413.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
