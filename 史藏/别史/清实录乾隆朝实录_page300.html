<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 300 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 300 页/共 1860 页
  </h1>
  <div class="content">
   ○户部议准、川陕总督公庆复疏称、甘、凉、肃、安、四处。派防哈密官兵。应需乾隆九年分盐菜口粮、二万二千八百九十七两。请于哈密、及柳沟卫、库贮盐菜银。并扣收官兵借支银内动支。从之。　　

○庚申。谕直隶河间、天津、深州、等属十六州县。上年被灾较重。今春雨泽愆期。朕恐二麦收成。不能期必。小民东作方兴。已降旨于停赈之后。再加赈四月一个月。以资其力作。目今雨泽稽迟。麦收已经失望。而秋田收获尚早。此际若不格外加恩。恐贫民仍不免于乏食。著再加赈五月一个月。该部即传谕总督高斌、先期筹画。速行办理。寻奏、如此厚泽。不特臣等思虑不及。即河间等属百万灾黎。亦想望不到。天泽感通。将甘霖普遍矣。得旨、是何言欤。益增愧耳。又奏、一月赈额。约需米二十三万石。查今春截留漕米十万石。奉天采买粟米八万石。高梁七万余石。古北口外买米。除拨供陵糈外。余三万石。共二十八万余石。除被灾较轻州县。拨运借粜。及顺德府属储备三万石外。计灾重十六州县。派领现有之米粮。合之一月赈额。尚不敷五万余石。应在豫省彰卫二府。现在运直之十五万石谷内。动用凑赈。得旨、所奏俱悉。　　

○大学士鄂尔泰等议覆、兵部侍郎雅尔图奏称、直隶民食。首重高梁粟米。其次则春麦荍麦。今春雨愆期。已失其一。倘再弥月不雨。则高梁粟米。又属难期。荍麦一项。实为至急。请于豫东二省。及奉天地方。采买备贮。万一大秋不能播种。即借给荍麦。于五六两月广种。亦可佐数月民食。查荍麦堪佐民食。播种可以稍迟。倘雨泽稍缓。五六月间尚可种。豫备耔种。借给民间。自属有济。但所称豫东购买。东省亦有歉收地方。应请交与总督高斌、令查明直属有无耔种。倘有不敷。则委员于河南、奉天、等处采买。分发存贮。如秋成有望。仍可变价还项。倘秋禾难种。即借给种植。又议、雅尔图奏称、直隶春雨愆期。麦收既失。倘大秋复难播种。民食何赖。请敕直督、早委干员。分往湖广、江西、江南、三省。不拘米麦豆谷。采买四十万石。运至直属。分发收贮。再豫省彰卫二府。水路可通直隶。该处今岁二麦丰收。亦应委员酌量赴买以凑赈用。查先经直督高斌奏报。通省存仓米谷、及截留之项。共二百一十余万石。今除大名、宣化、雨泽已降外。其余各处。俱须豫筹。恐前项米谷不敷。皇上念切痌瘝。不惜帑金赒恤。则先事豫防。自应再加购买。但查江南地方民众。所产米谷。祇足供本地民食。况歉收后偶遇有秋。亦未必能接济他省。其湖广、江西、二省。距直隶辽远。现虽据总督阿尔赛奏称、两湖地方。米价平减。二麦茂盛。巡抚塞楞额奏称、该省麦苗茂盛。米价亦平。而收成分数。尚难豫定。恐委员往购。转致商贾居奇。彼处或有未便。至河南与直隶接壤。彰卫二府。水路可通。如果该处二麦丰登。自当酌量买贮。应请将雅尔图所奏。密交直督高斌。斟酌本地情形。应如何豫筹。并湖广、江西、二省。可否采买之处。详细计议。奏闻办理。谕曰、雅尔图所奏直隶备荒二摺。及大学士等所议奏帖二件。可俱发与高斌阅看。从来办事之道。贵乎得中。凡身在事外。常不察其事之究竟。而先期张大其词。启人心之希冀。固属太过。而身在事中者。或稍观望迟回。以致临时急迫。此又不及之病也。高斌之意。以地方灾尚未形。此时当务镇静。并非视为缓图。朕亦深知之。然麦秋既已失望。万一大田再不能布种。则办理甚为棘手。未雨绸缪之策。所当悉心豫筹者。而高斌此时。则尚未有成算。可寄信问之。至于委员前往河南、奉天、采买之处。亦询问高斌。此时尚可无需。亦不必。如果必需。即行具奏。朕思直隶官员。现有查灾散赈修工等事。难以兼办采买。俟高斌具奏到日。朕降旨令河南巡抚硕色、奉天将军额尔图、委员采办。运送直隶交纳。似更便益。可将此一并询问之。若彼直隶官自能办此。则不必。寻奏覆、直属除大名一府。雨泽沾足。宣化。永平。广平。次之。顺德又次之。正定府、及赵州、雨尚未足。至顺天、保定、二府。及定州属。二麦歉收。而上年被灾之河间、天津深、冀等属。旱象尤觉可虑。备荒之策。多储为先。今岁河南河北一带。及直隶大名府。俱丰收可期。河南彰卫二府。与大名水路可通。若委员采买。运贮灾区。实为有益。臣拟先拨司库银十万两。遴员前往。不拘定数。察看市集情形。如可多得。即添银购办。至目下差委办事之员。现足敷用。虽河南邻省。办运之事。均属办公。究不如就臣所素知之属员。易于策励。至荍麦耔种。所需不至甚多。即河西务等处水路马头地方。粜卖市集尚多。易于购办。届期谨先豫备。此时无庸赴河南奉天采买。得旨、知道了。　　

○户部议覆、江西巡抚塞楞额疏称、江西截漕运送粤东改运湖南酌办事宜。内称自江西至长沙。难免折耗。请每石给与折耗四合。至原请耗米三千石内。应给米四百石外。尚余米二千六百石。即以凑补春粜。又称、江西耗羡无多。所有运米脚费。请于乾隆八年地丁项内动支。至原议运送岳州交卸。止委正运官一员。盘费一百两。协运官三员。每员六十两。今分送常德。请添派协运官一员。照例给银六十两。均应如所请。从之。　　

○江西道御史欧堪善奏、今年乡试主考。特命大学士、尚书、保举。复加考试引见。慎重文衡至矣。惟现在保举人员。为数无多。考列一二等者、仅二十一员。除远省先行典试外。所余更无几人。倘近省士子。有父兄亲友。在京往来。随便探听。纵本员自爱。而其家人亲戚。或乘此在外宣洩招摇。亦未可知。且京师士子云集。不无揣摩。此项保举人员。于试差外。必与顺天同考官。百计钻营。亦或有之。请敕下此项人员。务宜肃静候旨。慎择交游。凡家人亲戚。俱严为防范。得旨允行。下部知之。　　

○旌表守正捐躯直隶钜鹿县民王嘉会女、王氏。浙江兰溪县民郑希裴妻、胡氏　　

○辛酉。户部议准、长芦盐政伊拉齐。报开石河场盐锅一十四面。每面纳课一两四钱。自乾隆九年为始。照例徵收。从之。　　

○正定镇总兵官范毓＜?香奇＞、以病乞解任。报允。　　

○闽浙总督那苏图等奏、请建湖州协安吉营、所辖梅溪、孝丰、递铺三汛派防弁兵营房。从之。　　

○除广东广州、肇庆、高州、琼州、四府属水冲砂压民屯山田水田三百六顷额赋。　　

○旌表未婚守志勒聘捐躯之广东琼山县民林学文聘妻、王氏。　　

○壬戌。谕曰。直隶提督保祝患病。著太医院派好医官一员。令伊子傅景、带同前往看视。　　

○吏部议准、两广总督马尔泰疏称、广西罗白土县、梁承烈子梁应乾。应袭父职。因年未及岁。族内又无堪以协理之人。援照迁隆峝以汉员协理之例。请以江州州同张永昭、暂行协理该土县事。以官男祖母李氏护印。从之。　　

○漕运总督顾琮奏、奉旨截留尾帮漕粮五十万石。贮天津北仓备用。今岁尾帮系江西、湖广、二省粮石俱系稄米。可以经久。如数有未敷。再行酌拨江、浙等省漕船。得旨、著照所请速行。该部知道。　　

○天津水师满营都统福昌等奏、赏给兵丁滋生银三万两。陆续将本银交库外。现余银八万九千八百余两。经高斌奏请将钱布油酱等四铺关收。只存典当估衣弓箭染房等铺。皆减为一分五厘息。所存银三万两。交盐运使转交天津殷实商人等、按一分生息。臣等查每年所得利息。现虽敷用。而添驻兵到时。一切需用既增。若不另筹滋生之计。必至不能接济。若将现存本银。在此生息。又恐难以获利。请将现有银一万两。仍交盐运使转交天津殷实商人。按一分生息。嗣后再剩银两。即交此处兵民。酌量生息。可以久远有益。奏入、报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百十四


大清高宗法天隆运至诚先觉体元立极敷文奋武孝慈神圣纯皇帝实录卷之二百十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆九年。甲子。四月。癸亥。谕曰、三陵事件。最关紧要。五十四自补授总管内务府大臣以来。并未实心经理一事。前在张家口游牧总管、及军台总管任内。藉称患病来京。亦毫无效力之处。为人亦不安分。著解任来京候旨。所遗员缺。著巴图补授。令其总理三陵事务。其热河总管员缺。著盛京包衣佐领七十补授。　　

○又谕军机大臣等、据阿尔赛奏称、楚省今岁雨水调匀。二麦收成丰稔。为数十年所未见。朕心深为欣慰。今春直隶地方。雨泽愆期。麦秋失望。恐将来有须外省接济之处。可密寄信与鄂弥达、令其豫备米麦。或二十万石。或三十万石。若直隶需用之时。信到、即速运送。庶不致稽迟。鄂弥达接到此旨。即先期料理。不必声张。　　

○又谕、前据硕色、纪山、奏称。河南今岁雨水调匀。二麦可望。川省今年膏雨频施。四野沾足。春收丰稔。可望丰登。朕心深为欣慰。今春直隶地方。雨泽愆期。麦秋失望。恐将来有须外省接济之处。可密寄信与硕色、纪山、令其豫备米、麦、谷、或二十万石。或三十万石。若直隶需用之时。信到、即速运送。庶不致稽迟。硕色、纪山、接到此旨。即先期料理。不必声张。寻河南巡抚硕色奏、豫省二麦初登。尚未乾透。恐收贮易致霉变。而直省又需用甚急。惟有先期将仓谷十五万石。豫为派定。俟需用时。即可先行碾运。再采买乾麦十五万石。随后运交。得旨嘉奖。又四川巡抚纪山奏、川省常平仓谷。应留本省备用。即上年采买米谷亦在本省平粜。其余谷、又准两淮盐政准泰移咨、拨济扬仓。惟盐谷一项。计一百五十一万八千石。上年拨运江楚二省四十万石。尚存一百一十一万八千石。酌拨四十万石。碾米二十万石。以省运费之半。惟是栈道崎岖。必由川江水运。时值五月封峡之际。重载俱不敢行。俟八月内开峡。委员速运。由汉口换船至仪徵。再换船抵直。一切雇船过载等事。必地方官代为经理。请敕下遵照办理。如十月前能运至。固克有济。倘风色不便。北河届冻。直属又需米甚殷。应否豫咎直督。临时酌量。或就泊所起卸接运。或俟春融赶运。为青黄不接之需。得旨、今京师已得雨泽。可毋庸此。　　

○又谕军机大臣等、湖南巴陵县生员方宣点家失窃一案。蒋溥以衡阳县知县谢仲坃所审。似属实情。明德以谢仲坃锻炼成狱。抚臬意见参差。大相抵牾。朕已降旨将明德解任。谢仲坃系蒋溥卓异之员。谢仲坃现有刑毙民人麻友一一案。蒋溥即具摺参奏。是其存心公道。不护庇荐员处。但谢仲坃既有刑毙麻友一之事。则其于方宣点窃案内、或有锻炼之处。亦未可定。可密寄信与蒋溥。令其留心体察。务得实情。以成信谳。　　

○户部议覆、广州将军前署两广总督策楞疏称、粤东顺德等四十二埠额引。共拨出五万八千一百二十道。匀交和平等三十六埠代运。其额饷除与受匀之埠相等。及数不甚悬者不议外。惟归善、信宜、二埠。受匀顺德增城、引饷。系以课重之引。匀于课轻之埠。受引三千一百七十道。照本埠轻引核算。应减饷五百九十一两零。其新会等三十三埠。及顺德匀于信丰等埠。俱系课轻之引。派于课重之埠。应增饷七千九十八两零。至南安府属大庾等四埠。赣州府属龙定等六埠。行盐既多。额饷更重于东省。应增饷三千三百六十三两零。共增一万四百六十一两零。所减者少。所增者多。似非疏销本意。应仍照原奏。将每引应纳银数。均照原引额饷办纳。免其加增。今部议既照受匀之埠加饷。又令照匀出之埠行盐。减其盐觔。增其饷课。势必大亏商本。查该署督册开盐觔数目。系照原埠配运。原未增添。而饷课数目。系照现埠额则。计盐升除。饷从地改。银以盐计。减其盐。即减其饷。应令将顺德等埠拨出额引。仍照原埠盐觔配运。其饷课按受匀之埠。计盐完纳。所有应增一万四百六十一两零。减五百九十一两零。准照数完纳。从之。　　

○补行乾隆七年分大计。山东省、不谨官四员。罢软官二员。年老官三员。有疾官一员。不及官二员。浮躁官一员。湖南省、不谨官三员。年老官六员。有疾官二员。不及官二员。浮躁官一员。分别处分如例。　　

○旌表守正捐躯之河南确山县民张凤妻、刘氏。　　

○甲子。孝端文皇后忌辰。遣官祭昭陵。　　

○兵部议准、河东河道总督完颜伟疏称、德州卫额设南北千总二员。请照黄运河营千总之例。支食守粮六分。又总河衙门有坐粮四十分。请照陕省亲丁虚粮之例。募补充伍。从之。　　

○乙丑。上诣畅春园、问皇太后安。　　

○谕曰。顺懿密太妃、侍奉皇祖三十余年。淑慎温恭。慈祥和易。诞育贤王。寿踰七袠。福德兼备。亦史册所罕见。朕心敬礼。虔祝康宁。近日体中违和。方期调治痊可。今日闻病势沉重。朕已降旨亲往看视。乃启驾之先。奏报太妃薨逝。本日朕不例遄往。俟明日殡殓之后。躬亲奠醊。辍朝三日。著和亲王、大阿哥、穿孝。一应典礼。该部、内务府、察例具奏。　　

○户部议准直隶总督高斌疏称、直属被灾。所有新旧应徵钱粮。既经停缓。请于部库拨银三十五万两。为兵饷急需。至秋饷一十六万余两仍在各属未完八年地粮内动拨。如果不敷。更于九年地粮内凑放。从之。　　

○以御史葛德润、为云南乡试正考官。编修朱荃、为副考官。侍讲田志勤、为贵州乡试正考官。编修何其睿、为副考官。　　

○以理藩院侍郎玉保、为正黄旗满洲副都统。仍兼理藩院。原任正红旗满洲副都统庆泰、为正白旗满洲副都统。调镶白旗汉军副都统舒灵阿、为镶白旗满洲副都统。　　

○丙寅。上自圆明园、奉皇太后至顺懿密太妃几筵前奠酒。奉皇太后居畅春园。上幸圆明园。　　

○丁卯。上诣畅春园、问皇太后安。　　

○谕曰、三陵事件。最关紧要应于朕之诸叔内派一人守护。公禄庆、年幼。不足统辖。贝勒允祁为人厚重。著总理三陵事件。执事掌关防。禄庆、巴图、仍随同总办。　　

○予假回籍大学士陈世倌奏、出都时道经山东。闻有剧盗田大猪头等。夥党十余人。行劫衙署。如山东之莒州。陕西之鄠县。湖南之祁阳。四川之大邑。河南之汜水等县库。俱被劫。前任桃源集同知刘辉祖、带兵往捕。尚自抗拒。捕役受伤方获。又有沛县金陵镇巨窝姚乾、姚敬止姚九、兄弟三人。各豢多盗。四出行劫。据供山东现有十余案。其他夥盗行劫之案甚多。经前任滕县知县王尔鉴、悬赏设法。将巨窝擒获。并因各省劫案。关讯待质。臣愚以为此等大盗。但有数案审实。即应题请正法。若因彼此关讯。连年不结。此等奸猾之徒。狡计百出。信息常通。安知不故将口供不符。苟延旦夕。往来移解。设有疎虞。滋累地方。请敕山东抚臣喀尔吉善。将所有本省各案审定。即行题请正法。其余行劫他省之案。讯取确供。分移各省。就案定谳。得旨、所奏是。已有旨了。谕军机大臣等、大学士陈世倌所奏是。著抄录密寄与喀尔吉善、照此办理。　　

○又奏、二月十一日抵家。并三春得雨情形。得旨、卿家乡虽幸蒙天佑。而直隶则望雨甚切。朕心日夜焦劳。几忘寝食矣。虽百方补救。尚无旋转之机。此中愧儆。卿亦知之否耶。江湖廊庙。朕为卿诵之。至大学士徐本抱病。似属不起。汉堂甚属萧条。亦因无人。尚待卿补阙耳。　　

○己巳。以旱命省刑宽禁。谕、今年各省雨泽。尚属应时。惟京师及畿内数府。甘霖未降。二麦歉收。目下已届布种大田之时。望恩尤切。朕脩省祈祷。宵旰靡宁。因念清理刑狱。亦感召天和之一端。著刑部堂官、于在京各案内。徒杖以下轻罪。一一查明。情节稍有可原者。或应肆赦。或应末减。即速分别请旨完结。其重罪人犯虽法无可贷。而天气炎热。身系囹圄。亦属可悯。著于夏至前后。遵照旧例。暂宽刑见。添盖蓆棚。给与冰水药物。免致病暍。以上省刑宽禁二事。并即传谕直隶总督高斌、于所属地方。一体速为办理。　　

○兵部议准、湖广总督阿尔赛疏称、湖广北南两省。外委千把总随粮。支战支守。事未画一。查外委同有分防差遣之责。似应概给战粮。如湖北德安营、汉阳营、湖南镇筸镇标、永州镇标、永绥协、长安营、守粮俱请改为战粮。与通省画一。至湖南抚标、镇筸镇标、长沙协保靖营、长安营、尚有千把总三十五员。亦应易给战粮。从之。　　

○庚午。谕、今年畿内数府。雨泽愆期。二麦收成歉薄。若照向例麦熟后开徵。民力拮据可悯。朕心轸念。著传谕高斌、令其酌量地方情形。其应行缓徵之处。所有额徵钱粮。暂停催纳。俟将来可以完粮之时。该督再行奏闻开徵。该部即遵谕行。　　

○又谕、直隶河间、天津、等处。上年被灾。今春雨泽愆期。诚恐二麦不能有收。不得不豫为筹画山东、河南、山西、等省。充公耗羡银两。历年尚多余剩。尔部可即详查密行。酌拨银百万两。运交直督高斌。将来或有以工代赈。或养廉不敷。应动此项银两之处。奏请动用。其山东西三府。今岁雨泽亦少。可量为酌拨。寻户部奏覆、山东省、现存充公银五十一万二千二百两零。耗羡银一万一千八百两零。二共五十二万四千两零。山西省、现存充公银四十三万六千两零。耗羡银五万三千八百两零。二共四十八万九千八百两零。河南省、现存充公银四万九千四百两零。耗羡银四十四万六千二百两零。二共四十九万五千六百两零。山东德州等处。去年被旱。今春西三府雨泽亦未沾足。自应酌留银四十万两零。止酌拨银十二万两。山西省应留银十万两零。酌拨三十八万两。河南省酌留银十九万两零。酌拨银三十万两。共计八十万两。解交直隶藩库收贮。奏明动用。从之。　　

○谕军机大臣等、御史陆秩奏摺。可抄录寄与高斌看。朕想陆秩所奏。未免太过。即以工代赈。亦属现办之事。但不知直隶地方情形。实在如何。现在如何办理。陆秩所奏。有无可采之处。著高斌一一妥商定议。速行具奏。寻奏、河间以南至景州。系上年被灾较重之区。春夏乏雨。加赈至五月。此时麦虽失望。尚冀得雨。播种晚谷杂粮。民情尚属安帖。所奏实属太过至平治进京大道一条。臣查雍正八年。平治江南、山东、直隶、一带进京道路。其时臣任江苏布政使。犹记江南三县地方。共用银不过七千余两。则三省地方所用钱粮。数目无多。可以概见。以此寓赈。殊属有名无实。现在河间、阜城、景州、沧州、大城、修城代赈。需用帑项十数万两。区区治道工程。不过数千百金耳。所济几何。又请开浚济宁至通州运河一条。查运河工程。有每岁挑浚者。有间岁挑浚者。因地制宜。全在临时酌量情形。分别办理。并无一劳永逸之策。其势使然。原非为省费起见。若不论河道水势。概议大挑。虚糜帑项。转与兴工代赈之意不符。所奏均无庸议。得旨。览奏俱悉。　　

○又谕、提督保祝患病。著解任调理。提督印务。著傅清署理。其天津总兵印务。著高斌委员署理。　　

○户部议覆、奉天中江税银。每年定额四千八两零。自雍正八年、十一年、十二年、乾隆元年、俱不缺额外。其余年分皆缺额。自一百余两、至一千数百两不等。节经参奏追赔。而缺额如故。实由贸易人等。较前稀少。今既据该侍郎双喜等、查明确实情形。自应如所请。派各部司员试收定额。倘朝鲜有谢恩等事。与商人贸易者多。于定额外尽收尽解。至税务监督。臣部既议于京员派往。则五部毋庸拣选。俟京员徵收定额后。再照旧例拣员接徵。再中江去奉天百余里。京员初到。用度浩繁。盘费应较奉天城内之牛马税差员。量为加增。即于该年所收火耗内、岁支银三百六十两。从之。　　

○又议覆、闽浙总督那苏图等奏、请将范毓馪办回滇铜。量匀二十万斤、运闽添铸。查该省自乾隆六年十月开铸以来。采买滇省囊、金钗、二厂铜。并商人办回洋铜。共六十万余觔。按四炉核计。每年需十五万九千八百余觔。除已册报供铸外。应存铜三十余万斤。足敷两年之用。所请未便议行。至台湾兵饷钱。俱由省城鼓铸运往。今钱价既贵。自应酌量加炉鼓铸。以平钱价。应令该督作速报部。仍行令、或饬经管海口各员。于商人自本办回洋铜。动项收买。抑或咨商云督。酌买滇铜接济。从之。　　

○辛未。谕户部、前因山东德州、海丰、等五州县卫。上年被旱。今春又复少雨。已降旨加赈四月一个月。以济贫民。今据喀尔吉善奏称、德平、陵县、平原、商河滨州、沾化、惠民、利津、八州县。雨泽未沛。二麦黄萎。小民艰于谋食。请照德州等五处之例。如赈一个月等语。今四月将尽。而该抚始行奏请。殊属迟缓。著饬行。所请依议速行。所需米石。即于截漕内补给。如有不敷。即照每谷一石。折银六钱之例。动项折补。该部即行文山东巡抚喀尔吉善。令其速为办理。　　

○壬申。上诣畅春园、问皇太后安。　　

○谕军机大臣等、直隶数府。一春亢旱。二麦歉收。万一两泽再愆。大田难以布种。则贫民谋食于外。势所不免。或投奔亲故。或觅食于粮贱之地。佣工力作。以糊其口。本地方有司。不必禁止。其所到之地方官。善为安插。毋使失所。此等穷民。既失耕种之期。不必急于资送加籍。徒使仆仆于道路。向来州县官。每见外来贫民。驱之出境。以卸已责。最为恶习。可密寄信与高斌、令其密饬所属。共知此意。民可使由之。不可使知之。亦不必宣播。使群相效尤。轻去家乡也。同日又谕、寄信山东巡抚喀尔吉善、密饬所属。共知此意。不必宣播。使百姓轻去其家乡。则美政反为秕政矣。　　

○癸酉。兵部议准、奉天将军额尔图奏、福陵、昭陵、管千丁四品官。请铸给图记。其应挑取随四品官图记不食钱粮外郎各二名。照盛京礼部挑取外郎之例。于所辖千丁内挑补。六年期满。送部考职。从之。
  </div>
  <div class="pagination">
   <a href="清实录乾隆朝实录_page299.html">
    上一页
   </a>
   <span>
    ...
   </span>
   <a href="清实录乾隆朝实录_page295.html">
    295
   </a>
   <a href="清实录乾隆朝实录_page296.html">
    296
   </a>
   <a href="清实录乾隆朝实录_page297.html">
    297
   </a>
   <a href="清实录乾隆朝实录_page298.html">
    298
   </a>
   <a href="清实录乾隆朝实录_page299.html">
    299
   </a>
   <span class="current-page">
    300
   </span>
   <a href="清实录乾隆朝实录_page301.html">
    301
   </a>
   <a href="清实录乾隆朝实录_page302.html">
    302
   </a>
   <a href="清实录乾隆朝实录_page303.html">
    303
   </a>
   <a href="清实录乾隆朝实录_page304.html">
    304
   </a>
   <a href="清实录乾隆朝实录_page305.html">
    305
   </a>
   <span>
    ...
   </span>
   <a href="清实录乾隆朝实录_page301.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
