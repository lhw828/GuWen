<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 161 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 161 页/共 367 页</h1>
    <div class="content">　　明神宗显皇帝实录卷之二百四十四明神宗显皇帝实录卷之二百四十五
　　万历二十年二月壬辰朔录水草莽剌镇羗及西宁石羊等功俘获计四百斩其名王一赏经略尚书郑雒银五十两大红蟒衣一袭荫一子国子生巡抚叶梦熊贾待问各银四十两纻丝三表里梦熊仍升俸一级总兵张臣尤继先各升袭职一级臣实授都督同知继先实授都督佥事参将何崇德实授副总兵坐营李国用加都司佥书按察使石槚参政刘光国升俸一级胡希舜胡应辰等升调赏赉有差兵部尚书石星等并赐银币
　　○癸巳升四川都司吴光宇为广西浔梧参将以中都副留守万鹿年为山东备倭游击
　　○甲午祭三皇于景惠殿
　　○以云南都司佥书潘继祖为四川行都司掌印官
　　○差行人诸葛表催辅臣张位赴京
　　○乙未户部言甘肃巡按御史周盘议清屯盐以广储积核仓库以杜侵渔夫屯额彻底稽查既三令五申矣盐引宽斗头佐输运事在彼中听酌长便以闻边镇钱粮宜设通判专司出入选委武职催徵革杂流之夤缘管事者从之
　　○丙申遣钦天监监副杨汝常往泗州  祖陵审看水口
　　○革冒职蓟镇参将麻承训任麻来等九员下巡按御史问
　　○丁酉祭先师孔子命尚书李长春行礼
　　○大学士王家屏等题日讲例俱正月上旬开讲今岁阻于祭期二月复缘会试堇俟三月上旬卜日以请
　　○戊戌祭  太社  太稷遣公徐文璧恭代
　　○以会试天下举人命礼部右侍郎兼翰林院侍读学士掌詹事府事陈于陛詹事府詹事兼翰林院侍读学士掌翰林院事盛讷充考试官
　　○命吏部左侍郎兼翰林院侍读学士罗万化太常寺卿管国子监祭酒事范谦充经筵讲官
　　○大学士王家屏复以病乞罢留中是日大学士赵志皋＜锍-釒＞请钦点廷推阁臣一二员并乞留家屏办事
　　○庚子调辽东宁远左参将杨绍先分守宣府西路
　　○辛丑  孝贞纯皇后忌辰遣宁阳侯陈应诏祭  茂陵
　　○以辽东中固城备御指挥使宿振文为武靖堡游击
　　○辽东守备李如梅推升宣府坐营中军命仍留辽东巡抚标下用听抚臣郝杰言也
　　○壬寅升南京太常寺少卿顾九思为通政司右通政
　　○癸卯升右给事薛三才刘为楫刘弘宝为左给事中三才户科为楫礼科弘宝刑科
　　○兵部题  祖陵为国家王气所钟额设陵户操军逃亡宜补老羸宜汱守备官宜训练巡缉有警则调四卫官军策应足备不虞矣柰何欲尽留泗州军及改折粮储更制滋扰乎奉祀朱宗唐言妄  上是部议命遵旧制行
　　○甲辰吏部推升春季年例山西道御史秦大夔为湖广兵备副使以兵部郎中刘大武陪南直提调学政御史曾象乾为山东兵备副使以工部郎中吴之龙陪河南道御史林祖述为江西管粮参议以工部郎中萧雍陪河南道御史刘芳誉为湖广佥事以户部员外郎李应祥陪  上俱点用陪推者
　　○两广总督刘继文为科臣王德完论劾＜锍-釒＞辩剿叛搉关并无妄杀一人妄取一物乞遣官会勘兵部覆请  上命广东巡按御史确勘以闻
　　○调分守辽东复州参将佟餋正分守宽奠地方
　　○山西按臣乔璧星劾总兵官解一清违禁送礼币于巡按衙门宜究兵部覆称总兵与抚按交际明禁甚严一清敢于违玩其广结权贵掊克军士可知今各边币习屡奉严禁乃剥粮占役如故冒滥侵欺如故习以成风无从针砭遂致行伍空虗忠义解体虏窥虚实肆然无忌总繇上令不行下慢不惩耳督抚按臣查有干犯坏法者悉宜重议奉旨边将剥军结援以致戎备不修屡奉明禁一清公然抗违姑革任调用仍命吏部纪录璧星以旌风裁
　　○乙巳大学士赵志皋言昨吏部推四御史为监司是谓年例外转国家旧制姑以部郎陪推伏蒙尽点部臣则御史幸而得免而吏部事权不行无以弹压人心不报
　　○论平五台山矿盗功罪总督萧大亨原任兵备吴同春守备黄天爱参将刘为栋等赉银币有差知县陈谠王允中削职为民
　　○兵部覆甘肃巡抚都御史叶梦熊题回夷马黑麻羽速犯大辟自愿领瓦剌兵剿火真赎罪我不烦一矢而坐收歼逆之效诚以夷攻夷上策也惟夷兵不得经内地以绝衅端仍饬沿边将领慎守山西
　　○丙午伏羗伯毛登卒与祭葬如例
　　○赐原任巡抚宁夏右副都御史赠户部右侍郎李璋葬祭璋顺天府大兴县人弘治进士初授刑部主事以执法忤权珰刘瑾杖谪兴国州判官瑾诛还职历狭西佥事洮岷兵备副使俱有杀贼功繇山西布政升右副都御史巡抚宁夏嗣勘白莲妖贼李午事干武定侯郭勋忤旨下狱廷杖谪戍雷州卒于雷隆庆元年奉遗诏赠前官巡按御史庞尚鹏称其英风劲气百折不回刘士忠亦言其忠鲠刚方不避权贵至是璋孙必羙奏乞恤典礼部覆请  上谓璋刚正受祸忠节可嘉故事三品未满考例祭一坛半葬璋给全葬则特恩云
　　○发太仆寺及经略存留马价共银一万二千两与甘镇领造大神炮一千御虏具从甘肃巡抚叶梦熊请也
　　○丁未翰林院编修李廷机九年考满升侍读　　○兵科给事许子伟奏两广督臣刘继文＜锍-釒＞辩科臣论劾犹曰诪张螫毒之常态乃至辇金入都多方打点不亦污都门而羞朝宁之士乎他如抚按交际将帅金□赞剌觐官馈遗明禁森严乃营升脱罪殊未衰止爵赏刑诛不能无溷职此繇矣有旨着厂卫五城严刑缉治
　　○戊申改南京兵部尚书舒应龙为工部尚书总督河道管理军务升大理寺卿赵参鲁为刑部右侍郎
　　○命新升宁夏参将张三策仍守甘肃高台调参将傅桓代镇城中军江廷辅充宁夏玉泉游击升指挥哱承恩代从总督三边尚书魏学曾请也
　　○升狭西靖虏参将王通充协守延绥定边副总兵官
　　○己酉宴朝鲜进贡陪臣韩应寅等四十二人给赏如例
　　○庚戌祭历代帝王遣公徐文璧恭代　　○  恭仁康定景皇帝忌辰遣安卿伯张世恩祭  陵寝
　　○大学士给假省亲王锡爵奏顷再＜锍-釒＞陈情罪大言烦已甘永弃乃恭诵  圣旨犹惓惓寤寐思臣虚席待臣设更端之词以致臣悬再归之约以安臣过荷知眷至此忍负千载一时之遇乎顾臣母病势病情万分狼狈岂复可那足一步使四千里盻乡不及眼六十岁侍亲不到头之身肝肠碎于道路颜面靦于班行而尚能启沃禁廷计安  宗社者天下无无母之人内阁无久虚之位乞照京官独子终餋例苟延旦夕死有余辜  上答曰卿累＜锍-釒＞终餋固当体谅乃国家多事边鄙未宁辅臣宜旦夕丞弼匡济时艰而再三陈情非移孝为忠之道也还即赴召以慰眷怀　　○追夺左都御史吴时来谥补谥御史杨爵先是礼部员外郎于孔兼奏称国谥典劝惩寓焉如副都御史孙燧谥忠烈副使许逵谥忠节兵部员外杨继盛谥忠愍南京右都御史海瑞谥忠介皆名称其情乃左都御史吴时来何以谥忠恪也特来往为给事中曾斥严嵩杖戍士论韪之晚节顿见依阿公评殊多疪类屡为台省论列查先朝御史杨爵精忠激烈至死不靡近者刑部侍郎陈王□赞清标劲节尚宝少卿孟秋苦志笃行是宜蒙一字之褒者礼部覆如孔兼言而谓王□赞秋为时未久尚俟论定  上从之诏以后大臣有奉命予谥者礼部稽素履采公评详议请裁不得狥情有玷盛典
　　○兵部题倭奴诳吓诸国谋犯天朝朝鲜已具侦报而诬以乡导之名此本国君臣所痛愤不与贼俱生者乞察国王效忠无愧厥祖令之戮力剿除亦彼雪耻之一机矣  上曰倭奴变诈虚喝春汛宜加严慎仍谕朝鲜密侦声息并督沿边将吏各守要害以防不虞
　　○升游击姜显祚为参将仍管大同西北路革朔州守备刘允康任以镇羗堡守备林凤腾调守朔州都司佥书朱孔阳充镇羗堡守备从巡抚大同都御史邢玠奏也
　　○辛亥以固原守备陈守义为靖虏参将遵化游击李春芳为通州参将蓟镇中军指挥使赵文明为保定坐营游击
　　○兵部覆南京福建道御史章守诚条陈控要害一款言吴淞乃三吴咽喉而竹泊沙又吴淞门户也移游总以防倭仍增筑宝山以备瞭望诚为固保障要着乃屯劄经营非行抚按确勘不可从之
　　○壬子以辽沈阳游击唐伯美为宁远左参将
　　○升工部员外马鲁卿为云南按察司佥事分巡洱海道永平知府孙维城为山西副使仍管赤城屯牧
　　○癸丑论万历十九年春秋两防将领功罪命兵部纪录参将张守愚等革副总兵王輗等任夺游击李皆春等俸百户王尚周下督抚衙门问
　　○起原任甘肃游击陈栋管宁夏广武营降原任总兵官角□羊一清为蓟镇副总兵协守中路
　　○四川渠县知县冯旸因公擅科歛淫刑监毙者九十人为御史李化龙论劾诏追赃发遣如例
　　○甲寅经略狭西四镇及宣大山西边务兵部尚书郑雒再辞京营戎政之命以病乞罢许之
　　○改南京刑部左侍郎徐元太为户部左侍郎升江西左布政使边维垣为右副都御史巡抚江西兼理军务
　　○巡关御史刘会劾原任总兵官张爵占役冒粮肆横不法宜追赃降祖职二级兵部覆请从之
　　○乙卯起原任吏科给事中史孟麟礼科给事中许弘纲各补本科给事中
　　○户部尚书杨俊民覆议阅视甘肃给事中李汝华条陈三事一开自然之科言甘肃地多可耕臣父杨博巡抚时设法招垦兵饷以裕后乃鞠为茂草边臣宜严虏防使民尽力南亩即用之殿最可也一杜收放之奸言钱粮出纳宜专责监收官事事躬亲登籍以备稽查一察拖欠之弊言边储有民屯盐易四种民屯二粮秋成宜勘分数起徵盐粮宜宽斗头银易宜依时估报可
　　○丙辰清明节遣侯郭大诚张炳宋世恩郑惟忠朱继祖伯王应龙陈如松杨世阶刘永和祭  九陵
　　○伯张元善祭  恭仁康定景皇帝陵寝
　　○指挥同知周清祭  庄敬  哀冲二太子坟所
　　○丁巳命会试举人取三百名副榜同时填写以昭慎重之意
　　○戊午织造冬至大祀  上用十二章衮服皮弁服遣尚书曾同亨祭告
　　○会试取中式举人吴默等三百名
　　○大学士赵志皋言三月十五日殿试例用九卿詹翰掌印讲读学士等官阅卷类送阁臣择取十二卷进读则殿试一事阁臣责任颇重今内阁止臣一人乞命王家屏入阁供事并点用廷推阁臣一二员不报
　　○庚申山西道御史彭好古奏奉旨廷推阁臣宜遵  祖宗旧制特令吏部破格旁求凡大小九卿中德业闻望可称名世者俱得与翰林同举  上曰  祖宗时大臣必量才擢用正所谓知臣莫若君岂若近年借口会推狥私幸举今后奉旨任用者倘有仍前造言挤击者欲图市恩必罪不宥
　　○调真定车营游击丘从周管遵化左营游击
　　明神宗显皇帝实录卷之二百四十五
明神宗显皇帝实录卷之二百四十六
　　万历二十年三月辛酉朔  孝肃皇后忌辰遣新宁伯谭国佐祭  裕陵
　　○革延绥游击孙朝梁任下巡按御史逮治以领兵防虏违查勘钦限故也
　　○壬戌四川参将刘綎奏父原任南京中军都督同知刘显封赠诰命毁于火兵部言显旧历边疆功劳茂著补给有例从之
　　○御史王明奏臣巡盐两淮兼有河漕地方之责目睹淮为泗患漕抚陈于陛欲开周家桥以＜锍-釒＞之使遂开则六州县生灵为鱼四百万漕粮俱梗而三十六盐场其沼矣宜令河臣上寻旧支而杀其势下瀹旧口而广其途勿苟目前贻后日害户科给事中耿随龙亦言泗州苦水议＜锍-釒＞周家桥施家沟以高宝二湖为壑将运道民业立尽臣曾令宝应闻见颇真夫黄河自徐邳直下东折入海淮亦东北趋会之无所壅遏故不病泗也自黄夺通济闸横于南淮遂不得东因潴泗州为  祖陵患又黄之夺闸南也宝湖受淤淮无所洩运道遂不可守欲弭河患非复通济闸不可工部覆议上请  上曰河道众论纷持张贞观着先勘泗州其余河患仍与地方官诣勘务图永利毋徒目前塞责仍改给勘议河道关防
　　○甲子巡按狭西御史李本固言秦自洮河中虏民困已极况频年荒旱流亡十七有司奉征求近例参罚既严鞭棰益酷哀哀茕独宁能堪此乞将延安庆阳平凉三郡止徵见年尽免带徵户部覆称御史为穷民请命良是但民运乃边饷所关此减则彼缺宜量免十四十五二年带徵以昭轸恤至意  上从之
　　○宴四川杂谷安抚司进贡都纲头目番僧申坚藏等八名赏赉如例
　　○乙丑原任刑部左侍郎兼都察院右佥都御史阅视宣大山西边防王宗沐卒宗沐浙江临海人登嘉靖中进士繇刑部历督学藩臬总漕工部侍郎改今官万历四年以原官领阅视至是卒于家礼部言其学有渊源才长经济虽经论罢仍奉廷推  上命与祭葬如例
　　○丁卯朝鲜陪臣韩应寅等赴奏倭情贡毕赐宴遣还
　　○刑科给事中王建中等言滇南僻在遐徼土司蛮僰抚则驯□□宾则判全赖抚按镇巡诸臣戡定而联属之乃者献琛竟以妒匿致梯航阻而功罪淆如抚臣刘世曾镇臣沐昌祚按臣苏赞□阝可恨也顷云南举贡朱万元等呈称原任金腾按察使今罪犯李材收蛮莫抚孟餋破缅扬威孟餋贡象归款实感天朝发兵杀缅之恩时按臣参疏已发欲文致李材之罪遂匿不以闻然夷文则三堂三司分巡道府皆有之镇抚二臣扶同欺隐忌成没功俱宜究治得旨法司会议仍着抚按官勘确以闻
　　○戊辰礼部题朝鲜王李昖克修职贡归我漂海华氓备陈倭情狡诈耻言向导顾效防御宜示旌嘉  上命赐敕奖之并赖银币
　　○宁夏镇四营官军家丁围杀巡抚党馨副使石继芳数其侵克残暴二十事并杀卫官李承恩供应官陈汉于市放狱囚毁文卷镇守总兵张维忠以闻  上谓边军穷苦抚臣等不加体恤维忠不能伸理禁戢当逮治念其素颇廉爱姑降职戴罪抚处事定所司议奏
　　○庚午  皇第七女生
　　○辛未大学士王家屏以久病辞免读卷乞与生还  上念其情词恳切许之赐传回籍
　　○大学士赵志皋言吏部尚书陆光祖为科臣乔□亻ㄠ月□□论列乞罢＜锍-釒＞下所司光祖平生刚直不阿典铨用贤去否不无过执致乖人情若乃狥人污己之行可盟天日乞慰免以昭礼下至意留中
　　○改南京吏部尚书孙鑨为南京兵部尚书参赞机务
　　○升狭西副使朱正色为右佥都御史巡抚宁夏赞理军务
　　○故锦衣卫带俸指挥佥事文龙男文继祖乞袭父职兵部执奏外戚加恩例止一辈如马福沈承宪乃一时特恩非例也况继祖亲疏之分己殊何得妄引  上是部言不许
　　○兵部题宁兵戕杀抚道激变虽曰有因干犯实关重典乃镇原王奏称各军恳将总兵张维忠在镇久任佥事随府即转都御史就近抚绥夫军中擅自废立朝廷因而许之此唐季藩镇弊习天朝安得有此推臣另候会推维忠职统军士不能伸理于先又不能禁戢于后固宜革任业蒙念其廉谨犹得士心姑降副总兵仍旧管事待能擒恶安良别加酌议此则  皇上德意非为王府奏留也从之
　　○壬申以皇女生告  奉先殿
　　○兵部奏帝王驭夷上策固守为经战款为权嘉靖间虏岁入犯亦岁被杀伤过当屡乞款不许嗣俺答俘赵全等献塞下始以市赏示怀柔俺答感泣永矢不叛  先帝敕谕凛然其子孙实世守之柰何年来要求无已扯力克乃敢渡河抢犯尚乌用市赏为据经略郑雒称其认罪归巢所过无扰仍请缚史酋自赎倘果效俺答故事则许之便若十八年市赏彼先助逆宪典谓何设非擒史夷罚安免徒捕一二余党以绐我并当议罢至于青把都等各夷素俱效顺宜仍准其贡市惟是三镇赏额有阅视科臣议例在虏多索分毫即以生事革边臣多与分毫即以媚虏论而尤当与虏约者曰仰华已焚不许再往甘凉曰套虏应讨不许遣兵阴援凡救急之计与经久之图总在边臣加意要于顺抚而逆剿可也  上诏各镇督抚官悉心筹画务期款不忘备战必取胜永为固守长策毋致怠玩疏虞目前市赏诸禁约悉如部奏行
　　○兵部又言宁镇家丁杀抚道辱主帅毁公署打□□处城门亟宜诛讨书曰歼厥渠魁胁从罔治乞诏尽献首恶余听招抚以昭朝廷好生之德督臣魏学曾素有威望畅达机宜令星驰便宜行事总帅俟即推补张维忠姑革任戴罪听处可也奉旨巡抚边镇重臣镇道三军主帅家丁乃敢恣逆不诛何待其擒元恶宥胁从仍许擒凶自赎俱听督臣便宜行
　　○兵部覆阅视科臣李汝华＜锍-釒＞言海酋作逆业革其赏乃松虏恭顺未可概拒今阿酋穵边姑俟认罪通市不妨仍循旧规从之
　　○癸酉虏犯宁前等处杀虏二百余人牛畜一百有奇论各弁疏玩罪革原任协守副总兵王维贞任并失事各官白耀武等下巡按御史克期勘奏
　　○甲戌  武宗毅皇帝忌辰遣隆平侯张炳祭  康陵
　　○大学士王家屏奏谢赐归驰传报闻
　　○吏部尚书陆光祖复以老病被言乞罢许之仍予驰驿归
　　○乙亥策士天下贡士
　　○论西宁参将孙朝梁等退兵失策被杀掳军马罪朝梁谪戍远边中军谈谦等各杖赎还职
　　○丙子狭西按臣孙珫言宁夏乱卒汹汹未可持之太急兵部以为元凶法在必诛督臣魏学曾业奉旨便宜行事御史职任监核宜星驰会同议处如用兵马则督战纪功事毕分别功罪具奏  上如兵部言诏珫会议剿抚毋纵毋激以靖边方
　　○丁丑大学士王家屏具疏辞朝并恳  皇上慎起居平喜怒隆孝餋奉蒸尝敬天勤民视朝听讲任辅弼惜老成收罪谪之臣斥贪残之吏及议虏情水患叛丁倭寇诸事尤惓惓于皇储册立系  宗社根本至计留中
　　○宁镇叛卒刘东旸擅收总兵敕印管事许朝哱承恩助逆披猖会游击梁琦守备马承光互市回至北门诸叛卒砍杀之于是游击土文秀千总哱云拥兵入城总兵张维忠自缢死狭西总督魏学曾以闻兵部谓学曾业奉旨令星驰本镇擒首恶而宥胁从矣闻变十余日何尚逡巡固原乎乞严责戡定假以便宜发马价悬赏格文秀承恩倘能擒斩立功仍与贳罪论赏尤宜布兵要路伐勾虏之谋行各抚臣移师近地用资弹压查谪戍总兵麻贵原任总兵尤继先刘承嗣见任游击马孔英加以参将俱可备仓卒用  上命学曾驰赴宁镇擒元凶赦余党听便宜处置务昭朝廷恩威毋得延误军机余如部奏
　　○升协守洮岷副总兵董一奎为署都督佥事充镇守宁夏总兵官
　　○戊寅赐翁正春等三百名进士及第出身有差
　　○先是叛贼刘东旸自署总兵遣哱承恩围玉泉营缚参将傅桓势张甚总督魏学曾谓宁镇内多虏外且逼虏非广集兵马钱粮难以扑灭便宜调总兵李煦副使杨时宁进剿＜锍-釒＞乞全狭钱粮听其那借所属官听其委用仍求户兵二部速发饷银以备悬购贼平分别参叙以闻兵部覆称乱卒亟宜戡定倘秋高虏劲虑乃大矣宜悬赏格刘东旸等自相擒献待以不死哱承恩土文秀并许擒逆赎罪可也  上曰叛丁滔天罪恶东旸等法在必诛余党胁从姑不深究督臣星驰征剿便宜调兵悬购毋稽时日
　　○庚辰以皇女命名赐辅臣赵志皋及讲官韩世能等银币有差
　　○南京兵部尚书舒应龙疏辞总河新命  上以黄河为梗淮水积湮着即赴任会科臣勘议不允辞
</div>
    <div class="pagination">
<a href="明实录神宗实录_page160.html">上一页</a><span>...</span><a href="明实录神宗实录_page156.html">156</a><a href="明实录神宗实录_page157.html">157</a><a href="明实录神宗实录_page158.html">158</a><a href="明实录神宗实录_page159.html">159</a><a href="明实录神宗实录_page160.html">160</a><span class="current-page">161</span><a href="明实录神宗实录_page162.html">162</a><a href="明实录神宗实录_page163.html">163</a><a href="明实录神宗实录_page164.html">164</a><a href="明实录神宗实录_page165.html">165</a><a href="明实录神宗实录_page166.html">166</a><span>...</span><a href="明实录神宗实录_page162.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
