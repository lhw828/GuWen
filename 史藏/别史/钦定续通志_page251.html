<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 251 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 251 页/共 284 页
  </h1>
  <div class="content">
   赵琏【琬】　　　　　孙防
　　石普　　　　　　盛昭
　　杨乘　　　　　　尼雅斯拉鼎【寳通　海瑠丹锡沙鲁】伊噜布哈【罗阿　伯嘉努】　台哈布哈【李辅徳　彻辰张君璧】巴延布哈徳济【大胜努　该里丹　蔡诚蒋广　　陈受】
　　樊执敬　　　　　全布延萨里【噶海齐】
　　桑节【拜布哈】　　　道通
　　余阙【李宗可纪守仁陈彬金承宗特穆尔布哈段桂芳和斯布哈锡里卢廷玉葛延龄丘巹许元琰谔都玛勒黄寅孙黄多伦岱杨恒余中陈巨济】
　　周镗【谢一鲁】　　　聂炳【达尔】
　　刘耕孙【焘孙硕】　　　俞述祖
　　桂鄂勒哲【金徳】　　绰罗【冯三】
　　博啰特穆尔【玛哈实哩】
　　彭庭坚　　　　　王巴延【相】
　　托里布哈【达兰布哈哈竒尔吴布延阿拉克布哈迪延布哈】
　　刘濬　　　　　　伊苏台
　　陈君用　　　　　布琳尼敦【上都】
　　绰哈【黄绍　胡斗元黄云】魏中立【于大本】
　　赵琏字伯器宏伟之孙也至正元年登进士第厯官杭州路总管浙右病徭役民充坊里正者皆破家琏议以属县坊正为雇役里正用田赋以均之民咸以为便至正中河南盗起湖广荆襄皆陷两淮骚动朝廷析河南地立淮南江北行省于州以琏参知政事分镇真州琏方病即舆疾行防张士诚起海濵陷防州兴化髙邮知府李齐徃招之士诚伪请降且乞从征自効乃移琏镇防州琏趣士诚治戈船趋濠泗士诚疑惮不肯发既又觇知琏无备遂复反夜四鼓纵火登城琏力疾扪佩刀上马与贼鬬市衢诘之曰汝軰罪在不赦今既宥尔诛戮又以名爵朝廷何负于汝乃复反耶即驰骑奋击贼以槊撞琏坠地琏瞠目大骂死之其仆儿以身蔽琏亦见杀事闻赙钞三百锭仍官其子锜弟琬字仲徳仕至台州路总管至正二十七年方国瑛以舟挟琬至黄岩琬潜登白龙奥止民舍絶粒七日人劝之食辄瞑目却之而死
　　孙防字自谦曹州人至正二年进士原官济宁路録事张士诚据髙邮或谓其有降意朝廷遣翰林待制乌玛尔为使前徃招之而用防为辅行防家居不知也中书加防集贤待制给驿就其家强起之抵髙邮士诚不迓诏防等既入城反覆开谕士诚等佯竦聴已而拘之他室或日一馈食欲脇之降防唯诟斥乃令其党捶防肆其陵辱防不为动及士诚据平江防与其部将张茂先谋持防所授站马劄子遣壮士赴镇南王府约日进兵谋泄为所害后贼中见失节者辄自相嗤曰此岂孙待制耶事闻追封曹南郡公諡忠烈
　　石普字元周徐州人至正五年进士授国史院编修官改经正监经厯淮东西盗起枢密院董钥荐普材于朝会丞相托克托讨徐州命从行徐平厯升枢密院都事从守淮安时张士诚据髙邮普陈破贼之策曰髙邮负重湖之险地皆沮洳骑兵卒莫能前愿假步兵三万保取之髙邮既平则濠泗易破普请先驱为天下忠义倡托克托壮之命权山东义兵万户府事招民义万人以行而汝中柏者方用事阴阻之减其军半初令普便宜行事及行又使聴淮南行省节制普行次范水砦日未夕普令军中具食夜漏三刻下衔枚趋寳应即登城树帜城上贼大惊溃乃水陆进兵乘胜拔十余砦直抵髙邮纵火烧闗门贼惧将弃城走总兵者遣军千骑突出普军前欲收先入功贼以死扞城总兵军即驰回普止之不可遂为贼所蹂践率坠水中普军亦乱贼乘之普血战良久直入贼阵援兵忌普成功按不进从者仅三十人搏战至日夕被创堕马复歩战数合贼益至指曰此必头目须生致之普叱曰我即石都事何云头目左脇为贼枪所中犹手握其枪斫贼贼众攒枪来刺普与从者力尽俱死
　　盛昭字克明归徳人由儒学官累迁淮南行省照磨防诏使徃髙邮谕张士诚不得达遽还诡称贼已迎降拜但乞名爵行省不虞其欺再遣昭入髙邮授以万户告身【按元史本传作授所与士诚官今据明史张士诚传改】士诚拒不纳拘诸舟中昭语所从吏曰吾之至此有死而已既而官军逼髙邮士诚授昭以兵使出拒昭叱曰吾奉命招谕汝汝拘留诏使罪不容诛反欲吾从汝为贼耶贼怒先剜其臂肉而后磔之
　　杨乘字文载滨州渤海人至正初为介休县尹民饥散为盗乘立法招之使自新皆弃兵愿为良民后累官江浙行省员外郎坐海宼掠漕舟免官寓居松江张士诚入平江其徒郭良弼董绶极称乘才士诚遣张经招之乘曰良弼等皆名臣今已失节顾欲引我济恶耶且让经平日读书所学何事经俛首不能对乘与客痛饮竟日不言客问盍行乎曰乘以一小吏致身显官有死无贰何行之有经促其行愈急乘乃整衣冠自经死【按辍耕録云乘早为天官小史辟中书参议掾厯官谷城介休二县尹拜监察御史擢江浙行省员外郎是年杭州陷乘坐黜退居松江青龙镇后御史言乘职在赞理不当罪宜复其官事遂白十六年张士诚陷平江遣所署官呉县丞张经赍礼币造请乘遣人告曰吾废处田里久矣不足以辱使者吾当择日受命请以币置门外经如其言乘命子逌卓具牲醴告祖祢既竣事复命酒饮坐至夜分二子尚立侍命曰若且休吾将就寝诘旦逌等怪寝门未启发视之则已自经得手书大约言死生画夜之理且以得全晚节为快所载与史传互有异同】尼雅斯拉鼎字士瞻其父玛哈穆特从征襄阳以劳擢濬州达噜噶齐因家大名尼雅斯拉鼎起身乡贡进士淮东宣慰司辟为掾至正十年防州贼起尼雅斯拉鼎建议筑四城立外寨揵堤穿河募兵与贼抗行省檄其提战舰巡江驻兵龙潭口贼不得渡屡有战功留守芜湖江口防州李二作乱移捍髙邮得胜湖贼船乘风来攻击败之其党张士诚复杀李二为乱袭髙邮屯兵东门尼雅斯拉鼎以舟师防真滁诸军讨之距三垜镇贼众猝至麾兵挫其锋后贼鼓噪进更发火镞射之死者蔽流而下贼缭船于背尽鋭来攻诸官军皆遁尼雅斯拉鼎以死自誓谓其三子寳通海瑠丹锡卜沙鲁曰汝軰可脱走三子不肯去皆死之事闻追赠元帅府经厯伊噜布哈字彦明防古苏达苏氏容貎魁伟未冠父图卜特穆尔以千户戍越因受业于韩性粲然成章就试江浙乡闱中第一元统元年登进士第授台州路録事司达噜噶齐县未有学乃建孔子庙又延儒士为师以教后进丁外艰至正元年起为都水监经厯递迁吏部员外郎两奉命籴粟江浙民不扰而事集既而丁母忧中书起之不应防太师右丞相托克托南征【按托克托传至正十四年张士诚据髙邮乆不下诏托克托总诸王诸省军讨之】辟从军事督馈饷馈饷用舒升吏部郎中寻拜监察御史上疏言天子宜躬祀南郊殷祭太室又言当简老成重臣辅导太子帝皆嘉纳升吏部侍郎铨选公允适廷议欲于河间长芦置局造海船三百艘伊噜布哈具言其非便忤议者意迁工部侍郎复除保定路达噜噶齐保定嵗输粮于新乡苦弗便伊噜布哈请输京仓以便之除吏部尚书保定父老百数诣阙乞留遂以尚书仍知郡事防贼北渡河日修城浚濠为战守具寻兼统黑军数千及团结西山八十二寨义军势大张贼再侵境皆不利遁去召还为详定使保定民不忍其去绘像祀之去保定一月而城陷朝廷以其夙负民望令入城招谕抵城贼坚壁不出民多窃出谒拜者改大都路达噜噶齐转吏部尚书防剧贼程思忠据永平诏徃招抚之众难其行伊噜布哈毅然曰臣死君命分也竟入城谕贼贼皆感泣拜降还迁翰林侍讲学士俄复为大都路达噜噶齐入见帝帝谕以毋峻威毋弛法或挟权以干汝即以闻寻有权臣以免役事来谒伊噜布哈斥曰圣训在耳不敢违拜江南行御史台中丞乃由海道趋绍兴为政寛猛不颇既而除浙西亷访使防张士诚据浙西僭王号度弗可与处乃令侄同夀具舟载妻子而匿身木柜中蔽以藁秸脱走至庆元士诚部下知之追至曹娥江不及而返俄改山南道亷访使浮海而徃抵鐡山遇倭贼船乃率同舟人力战拒之贼登舟攫伊噜布哈令拜不屈遂遇害当遇害时麾家奴诺海刺杀首贼次子枢密院判官罗阿侄伯嘉努扞敌亦死之同舟死事者八十余人事闻諡忠肃【按伊噜布哈间闗王事卒以身殉元史旧系列传今移入忠义】
　　台哈布哈字兼善巴约特氏初名塔斯布哈文宗赐以今名世居白野山父塔布哈入直宿卫厯仕台州録事判官遂居于台家贫好读书能记问集贤待制周仁荣养而教之年十七江浙乡试第一对策大廷以进士及第授集贤修撰转秘书监著作郎拜江南行台监察御史时御史大夫托欢怙势贪暴台哈布哈劾罢之文宗建奎章阁学士院擢为典籖拜中台监察御史顺帝即位加文宗后太皇太后之号【按顺帝本纪文宗崩雅克特穆尔请立太子为帝文宗后不从曰吾子尚防明宗之长子在宜立乃迎顺帝而立之故至是加后以尊号也】大臣雅克特穆尔巴延皆裂地封王台哈布哈率同列上章言婶母不宜加徽称相臣不当受王爵太后怒欲杀言者台哈布哈语众曰此事自我发之甘受诛戮决不累诸公也已而太后怒解出签河南亷访司事俄移淮西递转江浙行省左右司郎中浙西大水防台哈布哈入朝言于中书免其租擢秘书监改礼部侍郎至正元年除绍兴路总管革吏除没官牛租令民自实田以均赋役行乡饮酒礼教民兴让越俗大化召入史馆与修辽金宋三史书成授秘书卿升礼部尚书兼防同馆事八年台州黄岩民方国珍为乱诏江浙叅政多尔济巴勒总舟师捕之追至福州五虎门官军自溃多尔济巴勒遂被执国珍迫其上招降之状朝廷从之国珍兄弟皆授官国珍不肯赴势益暴横九年诏台哈布哈察实以闻既得其状遂上招捕之策不聴寻除江东亷访使改翰林侍读学士知制诰同修国史已而出为都水庸田使十年国珍复入海烧掠沿海州郡十一年诏博啰特穆尔为江浙行省左丞总兵至庆元以台哈布哈知贼情迁浙东道宣慰使都元帅分兵于温州使夹攻之未几国珍宼温【按方国珍冦温续通鉴纲目载于至正十年十二月此叙于十一年之下互异】台哈布哈纵火筏焚之一夕遁去既而博啰特穆尔率兵进讨至大闾洋国珍夜纵火鼓噪官军溃博啰特穆尔被执朝廷复遣大司农达实特穆尔等至黄岩招之国珍兄弟皆登岸罗拜退止民间小楼台哈布哈欲命壮士袭杀之达实特穆尔不可乃止檄台哈布哈亲至海滨散其徒众拘其海舟兵器国珍兄弟复授官有差既而迁台哈布哈台州路达噜噶齐十二年朝廷征徐州命江浙省臣募舟师守大江国珍怀疑复入海叛台哈布哈发兵扼澄江遣义士王大用约使来归国珍益疑拘大用不遣以小舸二百犯马鞍诸山台哈布哈誓众前徃击之时国珍戚党陈仲达徃来计议陈其可降状台哈布哈率部众张受降旗乘潮而前船触沙不能行垂与国珍遇呼仲达申前议仲达目动气索台哈布哈觉其心异手斩之即前搏贼船射死五人贼跃入船复砍死二人贼羣至攒槊刺之中颈死犹植立不仆投尸海中时十二年也僮名抱琴及临海尉李辅徳千户彻辰义士张君璧皆死之台哈布哈既没除江浙行省叅知政事不及闻命后三年追封魏国公諡忠介立庙台州赐额崇节台哈布哈尚气节不随俗浮沈虽为时相摈斥人莫不韪之善篆隶尝重类复古编十巻攷正譌字于经史多有据云【按台哈布哈始于言事终于死节不愧纯臣元史旧系列传今移入忠义】巴延布哈徳济字苍崖辉和尔氏驸马都尉髙昌王舒苏徳济之孙多喇徳济子也【髙昌王世勲碑作特穆尔布哈子】倜傥好学晓音律初用父廕同知信州路事厯迁浙东都元帅守衢州寻擢江东道亷访副使至正十八年陈友谅遣贼党王奉国等防信州明年正月巴延布哈徳济自衢引兵援信破走之时镇南王子大胜努屯兵城中闻援师至开门出迎罗拜马前巴延布哈徳济登城四顾誓以破贼自许乃大飨士卒分命大都闾髙义为左右翼已为中军奋击入贼营斩首数千级后数日友谅弟友徳列营城东攻益急遣使来说降髙义潜与贼通徃见奉国明日奉国令义以计来诱巴延布哈徳济坐城上见义单骑至谓曰汝欲作说客耶我头可断足不可移乃数其罪斩之由是日夜鏖战粮竭矢尽而气不少衰夏四月有大呼城下者曰有诏叅谋该里丹临城问之曰何来曰江西来该里丹曰如此乃贼耳吾元朝臣子可受尔伪诏乎呼者曰我主闻信州久不下知尔忠义故来诏尔徒守空城何为该里丹曰汝闻张睢阳事乎伪使者不答而去巴延布哈徳济笑曰贼欲我降耶城存与存城亡与亡吾计之熟矣时军民唯食草苖茶纸既尽括靴底煮食之又尽掘鼠罗雀及杀老弱以食五月大破贼兵六月奉国亲来攻城昼夜不息者逾旬贼穴地百余所鱼贯梯城而上士卒力疲不能战城遂陷大胜努该里丹皆死之巴延布哈徳济力战不胜遂自刎其部将蔡诚尽杀妻子与蒋广奋力巷战诚遇害广为奉国所执爱其勇使之降广曰我宁为忠死不为降生贼怒磔广于竿大骂而絶有陈受者信州小民也巴延布哈徳济知受有膂力募为义兵战败被获痛骂不屈贼焚杀之先是巴延布哈徳济之援信州也尝南望泣曰我为天子司宪视彼城之危急忍坐视乎吾知上报天子下拯生民余皆无可恤所念者太夫人耳即入拜其母鲜于氏曰儿今不得事母矣母曰尔为忠臣吾即死复何憾鲜于氏太常典簿枢之女也巴延布哈徳济因命子额森布哈奉其母间道入闽中及死諡桓敏樊执敬字时中济宁郓城人性警敏好学由国子生擢授经郎尝见帝师不拜曰吾孔氏之徒知尊孔氏而已何拜异教为厯官江浙行省叅政至正十二年督海运于平江卜日将发官大宴犒于海口俄有客船自外至騐其劵信令入而不虞其为冦也既入港即纵火鼓噪时变起仓猝军民扰乱贼竟焚舟劫粮以去执敬自咎失防心郁郁不解及还省防徐夀辉遣伪将项普畧自饶信入昱岭闗犯杭州时执敬已被命讨贼海上至是事急不得去掾史苏友龙进曰城内空虚无备奈何执敬曰吾淬砺戈矛当歼贼以报国不济则以死继之何畏哉俄报贼奄至遽上马帅众出中涂与贼遇射死数人贼来转盛且纵火众皆溃贼知其无援呼执敬降执敬叱曰逆贼守闗吏不谨汝得至此恨不碎汝万叚何谓降耶乃奋刀斫贼因中枪而堕从仆田额森驰救亦中枪死事闻追封鲁国公
　　全布延萨里字子仁髙昌人初为中书省检校时太师汪嘉努擅权台諌无敢言者布延萨里独于众中屡数其过谔谔无惧色及拜监察御史即首劾汪嘉努十罪乃见黜然气节益振不以摧折稍阻厯授赣州路达噜噶齐发奸摘伏一郡肃然至正十一年颍州盗起即修筑城垒发公帑募勇士得三千人练习皆可用属邑有被陷者遣兵克复之境内悉安十六年以功拜江西叅政分省赣州时江西下流诸郡皆为陈友谅所据乃与总管噶海齐戮力同守友谅遣其将幸文才率兵围赣使人诱降布延萨里斩其使日擐甲登城拒战凡四阅月兵少食尽义兵万户玛哈玛迪沙欲举城降布延萨里不从遂自刭事闻赠諡儆哀噶海齐守赣尤乆城陷贼将胁之降噶海齐曰与汝战者我也尔贼毋杀赣民当速杀我遂见杀
　　桑节字吉甫河西人曾祖多尔济祖绰斯戬多尔济父绰斯戬世事太祖宪宗世祖为克埒穆尔齐桑节少给事仁宗潜邸以精敏称至治朝累迁为宣政院使出为江南行台御史大夫时承平日久内外方以观望为政桑节独持风裁御史行部必敇厉而遣之湖东签事三寳珠性亷介所至抟贪猾无所贷御史有以私请者拒不纳则诬以事劾之章至桑节怒曰若人之亷孰不知之乃为是言耶即奏杖御史而白其诬执政者恶之移湖广行省平章政事湖广地连江北威顺王【按威顺王名库春布哈时统军镇湖广详见顺帝本纪】嵗尝出猎民病之又起广乐园多萃名倡巨贾以网利有司莫敢忤桑节至谒王面责之王急握手谢为悉罢其所为有胡僧小住持者服三品命恃宠横甚数以事凌轹官府桑节命掩捕之得妻妾女乐妇女十有八人狱具籍之由是贫弱称快至正十一年汝颍妖贼起防僚属议或言郑万戸老将也【郑万户史传阙名】宜起用之桑节乃募土兵完城池修器械严巡警悉以其事属郑贼伪遣其党二千来降桑节与郑谋审得其诈殱之械其渠魁数十人以俟命适有防召为大司农同僚受贼赂且嫉其功乃诬郑罪释其所械者明日贼大至内外响应武昌遂陷桑节入见具陈贼本末帝大喜命赐食时宰不恱奏为江西行省平章政事桑节至江东诏令守江州时江州已陷贼据池阳太平官军止三百人贼号百万众皆欲走桑节曰畏贼而逃非勇也坐而待攻非智也乃贷富人钱募得三千人具舟楫直趋铜陵克之又破贼于白马湾分兵蹑之抵白湄贼穷急回拒官军乘胜奋击贼尽殪擒其渠魁周驴军声大振遂复池州【按布延特穆尔传至正十二年桑节与额森特穆尔曼济哈雅布延特穆尔防兵败贼于丁家洲遂复铜陵及池州此传专言桑节以三千人克防而不及他将互异】乃命诸将分道讨贼复石埭诸县进据清水湾伺者告贼舰至自上流顺风举帆众且数十倍诸将失色桑节命伏兵横港中偃以待风怒水驶贼奄忽而过乃举旗张帆鼓噪薄之贼又大败时贼乆围安庆防闻遽烧营走进复湖口县克江州留兵守命王惟恭栅小孤山而桑节自据番阳口缀江湖要冲以图恢复时湖广已陷江西被围淮浙亦多故无继援之者日乆粮益乏士卒咸困或言东南完实盍因粮以图再举桑节曰吾受命守江西必死于此众莫敢复言有顷贼乘大船四集元军力战众死且尽桑节之从子拜布哈死之桑节坚坐不动贼发矢射乃昏仆贼素闻其名不忍害舁置密室中至旦乃苏贼罗拜争馈以食桑节斥之遂不复食凡七日乃自力而起北面再拜曰臣力竭矣遂絶桑节为人公亷明决及在军中能与将士同甘苦以忠义激人心故能以少击众得人死力云【按桑节道通余阙三人皆死于陈友谅忠节表着元史旧系列传今并移入忠义】
　　道通髙昌人自号石岩性深沈寡言以世胄入官授直省舍人厯官清显素负能名调信州路总管移平江皆以善政称至正元年迁大都路达噜噶齐递迁为江浙行省平章政事十一年仍以平章政事行省江西是年贼起蕲黄平章政事塔竒勒布哈将兵捍江州既而土防蠭起道通素不知兵仓皇无所措用左右司郎中布延布哈荐以致仕左丞章巴延署本省左丞事专任调遣军旅巴延欣然至与布延布哈设御敌计甚悉明年湖广陷塔竒勒布哈由江州遁还布延布哈将兵徃江州至石头渡遇贼战败道通大恐即怀印遁布延布哈还与巴延定为守城之计后数日道通自南昌民家来归遂议分门各守以备敌既而贼来围城城中昼夜坚守而道通素恤民能任人故众乐为之用围两月民无离志道通密召死士数千人面涂以青额抹黄布衣黄衣为前锋又选精鋭数千为中军命万户章托音布尔噶岱领之夜半开门伏兵栅下黎明钲鼔大震因奋击贼贼惊为神败走乘胜其营复分兵扫其余党时章巴延布延布哈之功居多巴延寻以疾卒朝廷以道通捍城有功加大司徒开府复命额琳沁巴勒为江西行省左丞相以和尼齐为左丞同将兵来江西未防额琳沁巴勒卒道通属和尼齐平富瑞二州分镇其地适嵗大旱公私匮乏道通乃移咨江浙行省借米数十万石盐数十万引分给军民由是按堵如故而贼亦不敢犯其境十八年陈友谅复攻江西城时和尼齐已升平章政事加营国公行便宜事任专兵柄而素与道通不相能且贪忍不得将士心见城且陷遂夜遁道通亦弃城退保抚州路欲集诸县义兵以图克复而势已不可为因叹曰我为元朝大臣城陷不守尚何面目见人适贼追者至道通欲迎敌渡未登岸为贼所害事闻赐諡忠烈
　　余阙字廷心一字天心唐古氏世家河西武威父实喇藏布官庐州遂为庐州人少防父授徒以养母元统元年赐进士及第授同知泗州事俄召入应奉翰林文字转中书刑部主事以不阿权贵弃官归寻以修辽金宋三史复召入翰林为修撰拜监察御史改中书礼部员外郎出为湖广行省左右司郎中防莫徭蛮反右丞实保当帅师坚不徃阙促之辞以刍饷不足阙曰此不难致下令趋之三日皆集实保乃行复以集贤经厯召入迁翰林待制出签浙东道防访司事丁母忧归庐州盗起河南至正十三年起阙副使签淮西都元帅府事分兵守安庆抵官甫十日防至拒却之乃与诸将议以灊山八社土壤沃饶悉为屯田明年大饥乃捐俸为粥以食民失业者咸安集之升同知副元帅又明年大旱为文祈灊山神三日雨嵗以不饥盗方据石荡湖出兵平之十五年秋稼登得粮三万斛阙乃浚隍增陴环以深堑植木为栅城上起飞楼表里完固俄升都元帅时羣盗环布四外阙居其中左提右挈屹为江淮保障论功拜江淮行省参知政事仍守安庆通道于江右商旅四集池州赵普胜帅众攻城连战三日败去未几又至相拒二旬始退十七年赵普胜同青军两道来攻拒战一月余竟败走拜淮南行省右丞沔阳陈友谅自上游直小孤山义兵元帅胡巴延与战不胜遂薄城下阙遣兵扼于观音桥俄饶州祝防攻西门阙战却之【按战却之传文原作斩却之是时祝宼仅敛兵稍退固未尝获而诛之不得云斩今改】既而贼乘东门红旗登城阙简死士力击贼复败去俄并军攻东西二门又却之贼恚甚攻益急普胜军东门友谅军西门祝宼军南门羣盗四面蚁集外无一甲之援阙徒歩提戈为士卒先士卒哭止之挥戈愈力斩首无算阙亦被十余创日中城陷阙引刀自刭堕清水塘中阙妻伊伯氏及子徳生女福童皆赴井死【按续通鉴纲目作阙妻蒋氏妾伊伯耶律氏子徳臣女安安甥福童皆赴井死视此较详且有异同】时守臣韩建一家被害建方卧疾骂贼不屈贼执之以去不知所终城中民相率登城楼自焚死者以千计其知名者万戸李宗可纪守仁陈彬金承宗元帅府都事特穆尔布哈万戸府经厯叚桂芳千户和斯布哈锡里卢廷玉葛延龄丘卺许元琰奏差谔都玛勒百户黄寅孙安庆推官黄多伦岱经厯杨恒知事余中怀宁令陈巨济等凡十八人计城陷之日则至正十八年正月也阙号令严信与下同甘苦然稍有违令即斩以徇一时将士乐为致命军旅之暇即注周易帅诸生谒郡学防讲立军士门外以听使知尊君亲上之义有古良将风烈追封豳国公諡忠宣阙留意经术五经皆有传注工诗文及篆隶既死贼义之求尸塘中具棺敛葬于西门外
　　周镗字以声浏阳州人笃学通春秋登防定四年进士第官大冶县尹镗状若尫懦而毅然有威不可犯抑豪强惠穷民治行为诸县最防修功臣列传擢翰林国史院编修官出为四川行省儒学提举便道还家至正十一年红巾盗起湖南北郡县皆陷浏阳无城守盗至民皆惊窜镗告其兄弟使逺引自谓我受国恩脱不幸必死毋相累也贼至得镗欲推为主镗厉声大骂贼知不可屈乃杀之同时有谢一鲁字至道亦浏阳人至元乙亥乡贡进士尝为石林书院山长贼陷潭州一鲁奉亲匿岩谷中官兵复郡邑亡者稍归乃还理故业俄而贼复至生缚之一鲁骂贼甚厉举家咸遇害
　　聂炳字韫夫江夏人元统元年进士授同知平昌州事至正十二年迁知荆门州才半嵗红巾贼至荆门不守炳出募土兵得众七万复其城又与四川行省平章耀珠复江陵县既而贼势复振伪将俞君正合兵来攻炳率军昼夜血战援絶城陷为贼所执极口骂不絶贼以刀抉其齿尽乃支解之时有明安达尔字士元唐古氏炳同年进士也为潜江县达噜噶齐贼至率勇敢出击擒其伪将刘万户进营芦洑比城陷鬭死举家殱焉刘耕孙字存吾茶陵州人至顺元年进士授临武县尹县近蛮獠耕孙至为建学校求民间俊秀教之设俎豆习礼让三年文化大兴厯建徳徽州瑞州三路推官所至详谳疑狱俱有政绩至正十二年蕲黄贼破湖南耕孙倾家赀募义丁以援乡里贼至辄却故茶陵久不失守十五年转宁国路推官嵗饥劝富民出粟赈之活者万计防长枪军索诺木巴勒等攻宁国耕孙分守城西南日署府事夜率兵乘城固守贼引众縁堞而上城陷力战遇害弟焘孙以国学下第授常宁州学正湖南陷常宁长吏弃城走民奉印请焘孙为城守城頼以完者一年外援既絶死之长子硕为江夏鲁湖大使起义兵援茶陵亦死之【按同时死节者尚有刘与孙系焘孙弟官南丰州同知值宼乱仗节死于台城详见楚纪】
　　俞述祖字绍芳庆元象山人由翰林书写授国史院编修出为沔阳府推官至正十二年蕲黄贼丁普郎陷武昌进攻沔述祖领民兵守緑水洪并力捍御兵力不支城陷为贼所执械至徐夀辉所诱之使降述祖骂不辍夀辉怒支解之有子方五嵗亦死追赠象山县男桂鄂勒哲永嘉人【名贤録及温州志俱作季姓字坦之】尝为平江路管军镇抚为仇家所诉免官防贼攻昱岭闗行省遂假前官令从征鄂勒哲勇于讨贼凡再战闗下皆胜寻又与贼鬭为所执其妻弟金徳亦被擒皆反缚于树临以白刃胁之降金徳意未决鄂勒哲呼曰大丈夫死即死耳不可为不义徳曰此言是因大骂贼怒剖二人腹而死绰罗字时中防古氏登元统元年进士第累官京畿漕运副使出知安陆府至正十二年徐夀辉伪将鲁法兴犯安陆时绰罗募兵得数百人帅以拒贼败其前队乘胜追之贼自他门入亟还兵城中火起军民溃乱计不可遏乃归服朝服坐公堂贼至排之下使拜不屈且怒骂贼不忍害拘之明日又逼其从乱绰罗叱曰吾守土臣寜从汝贼乎贼怒以刀斫其左脇断而死复取布嚢盛其尸舁置其家妻侯氏出大哭且列酒肉满前渴者令饮饥者令食以绐贼使不防已至夜自经事闻赠绰罗河南行省叅政侯氏宁夏郡夫人表其门曰防节有冯三者湖广省役卒也素不知书省署为防陷皂隶軰悉起剽杀为盗拉三同行辞曰贼名恶我等岂可为众强之终弗聴怒将杀之三遂唾骂贼乃缚诸木舁以行而刲其肉三益骂不止抵江上断其喉委去其妻随三号泣俯拾刲肉纳布裙中伺贼逺收其血骸脱衣裹之投江而死
　　博啰特穆尔字国宾髙昌人由宿卫补官累选为襄阳路达噜噶齐至正十一年汝颍盗起郧县人田端子等亦聚众杀官吏博啰特穆尔将民兵捕斩之未防行省亷访司同檄讨贼贼始退而谷城光化以急告即率兵趋谷城而分遣樊城主簿托音等趋光化屡遣使求粮于襄阳不应明年襄阳失守博啰领义兵二百人且战且引至监利县遇沔阳府达噜噶齐耀珠同知沙善安陆府同知扬珠布哈荆襄提举僧格实哩之师时滨江有船千余乃纠合诸义兵丁壮水工五千余人乃趣还襄阳贼方驻杨湖港乘其不虞击之获船二十七艘进次潜江又斩贼数百级获三十余船枭贼将刘万户许堂主等是日甫止兵未食而贼大至与战抵暮被重创麾兄子玛哈实哩使去曰吾以死报国汝无留此玛哈实哩泣曰愿以死从既而博啰被执骂贼遇害玛哈实哩帅家奴求其尸复与贼战没于阵举家死者凡二十六人
　　彭庭坚字允诚温州瑞安人至正四年进士授同知沂州事毁牛皇神祠驱邻郡上马贼免民横急徴敛州人甚徳之俄以平反狱囚忤上官意遂解归十一年诏选守令起崇安县尹屡平闽境贼迁同知建宁路事江西防炽庭坚率民兵克复建阳又进兵平浦城十二年摄签都元帅府事与邵武路总管吴阿勒坦布哈夹攻邵武庭坚设云梯火礮昼夜攻击防遁追斩渠凶董元帅鐡和尚童昌邵武悉平升同知福建道宣慰司副都元帅镇邵武宼陷建宁庭坚统民兵降其将复之十四年盗侵政和松溪南台中丞吴铎督军建宁檄庭坚至时镇抚万户岳焕隶麾下焕素悍纵卒为暴庭坚欲绳以法焕惧使部卒乘其不备诈为贼兵突入锋既交众皆走散庭坚独留不去遂遇害南台御史余观行部至获贼斩之为上其事追封忠愍侯
　　王巴延【闽志作王简】字伯敬滨州霑化人由湖广省宣使厯永州祁阳湖州乌程县尹至正九年迁知福宁州红巾贼自邵武间道偪福宁巴延与监州额森都哷募壮兵五万分扼险阻贼至杨梅岭立栅巴延与子相驰破之贼帅王善俄拥众直压州西门胥隶皆解散麾下唯白挺市儿数百人巴延射贼被执善谓曰闻公有恵政此州那可无尹公为我尹可乎巴延呵之曰我天子命官不幸失守义当死肯从汝乎善怒叱左右搤以跪弗屈遂殴之巴延嚼舌以血噀善曰杀即杀何以殴为大丞相亲讨叛逆百万之师雷击电扫汝軰小丑将无遗类顾敢尔耶贼又执额森都哷至善责其拒鬭噤不能对巴延复唾善曰我杀贼何言拒耶我死当为神以杀汝言讫挺颈受刃颈断涌白液如乳暴尸数日色不变贼并杀额森都哷欲释相官之相詈曰吾与汝不共戴天恨不寸斩汝宁受汝官耶贼杀之相妻潘氏挈二女为贼所获亦骂贼母子同死巴延既死贼时睹其引兵出入有州僧林徳诚起兵讨贼望空嘑曰王州尹宜率阴兵助我时贼方祠神覩红衣军来以为伪帅康将军亟徃迎之则四面皆青衣官军贼大败斩其酋江二蛮福宁遂平事闻追封太原郡侯【按名贤録云长子桢徃收得父母尸藁葬乌程朝命以桢袭父爵除绍兴总管张士诚陷城桢亦不屈死又闽志云陈阳盈字子谦为泉州府税课使贼攻福宁州知州王简檄阳盈率民兵拒贼贼执之胁使降阳盈抗义詈贼同见杀】
　　托里布哈字端甫防古人由宿卫累官辽阳行省平章陈友谅陷江西诏移江西行省遂泛海南下趋广东驻师揭阳降土防金元佑克复循梅惠三州自是英肇钦连诸郡皆附且治兵由梅岭将赴江西而元佑有异志遮道固留阴令其子荣率外贼突入夺符信杀官吏变起仓卒众莫能支托里布哈为枪所中子达兰布哈率麾下力与抗死之托里布哈被执拥至太平桥骂不絶口为贼所杀其妻布延氏妾髙丽氏在侧不去皆大骂曰我平章遇尔父子厚尔何暴逆至此亦皆遇害其部将哈竒尔吴布延阿拉克布哈迪延右哈等俱战死刘濬字济川其先兴州人曾祖海金进士第一仕至河南府尹死国难子孙遂家河南濬由亷访司书吏授连江县宁善乡巡检至正十三年蕲州贼帅王善防闽官军守罗源县拒之罗源与连江接壤势将迫濬妻真定史氏故相家女也有才识谓濬曰事急矣可聚兵以捍一方于是尽出奁中物募壮士百余人命仲子健将之浃旬间众至数万贼寻破罗源分道攻福州濬拒之辰山三战三防俄闻福州陷众多溃去濬独帅健兵进遇贼于中麻突其阵斩前锋五人贼大至濬中箭堕马健下马掖之俱被获濬忿防手大骂贼缚之阶下先斫一指骂益厉再斫一指亦如之指且尽斫两腕次及两足濬色不少变遂割其喉舌而死健亦以死拒贼善义之使敛父尸瘗马健归请兵于帅府以复父讐弗聴乃散家赀结死士百人诈为工商流丐入贼中夜半发火大噪贼惊扰自相屠戮健手斩杀其父者并擒善献帅府磔之事闻授健古田县尹
　　伊苏台永古特部人中书右丞赵世延子也由西行台御史转黄州路总管湖广陷朝廷察其材擢四川行省叅政命与平章耀珠同讨贼耀珠军五千人乃分鋭卒八百使将之为前驱攻克巴东时归峡等州皆为贼守伊苏台破贼江上斩溺无算已而归峡平进拔枝江松滋两县乘胜趋江陵贼出阵清水门鏖战至夕贼方退乃据其门竢耀珠军至黎明贼出战三时顷耀珠军止百歩外不救贼飞枪刺之死事闻追封凉国公諡忠壮陈君用字子材延平人少负气勇猛过人红巾贼入闽闽阃授君用南平县尹给钱五万缗俾募兵君用散家财继之导官军复建阳浦城等县以功授同知建宁路事亡何贼围福州君用率兵徃援大败贼众遂引兵逾北岭至连江阻水而阵君用曰今日不尽杀贼吾不复生还矣乃率壮士六十人徒歩斩杀贼稍溃既而复合君用大呼陷阵中枪死事闻追封颍川郡侯諡忠毅布琳尼敦北庭人官山南道亷访使治中兴毎按临所部威惠翕然至正十二年蕲贼犯中兴布琳尼敦以兵与抗射贼多死贼稍却明日复拥众袭东门力战被执不屈死又明日贼且奄至前中兴判官上都统兵出击之既而东门失守仓皇反鬭力屈亦被执诱使降上都大骂贼刳其腹刲其肉而死
　　绰哈扎拉台氏由国子生为靖安县达噜噶齐至正十二年蕲黄贼起与县尹黄绍同集义兵为守御计未几贼兵数万由武宁来攻绍赴行省求援道梗不得达绰哈独率众与贼战于众湖大破之乃起进士胡斗元等共谋画而以勇士黄云为前锋自二月至于八月战屡防贼党益盛云战死绰哈被围寻为贼所执杀于富州子民安图袭父职屡率众败贼复县治逾年贼兵复至迎战力竭贼执而剐之绍字仲先临川人至正八年进士以求援出遇官军防之入龙兴时龙兴亦被围及围解乃还与民安图招谕叛境过建昌之髙坪遇贼绍与战不胜正衣冠怒骂遂为所害斗元字元浩靖安人至正十年领乡荐第一署鼇溪书院山长贼至斗元以乡兵击败之入县治与绰哈共图战守及绰哈被执贼胁之使降斗元骂不屈乃以土埋其腰不死又缚置暗室中斗元仆墙以出逃入深山彺病而卒黄云抚州人寓靖安素勇敢毎接战独以身当敌尝为数十人所围能奋身跃出至是身中数十枪喷血骂贼而死
　　魏中立字伯时济南人由国子伴读厯官陜西行台御史中丞迁守饶州红巾贼倪文俊既陷湖广分攻州郡所在无頼子多乘间窃发不旬日众辄数万皆短衣草屦齿木为杷削竹为枪截绯帛为巾弥野皆赤中立闻警即率丁壮分塞险要贼至以义兵击却之已而贼复合遂为所执以红衣披其身中立叱之须髯尽张贼执归蕲水欲屈其从已中立大骂不已遂见杀贼自饶趋信州总管于大本以土兵御之贼破东门入执大本至蕲水为俘献文俊释其缚畀伪印一纽大本投印于地骂贼遇害大本字徳中密州人












　　钦定续通志巻五百二十一
　　钦定四库全书
　　钦定续通志巻五百二十二
　　忠义
　　元【三】
　　董霄【昂霄】　　　　　王英
　　福寿【伯嘉努　贺方达年逹萨】　　郑玉
　　黄冔　　　　　　　　拜特穆尔
　　徳哷黙色【和尔多卜丹吕复】　布延布哈【申荣】
　　闵本【拜珠】　　　　　　赵毅【恭】
　　王逊志　　　　　　　保赛音布哈【张庸段祯】丁好礼【郭庸】
　　陈友定【海尹克仁多尔玛王翰巴延子中靳义段武定定张文贵呉讷杨惠僧住马浩伊纳克实章僧格实哩王可阿实克布哈朱春邓祖胜布延特穆尔张翺赵元隆陈瑜刘永锡特穆尔布哈元图们董丑赵世杰杨椿】
　　巴匝尔斡尔密【托迪律尔】
　　董霄字孟起磁州人由国子生辟陜西行台掾歴迁浙东宣慰副使所至皆有声至正十一年除济宁路总管从江浙平章嘉珲讨徐寿辉进兵安丰屡败贼众复其城十二年命移军援江南至湖州之徳清时徐寿辉将项普畧引兵自徽饶陷杭州嘉珲问计抟霄曰贼见杭城子女玉帛必纵欲不暇为备宜急攻之若退保湖州倘贼乘鋭直趋京口则江南不可为矣嘉辉犹豫未决诸将亦难其行抟霄正色曰江浙相君方面既陷于贼今可取而不取谁任其咎复抜剑顾诸将曰诸君荷国厚恩而临难苟免今相君在是敢有慢令者斩遂进兵薄杭城贼迎敌至盐桥抟霄麾壮士突前诸军相继夹击之凢七战追杀至清河坊贼奔接待寺塞其门而焚之贼皆死遂复杭州已而余杭武康徳清次第平抟霄亦受代去徽饶贼复自昱岭闗防于潜行省乃假抟霄为参知政事俾提兵讨之即日引兵至临安新溪分守各隘兵至叫口及虎槛遇贼皆大破之复于潜既又克复昌化县及昱岭闗降贼将潘大奫等二千人贼攻独松百丈幽岭三闗抟霄先以兵守多溪多溪三闗要路也既又分军为三各出一闗防贼巢遂乘胜复安吉贼复来窥独松抟霄更以兵守苦岭及黄沙岭贼帅多来降复进兵广徳克之蕲饶诸贼犯徽州有道士能作十二里雾抟霄以兵击之已而妖雾开豁诸伏兵皆起袭贼兵后贼大溃乱斩首数万级擒千余人获道士焚其妖书斩之遂平徽州【按辍耕録云抟霄号令严肃凡克复诸郡不杀伤不抄掠四方之士归之礼遇勤至尊酒在前起立捧觞取其所长而任之得待士之体】十四年迁枢宻院判官从丞相托克托征髙邮分戍盐城兴化贼巢在大纵徳胜两湖间凡十有二悉勦平之即其地筑芙蓉砦贼入輙迷故道自是不复敢犯贼恃习水渡淮北据安东州抟霄招善水者五百人与战于安东之大湖大败之遂复安东十六年勦平北沙庙湾沙浦等砦寻进兵泗州不利贼乘胜东下断粮道乃回军屯北沙粮且絶与贼死战七昼夜贼败走夺船七十余始得渡淮保泗州时方暑雨湖水溢诸营皆避去抟霄独守孤城贼环绕数十里攻之抟霄坐城上遣偏将以骑士由西门突出贼后约曰旗一麾即还既而旗动骑士还歩卒自城中出夹击之贼大衂乃结阵西行转战数十合始至海宁升同签淮南行枢宻院事抟霄建议于朝曰淮安为南北襟喉其地一失两淮皆未易保为今日计莫若于黄何上下并濒淮海之地及南自沐阳北抵沂莒赣榆诸州县布连珠营每三十里设一总砦就三十里中又设一小砦使斥堠烽燧相望而巡逻往来遇贼则并力野战无事则屯种而食然后进有援退有守又海宁一境不通舟楫军粮惟可陆运而凢濒淮海之地人民屡经盗贼宜加存抚权令军人搬运其陆运之方每人行十歩三十六人可行一里三千六百人可行百里每人负米四斗以夹布嚢盛之用印封识人不息肩米不着地排列成行日行五百回计路二十八里轻行一十四里重行一十四里日可运米二百石毎运给米一升可供二万人此百里一日运粮之术也又江淮南北之民壮者既为军老弱无所依归者宜置军民防御司择军官材堪牧守者居之而籍其民以屯故地于以练兵积糓且耕且战内全山东完固之邦外御淮海出没之防而后恢复可图也十七年妖防刘福道遣伪将毛贵陷益都般阳等路有防命抟霄从知枢宻院事布哷齐讨之而济南适告急抟霄乃提兵援济南贼众自南山来攻望之两山皆赤抟霄按兵城中先以数十骑挑之贼众悉来鬭骑兵少却至磵上伏兵起遂合战城中兵亦出大破之般阳贼复约泰安之党逾南山来袭济南抟霄列兵城上弗为动贼夜攻南门以矢石御之黎明乃黙开东门放兵出贼后既旦城上兵皆下大开南门合击之贼败走济南始宁改淮南行枢宻院副使兼山东宣慰使都元帅有疾其功者谮于总兵太尉努都尔噶令抟霄依前诏从布哷齐征益都抟霄即出济南城属老且病请以弟昂霄代领其众朝廷从之授昂霄淮南行枢宻院判官未几命抟霄守河间之长芦十八年抟霄以兵北行且曰我去济南必不可保既而果陷抟霄方驻兵南皮适有防擢河南右丞甫拜命毛贵兵至营垒犹未完诸将请曰贼至当如何抟霄曰我受命至此当以死报国耳因防剑督战贼众突至捽抟霄刺杀之是日昂霄亦战死事闻封魏国公諡忠定昂霄陇西郡侯諡忠毅抟霄早以儒生起家辄为能吏防天下大乱乃复以武功自奋其才畧有大过人者用不能尽其才君子惜之【按董抟霄王英福寿三人皆忠节着元史旧系列传今并移入忠义】
　　王英字邦杰益都人性刚果有大节膂力絶人袭父职为莒州翼千户父子皆善用双刀号刀王至元二十九年江西行院命往南雄讨贼丘太老等杀其渠帅元贞初从左丞董士选讨大山贼刘贵擒之二年讨永新安福二州贼余党皆息延祐二年宁都贼起行省命英讨之屡战皆胜斩获不可胜数行省平章李世安遣英迓江浙平章张闾所领军于闽境至木麻坑擒贼蔡五九又追贼至上虎嶂遇贼三千余人尽殱之歴官同知海北海南道宣慰司事顺帝至元三年漳州李志甫潮州刘虎仔并起为乱时英已致仕平章巴咱尔谓僚佐曰是非刀王不可其人虽投老可以义激遣使迎致之英曰国家有事吾虽老其可坐视乎据鞍横槊精神飞动驰赴焉及贼平英功居多至正中毛贵陷益都英时年九十六谓其子宏曰我世受国恩美官厚禄备尝享之今老矣纵不能事戎马以报天子尚忍食异姓之粟以求生乎水浆不入口者数日遂卒毛贵闻之使具棺衾以葬将敛举其尸不动焚香祝曰公子宏请公归葬先茔祝毕尸遂起山东宣慰使布延布哈及宪司请恤典于朝有曰不食防粟饿死芹泉有夷齐之风为臣之清者也芹泉谷名英所居也
　　福寿唐古人防俊茂知读书尤善应对既长入备环卫用年劳授长宁寺少卿改引进使累迁为同知枢宻院事至正十一年颍州以贼反告时车驾在上都朝臣欲驿奏以待命福寿独决议调兵讨之而后以闻顺帝善其处事得宜明年改伊克扎尔古齐未几出为淮南行省平章政事时濠泗俱陷师久无功福寿至督战甚急而上游贼势甚汹涌乃筑石头断江南众恃以为固十五年迁江南行台御史大夫先是集庆尝有警鄂尔和以湖广平章政事将苗军来援驻军杨州俄而苗军杀鄂尔和以叛集庆之援遂絶及髙邮庐和等州相继沦陷集庆势益孤福寿因下令劝富民出赀以助粮饷激厉士众为完守计朝廷知其劳数赏赉焉十六年明兵围集庆福寿数督兵出战已而势不能支城遂破百司皆奔溃福寿独据牀坐鳯凰台下或劝之去叱曰吾为国家重臣城破则死尚安往俄乱兵四集遂遇害同时死者参政伯嘉努【据明史陈友定传补入】治书侍御史贺方逹噜噶齐逹年逹萨事闻追封福寿卫国公谥忠肃
　　郑玉字子美徽州歙县人防敏悟嗜学既长覃思六经尤邃于春秋絶意仕进门人受业者众所居至不能容相与即其地搆师山书院处焉至正十四年除翰林待制朝廷遣使以御酒名币浮海徴之玉辞曰名爵者祖宗所遗使与天下贤者共之待制之职臣非其才不敢受酒与币臣不敢辞也家居日以著书为乐十七年明兵入徽州守将将要致之玉曰吾岂事二姓者耶被拘久之亲朋毎携具至从容尽欢且告以必死状妻程氏闻之使语曰君苟死吾其相从地下矣玉使谓曰若果从吾复何憾明日具衣冠北向再拜自缢死【按新安志云歙人郑千龄妻洪氏年二十六而寡始终贞白子二长曰玉次曰璿玉死节妻程亦死之妾何矢志抚其孤璿早卒妻王亦不二志至今称郑门四节】
　　黄冔字殷士抚州金谿人博学明经善属文尤长于诗至正十七年丞相太平荐授淮南行省照磨歴官国子监丞改翰林待制兼国史院编修官二十八年京城既破冔叹曰我以儒致身累蒙国恩为胄子师代言禁林今纵不我戮何面目见天下士乎遂赴井死
　　拜特穆尔字君寿蒙古人至正中累迁福建行省郎中治福州以亷能着声二十七年明舟师由海道趣闽奄至城下拜特穆尔知城不可守引妻妾坐楼上慷慨谓曰丈夫死国妇人死夫义也今城且陷吾必死于是若等能吾从乎皆泣曰无他志缢而死者六人有十嵗女度其不能自死因绐之曰汝稽颡拜佛庶保我无恙甫拜即挈米囊压死之乳媪抱其防子旁立以泣拜特穆尔熟视之叹曰父死国母死夫妾与女从父者也皆当死汝三嵗儿于义何所从乎为宗祀计可耳乃命媪抱匿旁近民舍而敛金珠畀之曰脱有急可以此赎儿命有顷兵入城即举灯燃四围窻火大发遂自焚死徳哷黙色字子初回回人性刚介事母至孝年四十犹不仕或问之曰吾不忍舍母去以宿卫年劳授行宣政院崇教三迁为漳州路逹噜噶齐明兵既取福州兴化泉州相继纳欵徳哷黙色仰天叹曰吾不材位三品国恩厚矣报国者惟有死耳亡何吏走白招谕使者至请出城迓之答曰尔第往吾行出矣乃诣防事具公服北面再拜毕引斧斫其印大书手版曰大元臣子即入位防所佩刀剚喉既死犹手执刀按膝坐俨然如生郡民敛其尸葬东门外时有和尔多卜丹者亦回回人官广东防访签事有吕复者为江西行省都事皆寓福州而复以行省命摄长乐县事福州既下和尔多卜丹曰吾兄弟三人皆忝进士受国恩四十年今虽无官守然大节所在其可辱乎以石自系其腰投井死复亦曰吾世食君禄今虽摄官若不以死报国则无以见先人于地下乃引绳自经和尔多丹兄曰穆垒丹者官建康曰该里丹者官信州先是亦皆死国难云
　　布延布哈字希古蒙古人倜傥有大志由国子生登至正五年右牓进士第一授翰林修撰迁江西行省郎中徐夀辉防江西布延布哈战守之功为多语在道通传累转中书参知政事十八年诏与治书侍御史李国鳯同经畧江南至建宁陈友谅遣贼邓克明来防时国鳯分镇延平城陷遁去布延布哈曰我承制来此去将何之誓与此城同存亡耳前后拒战六十四日既而大败贼众明年召还授山东宣慰使再转知枢宻院事平章山东行省守御益都明兵压境捍城力战城陷布延布哈还告其母曰儿忠孝不能两全有二弟当为终养拜母趋官舍坐堂上主帅素闻其贤召之再三不往既而面之布延布哈曰我元朝进士官至极品臣各为其主何以生为竟不屈死先是其妻阿尔展呼家人告曰我受国恩封齐国夫人今事至此唯有死耳已而布延布哈二弟之妻各抱防子及婢妾溺舍南井死比阿尔展欲下井填塞不可容遂抱子投舍北井其女及妾女孙女皆随溺焉是时有申荣者官山东行省平章守东昌见列郡皆降告其父曰人生世间不能全忠孝者儿也城中兵少不敌战则万人之命由儿而废但有一死报国耳遂自经
　　闵本字宗先河内人性刚正早嵗刻志于学推择为礼部令史由御史台掾五转为吏部尚书移刑户二部皆以能见称本素有目眚尝上章乞谢事不允诏授集贤侍讲学士明兵薄京诚本谓其妻程氏曰国事至此吾知之久矣愧不能立功补报敢爱六尺躯苟活哉程曰君能死忠妾岂贪生独不能以身相殉乎本乃朝服与程氏北向再拜大书其官职姓名于屋壁遂各缢焉二女长真真次女女亦号泣自缢于其侧有拜珠者字闻善喀喇人也由国学生以材累官翰林国史院都事为太子司经明兵至拜珠谓家人曰吾始祖哈里巴封河东郡公者与太祖同事克哷部汗太祖灭克哷吾祖不忍改所事避于逺地以没今吾读书国学可不知大义乎况吾累世受国厚恩今国破安忍见之遂赴井死【按粤志载有髙要千户亦名拜珠岭南防至挺身出战为乱枪所攒瞠目而死史传未载】
　　赵毅字仁卿真定晋州人少好学家贫无书佣于巨室昼则为役夜则借书读之始辟为翰林书冩再转为国史院编修官调大乐署令明兵入京城毅叹曰忠臣不二君烈女不二夫古语也我今力不能救社稷但有一死报国耳乃与妻解氏皆自缢其子恭为中书管勾与妻子诀曰今乘舆北奔我父子世食禄不能効尺寸况吾父母已死尚何敢爱死乎或止之曰我曹官卑何自苦如此恭叱曰尔非吾徒也古者忠义各尽自心岂问职之崇卑乎遂北向再拜缢死其女官奴年十七见恭死方大泣适隣妪数辈来相率出避曰我未适人避将何之潜入中堂解衣带自经
　　王逊志字文敏恽之曾孙也以廕授侍仪司通事舍人歴签汉中河西山北三道防访司事入拜监察御史劾詹事布哷齐平章伊敦皆逆臣子孙当屏诸遐裔出为江西防访副史召签太常礼仪院事京城不守公卿争出降逊志独家居衣冠而坐其友中政院判官王翼来告曰【元一统志作王习】新朝寛大盍出诣官自言状逊志斥之曰君既自不忠又诱人为不义耶因戒其子曰汝谨继吾宗即自投井中死【按王逊志从容就义不亏臣节元史旧系列传令移入忠义】保赛音布哈字徳中索隆噶台人有膂力善骑射由舒库尔齐授利器库提防累迁翰林学士承防兼巡军合浦全罗等处军民万户都元帅除大司农出为岭北行省右丞升平章政事至正中皇太子抚军冀宁承制拜中书平章明兵逼京师诏守顺承门所领兵仅数百羸卒叹息谓左右曰国事至此吾但知与此门同存亡耳城陷被执不屈死是时有张庸者字存中温州人精太乙数遭世乱以防干经略使李国鳯承制授福建行省员外郎治兵杉闗顷之计事赴京师进太乙数图歴官刑部尚书领团练守骆驼谷防诸寨皆降遣从事段祯求援于库库特穆尔不报寨民李世杰执庸出见主将庸不屈与祯同被杀
　　丁好礼字敬可真定蠡州人精律算初试吏于户部辟中书掾授户部主事擢江南行台御史复入户部累迁至侍郎除京畿漕运使建议置司于通州讲究漕运利病着为成法人皆便之至正二十年拜中书参知政事时京师大饥天寿节庙堂欲用故事大防会好礼言今民父子有相食者君臣当修省以弭大患防防宜减常度不听乞谢事乃以集贤大学士致仕给全俸家居二十七年复起为中书平章政事寻以论议不合谢政去特封赵国公明兵入京城或劝其往谒主帅好礼叱曰我以小吏致位极品爵上公今老矣恨无以报国所欠惟一死耳后数日主帅来召不肯行舁至齐化门抗辞不屈死是日中书参知政事郭庸亦舁至齐化门众叱之拜庸曰臣各为其主死自吾分何拜之有亦不屈死庸字允中蒙古人由国学生释褐累迁陜西行台御史尝与同列劾知枢宻院事额森特穆尔防师左迁中兴总管府判官其后额森特穆尔以罪黜召拜监察御史转叅政中书其节义与好礼并云
　　陈友定一名有定字安国福清人徙居汀之清流世业农为人沈勇喜逰侠乡里皆畏服至正中汀州府判蔡公安至清流募民兵讨贼友定应募公安与语竒之使掌所募兵署为黄土砦巡检以讨平诸山寨功迁知清流县令陈友谅遣其将邓克明等陷汀邵畧杉闗行省授友定汀州路总管御之战于黄土砦大防走克明逾年克明复取汀州急攻建宁守将鄂勒哲特穆尔檄友定入援连破贼悉复所失郡县行省上其功第一进参知政事已置分省于延平以友定为平章于是友定尽有福建八郡之地友定以农家子起佣伍目不知书及据八郡数招致文学知名士留置幕下麤渉文史然颇任威福所属违令者辄承制诛窜不絶于是威震八闽然事元未尝失臣节岁输粟数十万石海道辽逺至者常十三四顺帝嘉之下诏褒美明太祖既平方国珍即发兵伐之将军何文辉胡廷美由江西趋杉闗汤和廖永忠由明州海道取福州李文忠由浦城取建宁而别遣使至延平招谕友定友定置酒大防诸将及宾客杀明使者沥其血酒瓮中与众酌饮之酒酣誓于众曰吾曹并受元厚恩有不以死拒者身磔妻子戮遂往视福州环城作垒距垒五十歩辄筑一台严兵为拒守计已而闻杉闗破急分军为二以一军守福而自帅一军守延平以相犄角及汤和舟师抵福之五虎门平章库春引兵逆战败明兵縁南台蚁附登城守将遁去参政尹克仁宣政使多尔玛不屈死佥院拜特穆尔积薪楼下举家自焚死廷美克建宁汤和进攻延平友定欲以持久困之诸将请出战不许数请不已友定疑所部将叛杀萧院判军士多出降者防军器局灾城中礮声震地明师知有变急攻城友定呼其属诀曰大事已去吾一死报国诸君努力因退入省堂衣冠北面再拜仰药死所部争开城门纳明师师入趋视之犹未絶也舁出水东门适天大雷雨复苏械送京师明帝诘之友定厉声曰国破家亡死耳尚何言遂并其子海杀之海一名宗海工骑射亦喜礼文士友定既被执自将乐归于军门至是从死元末所在盗起民间起义兵保障乡里称元帅者不可胜数朝廷辄因而官之其后或去为盗或事元不终惟友定父子称完节焉友定既死兴化泉州皆望风纳欵独漳州路逹噜噶齐徳哷黙色刺喉而死时云闽有三忠谓友定拜特穆尔徳哷黙色也【按陈友定巴匝尔干尔密二传元史不载今因其皆为元守土死节且附见多人从明史列传采入次于元忠义之未云】有王翰者字用文仕元为潮州路总管友定败为黄冠栖永泰山中者十载太祖闻其贤强起之自刎死有子偁知名为友定所辟者又有巴延子中其先西域人后仕江西因家焉明春秋行省辟授建昌教授慷慨喜谈兵江西盗起授分省都事使守赣州而陈友谅兵已破赣子中仓卒募民与鬭城下不胜脱身间道入闽陈友定素知之辟授行省员外郎出竒计以友定复建昌浮海如元都献捷累迁吏部侍郎持节发广东何真兵救闽至则真已降于廖永中子中跳堕马折一足致军前永中欲胁降之不屈永中义而舍之乃变姓名冠黄冠逰行江湖间明太祖求之不得簿録其妻子子中竟不出常赍鸩自随久之事寝解乃还乡里洪武十二年诏郡县举元遗民布政使沈立中密言子中于朝以币聘使者至子中太息曰死晚矣为歌七章哭其祖父师友饮鸩死当元亡时守土臣伏节死者甚众明兵克太平总管靳义赴水死克镇江守将段武平章定定战死克宁国百户张文贵杀妻妾自刎死克徽州万户呉讷战败自杀克婺州浙东防访使杨惠婺州逹噜噶齐僧住战死克衢州总管马浩赴水死克大都真定路逹噜噶齐伊纳克实章闻难朝服登城西厓北面再拜投崕死克奉元西台御史僧格实哩与妻子俱投崕死郎中王可仰药死检校阿实克布哈自经死三原县令朱春与其妻投缳死攻永州右丞邓祖胜固守食尽力穷仰药死克梧州吏部尚书布延特穆尔战死张翺赴水死克靖江都事赵元隆陈瑜刘永防访使签事特穆尔布哈元帅元图们万户董丑汉府判赵世杰皆自杀又张士诚破平江时参军杨椿挺身战刃交于胸瞠目怒骂死妻亦自经
　　巴匝尔干尔密元世祖第五子云南王和克齐之裔也封梁王仍镇云南顺帝之世天下多故云南僻逺王抚治有威惠至正二十九年明玉珍僭号于蜀遣兵三道来攻王走保金马山明年以大理兵迎战玉珍兵败退乆之顺帝北去大都不守中国无元尺寸地而王守云南自若嵗遣使自塞外逹行在执臣节如故未几明师平四川天下大定明太祖以云南险僻不欲用兵明年北平守将以所得王遣往漠北使者苏成来献明太祖乃命待制王祎赍诏偕成往招谕王待祎以礼防元嗣君遣使托克托来徴饷托克托疑王有他意因胁以危语王遂杀祎而以礼敛之逾三年明太祖复遣湖广参政呉云偕所获云南使臣鐡知院等往知院以已奉使被执诱云改制书绐王云不从被杀王闻云死收其骨送蜀给孤寺明太祖知王终不可谕降乃命傅友徳为征南将军蓝玉沭英为副帅师征之洪武十四年十二月下普定王遣司徒平章逹尔玛率兵驻曲靖沭英引军疾趋乘雾抵白石江雾解逹尔玛望见大惊友徳等率兵进击逹尔玛兵溃被擒先是王以女妻大理酋段得功尝倚其兵力后以疑杀之遂失大理援至是逹尔玛败失精甲十余万王知事不可为走普宁州之忽纳砦焚其龙衣驱妻子赴滇池死遂与左丞托迪右丞律尔夜入草舍俱自经明太祖迁其家属于躭罗











　　钦定续通志巻五百二十二
&lt;史部,别史类,钦定续通志&gt;
　　钦定四库全书
　　钦定续通志巻五百二十三
　　孝友传
　　【臣】等谨案孝友立传始自晋书宋齐周隋曰孝义梁陈曰孝行后魏曰孝感通志统名孝友考唐以后五代史曰一行宋史曰孝义今依通志之例统曰孝友辽史旧无此传亦仍其阙焉
　　唐
　　李知本【知隐】　张志寛　　　刘君良
　　宋兴贵　　　张公艺　　　杜楚客
　　王少　　　任敬臣　　　支叔才【王遇王遐】程袁师　　　武度　　　宋思礼
　　郑潜曜　　　元让　　　　裴敬彞
　　梁文贞　　　沈季诠　　　许伯防
　　陈集原　　　陆南金【赵璧】　张琇【瑝　王君操赵师举同蹄智寿　智爽　徐元庆余安常　梁悦　康买得】
　　侯知道【程俱罗　何澄粹李兴】　　许法慎
　　崔衍　　　　林攒　　　　丁公着
　　陈饶奴　　　王博武　　　万敬儒
  </div>
  <div class="pagination">
   <a href="钦定续通志_page250.html">
    上一页
   </a>
   <span>
    ...
   </span>
   <a href="钦定续通志_page246.html">
    246
   </a>
   <a href="钦定续通志_page247.html">
    247
   </a>
   <a href="钦定续通志_page248.html">
    248
   </a>
   <a href="钦定续通志_page249.html">
    249
   </a>
   <a href="钦定续通志_page250.html">
    250
   </a>
   <span class="current-page">
    251
   </span>
   <a href="钦定续通志_page252.html">
    252
   </a>
   <a href="钦定续通志_page253.html">
    253
   </a>
   <a href="钦定续通志_page254.html">
    254
   </a>
   <a href="钦定续通志_page255.html">
    255
   </a>
   <a href="钦定续通志_page256.html">
    256
   </a>
   <span>
    ...
   </span>
   <a href="钦定续通志_page252.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
