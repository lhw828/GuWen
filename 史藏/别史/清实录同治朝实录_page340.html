<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 340 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 340 页/共 505 页</h1>
    <div class="content">
○追予江苏扬州阵亡殉难绅民孔昭熊等十二名分别赏恤。暨从九品汪宗洛女旌表如例。　　

○戊午。遣官祭昭忠祠。　　

○谕内阁、此次恭送皇考文宗显皇帝圣容。实录。圣训。玉牒。册。宝。前赴盛京。除绿营官兵照旧例派出外。前锋统领前已派出察杭阿。仍著酌派章京护军校带领护军二十名。由京城恭送至山海关。再行回京。并派盛京副都统清凯礼部侍郎清安、带同该处派出官兵先期起程。迎至山海关。敬谨送至盛京。以昭慎重。都兴阿等仍照旧例出郊跪接。不必远迎。至派出乾清门侍卫一切应得之项。著照大门侍卫一体给与。护军营官兵计日应得路费银两马匹等项。著照行围官兵之例给与。至此次随往之官员兵丁夫役人等。著世铎德长察杭阿、妥为约束。毋许稍有扰累。其按站住宿处所。官员等如有令地方官豫备公馆需索供应者。该王等据实参奏。并将该地方官一并参处。事竣后。并饬令同日进城。毋许逗遛册宝回京之日。仍著德长沿途弹压。一体办理。以昭严肃。　　

○又谕、理藩院奏据科尔沁博多勒噶台亲王伯彦讷谟诂、为庶祖母生母呈请封典。请饬部查明办理一摺。伯彦讷谟祜故父僧格林沁、自幼经额驸索特那木多布齐之媵韩氏抚养。赖以成立。僧格林沁功勋卓著。为国捐躯。前已叠沛恩施。今韩氏年逾八旬。自应念其抚育之勤。一体加恩。著封为索特那木多布齐之侧室。伯彦讷谟祜生母尼鲁特氏。著一并加恩。封为僧格林沁之侧室。以遂孝思。嗣后不得援以为例。　　

○谕军机大臣等、前因滇省军务紧要。胡中和未能移师入滇。谕今崇实另筹一军。遴派得力将领。带往援应。兹据崇实奏称、现派道员刘岳曙统军赴滇一摺。刘岳曙所部果后营后军二千八百名。本系刘岳昭旧部。现经崇实派令由黔西大定赴滇援应。著即饬令迅速前进。归刘岳昭调遣。应需军火口粮。仍由崇实源源接济。黔省安平岩大五股匪。即著崇实檄调陈希祥统带所部。驰赴刘岳曙驻防处所。责成剿办。滇省军务。正值吃紧之时。省垣城围未解。刘岳昭带兵入滇。已及半载。尚未进抵省城。叠据有人奏称、该督所部勇丁。与岑毓英所部练丁。积不相能。战阵既多推诿。又复自相攻击。该督之屏梁士美。劾杨盛宗。为全滇骚动之由。州县相继沦亡。犹复以捷报掩饰等语。刘岳昭自驻曲靖以来。仅止派兵前赴寻甸。并未进援省城。滇省情形。自是先解城围。力顾本根为急。岂得迟回观望。专以艰钜之事。诿诸岑毓英一人。该督身任兼圻。责无旁贷。著即迅督所部。驰抵省垣会剿。应如何布置筹画。并著详细奏明。所统勇丁。尤当约束严明。不得任其与滇练私行争斗。滇省文武各官亦宜选择贤能量材器使。以收得人之效。不可驾驭失宜。致拂舆情。一切奏报军情。尤应据实直陈。不准粉饰欺隐自干咎戾。毋谓该处距京遥远。朝廷竟无闻知也。懔之慎之。将此由五百里各谕令知之。　　

○又谕、苏凤文奏、镇安官军连克匪巢一摺逆首吴亚终、屡被官军击败。遁入越南。余党犹踞三台等巢。恃险抗拒经该处团勇。分投攻击。叠有斩捦。连克三台安德等贼巢。并将湖润寨另股贼匪击败。剿办尚为得手。惟各股余孽。现均遁入越南。与镇郡相去非遥边外游匪素多。易于句结。而太平龙州所属各土司。处处接壤。密迩贼踪防剿均形吃重。且吴亚终曾句结越南弄匪。攻扰洛阳九葑等处。并有欲袭下冻等处之说。是贼情狡谲异常。尤须及早尽数歼除。方免延蔓。覃远琎已因病交卸兵事。冯子材统带各营。责无旁贷。所有太镇军情。该提督均当妥筹兼顾。著即亲督诸军。克期越境剿贼或分兵两路夹攻或合军专力进剿。务须体察情形。相机筹办。越南系属外藩。既有匪徒潜匿自当赶紧摉捕。绝其根株。免致别生枝节。著苏凤文饬属知照越南夷官。查拏该处奸宄。会同官军悉力兜击。毋令该逆得以漏网。并严饬地方文武员弁实力防堵。以遏贼氛该抚等其随时和衷商办。早清边圉。不得敷衍草率了事致贻乱萌。将此由五百里各谕令知之。　　

○以陕西攻克绥德州等城。暨叠次剿匪出力。赏提督刘厚基白玉搬指一个。白玉翎管一支。大荷包一对。小荷包二个。总兵官周金品、长胜、王其发、陈集贤、李大有、一品封典。总兵官余明发、张大雄、董玉春、张鸿发、黄毓馥、彭祥胜、吴禧德、巫福成、赵嗣昌、黄光才、按察使张岳龄、副将刘泰发、黄有本、陈光明、陈高华、刘甫田、李瑞林、夏奉朝、李献厚、谢开贵、郭翼祥、尹德芳、向先甲、刘占克、吴得胜、参将张自申、刘泽铭、刘德福、酆登科、刘占山、都司陈国珍、李定国、巴图鲁名号。参将黄三元等花翎。守备严长发等蓝翎。余加衔升叙有差。　　

○以广西攻克太平镇远等处贼巢。赏副将谢继贵参将刘玉成、巴图鲁名号。复参将唐元芳职。并赏还花翎。余加衔升叙有差。　　

○以广西归顺州城被匪占踞。革署知州同知黄羲亭职。与已革副副将游击杨致英均永不叙用。　　

○己未。上奉慈安皇太后慈禧皇太后幸漱芳斋。侍午膳。　　

○派工部右侍郎明善恭勘泰陵应修工程。　

大清穆宗继天开运受中居正保大定功圣智诚孝信敏恭宽毅皇帝实录卷之二百四十一　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治七年。戊辰。八月。庚申。谕军机大臣等、前因吉林将军富明阿等奏、吉省官兵待饷。请饬催各省欠解军需等项银两。当交户部速议具奏。兹据该部奏称、吉林原拨军饷三十万。除各省报解及本年山东解过一万两外。计欠解银十万两。其整装项下河南欠解银二万五千两。赈恤项下直隶山东欠解银四万两。又本年指拨东三省戊辰年俸饷。计长芦盐课银十六万九千五百余两。山东地丁银十万两。河南地丁银十万两。山海关四成洋税银五万两。共四十一万九千五百余两。内应拨给吉林银九万六千六百两。是吉林历次应领各饷。计数原足敷用。乃各省欠解累累。以致兵食支绌。现在吉林边防紧要。待饷尤殷。岂容任意拖欠。著官文、丁宝桢、李鹤年、刘典、崇厚、严饬各该藩司及奉锦道等、遵照部拨数目。分别筹解。并将各该省历年积欠款项。埽数解清。以资周转。该督抚等素顾大局。谅不至视同膜外。使该省停兵待饷。日形竭蹶也。至河南已经报解整装银二万五千两。尚未据盛京户部咨报收讫。究系因何迟延。并著官文、李鹤年、迅速查明。咨行盛京户部。此项到奉省时。富明阿即派妥员赴奉关领。藉济要需。该将军等前请在户部拨给银数万两。现陈国瑞一军已经凯撤。著崇厚即于各省解到协饷内。迅拨银二万两。委员解赴盛京户部。转解吉林。毋稍延缓。再直隶等省叠次保奏记名提镇人员。其中如有纪律严明。长于训练。能实心实力整顿营务者。著官文、丁宝桢、李鹤年、刘典、崇厚、悉心查访。出具切实考语。随时奏闻。候旨录用。毋得博采虚名。以昭核实。将此由五百里各谕令知之。　　

○又谕、户部奏、遵议提拨甘省饷银。并办理甘肃后路粮台大员无庸改派一摺。甘省饷需。前经户部奏准。饬令左宗棠酌度匀拨。嗣据左宗棠覆奏、前借洋款及四成洋税二百万两。除划提赴直军饷外。余应分平解甘。并饬王文韶等先提洋款二十万两。交甘省委员领解。业经户部行知遵照办理。现在九江关协甘常饷二十万两。及江苏等省协甘半饷十万两。已据湖广总督奏报。分起解赴汉中转解。计此时必可陆续到甘自足以资接济。著郭柏荫等即饬署藩司王文韶。于洋款到鄂时。迅即提出二十万两。交甘肃委员琫武等领解。并将以后解到饷银分半给甘。其湖南江西解到协甘饷银。亦即按月分半解往。毋许迟滞。致误要需。至左宗棠前奏赴直军饷。于洋款二百万两内划提支用。所余洋款。仍著左宗棠估计甘省应分一半之数。报部备核。甘肃后路粮台著照该部所议。仍责成王文韶兼办。无庸改派。以期呼应较灵。再陕甘军营保奏记名提镇人员其中如有晓畅戎机。长于训练。能实心实力整顿营务者。著左宗棠、穆图善、悉心查访。出具切实考语。随时奏闻。候旨录用。将此谕知左宗棠、并由五百里谕知穆图善、郭柏荫、传谕何璟知之。　　

○以正红旗汉军都统载龄署镶白旗蒙古都统。正白旗满洲副都统魁龄署右翼前锋统领。　　

○改革职留营西安右翼副都统安住为革职留任。调补正白旗汉军副都统。正白旗汉军副都统明春为西安右翼副都统。　　

○命候补翰林院侍讲学士袁保恒赴陕甘军营。交钦差大臣左宗棠差委。　　

○辛酉。湖南巡抚刘昆奏援黔各军叠次获胜。得旨、著即督饬道员叶兆兰等、乘胜进剿。毋稍松劲。至河西一带善后事宜。并著檄令彭芝亮妥筹办理。　　

○予贵州寨头阵亡游击彭汉明等祭葬世职。　　

○壬戌。谕内阁、御史秀文奏、请严禁京师捕役匪徒扰害等语。近日京城内外捕役。藉起贼赃为名。诬指铺户居民。任意妄拏。勒索钱文。私行拷掠。致使无辜良民。辄受冤抑。并有无赖匪徒。三五成群。藉查漏税巡役为名。讹诈商民。若不严行整顿。何以戢奸宄而安善良。著步军统领衙门顺天府五城及崇文门税务衙门一体出示严禁。如有捕役藉端勒索及匪徒影射情事。即著严行惩办。以安善良。　　

○谕军机大臣等、总理各国事务衙门奏、办理中外交涉事件。关系重大。请饬格外慎密一摺。西洋各国。自入内地以来。办理诸多棘手。凡遇中外交涉事件。有关击大局者。自宜慎密将事。不得稍有洩漏。乃曾国藩于密陈筹议修约事宜摺件。不能慎密。致被人传钞。业经交部议处。此事若再追究。诚恐欲盖弥彰。转于大局无益。第思各直省将军督抚三口通商大臣等。均有中外交涉事件。遇有奉到密寄谕旨。及总理衙门密行文件。并该将军督抚等密奏摺件。若复稍涉大意。致有洩漏。则机事不密。咎有攸归。嗣后务当格外慎密。以维大局。如有在事各员。不能体会此意。一经察出。定当从重惩处。决不宽贷。原摺均著钞给阅看。将此各密谕知之。　　

○又谕、左宗棠奏、陕甘饷源奇绌。请饬两江督臣协拨刘松山军营饷需一摺。陕省地方。荒瘠异常。粮价昂贵。军营饷需。全恃各省拨款接济。现在刘松山所部。随同左宗棠回陕剿办回匪。该营应需军饷。向由两江协济。著马新贻于到任后。按照旧章。源源拨解。不得视为寻常协款。稍涉延误。江苏安徽江西等省记名提镇人员。其中如有纪律严明。长于训练。能实心整顿营务者。并著马新贻悉心察访。出具切实考语。随时奏闻。候旨录用。将此由五百里谕令知之。　　

○又谕、左宗棠奏、筹备晋防。请催臬司赴任等语。晋省西北两路。防务紧要。自应于冰桥未成之先。豫筹堵遏。方免临时张惶。左宗棠请令郑敦谨、一面另筹调兵募勇。一面先尽现有兵力严为设防。即著该署抚懔遵叠次谕旨。实力严防。如另有可调之兵。暨添募勇丁之处。并著赶紧筹画。以期有备无患。已革臬司陈湜、因病乞假旋省。已谕令仍赴防所。惟既交卸臬司篆务。深恐调度不灵。反致误事。著郑敦谨刊刻木带木质关防。发交该革员开用。责令督率各员严密防堵。以资统摄。新任臬司蒋益澧、屡催赴任。迄未成行。晋省防务。正在吃紧。何得托故迁延。著刘昆传知蒋益澧、迅即驰赴本任。应行选募勇丁若干。即由该臬司自行酌度办理。所需饷项。著郭柏荫、刘昆、何璟、先为垫给。以利遄行。蒋益澧到任接办防务后。所有在防文武兵勇。概归节制调遣。如有粉饰疏忽抗玩军令者。即由蒋益澧禀知郑敦谨从严参奏。其一切应办事宜。并著蒋益澧随时与郑敦谨妥商筹办。以副委任。左宗棠本有节制晋省军务之责。一切布置机宜。仍著该大臣妥筹兼顾。毋得稍分畛域。贻误事机。再湖北湖南各营保奏记名提镇人员。其中如有晓畅戎机。长于训练。能实心实力整顿营务者。著郭柏荫、刘昆、悉心察访。出具切实考语。随时奏闻。候旨录用。将此谕知左宗棠、并由五百里谕知郑敦谨、郭柏荫、刘昆、传谕何璟知之。　　

○追予江苏扬州阵亡在籍内阁中书许铭勋祭葬世职。殉难举人张光辉赏恤加等。　　

○追予江西各属阵亡殉难贡生黄炳炎等绅民妇女三千五百二十四名口分别旌恤如例。　　

○癸亥。谕军机大臣等、传谕署安徽巡抚吴坤修。吴坤修奏、捻逆已平。拟旋省督办善后一摺。前因捻逆肆扰。皖省应筹前敌饷需。吴坤修奏请移扎寿州便于照料。该处距省较远。遇有紧要公事文函往返需时。终觉事机濡滞。现在捻患已除。颍亳蒙宿地方。亦均安谧。吴坤修自可旋省筹办善后。以期呼应较灵。著俟前敌各军回皖分别撤留后。吴坤修即暂行旋省。督同司道各员。将清查田亩。招垦荒芜。及一切应办事宜。悉心经理。次第举行。藉资整顿。惟皖省素称捻薮。尤须随时稽查弹压。庶免萌櫱复生。俟善后事宜办理就绪。该署抚仍当出省。周历巡查。以期绥靖地方。另片奏、仍请留张兆栋办理秋徵等语。张兆栋著准其暂缓交卸。俟秋徵完竣。即行前赴新任。以重职守。刻下捻逆肃清。营伍尤宜整顿。该省记名提镇人员中。如有熟悉戎机。长于训练。能实心实力整饬营务者。著该署抚留心察看。出具切实考语。随时奏闻。候旨录用。　　

○甲子。谕军机大臣等、丁日昌奏、遣通四散。后患堪虞。调任督臣。请暂缓赴直。据呈转奏。并请暂留曾国藩数月。饬彭玉麟暂缓回籍各摺片。马新贻月内计可抵任。曾国藩即将散勇机宜。及地方一切公事。与马新贻悉心筹商。著俟撤勇事竣。布置妥协。曾国藩再赴直隶总督新任。以重职守。前因曾国藩调补直隶总督。长江水师提督责任綦重。恐黄翼升一人。不足以资控制。已寄谕彭玉麟于百日后迅赴江皖扼要驻扎矣。至疆吏迁调。朝廷自有权衡。岂臣下所得妄参。丁日昌及冯桂芬等、均著传旨申饬。原片留览。将此各谕令知之。　　

○以湖北江陵等处历年拏获教匪出力。赏知府荣光等花翎。盐课大使徐镕蓝翎。余加衔升叙有差。　　

○予蒙古防边阵亡官弁散丕勒多尔济等一百六十四员名分别赏恤如例。　　

○乙丑。遣官祭贤良祠。　　

○谕军机大臣等、库克吉泰等奏、各军剿贼叠胜并现筹防剿情形。刘典奏、审明惨杀回户人犯正法各摺。刘厚基一军。追贼至延川西沟口。将匪目袁大魁歼毙。其窜扰中部洛川等处贼匪。经知州成定康会同毛正明等夹击。捦斩甚多。刘端冕、黄鼎等复败贼于街子河红崖河一带。该逆分股回扑。又经刘倬云、喻兆圭、督率各队。四路环攻。贼败向正甯逃走。据获贼供董志原踞贼。缺粮已极。现仍饬各军暂时固守。此次刘厚基等军。追剿叠胜。军事尚属得手。惟该匪股现正乏食。当秋粮栖野之时。难保不图饱掠。著库克吉泰、刘典、檄饬刘厚基等实力严防。并侦探贼踪。相机追击。毋任阑入腹地。复肆蔓延。陕垣团练总苏溁、率勇杀害回人马五羊儿、及其父马建功、弟马随羊儿、并将伊家妇女幼孩全行杀毙。事后又复栽赃诬赖。该犯等仇杀回民。竟至一家八命。残忍已极。现经刘典讯明。将苏溁、常添喜、杨城、萧老二、张豹子、五犯正法。在逃之李溁、常老三、饬获另结。办理尚属持平。汉民回民。皆系朝廷赤子。军兴以来。已叠谕该督抚等。筹办陕甘地方事宜。止分良莠。不论汉回。原以昭大公而戢乱萌。嗣后该署抚遇有汉回交涉事件。务当酌度情由。妥为核办。不得稍存歧视。致启纷争。此案逃犯李溁、常老三、仍著饬属严拏务获究办。毋令幸逃法网。该署抚即摘录此次谕旨。编行晓谕。以示化莠为良之意。该省汉回错处。近时有无猜忌情形。仍著详查具奏。将此由五百里各谕令知之。寻奏、逃犯李溁等已拏获正法。汉回各民均无猜忌。报闻。　　

○又谕、刘典奏、请饬湖北省将分收湖南销售淮盐厘金一款。拨充陕饷。并请催四川等省迅解奉拨赈银各等语。陕西需饷孔亟。据刘典奏称、该省地丁随徵随发。此外无款可那。又无外省协济。奉拨洋税。每月仅三万两。以之供支各军。不敷甚距。现办收抚土匪安插降众各事宜。在在须筹经费。湖北向有分收湖南销售淮盐厘金一款。每年约可收银八九万两。著郭柏荫、何璟、查明此款。即全数拨给陕省充饷。由刘典奏委大员。经收解陕。俾资要需。湖北本有欠解该省饷银赈银。即以此款拨抵。以清款目。前经部议筹拨陕西赈款。山西拨银六万两。四川拨银七万两。迄今均未报解。著崇实、郑敦谨、将欠解银两。迅速如数措齐。即行解陕。毋稍延缓。再四川各营保奏记名提镇人员。其中如有晓畅戎机。长于训练。能实心实力整顿营务者。著崇实悉心察访。出具切实考语。随时奏闻。候旨录用。将此由五百里谕知崇实、郭柏荫、郑敦谨、并传谕何璟知之。　　

○命都察院左都御史毛昶熙恭勘永陵草仓河。福陵隆恩殿、应修工程。　　

○命协办大学士湖广总督李鸿章在紫禁城骑马。　　

○追予江苏江甯等处阵亡殉难举人刘绍曾等绅民妇女二百二十九名口分别旌恤如例。并予集团御贼阵亡贡生史良等建立专祠。　　

○丙寅。谕军机大臣等、有人奏、湖南米捐。按租起派。未免操之过蹙一摺。湖南变通捐章。改收米石。原系酌量通融之法。若如所奏各节。名虽捐米。实则捐银。且有委员四出差役横行假公报私倚强淩弱等弊。如果属实。殊非体恤小民之道。著刘昆按照摺内所陈。实心体察。力去勒索。严禁中饱。务令有裨于公而不病于民。方为妥善。原摺著钞给阅看。另片奏、道员张自牧办理黔捐。物议沸腾。捐生张德逊等赴部验看。并无案据。乃辞卸黔捐。又充米捐总办等语。该员经办捐项。有无含混。著刘昆、曾璧光、勒令将历年收捐数目。详细造报。以凭核办。如查有蒙混隐匿情弊。即行从严参办。嗣后不准干预局务。原片均著钞给阅看。前据御史吴鼎元奏、请裁并厘局等语。各省厘捐。原为接济军饷而设。势难遽议裁撤。如有分设局卡较多处所。刘昆当酌度情形。量为裁并。总期于筹款之中。仍寓体恤之意。至局员局绅之罔利侵渔。则须严为查察。力除积弊。务令涓滴归公。毋任中饱。原片著钞给刘昆阅看。再黔省记名提镇人员中。如有晓畅戎机。长于训练。能实心实力整顿营务者。著曾璧光悉心察核。出具切实考语。随时奏闻。候旨录用。将此各谕令知之。　　

○又谕、奕榕奏、官兵剿贼获胜。现在摉捕情形一摺。奉省边外匪徒。由四家子屯等处。窜入边里。在孤家子屯等处肆扰。其彰武台地方。亦有另股匪徒抢掠。均经奉省派出官兵并蒙古兵丁分路剿捕。杀毙多名。抢伤首匪张西城。并击毙王金良等三名。惟逃散余匪。尚复不少。张西城、程广学二人。尤为著名巨匪。必须及早翦除。以杜滋蔓。著奕榕督饬协领常在、与添派之委营总成福、带领所部官兵。驰赴边外。会合蒙古官兵。并力摉捕。务将逃匪悉数歼除。并将著名盗首按名弋获。毋任漏网远扬。致贻后患。将此谕令知之。　　

○以正黄旗蒙古副都统富明署正黄旗军副都统。　　

○丁卯。世宗宪皇帝忌辰。遣官祭泰陵。　　

○上诣寿皇殿行礼。　　

○谕军机大臣等、曾国藩奏请陛见。并沥陈歉忱各摺片。曾国藩著俟马新贻抵任后。将散勇事宜。及地方一切公事。会同商办妥协后。再行来京陛见。赴直隶总督新任。该督自办理军务。十余年来。勤劳王事。不遑顾及其亲。朝廷每一垂念。深为恻然。惟现在畿辅要区。正赖重臣整理。该督当仰体朝廷倚畀之专。勿拘故常而遽萌退志。以副委任。有厚望焉。两江记名提镇人员中。如有晓畅戎机。长于训练。能实心实力整顿营伍者。并著曾国藩出具切实考语。据实奏闻。以备录用。将此谕令知之。　　

○又谕、刘岳昭奏、进攻寻甸获胜情形。请饬川省拨饷。会办滇捐。并请饬两江督臣采买火药器摺片。刘岳昭所部各军。分路进攻七星桥。将该处木城攻破。并渡河夺破卡隘。进败灵台庵等处贼匪。攻破柳树河贼碉。并青笼村马石窝逆垒。将高峰庵等处贼营一律埽荡。寻甸州城。业经官军扎营环攻。著刘岳昭即督饬在营将士。将此城迅速攻拔。毋稍濡滞。至省垣为根本重地。被围日久。岑毓英固当督兵剿贼。速解城围。刘岳昭身任疆寄。亦岂能专顾一隅。置省垣重地于不顾。著即懔遵前旨。督饬所部兵勇。前赴省垣会剿。将围城贼匪迅行殄灭。不得专诿诸岑毓英一人。傥迟回观望。贻误事机。恐该督不能当此重咎也。川省按月应解滇饷银三万两。至今五月。仅止补解前欠协饷银一万两。滇省军务。正当吃紧之时。崇实当按月如数拨解。源源接济。不得稍存膜视。并著饬令川省藩司。会同刘岳昭所派道员冯昆、办理滇省驻川捐局事务。以资接济。滇营需用火器。著曾国藩就近委员赴上海代为采买。应需价银。即由江甯藩库筹款。先为垫给。仍由滇省拨还归款。滇省记名提镇人员中。如有晓畅戎机。勤于训练。能实力实心整顿营伍者。著刘岳昭、岑毓英、出具切实考语。据实奏闻。以备录用。将此由五百里各谕令知之。　　

○三口通商大臣兵部左侍郎崇厚奏、各军凯撤。并亲赴津南查勘抚恤。得旨、所有津南一带抚恤事宜。著督饬该道府妥筹办理。并著檄令刘景芳驻扎盐庆等处。认真弹压。毋稍疏懈。　　

○以詹事府詹事景其浚为内阁学士兼礼部侍郎衔。大理寺卿童华为都察院左副都御史。　　

○以侍卫陈国瑞所部剿击直隶捻匪出力。赏副将王正标、都司邓正云、巴图鲁名号。都司范金顺等花翎。千总鲁仕林等蓝翎。余加衔升叙开复有差。　　

○戊辰。谕军机大臣等、户部奏、吉林请开围荒。宜防流弊。并历年报垦尚未升科地亩。及欠交租项。请饬查追一摺。吉林围场。原为长养牲畜。以备狩猎之用。设堆置卡。封禁甚严。乃该处游民。借开垦之名。偷越禁地。私猎藏牲。斩伐树木。迨林木牲畜既尽。又复窜而之他。有招佃之虚名。无徵租之实效。数百年封禁之地利。遂至荡然无存。即如景纶前于咸丰十一年奏称尚有围场二十一处。而此次富明阿奏称该处南北十七八里。东西八十余里。皆无树藏牲。其为游佃偷越。已可概见。此次该将军办理开垦事宜。自当严防流弊。即著亲往履勘。严定界限。毋任委员弊混。并将新垦各地。造具亩数四至佃户花名清册。以及如何那移卡伦。添设封堆。暨布置员弁逐处巡察各事宜。详细妥筹。迅行覆奏。以杜弊端。其前任将军景纶奏请开垦夹信沟凉水泉荒地二十五万余晌。现有佃认领徵租者十三万晌零。未报升科地。尚有十二万晌。续垦之土门子。并省西围场。阿勒楚喀等处地亩共三十万晌。应交押荒地捐两顶钱文。共一百二万余吊。除交过钱六十二万余吊。尚有未交钱四十万吊。其交过押租地亩。既有佃户认领。何以仅将双城堡佃户认领地三万三千一百六十晌零。造具花名清册。其余十四万八千二百余晌。迟延不报。至此外未交押租地十一万余晌。何以数年之久。并不招人承领。著富明阿确切查明。将土门子等处已交押租之佃户。造具清册。迅速送部。并追出历年地租钱文。以充兵饷。其余土门子等处未交押租。并夹信沟凉水泉未报升科地亩。即著详细履勘。予限一年。招佃认领。按晌升科。毋再延宕。傥查有已垦未报及认多报少情弊。并著从严参办。以昭核实将此谕令知之。　　

○又谕、前据苏廷魁、李鹤年、奏请拨饷九十万。两堵筑荥工。当谕令户部先拨库银四十万两。其余银两。由户部拨有著之款接济。兹据该部奏称、已由部库遵拨银四十万两。分作四批。由顺天府派员领解起程。其余五十万两。请拨两淮盐厘银十四万两。闽海关洋税十五万。两河南本年漕折银二十一万两。由该将军督抚等委解豫工。俾资接济。即著曾国藩、马新贻、英桂、丁日昌、李鹤年、迅速如数措齐。委员解往工次。毋得稍涉延玩。致误要工。苏廷魁、李鹤年、务当撙节动支。不得任德工员浮冒。该署河督等所奏。向来大工例价。销六赔四。有名无实。豫省民力。难再加徵帮价。请由各省支发款项。摊扣归款一节。据户部奏称窒碍难行。著毋庸议。豫省向有行销芦盐加价钱文一款。专为河防而设。现在军务凯撤。该部拟移防河之饷。补修河之亏。以此项盐斤加价。作为荥工加价。即著官文、李鹤年、遵照办理。并著李鹤年将河防经费赶紧截清数目。嗣后所收前项加价。即行存库。备补荥工用款。俟工竣截数咨部。并将分次徵收加价数目。随时报明。以昭核实。前据御史吴元鼎奏、请裁并厘局等语。各省厘局。为接济军需而设。势难遽议裁撤。如有分设局卡较多之处。亦为量为裁并。以示体恤。著英桂。卞宝第、斟酌情形办理。至局员局绅罔利侵渔等弊。尤须严加查察。务令涓滴归公。毋任中饱。原片著钞给英桂、卞宝第阅看。闽浙江苏记名提镇人员中。如有晓畅戎机。长于训练。能实心实力整顿营务者。著英桂、丁日昌、卞宝第、悉心查核。出具切实考语。随时奏闻。候旨录用。将此由五百里各谕令知之。　　

○又谕、成禄奏、肃军接仗情形。请饬催总兵带队会剿一摺。肃州踞匪。经杨占鳌、马天祥等、连番剿击。已形穷蹙。惟该城西面尚属空虚。必须厚集兵力。四面急攻。方能得手。总兵陶生林所统十营。现仍留驻凉州。该提督以攻剿正亟。请饬催该军赴肃会剿。自应迅速抽调。规复坚城。著穆图善即将陶生林一军。分出五营。留在凉州护送省粮。其余五营。令该总兵亲身统带。前赴肃州。毋稍延缓。成禄于此军到后。并著率同杨占鳌等会合环攻。将该城迅图克复。不得以贼匪拌命抗拒。藉词耽延。成禄另片奏、都署出关。请饬户部指拨银两。并山东等省汇解铅丸火药。暨请饬穆图善派定粮台等语。著户部于山西河东湖北等处欠解新疆协饷项下。议定指拨银一二十万两。以资周转。其前据山东山西湖北河南陕西按月协济之铅丸火药。并著户部咨令各该省。解交山西藩库。以便该提督委员赴归化城提取。成禄统军出关。应由何路安设粮台。著穆图善先期派定。所需车马驼只等项。并著饬知该省军需局。妥议章程。随时接济。以利师行。该提督仍当懔遵叠次谕旨。迅复肃城。整军西向。毋藉口于饷绌兵单。观望迁延。自干咎戾。将此由六百里各谕令知之。　　
</div>
    <div class="pagination">
<a href="清实录同治朝实录_page339.html">上一页</a><span>...</span><a href="清实录同治朝实录_page335.html">335</a><a href="清实录同治朝实录_page336.html">336</a><a href="清实录同治朝实录_page337.html">337</a><a href="清实录同治朝实录_page338.html">338</a><a href="清实录同治朝实录_page339.html">339</a><span class="current-page">340</span><a href="清实录同治朝实录_page341.html">341</a><a href="清实录同治朝实录_page342.html">342</a><a href="清实录同治朝实录_page343.html">343</a><a href="清实录同治朝实录_page344.html">344</a><a href="清实录同治朝实录_page345.html">345</a><span>...</span><a href="清实录同治朝实录_page341.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
