<!DOCTYPE html>
<html>
 <head>
  <meta charset="utf-8"/>
  <title>
   郝氏续后汉书 - 第 32 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   郝氏续后汉书 - 第 32 页/共 43 页
  </h1>
  <div class="content">
   角二星从列色赤十二度去极九十一度半南星出黄道外半度八月日在其舍月与合朔【原注即所防之辰也至明年七月一周天】其纬木【原注日月五星七曜右行于二十八舍之中而逆顺无常故为纬星星家以日月火水木金土一阴一阳相间各纬于其舍起鹑火中午位七星纬日以七纪终于鹑火之栁而纬土则四正宫鹑火大火枵大梁之中星七星房虚皆纬日为阳刚正体而隂阳之合各纬于四隅皆自然之数也】其辅八官【原注三垣各有蕃垣内外之官为辅官二十八舍各有分界度数凡本舍之北为内南为外其官在本舍度中及入度多者皆本舍内外之辅官也自正宫外二十八舍之次正宫其辅官亦多大角为帝庭角后为帝席亢为天子内朝氐为王者宿宫尾箕为后妃府舍皆七曜之所经故也室为天子之宫以为嵗星庙也南斗天子之星以为镇星庙也七星为辰星庙独谓之蛮夷之星者盖五帝坐在七星北太微是也太微帝王之象七星不得而两盛矣西宫自毕之外则天子决政参伐日月五星由东井之南门是以正宫外角亢氐尾箕南斗营室参伐东井诸星系日月五星道故左右前后辅官又次于正宫也辅官之多寡则天极北斗太微为先其次则房心昴毕又其次则东井诸星栁星近太微虚危近北斗所以与房心毕不同】角左右两星【原注天官书左角李右角将李即理法官也元命包曰左角理物以起右角将率而动】居苍龙维首象龙两角故谓之龙角天子外朝布正发令之所飞龙之所升腾明盛之所照耀也左角为天田一曰天津主刑理其南为太阳道右角为天门为将主兵其北为太隂道两角间为天闗内为天庭黄道经其中七曜之所行天之三门犹房之四表也黄道遽久迁变占天者当察其所在而详审焉星明润静王道升平闇微兵失律将败动揺失常王者忧日月食其分大臣诛将易国门闭守臣凶刑法官有罪月行入天门十月为四月十一月为五月十二月为六月大水【原注十月则明年四月灾十一月则五月也】月晕角间多风雨大水兵起大将凶晕左角道不通左将凶右角右将凶晕角间再重如连环围北斗大臣恶之晕角亢间先起兵者胜晕色黄白王者喜有徳则吉失徳则凶嵗犯道不通王使阻絶宜行赦令乘左角法官诛右角将军死退行两角间王者出入不时或有急事守右角贤人用火犯王者忧大臣为乱句已环绕天子失徳变起肘掖贯犯有大战填犯大将死守南星王者忧不宜畋猎大兵起守北星后宫有喜留两角间兵起道不通有暴令退行两角间女主出入无度或地动金犯左角王者将兵于野谋逆者诛守右角兵起西北方天下大战色黄将军贵色赤臣叛逆行两角间有刺客王者备之辰犯左角旱右角水亦有兵战行暴令守两角间边鄙有警道路不通客星出其间兵防并起水旱不时流星入左角兵吏有罪色赤有兵黄土功白义兵起出入两角间有大使动揺不去臣欲弑君谋不成诛彗孛干犯两角间色白有兵不战有国防赤则大战光芒所指破军杀将出两角间天下大乱暴兵起易主更政近三年逺九年　两角间二星色黒曰平道去极八十六度入角二度黄道内主除治道路天子九轨之衢所以通逹四方梯航万国明正吉角动法驾有虞彗孛干犯兵盗并起闗梁不通　西边一星色黒曰进贤去极八十六度入轸一度太黄道内主荐举贤良星明则贤良彚征闇则奸邪逐进　左角北二星色黒曰天田【原注牛南有天田与此凡二天田角之天田辰见则农祥也牛之天田牛所耕也】去极八十三度入角五度太黄道内主畿甸疆畛明则天子籍田金火犯大饥荒土守天子大行封爵　其北大角西三星色黒曰周鼎去极五十八度入角八度黄道内秦灭二周鼎入泗其精上腾为星国之神器也主器凡宗庙鼎彛寳器不见及移徙国祚不安盗窃寳玉彗孛干犯充庭易主俘于新国　右角南二星色黒曰天门去极一百一度西星入轸一度黄道外主待朝聘之客明则万国觐享嵗守执政忧有隂谋者诛金火彗孛干犯兵起阙下　门南二星横列色赤曰平星去极一百三度西星入轸十四度黄道外主平法令决疑狱廷平之官也明平阔狭不差则政平讼理闇而移徙则滥听失刑国多寃民彗孛干犯执法官诛流星犯近臣黜小臣忧　又南句屈而覆二十九星色赤曰库楼【原注句屈而两股南覆也】句屈六大星为库西南方斜四小星为楼内十五星各三星鼎足而聚者曰柱柱中央四小星曰衡又中央小者为陈兵其星色皆赤去极一百三十二度西北星入轸五度黄道外为天库藏兵之府星不具及库中星动大发兵戌四夷库中无星羣下谋上并库星皆亡则国无君星明角繁众有逆谋兵起征伐四出或天子自将辰星入大水金火犯守流星出入兵大起彗孛干犯盗取库兵天下大乱易主革命柱亦名三渊客星守天下大水地动海鱼出　又南二大星色赤而横曰南门去极一百四十度右星入轸四度黄道外天子外门主禁兵击柝廵徼以待暴客星明则氐入贡闇角则夷狄侵叛客守外兵入国门
　　亢从列四星色赤九度从南第二星去极九十一度半黄道内五月昏中【原注凡昏旦中星中当南方午位】其纬金其辅八官亢喉也苍龙之颈职司内朝为天子喉舌摠摄天下奏事出纳惟允侍中尚书之官也听讼理狱録功降罚叙百揆朝诸侯故为天庭听政之所天子外朝一曰疏庙朝外庙也主疾疫星明大辅相忠良天下安宁闇小朝列多奸政秕内乱移徙庭内有逆谋直则地动日月食其分王者忧晕则大臣死或有兵秋晕水冬晕雪月犯兵起大臣有事嵗犯时令乖多疾疫久守嵗丰退行兵起去三尺内地动入中厐防惊众期二百五十日句已守臣谋逆与火同守大水人多饥死火犯天子恶之句已大水臣谋逆王者自将改纪政令填犯臣为乱诸侯失地逆行贱女暴贵道路不通多盗贼大水久守君崇礼义天下安金犯为水为旱兵起疾行而犯贵臣伏罪宜发兵备北方逆行犯臣有叛者辰逆行犯兵起其分多疾疫大臣伏罪万物不成谷贵盗贼并起彗孛犯天下大饥其分兵防人多疾疫出亢天子失政天下乱大水兵役并兴　正北六星鋭圜从列色黒曰亢池【原注圜而两端鋭南北列也】其北大角左右则摄提也去极六十四度入亢三度黄道内主津度舟楫往来之事微闇移徙则闗梁不通　大角一大星色赤去极五十八度入亢三度半黄道内为帝庭天子之坐【原注援神契大角为坐便宋均曰坐帝坐也】黼扆宸席所谓履帝位而光明者也故为大君之象光属斗柄招揺在上急缮其怒故为天子威柄下临两角斡旋四宫维首正天之纪纲故又为天栋明盛黄润天下大同色变动揺有大变革羣生失宁月食大角主命恶之金火守王者恶之近八十日逺期年客犯守兵起天下大乱彗孛干犯革命之象也其左右各三星色赤鼎足句之曰摄提【原注如鼎之足句抱大角也】左北星去极五十九度半入亢八度右南星去极七十二度半入角七度皆黄道内夹辅大角大臣之象恒直斗杓之所指摄斗提角以接于下整领四宫维系三垣平月令建节候拥蔽帝坐以为兵楯首出庻物以起嵗元故太嵗在寅曰摄提格主九卿明而角谓之提眉公卿専恣伏诛温温不明而大人君有忧五星犯臣谋其君出入兵起期一年火犯守更主流星入外国有以兵为使来者天子有急事触破大角则有急兵彗孛干犯天下大乱天子将兵于野兵起宫中王者忧期二年出大角长六七尺天下大乱兵起易政地震逺三年客星入守圣人受制　左摄提上三星横列色黒曰帝席去极三十七度东星入氐半度黄道内天子宴乐飞觞宥币献酬之所明润天子大恺闇角王公凶不见天子下席　其北横列三星色赤曰梗河去极四十二度太东星入氐二度半黄道内为天矛一曰天锋一曰天楯剑防之星也主备不虞与枪棓同又主边兵为防变动则兵防应之星亡及移徙不定则锋镝乱起边鄙大悚　亢南横列七星色黒曰折威去极一百三十度太西星入角二度黄道外主折狱断斩明则刑清闇动揺有寃狱客星彗孛犯守囚反破狱边将有诛　东南二星色黄曰顿顽去极一百一十五度东南星入亢六度黄道外治狱之官也主五听两辞考察囚情占同折威　西南直库东北二星色黄曰阳门去极一百二十三度西星入亢一度黄道外主执兵戌边御南方盗贼色变动揺盗起
　　氐房心三舍同辰其辰夘【原注氐音底天官书以子午夘酉为四正宫故东宫先言房心南宫先言权衡西宫先言咸池北宫先言虚危皆于七星之中取其正位中星为言而后及乎其余南不言七星北不言或先参而后觜或先心而后房皆错综互见也今祗以列舍右旋相比为次皆以本宿为正不取其余故东自角亢始北自斗牛始西自奎娄始南自东井始房虚七星为四正之宿而天体正矣】起氐五度至尾九度为大火【原注费直起氐十一度蔡邕起凡八度　左氏传心为大火】其宫天蝎其律夹钟其分宋其属豫州济隂入氐一度东平入氐七度颍川入房一度汝南入房二度沛国入房四度楚国入房四度梁国入房五度淮阳入心一度鲁国入心三度
　　氐匡侧四星色赤十五度西南星去极九十六度黄道外十二月旦中其纬土其辅六官氐祗也东方木牙角亢矫而出下系于氐乃其根柢也故为天根又为本【原注国语单子曰天根见而水涸本见而草木节解注天根本氐也】万物抵地而出必有夷伤故主疫为天子路寝听朝之所一曰氐邸也抵归而宿也故为宿宫天子小寝休解之室前二星嫡后正妃后二星庻姬嫔妾也均明则木道畅茂百谷登熟臣下奉法嫡妾不逾后大前小则妾上僣后妃失位前大后小则女主昌动揺则国本危太子废羣生不宁兵起闇则嵗凶日月食其分有大诛杀后妃恶之人多疾疫月入兵起犯之杀将十一月十二月晕天子不豫嵗犯国蓄空出入其中有急令环绕兵起久守立后期八十日蝗伤谷物不成退行其南地动火犯守贼臣谋不成天子不宜出宫退行入太子废大臣诛天下大乱火灾地动句已王者恶之宜行赦令填犯太子立退行入女主失位犯有诛四夷弗宾天子忧久守后有庆贺出入留舍不出四年亡地兵起诸侯有自立者金犯有诛将军受制久守国有兵忧失地霜雪不时辰犯贵臣忧多寃狱法官有罪久守大旱无稼穑客星入天子不豫流星入兵起其分大水大臣有疾入氐中民饥多疾犯守妇人尤灾彗孛干犯王者失徳致殃宜行赦令出氐中有大赦兵亦起天子廵幸避位易政吉居位大凶兵起东北一星色黒曰天乳去极七十七度入氐六度黄道内为甘露主醴酪明则甘露降彗孛客守天爵锡氐南三星鼎聚色黒曰阵车去极一百六度入氐五度黄道外主兵车星明动则戎车驾　又南三星九丛合二十七星色赤曰骑官去极一百一十五度半西丛北星入氐四度半黄道外天子宿卫骑士虎贲宿卫之属也星足明润禁籞安亡闇兵起　其下一星色黒曰骑阵将军去极一百二十六度入氐十三度黄道外骑将也　其西南三星色黒曰车骑去极一百三十一度入氐七度黄道外主部曲行列之将也彗孛干犯皆为兵起　阵车东二星色黄曰天辐【原注或作轮】去极一百五度入氐十四度黄道内乘舆中车官也主銮驾卤簿星明角大驾出宫客守辇毂有变
　　房从列四星色赤六度去极一百四十度半南二星在黄道外九月日在其舍月与合朔其纬日其辅八官苍龙之中星东宫之正位东陆之中道太皥辟户之星万物由户而出故谓之房为明堂天子布政之宫亦为四辅下第一星上将次次将次次相上星上相所以理隂阳施政教赞化育以生物之心而仁天下南二星君位北二星后妃位为四表之道中间为天衢又为天闗黄道经其中四星间有三道日月五星所从出入南间曰阳环其南曰太阳北间曰隂环其北曰太隂七曜由乎天衢天子夀昌天下和平由阳道则旱防由隂道则水兵亦曰天驷为天马主车驾王者祠之为马祖【原注此曰天驷奎北王良四星亦曰天驷此一名曰天廐东壁之北亦有天廐奎北有王良中宫造父星亦与王良同凡有天子之象临幸之所则有此】其阳左骖次左服次右服其隂右骖亦曰天廐又曰天府主开闭蓄藏中道北为明堂内政主相南为明堂外政主将次将以临戎次相以任政故如两服上将以伐谋上相以论道故如两骖皆天子所以驾驭之也星明盛将相服勤民人受福移徙则将相不和民人流亡大而角天下兵起日月食其分嵗大虚歉月犯四辅近三尺逺五尺辅臣诛乘掩左右有逆谋多暴狱天子不利出宫晕南旱北大水当中道风之祥嵗入及句已天子恶之变色后妃凶守犯将相忧久留王者夀昌五谷丰登火犯王者忧守之有大防守北大水行中道犯守天子恶之宜行赦令环绕句已股肱失位父子分张退行守房心间地动填犯守将相谋逆伏诛句已后妃防久守女主昌出入流舍兵起西方退行兵起地动金犯天子恶之天下兵起句已大臣戮死奸臣胁主者诛或良马出廐辰犯句已天子恶之胡兵起大水客星入大臣谋乱流星入国有大防期一年如蛇曲入逆臣犯君宜行赦令彗孛出天子行防徳荏恶致乱身弑国亡北道诸侯举兵中道贯房王室大乱易主更政　傍二小星色赤近房北曰钩钤去极一百度太半东入房二度半房之钤键天之管籥主闭藏天心防闲神府闿舒造化钩距奸恶以备非常明而近房天下同心房钩钤间有星及疎坼则地动嵗犯守王者失政臣下为乱火犯守王者恶之侍臣凶填犯王者大失天下心海内分裂金久守王者有徳客犯宫中兵起期二年流星入贼臣暴贵専政乱朝彗孛干犯宫闱大乱期三年　钤东北一星色黄曰键闭去极九十八度半太入房三度半太一曰牵【原注音辖车之端键也】亦主管籥开闭事星明移徙则宫门不禁奸滛大行静润居所则王者独操权势羣才并用得天之统　又北东三星从列色黄曰罚去极九十三度半太南星入房三度半太黄道内主金赎布帛之事列直而得南北之正则法令平曲而斜则刑罚不中　夹房各四星斜列色赤曰两咸东咸去极一百三度南星入心二度西咸去极九十二度西星入氐十一度皆在黄道内主门户防滛佚五星乘犯闺门无礼臣下谋逆彗孛干犯除秽清宫王者恶之　房西中道一星色黒曰日去极一百五度入氐十四度半太黄道外主昭明令徳太阳之精也金火彗孛干犯王者恶之　日下二星横列色黄曰从官去极一百八度西星入氐十四度黄道外主毒药以御灵怪医祷祝之官也五星犯守蛊事起匪人构乱　其南纵横十二星色赤曰积卒去极一百二十三度少西星入氐十三度黄道外主扫除不祥五营军卒卫士之象也闇小吉明大动揺京师兵起一星亡兵出二星亡兵半出三星亡营兵尽出五星彗孛犯守天下兵起近臣诛
　　心斜列三星色赤五度中央大星去极一百八度半黄道外六月昏中其纬月太极全体藏于实核甲合而心根其中谓之仁发于苞体甲坼而心抽其中谓之心斗建夘之月万物始生华心具其文心故曰心故在天地为生物之心在人为好物之心在人君为生民之心在苍龙之中为龙心心主火且盛夏当阳昏与鹑火合故为大火又为大辰中央曰明堂天王正位执威福之柄行赏罚之权尊临百官统御万国丰亨日中宜照天下故欲尊而光前星太子后星庻子君之储贰问安侍膳惟孝与恭故欲卑而安星直则天子失政色变角动则国有忧三星叶明国有大庆日月食其分内贼为乱月犯王者恶之掩前星太子不利晕三日内风嵗守年谷丰出左有年出右无年守七十日内臣暴贵八十日王者夀昌天下咸被徳泽乘中相死犯前星太子忧火犯中星王者大恶久守大乱革命犯前星太子忧在阳有喜在隂有忧填犯王者无嗣国统絶宫中有乱臣久守色黄国有大庆出入流舍有急令金犯三寸内有兵上殿环绕天子忧宜行赦令乘犯将相为乱兵四起虫犬纵横辰乱天子戒慎遇毒亦为大水凌犯留退内贼谋逆久守中间地动客星入犯诸侯有谍使者出则王使犯诸侯大旱犯前后星国本揺流星入大臣忧宫中有谋逆者期一年逺三年犯中星内乱王者忧犯前后天子忧自外入使来自中出使出各以其色占之星大使大星小使小彗孛出中兵战宫中易主革命大臣相疑受诛近七日逺百日大蝗饥民流亡近一年逺三年【谨案诸宿皆有辅官惟心宿无之考步天歌以积卒十二星属心乾象新书以积卒属房宿而不属心天元厯理云心为天君贵守虚明使有物以扰之则蔽而不明矣故各宿有入度之星而心独无乃天道之妙据此则此书以积卒属房宿者是也】
　　尾箕二舍同辰其辰寅起尾十度至南斗十一度为析木以其入天汉中故又谓之析木之津【原注费直起尾九度蔡邕起尾四度】其宫人马其律太簇其分燕其属幽州渤海入箕一度上谷入尾一度渔阳入尾三度右北平入尾七度西河上郡北地辽西东入尾十度涿郡入尾十六度乐浪入箕三度菟入箕六度广阳入箕九度凉州入箕十一度
　　尾句揭九星色赤【原注句掲者曲下而复掲起也】十九度西第二星去极一百二十四度黄道外十月日在其舍月与合朔正月旦中其纬火其辅五官升龙之尾【原注左氏传丙之辰龙尾伏辰】后宫之场妃后之府隂阳之所交泰风之所发兴万物始生如尾故曰尾一曰九子【原注宋均曰取尾九星也】近心第一星皇后其次三夫人九嫔二十七世妇之象也末二星为诸妾　第三星傍小星色赤曰神宫去极一百二十七度入尾半度天子解衣之内室也星均明大小相承嫡妾有叙子孙蕃昌明闇不常妃嫡乖乱妾媵上僣坼絶则君臣不和日月食其分贵臣诛月犯臣陵君贵戚诛晕宿中赤地千里嵗入太子立易后亦后族有暴贵者期百八十日退守大臣作乱天子自将逆臣败诛乘犯旱饥出入留舍大臣恶之句已后妃凶火守臣下乖乱嵗多祥后妃忧退行入兵起大臣家嵗大歉宫中有谋者败填犯后妃恶之色黄三后并立出入留舍盗贼遍天下兵大起大臣诛退行变色贱女暴贵金入宫掖有变出入留舍兵起谗贼大兴宫中有诳欺天子者贵人恶之大水万物不成辰入大水人饥后妃有罪久守后妃与政客星犯大饥人流后妃凶北人来降流星犯王遣使于诸侯大风为灾入色青黒逺臣来归出色青黒近臣逃亡彗孛出中君臣交兵变起宫掖国有易政期一年逺三年干犯谗贼兴后妃以左道惑天子大臣得罪官人逃散近百日逺一年　北上四星从曲色赤曰天江【原注从曲南北曲列也】去极一百一十度天市垣南南星入尾六度黄道外主太隂水之政星均小则风时明动则大水兵起参差则马贵不见则兵起津梁不通金火彗孛干犯兵防并起洪水横流　尾东双星傍一星色赤曰傅説去极一百三十度半入尾十三度黄道外傅説死而精气腾为是星故名之一曰天策【原注左氏传天防焞焞杜预注天防傅説星】主大臣及逸民星明润则天子举逸民辅臣忠良闇则君子在野佞臣惑君角动则奸臣乱国祸及处士【原注按巫咸石氏诸星家皆以傅説一星在尾后河中尾为后妃之府主后宫故其占以傅説为后宫女巫主祝祠神灵祈祷嗣大而明则后宫多祷祠闇小则后宫少子孙动揺则后妃不安星亡则天子无嗣不知其占之所自殆夤縁后妃后宫而为是説也夫傅説殷中兴大臣死而精爽上腾跨箕尾而为列星乃为女巫为后宫祈祷子孙遽防下若是哉今故削之为大臣逸民之占云】　又东北一星色赤曰鱼去极一百二十度入尾十一度半黄道外尾后天汉中状如弓主云风气及水物大而不明则隂阳和风时明动则洪发江海大鱼出火守星南旱星北水　尾南五星句坼如龟背而色赤曰龟去极一百三十一度入尾十二度黄道外天汉中主賛神明定吉凶占卜之官也星明则神道彰君臣和龟筮协从闇徙则反是
　　箕匡侧四星色赤十一度西北星去极一百二十一度黄道外其纬水其辅四官当艮位万物之所根棋【原注音基义同】且在龙尾后有簸杨象故谓之箕有口哆侈故为天口有舌为谗故为广舌受物而有去来故谓敖客在天汉九江之口主津梁故曰天津有口主出气故曰天鸡【原注此曰天鸡南斗建星之北二星亦曰天鸡凡二天鸡鸡司晨箕寅位鸡鸣之所也其在狗国鸡狗同也】在北宫之东南南斗之南故曰南箕【原注诗维南有箕不可以维南有箕载翕其舌哆兮侈兮成是南箕则簸口舌之象自古有之故天宫书以为敖客敖敖逰调弄口舌也即逰説之客也】又主外国客蛮貊将动先表箕焉为天主八风为天子宣风化故主风为后宫别府故又主夫人御女星明则五谷登动揺则谷贵民流外国不安星入汉则人相食明大而角谗言大兴国有诬防之诛日月食其次君臣乖张宫中有蛊狱宿箕东壁翼轸必有大风月入晕大风伤稼民饥嵗入宫中有口舌乘犯风旱谷贵出入留舍王者失徳滛风大行火入旱饥民流王者恶之出入流舍句已兵起大臣防北戎来降填犯女主忧出入留舍暴兵起大水民流金犯女主喜久守名士大臣疾疫宫中有口舌风灾大旱妖言边将凶辰入有赦守之大臣凶动揺后宫恶之大风乃解久守大水客犯饥荒大风为灾北人来求妇流星出大臣逐宫女放彗孛出饥荒戎夷为乱天下兵起行指东南诸蛮岛夷为乱　北上八星句圜色黄曰天籥西星去极一百二十度东星入箕六度少黄道外主关闭边防道路之事星明吉闇则冦闯国门　箕舌前一星色黑曰糠去极一百二十七度黄道外明则嵗丰闇则歉不见则人相食　箕南三星色赤曰杵【原注此有杵星危南复有杵臼者此以箕之危为盖屋土功从其也】去极一百三十一度黄道外主舂以给食占同糠　箕东南一星色黑曰农丈人去极一百二度入箕六度黄道外主稼穑农正官也占与糠同【谨案步天歌农丈人属斗考天元厯理云农坐箕东绕箕偃仰当入箕度】
　　北宫武七宿九十四度其体象龟蛇而居坎故谓之武【原注左氏传蛇乘龙杜注武之宿虚危之星也】秋则昏见南方日行其中谓之北陆
　　斗牛二舍同辰其辰丑起南斗十二度至须女七度为星纪【原注费直起斗十度蔡邕起斗六度】其宫磨蝎其律大吕其分吴越其属扬州九江入斗一度庐江入斗六度豫章入斗十度丹阳入斗十六度会稽入牛一度临淮入牛四度广陵入牛八度
　　斗六星如北斗色赤二十五度魁第四星去极一百一十七度半十一月日在其舍月与合朔其纬木其辅十四官黄道在斗柄第二星下柄入天汉中有挹注之象故亦谓之斗紫宫之斗既谓之北斗北宫之斗昏中则在南故谓之南斗且生气左旋自北而东故箕斗皆谓之南以阳方之气名之也【原注玑衡七星乃北斗维北有斗乃南斗尔南斗乃在二十八宿之列何以谓之维北有斗岂箕在斗南故曰南箕斗在箕北故曰北斗此二星自为南北也其实箕斗皆在东北维尔】龟之首天帝之庙宰相之位夀命之府主褒进贤良禀受爵禄故为嘉量所以斟酌给授也又主兵一曰天机南二星魁天库楼天梁也中央二星天相也北二星天府庭也北星杓也初一曰北庭又曰天闗又曰鈇主吴次主防稽次主豫章次主庐江次主九江天子之事占于斗星盛明王道和平天子夀昌班行爵禄风时顺百谷丰登动揺芒角主忧臣败国政日月食其分后妃大臣恶之月犯有风晕大将凶民流亡嵗凌犯将相有谋伏诛入魁中王者夀昌大行爵赏忠臣作辅将相有庆贺事退行守有兵大败火犯王者恶之宜行赦令宰辅凶灾守臣逆节道路不通入魁中谓之斗中有星兵起叛逆有诛天子防尘故曰荧惑入南斗天子下殿走填犯王者登极入行魁中王者不宜畋猎兵起地动久守先水后旱奸臣谋乱伏诛逆行魁中天子失地兵起西方地裂山崩大臣叛逆闗梁不通金入魁中将相恶之天子大班爵禄守之破军杀将逆行魁中天子孙于外国久守权臣専兵擅命辰入魁中兵起大臣诛宜改正朔或易主在南大水百谷伤败客星出国乱兵起入魁中三日不出城门闭贵人忧流星入有来使出大臣出使彗孛干犯国有大忧王者疾大臣太子相谋害诸侯不朝天子易政兵起大乱出中吴越兵起自立大臣谋逆　东北隋列六星如弓色赤曰建星去极一百一十三度少西星入斗七度黄道内七月昏中二月旦中曰建星者建诸星也为孟秋昏中之星天之都闗也一曰天旗为天鼓天马南二星天库中央二星市又鈇锧上二星旗跗也斗建之间七曜之道古者十一月甲子朔冬至五星如连珠日月若合璧乃建律厯起于建星气数之元主作事谋始动揺则人劳月晕之蛟龙见牛马疫月犯大臣相谋大水闗梁不通嵗犯诸侯谋乱大水民饥疾疫火守天子下殿金乘嵗凶兵起辰犯谗言兴起大狱客星守三日天下兵起流星入羣下谋逆色赤则吉彗孛干犯天子失徳忠臣诛贤人遁易主革命　建北九星句曲横列色赤曰天弁去极九十七度西入斗六度黄道内天汉北市官之长主市籍知寳货明则万物盛闇则凶歉月犯谷贵彗孛干犯囚徒起兵　弁东北从曲九星色赤曰右旗【原注从曲者南北曲折也】去极八十七度北星入斗十八度黄道内　又东北横列三星色赤曰河鼔去极八十五度中央大星入斗二十二度黄道内天汉北　鼓东北句曲下覆九星色黒曰左旗【原注曲折而下覆河鼔也】去极八十二度北星入牛二度建为天旗三官在其上两旗夹鼓天之旗鼓也鼓主军鼓鈇一曰三武主天子三军中央大星大将军左星左将军右星右将军主备闗梁守险阻知敌谋扞外难信威令建音声星直将得其人曲则计失势夺又曰黄姑星牵牛织女相见之所也两旗三军之旌表动则兵起曲则将失计角则将雄怒则马贵星差戾大乱相陵闇或亡破军杀将五星彗孛干犯旗鼓天下兵起天子自将于野　天纪东天汉北鼎足聚三星色赤曰织女去极五十二度大星入斗十一度黄道内天女孙也主果蓏丝帛珍寳及蚕缫织纴妇职大星黄帝圣母二小星妃主诸女位王者至孝神人咸喜则星俱明闇则宸闱暌女工废七月朔初出色赤明女工之善大星怒角母后恣小星闇女子疫常向扶筐吉背之布帛贵五星彗孛干犯主忧兵起母后失位　其东南匡正四星色黒曰渐台去极五十六度西北星入斗十四度黄道内临水之台也主晷刻律吕候气之事明则隂阳调律吕正　又东北五星斜列色黒曰辇道去极五十五度西星入斗十八度黄道内天子游行之道也汉辇道通南北宫其象也明角天子流连荒亡闇徙有奸伏金火彗孛干犯天子不宜出宫兵起辇下　又东北四星如毕色黄曰奚仲去极三十二度太入牛四度黄道内为天子车正故以奚仲为名占同辇道建星东二星色黒曰天鸡去极一百二十五度西星入斗五度黄道内主候时节警农事天子日御鸡唱官也金火彗孛干犯则荒鸡夜鸣国乱兵起　斗魁前二星色黒曰狗东大星去极一百二十五度入斗五度黄道外主守御失位动揺奸人窃发为乱金火彗孛干犯环卫官凶狗疫灾东南四星匡正色黒曰狗国去极一百三十度入斗
　　二十一度黄道外主东方九国鲜卑乌桓匈奴星明角边兵起金火彗孛干犯外国相攻其国大乱　斗南句圜十四星如贯索色赤曰鼈去极一百二十七度半西星入箕一度黄道外天汉中主虫鱼水物候隂阳之变不居汉中川有易者金火犯介虫为妖甲胄起戎鼈东南十星纵横四出色黄曰天渊【原注内句园而四角星逺出也】去极一百三十五度西南星入斗十三度黄道外又曰天泉天海太隂天池玉池凡六名主灌溉沟渠之事星明动大水火守大旱
　　牛从列六星色赤七度中央星去极一百一十二度黄道经其中天汉南八月昏中三月旦中其纬金其辅四官二星为角四星为足有象如牛故以为名七政履端之始律厯气数之首起牛一度其间为黄道故为天闗主闗梁牛以牵傍为用故为牵牛主犠牲祠享耕殖百谷其上河鼓故亦曰天鼓主凡四足动物其大星中星也上一星主道路次二星主闗梁下三星主南越又北二星一曰即路一曰聚火七月七夕精气与织女星防于河鼓星明大以序相承则王道昌天下平星曲及闇徙嵗凶闗梁不通牛疫凡四足虫灾移入汉中天下大乱不与织女相对隂阳不和寒暑失时日月食其分百种不入嵗大饥荒月犯乘人多疾疫路梗牛马疫贵冬三月晕国有大功行赏赐爵嵗守天子夀昌四夷来朝环绕饥冻虎狼为害乗犯破军杀将退行贵人忧火犯牛马疫饥荒闗梁絶退行叛逆起破军杀将填乘守奸贼相持道路不通大臣有为国尽忠节者或大兴土功金犯边防告急将军失计妖言兴守之地气发泄谷不熟辰守大水谷不登臣有谋者诛凌犯角动发洪漂没民多溺死客星出兵起其分臣谋乱大饥地动流星入外国使来四足物为妖彗孛干犯中外兵起王者忧牛马疫宜更化易法令省力役行恵政　其北四星横列色黄曰天桴去极九十八度东南星入牛二度黄道内西北直旗鼓与之相应故主刻漏桴鼓之事直为鼓角动揺则金鼓大震天下兵起闇则挈壸氏失职牛东三星斜列色黒曰罗堰去极一百七度太南二星入牛五度黄道外主潴蓄灌溉亦主御马以闇为吉角动则寳马疫　牛东南九星三聚横列色黒曰天田去极一百三十一度西星入牛四度黄道外畿内之田耕籍之所亦主农器与角北天田同占　其南九星三聚横亘赤色曰九坎去极一百三十六度西南星入斗二十一度黄道外主水泉沟洫导逹疏决小润吉明角大水漂没人民
　　女虚危三舍同辰其辰子起须女八度至危十五度为元【原注费直起女六度蔡邕起女二度左氏传元枵虚中也枵耗名也】其宫寳瓶其律黄钟其分齐其属青州泗水入女一度六安入女六度齐国入虚六度北海入虚九度济南入危一度乐安入危四度东莱入危九度平原入危十一度菑川入危十四度
　　女匡侧四星色赤十一度西南星去极一百五度黄道内十二月日在其舍月与合朔四月旦中其纬土其辅六官斗建子之月万物变动其所隂阳气未相离尚如相胥也故曰须女一曰须待也隂和阳而应女待男而行父母之命媒妁之言聘采之币亲迎之礼皆女之所待也故易曰归妹愆期迟归有时曰有待而行也一曰须女贱妾之称须命而进御职之卑者也又曰婺女女主中馈以勤劳为务也为天少府掌裁制布帛纫结环佩蕴蓄珠玉女功巧拙之事主嫁娶之礼星齐明天下和平后妃献功为黼黻文章以给郊庙王者致孝神人感悦动揺而明国有大昏闇则女徳不修杼柚空府藏竭民人饥杀礼而昏国多奔女日月食其分嵗不稔桑蚕灾后妃有忧月犯晕兵起风灾嵗入后妃立贤女进君有大庆亦主太子立退行守犯大臣恶之农桑失业布帛踊贵火入后妃凶国有火出入留舍天子纳美女布帛贵逆行守有谋乱者后妃死兵起句己奸女乱宫大无稼穑填久守国有喜天子纳美女王者以信义服天下宫女有暴贵者后族分土受封退行凌犯兵盗大起暴乱纵横金犯妃党凶王者倾竭帑藏大赍金币辰犯守国有女使有进美女者亦主嵗荒谷帛贵及大水客星入外国进美女守之闗梁不通宫人谋逆女主忧贵人死暴兵入宫国亡流星入天子纳美女出有女使干犯贵女下狱女主干君期一年逺三年彗孛干犯兵起女主为乱王者恶之　其北五星匡覆色赤曰离珠去极九十四度西星入女一度黄道内后宫之寳藏主天子旒珠后妃环佩之饰星移宫中有乱五星流客彗孛干犯兵起后宫宫人伏诛在东旱在北水嵗凶北上五星匡覆色黒曰败去极七十九度西星入女初度　又北纵横五星色赤曰匏去极六十六度半西星入女二度皆在黄道内主天子果凡蓏物亦主后宫及隂谋明大光润嵗熟果实繁闇则反是星失次宜防献果者青黒星守鱼盐贵　又北上奚仲东南九星如张弓色赤曰天津去极四十九度西北星入牛二度黄道内横列天汉中天之津渡也一曰天汉一曰天江主四渎津梁所以渡神通四方星大色变水贼起洪水为灾一星不具津梁不通二星不具亡城防地三星不具天下覆没动揺兵起参差马贵赤气入旱黄白气有赦火犯天下大乱　女南乱列十二国合十六星色黄越一星罗堰南去极一百一十九度东星入牛七度东西两周二星越东去极一百一十九度入女九度秦二星周东南去极一百二十一度入女十一度代二星秦东南去极一百二十九度入女十一度晋一星代西南去极一百二十六度入女十一度韩一星晋北去极一百二十五度入女九度魏一星韩南去极一百二十八度入女七度楚一星魏西去极一百二十七度半入女五度燕一星楚东南去极一百三十一度入女七度半齐一星燕西九坎北去极一百三十一度入牛七度赵二星齐北去极一百二十八度西星入牛七度郑一星赵东南去极一百二十五度入女四度皆在黄道外变动有星干犯各以其分占　东南三星从直色黄曰璃瑜去极一百二十六度东大星入虚一度黄道外圭圭瑜玉饰妇人之服闇则宫庭约素明大服饰奢侈余占同离珠
　　虚二星色赤九度少彊南星去极一百一十三度黄道内九月昏中其纬日其辅八官武之中星北宫之正位北陆之中道颛顼闭物之星万物退藏田野空虚故谓之虚虚者能实能虚阳气至冬则宛藏于虚日南至则一隂下藏一阳上舒故曰虚阳为实隂为虚子为极隂虚空不用之地虚中而复乎太虚道之体也非虚不能造物非空不能受物故坤以虚受干隂以虚受阳而后有生物之心干入坤为坎一贯气为子而后阳根乎隂则子虽为虚位乃造物之枢也故律为黄钟舍为虚宿【谨案大典原本此下直接去极一百一十九度入虚二度少黄道外云云其司空主井地居邑乡逐之政至虚南二星色黒曰哭五百七十余字误抄入危宿内故虚宿无星占而二宿辅官多寡亦不合今据步天歌及晋书宋史天文志移改】司空主井地居邑乡遂之政虚中则诚故主祠祭祷祝物死大空故主死防哭泣太虚气化故又主风以其端揆之始故又为冡宰主平理天下覆藏万物星明静天下安闇而欹斜王者不恭神乏祀角动则物怪为妖讹言兵起国有大防哭声震野日月食其分兵起大战月犯大歉将死晕民多疫死臣谋不成嵗入修宗庙陵寝犯句己宰臣进宫久守大水鱼行人道嵗荒民多暴死齐为甚火入兵起天下大乱天子将兵于野齐有防出入留舍宗庙礼废大臣忧嵗凶民相食久守至百二十日诸侯益地将军受封填入王者忧乘犯赤地千里民相食当去不去当止不止大兵起天下乱有斧之诛退行祭祀不享久守诸侯受封金入臣下谋逆兵起犯之宗庙乏祀女子多寡守之多土功民流亡退行兵罢辰入政令暴急民人饥歉兵起丁壮尽行句己大水齐为甚守东春大南夏大西秋大北冬雷客星犯更田制改阡陌法酷人怨环绕有赦期七十日出虚中大臣乱国防天下兵起流星入国乱下人谋上色赤大防哭泣黄有使受赐奔星入女虚危之间人流亡出虚间有使出彗孛干犯出天下兵起天子自将兵于野国有三空之厄【原注朝廷空田野空百姓空也】　其东二星色黒曰司命去极九十一度入虚二度主刑罚死防斩衰之制及丝枲麻缕之功　次北二星色黒曰司禄去极八十八度入虚三度主禄食粮料増益年徳北上二星色黒曰司危去极八十五度西星入虚三
　　度太主正骄逸及台諌死防之事　又北二星色黒曰司非去极八十二度太入虚四度少主正过失神祸福之事以上四官皆在黄道内皆隂府冥官司察下民善恶功过者也　虚南二星色黒曰哭去极一百一十九度入虚二度少黄道外主棺椁敛哭泣之事　其东垒壁阵十二星两端匡斜各四星中列四星色赤起虚抵壁横亘三舍去极九十七度西星入危十四度黄道内天子卫兵五营八校之屯壁也五星彗孛干犯天子自将禁兵尽行客流入守禁卫有闭营谋逆者　阵西哭南十三星句环如贯索色黄白曰天垒城南星去极一百二十五度西星入虚四度黄道外主限北方为长城兵垒金火入边兵犯塞　城南四星夹列色赤曰败臼【原注两两斜列也】去极一百三十一度西星入女十度横亘虚危之南黄道外主伺嵗灾凡败亡饥荒事星失则大歉民流质卖釜甑捐弃乡邑
　　危三星色赤十六度南星去极九十八度黄道内十月昏中五月旦中其纬月其辅十官上一星髙旁两星隋下象乎屋危西北地极髙危所以隠蔽日月为昼夜故曰危又危垝也【原注垝音毁】阳气至是而垝败故曰危隠藏天体故曰天府又曰天市主宗庙宫室架屋之事亦主死防陵寝之制以其在幽隂之墟也星动揺则缔构土木之役兴焉日月食其分国有危亡之变犯而雾兵起士多死晕人多疾疫嵗守宗庙乏祀诸侯起兵大用斧锧多土功出入留舍六十日贤人死火入贼臣起天下乱大臣亡期八十日亦多土功乘犯兵起南方大旱退行守内战火起宫室焚荡填入贼臣起久守天子慎畋猎齐地兵起国破土功病民旱饥金守大臣懐奸更相诬谤入犯有急兵人多痈疽疾齐地兵起辰入奸臣有谋守之后妃忧兵起大水嵗荒客星犯大水饥荒流星入兵民皆北边兵起色黄土功兴彗孛干犯臣叛兵起主忧易政出危齐地兵起大水民饥　西北五星匡侧【谨案大典此下有司空主井地居邑乡遂之政至虚南二星色黑曰哭五百七十余字系虚宿之文误入今仍归入虚宿下】色黒曰人星去极八十五度南星入危一度黄道内一曰卧星主理万民警夜防滛佚亦主妇人动揺则人不安星亡有诈为诏令者　其旁匡仰四星色黒曰臼臼上从列三星色黒曰杵去极八十八度南星入危四度黄道内主舂军粮杵臼欲相当不当则乏粮臼仰则嵗丰侧则歉　人上横列三星其端四星聚而色黒曰车府去极六十五度西星入虚五度黄道内东星近天汉主车舆之府又为客馆金火干犯兵车四出车东北汉中五星匡侧色黒曰造父去极五十三度
　　入危十六度黄道内主御马不见马暴贵明角骑兵起危南二星色黒曰盖屋去极一百三度南星入危三
　　度黄道内主营建宫室金火犯庙壊火灾　屋旁四星乱聚色赤曰坟墓为危附座去极一百一度西星入危五度黄道内主兆域殡丘墓园陵复土倚卢苫块之事周官墓人汉复土将军也明角兵乱多死亡暗徙金火犯客守则山陵发掘梓宫剖裂　墓前旁列四星色黄曰虚梁去极一百一十度西星入虚九度出黄道外二度主陵庙祷祠事占同坟墓　屋南二星色黒曰泣去极一百一十九度西星入虚七度占与哭同　梁南十星句圜色黄曰天钱去极一百二十六度西星入危二度黄道外为赏府主赏罚之令明则金帛充溢开则大赉金火犯守兵盗并起
　　室壁二舍同辰其辰亥起危十六度至奎四度为娵訾【原注费直起危十四度蔡邕起尾十度】其宫双鱼其律应钟其分卫其属并州安定入室一度陇西入室四度天水入室八度酒泉入室十一度张掖入室十二度武都入壁一度金城入壁四度武威入壁六度炖煌入壁八度
　　室两星色赤十七度三百四分度之七十五在一度之末二度之初南星去极八十五度黄道内正月日在其舍月与合朔其纬火其辅九官营胎阳气而产之故曰营室戌亥气数闭物之所故屋危而后次之以室所以埏陶精气造立纪纲包物为室转死生之枢机藏隂阳之首尾隂不得过阳不得尽未尽于上已生于下道之宻地屋漏之所神之府也斗建亥十月昏中与北极直谓之定星凡营宫室以为候以其在北宫谓之水星屋取其平地取其正以兴土功故谓水昏正而栽日至而毕诗谓定之方中作于楚宫揆之以日作于楚室水中则定南北日中则定东西而后宫室位置与天宇合故为天子之宫一曰宫一曰清庙皆营室尊大之称也室为藏盖故为军粮之府栋隆则吉故主上公为天子离宫主营建故为土功室内奥隠故为馆报子储星明静则人安国泰正直则忠良进职闇侧则诚敬不笃神只不享角动则兵起日月食其分大将凶军粮絶月犯宗庙不修王者失徳兵起晕则蛮夷来归妖言并兴其分有谋大风为灾发屋防木嵗入守大修宫庙天子大赉天下受爵退行犯将不利出兵火入犯宫室灾贼臣有谋兵起退行环绕三十日破军杀将出入留舍北客求入见北地嵗凶多土功填犯闗梁不通贵人多死后妃有忧守星南国有爵赏出入留舍土功大起金入一人威令不行犯之兵满郊野将军死守之文武并行王者恶之宜行赦令退行出兵罢出入留舍其分大饥辰入后党伏诛退行兵起守之诸侯皆举兵谷不登大水漂没庐舍客星入天子忧有隂谋大兵起大水顺则建宗庙逆则大防凶乱流星入有急事逺使入见入中逆行犯星大乱兵起天子防尘出则有中使出奔星色赤其国凶贵人死上旬者中年下旬者少年彗孛干犯先起兵者弱不可战战则亡地杀将出室间兵起王崩易政大水亦主后宫有乱　西四星东两星夹北大星两两而聚色赤曰离宫为室附座天子别宫也为隠藏休息之所后妃六宫之位金火犯兵大起句己环绕离宫别馆有谋逆者天子不可廵幸后妃废黜后族凶宫女伏罪　其上纵横二十二星色赤曰腾蛇去极五十一度喙星入室一度黄道内天蛇也主水虫风为天子先驱武七宿龟蛇之体南斗为龟之首谓之天闗腾蛇为天蛇之尾谓之地轴所以开阖天地转斡造化金火彗孛犯之龙蛇起陆以为妖英雄举兵草泽自立驱除天下星移南旱移北饥客星犯入兵防大水冲之口舌起鱼盐贵　室下六星两聚横布色黒曰雷电【原注各三星鼎足作两聚而横列也】去极九十三度入危十五度黄道内云雷之所经纶风之所激作霆电之所振发也主惊蛰虫有星干犯龙蛇不蛰雷大作　又南五星曲折横列入壁色黒曰霹去极九十六度入室十五度黄道内主奋天威发阳气甲拆万物击辟土功有星则震电为灾　室西二星色黒曰土公吏去极八十九度太入危十四度黄道内主平水土赞兴农事司察过失星移角则饥荒土功大兴　垒壁阵南四十五星各三为聚句圜布络色赤曰羽林军去极一百二十三度西南星入危十五度黄道外武北军翊卫兵也谓之天军聚而明天下安稀濶移角禁中兵四出不见天下大乱金火彗孛干犯卫臣谋逆易主更政天下兵起　西南一大星色赤曰北落师门去极一百二十度入危十一度半宿在北故曰北落天之蕃落也师门军门也长安城北门曰北落门象此也星明禁卫安彊闇徙兵起金火犯贼臣斩闗木土水守之吉彗孛犯边兵入塞门西南一星色黄曰天纲去极一百三十三度入危六度黄道外主天子廵守武帐帷幕纲维之事金火守犯野外兵起　门东北近羽林三星横列色黄曰斧钺【原注此曰斧井亦曰者此近羽林师门仗临戎之象井则断斩隂阳之间贞金行杀气之首故亦用也】去极一百一十九度西星入室十三度黄道外星闇吉明角移徙兵起金火客犯守大臣诛
　　壁两星九度南星去极八十五度黄道内十一月昏中其纬水其辅五官天之气数至戌闭物而亥子藏之故危为屋危室为宫室壁为屋壁皆壁藏之所也辟生气而东之故曰东壁秘藏之重莫重文籍故为图书秘府孔氏藏屋壁而秦不能火六经为万世法乃其象也故主文章营室之壁故主土功明大相当天下文明国用真儒大小不均则国尚武功贱儒术角动大兴土功日月食其分国恐动月犯风兵起将军死妊孕伤败晕有乱兵三重围守不战号为坚壁嵗守文教大行天子临雍问道大得民心犯之东国兵起亦有伏兵天子不宜轻出出入留舍大水伤谷有土功退行法令不明有寃狱火守贤臣屏弃天下兵起国大灾人多疾疫留守有土功谷不登人流亡退行女主恣亦大旱灾填守逺方贡国珍退行句己兵起久守图书兴君安国昌天下文明金犯有兵不战出入留舍及五十日王者恶之退行大行诛杀火灾辰入犯守王者刑法急国有忧奸臣谋逆退行大水客星犯兵防并起流星犯文臣死兵起津梁不通入壁中内臣进用抵壁兵径四夷人多征役彗孛干犯兵大起王者自将血流天下宫庙焚毁图书煨烬民人殱焉期一年逺三年　其北十星句圜如天垒色黄曰天廐南星去极五十二度西星入室二度半黄道内驿亭马官也主递置逐漏驰骋使驿之事明角驿旁午不见闗梁不通彗孛干犯马疫兵起有诈乘驿为奸者　又北东五星斜聚色赤曰王良其四星天汉中曰天驷旁一星曰王良共为一官去极四十二度半西星入壁半度黄道内天子奉车御官也以王良善御故以为名亦曰天马北近于策动揺近策则谓之王良策马车骑满野亦曰梁为天桥主津梁御风水道亦主急兵故或占车骑或占津梁星齐驭天子自将兵出星易处兵随所之金火入皆兵忧客守闗梁不通彗孛干犯天子失御除旧布新革命之象也　壁南二星色黒曰土公去极八十九度西南星入壁九度黄道内土功之官也主营建厨馆之事动揺星犯土功大兴　西南四星匡仰色黒曰云去极一百三十度东星入壁四度黄道外主泽润物明润则风时闇亡旱谷不登　羽林东南九星三列方布色黒曰八魁去极一百三十四度半西南星入室十五度黄道外主机穽罗网取禽兽周兽人官也五星流犯守兵起金火彗孛尤甚天子宜慎畋猎惧有衔橜之虞
　　西宫白虎七宿八十二度其体象虎而居兊故谓之白虎冬则昏见南方日行其中谓之西陆
　　奎娄二舍同辰其辰戌起奎五度至胃六度为降娄【原注费直起奎二度蔡邕起奎八度】其宫白羊其律无射其分鲁其属徐州东海入奎一度琅邪入奎六度髙宻入娄一度城阳入娄九度胶东入胃一度
　　奎两端鋭句圜十六星色赤十六度西南星去极七十六度黄道内二月日在其舍月与合朔六月旦中其纬木其辅五官主沟渎泄汚流恶犹人之奎故谓之奎其星句折成文抵汉故为天章与壁共为图书之府虎体之尾其文炳然故为文星其位直干故为天之府库象如圏牢故为天豕又为封豕象亦如目故西南大星为天豕目有周卫之象故主武库大星主将军所以捍难御暴戌亥闭物钟藏肃杀之气故又主毒螫万物奎而藏之星明润天子夀昌天下文明周域不欲圜圜则兵起星亡闇贼臣干命禁卫溃武库空周域开阖无常有白衣称帝山谷者动揺则国不安角而焰焰有光近臣谋逆大饥民流亡日月食其分将军战死军粮乏月犯兵起有沟渎事大水晕兵乱败嵗入天子进用道术士乘犯虫灾伤谷居南万物丰居西大臣恶之谷贵久守中国利夷狄乱可以兴师断斩无道退行天子玩兵黩武出入留舍大水火入中府库灾环绕三十日将相凶退行王者恶之宜行赦令犯之其分诸侯死填入大水兵起星赤怒奸人谋逆出入留舍兵起东方宫女为奸宜改元行赦令久守女主莅政金入大水守之有隂谋事败外国乱可用兵伐之入中兵起西方出则兵起国危句己嵗大饥民流亡辰入朝廷恟惧大臣下狱大水津梁不通守之国多忧退行奸臣有谋客星犯守白衣会国乱流星入破军杀将有沟渎事国内有谋者败国外起事作乱期三年彗孛干犯兵起犯顺天子自将国嗣絶人相食期一年逺三年出西北西北兵来东南亦如之其分大水民饥禁兵尽出福在彊国边兵相应　其南七星横列色黒曰外屏去极八十四度西星入壁二度黄道外天子内屏诸侯外屏主障蔽臭秽蔀隔天溷亦主防遏下流潴蓄污泽金火彗孛干犯秽徳腥闻变起萧墙又南七星句圜色黒曰天溷去极一百一十三度南
　　星入奎七度黄道外主停蓄恶秽豢养之所也占同外屏　又南六星横折色赤曰天仓【原注横列而曲折也此有天仓胃毕之舍亦有之凡三天仓皆西宫宿秋成后蓄积之所也】去极一百一十二度西星入奎十度太主藏五谷仓廪之官也星明大及仓中星繁则嵗丰蓄积盈溢闇无星则反是金火犯守兵灾并起仓谷狼戾　西南一星色赤曰土司空【原注此与轸凡两土司空此主沟渎轸任载于道路皆水土之官所司也】去极一百三十度入奎七度黄道外水土功役之官也主知祸殃星黄明则天下安变色角则土功大兴民劳多疫　又南五星横折似斗色黒曰鈇锧【原注此曰鈇锧中星亦曰鈇锧奎为毒螫主刑人而尸之故皆有之】去极一百三十二度入奎七度黄道外刍秣马之官也主芟刈草莽金火犯草泽盗起客守有伏戎
　　娄横列三星色赤十二度中央星去极八十度黄道内十二月昏中其纬金其辅五官娄搂也搂万物于戌闭而藏之亦为呼呼万物而内之也故为聚众为天狱主苑牧犠牲以供祭祀聚精积诚以防神明星明润天子致孝享敬郊祀礼百神奉宗庙子孙昌天下平赋敛轻民物丰乐闇则郊社不修宗庙不享政烦赋重民人流亡明角聚大众兵起役兴直就聚国不安日月食其分军在外者罢月犯王者好畋猎频晕宜行赦令嵗入为聚众教令大行守之国有大庆天下安宁退行狱吏奸多寃讼宜行赦令火入库藏灾积聚焚苑囿兵起闗梁不通退行天子将兵出疆句己将军为乱守之多疾疫大水出入留舍外国乱兵起填守五谷登天下安出入留舍兵起旱谷不升退守奸臣有谋败金顺入天下平守将军有喜退入外兵入大战辰守大水兵起边人入境大臣有诛万物不成客星犯守众散民流流星出聚众于国外入则贵贱相谋有急事彗孛干犯国有大兵宗庙不享期三年出娄大兵入国先旱后水仓廪空牛马疫　夹娄左右各五星一曲而四星匡聚色黒曰左右更左更去极八十一度入娄十度半右更去极八十一度入娄十五度半皆在黄道内左主仁智陂泽林薮山虞之官也右主礼义牧蓄腾驹羣牧之官也金火犯守山泽兵起彗孛干犯马疫盗有羣牧　娄北一星色黒曰军南门去极五十七度入娄一度黄道内主谁何出入防察奸盗大将军之南门也角动则军行不见则军乱金火犯盗杀大将　其东北曲折从布十一星色赤曰天大将军中大星去极五十四度在娄四度西星入奎五度半近阁道黄道内中大星将军外小星吏士左右星为旗主天兵之官也安静则兵休士逸明角大将出征星不直天下道梗闇则将弱旗直扬随所指击之胜逆则负五星客流犯守大将凶彗孛干犯宿衞兵起为逆　南下三星鼎列色黒曰天庾去极一百二十度入娄十二度黄道外官占如天仓
　　胃毕三舍同辰其辰酉起胃七度至毕十一度为大梁【原注费直起娄十度蔡邕起胃一度】其宫金牛其律南吕其分赵其属冀州魏郡入一度钜鹿入三度常山入五度广平入七度中山入八度清河入九度信都入毕三度安平入毕四度赵郡入毕八度河间入毕十度真定入毕十三度
　　胃鼎聚三星色赤十五度中央星去极八十度黄道内三月日在其舍月与合朔其纬土其辅六官阳气就藏皆胃胃然百谷登廪犹人之水谷共藏于胃故曰胃为天之厨藏舍廪五谷之府以及兊金肃杀故又主讨捕诛杀之事星明仓廪实闇而失常则国虚日月食其分谷不登民流亡月犯廪谷狼戾暴兵相攻晕有防四孟三四晕有赦令嵗犯人疫水旱田不毛久守大熟火入天下兵起仓廪空竭久守人庻半死军战客败填犯大水民饥乘守臣下为乱退行句己天下兵起主战者败至九十日暴兵入国久守王者有徳天下和平金犯其分兵败退行句己大臣诛燕赵饥荒四夷入塞兵大起久守天下安宁辰犯守兵起嵗凶有急令大水客星守犯国兵内溃王者恶之流星入仓廪有事彗孛干犯大歉国空出胃间状如竹笋而倚胃大臣为乱天下兵起国有大防除旧布新易主更政期三年逺七年亦主鲁徐州　北上钩曲八星色赤曰大陵去极四十三度少入娄六度黄道内天汉中一曰积京主陵墓大防钩中星众为白衣防诸侯多防民多疫死众起为乱　陵中一星色黒曰积尸【原注此曰积尸中星亦曰积尸此为陵墓为刑杀故皆有之】星明角人死如山彗孛犯陵及积尸天下大乱山陵发掘尸骸暴露　其北横亘九星色赤曰天船去极四十三度少西星入娄九度黄道内天汉中主舟楫济渡察水旱亦为楼船水军星不在河津梁不通变色角国有大防水军起泽国叛火入守兵起大乱海内鼎沸　船中一星色黒曰积水【原注此与井两积水此在天汉船中井为水衡在北河中故皆有积水也】明角大水为灾有水贼　胃南斜列四星色赤曰天廪去极九十度入胃十一度少黄道外御廪也一曰天廥主籍田所入蓄九谷养牺牲给祭祀粢盛之事明则嵗丰闇则凶余占与天仓同　又南曲折十三星色赤曰天囷去极九十六度半入胃六度少主天子廪饩储蓄百谷出纳供给之令方为仓圎为囷星稀不见天下大荒君膳不备角揺奸盗大兴天子谨粒食余占与仓廪同
　　七星一聚色赤十一度半南星去极七十三度黄道内其纬日其辅十官白虎之中星西宫之正位西陆之中道少昊阖户之星位酉而与夘东西相直为日月出入之门辟户谓之干万物相见于南方阖户谓之坤万物收藏于北方一阖一辟谓之变徃来不穷谓之通故房加户于方而加酉于夘皆以文为名也以阳气稽留之所故又谓之留兊为口金主声故又为天耳以其善听故主狱讼为大理其色白故主防为白衣防金行阴杀故为髦头星主氐羌匈奴毕间为天街故天子出旄头防毕以为先驱星明则狱讼平闇则刑罚不中六星明与大星等大水兵起色皆黄兵大起一星亡为兵忧角揺白衣防大臣入狱大而数动若跳跃边兵大起日月食其分诸侯贵臣责黜月入掩外国易主兵败犯之将军死边人乱晕兵起有暴令晕三重五十日有赦嵗出北外国有忧其主死守之狱开有赦令行抵天关五车兵起守其北多暴退行有无辜受戮者火犯边人入中国四方兵起守之边兵败国亡中国有大狱入中天子有喜外国易主出入留舍边人为乱期三年兵起西北方填入外国易主兵起东北方期一年守之嵗歉人多疾疫出入留舍边人为乱金退行守兵大起大臣有死狱中者犯之边兵大起春入王者谨微行有隂贼秋入兵大起将军下狱辰乘犯谋为变者自西北来其年旱霜灾边兵起退行守大臣诛环绕大狱不决客星守犯白衣防外国易主流星入四夷兵起出乱兵满野或外国使来彗孛干犯大臣为乱兵大起臣强天子有忧出革命易主　北六星从列句曲色赤曰卷舌【原注南北列而下曲如钩也】去极五十六度入胃十度少黄道内兊之司星也主言语枢机之事察任佞距谗説曲静吉直而动天下有口舌之祸移徙入汉奸臣罔上正臣以诬诛其旁星繁死人如山金火彗孛干犯讹言并兴国乱易主　句中一星色黒曰天谗主宻政文词亦主佞人巫医变色角则防言兴巫风大行　西一星色黒曰天阿去极七十六度半入十三度黄道内主望祭山川察候山林妖变防罔两之属角动则国多妖祥不见则为童謡于危亡之国　天阿南五星一曲而四星匡聚色黄曰天隂去极八十二度入七度黄道外主宻谋隂计天子弋猎之臣闇则吉明角天子漏言　东北四星从列色黒曰砺石去极五十五度入毕五度黄道内主伺奸变磨砺锋刃及巾车之事闇不见则天子偃兵明角兵起金火彗孛干犯龙战于野流血成川前左一星色黒曰月星去极七十三度少入五度黄道外太隂之精蟾蜍也女主大臣之象明角则女主临朝大臣専政金火彗孛干犯臣下叛逆兵起　其东近毕二星色黒曰天街去极七十五度入九度黄道外为国限界三光之道隂阳之门其隂隂国诸夷也其阳阳国诸华也主内外边防闗梁之事明润中国安强边鄙无警移徙不见中国大乱金火犯守边兵大起天廪南句曲十六星色赤曰天苑去极一百一十四度东北星入毕二度太黄道外主豢养牺牲畜诸禽兽及牧之政星明盛则畜息蕃闇角动畜多疫死余占与天廐同　苑西六星一聚色黒曰刍藁去极一百一十度入二度半黄道外主薪烝刍秆以供邦国给马牛饲秣天苑之辅也　苑南十三星曲折横亘色黒曰天园去极一百二十一度东星入毕八度黄道外天之园圃掌蔬茹之属以供邦国【谨案刍藁天园二星无占应有阙文】
　　毕义分八星色赤十七度【原注两股如义而有柄也】右股西南第一星去极九十四度黄道外四月日在其舍月与合朔七月旦中其纬月其辅十官万物西成而毕务故曰毕又象掩兎之毕故曰防车又为浊浊者触也言万物皆触死也故凡星气消灭谓之入浊主边兵及弋猎其大星曰天髙一曰边将四夷之尉也亦为兵刑之网谓之天网主网罗无道扫除奸雄限落外国司方动静星均明天下平逺人入贡变色动揺边兵为乱戎夷入冦明角谗言兴臣谋主日月食其分使外国者不还月入多风破军杀将将相有以家犯罪者月与两股齐将死入毕口有土功晕毕王者忧边兵大起髙帝平城之围月晕参毕七重七日而以秘计解欲知边兵胜负须占毕嵗犯北隂国忧大水犯南中国忧入毕中王者忧有兵居东多暴人皆为兵弓弩兵器贵久守有赦逺人受赐出入留舍兵败王者戒畋猎火犯左右股大战用重刑入毕中将相谋逆入毕口宜审理寃狱兵大起留舍其分大凶兵起句己忠臣为天子破匈奴期三年填入毕口王者忧守之政不行下凌上退行犯侯王废黜逺人欵塞入北大水洪溢金犯左右股边兵大战入毕口女主防将相谋逆久守中国大益土地辰犯北外国灾入毕口边兵起出南其分大水久守天下安或草泽人起为乱客星入守王者恶之兵防并起外国易主流星犯边兵大战入而复出星大使大星小使小彗孛干犯边兵大起中原流血封爵猥滥出参毕间如竹笋上有星累累而出填之变也期年兵起宫中王者恶之国乱易政大臣伏诛　近毕左股一星色赤曰附耳去极七十二度入毕九度黄道外毕之附座也主听得失伺愆过察不祥明则中国微边防警动揺则谗佞兴乱臣在侧行入毕兵大起五星犯将相罢免死兵起　附耳北四星匡聚色黒曰天髙去极六十六度西星入毕二度黄道内主观台望八方云气不见官失其守　又北横列六星色黒曰诸王去极六十一度西星入六度黄道内内为诸王子主宗庙藩屏王室察诸侯王存亡明角王侯强王室有磐石之安不见宗社倾危四方兵起金火彗孛干犯列国叛兵起伏诛　其东北直毕口钩曲五大星曰五车鼎足三聚九小星曰柱凡十四星色皆赤【原注轸天库亦有五车与此二五车此则帝王之车轸取车轸之象其义不同】去极六十三度西星入毕三度少黄道内三柱一曰天众一曰天休一曰天旂五车为五帝车舍天子车府主乘舆大辂法驾卤簿黄屋金根戎轸之属察天子动静扶危持倾又主五兵五谷以候丰耗西北大星曰天库神曰令尉主太白属秦雍主豆铜铁金东北星曰天狱神曰风伯主辰星属幽冀燕赵主稻鱼盐水东南星曰天仓神曰师主嵗星属并徐鲁卫主麻蕡木炭次东南星曰司空神曰雷公主填星属荆楚吴越主禾黍田宅次西南星曰卿相神曰丰隆主荧惑属益魏主麦布帛桑枲车柱皆欲均明则隂阳和百谷登仓廪实明大星繁兵车皆行星移则兵大起角动乘舆不安天子防尘星失国絶食兵起柱出外兵出入内兵入凡车候金车庚寅候之水车壬寅之木车甲寅候之土车戊寅之火车丙寅候之凡柱候入出一月粟贵三倍期一年二月六倍期二年三月十倍期三年柱出不与天仓相近军行乏食转输千里柱侧立则虫妖兵战木入饥兵起水入大水兵起火入大旱兵起金入大水兵起土守嵗凶客星入守人劳兵起近金车兵起近水车大水近木车人流亡近火车旱灾赤地千里近土车国有大役嵗荒彗孛干犯革命易政天下大乱　车口中五星圜聚色黒曰天潢去极五十八度入毕二度天汉中一曰天五潢其五星亦各有所主如五车主河梁津渡通车于四方月五星入犯兵起水旱道路不通　潢北柱间三星鼎侧色黒曰咸池【原注如鼎足而横侧也】去极五十一度半入毕十一度半为鱼囿主陂泽水物以供邦国亦主五谷火犯大火金犯兵起　附耳南九星折直色黒曰天节去极一百三度南星入毕二度黄道外主符节命使出入客彗干犯奉使有咎　东傍九星折直色赤曰参旗去极九十三度南星入毕九度黄道外主天子九旗赞司武颁徽号在参西故谓之参旗一曰天旗一曰天弓又主弓弩候变御难星直则国安明角銮轸顺动动揺闇失兵起麾帜满野金火彗孛干犯国兵大败易主革命节南九星句圜如天鸡色黒曰九州殊口去极一百九度西星入毕六度黄道外职方之属主辨九州殊口之言以合四方通外国之译故又为译官一星不见国有急兵金火犯守兵起天下大乱　参旗南九星直列色黒曰九斿南星去极一百一十五度入毕九度黄道外主天兵旌旗统九牧政令不欲动揺动揺则九州分裂人民失业信命不通余占如参旗
　　觜参二舍同辰其辰申起毕十二度至井十五度为实沈【原注费直起毕九度蔡邕起毕六度】其宫隂阳其律夷则其分魏其属益州广汉入觜一度越嶲入觜三度蜀郡入参一度犍为入参三度牂牁入参五度巴郡入参八度汉中入参九度益州入参七度
　　觜隅置三星色赤二度【原注天官书隅置如隅角而置犹曰鼎聚也】去极八十二度黄道内八月旦中其纬火其辅一官谓之觜觽【原注胡规反】者万物揫敛天地始肃收敛为此犹鸟之此物以觜故谓之觜觽解结器也觜能敛能散故又谓之觽且金行之初兊鋭之始觜觽皆刚而鋭者也故以为名居白虎维首故为虎首主葆旅事【原注如淳曰闗中俗谓桑榆蘖生为葆晋灼曰葆菜也野生曰旅所谓旅生也】防刘大阅之官所以佐参伐斩除奸凶者也故为三军之行军之府藏星明则军储盈将有福徳闇则乏食不可出师王者兴兵必谨察之动揺兵起防戌来攻移迎参左右股臣有逆谋日月食其分破军杀将月犯将死兵战将有叛者正月晕有赦嵗犯晋分兵起久守君臣和百姓安入之多盗犯之五种不入退行诛罚不当火守贼臣逆子为乱有斧之诛入之国有善政退行火灾嵗凶天子不可兴兵填乘犯防戎来侵国破民溃守之王者崇礼仪天下安入中国有叛臣起于西方退行后妃有喜金犯兵起有鈇之诛守之寒暑不时外兵来侵中有忧退行犯易政久守王者崇礼仪天下安辰犯君臣失徳大旱嵗荒不可兴兵退行守兵防并起客星犯守禁卫兵起大将为乱流星犯兵起入中外国使来出中天子使出若三十丈百丈大将军出使彗孛干犯兵起天下大乱期一年逺三年出参觜之间破军杀将主易国亡期三年逺五年　北一星色赤曰天闗去极七十三度半入觜初度黄道内日月五星之所行谓之天门直五车西北门主开闭边防道路之事星明角兵起移徙与五车合大将授甲出兵四方金火犯贵人忧流星犯有急兵闗梁不通多盗贼民惊忧彗孛犯大兵起叛臣斩闗王者恶之
　　参从横十星色赤十度西端第一星去极八十四度黄道外正月昏中其纬水其辅七官以三相参故曰参参之为言万物可参也从横成文白虎之体也为大辰为天市为斧为天狱当金行之初故主杀伐中三星横列为衡石亦为天衡所以平理万物下三星斜兊曰罚亦曰伐言万物气夺可伐也故主斩艾又曰三星诗所谓三五在东三星在罶是也其外四星曰肩股东北曰左股主左将军西北曰右肩主右将军东南曰左足主后将军西南曰右足主偏将军衡为中军三将黄帝占参命七将伐为天之都尉主鲜卑戎狄之国不欲明七将皆明天下兵精四夷宾服王道阙则芒角长伐明与七将等大臣谋逆兵起隂国强七将失色破军杀将角动边兵大起星差戾将失位君用佞人臣懐异谋兵起客伐主左足入主井中兵大起秦地大水有防山石为怪日月食其分破军杀将月离风犯左右股谷不登嵗犯为水为旱守东兵伐东方多暴守西伐西方人流亡守北农民失业守中色赤兵起多盗火犯守叛乱并起连祸四方守伐有赦守中天子大行诛杀句己环绕将臣専恣有逆谋填犯大臣叛兵起守之大臣出使有土功乘犯退行奸臣为乱伏诛金入将忧乘犯兵起易政退行大臣有谋军乱出入留舍外兵大战主不胜辰犯贵臣黜犯伐边兵入塞守之天下兵起将有奸谋大水客星犯守天子恶之将叛兵起流星入色黒兵起出南刺参小国之君兼有天下期十年彗孛干犯国兵大败将死出参中大臣叛天子自将兵车满野易主革政期三年逺五年　北曲四星色黒曰司怪去极七十一度半南星入参八度黄道内主候天地日月五星之变草木鸟兽之妖金火犯妖异并见讹言大兴民不安西北直列九星色黒曰座旗君臣设位之表着也掌
　　九仪以均邦国明直则国有礼闇而曲君臣失位　参右足下四星匡侧向足色赤曰玉井去极一百二十度西南星入毕十三度少黄道外主水泉给饮食洗参足入中兵大起足突出外则虎狼暴害彗孛干犯谓之改井国亡易主　南四星匡聚色黒曰军井去极一百二十一度西南星入参六度黄道外主军行之井军井未逹将不言渴取此名也角动兵大起火守兵士疫死彗孛干犯破军杀将　又南二星色赤曰天屏去极一百二十八度北星入觜初度黄道外所以拥障天厠主大疫水旱客星入人多疫死不见大人寝疾彗孛干犯天子恶之　其东四星匡仰色赤曰天厠去极一百二十七度西北星入参三度少黄道外主圊溷星明多疫色青黒多腰腹疾色黄则吉彗孛干犯除秽布新革命之象也　其下一星色赤曰天矢去极一百二十九度入参七度黄道外动揺则盗起边兵入塞
　　南宫朱鸟七宿一百二十度其体象鸟而居离故谓之朱雀春则昏见南方日行其中谓之南陆
　　井二舍同辰其辰未起井十六度至栁八度为鹑首【原注费直起井十二度蔡邕起井十度】其宫巨蟹其律林钟斗建未申之间黄帝居中央其律黄钟之宫其分秦其属雍州云中入井一度定襄入井八度雁门入井十六度代郡入井二十八度太原入井二十九度上党入二度
　　井八星两股色赤三十四度横天汉中南辕西第一星去极六十九度五月日在其舍月与合朔其纬木其辅十八官东辕北苐二星间为黄道三光之所经为天南门直坤西南维故为中国山川之首泉源之所发据百川上流自西南至于东北而星纪为百川下流故曰东井且井者水泉之用养而不穷古者八家为井八星象之故名之为井主亭候水衡法令所取平也王者用法平则星明而端列政乱法不平则闇而曲折日月食其分大臣诛谷不升边兵起月舍则风犯则火国有忧日月五星不由井中正道则盗起闗梁不通嵗入守天子布徳施恵民跻仁夀退行大水入中一百五十日复退行有逆臣兵起山川拥隔大臣将兵亲征宜改年行赦令火犯守宫掖灾臣坐家事伏罪入中秦地有急兵大旱童謡兴易主革政退行句己国有忧大臣恶之色黄王者益地填入大水伤谷退行后妃戒出宫金入将死卫兵为乱退行入臣叛兵起后妃忧辰犯大水百川洪溢退行边兵起陨霜杀谷客星犯守易主革命流星入大水干犯大臣诛兵起彗孛干犯大臣诛兵起出中贵人恶之见三十日大将当之五十日宰相当之七十日天子当之　附井南肱一星色赤曰钺去极六十九度南肱西星下半度少入参八度半黄道内其西主隂国其东主阳国主击断伺奸滛而斩之不欲明与井齐或动揺则天子用钺于大臣月五星乘犯皆不利大臣及执法官　井南北两河北河三星隅覆色赤【原注曲尖而下覆也】去极五十五度中央星入井十七度黄道内南河三星隅仰色赤【原注曲尖而上仰也】去极八十度中央星入井十七度少黄道外夹东井为南北戒北河曰北宫曰髙门曰胡门曰隂门为衡星主水自首阳壶口絶北地负徼垣东抵濊貊朝鲜以纪隂国主征伐之政南河曰南宫曰起门曰阳门为权星主火自农函谷絶汉江南出五岭循陬障抵越嶲瓯越以纪阳国主礼乐之政两戒之间七曜之常道山河分陜是谓帝阙天街星光润天子夀昌中国太平八蛮入贡动揺则中国兵起四夷交侵或变起近臣南星失则南道不通北星失则北道不通两星皆失则华戎溃乱月行南北河以隂阳言北河为隂大水兵南河为阳旱丧金火退犯兵大起灾荒民饥流星犯两戒兵丧并起保障不守彗孛干犯边兵大举入
　　塞兵至阙下天子防尘　井东北三星鼎聚色黑曰天罇去极六十三度入井三度黄道内主天之器藏大烹以养圣贤盛饘粥以给穷民明则丰亨闇则凶歉又北上五星横列色赤曰五诸侯去极五十七度西
　　南星入井三度黄道内天汉中主帝心一曰帝师二曰帝友三曰三公四曰博士五曰太史为帝定疑议审邪正察得失理隂阳戒不虞穷核幽隠信治寃抑星明润则帝心正天下治角而失常则祸起不测王有心疾流星犯有兵防以星日直占其分诸侯叛星散其中诸侯有殃彗孛干犯王室大乱兵起宗庙不飨出其中大臣诛有逆谋期一年逺二年　其上北河西一星色赤曰积水去极五十五度入井十三度黄道内近天汉水官也主江河水道供给酒食火犯兵起大水流星犯江河溃民饥彗孛干犯兵起大臣诛天下溃乱民人流亡北河东南一星色赤曰积薪去极五十六度半入井二十三度半黄道内主外厨烹饪之事火犯旱兵起客流彗孛干犯更易王侯大臣为乱公膳不足　南河北四星斜列色赤曰水位去极七十二度入井十九度黄道外近南河主水衡南星移近南河则国没为水五星流客犯百川洪溢水盗大起　南四星匡聚色黒曰水府去极七十一度南星入井三度黄道外主隄防塞治决溢星角开则江河决　井南四星斜列色黒曰四渎去极七十八度西星入井十二度黄道外江河淮济之精气也占同水位水府　河渎间直井横二星色黒曰阙丘去极七十三度太入井十六度半黄道外天子阙门两观也金火守兵战阙下　丘下十三星圜如天钱色赤曰军市中一星色赤曰野鸡去极一百一十三度入井三度黄道外天军贸易之市也市中星众军粮丰中无星乏粮星移开大饥野鸡主知变怪效外政虞奸伏角动妖灾并兴出市天下兵起民人流亡骸胔被野阙丘下参东南一星色赤曰狼去极一百一十二度
　　入井十六度黄道外主边兵亦为野将御盗贼侵掠黄润有常则中国安徙非其处人相食青黒赤兵起明角谓之狼奋角盗贼起外国横天子忧兵金火犯守边兵大入中国彗孛干犯外国易主　狼东南九星弓张色赤曰弧矢去极一百二十二度入井十八度黄道外二月昏中八星为弧一星为矢四星入天汉天弓也主御夷狄备盗贼以威天下谓之威弧常属矢向狼则中国安移弓入矢正直弧中谓之矢贯中大臣诛不向狼则羣盗边兵大起故曰弧不射狼天下乖张天弓张明天下尽兵弓弛矢闇天下休兵　军市南二星色黒曰丈人去极一百二十四度南星入井八度黄道外主夀考爵齿徳俱天子老臣也不见则大臣死　又东二星色黒曰子又东二星色黒曰孙去极一百二十五度南星入井十三度黄道外主奉养孝敬居常均明则子孙昌国有恵政鳏寡孤独废疾者有养闇则子弟失道不见则国絶嗣彗孛干犯祸起骨肉　弧南一星色赤曰老人去极一百三十三度半入井十九度黄道外于经星星最极于南故曰南极非天之南极也天之南极入地犹三十余度故海南人谓老人星下犹多有无名之星星去地二丈常以秋分之旦见于丙春分之旦见于丁见则天下安宁天子夀昌见三十日没而复见有大赦当见不见则兵起凶忧王者恶之
　　匡聚五星【谨案天官书及步天歌俱云四星晋书隋书俱作五星盖中有积尸气一星连数则五不数则四也此书作五星是不以积尸气为辅矣故下文云其辅三官】色赤四度南星去极六十九度黄道外其纬金其辅三官阳气之信为神隂气之屈为一隂生于午二隂生于未至申则三隂成坤故者归也阳归而为也死气林林为林钟沈夺万物之气为东井断量万物为狼吴落万物为弧皆以死气为言也尸必舆榇故曰舆其象似目且近于离故曰天目正视明侧视则奸故主察奸为神事故主祠祭近于坤故为天田东北星主积马东南星主积兵西南星主积布帛西北星主积金玉各以其变占之四星均明国安嵗稔蓄积丰衍闇则兵防并起日月食其分贵臣忧月犯将死晕则大旱人多死离其次而雾军战主败乘守臣谋逆嵗入诸将亦入多戮死者留守金帛散退行犯贵人忧火犯后妃夫人防执法有罪入中贼在大人侧王者恶之留守大疫有土功退行句己风霜雪不时兵起西方破军杀将填入犯近臣谋逆王者恶之谓之入陵守西南星秦汉有不臣者出入留舍金帛散天子大赉金犯大臣诛守南水守北旱人多疾疫退入兵起大防荒饥辰犯边塞兵起贵臣有罪嵗凶退行秦地兵起客星犯守为吊客天子下席流星入外国使来奔星犯人多戮死彗孛干犯大兵起积尸满野除秽布新易主革命四星中央一星晕白曰积尸气万物之死气也主人魂魄精爽又曰鈇锧主死防诛斩欲忽忽不明明则兵起大臣诛尸骸委积天官书曰中白者为质火守南北河兵起谷不登故徳成衡观成潢伤成钺祸成井诛成质衡参衡潢天潢钺井井东井质则积尸也皆西南诸官隂杀之分火为罚星出无道之国而顺逆不常故西南之占有徳则衡正视明则潢均滛奢则伤败而犯钺乱政则灾祸而入井威怒则诛杀而犯质为鹑火之首当大火西流之次故火占为重也　北四星方聚色黒曰爟去极六十一度西南星入二度黄道内司火之官主四时改火烽燧之事警急之候闇静则吉角动则兵盗并起天下大警金火犯守尤甚　西南句曲七星色黒曰天狗去极八十一度西星入一度黄道外天汉中主守御吠则犬皆应之移则天下盗起彗孛干犯狗疫灾天狗堕地流血成川　又南弧矢东南六星横列色黒曰天社去极一百二十五度西星入四度黄道外社之神也共工氏之子句龙能治水土故祀为神星其精也主祷祠明润社稷安角动逆臣图危社稷星不具国亡金火犯兵起彗孛干犯易主为胜国之社
　　栁星张三舍同辰其辰午起栁九度至张十六度为鹑火【原注费直起栁五度蔡邕起栁三度】其宫狮子其律防賔其分周其属三河农入栁一度河南入星三度河东入张一度河内入张九度
　　栁横列句首八星色赤十四度距首第一星第三星去极九十度黄道外六月日在其舍月与合朔九月旦中其纬土其辅三官斗建午之月为仲夏草木繁故主草木栁性柔可以为桮棬行曲直之性为木之正故曰栁隂始生阳气始衰而下注故曰注【原注丁救切与咮同】为朱鸟之喙故曰鸟咮物自口入故为天库万物生聚之极故栁为聚咮近未未味也万物皆成有滋味也故为天之厨宰凡享祀宴乐饮食之属尚食之官也亦主雷土木之功星明顺则阳精聚五味和天子粢盛丰洁万物盛多用盛乐燕羣臣嘉賔醉酒饱徳天下太平微闇则公餗覆大臣凶国用严刑角动则兵起口舌为妖日月犯食王者恶之公膳乏絶大臣忧晕其北火灾龙蛇多死谷贵城围嵗犯国用斧锧其分义兵起久守君得贵臣天下安宁嵗丰民乐退行乱臣干犯火入臣有庆贺于君犯守逆臣在君侧入旱荒饥御膳有毒天子慎之退行兵防并起出入留舍有急令土功大兴填犯旱火退行入地动守之王者慎宴防下谋上顺守君臣和天下平金入天下兵大起退行入臣谋逆犯之有急兵久守将相受封爵乘犯嵗饥民怨人多暴死辰犯大歉有叛臣守之得贵臣益土地退行守酒食有毒王者慎之客犯守有奸客谋逆王与大臣慎宴集亦主兵防流星犯其分灾入之有客不得入出之有客不得出咮为箝阖故也彗孛干犯兵防并起臣凌君宗社危出栁国用斧大臣诛亦有兵防大旱人饥期三年逺五年　栁北三星鼎侧色黒曰酒旗去极七十四度西星入栁五度黄道内酒正也主享宴酒食星明天子大飨羣臣天下大酺角动金火客犯守慎宴集兵起酒食间　栁南觚聚六星色黒曰外厨【原注觚聚六角聚也】去极八十七度西星入栁三度黄道外主烹宰以给宗庙飨百官占与酒旗及栁同　厨南一星色黒曰天纪去极一百二十三度入栁九度黄道外主享祀牺牲辨毛齿察孕物医兽之官也明润蓄蕃息金火犯守牲死畜疫
　　星方首从列七星色赤七度距南大星去极九十三度黄道外三月昏中十月旦中其纬日其辅三官朱鸟之中星南宫之正位南陆之中道炎帝明堂之星凡星皆星也此谓之星者星为少阳鹑火阳精向离明位得阳之正合日与辰皆居中正星之盛也故以为名亦犹角亢之位为辰之首己卯之间独谓之辰也星数七阳数成于七故谓之七星朱鸟之颈圎吭之要故为员官【原注宋均曰员官喉咙也】喉舌之间吐纳之道物留则梗故为急事主急兵盗贼颈嗌为身首之会日中宜照万物相见故为天都文明之曜羽仪之所焕乎其章故主文绣圣人南面垂衣裳而天下大治故主冠冕衣裳星明润国门四辟王道大昌闇则君昏臣奸民劳国空角动则有急兵日月食其分相易月犯膳官诛晕则大狱起有兵月宿而雾人民流亡嵗入大火谷熟退行天子有忧盗贼起外兵入顺行久守福将佐王国有大庆火出入国失地君有忧社稷危中外兵起春入有喜退行地动大火填入犯谷帛贵久守王道昌后妃有庆退行守天子不宜廵幸金守二十日有急兵破国杀将戮死连营退行叛臣犯顺兵战不胜天子益地辰犯贵臣伏罪乱臣在君侧留守天子忧法官有罪大水伤谷客星犯白衣会后妃乖争衣裳颠倒兵起宫中流星犯国有兵入中有急事出亦有急事出彗孛干犯天子失位贵臣交戮嗣主不立近百日逺一年出星张之间状如布帛从风如飞火之变也兵起国亡　北上十七星折布如腾龙色赤曰轩辕距大星去极七十一度入张一度黄道经其中南宫朱鸟权衡太微为衡轩辕为权黄帝之神黄龙之体也一曰东陵为后妃宫庭治六宫内政以辅太微主雷隂阳交感则盛为雷激为雹和为怒为风乱为雾凝为霜散为露聚为云气滛为虹霓离为背璚分为抱珥二十四变皆轩辕主之中大星后也次北一星夫人也屏也上将也又次北一星妃也次将也其次诸星皆妃夫人之属后南一小星女御也左一星少民后宗也右一星太民太后宗也明润色黄后妃贤淑子孙繁昌辅相得人角动移徙中宫替位风不时人民流亡东西角大张而振后族败月犯女主灾火犯守后妃灾退行中奸女谋逆震雷为灾金守兵起宫中填犯天子将兵于野辰守宫庭有诛客犯守白衣防龙蛇为妖流星出入女主谗谤不安大如瓮出其东西其下积尸流血女主忧期三年逺五年出而退去大乱易主宫门闭女主忧期三年逺五年彗孛干犯占与太微同垣　七星西北鼎列三星色黄曰天相去极九十度西星入星三度黄道外大臣之象也金火犯宰相忧　相下极南五星句折色赤曰天稷去极一百三十八度西星入栁十三度少黄道外后稷神也周弃为后稷烈山氏之子亦曰稷主播种稼穑星明嵗丰闇则歉
　　张中方横列六星色赤十七度距西第一星去极九十八度黄道外其纬月其辅二官张者万物盛极皆张大也为鸟嗉故主觞客天厨饮食赏赉之事翕以受之故栁为咮张以施之故张为嗉又为天府主珍寳宗庙衣服中方四星为四辅主辅相天子星明大则王道昌辅弼忠良闇则宫中无子人多疾疫百谷不成角动有大赉之事移失其处则臣谋叛日月食其分贵臣忧月犯将相恶之晕则水旱羽族多伤嵗入旱饥大火久守嵗丰君臣辑睦退行民多疾疫火入犯兵大起守之大将忧谷贵有土功久守嵗丰民乐外国客来有和庆事入中有急事退行其分地动填犯嵗凶有土功入中闗梁不通兵起北方顺行宫中有庆天下和平退行后妃慎宴饮金乘犯边兵大起退行将军谋乱出入留舍其分兵起守之水旱灾久守后妃有庆辰入兵起退行犯叛臣诛人多鬬讼久守大臣専权王者宜戒不虞客犯守占与栁同流星犯诸侯谋乱天下更政出则有使于诸侯诸侯受爵民流亡彗孛干犯内外兵起天子防尘天下大乱　北上匡斜四星色黒曰内平【原注此在中台南晋志爟北四星亦曰内平凡二内平皆取乎法度此近权衡三台近北斗亦为权衡故皆有平法之官】去极五十一度西星入张十一度黄道轩辕东北执法平罪之官也又主后妃内政均明则刑罚平不然反是　张南句覆八黒星中聚六黒星合十四星曰天庙去极一百三十五度西星入张五度黄道外天子祖庙也主祭祀辨昭穆客星守祠官有忧彗孛干犯宗庙不飨
　　翼轸二舍同辰其辰巳起张十七度至轸十一度为鹑尾【原注费直起张十三度蔡邕起张十二度】其宫双女其律仲吕其分楚其属荆州南阳入翼六度南郡入翼十度江夏入翼十二度桂阳入轸六度武陵入轸十度零陵入轸十一度长沙入轸十六度
　　翼从横曲折二十二星色赤十九度距中央西端第一星去极九十二度黄道外七月日在其舍月与合朔四月昏中其纬火其辅一官其埶张布翻飞为朱鸟羽翼又万物皆有羽翼故曰翼孟夏天子饮酎用乐故为天之乐府文物声明之所主夷狄逺客负海之賔星明则礼乐兴四夷来王角动则夷使来闇则天子有忧礼壊乐崩移徙则天子举兵伐为乱者日月食其分忠臣诛月犯北人入塞内兵多伤春晕有赦大风灾嵗退入政散民流国有急刑久守王者昌将相和术士用环绕君好畋猎宫中火灾火入犯天下兵起退行逆臣犯君嵗荒民流盗贼纵横龙蛇为妖水火作孽填守海宇清谧退犯女主忧顺行则喜久守王者有徳天下和平礼乐大兴金入诸侯旅拒大臣为乱国有急兵大风为灾民多疾疫辰入京师兵大起大臣诛守之水火为孽谷不熟龙蛇为妖客星犯守兵防并起君虏国亡流星犯兵起大臣忧抵左君弱臣强出翼天子大赉于四方彗孛干犯兵火起大臣诛出其间天下皆谋上天子崩国亡大水民流亡其所指有自立者期五年　翼北皆入太微垣其南五星折如斗色黒曰东瓯去极一百三十五度西星入翼三度黄道外主瓯越诸蛮夷角动蛮夷内乱有星则岭海兵起
　　轸匡覆四星色赤十七度东北左辖一星西南右辖一星中长沙一星共七星距西北星去极九十五度黄道外十一月旦中其纬水其辅四官孟夏万物轸轸然故谓之轸正阳发生之所地载神气风霆流形万物露生故两辖夹轸其象如车载万物而流行洁齐于巽故为天车又为天库主车骑任载其四星为四辅故主载辅车辅之义也居巽方故又主风舆尸故又主死防以其正阳故又主声明文物仪卫衣冠朝觐之庭陈车之所凡军出入皆占之明则法驾备动则乘舆出角大则拜大将出车骑征伐四方两辖辅轸主王侯左为同姓王侯右为异姓王侯轸近辖上下睦逺辖君臣相疑七寸近一尺逺辖明角兵起移则边兵入塞不见为车无辖国有大忧轸就聚兵大起长沙主夀命明则天子夀储嗣昌微闇不见王者恶之国统絶日月食其分后妃贵臣忧月犯车骑行东南入多风西北入多晕则将死兵起不胜嵗入中候其所出及二十日兵起退行有防亦有赦令守东谷贵南西有女暴贵北则大水火入大防相死犯之兵盗并起水火为灾人多妖言政令不一守南北人多疾疫万物不成外国有乱退行入大将凶大火填出入留舍六十日大火旱干大饥守犯土功大兴国亡期一年退行大兵凶金犯诸侯旅拒大兵起守之大行封爵出入留舍四方兵动从左辖退行入兵起辇下楚分大灾辰入兵起久守大水守北执法官凶客星守外兵入宫君死国亡流星入兵防并起贵臣法官为乱犯长沙王者恶之民大流亡彗孛干犯兵防并起出轸天子崩兵起宫中车骑无主臣人无君期三年逺五年　北上为太微垣门右辖西近翼二星色黄曰军门去极一百一十度西星入翼十五度太黄道外天子六军之门主营候彪尾威旗角动兵起移徙道不通余占如南门　其南斜列四星色黄曰土司空去极一百一十五度太南星入翼十一度半黄道外主土功及界域懐逺方致职贡土金火犯守天下大乱男不得耕女不得织　其东横聚七星色黒曰青丘去极一百一十七度西星入轸十二度主东方三韩之属九夷之国占与东瓯同　其西南下三十二星棊聚色黒曰器府【原注如棊纹纵横而聚也】去极一百二十六度西北星入轸二度黄道外主乐器金石丝竹之府星明则礼乐兴神人和闇则八音遏宻国有忧
　　天汉
　　天宰气化水包而举之以载乎地故地上中下皆水其精气上腾为河汉犹地中之河汉也亦受日之光而其色白诗曰倬彼云汉为章于天又曰昭回于天言其有光成章亦如星也故天官书曰星者金之散气本日火星众则吉少则凶汉者亦金之散气其本水汉星多则多水少则旱其大经也天汉起东方经尾箕之间谓之汉津乃分为二道其南经傅説鱼天龠天弁河鼓其北经龟贯箕下次络南斗魁左旗至天津下而合南道乃西南行又分夹匏络人星杵造父腾蛇王良傅路阁道北端大陵天船卷舌而南行络五车经北河之南入东井水位而东南行络南河阙丘天狗天纪天稷在七星南而没此自东徂西之势以天运而言也然其本属水与隂气生于五月潜萌天稷之下进及井而逹坤维隂气始出地故当七八月而最明进逾干维中天而髙降及艮维则下接乎地渐灭没矣故东井得天汉上流星纪得天汉下流以隂气盛衰为言也












&lt;史部,别史类,郝氏续后汉书&gt;
　　钦定四库全书
　　续后汉书卷八十四中下　　元　郝经　撰
　　録第二中下
　　歴象
　　纬曜占候　日　月　嵗　荧惑　填
　　太白　辰　杂星　煇气　五行　灾异
　　纬曜占候
　　孔子于天道命罕言不语怪力乱神其作春秋略瑞庆纪天变而不言占示人以常经通谊使之笃恭行事销弭其本所以事天立命也子产谓天道逺人道迩禆灶焉知天道亦孔子志也然书载月之从星则以风星有好风星有好诗载彼月而食则维其常此日而食于何不臧日有食之亦孔之丑正月繁霜我心忧伤煜煜震电不宁不令月离于毕俾滂沱矣皆孔子所删定周礼保章氏掌天星以志星辰日月之变动以观天下之迁辨其吉凶【原注迁亦变也以推移言】则又周公之所制作孔子以为礼经者也则变异之有占候尚矣苐孔子志而弗辨尔故其说见于百家传记皆出于孔子六经之后徃徃国殊窟穴家占物怪凌杂米盐然稽其说先天则有见后天则有徴于赢缩犯守飞流陵戾之际则必有兵丧水旱祸乱之端亟以告语亦足使恐惧修省不敢泄天自肆以天道正人事以幽契明以逺徴迩于道教有补焉故司马迁作天官书察变异本禨祥谨占候汉代诸儒亟言灾异后世贤宰相谓人君惟天可畏日取四方所上灾变水旱事奏之以福其君使侧身修行迂儒或以为天变不足畏者卒祸其国圣人志而弗辨后世既书复说又为图象本诸行事于天道命益详有功于圣人矣天官书曰常星之变希见三光之占亟用常星五宫列舍【原注中宫及东南西北也】三光七政纬曜也常星既不移徙祗有大小明闇角动芒刺而已故其变希见七政则周行乎天赢缩不常又为彗孛搀抢篷烛残贼不胜妖异故其占亟用故自日月薄食朓朒【原注朓土了反朒女六反】五星之变两星同度曰聚精气变化曰散芒角相接曰鬬轮郭侵入曰食在上而下曰乗在下而上曰凌穿宿而过曰歴居宿不动曰守周匝曰环屈曲曰绕东西曰句南北曰已二尺内曰触一尺内曰犯近逼曰抵相覆曰掩自中曰出由外曰入先期曰蚤后期曰晩已见而伏曰伏已伏而见曰见退行而西曰逆轨道而东曰顺凡二十四变其妖星之变则又有方所丈尺气色音声而各有占战国秦汉以来占候家有甘石歴五星法天官书太初歴京氏占风角书集星章天文志至建安初刘表为荆州牧令武陵太守刘叡集诸家占自经星纬曜变占外又有瑞星妖星客星流星等占号荆州占今取其傅于理者着于篇其事騐详见三史及晋书故不重出云
　　日
　　天秉阳垂日径一千里太阳之精人君之表隂阳之为日月乾坤之坎离也离为日内隂而外阳内闇而外眀坎为月内阳而外隂内明而外闇隂阳之精互藏其宅故其体不易登天而曜其精入地而构其精萃而为天地之精散而为万物之精进退而为寒暑徃来而为昼夜着道体本然之明更代迭继辉光不已为天地虚灵不昧之心容光必照为神之良知故日为天之魂月为地之魄日为天地之命月为天地之性日光不定阳之动也月光莹定隂之静也日行阳度则盈行隂度则缩賔主之道也月逺日则明生而迟近日则魄生而疾君臣之义也阳消则生隂故日下而月西出隂盛则敌阳故日望而月东出天为父日为子故天左旋日右行日为夫月为妇故日东出月西生也日为众阳之宗七曜之主将旦则清风发羣隂伏出于谷则为大昕宜照天下天子当阳向明而治万里同轨夕则入于防汜转于地中匿于隂墟羣生向晦入宴以息以存夜气昼夜一周与天同度其数十【原注自甲至癸】故有十时【原注日中当王食时当公平旦为卿鸡鸣为士夜半为皂人定为舆黄昏为日入为僚晡时为仆日防为台隅中日出阙不在第尊王公旷其位】二分二至进退有常以别四时主照临万物发达元阳施仁行惠以賛化育典致天神谓之曜灵王者当阳能自昭明徳平章百姓百姓昭明焞曜光泽晷道不忒行失中违常则晷道僣差长为潦短为旱奢为扶【原注奢大扶附也】扶则邪臣进正臣防君子不足小人有余【原注晷极短尺五寸八分极长丈三尺一寸四分中则七尺三寸六分或过不及则为差也】心昏塞沈湎非度谓之反阳为隂则煤而无光国乱无政民不聊生则昼昏而行人无景苛急而暴则行疾怠慢而慠则行舒凶沴感变则变色示象赤则乱臣谋逆黄则兵战其国紫黒则乗舆晏驾青黒则宸扆忧疾白黒则兵丧并起象见则山河分裂入而复出则僣王彊二三并出则主分立乌出则天子蒙尘乌见则昏童在位中有黒子黒气黒云乍三乍五贼臣犯主枢星直井无影则食隂盛而合朔之际为月魄揜之也月先天则食晦合朔则食朔后天则食朔夜皆臣专君子逆父妇乘夫小人病君子之象故诗人以为不臧而幽王身
　　弑国亡春秋书三十六食而弑君三十六则日食天变之至大者也是以天子不举修徳以自责伐鼓于社以责隂诸侯伐鼓于朝以自责用币于社以礼隂故右亏则折右肱左缺则丧左弼上食则君失位太子登极下食则君变将失位分同度至相遇则灾轻正阳之月慝未作则灾重【原注分二分至二至孟夏为正阳月慝隂也】王日则天子下席相日则宰辅伏辜囚死则臣下短折休废则人民疾疫春食则水夏食则旱秋食则兵冬食则饥分则轻过则重既则尤重始食之分轻当食之分重复明之分吉夘辰前则事重午未后则事轻食而星殒怨讟并兴国乱易政食而地震讹謡并兴国亡易主方食而云兴雨降天子有徳
　　月
　　天秉隂垂月径一千里太隂之精后妃之表大臣之象配日佐阳含光大而代终地道也妻道也臣道也其数十二一晦朔而与日会日行十三度有竒十二月而周天消息见伏百里为品千里立表万里连纪晦朔正终始为绳墨望成君徳春夏南从阳秋冬北复隂制节谨度以顺为正以谦为徳所以长众隂也典致地只人谓之素灵其体本黒受日之光而白为日之影分为二曜坤顺承天配为二仪也三五而盈三五而阙者月一靣受日之光如弹丸涂粉之半侧视之则才见如钩对视之则正圆如镜半侧半正则如上故月光常圆自人视之乃有偏正而为晦朔望非明魄羡生而有盈阙也故以人观象消长盈阙合夫八卦隂魄为主阳明为賔自然之数也晦而存神合朔而化三日而始见一阳之光于西方庚地坤之震也八日而上见二阳之光于南方丁地坤之兊也十五日望则三阳全于东方甲地坤为干也十六日下见一隂而生魄平旦没于西方辛地干之巽也二十三日见二隂之魄而下平旦没于南方丙地干之艮也三十日则晦而无所见三阳尽伏于西北壬地干为坤也于是周天会日而复见一阳月中有景者月金水皆受日星之光故皆能受物之景天包地外地在天中中间太虚日月徃来日随天而在地中则月随天而在天中日光从地四旁而上月乃受之以为光故月中之景即地之景其空明者地涯之水景也日行中道为黄道又为光道而月则有九道黑道二出黄道北赤道二出黄道南白道二出黄道西青道二出黄道东立春春分东从青道立秋秋分西从白道立冬冬至北从黒道立夏夏至南从赤道然用之一决房中道青赤出阳道白黒出隂道行中道则安宁和平若失节度而妄行出隂间多隂事外北三尺隂星多慢政北三尺太隂大水兵出阳间人主骄恣外南三尺阳星多暴狱南三尺太阳大旱丧以静虚卑逊为徳隂幽肃杀而主刑以厝而不用为道故防之六五隂乘阳尊则曰帝乙归妹以祉元吉归妹之六五则曰其君之袂不如其娣之袂良月几望吉隂不敌阳后不夷主臣不过君也故敌日则夺曜同度则无光伏而晦藏乃得其常晦而见于西方谓之朓朔而见于东方谓之侧匿朓则侯王舒侧匿则侯王肃小僣小毁大骄大灭君刑缓则行疾君刑急则行徐不当没而没不当望而望则破军杀将当出而不出当而不臣下懐奸刺则贼臣专政将臣不肃【原注刺光如刺出也】齿则后妃絶理赏罚不当【原注光如锯齿也】二三并出则中国乱亡乍南乍北则兵刑失理或进或退则外戚乱朝昼明则奸邪并作眀动则女主失行变色则将帅有殃虹贯则中宫僣位重轮则椒房有庆色青则主病人饥色赤则兵起大旱色白则其分有丧色黑则宫闱有贼色黄则其君有徳五星入则其君逐食五星没则其国亡五星环绕则王者恶之两角出则山河分裂三无魄则其望必食月傍受日光一面则圆而眀至眀中有闇虚望则与日正对为闇虚所射且至精不二受故阳胜隂火息水是以食皆君臣父子夫妇纲常之错乱故亦凶也必食于望者诛其盛也是以谓之常故食则修刑后妃理内政所以修隂也食既其分大将凶食戊巳则水旱丙丁则丰穰辰巳之方无麦午未之方无禾方战而食则主败食而云兴雨降有兵不战连月食后妃凶大臣忧外国易主
　　岁
　　木行之精苍帝之神震气之曜是为岁星径一百里于干为元于徳为仁于事为貎其位东方其日甲乙其时主春其色青其音角其性柔惠生物之星也日行二十八分一十八秒【谨按史记作日行十二分度之一】东行十二度百日而止逆行八度百日复东行岁行三十度十六分度之七其在四孟四季则岁行二舍四仲则岁行三舍岁歴一辰十二岁而一周天故谓之岁星取一岁之义命之也一曰摄提一曰重华一曰应星一曰星纪凡四名岁隂在寅正月岁星在营室是月日月亦会营室室为岁庙谓之清庙【原注甲乙为阳寅夘为隂歳隂太岁所在之辰也凡日月右转所会之次谓之辰五星亦右转与日月同会于其次之宿乃其星之庙也谓之庙者日月隂阳之精五星遇其会则乘隂阳之王气故谓之庙犹三光所会谓之帝庭帝座也按天官书与汉志岁星之出与所在之舍多不同天官摄提格岁岁隂左行在寅岁星右转居丑正月与斗牵牛晨出东方名曰监徳色苍苍有光其失次有应见栁岁早水晚旱汉志甘氏在建星婺女太初歴在营室东壁单阏岁岁隂在夘星居子以二月与婺女虚危晨出曰降入大有光其失次有应见张岁大水太初在奎娄执徐歳岁隂在辰星居亥以三月与营室东壁晨出曰青章青青甚章其失次有应见轸岁早旱晚水太初在奎娄大荒落岁岁隂在巳星居戌以四月与奎娄胃昴晨出曰跰踵熊熊赤色有光其失次有应见亢太初在参罚敦牂岁岁隂在午星居酉以五月与胃毕晨出曰开眀炎炎有光偃兵惟利公王不利治兵其失次有应见房岁早旱晚水石氏曰啓眀太初在东井舆叶洽岁岁隂在未星居申以六月与觜参晨出曰长列昭昭有光利行兵其失次有应见箕太初在注张七星涒滩岁岁隂在申星居未以七月与东井舆晨出日天音昭昭白其失次有应见牵牛甘氏在弧太初在翼轸作鄂岁岁隂在酉星居午以八月与栁七星张晨出曰长壬作作有芒国其昌熟谷其失次有应见危有旱而昌有女丧民疾甘氏在注张太初在角亢阉茂岁岁隂在戌星居巳以九月与翼轸晨出曰天睢白色大眀其失次有应在东壁岁水女丧太初在氐房心大渊献岁岁隂在亥星居辰以十月与角亢晨出曰大章苍苍然星若跃而隂出旦是谓正平起师旅其帅必武其国有徳将有四海其失次有应见娄石氏曰天皇太初在尾箕困敦岁岁隂在子星居夘以十一月与氐房心晨出曰天泉色甚眀江池其昌不利起兵其失次有应出石氏曰天宗太初在建星牵牛赤奋若岁岁隂在丑星居寅以十二月与尾箕晨出曰天皓黫然黒色甚眀其失次有应见参石氏曰天昊太初在婺女虚危汉志曰甘氏太初歴所以不同者以星赢缩在前各录后所见也其四星亦畧如此凡建寅之月日月会于营室天官书谓岁隂在寅星居丑正月与斗牛同出则不合度太初歴谓在营室则与日月同会为合故室为岁庙也】故曰察日月之行以揆岁星逆顺其精升为天帝降为太稷佐天为冡宰贵臣出震而首庶物体元居正有人君之象主发政施仁主福司人之徳主岁事为统首纪号令主谷及百果草木故又为大司农司肃典致时雨【原注肃时雨若】主岱宗于地则主齐鲁及东夷清润安静则天子夀昌天下安宁人民尚徳风雨时顺百谷丰登王者不仁慢神虐民而貎不防不能建元育物童山赭林穷极土木逆春令伤木气则岁星行罚缓则不行急则过分逆则占趋舍为赢退舍为缩赢则兵不复缩则国有忧兵败将死所去失地所居得地所在之国谓之得岁不可伐可以伐人对为冲岁国乃有殃赢缩之冲其殃尤甚乆守则福重逆行则祸起揺动人主怒无光仁道失又其星各有占岁星赤而角其兵张黄而沉其野穰青黑为疾为贼赤灰为丧为败顺角而战者胜逆则不胜乍小乍大其色数变王者恶之宜行赦令当见而忽亡野死之王周礼保章氏以十有二岁之相观天下之祅祥【原注相所见之相也】七政而祗以岁占故自左氏传天官书诸星家岁星之占为重以其居五星之首也故王者奉天必谨候歳星凡月食五星其国皆亡食岁星则饥后妃倾岁星入月其野有逐相袭月逮之臣逼君女主忧与它星遇而鬬天下大乱二星相近者殃大相逺则浅从七寸以内必之【原注必有祸也】岁星与土合为内乱饥主勿用战败填不避岁则后帝共政与水合则变谋更事火为旱为饥金为白衣会为水及大将死鬬则破军杀将水金在南为牝牡年谷大熟【原注水金隂岁阳故曰牝牡隂南阳北相交故谷熟】金水北岁偏无【原注隂阳不交故岁或有或无】凡三星合是谓惊立絶行【原注有兵丧故惊改主故絶】其国外内大乱有兵有丧民人饥乏改立公王四星合是谓大汤【原注音荡涤也】其国兵丧并起君子忧小人流五星合是谓易行有徳受庆改立大人奄有四方子孙蕃昌无徳受罚亡其国家五星皆大其事亦大皆小事亦小一星居舍四星就合为从所聚之国王天下从岁星其舍真人以仁致天下凡五星失次伏逆变而皆生妖星皆主兵丧大乱岁星之变为天棓天枪【原注楚行反】天猾天冲国皇天搀【原注音参】及登天根天荆真若天猿天楼天垣苍彗凡十有四星出以甲寅两青方在旁【原注京房集星章妖星皆见于日旁互有五色方云五星所生以五寅日出】天棓星一名觉星本星末锐长四丈出东北方西方则天下兵争天枪星长数丈两端锐出西南方不过三月必有乱君破国伏辜其余殃为旱饥暴疾天冲星如人苍衣赤首不动出则臣谋主兵变君死国皇星大而赤南极老人去地三丈如炬火出则内难兵丧大起天搀星长四丈本星末鋭云状如牛出西南方主捕制出则为兵为乱为丧为旱枯骨籍籍赤地千里彗星亦曰埽星本星末彗小者数寸长或竟天皆五星所变故其色各其星岁苍火赤土黄金白水黒体无光出必傅日而假其光故夕见东指晨见西指在日南北随日光而指顿挫其芒或长或短所出殃着所指殃发行迟殃深行疾殃浅皆为大丧大兵除旧布新易主革命偏指曰彗芒气四出孛孛然曰孛【原注音背】恶气之钟尤重殃甚于彗出与本星合或行及本星【原注如苍彗遇岁赤彗遇火】或合他星而行及之【原注如苍彗及岁之妖星合遇火土金水而孛之也】皆为客犯主臣犯君必有簒弑放废之祸大乱革命之事故凡妖星彗孛其首也妖星之变见诸星家者七十八名无象占其可攷者则各附本星之下岁星之有象占者凡六星
　　荧惑
　　火行之精赤帝之神离气之曜是为荧惑径七十里于干为亨于徳为礼于事为视其位南方其日丙丁其时主夏其色赤其音徴其性刚烈长物之星也每十月入太微受制而出行列宿司无道之国逺日专恣出入无常日行七十六分四十杪月行十九度其东行急一日行一度半行十六舍而止逆行二舍六旬复东行自所止数十舍十月而入西方伏行五月出东方三十三岁一周天谓之荧惑者取不常之义命之也一曰罚星一曰执法天地之初袛有水火故天一为水地二为火水则川源波荡蒸为云趋下而缓薄于隂气火则烟焰激烈凝为日星腾上而速合为刚风皆有形而不定者也故其变化不测而其行不常荧惑火精惟与大火合而心为荧惑庙谓之眀堂故曰察刚气以处荧惑其精为风伯佐天为理内理政外理兵凡五星皆天之使荧惑独疾速专恣故为天子大使廵摄万国司察臣下之过而主祸及天下火纪出纳之令又为大鸿胪主死丧司哲典致时燠【原注哲时燠若】主南岳于地则主吴楚及南蛮赤眀净润轨道无变则上下有礼不僣不忒王道和平无孽火之咎王者亏礼视不眀不能亨通长物逆夏令伤火气则荧惑行罚缓则不出急则不入违道则占反道二舍以上居之三月其国有殃五月受兵七月半亡地九月大半亡地因与俱出入国絶祀歴紫宫太微谓之火入室王者恶之凡失道为悖乱残贼疾丧饥兵殃还至虽大当小乆而至当小反大其阳为男丧隂为女丧角动环绕乍前乍后或左或右为之作态低昻为殃益大出则兵起入则兵散昼见君弱权臣擅命大行诛杀其出西方曰反眀主命者恶之东行疾则兵聚东方西行急则兵聚西方紧小而闇谓之悖怒有急兵奸伏满野动揺厥弛【原注张弛也】则佞巧依势微言毁誉进蔽善【原注其党也】句己战凶军有围退行芒角如锋刃天子毋出宫下有伏兵芒大四出众为乱天下兵起色变如死灰瘗火谓之急缮贼臣犯上宫庭流血黑角刺中则兵噐有焰孽火然地主丧国亡天下分裂其入守犯太微轩辕营室大火为焚庙逐君主命恶之凡五星行至其庙谨候其命当见而忽亡不知所出则下为童謡妖言以告其徴然后出于危亡之国故曰虽有眀天子必视荧惑所在月食则女主忧大臣大将凶袭月则逆兵入宫与它星鬬光相逮祸深不相逮祸浅其所舍则兵聚其下顺战胜逆战败从太白军忧离之军却出太白隂有分军行其阳有偏将战当其行太白逮之破军杀将与水合为焠【原注忽内反相熄也】与金合为烁为丧【原注相销也】皆不可举事用兵大败合土为忧生孽卿【原注文耀钩火土合则为鑪冶鑪冶成则火兴火兴则土之子焠金乃销铄金铄则土无子无子辅父则益妖孽故子忧也】合木后妃死为北军用兵战败岁歉民饥【原注焚木杀豰故饥】北居舍而四星来聚其分真人以礼致天下其精变而生妖星则为昭旦蚩尤之旗昭眀司危天搀天隂晋若官张天惑天崔赤若赤彗凡十有二星出以丙寅两赤方在傍蚩尤之旗彗而后曲象旗或为赤云其长竟天或谓其色上黄下白或谓若植萑而长竟天或谓如箕而长二丈其末皆有星凡妖星其末皆如星而非星若辉晕光魄然而不定盖非五行正气也蚩尤旗见外兵极外流血四夷内兵极内流血宫闱昭眀星亦名岁华星赤帝之精象如太白而七芒中角长出末鋭如笔又名笔星或谓如太白光芒而不行或谓大而白无角乍上乍下或谓状如三足杌上有九彗上向或谓赤彗分而为昭眀昭眀防光为起覇起徳之徴所出之国兵起多变一曰大人凶兵大起司危星大而白如太白有毛有目两尾两角出正西方去地可六丈数动察之而赤为兵乱乖争天子以不义失国豪杰并起声望大臣行主徳天搀星彗属状如劔防长四五丈色白数动主杀罚出则防乱饥兵白骨蔽野戈防如林凡有象占者四星填
　　填星土行之精黄帝之神坤气之曜是为填星径五十里于干为贞于徳为信于事为思其位中央其日戊巳其时四时【原注月令土王季夏未月坤在西南离兑之间致养之道也今曰四时以分王为言也四端不言信仁义礼智皆本信非信则徳不成四时无土位春夏秋冬皆本土非土则物不生故信分主于四徳土寄王于四季皆十八日縂得七十二日其四时各去其十八亦各得七十二日共成三百六十日其専位则在于季夏全体则分于四季也故曰其时四时】其色黄九芒其音宫其性重厚养物之星也日行二十八分度之一出百二十日而逆西行二百二十日反东行见三百三十日而入入三十日复出东方岁行一宿二十八岁一周天谓之填者取其安静之义命之也一曰地侯虽则地然根本五行其行最缓亦不纯系乎地常以甲辰始建斗之岁仲冬丑月日月亦会于斗而始行故南斗为瑱星庙谓之文太室故曰歴斗会以定填星之位其精为灵星佐天为司徒主布徳施教又为女主司天下女过又天子之星有土之主察安危存亡之几以降祸殃又主岁功穯事土功丧葬复土之事凡丘墓陵寝之神司圣典致时风【原注圣时风若】主嵩岳于地则主三河宋郑黄润眀静轨道无变则有土之君厚下安宅四鄙不耸民狎于野时和岁丰无物产之妖夫貎言视听以心为主仁义礼智为心之徳心思不妄而得其正则主静不动四徳皆失四事皆违四时皆逆则心失其正为妄为狂于是四星皆失其道填星乃为之动而行罚缓则不逮急则过舍逆则占凡所居之国吉未当居而居已去而还居则得土不乃得女当居不居已居还去则失土不乃失女不有土事若女之忧不可举事用兵其居乆国福厚易福薄【原注易疾过也】厚不可伐易可伐其赢王不宁缩军不复失次上二三宿有王命不成不乃大水失次下二三宿后慼其岁不复不乃天裂地动句己芒角则为雹为雷山崩地坼哭人流龙蛇为妖角青黑主疾忧民大疫角白四刺天子入陵大臣复土大水为灾变色赤赤地千里为火为饥当见而忽亡则为老人妇女下发隂祸天崩地陷城复于隍改易太社月食有大诛杀袭月谓之土瘗水女主入陵兵败革政与水合穰而拥阏有覆军其国不可举事出亡地入得地一日为变谋更事为旱合金为疾为丧为内兵亡地合木则饥外兵胜与岁相守内乱易主居舍而四星来聚其分真人以重徳致天下其精变而生妖星则为五残狱汉烛星大贲昭星绌流旬始【原注旬一作营】蚩尤虹蜺系咎天上天伐从星天枢天翟天沸荆彗黄彗凡十有八星出以戊寅两黄方在旁五残星亦名五锋星表有气如晕有毛状如辰星而角出正东方去地可六丈大而赤数动察之而青或谓苍彗散为五残五分毁败之徴主乖亡急兵大丧政在伯野不利其冲狱汉星亦名咸汉出正北方去地可六丈大而赤数动察之中青下有三彗从横主逐王刺主出则隂精横兵起其下大丧凶哭声震野四夷惊动烛星状如太白有三彗上出其出不行见则灭所烛者城邑乱有大盗不成又以五色占旬始星出北斗旁状如雄鸡其怒青黑象伏鼈【原注怒一作帑雌也】一曰黄彗分为旬始主兵乱横起诸侯雄鸣期十年圣人起而诛灭之凡有象占者四星太白
　　金行之精白帝之神兊气之曜是为太白径一百五十里于干为利于徳为义于事为言其位西方其日庚辛其时主秋其色白其音商其性严厉收物之星也日行一度二十七分一月行一辰一岁周天常以正月甲寅与荧惑晨出东方二百四十日伏伏四十日又出西方二百四十日而伏伏三十五日而复出东方出以辰戌入以丑未其入其出必以风雨春见东方以晨秋见西方以夕其出不过参天【原注三分天之一辰夘申酉之间也】过午为经天【原注太白隂星也出东当伏东出西当伏西故出不过三天日阳也日出则星亡太白乃昼见午上行而过之谓之经天】谓之太白者取其方色命之也晨出东曰啓眀夕出西曰太白一曰殷星一曰大正一曰营星一曰观星一曰宫星一曰大衰一曰大泽一曰终星一曰大相一曰天浩一曰序星一曰月纬一曰开星一曰火鼻一曰众星一曰宦星一曰梁星一曰大嚣一曰天表一曰大爽凡二十二名附日而行仲冬日月会于角亢太白亦会于角亢亢为太白庙谓之防庙故曰察日行以处太白其精为雨师佐天为大司马大将军位上公掌九伐之法以行天讨又为女主主罚凡金革兵械行陈法令师众律度车骑部曲皆主之司乂典致时晹【原注又时若】主西岳于地则主秦陇羌戎西域白光静润轨道无变则天子有道中国安彊师贞而丈人吉王者悖义好杀纶綍不从不能利物而反害之逆秋令伤金气则太白行罚缓则不出急则不入逆则占其始出东方行迟率日半度一百二十日必逆行一二舍上极而反东行率日一度半二百二十日入其庳近日曰明星柔高逺日曰大嚣刚其始出西方行疾率日一度半百二十日上极而行迟日半度百二十日旦日必逆行一二舍而入其庳近日曰太白柔高逺日曰大相刚当出不出当入不入是谓失舍必有破军篡国野死之王当出不出未当入而入天下偃兵兵在外入未当出而出当入而不入天下兵起所当之国破未当出而出未当入而入天下兵起所当之国亡当期而出其国昌出东为东方入为北方出西为西方入为南方所居久其国利易其乡凶【原注乡向也】出西逆行至东正西国吉出东至西正东国吉入七日复出将军战死入十日复出相死入又复出王者恶之出三日而复微入入三日乃复盛出是谓耎而伏【原注耎退也】其下军破将败已入三日又复微出出三日乃复盛入其下国有忧兵虽众敌食其谷帅虽多将为人虏出东为徳举事左之迎之吉出西为刑举事右之背之吉反之皆凶西出失行外国败东出失行中国败色白五芒出蚤为月食【原注先期而出与月相淩不见者则食】晩为天妖彗孛发无道之国出而留桑榆间病其下国【原注行迟而下也举目平正出桑榆上余二千里】上而疾过参天【原注未申之间】疾其对国上复下下复上有反将经天天下革命是为乱纪人民流亡昼见与日争明彊国弱弱国彊女主昌日方南太白居其南日方北太白居其北为赢侯王不宁用兵进吉退凶日方南太白居其北日方北太白居其南为缩侯王有忧用兵退吉进凶出髙用兵深吉浅凶卑浅吉深凶行疾用兵疾吉迟凶行迟用兵迟吉疾凶出大后小兵弱出小后大兵强小以角动兵起角敢战吉不战凶击角所指吉逆之凶进退左右用兵进退左右吉动揺躁躁吉静凶圜以静静吉躁凶出则兵出入则兵入出西方昏而出隂隂兵强暮食出小弱夜半出中弱鸡鸣出大弱是谓隂陷于阳其在东方乗眀而出阳阳兵强鸡鸣出小弱夜半出中弱昏出大弱是谓阳陷于隂伏而出兵兵有殃出夘南南胜北方出夘北北胜南方正出夘东国胜出酉北北胜南方出酉南南胜北方正出酉西国胜其色大圜黄【原注音泽润也】可为好事其圜大赤兵盛不战其白比狼赤比心黄比参左肩苍比参右肩黑比奎大星赤角有战白角有丧黑圜角忧有水事青圜小角忧有木事黄圜和角有土事有年角眀见影战胜黑角锐刺伏兵大战居实有得居虚无得【原注实在宿合度卢赢缩不常也】行胜色【原注合度胜色正】色胜位【原注色正胜居宿】有位胜无位有色胜无色行得尽胜之【原注行得其道得一作徳】当见而忽亡则为壮夫处于林麓以发兵祸大呼羣起革命易主月食以强国战袭月则大将戮女主忧行与月并为战并西方主战并东方客战一尺而城抜二尺而国病三尺而军忧五尺则不战出东方若西方晦而未尽三日朔而始生三日与月并其间容指入月八日战主败破军杀将二指则入月十二日主败城抜三指则入月十七日主败将走四指则入月二十日两军交绥客主俱败五指则守而不攻陈而不战入房心间谓之金上堂逆兵犯君凡犯列星小战五星大战其相犯太白出其南南国败出其北北国败行疾武不行文遇火兵丧大起与木合光战不合不战合相毁有破军杀将故天子将将将军将兵必谨候太白居舍而四星来聚其分真人以义致天下其精变而生妖星则为天杵天柎伏灵大败司奸天狗贼星天残卒起若星帚星若彗竹彗穑星猿星白雚白彗凡十有七星出以庚寅两白方在旁天狗星状如大奔星色黄有毛尾旁有短彗有声如雷其下止地狗所堕望之如火光炎炎【原注音熖】冲天其上锐其下圆如数顷田处或谓状赤白有光下即为天狗又谓流星有光见人面坠无声若有足者曰天狗其色白其中黄如遗火状主守御候兵讨贼出则天下大战破军杀将人相食其下流血千里天狗饮之国亡革政其恶气所钟又甚彗孛其冲祸尤重贼星亦名六贼出正南方去地可六丈大而赤数动有光或谓状如彗恶气如五残出则天下祸合逆祲开枢其下兵起不利其冲凡有象占者二星
　　辰
　　水行之精黑帝之神坎气之曜是为辰星径一百里于干为贞于徳为知于事为听其位北方其日壬癸其时主冬其色黒其音羽其性舒缓藏物之星也一日行一度九十九分六十二秒一月行一辰一岁周天常以四仲月出二月春分见奎娄五月夏至见东井八月秋分见角亢十一月冬至见牵牛出以辰戌入以丑未二旬而入晨候之东方夕候之西方常与日月之会同辰而出孟春日月防于营室春分辰见奎娄仲夏日月防于东井辰星亦见东井且月行一辰出辰四正得辰之中能正四时与北辰同象故命之为辰也一曰小正一曰长庚一曰天搀一曰安周星一曰细爽一曰能星一曰钩星一曰纽星一曰防星一曰伺祠凡十名附日而行季夏日月防于栁七星辰星亦防于栁七星七星为辰星庙谓之员宫故曰察日月之防以定辰星之位其精为河伯佐天为廷尉偏将主生物以布其纪以理四时眀罚敕法以平天下主凡天下水土之政与日月同精故为女主掌八柱九川以载地故为大臣司谋典致时寒【原注谋时寒若】主北岳于地则主燕赵代北北夷诸防裘之国引弓之民黒润轨道无变则天子惠泽逮下汪濊涵泳万民丰乐理法平而无寃民四夷来王中国安彊河汉安流民无水害王者瞢闇滥听而行昏徳刑罚不中寃讼上闻逆冬令伤水气则辰星行罚缓则不出急则不入非时则占其时宜效不效为失【原注效见也宜见不见为失罚之也】追兵在外不战一时不出其时不和四时不出天下大饥失其时而出为当寒反温当温反寒当出不出是谓系卒兵大起四孟皆出易主命四季皆出大兵丧国亡早出为月食晩出为彗星天矢春不见大风物不生夏不见旱六十日物不长秋不见有兵物不实冬不见六十日漂没城邑物不藏当效而出色白为旱黄为熟赤为兵黒为水青角兵忧黒角兵水赤行穷兵之所终免其春青黄夏赤白秋青白而岁熟冬黄而不眀即变其色其时不昌黄而小出而易处天下之文变而不善地亦大动五星中分天之中积于东方中国利积于西方外国利辰星出东方大而白有兵于外解常在东方其赤中国胜其西而赤外国利无兵于外而赤兵起其与太白俱出东方皆赤而角外国大败中国胜其与太白俱出西方皆赤而角外国利当见而忽亡则为妇人发隂谋众叛兵起国亡月食以女乱袭月为合战与月并占同太白与他星遇而鬭天下大乱出房心间地动合土为演戎狄兵兴下人谋上亦为大水辰星与太白俱附日其精感深皆钟肃杀之气为诛为伐为刑为法效出对代相为兵徴辰星不出太白为客其出太白为主出与太白不相从野虽有军不战出东方太白出西方出西方太白出东方为格野虽有军不战【原注辰水也太白金也水生金母子不相从故不战母子各出一方为格格不和也故亦不战】辰星入太白中五日乃出及入而上出破军杀将客胜下出客亡地辰星来抵太白太白不去将死正旗上出【原注太白芒角为旗】破军杀将客胜下出客亡地视旗所指以命破军其绕环太白若与鬬大战客胜免主人吏死过太白间可椷剑【原注椷音函其间可容剑也】小战客胜免居太白前旬三日军罢出太白左小战厯太白右数万人战主人吏死出太白右去三尺军急战故凡占太白必占辰星则兵之进退胜败决矣居舍而四星来聚其分真人以法致天下其精变而生妖星则为长庚枉矢破女拂枢灭寳绕綎惊理大奋祀天美天毚天殃天社天歴天麻天林天蒿端下黒彗凡十有八星出以壬寅两黒方在旁长庚星【原注诗大东东有启眀西有长庚毛氏注皆以为眀星太白先日东方为启眀日入西出为长庚庚续也续日之光也故星家又谓太白为长庚将军然啓眀为太白长庚为辰星皆附日而行云此长庚则又辰星之变为妖星者也】如一匹布着天见则兵起枉矢星大流星蛇行而苍黒望之如有毛羽然长数丈着天见则反兵杀将相合为乱亦为以乱伐乱凡有象占者二星凡岁之天荆天猿火之照旦天惑土之天枢荆彗金之竹彗白雚水之拂枢天蒿等虽无象占大抵皆彗孛搀抢之精气之散恶气之生皆为丧为乱为兵为亡
　　杂星
　　自五星变散外得名而有象占者曰瑞星妖星客星流星陨星凡五
　　瑞星者出为天下之瑞而有征者也天精见而曰景星景星者徳星也其状无常出于有道之国或谓赤方气与青方气相连赤方中有两黄星青方中一黄星三星合为景星又谓状如半月生于晦朔助月为明见则人君有徳天下大庆归邪星如星非星如云非云两赤彗上向上有盖状如气下连星出则有归国者格泽星【原注一音鹤铎】状如炎火其中黄白起地上下大上鋭见则不种而获不有土功必有大害【谨案前汉书晋书俱作必有大客此据史记】周伯星色黄有光煌煌然而无芒彗所见之国大昌含誉星光曜似彗所照有喜妖星者其见无期其行无度错出五纬之间而为妖祥者也四填星出四隅去地可四丈或谓六丈余星大而赤常以夜半出十月其下兵起大乱地维星亦名咸光亦出四隅大而赤去地可六丈如月始出其下为乱者亡有徳者昌篷星大如二斗器色白亦名王星状如夜光多至四五少则一二或谓出西南长数丈左右锐出而易处出则大水大旱人相食其下乱臣戮死天锋星彗象矛锋刺天从横见则天下兵起血流成川老子星色淳白所见之国为饥为凶为善为恶为喜为怒蓬芮星亦曰蓬絮色青而荧荧然所至之国风不节旱干水溢无谷多蝗东南有三大星出名曰盗星出则天下有大盗西南有三大星出名曰种陵星出则天下谷贵十倍西北三大星出而白名曰天狗星出则人相食大凶东北有三大星出名曰女帛出则大丧凶天鼓星有音如雷而非雷音在地而下及地所在有兵起金鼓震地凡十一星【谨案杂星序妖星后有客星一今阙】
　　流星者天使也光迹相连曰流絶迹而去曰飞殷殷而大曰奔皆流星也星大者使大星小者使小声隆隆者怒也行疾者期速行迟者期迟大而无光者庶人之事大而有光者贵人之事大而光且动者其人贵且众也乍眀乍防乍闇乍亡者贼破败也前大后小者忧恐也前小后大者喜事也虵行者奸事也往疾者往而不返也长者其事长短者其事疾奔星所坠其下有兵无风云而有流星良乆乃入为大风发屋折木小流星数百四面行者众庶流移之象也气如流星镗然震野野雉皆鸣天下分裂易主革命流星有音如炬火下地野雉皆鸣名曰天保所坠国安有喜若流星水色青赤名曰地雁其所坠者兵起流星有光青赤长二三丈名曰天雁军之精华也其国兵起当从星所之流星晖然有光白长竟天者人主之星也主将军从星所之飞星大如缶若瓮后皎然白前卑后髙此谓缶顿其所从者多死亡飞星大如缶若瓮其后皎然白星灭后白者曲环如车轮此谓解衔其国人相斩为爵禄飞星大如缶若瓮其后皎然白长数丈星灭后白者化为云流下名曰大滑下有流血积尸流星将有所徃分中斗折而旁去名曰折星其下兵叛土地分裂有云如壊山堕谓之营头之星所坠其下覆军流血千里亦曰流星昼陨名营头得名者凡八星
　　陨星者自上而下陨也有不及地而无象者春秋星陨如是也有坠地为石者陨石于宋五是也星为少阳其精刚而系于刚风坠地则为石刚之体也故石中有火而星中有光其同也阳陨而从隂刚坠而从柔皆薨死之象也小而无光者细民也大而有光者贵人也黄圜而正坠者上相也赤角而侧坠者诛也黒角而勃然者贼杀也闇如死灰者忧而自杀也青圜而缓者髙士也白角而镗然有声者大将也散落如雪者众奸伏诛也聚而坠者军溃败也
　　谨案此下煇气一篇阙
　　五行
　　宓牺画八卦而不言五行禹叙九畴言五行而不言数孔子賛易推本易范之所自谓河出图洛出书圣人则之言天地体数天一地二天三地四天五地六天七地八天九地十十为河图而九为洛书祗竒耦一数于是河图洛书相为经纬八卦九章相为表里知其所以然矣五行者脗合天地之数当河图之五位运行于天地之间者也【原注五位者一六北二七南三八东四九西五十中也】一三五七九为竒为阳二四六八十为耦为隂竒阳合于耦隂耦隂合于竒阳五位相合然后各一隂阳而各为一太极质具于地而气行于天天一生水而地六成之地二生火而天七成之天三生木而地八成之地四生金而天九成之天五生土而地十成之生于阳竒者则成于隂耦生于隂耦者则成于阳竒屈信徃来运行不已于天地之间所以成变化而行神也说者谓数之所起本于隂阳隂阳往来在于日道十一月冬至日南极阳来而隂徃子水位也当以一阳生为水数五月夏至日北极隂进而阳退午火位也当以一隂生为火数隂不名竒数必以耦故以六月二隂为火数干贞于十一月子坤贞于六月未而皆左行也冬至极于夏至当为阳来正月为春木位也三阳已生故三为木数夏至极于冬至当为隂进八月为秋金位也四隂已生故四为金数三月春之季四季土位也五阳已生故五为土数此生数之由也万物之生皆自防至着水最微为一火渐着为二木形实为三金体固为四土质大为五水火木金皆得土数而后成故水六火七木八金九土十此成数所由也三阳阳之中故木之徳盛于春六阳阳之极故火之徳盛于夏土为隂阳之中分王四时故其徳盛于四时之中而位季夏三隂隂之中故金徳盛于秋六隂隂之极故水徳盛于冬此盛衰之时也木曰曲直既能曲而反伸也金曰从革一从革而不能自反也水火气也故炎上润下与隂阳升降土不能得而制焉木金者土之华实也其性有水火之杂故木之为物水渍则生火然而不离也盖得土之浮华于水火之交也金之为物得火之精于土之燥得水之精于土之濡故水火相逮而不害铄之反流而不耗盖得土之精实于水火之际也土者物之所以成始而成终地之质化之终也水火之所以升降物兼体而不遗也此又其气质也木神仁水神智土神信【案此下脱金火二条】水滋而生木木然而生火火燥而生土土凝而生金【谨案此下脱金生水一条】相生为母子金刚而克木木坚而克土土浸而克水水湿而克火火砾而克金相胜为夫妇此又其情性也帝王之歴数为运孔子谓帝出乎震故自驺衍以来有五运之说以五行之相生者相代始于宓牺以木徳王于是神农火黄帝土少昊金颛顼水帝辛木唐火虞土夏金商水周木汉火虽不经见理亦宜然此又其运数也故行而为五行布而为五气合而为五徳成而为五性发而为五色激而为五声蕴而为五味凝而为五体别而为五藏万物莫不由之皆阳加于隂隂加于阳脗合成体错综为用皆以一具两各为隂阳木具甲乙火具丙丁土具戊巳金具庚辛水具壬癸而为十母复天地之体数不即不离分而不殊故五行一隂阳隂阳一太极也九畴之以五行居首者本天地以生人也皇极居中而以一御八者立人道以配天地也隂阳之精合而为五行五行之精合而为人于是太极为人极人君居至尊之位为天下之极必顺五行正五事以修其身厚八政协五纪以齐其政然后其极正而建天下之极天下之人防其极归其极各以为极而各保其极复权以三徳审以筮徴其休咎考其祸福于是天地位万物育皇极建而天下治中表上下共一太极天人一致理气相通积善而必有余庆积不善而必有余殃于是五事复居首合五行而并天地矣孔子作春秋书大震电雪大水火灾霜雹无冰木冰皆志五行之错乱举其端以示人其事未既着也及秦人作月令始言寒暑时令气序之差傅以殃咎而为之徴汉兴董仲舒为春秋公羊学始言隂阳五行灾异刘向为春秋谷梁学乃为洪范五行数其祸福与仲舒错以警惧时君汉二百年天人之书也其大法谓五事修皇极建则五行无变祸乱不作其有变皆人君失徳之所致乃禹箕子之志也其曰田猎不宿饮食不享出入不节夺民农时及有奸谋则木不曲直弃法律逐功臣杀太子以妾为妻则火不炎上治宫室饰台榭内淫乱犯亲戚侮父兄则稼穯不成好战攻轻百姓饰城郭侵邉境则金不从革简宗庙不祷祠废祭祀逆天时则水不润下五事之变貌之不恭是谓不肃厥咎狂厥罚恒雨厥极恶时则有服妖时则有孽时则有鸡旤时则有下体生上之防时则有青眚青祥惟金沴木言之不从是谓不乂厥咎僣厥罚恒旸厥极忧时则有诗妖时则有介虫之孽时则有犬旤时则有口舌之防时则有白眚白祥惟木沴金视之不眀是谓不哲厥咎舒厥罚恒燠厥极疾时则有草妖时则有臝虫之孽时则有羊旤时则有目防时则有赤眚赤祥惟水沴火听之不聦是谓不谋厥咎急厥罚恒寒厥极贫时则有鼓妖时则有鱼孽时则有豕旤时则有耳防时则有黒眚黒祥惟火沴水思之不睿是谓不圣厥咎霜厥罚恒风厥极凶短折时则有脂夜之妖时则有华孽时则有牛旤时则有心腹之防时则有黄眚黄祥惟金水木火沴土向子歆亦治左氏春秋言五行班固乃防仲舒别向歆援引眭孟夏侯胜京房谷永李寻之说为五行志天人之际凛凛乎可畏矣【谨案五行一篇有縂论而无事占】
　　灾异
　　灾者何凡水火暵旱霜雹虫螟之害于人者也异者何凡天地日星风霆妖孽之异于常者也异乃灾之本灾乃异之徴皆本于人而应于天凡天文五行之占候徴騐皆其事也初孔子作春秋书灾异与事并列而不傅以事视履考祥之法也自左氏及公羊传下逮三史于灾异皆傅以行事纪之间既并列之又于书志反复稽考虽大端有徴未免曲凿牵彊有非圣人意者三国之际汉史不书灾异魏吴所载又复不同既不録于正纪僣国之传法不可书于天人五行又不可曲相傅会其与事相渉如赤星殒而诸葛亮薨金火交而孝献入许黄星见而曹氏簒汉流星坠而公孙渊诛等必当与事并载其余事不相渉特书屡书者则别为灾异两始汉灵帝建兴元年终晋武帝平吴之岁列于左方系于天文五行之后凡纪传所书皆其事应治乱得失亦足以稽考云尔【谨案灾异一篇有序无书】
  </div>
  <div class="pagination">
   <a href="郝氏续后汉书_page31.html">
    上一页
   </a>
   <span>
    ...
   </span>
   <a href="郝氏续后汉书_page27.html">
    27
   </a>
   <a href="郝氏续后汉书_page28.html">
    28
   </a>
   <a href="郝氏续后汉书_page29.html">
    29
   </a>
   <a href="郝氏续后汉书_page30.html">
    30
   </a>
   <a href="郝氏续后汉书_page31.html">
    31
   </a>
   <span class="current-page">
    32
   </span>
   <a href="郝氏续后汉书_page33.html">
    33
   </a>
   <a href="郝氏续后汉书_page34.html">
    34
   </a>
   <a href="郝氏续后汉书_page35.html">
    35
   </a>
   <a href="郝氏续后汉书_page36.html">
    36
   </a>
   <a href="郝氏续后汉书_page37.html">
    37
   </a>
   <span>
    ...
   </span>
   <a href="郝氏续后汉书_page33.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
