<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 276 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 276 页/共 502 页
  </h1>
  <div class="content">
   ○诣关帝庙拈香。　　

○幸圆明园。　　

○以协办大学士工部尚书彭蕴章、为会试正考官。工部尚书全庆、都察院左都御史许乃普、内阁学士刘昆。为副考官。　　

○以兵部尚书周祖培、兼署工部尚书。理藩院尚书联顺、兼署工部尚书。都察院左都御史文彩、兼署户部尚书。户部左侍郎朱嶟、署都察院左都御史。　　

○以御前大臣载垣、署正红旗汉军都统。　　

○命庄亲王奕仁、土默特贝子德勒克色楞、在后扈大臣上行走。　　

○甲子。谕内阁、托明阿奏、瓜州逆匪扑出、自请治罪一摺。并另股逆贼、窜入场城等语。托明阿等、督师江北。一载有余。瓜州蕞尔镇城。不能力图攻克。已属大负委任。乃此次逆匪突围出扑。由土桥一带。分股乱窜。二月二十九、三月初一、两日。遂致徐家集、新集子、薛家楼等、地方。均有逆匪上窜。各路兵勇。纷纷溃败扬州府城。复被阑入。托明阿先事既不能严防。迨逆匪扑出。复不能力为扼截。虽经副都统德兴阿、督带马队。连日截杀。毙贼数千。而营盘连失。府城复陷。托明阿之调度无方。实堪痛恨。陈金绶、雷以諴、以帮办大员。驻兵东岸。迨逆匪直扑三汊河营盘。并不派兵接应。现在退至何处。亦未与托明阿会合。均属恇怯无能。厥咎甚重。托明阿、雷以諴、均著先行革职。陈金绶业经革职。所有三品顶带。并著先行革去。听候查办。正白旗汉军副都统德兴阿、著赏加都统衔。授为钦差大臣。并著詹事府少詹事翁同书、帮办军务。先就现存兵勇。择要严扼。毋令该逆扰及清淮一带。其由扬州旁窜之路。亦即分投堵剿。毋稍疏忽。至失守营盘之总兵松龄、参将毛三元、游击满禄、协领奇成额、均著即行革职。仍留德兴阿军营。戴罪自效。傥再不知奋勉。即行严参治罪。　　

○谕军机大臣等、托明阿奏、逆匪分股窜扑、扬州复陷各等语。此时清淮下游。极关紧要。该大臣等、亟宜扼要驻劄。严防北窜。我兵自溃散后。马步兵勇。数已无多。著德兴阿等、先就现有兵勇。与江浦等处、调来兵勇。设法堵剿。务将该逆北犯之路。设法扼住。方可徐图攻城之策。切不可专顾攻城。为贼牵掣。致令高宝一路。稍有疏虞。本日已谕令吉尔杭阿、派兵由扬州东路。绕越北渡。抄出贼前。并调山东、直隶、陕西等处、官兵。赴清江、交邵灿调遣。该大臣即与吉尔杭阿、邵灿、会商何处扼要。即由何处扼截。总期妥为布置。以固北路藩篱。陈金绶、雷以諴、现在何处。何以东西两岸。声息绝不相通。著即查明。据实具奏。绿营溃兵。亟应赶紧招集。现在陈金绶革职。何人可胜帮办之任。著德兴阿于带兵大员中。酌保一员。候旨简派。现在革职留营之参将毛三元、闻其尚得兵心。著该大臣、责令随同所保之员。收集溃兵。加意管带。将此由六百里加紧谕令知之。　　

○又谕、前因文煜等奏报、瓜州贼匪。越围窜扰运河两岸。当经谕令吉尔杭阿、派拨兵勇。渡江由东路绕出贼前截击。现在扬州失守。贼众均由镇江等处、纠合而来。志在北窜。清江现无重兵驻守。情形万分吃重。著怡良、吉尔杭阿、遵照前旨。于镇江军营。挑选精壮兵勇。派委得力大员统带。由通泰绕出贼前。严扼清淮一带。以杜北窜。毋许稍涉迟缓。并著将派定统兵之员。速行具奏。至金陵、镇江、沿江贼垒。仍著向荣、吉尔杭阿、督饬兵勇。实力攻剿。使该逆有所牵制。不致悉数北渡。其浦口等处。并著向荣等、饬令统带师船各员。严密防范。是为至要。再曾望颜奏、请雇火轮船、以清江面一摺。据称、火轮船船身高大。最为利用。若雇募四只入江。必可将江内贼船。悉行埽荡。惟赴粤雇募。须以江南士商报效为词等语。此项火轮船、是否可期得力。著向荣、怡良、吉尔杭阿、妥速筹商具奏。原摺著钞给阅看。将此由六百里加紧各谕令知之。　　

○又谕、瓜州逆贼。纠合南岸匪党。分股北窜。阑入扬州府城。淮徐情形。最为吃重。已派员拨兵。在清江一带防堵。复恐该逆、由天长滁州等处。直窜临淮。与徐宿捻匪。互相句结。为害更钜。著和春、福济、迅派得力大员。酌带兵勇。扼守临淮关。杜其北犯之路。临淮关系甚重。和春等将何员派往防堵。并一切布置情形。均著即行驰奏。将此由六百里加紧谕令知之。　　

○又谕、现在扬城失守。虽据托明阿咨调兵勇。一面攻剿。一面饬文煜督带练勇。在邵伯一带。扼要堵截。兵勇单薄。恐难得力。清江为南北往来水陆要冲。实为北地门户。邵灿所辖河漕弁兵。除分拨徐州剿办捻匪外。为数无多。难资堵截。当此北路空虚。事宜先其所急。著桂良即将前派赴河南、酌留在长垣防堵之官兵一千八百名。仍令罗玉斌管带。星速驰赴清江。并著英桂将陕西前调赴豫省之驻防官兵一千名。俟迎提到防后。一并饬令前赴清江。其伊兴额等、所带马队一千名。著英桂仍遵前旨。飞催前进。勿任逗遛。各该省所调官兵到后。俱著暂归邵灿调遣。并著桂良、英桂、一面檄调各兵。一面飞咨邵灿。俾得随时相机调度。勿稍迟延。将此由六百里加紧各谕令知之。　　

○以剿办广西浔州艇匪获胜。赏千总曾效忠、花翎。勇目曾文刚、蓝翎。　　

○以剿办广西梧州贼匪出力。赏在籍詹事府主簿陈登仕、把总许连升、巴图鲁名号。　　

○以剿办广西梧州艇匪出力。赏副将蒋福长、总兵衔。副将讷苏肯、游击李杨升、守备李春华、刘松芳等、花翎。千总邓青等、蓝翎。余升叙有差。　　

○予广西阵亡训导胡庆麟、巡检高秉桢、祭葬世职。　　

○乙丑。以广东广州韶州新会三水龙川各府县神威助顺。加关帝封号曰精诚。风神曰诚孚。雷神曰佑安。　　

○谕内阁、曾国藩奏、军营保举人员、请准给封典等语。曾国藩军营节次保举各员。选补尚无实缺。自应先被光荣。著援照罗泽南、李续宾、给予封典前旨。准其择保尤为出力者数员。按照原保升阶。咨部给予封典。毋许冒滥。其有告假回籍者。概不准给。以示区别而励戎行。　　

○谕军机大臣等、翁同书奏、收集溃兵、严杜北窜、并派兵由扬州北路进剿一摺。邵伯为清淮门户。现经翁同书、与文煜、劄营六牐口。自可严扼北路要冲。惟所集溃兵。仅止千余。深恐难资堵剿。陈金绶、雷以諴、现已革职。其所带兵勇。是否全在沙头地方。即著德兴阿、翁同书、札调布置。一面力扼上游。一面相机进剿。其秦家桥、蒋王庙、两营。及沙头、六牐、两处。现存兵勇。并计共有若干。该大臣等、于收集齐全后。即行分拨防剿。以期振作。所请添兵赴邵伯之处。前已有旨、令吉尔杭阿、飞速挑拨精壮兵勇。派令得力大员统带。由东路过江。绕出贼前。迎头截击。昨复降旨、令怡良、吉尔杭阿、选派大员。管带兵勇。由东路通泰等处。绕出扬州之前。计该督等、接奉前旨。当已赶紧筹派。仍著怡良等、迅速催趱前进。并将派兵若干。何员统带。先行驰奏。将此由六百里各谕令知之。　　

○又谕、寄谕湖广总督官文等、曾国藩、文俊奏、吉安失陷。石逆久踞临江。南则窥伺赣州南安。北则踞守武甯新昌。贼势蔓延。全省几遍。周凤山陆军。近日又遭挫折。请饬罗泽南、迅速移师来江援剿。本日复据胡林翼奏、现在春汛初起。贼舟难于闭藏。已定计力图克复。傥一时未能得手。先以数千人赴援等语。所筹甚是。胡林翼如能于旬日之间。攻克武汉。则罗泽南一军。即可回援江西。傥克复尚须时日。先行派兵分援。亦须仍由罗泽南等、统带前往。方能得力。该督等务当权其缓急。不可稍存畛域之见。致误事机。将此由六百里谕令知之。　　

○又谕、前因文俊奏报、吉安失守。当经谕令叶名琛等、拨兵五六千名。前赴江西。听候调遣。本日据曾国藩、文俊奏、会筹各路堵剿情形。请饬广东迅拨重兵。防守赣州一摺。逆贼石达开、胡以晃等、纠合各路匪徒。萃于江西。连陷瑞、临、袁、吉、四郡。自攻陷吉安后。复分遣贼众。攻围赣州。该郡为江右雄镇。稍有疏虞。后患不可胜言。惟该省贼众兵单。实属不敷剿办。自应亟为筹拨。著叶名琛、柏贵、遵照前旨。速行挑选精兵五六千名。派委得力将弁统带。克日驰赴赣州。相机堵剿。该郡待援急迫。叶名琛等、务须不分畛域。迅速派拨。毋稍迟误。该官兵等、启程日期。并著先行驰奏。将此由六百里谕令知之。　　

○又谕、承志、书元奏、遵旨挑选官兵、听候调遣、并请派员统带一摺。此次所调官兵二千名。既据挑选齐全。器械军装。亦已务备。著承志等、仍勤加操练。一俟奉有谕旨。著派希拉布管带一千名。其余一千名。即著派协领奇淩阿管带。分起启程。应需整装银两。著照所议办理。将此谕令知之。　　

○江甯布政使文煜奏、溃勇句应贼匪。扬城失陷。得旨。溃勇句结。以致扬城失守。实堪痛恨。若辈本不足恃。何雷以諴任用无疑。益思琦善之先见为不谬也。　　

○以两淮盐运使何俊、为江苏布政使。　　

○以直隶天津镇总兵官双锐、为提督。大沽协副将安勇、为天津镇总兵官。　　

○以湖北水师遇贼失利。拔游击刘国斌、花翎。知县陈元炳、蓝翎。予阵亡把总周华堂、祭葬世职。　　

○予湖北阵亡千总彭本余、黄锦云、把总谭光福、萧登高、王运发、外委李正友、罗龙辅、刘琼茂、周胜友、谷世泰、胡祥发、彭有顺、曾昌炽、祭葬世职。　　

○拨淮海关银二十万两。解赴江南粮台。以备饷需。　　

○丙寅。谕内阁、英桂奏、请动用部发宝钞一摺。著照所请。准其于部颁用印宝钞内。就近拨用三十万串。以应军需。并著户部照数补造颁发。俟钤用藩司印后。仍由该省同前发余賸宝钞十万串。一并解部。以符定款。　　

○又谕、成善奏、请饬催积欠生息银两等语。永平府属各州县。应解山海关盐当生息银两。积欠至一万四千三十余两之多。经历任监督、屡次行催。延不清解。实属玩误。著桂良即行督饬该地方官。赶紧清解。务令埽数全完。毋得再事延宕。　　

○谕军机大臣等、惠亲王奏、筹备军粮一摺。现在军务未竣。南漕缺额。近畿粮价昂贵。自应设法筹补。以实仓储。盛京地方。连年丰稔。上年僧格林沁、曾经派员前往劝捐。除提用外。尚有赢余。著承志等、先将现存捐款。就近购买谷石杂粮。并遴委廉干人员。劝导本地绅民。无论银钱谷米。均可一律报捐。所有收买及捐输各项粮石。著陆续由海运津起剥。解交京仓存积。该署将军等、务须悉心体察。妥为办理。毋误储峙。将此谕令知之。　　

○又谕、热河一带地方。连年丰稔。粮价平减。著柏葰体察情形。实力劝谕绅民。捐买粮米。所收粮石。著陆续运解京仓。毋误储峙。将此谕令知之。　　

○又谕、近畿粮价腾贵。南漕缺额。军储所系綦重。亟应设法筹备。直隶各属。固有偏灾。其完善之区。连年尚属丰稔。著桂良督同所属、体察情形。除被黄水浸灌。及曾经被扰地方。毋庸劝办外。余著实力劝导绅民。捐输米谷。所收粮石。著于河间府一带地方。量择严密处所。妥为囤积。以备应用。将此谕令知之。　　

○又谕、惠亲王奏、黄河险要、请饬派大员勘查等语。现在瑞麟、庆祺、于简调新任之后。均应来京陛见。即可取道沿河履勘。著瑞麟由黄河南岸。庆祺由黄河北岸。分路绕行。均自潼关起。至黄河决口止。亲历河干。详细察看形势。将两岸扼险对渡。以及附近镇市集场。逐一绘缮明晰图说。于到京之日呈览。将此各谕令知之。　　

○又谕、翁同书奏、驻兵邵伯。严扼北路。文煜奏、督饬练勇、扼堵沙头各摺片。此时扬州西北一路。据托明阿奏报、溃兵归队者。已及过半。浦口等处暂调之兵。亦已赶到。西北一带。兵力稍集。著德兴阿即督饬带兵各员。实力截剿。务将该逆悉数击回。勿使分窜之贼。再过大营以北。然后力图攻克扬城。方有把握。至东北一带。兵勇过单。六牐留兵。仅止七百余名。沙头练勇。又止四百余名。虽经翁同书、文煜、多方激励。诚恐难期得力。昨经叠降谕旨。令怡良、吉尔杭阿、派兵由通泰一路。间道赴援。此项官兵、由东岸绕赴北面时。著德兴阿、翁同书、相机分拨。应剿应堵。妥为布置。至翁同书、所称量力防堵。不敢遽行分兵。所见甚是。但究系文员。恐未能带队接仗。著德兴阿酌派得力将领一二员。前赴六牐。交翁同书调遣。至此次逆匪、越墙窜出。究系何人营盘先失。土桥一带各营。是否陈金绶、雷以諴、驻兵之地。西岸官兵接仗。何以东岸并无一兵接应。雷以諴既退沙头。又赴艇船。并将所撤之勇。拨往仙女镇。陈金绶甚至杳无确耗。其退避情状。实堪痛恨。著德兴阿、翁同书、确切查明。据实参奏。本日又据英桂奏、伊兴额、德昌、所带马队。仍请由江北粮台支应等语。此项马队。昨已谕令由宿州驰回清江。交邵灿调遣。所需饷银。自应仍归文煜粮台接济。其豫省欠解银六万五千两。并著文煜、行催该省。赶紧筹解。毋致延误。将此由六百里谕德兴阿、翁同书、并传谕文煜知之。　　

○又谕、邵灿奏、扬营兵溃、请饬山东拨兵助剿一摺。前因瓜州逆匪。越围扑扰运河两岸。谕令崇恩、酌拨劲旅。驰赴清淮一带候调。兹据邵灿奏称、清淮防御。极为吃紧。现在兵勇无多。不敷堵剿。著崇恩仍遵前旨。于该省前调各路官兵内。迅速挑选精壮兵丁一千名。派委得力将弁统带。克日驰赴清江。听候邵灿调遣。毋许迟延贻误。并将该官兵启程日期。即行驰奏。将此由六百里谕令知之。　　

○以前任吏部左侍郎张祥河、署刑部左侍郎。　　

○调陕西汉中镇总兵官伊绵阿、为喀什噶尔换防总兵官。　　

○以办理甘肃官钱局官票有效。予知州李怀庚升衔。　　

○予江西捕匪被戕县丞赵泳、把总杨凯、祭葬世职。　　

○丁卯。谕军机大臣等、昨因惠亲王奏、黄河险要。请派大员勘查。谕令瑞麟、庆祺、分路自潼关起。至黄河决口止。亲历查勘。复思现在情形。兰阳决口以下。最为紧要。著瑞麟、庆祺、改由兰阳漫流处所。至山东境内。分路绕行。详细履勘。凡由江南山路、湖路、至山东必经之所。何处扼险。以及附近镇市场集。逐一绘缮明晰图说。于到京之日呈览。所有前谕由潼关查至黄河决口之处。著毋庸议。将此由五百里各谕令知之。　　

○又谕、前据德胜奏、遵调满洲土默特官兵启程赴东一摺。据称、土默特蒙古官兵五百名。既系屯田操练。并无拴养官马。该署将军、自应备齐马匹。令其遄行赴东。著德胜于绥远城一带。如数采买。所需银两。饬令归绥道钟秀、先行筹款。将马匹陆续解往山东。勿误要需。将此谕德胜、并传谕钟秀知之。　　

○释遣戍军台已革总督讷尔经额罪。交直隶总督桂良、差遣委用。　　

○以江苏扬州府等处团练募勇出力。予知县徐畅达、李辉德等、升叙补用有差。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之一百九十三　　

监修总裁官经筵日讲起居注官太子太保尚书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰六年。丙辰。三月。戊辰。孝贤纯皇后忌辰。遣官祭裕陵。　　

○谕内阁、向荣奏、节次埽除顾家坝、下蜀街等处、贼垒净尽、连获大胜一摺。金陵逆匪大股外窜。蔓延炭渚桥头一带。经向荣、饬总兵张国梁等、带兵会剿。连日破贼七垒。焚斩溺毙贼众共四千余名。获械数千。现在下蜀街、桥头、炭渚、一带肃清。总兵吴全美、江长贵等、合攻芜湖贼垒。连日均有斩获。副将李德麟、带领师船。上剿大通之贼。焚毁贼船数十余只。击毙淹溺贼匪无算。沿江一带贼党埽除。现已驶回芜湖扼剿。仍著向荣、督饬张国梁等、乘胜速将黄泥洲余贼巢垒埽荡。会剿高资一带。务须扼断该逆内窜各路。并饬总兵吴全美等水陆各军。迅将芜湖贼股殄除。毋再迟延。　　

○又谕、向荣等奏、请将提督各员分别议处革职等语。前因金陵贼匪外窜。经向荣、派令陕西提督邓绍良、总统诸军。会同余万清、通筹剿办。该提督偏执已见。调度乖方。复不能力图截击。以致贼踪上下合并。迨该逆争垒扑营。辄以兵单为词。毫无布置。邓绍良、著拔去花翎。并交部议处。湖南守备刘加祥、于邓绍良调回龙潭时。任听兵勇夤夜撤退。营盘被贼窜踞。虽经张国梁、虎嵩林、督兵即时夺回。而该守备不遵调度。罪有应得。刘加祥、著先行革职。责令戴罪剿贼。如再不知奋勉。即著严参治罪。　　

○山西巡抚王庆云、奏查阅太原镇属营伍。得旨。迩岁军营。晋兵颇不得力。汝此次尤应认真巡阅。勿得视为具文。
  </div>
  <div class="pagination">
   <a href="清实录咸丰朝实录_page275.html">
    上一页
   </a>
   <span>
    ...
   </span>
   <a href="清实录咸丰朝实录_page271.html">
    271
   </a>
   <a href="清实录咸丰朝实录_page272.html">
    272
   </a>
   <a href="清实录咸丰朝实录_page273.html">
    273
   </a>
   <a href="清实录咸丰朝实录_page274.html">
    274
   </a>
   <a href="清实录咸丰朝实录_page275.html">
    275
   </a>
   <span class="current-page">
    276
   </span>
   <a href="清实录咸丰朝实录_page277.html">
    277
   </a>
   <a href="清实录咸丰朝实录_page278.html">
    278
   </a>
   <a href="清实录咸丰朝实录_page279.html">
    279
   </a>
   <a href="清实录咸丰朝实录_page280.html">
    280
   </a>
   <a href="清实录咸丰朝实录_page281.html">
    281
   </a>
   <span>
    ...
   </span>
   <a href="清实录咸丰朝实录_page277.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
