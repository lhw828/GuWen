<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 76 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 76 页/共 127 页</h1>
    <div class="content">　　○前军都督府左都督谷大中卒大中乃太监太用之弟也冒功累升遂跻极品
　　○戊午升河南布政司右布政使陈璘为左布政使
　　○命提督仓场户部右侍郎侯观回部管事
　　○吏部尚书杨一清议大臣考满例应录荫者所司宜为之请勿令陈乞以示  上恩而励臣节其己受荫而中科目者比之病故不同不得再荫若东官讲读官听其身后自陈仍核年劳浅深照例荫叙其侍班官无讲读之劳但既蒙简充侍从则量酌其三年者荫子一人为国子生未三年者不得干请  上曰由荫入监而登科者仍许补荫余如拟
　　○己未升赏大同秦家坡等处获功官军指挥使黄镇等一百一十四人有差
　　○给代府故镇国将军俊柜夫人史氏养赡米岁五十石
　　○庚申重造司礼监书堂以毁于火也
　　○辛酉巡抚甘肃都御史赵鉴奏陈边务一自古浪以西直抵肃州酒泉驿俱极边军站原额每站甲军一百一十二名今逃亡过半乞令山陕河南三省应问充军囚犯俱解本边听其拨补仍行陕西问刑衙门一应赃罚类解本边听其供应则往来朝贡传报声息不至阻滞一本镇倒死官马俱由灾伤征战难照常例追陪乞以西宁茶易马匹暂准全给本镇骑操兵部议从之
　　○降陕西副总兵署都指挥同知蓝海为指挥使海征汉中流贼失机下法司究问屡自陈所部有功诏宥之仅降三级
　　○给晋府故辅国将军表榘夫人潘氏养赡米岁五十石庶人斗宁等并妻月米三石
　　○壬戌添设大名府通判一员东明长垣城武等县主簿各一员专管河道
　　○给蜀府镇国将军申锤未封庶子宾澬并宫眷李氏等养赡米岁五十石
　　○朝鲜国王李怿差陪臣金珰等赍表贡方物贺正旦节赐宴并金织衣彩叚等物有差
　　○癸亥□岁暮祫祭遣定国公徐光祚驸马都尉游泰告  太庙及  懿祖皇帝  熙祖皇帝祧庙
　　○升广西按察司按察使陈雍为河南布政司右布政使刑部署员外郎徐海为广东按察司佥事
　　○陕西按察司按察使来天球乞致仕许之
　　○泰宁等卫差头目塔卜歹等贡马贺正旦节朵颜卫差头目猛可歹等贡马补贺  万寿圣节赐宴并赏彩叚等物有差
　　○甲子祫祭  太庙
　　○以明年正旦节遣驸马都尉马诚崔元林岳分祭  长陵  献陵  景陵  裕陵  茂陵  泰陵
　　○遣仪宾周钺祭  恭仁康定景皇帝陵寝
　　○遣内官祭  恭让章皇后陵寝
　　○命修造  长陵等五陵祭器
　　○是岁天下户共九百三十七万四百五十二户口共六千三百二十八万四千二百三名口田四百六十九万七千二百三十三顷一十六亩九分二厘七毫五丝四忽九微五纤田赋二千二百一十六万七千三百七十六石九斗八升一合四勺五撮五圭三粟三粒七微麦四百六十二万六千六百四十八石七斗三升九合一勺八抄二撮七圭七粟九粒四微五纤丝三万一千五百五十三斤一两三厘一忽四微五尘绵一十六万九千六百斤一两九钱八分八厘七毫七丝绢一十二万六千七百六十七匹三丈六寸七分二厘一毫八丝三忽布一百六十六万六千四百六十匹四尺四分绵花一十一万二千八百九十四斤一十一两二钱二分二厘四毫三丝三忽草二千五百九十四万四千二百四束包六斤五两二钱八分九厘三毫三丝九忽七微六纤户口钞八千七百九十七万六千六十七贯七百七十八文五分六厘杂课钞七千三百九十二万七千一十九贯折米三万三千三百三十六石七斗四升七合三勺盐课二百一十八万二百四引九十一斤九两三钱三分六厘折米五千七百八十七石四斗折布四万六千六十三匹一丈八尺五寸五分八厘茶课一十一万三千三百一十一斤九钱七分屯田一十六万一千三百二十七顷一十八亩四分四厘四毫七丝一忽粮一百四万一百五十八石三斗九升一合五勺八抄九撮金银课三万二千九百二十两水银二百二十九斤朱砂四十六斤八两儧运四百万石各处运纳一千一百七万五千六百一十九石八斗四升一合三勺三抄三撮七粟六粒减免粮三十万七千八百四十九石二斗八升六合五勺七抄七撮九圭六粟二粒减免草一万七千四百七十包
　　明武宗毅皇帝实录卷之一百七


大明武宗毅皇帝实录卷之一百八
　　正德九年春正月乙丑朔  上诣  奉先殿  奉慈殿  太皇太后  皇太后宫行礼毕出御奉天殿文武群臣及天下朝觐官四夷朝使行庆贺礼  太皇太后  皇太后  皇后俱免命妇朝贺
　　○赐文武群臣假五日免宴赐以节钱钞
　　○改刑部左侍郎黄珂为兵部左侍郎南京刑部右侍郎邓璋为兵部右侍郎升都察院右副都御史周南为右都御史总督两广军务兼巡抚
　　○丙寅立春顺天府官进春  上御奉天殿受之文武群臣行庆贺礼
　　○命两京府部大臣及科道掌印官在外抚按官各举谋勇出众堪任将领者开注实迹以闻
　　○升江西布政司左参政汪获麟为广东按察司按察使四川按察司副使李钺为狭西按察使
　　○丁卯  宣宗章皇帝忌辰  奉先殿行祭礼遣驸马都尉马诚祭  景陵
　　○南京十三道御史罗凤等言宁王自交通逆瑾陈乞护卫愈生骄恣掊克富室侵夺腴田淫刑酷法动至灭族始于省城及于乡境利之所在百计牢笼商旅不敢出入舟楫不敢停泊民之受祸何可胜言抚按三司为其所饵莫敢喙息宁坐视民患以负君恩不敢輙贾奇祸以忤宗室近布政使郑岳守正不阿乃假手副使李梦阳罗织中伤  陛下特差官往勘岳竟获罪则其稔恶何所不至高煦寘鐇可深念也伏望谕令改过自新无预有司之事仍令勘官榜谕江西百姓凡被王府侵占田产房舍俱许诉复及令本省镇守抚按三司官谒见有时宴饮有节非礼馈送不许接受无故差出人役生事扰民及在府拨置事迹显著者执治以罪长史等官务辅导以正如仍前依违者举劾之庶斯民免罹于毒害而官亦远于祸败矣不报  戊辰扬州府通州有大星如斗自西南流东北光耀如画天鼓随鸣
　　○己巳先是达贼犯宣府龙门所守备监丞陈举指挥刘忠池雄皆为所杀守臣以闻兵部议覆诏责镇巡官勉立后功并核举等死状厚加恤典
　　○庚午升广东布政司左参议王軏为山西左参政四川布政司右参议张诺为四川按察司副使
　　○辛未  春享  太庙
　　○荫户部右侍郎侯观子谧为国子生
　　○壬申改工部右侍郎张遇为户部右侍郎提督仓场户部右侍郎王寅为刑部右侍郎
　　○升刑部右侍郎张纶为左侍郎都察院右副都御史蓝章为南京刑部右侍郎
　　○复改密云分守为镇守密云古北口永乐间设内臣镇守弘治初兵部议以密云地狭兵寡旁无应援而正统己巳寇由此入请改为分守听苏州镇巡节制刘瑾时复改镇守至是已厘正太监吕安欲重其事任援旧例以请兵部持不可谓  先帝损益有深卢诏竟从之
　　○癸酉以大祀  天地  上御奉天殿誓戒文武群臣致斋三日
　　○升户科左给事中许瀚为广东布政司左参议  夜月犯毕宿火星
　　○狭西洵阳县火至丙子西乡县有星陨于空中火随发二县所毁官民室庐甚众人畜有死者巡抚都御史以闻令抚恤被火者之家
　　○甲戌升四川左布政使蒋昇为都察院右副都御史巡抚南赣汀漳等处地方
　　○乙亥诏各处有司存恤致仕廉吏不能自给者从南京御史曹鍷请也  以上元节赐文武群臣假十日
　　○丁丑大祀  天地于南郊祀毕  上还宫谒  太皇太后  皇太后毕出御奉天殿文武群臣行庆成礼
　　○狭西金州阴霾昼晦大风雨雷电交作逮晡乃止
　　○戊寅以大祀礼成  上御奉天殿大宴文武群臣天下朝觐官及四夷朝使至暮  驾始来席前皆设烛前此所未有也
　　○广西思恩军民府土官岑浚余党覃恩等复叛命总督都御史会总镇等官剿抚仍令巡按御史查勘激变事情以闻  己卯上元节免群臣宴
　　○夜月犯灵台中星
　　○庚辰罢应天府府丞尹梅以南京科道官劾其贪污不职也
　　○吏部会都察院考察天下诸司官以布政使管琪丁养浩按察使郑端知府刘钫沈琎陈亮等俱年老行太仆寺卿乔恕副使阎睿知府赵楫李汛徐钺顾纶许庆等俱有疾副使徐潭郝绾佥事刘道立运使王禾知府庞璁黄瑄赵铎等俱罢软布政使周载按察使吴学谢朝宣参政刘瑜张潜方溢于聪何显副使孙恭戴敔赵继爵王士昭时中秦锐参议谢忠徐昂佥事储珊刘祥炳高宾沈钦田佑刘文宠冯相张秉清薛金知府刘乔曹采旬苏琰孙杰张维新王鍭欧阳傅郧良佐徐球李守经黄澍孙伟童器李璞等俱不谨运使毕玺等俱贪副使李金朱应登傅习佥事王鼐知府罗玹黄俊张恺叶信刘讯禹英等俱才力不及并同知知州知县等官萧汉等共一千五百六十一员诸杂职衙门又一千三百二十五员请如例老疾者致仕罢软及不谨者冠带间住贪酷者为民才力不及者调用从之
　　○乾清宫火  上自即位以来每岁张灯为乐所费以数万计库贮黄白蜡不足复令所司买补之及是宁王宸濠别为奇巧以献遂令所遣人入宫悬挂传闻皆附着柱璧辉煌如昼  上复于宫廷中依檐设氊幙而贮火药于中偶弗戒遂延烧宫殿自二鼓至明俱尽火势炽盛时  上犹往豹房省视回顾光焰烛天戏谓左右曰是好一棚大烟火也  辛巳  英宗睿皇帝忌辰  奉先殿行祭礼遣驸马都尉林岳祭  裕陵
　　○壬午以乾清宫灾  上服浅淡色服御奉天门视朝文武群臣行奉慰礼是日彻宝座不设遂降敕谕群臣曰朕恭承  天命嗣守  祖宗成业夙夜孜孜勉图治理乃者乾清宫灾朕心惊惶莫知攸措殆以敬  天事神之礼有未能尽  祖宗列圣之法有未能守用舍或有未当刑赏或有未公征歛太重有伤民财工役繁兴有劳民力谗谀并进而直言不闻贿赂公行而政体乖谬奸贪弄法而职业多未能修抚剿失宜而盗贼尚未见息有一于此皆足以伤致灾静言思之悔悟方切尔文武群臣受朕委任义均休戚其各洗心改过痛加修省事关朕躬及时政关失军民利病宜直言无隐庶俾朕有所警惧以答  上天仁爱谴告之意故谕
　　○四川播州宣慰使司宣慰使杨斌差长官都勋等来朝贡马赐彩叚等物有差
　　○增汉中府通判罗贤为本府知府荫其子为国子生初贼掠汉中总制都御史洪钟委贤招抚既入贼营宣谕众稍归伏会官军杀贼樵采者贼疑惧遂杀贤焚其尸至是抚按官请加恤典  上特与之
　　○癸未大学士杨廷和梁储费宏以乾清宫灾上＜锍-釒＞自劾曰  皇上昨以灾故既下令群臣同加修省复申敕所司直陈时政即古昔圣帝明王遇灾而惧之心也切惟灾变之来感召有自  皇上嗣登大宝十年于兹宽仁爱人任用贤俊刑政无失惠泽覃敷宜乎景福茂膺休徵协应夫何近岁以来灾异叠见水旱频仍盗贼纵横兵戈不息夷虏侵扰边境未宁五星失度千里飞蝗陨霜雨雹之非时地震天鸣之相继军民困苦帑藏空虚人多怨咨天未悔祸兹乃复有此变  宗庙震惊臣民悚惧  圣明在上何以致之感召之由实在臣等盖臣等德薄位高力小任重  陛下有上智之资而臣等无格心之学  陛下有大有为之志而臣等无济时之才议论不足以禆万几之裁决诚意不足以动九重之视听先事既无开陈之益临时又无匡救之功瘝旷有年忧惭无地若复依违不去将恐过咎愈深一时之物议既难苟容后世之公评岂能终掩况周官爕理不备其人而汉庭策兔亦有故事伏望俯从宽贷持赐罢归别选贤能以充委任然消复之道有赖于  圣明而转移之机正在于日尤望  陛下念  皇天付托之重  祖宗创业之艰天下生民仰戴之切早朝晏罢以延接群臣深居简出以颐养  圣体  九庙之烝尝必亲其事  两宫之孝餋必主于诚经筵勤日讲之御殿庭复面奏之＜矢见＞大开言路通达下情还兑调边兵以谨外防革禁中市肆以肃内令出西僧于外以绝异端罢皇店之设以通□贾停止一应工作以惜民力减免各处织造以节民财任用正直忠良之士亲信老成持重之人夙夜孜孜图惟治理将见人心感悦天意可回和气薰蒸政教旁达群盗望之而革心四夷闻之而向化  宗社万万年无疆之休端在此矣  上不允辞谕令尽心辅导所陈如还边兵革市肆出西僧皆不欲厘正惟皇店欲严禁下人工作织造命所司条陈缓急来奏然亦姑取一二事以勉徇所请而已既而府部大臣尚书刘春等及六科十三道亦上＜锍-釒＞乞罢俱温旨慰留之
　　○户科给事中吕经言乾清宫者  陛下之正寝  祖宗之意欲万世  圣子神孙法天之行而永清海内也  陛下舍乾清宫而远处豹房忽储贰而广蓄义子疏儒臣而昵近番僧弃文德而宠用边戍忽朝政而创开酒店信童竖而日事游佚君臣暌隔纪纲废弛是以天心赫怒显示谴告  陛下震惊不安悔悟求言臣望乘此悔悟之机痛革往日之弊数诏儒臣讲求消复之道退朝之暇端处寝宫西时庙享必亲其事义子番僧边戍童竖俱宜迸遣豹房酒店俱宜拆毁政事委诸六部各省委诸抚按谗谀贿赂奸贪不法委诸科道法司仍令各以职掌详陈利病之源且以考验各官忠佞而进退之将见元首既明股肱自良庶事皆康而所谓灾变者自可弭矣奏入下所司知之
　　○甲申六科给事中熊纪等言  陛下遇灾悔悟责己求言臣请言其大者愿敬畏天地以答眷顾之意躬亲庙享以崇报本之诚寝处必宫禁而谨外移视朝必昧爽而戒安佚公卿大臣不职者宜令自陈镇守太监不谨者宜严戒饬还将士于边镇以御外侮罢皇店于市镇以恤民财降虏不宜入居于禁城番僧不宜往来于宫掖凡此皆今日急务乞采而行之仍乞蠲逋负伸冤抑以回天意奏入下所司知之
　　○翰林院修撰吕楠言乾清宫灾  陛下侧席求言化灾为祥正在今日臣惟  陛下所当修者有六一曰日听朝政用防壅蔽不宜恣事慢游以隳万几二曰还处宫寝预图储贰系属天下人心不宜日夜昵近谗邪耗蠹精神以忘大本三曰郊社楴尝祇肃亲承以祈感格不宜轻亵  宗庙神祇四曰日朝  两宫承颜顺志化天下以孝不宜废定省礼五曰遣去义子番僧边军以清禁苑不宜杂处以损威重六曰各镇守官贪婪者取回别用无令侵渔重为民困＜锍-釒＞入不报
　　○升江西布政司右布政使黄王□赞福建右布政使邹文盛山西右布政使黎民表云南右布政使周津四川右布政使胡宗道俱为左布政使王□赞湖广文盛云南民表广西津贵州宗道仍四川
　　○乙酉复除云南道监察御史洪范于河南道
　　○夜月掩罚星
　　○丙戌以乾清宫灾遣成国公朱辅会昌侯孙铭驸马都尉游泰新宁伯谭祐礼部尚书刘春祭告  天地  社稷  宗庙山川及城隍之神
　　○十三道监察御史罗缙等言六事一  陛下春秋鼎盛青宫尚虚请择亲王亲而贤者一人司香俟笃生圣子遣还封国一  陛下视朝进讲旷废恒多宜每旦视朝总揽庶务躬亲讲论寻绎旧闻一  陛下误听番僧幻妄之说使出入禁城建寺塑佛崇奉踰侈及调边将边兵操练皇城西内开张酒肆往来络绎皆非所以严内地防奸伪也宜皆远遣一近来出师权幸率多奏带冒功以致升赏太滥不足为劝宜悉遣归一自逆瑾用事创立皇店内自京城九门外至张家湾河西务等处□□閵截商贾横歛多科无藉之徒恃势张威私藏厚殖宜皆查革一乾清宫工程动费钜万况良材巨木产自川狭兵荒相仍而重以赋役人情未可知也宜将京师一应不急修造暂且停止及发内帑市材若不得已令川狭之民取办乞自税粮之外蠲其杂役在京各衙门听差军匠人等悉令发出以备工役＜锍-釒＞入得旨此＜锍-釒＞假以求言奏事烦琐不允
　　○户科给事中石天柱言天变之来必有所兆  陛下宜急还宫追思已往之过痛惩而力改之  先帝在时兢业守法  陛下所亲见也今所行多不合者外列皇店内张酒馆宠信番僧从其鬼教招集边军同其服色或容结为昆弟或纵乘马禁中燕饮无复尊卑饮食不计冷暖数离深宫驰驱于外宿卫之臣不知  陛下所在且下营过队日常不辍中外章＜锍-釒＞未尝批阅每月视朝不过五六奏事旧仪一切罢免老臣宿将接见疏阔番僧义子视为腹心  太庙时祭率多遣官  两宫问安乘舆少至况前星未耀储位久虚  陛下既不常御宫中又不预选宗室何以潜消祸本为  宗社生灵长久之计哉伏愿乘此警悟历改前失于弭天变也何有不报
　　○起致仕南京都察院右副都御史陈寿为都察院右副都御史
　　○改起复湖广右布政使伍符于四川布政司
　　○升湖广按察使李昆河南按察使臧凤江西右参政张嵿浙江右参政致仕龚弘为右布政使昆湖广凤山西嵿江西弘福建
　　○丁亥调贵州按察使孙燧于山东按察司
　　○户部主事冯驯言七事一亲儒臣以明义理一择宗室以摄皇储一重赐姓以消嫌疑一罢寺店以肃禁门一慎习尚以正国体一收忠直以作士气一重赃罪以警庶官不报
　　○户科给事中雷雯言  陛下下诏求言未赐施行而一二日间又传取奏副进内若有所讳者乞将各官所奏事件以次举行不报
　　○监察御史施儒等言八事一勤圣学请早朝晏罢复奏事之常规日御经筵举劝讲之故事一定国本请择取宗藩之亲而贤者以系属天下之心一罢皇店自京师以至张家湾芦沟桥临清市集等处皆有巡逻负贩小物无不索钱官员行李亦开囊检视莫敢谁何乞赐停止一放边军原调宣府军充斥京城口粮廪给为费不赀  圣驾出郊亦用此辈拥护尤非所宜一斥番僧皇城之中创盖寺宇以处番僧出入禁籞享食大官非圣世所宜有宜尽斥逐一宥言官比岁给事中陈鼎王昂御史贺泰周广孟洋主事宿进王崇庆曹琥等各以言获罪乞悉还原职以示悔悟之实一信任大臣比者京堂员缺吏部具名上请另推再推者兵部推将官亦然开奔竞之门起贪冒之风乞信任大臣所推既当即为简用不宜有再推另推之命一优容风宪今后巡按御史有犯请俟巡按满日付法司究治不宜輙遣官校械系不报
　　○翰林院编修王思言宋儒程颐曰为国之务所当先者有三曰立志责任曰求贤臣以为至论  陛下欲成尧舜之业亦惟加意于此而已夫直言者人情所难  陛下不自满假导之使言其志大矣然未知果能克己推诚坚持此志而不移乎今建言者皆感纳约之机忘批鳞之惧陈君德则警之以危言陈事宜则终之以激论虑储嗣则强之以深忧求其为心皆欲效忠伏愿言有所忤曲加优容事有可行准与会议勿以崇高而难入勿以喜怒而有迁则此志坚定而求治不难矣天下之治赖于纪纲纪纲之立系于君身私恩不偏于近习政柄不至于潜移然后纪纲立宰辅得以行其道六卿得以专其职今之责任似亦未专岂非  圣躬或有未修而近习之宠过盛欤尝观内阁执议方坚而或挠于传奉六部议拟已定而或阻于内批是公道不行国维亦弛伏愿抗公道以抑私恩重大臣以端政本用舍不以谗移刑赏不以私挠则体统正而朝廷尊矣国家之利莫大于用君子国家之害莫大于用小人伏愿念谏诤之臣皆爱国忘身之士已贬窜者即召以显秩蒙包容者更奖以纶音以彰直言敢谏之风以餋伏节死义之气则贤者至而不肖者劝矣至若奋乾刚之体运不息之诚则又存乎勤焉昔我  祖宗以陛见之礼太严君臣之情太隔又于正朝之外每日奏事顺门不时召问于便殿无非欲上下交而德业成也今每月御朝不过三五日每朝奏事不过一二件其餋德之功求治之实宰辅不得而知也闻见之非嗜好之过宰辅不得而知也则上下不交也甚矣况天下之大四海之远生民愁苦之状盗贼纵横之由又岂能一一尽达以警动于心哉伏愿  陛下御朝奏事悉遵旧典凡遇燕闲即赐召问勿遇灾而始惧勿灾过而惧消然后可以享天心而保天命不报
　　○中书舍人何景明言自降敕谕后已将旬日未一视朝诸论奏边军番僧义子数事未见采纳臣窃忧之夫内外附固长久之道今  圣躬单立皇储未建内无手足相倚之亲外无肺腑可托之戚  后妃不得当御公辅不得通谒乃日与边军并出入番僧义子同起居此皆  先朝所未闻也  陛下何不一如言者所议早示听断且甲马驰骋之场不如广厦细旃之上夷狄邪秽之教不如文儒谈讽于前乐彼厌此臣所未喻若义子则  陛下宠幸之臣自古宠幸鲜能善后  陛下宜早为区处使上者得保富贵其次得保首领义既不失恩亦有终岂不美与且国事执奏实在大臣大臣顺旨事乃寖敝臣谓大臣奏事宜使即决是非直陈利害准则宪章制之义理不宜奏两请之辞以阿  上章则制度不隳功实不缪其大臣进退当以义断行贿十进无耻取容者并为罢斥而奖拔恬退访求耆俊则名节明而仕不苟然后严督庶官以成精明之治宽抚百姓而培殷富之基治安之道此其大略要之大本秪在  圣躬夫儆戒之后必有余乐怠荒之后必有余忧  陛下何难而不为此乎不报
　　○戊子降监察御史刘天和为金坛县丞王廷相为赣榆县丞时狭西镇守太监廖堂诛求无厌天和廷相继按其地稍裁抑之遂致怨会堂奉旨于兰州等处造办进贡烧饼宜关白巡按天和以兰州为御史马溥然所辖辞不往又洛川妖民卲进禄谋为乱事觉自首于官廷相释之堂遂摭奏天和违命并及廷相释贼事诏遣官校械系二人至京送镇抚司拷讯狱久未释言者多救之乃付法司拟罪当赎杖还职内批特降之盖堂以厚赂结同类诸权幸为之助也时各处镇守者罔利作威甚于狼虎而堂为尤甚御史既连得罪由是官司无敢与抗民不胜其扰矣
　　○刑部主事孙继芳言刑罚不中灾沴由起间者御史张璞刘天和王廷相皆以巡按触忤权右为所诬构  陛下赫然斯怒下之诏狱使璞没于无辜露骸暴胔上干和气死者不可作矣天和等法司拟以违制不应罪揆诸情律已为大过而  陛下犹怒不已调之外任臣恐继今巡按者务为软媚百姓罹害何所控诉哉乞复天和等原职不报
　　○岷府安昌王彦滵薨王怀僖王第二子母妃杨氏成化癸巳生弘治己酉袭封至是薨辍朝一日赐祭葬如例谥曰荣和
　　○己丑升河南道监察御史赵斌为应天府府丞
　　○大通寺番僧速南坚藏等并寨平族番人著受等来朝贡方物各赐彩叚等物有差
　　○赐哈密忠顺王速坛拜牙即大红织金蟒衣一袭都督奄克孛剌大红织金飞鱼一袭及王结婚财礼纻丝等物有差
　　○乌思藏□□陪释迦巴故大乘法王洛竹坚参巴藏卜侄完卜锁南坚参巴尔藏卜差使臣班蓝端竹列思巴求袭职及灵藏赞善王端竹坚参剌麻赏竹巴等赍保勘承袭番文各来京贡马匹渗金佛氆氇方物赐彩叚等物有差
　　○庚寅命河南道监察御史洪范提调北直隶学校
　　○复除右参政宋恺于福建布政司副使刘浩于浙江按察司佥事马应祥于河皆服阕也
　　○翰林院编修余本言臣观大学士杨廷和等及给事中吕经所奏明白切直  陛下乃徒付诸所司岂以为是皆无与于政无感于天邪天之于  陛下犹父之于子子承父之业必辛苦耕桑省节游佚亲近善人斥远游荡斯子道克尽父心说怿不然鲜有不怒而加之谴责者以此而观天之降灾不可谓无意也  祖宗以来视朝经筵司香宫禁俱有旧法是宜慎守不懈今视朝月不四五而经筵岁亦无几司香久尔废绝禁庭出入淆乱是尚为能守  祖宗之法乎臣愿  陛下急思改之于凡群臣所言有益于国足感乎天者一一举行则人心感动灾变自弭矣不报
　　○赐真人张彦頨度牒二百道时度僧道彦頨陈乞故也
　　○辛卯升左给事中李阳春王銮潘希曾俱为都给事中阳春吏科銮礼科希曾工科复除左给事中张九叙于户科
　　○升山东右参政房瑄四川右参政何珊浙江副使郑阳广西副使翁茂南俱为按察使瑄河南珊四川阳湖广茂南贵州
　　○升狭西按察司副使张禴户部署郎中刘安兵部署郎中张恩彭缙俱为布政司右参政禴山东安狭西恩广东缙云南
　　○升泸州知州赵履祥为四川按察司佥事整饬叙泸等处兵备履祥尝为南京鸿胪卿出知泸州故都御史彭泽举之
　　○户部右侍郎张遇乞致仕许之命乘驿还
　　○监察御史李稳言都御史紏正百僚肃清宪度必德望老成练达国体者斯副人望臣观右都御史石玠受命抚夷依阿权势引用奸贪激既顺之夷几成复叛要抚剿之功妄奏捷音御史张鹏备言之矣及兵部尚书员缺玠不自揣敢肆夤缘御史董建中又言之  陛下竟未之逐既而复任以都御史之职说者谓  陛下但知重天下之兵而遂弃天下之风纪也况吏部推官自有公道使玠果有才望会推之下首必及焉何必至再至三而及于四哉臣闻推玠之时吏部尚书杨一清知此官必为所据咨嗟良久乃不得已疏名上请而以吏部右侍郎王璟居先玠居后使玠有羞恶之心必闭门坚卧以求谢政顾乃昂然自得强颜就位使不及去之宪度何由而明乞赐罢黜不报
　　○毛怜海西建州右卫女直都指挥佥事厄提等各来朝贡马赐金织彩币等物有差
　　○壬辰吏部举江西左布政使陈恪湖广左布政使黄王□赞山东右布政使方良永江西右布政使张嵿山西右布政使臧凤云南按察使李充嗣浙江副使徐蕃福建副使汤沐姚镆浙江左参议罗钦德河南佥事刘玉南昌知府李承勋扬州知府孙禄处州知府刘斐金华知府刘茝台州知府李光翰俱才行可称宜如例旌奖从之
　　○留山西起运边粮一万九千一百二十五石以供大同王府禄米从巡抚都御史高友玑请也
　　○癸巳泰宁卫夷人头目塔卜歹等朵颜卫夷人头目那孩等福余卫夷人头目安塔等西多四寺剌麻番僧失劳禄竹等石堐寺剌麻番僧劄石领占等大通寺番僧速南坚藏等各来贡赐宴给赏如例
　　○甲午升江西按察使王秩为云南布政司右布政使狭西按察司副使张澜温州知府徐浤俱为四川右参政湖广道御史罗缙四川道张琏浙江右参议罗钦德河南左参议董锐四川右参议郭韶湖广佥事陈良珊汉中知府杨一钧起用工部署员外郎祝萃俱为按察司副使缙广东琏钦德一钧浙江锐湖广良珊江西韶萃狭西萃提调学校
　　○六科给事中李阳春十三道御史周奎等劾奏布政使罗荣参政柳尚义徐翊黄颙邵蕡刘寅副使谢琛毛科冯显佥事白杲田墀知府苏锡姚壐王俸叶天爵运使白翱贪滥无检布政使黎民表衰老无为俱考察所不及乞罢黜吏部议覆荣翊颙寅宜调用墀翱科天爵俸宜令冠带间住民表玺尚义蕡显琛锡杲尚堪留用诏从之已而荣调贵州寅云南翊广西颙已卒不果调
</div>
    <div class="pagination">
<a href="明实录武宗实录_page75.html">上一页</a><span>...</span><a href="明实录武宗实录_page71.html">71</a><a href="明实录武宗实录_page72.html">72</a><a href="明实录武宗实录_page73.html">73</a><a href="明实录武宗实录_page74.html">74</a><a href="明实录武宗实录_page75.html">75</a><span class="current-page">76</span><a href="明实录武宗实录_page77.html">77</a><a href="明实录武宗实录_page78.html">78</a><a href="明实录武宗实录_page79.html">79</a><a href="明实录武宗实录_page80.html">80</a><a href="明实录武宗实录_page81.html">81</a><span>...</span><a href="明实录武宗实录_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
