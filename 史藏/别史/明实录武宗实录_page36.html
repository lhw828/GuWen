<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 36 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 36 页/共 127 页</h1>
    <div class="content">　　○先是虏骑窥边由大同天城入杀虏人畜宣府官军拒之遂以闻而大同则不报至是各言有警互请徵调应援兵部议两镇相去三百六十余里而怀安城则交界适中之地宜行侍郎文贵会同诸镇相机战守务令声势联络大同失事或有隐匿情弊亦宜参究初有旨勿问既乃曰大同屡失事而镇巡官不闻闻其令巡按御史勘报余如所拟
　　○赐分守延绥西路地方左参将都指挥佥事田琦织金飞鱼文绮一袭从其乞也
　　○癸卯赐潘府世子诠钲  皇明内令御制对类四书集注各一部从沈王请也
　　○狭西罕东卫舍人板舟等遣番人却＜人＞加失加等来朝贡马驼甲刀等物赐宴并钞锭彩叚等物有差
　　○甲辰  上御经筵
　　○辰时雨雹及霰良久止
　　○给阳曲王府故镇国将军钟镆妾皮氏养瞻米岁五十石
　　○户部议覆浙江守臣奏地方灾伤重大宜将生员见纳银四万二千四百五十余两并今年该解赃罚等银二万两俱留赈济本部坐派各色物料未解者并原欠水乡草荡价银六万二百两有奇俱暂停止以宽民力仍待丰年徵解诏从之且令镇巡官督属用心给散务使民沾实惠
　　○司礼监太监阎宣户部侍郎韩福等会勘荣王所乞湖广常德辰州府属县无粮田地一千五百九十五顷有奇山场周围八百二十里房屋铺面一千五十八间宜给本府及参先任巡抚都御史韩重副使刘逊参政涂旦参议胡瑞等前勘不明阴阳训术刘贤承勘受财之罪下户部议覆诏田地给府管业逊令勘官逮问旦巡按御史问重瑞免逮各罚米三百石贤发狭西固原卫永远充军
　　○乙巳兵部尚书曹元以河南擒斩回贼百三十四人为镇守太监廖堂及所带参随副千户廖鹏等功宜如巡按御史赵斌所藉功次升赏得旨堂以运谋设策岁加禄米十二石鹏以奋勇为首升指挥佥事余俱如拟升赏斌亦赏银十两彩带一袭军卫有司停俸者俱听复支是举实妄杀希功男妇死于非辜者踰百人鹏奸佞阴险巧于弥缝当时覆勘等官亦无有一言及之者
　　○丙午命建州卫舍人童子袭其父弗剌答职为都督佥事
　　○丁未升河南布政司左参政徐以贞为都察院右佥都御史巡抚延绥地方
　　○戊申先是以登州海船缺少丰广二库应运辽东布疋积久坏多议输京贮库备用布既至验收太监以纰松浥损劾该部疏于验勘及司府收受失宜库官护视无法俱有罪户部奉旨自劾又言已输之布宜择其可用者留备军士冬衣纰松浥损者则估作官军月俸收受护视官则移文巡按御史备查参奏以后常年当解布疋既缺船运送并山海关岁派之数则俱徵银三钱送部转输诏部官既自劾宥之收受护视官以地方灾伤并免查究余如议
　　○顺天保定河间永平等府所属州县并蜜云等卫水旱灾免粮草子粒有差所司造册稽迟者各罚米五十石输居庸关
　　○周王为其父悼王庶生子请名封且言出宫人李氏乞如汝阳王孙安泛等例礼部议李为乐女于例有妨诏以宗支事重周王不宜冒请令革所生子为庶人并革安泛等封仍敕礼部通查各王府乐女所生子女及禁与僧道剌麻往来于是礼部因言各王府玉牒不载生母所自考究无乞自今许镇巡与辅导官查系乐女及非良家女所生不分已未请名授封选婚俱造册送部系庶生者俱候镇巡移文再行宗人府验同玉牒方为覆请名封著为令从之
　　○甘肃守臣奏番达沙麻尔及狭尔吉等族与申冲族相讐杀虏人畜器物欲行抚剿兵部言西番族党汉唐以来所不能制我朝创设哈密赤斤罕东诸卫授官赐敕犬牙相制不惟断匈奴右臂亦以壮西土藩篱今夷狄相攻于我无预而防微杜渐自治为先宜敕甘肃守臣遣官往谕令其解仇罕东左卫都督只克令抚拘各族息兵悔过从之
　　○江西宁都民萧陵与大功兄萧近争田有隙谋杀之事发坐斩陵奏辩不已都察院勘实以闻诏决之仍核其巡按刷卷御史及原勘诸司违误者罪奏上诏分三等先任副使李宗泗陈恪见任佥事院宾先巡按御史臧凤俱逮问先巡按御史乔恕罚米百石弓元罚米三百石先任赣州府知府吴珏赵履祥及宁都知县今升御史平世用各六十石
　　○巡抚延绥右副都御史王嵩已降狭西参议致仕复以巡抚时尝发官银召商买纳粮草追徵未完刘瑾讽科道劾之逮系锦衣狱欲坐以侵盗律嵩不胜拷掠自诬服论斩遂藉其家妻孥坐收者二十三人既而法司为言嵩所犯在赦前且实非侵盗乃免死谪戍彰德卫
　　○己酉吏部奏请考察京官且言自弘治十七年考察后迄今虽未六年但今庶政维新百官贤否不一若非严加考察则贤否混淆劝惩失当又各衙门五品以下官虽曾给由赴部具有考语而词多溢美难以凭据宜行各掌印官具别贤否与臣等素所访闻两相考证其才力不及初入仕途者存之则废事去之则可惜请量改教授并两京国子监官中间有才识各有所宜者量才改调得旨进退人才朝廷重事两京吏部会同都察院并各堂上官从公考察务协众论堂上官四品以上令自陈翰林院官令本院考察钦天监太医院皆免之时张彩初为吏部侍郎朋比刘瑾颠倒威柄箝制百官故非时而有是举初入仕途及才识各有所宜皆前例所未有也
　　○吏部又言自元年至今差出科道部属诸官恐有指称使用科敛民财那移库藏情弊宜令近差查盘钱粮御史密切访察果有实迹即如例罢黜若徇私不举一体重治诏是之盖前此差出官员率有以赂瑾瑾欲掩饰已过故于考察之际复嗾吏部为此奏云
　　○大学士李东阳等奏翰林院官虽间有本院自考之例但议论贵公法令贵一请收回成命责在所司令本院掌印官会同吏部考察使内外被此人无异言从之
　　○狭西按察司副使萧翀为河南布政司左参政○调吏科左给事中邵和为曹州判官和即天和宜查盘盐课论奏诸司有遗漏故也
　　○革庆成王府奉国将军表槆禄米之半以挟妓民家致伤人命故也
　　○辛亥命辽东都司署指挥佥事崔贤充右参将分守锦义地方
　　○辽东盖州卫地震明日复震
　　○夜月犯天江第二星
　　○壬子大学士王鏊以衰病辞免诏谓卿学行兼优素隆闻望方资辅导以副眷怀岂可遽求休致不允
　　○升赏广西广东汉土官军人等九千五百八人有差以平柳庆二府贼功也
　　○癸丑大学士李东阳上＜锍-釒＞乞休谓屡省乃成陈力者止故省身者必审进退之宜而行法者必一内外之体臣遭逢  列圣攀附六龙顾乃驽骀不进蒲柳先雨□今每当卧病之期辄上乞骸之＜锍-釒＞勉留优诏动必至于再三报称微劳竟莫施于尺寸岁年滋迈觔力愈衰况自今春以来雨泽未施爕理无状今考察有老疾之条而责任分大小之等仰冀  圣恩先赐罢黜则公道易行法令不贰  升下保全旧臣之盛德固极尽而无遗而臣终始一节之素心亦庶几其不失矣  上曰卿才华异常贤闻海外辅导  累朝朕心允协正当辅佐安忍容闲所辞不允
　　○大学士杨廷和上＜锍-釒＞辞谓顷奉纶音大发宸断公举考察之典以正百官将求励翼之明用熙庶绩臣以庸劣遭际  圣明召自南都超升内阁置诸左右委以腹心每感激于深恩思勉图于寸报缘志有余而学不逮故心欲进而力未能职在格心未有随事纳忠之益分当谋国又无济时应变之才面颜有靦寝食不安况朝廷励精图治之时正臣下兢惕思退之日内自省循旷瘝为最今兹考察罢黜宜先仰渎睿慈俯察诚悃时加体悉早赐退休岂惟务其不能实足遂夫私愿盖审己量力非敢要知止之名而推贤让能亦窃附效忠之义  上曰卿学行俱优方隆辅导宜尽心供职以副朕怀不必固辞
　　○大学士焦芳亦＜锍-釒＞谓臣年逾七十致仕之期则既过矣前所以不辄求去者思受  皇上简用之恩是以强力老耄竭力愚诚因循岁月今已四年顾聪明已不及于往日道德实多负于初心伏惟  皇上鉴及愚里放归田里  上曰卿  累朝耆德闻望隆重赞理化机朕意方舒岂可隐闲不允所辞
　　○吏部尚书刘宇左侍郎张彩右侍郎柴昇各以考察庶官先上＜锍-釒＞求退不允
　　○都察院掌院事太子太傅吏部尚书兼左都御史屠滽以考察庶官先上＜锍-釒＞诣休不允
　　○甲寅命大同都指挥佥事姜义充左参将分守大同东路山西行都司署都指挥佥事刘宝充左参将分守宣府西路
　　○升赏辽东指挥同知刘元吉等四人有差录其新兴堡斩获功也
　　○辽东盖州卫城楼钟夜自呜者三东山大家峪山崩二处约丈余广宁中屯卫大兴堡地陷长四尺阔三尺深四丈有余山东诸城日照县安东卫直隶赣榆县各地震
　　○丙辰户部奏各运司灶户逃亡所遗盐课数多取偿于本镬灶丁恐年久累重亦将逃去宜行各巡盐御史凡诸逃丁逋百引以上均派通场如力不及则同运司官别行区处其总催酌量丁力照旧输当不可专累一户从之
　　○赐哈密使臣写亦虎仙纻丝飞鱼衣一袭从其乞也
　　○先是鲁府钜野恭定王阳蓥以事继母至孝为宗人所慕请立石墓所赐名旌孝至是其子当渝又以为言且云母妃孔氏行与父同乞令翰林院并撰碑文以彰潜德从之○哈密忠顺王速坛拜牙即请释弘治初编管广西夷人克伯赤等九人听回卫甘肃守臣言克伯赤叛其本主而附土鲁番引兵破哈密城池致廑大将远征始克平定朝廷安置岭表已从轻贷今速坛拜牙即年幼无知为其下黠桀者所使故有此请徇之则彼轻侮国法复启乱阶兵部议从其言请敕速坛拜牙即及都督奄克孛剌写亦虎仙谕以叛逆难释之义报可
　　○丁巳大学士王鏊再以疾自陈求退  上不允曰朕以卿德性端谨擢居内阁委任方隆顷求休致已有旨勉留有疾宜加调摄
　　○命辽东都司都指挥佥事王道山西行都司都指挥同知刘英各本司掌印管事
　　○升西安后卫指挥使李佐西安左卫指挥佥事张光宇河州卫指挥使王锦带俸指挥佥事金冕为署都指挥佥事佐于甘州光宇于环庆锦于榆林冕于靖虏各补缺领军
　　○存留西安潼关宁山南阳頴上等卫所下班橾备官军于延绥以增防御从镇巡官请也
　　○兵部覆延绥守臣奏达虏累入攻烧墩台杀伤守僚官军盖由其纪律不严以致之虽经奏报犹恐别有隐情宜行查勘得旨延绥屡有失事刘保等不能副镇巡重托本当究问姑贷之仍令戴罪剿贼地方事情命巡按御史核实奏闻处治
　　○镇守浙江太监刘璟奏巡按御史史鉴期满当代愿更留一年都察院为之请  上以非旧制不允鉴谄事璟出入镇守府皆由后门巡按之体荡然矣及代还璟厚有所赠士论鄙之
　　○罚狭西按察司佥事尚繻一百石狭西行太仆寺少卿冯清米二百石以繻查盘开奏欠当清引律差错故也
　　○戊午礼部尚书白钺太子少保兵部尚书曹元刑部尚书洪钟工部尚书才宽各自劾求退俱以旨留之
　　○先是北虏自正德三年五月以来屡犯宣府三路所杀虏官军男妇几千人头畜一千五百有奇亡失器械以万计粮二千余石守臣以闻兵部议核其功罪至是巡按御史孟醇查参承委军职二百余名及分守内外官参将杨玉王本宋振太监孟山王景和左监丞张鼎右少监李增副总兵刘淮游击将军李琮等俱以失事当罪又言镇守太监陈贵总兵官白玉巡抚都御史邓璋提督军务左侍郎文贵俱膺重寄责亦难辞但陈贵等先于龙门独石等处各有擒斩功绩今失事之后又各以解围斩捕论功行赏矣且虏方在边须人防御或功过相准或令戴罪自效均乞  圣裁兵部议上得旨宣府地方屡被虏抢杀人畜器械数多各内外误事官皆当罪之但时方有警姑勿问候边情宁日以闻陈贵等既各有功准赎罪文贵莅事日浅其令用心提督以图后效
　　○己未以久旱遣太师英国公张懋怀宁候孙应爵太傅新宁伯谭祐祭告  天地  社稷山川
　　○户部右侍郎储巏孙交礼部左侍郎张澯右侍郎费宏兵部左侍郎胡汝砺右侍郎刘缨刑部右侍郎刘璟工部左侍郎俞俊右侍郎胡谅都察院左副都御史李瀚掌通政司事兵部左侍郎王敞左通政丛兰右通政罗钦忠刘永大理寺卿张纶左少卿杨潭各以考察自陈乞休不许
　　○镇守江西太监姚举以南安流贼聚劫卿村杀伤兵快围执同知赵鹤奏闻兵部请行查勘得旨江西地方盗贼纵肆执官杀军皆由姚举等平时不能抚恤有事又匿不上闻酿成大患今御史沙鹏从公查勘鹤被执释回缘由及诸所亡失并镇巡官参奏以闻
　　○玺书褒奖东阿王及其女临城县主凡县主出阁例给房屋价银而临城县王独不愿领工部议覆谓其心存廉洁事异寻常宜加褒奖以励宗室  上乃贻书鲁王曰礼让为国之羙事东阿王及其女固辞房价虽于国用无大损益然礼让风行始自宗室其于化理关系匪轻用是致书褒奖其俾钦承之
　　○庚申命太常寺官祭东岳泰山之神
　　○詹事府掌府事吏部尚书兼翰林院学士梁储以考察奏乞休致  上曰卿学行闻望老成宜勉副委任不允所辞
　　○太常寺少卿兼翰林院侍读靳贵以考察陈休致不允
　　○国子监祭酒周玉乞致仕许之○掌太常寺事礼部尚书田景贤提督四夷馆太常寺卿张志淳少卿李逊学光禄寺卿乔宇掌鸿胪寺事礼部左侍郎张俊管鸿胪寺事光禄寺卿杨瑢鸿胪寺卿刘恺俞琳太仆寺卿屈直少卿于瑁刘聪顺天府府尹季浩府丞杨孟瑛各以考察自陈休致皆不允惟太仆寺少卿陈大章调马湖府知府
　　○升山东按察司副使王哲为广东按察使
　　○赐鲁府辅国将军当□□□当□□眄四书集注唐三体诗各一部从其请也
　　○兵部奏会州卫千户冯铎违母教令例革为民宜别取其家应袭者授以职得旨铎不孝败伦难循常格处之其谪戍广西南丹卫其家不得复袭著为令
　　○辛酉吏部以考察职名上请年老者为刑部郎中等官周佩等三十七人有疾者为吏部郎中等官石确等十二人老疾者杂职五人逃者一人罢软无为者为中书舍人王珙等二十一人素行不谨为户部郎中等官王翀等十九人贪者为工部郎中徐□□□(□□马)□等二人浮躁浅露者为兵部主事刘节等九人才力不及者为翰林院检讨等官夏赉等三人才力不及初入任途者则户部主事等官吴恕等五人才识各有所宜则兵部郎中等官李源等二十二人因＜锍-釒＞请老疾者致仕浮躁浅露与才力不及者降一级外补素行不谨者冠带闲住贪与逃者原藉为民才力不及而初入仕途者量改教职并两京国子监才识各有所宜者本部酌才识年资拟授南京事简之地并在外府州县相应职事其改调降调者自后若能练历修为功绩著闻一体升擢诏从之惟才力不及者亦令致仕具考察去官者必待查盘勘事及新任者至彼交接乃听任
　　○巡按直隶监察御史罗玹查盘万全大宁二都司所属宣府左等并直隶河间等七十二卫所自洪武等年至弘治十七年止节年军器举劾都指挥黄镇等一百二十五员俱掌印官不用心督理指挥等官李汉等五十一员俱监临主守侵克料价指挥等官朱能等八十五员俱管局委官成造不堪指挥等官杨盛等四十二员俱稽于督并拖欠不完指挥等官戴谦等七十一员各有侵欺不堪未完被盗等弊永平府知府张祯等六员俱不行查举当治罪然内有升黜存没不同欲将故绝者开释其升调并见任立功充军为民正身并已故家属提问监追事下工部议盔甲等物必须雇匠成造若淹禁不完于事无补宜行玹量其情罪轻重各追价银解部收贮专候修造支用奏上得旨成造军器乃重事也累年拖欠数多本俱当究但年远人众姑分等第处置侵欺克减情重者各依拟监追银两造作不完不堪并被盗者俱免提依拟追银其升调立功者各减半为民充军病故者勿究掌印并知府知州等官各夺俸三月迁官者宥之
　　○大理寺少卿进光禄卿汪宗器致仕卒宗器字鼎夫直隶繁昌县人成化甲辰进士授监察御史巡按湖广广东荐贤黜贪得激杨体升南京大理寺丞进少卿莅狱平恕时刘瑾挠法动多掣肘遂决计以母乞终养＜锍-釒＞五上允之特进光禄卿致仕未几卒宗器襟宇闿爽善谈论杂以滑稽纚纚可听与人交情谊榗绅多爱敬之
　　明武宗毅皇帝实录卷四十八
明武宗毅皇帝实录卷之四十九
　　正德四年夏四月壬戌朔享
　　太庙
　　○户部尚书刘玑＜锍-釒＞请休致不允
　　○癸亥降调监察御史王济为州判官林伟为国子监博士宇文钟李锡姜佐韩廉高屿为知县都给事中马骙为推官右给事中薛金为南京詹事府主簿俱以考察才力不及也
　　○辽府湘阴王恩谌薨王康懿王长子母妃张氏景泰乙亥十一月十九日生成化辛卯封长子弘治癸亥封湘阴王至是薨辍朝一日赐祭葬如例谥曰恭简○是日未刻黄尘四塞随雨霾
　　○甲子内阁制敕房办事太常寺少卿刘棨以考察自陈吏部覆奏令致仕仍令考察官员降调并罢黜者俱不许在京潜住如违听缉事衙门与五城御史兵马捕治之
　　○海西木速河等卫女直都指挥阿儿忽答等海西弗提等卫女直都指挥木长哈等大通等寺番僧那尔卜等四川达司蛮长官司遣番僧镇郎藏卜等各来贡赐宴给赏有差
　　○令江西按察使陆完试都察院右佥都御史巡抚宣府地方完既升佥都御史踰三月始至京吏部奏其迟违乃令试职待有绩效以闻佥都御史无试者瑾之肆为变乱如此
　　○乙丑命工部尚书才＜宀十见＞兼都察院左都御史总制延绥宁夏甘肃等处军务兵部左侍郎兼左副都御史文贵总制大同宣府军务先是陕西甘肃镇巡等官奏各镇有警不相应援致北虏获利而归宜早为区处兵部议三镇守臣势均体敌事无统纪请添设文职大臣仍兼宪职总制之于是＜宀十见＞以谙练边务被命凡镇巡以下官悉听节制临阵不用命者都指挥而下许以军法从事贵初兼督延绥军务以既属＜宀十见＞乃改总制宣大如陕西三边体统
　　○丙寅南京礼部尚书缺吏部举南京吏部右侍郎李旻及礼部左侍郎张澯可用诏升澯而以旻代澯次日以南京吏部右侍郎缺请复令旻为南京吏部左侍郎
　　○升山西按察司副使王鸿儒为国子监祭酒鸿儒先以病乞致仕吏部奏请俟病愈起用至是刘瑾欲兼收有望者以箝众口故起鸿儒用之
　　○丁卯升东昌府知府李举为山东按察司副使时吏部以淮安府知府赵俊同推遂令俊致仕
　　○太仆寺少卿缺吏部推南京通政司左参议程温南京光禄寺少卿李岱补之俱令致仕
　　○论广西柳庆功赏总督军务右都御史陈金玉带一束
　　○己巳敕宣府大同辽东延绥甘肃宁夏巡按御史阅实诸镇士马城池并访察将领贤否南北直隶及十三省则敕清军御史督三司守巡官阅实访察
　　○辛未升礼部右侍郎费宏为本部左侍郎太常寺少卿兼翰林院侍读靳贵为右侍郎
　　○壬申命大同后卫都指挥佥事宋文于山西行都司佥书管事
　　○命辽东都司带俸都指挥佥事李继宗佥书管事
　　○癸酉赐宿迁王诠□□修  皇明典礼列女传各一部从沈王请也
　　○陕西三边夜不收人给银一两又以太仆寺银五万两给三边买马从总制军务工部尚书才＜宀十见＞请也
　　○革靖江王府辅国中尉规驶规王□寅约田□元约邵为庶人约鄣约走□斗约雅约荟约居约饬规＜韦未＞规历规俶规彬规米□付规陟规騆约罾规倬约□□庸约饷规王□术规韣规惬约鲸约选约郴规舟□其规＜舟鹿＞规舸各禄米三之二规驶等逞凶拥众出城而约鄣等从之约邵至自刎以诬人事闻下广西镇巡官勘实狱既具都察院奏之  上念亲亲之故且犯者众故薄其责仍令靖江王严加约束镇巡官廉察不悛者奏治之
　　○初江西上高县民戴克明与其县人致仕礼部左侍郎黄景因假贷成隙诬奏景僣用龙袍诸不法事时刘瑾欲张威焰于天下即奏遣印绶监左少监李宣刑部左侍郎张鸾锦衣卫指挥同知赵良往勘被逮者数百人杂治经年无所淂惟景家坊牌雕画龙凤宅傍井镌黄府字及治产尝与人纷争即以犯分违法罪坐之狱上遂命籍没景家谪景及家属永戍宿州卫散遣其子孙弟侄家人佃户五十八人戍诸边卫令所在禁锢之前江西参政王纶佥事王纯巡按御史臧□瑞州府知府周津及前后诸府县官坐容隐徇情各罚米五百石惟已罢及死者宥之克明亦以辞多不实枷号一月戍边卫
　　○肃州卫两山口营天鼓鸣○甲戌初广东左布政使刘孟升副都御史巡抚延绥久不至京领敕有旨令吏部记之俟其至日参究给事中王宸等遂劾孟不思巡抚重托迁延日久法当究问诏巡按御史逮孟送锦衣卫狱讯之大臣赴命稽迟故无下狱之法而宸等遽以为言盖是时言官多徇瑾意也
　　○虏数寇大同地方杀掠人畜事闻罢镇守太监侯能停总兵官温恭俸俾杀贼赎罪罚都御史熊伟俸三月令总制都御史文贵自劾以闻
　　○乙亥少傅兼太子太傅户部尚书武英殿大学士王鏊上＜锍-釒＞辞曰臣顷陈衰病伏蒙  皇上一再遣官即臣家赐以尚方药饵大官珍膳诏旨勉留宠数优渥岂以臣虽无赞理之功尚崇其礼以全体貌之诚邪然体貌者君人之恩而责实者朝廷之政上焉必才识超卓足以发舒谋议下焉亦膂力强敏足以趋赴事功若咸无之将焉用此此臣欲日夜补报而未能者也夫才者进而孱者废壮者用而病者休此亦自然之理伏望  圣慈矜允以臣之职改授时贤则上有淂人之美下免旷职之愆矣  上以鏊情词恳切特允之令乘传还仍给与应淂诰命鏊以疾不能廷谢及面辞□□复两具＜锍-釒＞诏并许之赐之敕曰卿以甲第伦魁  累朝耆俊蜚声翰苑越既有年侍朕春坊实勤讲读以暨天曹佐政士望攸归肆当御极之初简居内阁委以腹心顾其德足以润身文足以华国谋猷辅翼裨益良多至于史事裁定旋已成功比以微疴辄求休退朕念年龄未迈特示勉留至于再三而祈请弥切重违雅尚方赐允俞命给舟车送归乡里仍月给食米五石岁拨役夫八名抚按有司其各加礼待毋有所忽于戏朝廷之体群臣于其大者尤在所敬国之经也若礼进义退保躬完名则君子所自处上下之相成彼此之交尽求诸往古亦以为难卿之归志亦遂矣江湖魏阙之心其能忘乎尚勉进药食时其兴居颐餋天和以俟起用庶副朕怀旧尚贤之意其在家庭则以忠孝教子弟善良化乡俗又以其余著述歌咏鸣一代之盛皆卿之所优为者其于后世不亦永有誉哉故敕
　　○丙子礼部上进实录仪注前一日设表案于奉天殿丹陛之东设实录案于丹墀中教坊司设中和韶乐及大乐如常仪设宝舆香亭于史馆前是日早锦衣卫设卤簿驾史官具服至馆捧实录置宝舆中  上御华盖殿具衮冕服鸿胪寺导迎实录宝舆用鼓乐伞盖从东廊北行由左顺门外引由桥南中道行史官后随从二桥行至奉天门阶下由左门入至丹墀案前捧实录置于案乐止俊香亭宝舆退鸿胪寺官奏执事官行礼赞五拜奏请升殿导驾官前导乐作  上御奉天殿乐止鸣鞭史官入班文武官各具服诣丹墀分左右侍班鸿胪寺官奏进实录乐作序班举实录案以次由中道升班首由左阶升至殿门外  上兴序班以实录案置于殿中乐止班首跪于案前赞史官皆跪乐作内侍官举实录案入内殿置于中  上复坐乐止赞俯伏班首及史官皆俯伏乐作兴平身乐止班首复位赞鞠躬乐作赞四拜兴平身乐止赞进表乐作序班举表案置于殿中乐止赞宣表赞众官皆跪鸿胪寺官展表□讫赞俯伏乐作赞四拜兴平身乐止进实录官退于东班侍立赞排班文武百官入班赞班齐鸿胪寺官致词云文武百官某官臣某等恭惟  孝宗敬皇帝神功圣德纂述成书光华万世群臣欢忭礼当庆贺赞鞠躬乐作赞四拜兴平身乐止赞有制史官仍入班赞跪宣制云  孝宗敬皇帝功德配天纪述详实朕心欢庆与卿等同之宣讫赞俯伏乐作兴平身乐止赞搢笏鞠躬三舞蹈赞跪山呼万岁三赞出笏赞俯伏乐作四拜兴平身乐止礼毕
　　○升山西布政司右参议王济为太仆寺少卿吏部郎中吕元夫为南京通政司右参议四川按察司副使张淳为南京太仆寺少卿吏科都给事中王宸为南京光禄寺少卿
　　○赐提督神机营怀宁侯孙应爵大红纻丝斗牛一袭从其乞也
　　○总制陕西军务工部尚书兼左都御史才＜宀十见＞奏各边军士身居行伍衣食之给资于月粮春夏支本色麦豆或红腐不可食秋冬支折色布匹或短窄不可售驱饥羸之卒以当猛黠之虏欲功之成难矣乞以各边在仓粟米给散军士毋拘挨陈放支之例或依时价以银折支又言各边贮库官银支取不敷乞借陕西布政司库贮十五万两送各边以为马价月粮功赏之用户部议覆粮宜勘各镇所积从宜区处银两则差官如数角□羊送若遇买马赏功及军士缺粮即听酌量支用诏可
　　○太监刘瑾传旨以御马监太监梁玉镇守大同等处地方
　　○丁丑谪西安后卫指挥同知朱斌等戍四川利州卫以先年贼入边境失于哨守也
　　○万全都司柴沟堡地震
　　○戊寅降新升大理寺左寺丞甯杲为潜山知县杲以御史差卖淮两盐已有旨停卖至是升大理不即回奏上任故谪之
　　○己卯给事中李淳御史仇惠奏查盘延绥宁夏仓库历年草料多支拖欠虗出那移折放禄俸诸色银应追偿者万有九千三百余两因劾接管及奏乞者之罪自尚书都御史太监佥事郎中长史而下凡三十九人淂旨罚都御史杨一清佥事尚繻庆府长史刘餋浩梁溥米三百石致仕户部尚书顾佐佀钟韩文郎中徐键及石昭各半之都御史冒政佥事贾时缘他事逮问俟狱具以请太监刘保刘云葛全以不与钱榖兵部侍郎文贵以尝听其分理户部侍郎王俨以充军佥都御史刘宪以病故佥都御史曲锐总兵官吴江张安以接管未久并其余尝以本罪罚米者俱免之淳惠以分别情罪不当亦罚米如一清等之数是时科道以查盘出者指瑾名聚歛往往盈橐而归瑾以参官多而纳贿重者为称职否则必遭棰楚械系之毒而降黜随之于是缙绅自相吞噬衣冠化为豺狼矣
　　○贵州等六卫普市千户所程番府各以旱灾免秋粮有差
　　○兵部议选发西宁卫骑兵五百人轮戍永昌仍令清理屯田右佥都御史王宪于永昌傍近卫所抽余丁或募壮士千人以实永昌乃掣西宁戍兵回卫从之
</div>
    <div class="pagination">
<a href="明实录武宗实录_page35.html">上一页</a><span>...</span><a href="明实录武宗实录_page31.html">31</a><a href="明实录武宗实录_page32.html">32</a><a href="明实录武宗实录_page33.html">33</a><a href="明实录武宗实录_page34.html">34</a><a href="明实录武宗实录_page35.html">35</a><span class="current-page">36</span><a href="明实录武宗实录_page37.html">37</a><a href="明实录武宗实录_page38.html">38</a><a href="明实录武宗实录_page39.html">39</a><a href="明实录武宗实录_page40.html">40</a><a href="明实录武宗实录_page41.html">41</a><span>...</span><a href="明实录武宗实录_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
