<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 993 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 993 页/共 1860 页</h1>
    <div class="content">
○浙江巡抚熊学鹏奏、仁、宁、二县境海塘。西塘翁家埠、海中新涨嫩沙。较前刷低。间有竹篓边篾破损。及石块卸落者。业经修筑完整。东塘陈家坞外。海中涨沙。较前缩短。北岸无虞冲激。其余通塘一切柴土石工。俱各平稳。再宁海县绕城石塘外。添建三层坦水。四百六十五丈七尺。现于三月初旬开工。四月望前可竣。得旨、览奏俱悉　　

○闽浙总督苏昌奏、浙江定海镇三营。额设头号水艍大船十四。巡船三。钓船十二。大船每年分巡统巡。及运载饷米。应用有余。可裁二。巡船不若钓船驾驶便利。请裁去巡船。添造钓船六。于各处沿边口岸。防防巡缉。得旨、如所议行　　

○又会同福建巡抚定长奏、琉球国贡带土物。自乾隆二十八年。准岁买土丝五千斤。二蚕丝三千斤。兹该国王尚穆、咨请于岁买丝肋数内。量买绸缎二千斤。每绸缎千斤。扣抵丝一千二百斤。请旨施行。得旨、此何不可之有　　

○湖广总督吴达善奏、江夏县监狱。在该县大门之东。紧连马号。与该典史衙署。相距窎远。请以现在马号。改为典吏衙署。以县署余基。改为马号。再查该县有县丞旧署。因坍卸。县丞赁住民房。其旧署物料。尽敷典史衙署之用。请拆建。典史现在衙署完好。即令该县丞移驻。得旨嘉奖　　

○四川总督阿尔泰奏、保宁府属南江县北大坝地方。东西计长九十里。南北长五十里。四面山环。中有龙塘、大坝、南坝、后坝、大元坝、小元坝、□□聊叶坝等处。多系平衍荒畴。地颇肥厚。且上流有溪河两道。筑堰开渠。皆可营治稻田。请招民试垦。得旨奖奖　　

○云贵总督刘藻奏请陛见。得旨、云南路远。何必以来京为请。如卿之素履。亦毋庸屡训也。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百三十三


大清高宗法天隆运至诚先觉体元立极敷文奋武孝慈神圣纯皇帝实录卷之七百三十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十年。乙酉。夏。四月。丙午朔。享太庙。遣怡亲王弘晓恭代行礼　　

○上诣皇太后御舟问安　　

○礼部议覆。四川学政博卿额奏称、夔州府学。岁科取进童生二十名。廪增缺各四十名。后经学臣隋人鹏题请。童生进额裁拨梁山学四名。达州学二名。廪增原额并未议及。近年廪增额缺。多不过补至三十四名。其余应请裁等语。查该府历年学册。充补廪增实缺者。不过三十四名。其余六缺。向俱虚悬。应如所请。准其裁廪增各三名。又据称、府学廪增四十名。一年一贡。州学廪增三十名。三年两贡。今夔州府学。既定为三十四名。若仍旧一年一贡。未免太优。亦应请照州学例三年两贡等语。查府州县学岁贡。原视廪额多寡。酌定出贡年分。今该学廪额既减。亦应如所请。照州学例出贡。从之　　

○赈恤甘肃河州、渭源、陇西、会宁、安定、漳县、通渭、平凉、静宁、华亭、隆德、泾州、灵台、镇原、庄浪、固原、张掖、山丹、平番、灵州、花马池州同、巴燕戎格厅、西宁、碾伯、三岔州判、高台等、二十六厅州县。乾隆二十九年分、雹、水、旱、霜、灾民。粮一十二万四百八十石。折赈银二十七万六千一百七十两有奇　　

○旌表守正捐躯之安徽太和县民张三女张氏　　

○是日。御舟驻跸新挑河　　

○丁未。户部议覆。湖北巡抚王检疏称、宜昌府属鹤峰州。乾隆十九年开垦额外下地十五顷零。该粮六石二斗五升。银九两二钱二分。造册送部。应准其造入该年地丁册内查核。其劝垦各官。既据声明不及议叙。应毋庸议。从之　　

○是日。御舟驻跸济宁州南　　

○戊申。上诣皇太后御舟问安　　

○兵部议准。大学士管陕甘总督杨应琚疏称、乾隆二十年。军机大臣原议。驿站钱粮。统归州县管理。嗣经升任巡抚陈宏谋等、先后奏请。红城等站。夫马钱粮。分归各同知、通判、支领报销。乾隆二十八年。复据巡抚常钧。以军务告竣。不若仍归州县管理以符原议。维时庄浪理事通判所管之平城。松山。二县。因地僻差稀。仍听其管理。今既改为凉庄理事通判移驻凉州。平城、松山、二驿。自应改归州县经理。但该县现管八驿。势难兼顾。且平城、松山、二驿。又在庄浪同知所辖界内。应请将该二驿。改归本管番地之庄浪茶马同知经管。从之　　

○免江西南昌。新建。进贤等三县。乾隆二十九年分。水灾额赋。其蠲剩银米。并予带徵　　

○是日。御舟驻跸大长沟　　

○己酉。常雩。祀天于圜丘。遣裕亲王广禄。恭代行礼　　

○谕、河南省城守尉。著加恩照直隶城守尉之例。每年赏给养廉银二百两　　

○予故多罗果郡王弘瞻、祭葬如亲王例。谥曰恭　　

○是日。御舟驻跸王老口　　

○庚戌。上诣皇太后御舟问安　　

○谕、今岁乡试届期。所有各省正副考官。著将应行开列人员照例通行考录以备简用。该部即遵谕豫行办理。俟回銮后请旨示期考试　　

○免湖北汉阳、汉川、沔阳、文泉、黄梅、广济、监利等七州县并屯坐汉阳、文泉、二县之武昌卫。汉川县之武昌左卫。沔阳州之沔阳卫黄梅县江南宿松县之蕲州卫。监利县之荆州卫乾隆二十九年分。水灾额赋。其蠲剩银米。并予带徵　　

○是日。御舟驻跸五里铺　　

○辛亥。谕曰、原任刑部尚书王士正。绩学工诗。在本朝诗人中。流派颇正。从前未邀易名之典。宜示褒荣。以为稽古者劝。著大学士察例议谥具奏。寻谥文简　　

○又谕、甘肃布政使员缺。著海明补授。所遗按察使员缺。著周景柱调补。河南按察使员缺。著何煟补授。何煟久任河工。于一切修防事宜。素为熟悉。所有豫省南北两岸河道工程。仍著何煟兼理　　

○谕军机大臣等、前方略馆所进卷十三清字方略。将一鼓先登句鼓字。繙为击鼓之鼓。业经降旨查询。今进呈第十五卷。又将以增羽翼句。直繙为羽翼字样。甚属非是。从前办理准噶尔回部事宜。节次俱系清字谕旨。编纂方略时。所译汉文。原不妨稍加词藻。至编辑清字方略。自有原奉谕旨可遵。不过节其繁冗。最为省便。今转因译出之汉文。拘泥一二字面。任意混繙。既失原文正意。亦且徒劳笔墨。岂非舍易而就难耶。想伊等祇因设有桌饭银两。借此以为能尽心力。而不自知其谬。刘统勋。舒赫德。何以亦不加查看。听其屡次错误。所有上次误繙清字官员。已经降旨停升。其此次错误又系何人。著传谕刘统勋等、查明覆奏。寻奏、繙译错误之处。臣等未能看出。殊属疏忽。除遵旨改正进呈。应请将臣等交部严议。其繙译官刑部郎中伊兰泰。即照上次刑科笔帖式苏成额之例。遇有应升处。停其升用。报闻　　

○又谕曰、明普奏称、玉古尔、库尔勒回人。俱照常耕种。并无可疑。惟阿奇木伯克色提克。据回人等、首告哈子伯克阿璊、噶匝纳齐伯克和硕尔等、散布流言。意图叛逆。传讯回人。与原告相符。已将阿璊等、及应行质讯之人。拏获看守等语。昨据明普奏、请回抵哈喇沙尔、查询回人。朕即谕以宜加慎密。若毫无形迹则已。设果潜怀反侧。办理时当出其不意。傥令稍有知觉。则各城回人。因此惊惧。或至另生一事。亦未可定。著传谕明瑞。朕以额敏和卓。熟习回部情事。伊至哈喇沙尔时。当令其留心体察。若回人等实系谋叛。何以并未举事。坐待拏问。如谓本无其事。则回人等首告之言。又何以众证符合。将来查明时。若祇阿璊等数人。起意造言。即将伊等正法示惩。不必辗转株连。谅额敏和卓。必能妥协办理。再审讯既实。则色提克。尚属输诚效力。自应加恩奖赏。著明瑞等、以朕旨宣示。照伊现在职衔加一级。赏戴孔雀翎。仍赏缎八疋　　

○予故浙江提督武进升。祭葬如例。谥良毅　　

○旌表守正捐躯之山西阳曲县民傅荣妻陈氏　　

○是日。御舟驻跸刘家湾　　

○壬子。上诣皇太后御舟问安　　

○谕军机大臣等、明瑞奏、自三月初九、十三、十四、十五等日。进攻乌什情形。又据伯克萨里。请遣亲信回人呼特呼默特。持书前往招抚回众等语。逆贼等倚恃城坚粮足。敢行抗拒。朕已节次传谕。不必徒事攻击。惟严防要隘。俟其自敝。此时若尚未竣事。则鄂津所领伊犁官兵五百名亦到。倍添威力。至纳世通等、攻守一隅。屡战挫衄。久留该处。必至偾事。昨已降旨。将纳世通。卞塔海。于军前正法。明瑞此时且不必宣露。俟阿桂到彼。一同传旨办理。纳世通等、俱扰累回人。为众所恶。若不早正典刑。则回众不知天朝法纪。著一面传谕阿桂、速行前赴乌什。将纳世通。卞塔海。正法后。其所领官兵。即著阿桂管辖。与明瑞协力取城。至领队进剿。爱隆阿。尚属谙练。著明瑞酌量。如伊犁不必定须爱隆阿驻劄。即派赴乌什办事。至德福。与卞塔海、同在阿克苏。办事俱无端绪。德福。虽罪不至于正法。或将伊革职。令其办力行走。或作何治罪之处。亦应定拟。所有应办钱粮紧要事件。暂调伍弥泰。赴阿克苏办理。俱著明瑞妥议具奏。纳世通等奏摺。俱未批示。一并发交明瑞阅看。酌量查办奏闻　　

○又谕曰、纳世通进剿乌什。全无端绪。且任意虐使回人。看来伊在喀什噶尔时。亦必妄自尊大。或有无耻情事。俱未可定。著传谕柏琨。伊至喀什噶尔多时。已奏事数次。纳世通在彼行止。岂全无见闻。何以未经奏及。奉到此旨。务须彻底查访。据实参奏。亦传谕明瑞。阿桂。如柏琨有徇庇纳世通。稍为隐匿之处。一经查出。即行参奏治罪　　

○又谕曰、明瑞奏、哨探人等、擒获一贼。交茂萨讯供。据称、城内回众。议论不一。有谓投降必不全戮者。有谓乌什城池坚固。厄鲁特曾以三万兵围守九月。竟不能克。今喀什噶尔。阿克苏。人心俱变。不过麦熟前亦乱。其言虽不可全信。似宜留心防范。且驻劄大臣等、办理不善。回人不能相安。似宜专于伊犁驻劄大兵。以资弹压。其回部各城。仍其旧俗。不必驻劄大臣官兵等语。所奏未合事机。自平定回部以来。驻兵办事。已成定制。一旦忽尔改易。殊非国体。且乌什情事。皆由大臣等激变。既经严治其罪。则后来定知所惩戒。设仍有愍不畏法者。亦有诛无赦而已。若因乌什一事。将各城大臣官兵裁彻。非徒示弱于回人。即如补授阿奇木伯克。谁为拣选保举。而阿奇木等或妄自尊大。不奉伊犁约束。又将如何办理耶。至厄鲁特三万兵攻围不克之语。益属荒诞。从前霍集占据有全部。何以各城俱皆攻克迎降。此不过助恶之伯克等、作此语以固其属人之心耳。著传谕明瑞。当持以镇定。一意堵截要隘。防贼脱逃。彼刍粮既尽。自然内溃。一切事宜。俱同阿桂。永贵。酌议具奏。若各城驻兵尚少。将来酌量增加亦可。并传谕阿桂知之　　

○是日。御舟驻跸朱官屯　　

○癸丑。谕军机大臣等、前以江南春雨稍多。恐防菜麦。曾命尹继善。传谕苏尔德。令其将雨旸情形。及春收分数若何。就近查明据实覆奏。彼时据尹继善奏称、不出江南境即可奏到。今距传询之期。已逾半月。尚未见驰奏。昨在江南。每望开霁。兹相隔甫八九程。而连朝天气晴暖。又以得雨为佳。未识迩日黄河以南。亦与东省相同否。南望江乡。弥深绻念。著传谕尹继善。庄有恭。将现在雨旸春收情形若何。即速查奏。以慰廑念。寻尹继善等奏、江以北雨旸应时。二麦可期丰稔。江以南得雨三次。余俱晴霁。细询农民。油菜登汤甚丰。大麦黄熟无碍。惟小麦不无稍减。现在田水充足。芒种后即可分秧插莳。粮价照常。民情安怗。得旨、览奏稍慰　　

○是日。御舟驻跸新庄　　

○甲寅。上诣皇太后御舟问安　　

○谕曰、李国桂。著以提督衔。管理浙江处州镇总兵事务　　

○以江南督标中军副将乌尔登额。为云南永顺镇总兵　　

○是日。御舟驻跸朱全屯　　

○乙卯。谕军机大臣等、柏琨奏、将布噜特车哩克齐。解到送信回人。逐一讯供看守。已酌赏车哩克齐等缎疋等语。此等回人。俱赖和木图拉亲信。据供。乌什有马五六百匹。口粮将尽。较之明瑞捉生询问。所供不符。益见前言之未可深信。惟绝其粮道。防御逃逸。自然内溃。但驻守官兵。接济粮饷。甚属紧要。明瑞当豫为筹画。再车哩克齐等、拏解回人。先将其银两缎疋抢夺。亦不可不明白宣谕。著明瑞晓示车哩克齐云。尔等拏解潜通信息回人。甚属可嘉。伊等所携。虽系官物。即以充赏。嗣后凡有此等脱逃通信之人。俱照例办理。仍加赏车哩克齐缎四疋。至柏琨奏、巴布敦。玛玛达布拉。系贼人心腹。若縳置军前。俾贼人看视。以绝其望救之念。于事有益。所见尚是。明瑞即照此办理　　

</div>
    <div class="pagination">
<a href="清实录乾隆朝实录_page992.html">上一页</a><span>...</span><a href="清实录乾隆朝实录_page988.html">988</a><a href="清实录乾隆朝实录_page989.html">989</a><a href="清实录乾隆朝实录_page990.html">990</a><a href="清实录乾隆朝实录_page991.html">991</a><a href="清实录乾隆朝实录_page992.html">992</a><span class="current-page">993</span><a href="清实录乾隆朝实录_page994.html">994</a><a href="清实录乾隆朝实录_page995.html">995</a><a href="清实录乾隆朝实录_page996.html">996</a><a href="清实录乾隆朝实录_page997.html">997</a><a href="清实录乾隆朝实录_page998.html">998</a><span>...</span><a href="清实录乾隆朝实录_page994.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
