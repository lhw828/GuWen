<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1179 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1179 页/共 1860 页
  </h1>
  <div class="content">
   ○癸亥孝恭仁皇后忌辰遣官祭景陵　　

○甲子上诣畅春园问皇太后安　　

○乙丑。军机大臣等议覆、辅国公永玮奏称、每岁四孟时享。除夕祫祭及元旦告祭太庙前殿。献爵等官。用宗室官二十四员。及三十六员不等。原额六十缺。请裁四。作为五十六缺。每旗分为七缺。缺出由各旗挑取。查宗室官员多寡不一。应仍照旧不论旗分。将年轻娴于仪文者挑选。但六十缺内。侍立官无应办事件。酌裁二十四。留三十六员。亦足敷用。再告祭后殿。俱用觉罗官十六员。原额三十三缺。亦应裁十二。留二十员。其挑补、亦照宗室。在于八旗内一体拣选。带领引见补放。从之　　

○丙寅。谕、前因甘省采买赈恤等项。需用较繁。曾于乾隆三十一年。降旨拨解部库银三百万两。赴甘备用。业已支用全完。迩年来买谷备赈诸事。又于邻省节次协拨银三百余万两。亦经动用。今年甘省得雨较迟。现需借粜接济。而已经支给之谷。均应于秋成后买补还仓。所需银项。自宜早为筹备。著于户部库内拨银二百万两。派委妥员。解赴该省。存贮备用。该部遵谕即行　　

○又谕、据诺穆亲奏、南掌国遣使贡象到滇。即照向例派员伴送起程。复检查乾隆三十五年部议。嗣后外国入贡。俱令按省派员伴送。更换交代。毋许一人长送。乃并未详查新例。仍照上届办理。实属错误。请交部严加议处等语。已批该部议奏矣。此事礼部新定之例。未为妥协。该部因福建伴送琉球贡使到京逾期。议定派出伴送之员。按省更替。毋许一人长送。意在防其沿途稽滞。而未能切当事情。如福建之于琉球。云南之于南掌。贡使初至。该省皆有应行照料事宜。既派有承办伴送之员。即当始终其事。而派员与贡使。伴行日久。一切与之相习。途中屡易生手。亦觉非宜。若虑派员。在路托故迁延。止须于经过各省。添派妥员护送趱行。自不虞其任意迟缓。若以此而议停长送专员。何异因噎废食。所有外国贡使来京。及由京归国。派员伴送。及各省添员护送之例。著该部另行定议具奏。诺穆亲虽未照礼部新例。而办理未为错误。毋庸交部议处。寻奏、嗣后各省贡使到境。该抚即于同知通判内。遴委一员护送趱行。惟伴行长送。酌派守备一员。回国时。仍令委员长送。经过各省。仍遴员护送。再查朝鲜国贡使回。现派凤凰城隍御一员伴送。毋庸更换。至琉球、苏禄、安南等贡使回国。向例臣部拣派司员引见。嗣后司员伴送。应请停止。从之　　

○谕军机大臣等据阿尔泰等奏、革布什咱头人。勾连大金川占据革地官寨。革酋不知下落。现委游击宋元俊驰往严谕。饬调土兵土练。前赴弹压。并陆续起程亲往督办等语。已于摺内批示矣。革布什咱土司索诺木多布丹。素行苛虐。召祸实由自取。而蛮夷互相仇杀。亦属常情。其事原可无庸查办。但金川土舍索诺木。幼小罔识利害。而革地头人。又复顽劣不法。则慑以兵威。自不可少。阿尔泰等、一闻员弁禀报。即饬调兵练前赴。分布防查。并先后亲往确勘情形。相机办理。颇为妥速协宜。即摺内所称、俟招复故土后。择革酋支派中众所悦服者。立为土司。亦必应如此措置。惟查追凶番正法一节。此时尚宜姑缓。该头人敢于勾引金川。占据革地。戕害革酋。其情固属可恶。但现在金川蛮众。分据革地寨落。扰攘未宁。若速于穷治罪人。持之过急。恐其闻风畏惧。铤而走险。更与金川固结。自猝难解散。转致不成事体。阿尔泰等至彼。惟当遣人前往。宣谕大金川。以郎卡自经惩创以来承受天朝抚辑深恩。极为恭顺。今索诺木父故未久。辄擅发兵袭占邻地。实为非理。念索诺木年幼无知。且受人怂恿。姑从原恕。特遣员明白晓谕。该土舍速将土兵全行彻回。仍还革夷土地。本阁部亦不复加深究。使其晓然于恩威祸福。自当敛众归巢。阿尔泰等、便可抚定其地。择立革酋宗派。承袭土司。俟一切宁贴后。再行从容根究凶番。按法处治。亦不致虑其漏网。如此办理。于事机较有次第。不致张皇。虽明正土司稍有惊慌情形。而现有兵练在彼弹压亦自足安其心。阿尔泰等、务须镇静查办。行所无事。方为合宜。将此详谕知之。仍将目下情形。速行奏闻　　

○又谕、昨据乍浦副都统常福参奏、乍浦同知双福纳、放给兵米。有搀和灰土稻谷之事。已谕令余文仪于过浙时会同该抚富勒浑查办。兹已于本年二月内。委解协饷前赴贵州等处。计该员行程。已经三月余。距黔省应亦不远。若查讯兵米一案。该员实无自行侵耗舞弊情节。即应得处分亦属有限。仍可听其竣事。回省销差。若经审出梁指营私实情则该员革职之外尚有余罪。即著富勒浑飞咨沿途各督抚、不拘该员行至何省。一经接到浙省咨文。即派妥干之员将饷。银接管。解赴贵州。仍将双福纳拏问。委员解浙候审。毋致疎虞。如已交饷回程。经过地方接有浙抚咨文。亦即派员。查明回批等项。将双福纳管押解赴浙省。著将此传谕沿途督抚、并富勒浑知之　　

○予故镶蓝旗蒙古副都统加都统衔云保。祭葬如例　　

○丁卯。兵部议。署云南巡抚诺穆亲奏称滇省营驿马。除东川一营。照四川例。余俱定价十八两。不能再减等语。查滇省军需已竣。应遵户部原奏。减为十五两。得旨、滇省此项营驿马价。兵部议令按每匹十五两报销。固属照例核驳。但该省自承办军需马匹以来。孳生尚未能蕃庶。现在购买不无拮据。著再予以二年之限。每匹仍准以十八两报销。俟二年后。再照核定十五两之例办理　　

○予故喀尔喀扎萨克镇国公格埒克巴木丕勒辅国公佛保。致祭如例　　

○戊辰。上诣畅春园、问皇太后安　　

○谕军机大臣等、昨据周元理奏、已于东昌、兖州、泰安三府。收买麦三万余石。月底即可开运。今日据何煟奏、现今麦收较优。各府酌定数日。派买麦石六月初。即可装载起程各等语。前因近畿春夏雨少。恐二麦歉收。因谕令豫东二省。购麦运京平粜。以济民食。今京畿一带。麦已登场。虽分数稍减。而价值并未增昂。不致急需接济。与其官为办运。又不若听民多多贩载之为便也。著传谕周元理、何煟、如已买麦石无多。即就买得者运京。其余无庸购办。若已全数买得。止须将一半运京。余存该省酌量备用。将此速行传谕知之　　

○又谕、据何煟奏、内黄县缉获邻省贼匪刘老、张花子、张五和尚、李二楷子四名。讯出纠夥。在直隶静海县境行劫。并将同夥刘四淹毙各案。经直隶杨廷璋、以静海县所获该犯张二、未认致死刘四情节。咨提刘老、张花子等质审。现将该二犯解直等语。刘老等系节次强劫盗犯。且系谋命重案。均属法无可逭这人。今同夥之张二、既在直狡供。计图脱卸。自不能不将该犯转解质审。使无遁情。著传谕何煟、即行遴选妥干员弁。小心护解赴直。毋令稍有疎虞。杨廷璋于质审明确后。将应行正法要犯。即在直省办理。毋庸再行解回豫省。其在豫省同获之张五和尚等、该抚于提到讯取确供后。即行定拟题结。亦毋庸再解直省、并案审办。此等罪恶贯盈之犯。居心狡险。每因案涉邻省。冀辗转关查解审。得以少延显戮或于中途乘间脱逃。其情最为可恶。前曾谕令各督抚、获有逃盗要犯核其情罪重大者。一面移查本省原案。审讯得实。即在该处照拟办结。毋庸往来解送。致滋疎误。著再传谕各督抚、嗣后各省遇有强劫逃遣、及悖逆等案重犯。一经审确。仍遵照前旨、即于本省按例办理。倘有必须移解质讯方能定案之犯。该督抚即慎简妥干之员。沿途加意堤防。管押递解。毋任稍有疎虞。倘视为解犯具文。致该犯在途兔脱。及急自戕等事。除将管解人等从重治罪外。仍惟办解之督抚是问。并于各督抚奏事之便。通行谕令知之　　

○旌表守正捐躯之安徽蒙城县民邹建女邹氏　　

○己巳。上诣畅春园、问皇太后安　　

○谕军机大臣等、京师自昨日酉刻竟夜雨势甚大。未知北运河水势若何。新修之兴济捷地两坝。减水能否畅速。永定河堤岸是否稳固。著传谕杨廷璋、即将现在情形查明。据实迅速覆奏　　

○是月。直隶总督杨廷璋奏、直隶驻防二十一处。所有月饷支本色者十处。支折色者十一处。惟古北口、喜峰口、罗文峪、千家店、四处。米价常平。仍照例动支折色。其霸州、昌平州、良乡、东安、顺义、玉田、采育、七处。市价稍昂。每石折银一两。兵丁不敷买食。请嗣后该七处、除防守尉、防御、骁骑校、仍支折色外。所有驻防披甲、例支折色银两。免其按季赴领。豫于秋收时。发该地方官领回。代为采买备贮。按季支放。得旨、如所议行。　　

○又奏、五月初四初七等日、各府州属报得雨。自三四寸、至五六七寸不等。兹省城于初十日、又得大雨。查各乡实已深透沾足。得旨、欣慰。览之。近京一带。虽亦屡沾。觉尚未深透。实不能释怀也　　

○安徽巡抚裴宗锡奏、臣到任后。大江南岸各郡。未曾亲阅。而太平府属之沿江堤垾。及庐州府属之无为州江坝工程。最关紧要。臣循江查阅。堤垾计长二百余里。现均完固。仍恐江水最大之时。不能抵御。当饬各员、遇江潮盛涨。即督率巡防。不时再加培筑。至江坝工程。计长五十余里。通高一丈二三尺。面宽三四丈。底宽九丈至十二丈不等。两头地形高阜。中有二千六百余丈。地势稍低。屡坍屡筑。坝身日退。江流日进。以致地势落湾。幸外坝尚可作重门之卫。须递年加厚增高。臣又于坝外。令多栽卧柳。亦足攩御风浪。拥护坝根。得旨、览奏俱悉。又批、如此诸凡留心。实属可嘉　　

○浙江巡抚富勒浑奏、仁和、海宁、二县海塘工程。小文前西起、至尖山脚下一带。涨沙渐高。其蜀山南面沙墈。日渐坍宽。今五月朔望两汛。大溜直抵蜀山南面、第一段。沙尖。与中斖东口相近。臣饬令将中斖内挖。水＜?氵匽＞一道。近得大雨。冲成引河。宽有十丈、至十二三丈不等。深有四五尺、至六七尺不等。惟海沙坍涨原非人力能施。今机有可乘。人事宜尽。将冲开之引河。不致再有淤垫。可冀复还故道。得旨、知道了。又批、八月大汛。或可望喜信也　　

○升任署福建巡抚钟音奏、台湾远隔重洋。民人往来。俱向地方官查给印照。俾汛口验放。臣请稍为变通。在台回籍者。概免给照。准其自赴鹿耳门总口。将姓名年貌。在台在籍住址。即由该船户报明。口岸员弁验戮挂号。随时放行。仍令汛口将回籍名单。一月一报抚臣备案。其南北一带口岸。不许内地船只往来之处。仍照向例严禁。自内地渡台者、均照定例给照盘验。得旨允行。下部知之　　

○署云贵总督德福奏、潞江土司田地。永昌、腾越士民。多有典买者。请照关外干崖、盏达、南甸、陇川、猛卯、遮放、芒市七处。有内地民人、典买□□罢夷田产之例。饬永昌府令将士民典折土夷田地。逐一首报。招照租息原价。酌定八年十年为断。如收租已敷原本者。即将原业退还夷人。其年限未满。租息未足偿价。届期以次退归。嗣后永禁。毋许典押夷地。不遵定例。将田产价值入官。承典之户。与出业之夷。一体照违制律治罪。得旨、所奏甚是。如所议行　　

○贵州巡抚李湖奏、思州府一缺。前抚臣宫兆麟奏裁。经部议准。臣思黔省。僻处边圉。在在俱系土司苗寨。惟籍大员管理。与内地郡守体制迥别。况思州为滇黔门户。川楚要津。夙为奸匪出没之区。若以原辖之玉屏、青溪、分隶铜仁、镇远二府。鞭长莫及。请仍留思州府。就近驻劄。使事权归一。得旨、所奏是。著依议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百八十五



大清高宗法天隆运至诚先觉体元立极敷文奋武孝慈神圣纯皇帝实录卷之八百八十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十六年。辛卯。六月。庚午朔。谕曰、明山著发往乌噜木齐。自备资斧。效力赎罪。换徐绩回京　　

○谕军机大臣等、据周元理、及藩司海成、先后奏报、汶河暴涨。东平、汶上二州县。近河村庄、有漫溢之处。已量为抚恤安顿。酌借耔本。俾得及时补种等语。自应上紧妥办。至东省买运麦石一事。曾谕令周元理、止就现在买就者运京。其余毋庸购办。今东平汶上等州县。既有被水之处。更不宜在此采买。著将此谕令周元理知之　　

○辛未。谕曰、孙可望子孙。所有世职。嗣后不必承袭　　

○谕军机大臣等、据福隆安奏、五月二十八日。夜间大雨。花儿闸运粮河南岸、冲开河口一段。长四丈有余。又一段约一丈有余等语。运粮河转输漕粟。关系最为紧要。既有漫溢之处。自应及早堵筑。但修防工程。非瓦尔达等所谙习。现派内务府总管刘浩、前往协同办理。并谕杨廷璋、派委明干大员。往彼催督工料人夫。以便克期竣事。著传谕瓦尔达等、即速董率坐粮厅。会同刘浩。上紧赶办。毋致稽误运务。　　

○又谕、挋福隆安奏、二十八日。夜间大雨。花儿闸运粮河南岸。冲开河口一段。四丈有余长。又一段约有一丈有余等语。现谕仓场侍郎查明上紧办理。并派刘浩会同作速堵塞矣。运粮河虽仓场专司。而地面则直隶所属。该处现在兴工。需用料物人夫。非由地方官传集。诚恐呼应不灵。著传谕杨廷璋、速派明干大员。前往帮同妥协办理。务期克日竣工。并查明南岸开口处。田庐有无被淹。武清一带。是否亦被漫溢。及其余北运河堤岸。能否安固无恙。一并确查。迅速据实覆奏　　

○吏部议覆、甘肃布政使尹嘉铨奏称、两司调补。毋庸给凭。以省具文。部行催令速赴新任。查官员给凭到任。按限缴凭。所以防逗遛而警玩惕。惟各省督抚、凡起程到任。例得自行题报。藩臬向无题报之例。倘赴任无一定限。无凭稽查。恐中迟缓之渐。若照月选官例。给凭定限。未免旷日持久。请嗣后藩臬两司。或在京简用。或具题升补。及在外升諵者。臣部俱照即速赴任之例。凡一切交代定限两月者。今改为一个月。如由山东至甘肃。限七十五日。改为三十七日。余俱照此扣限给凭。到任后仍申缴该上司。专咨报部。再道府亦应照新例酌减。照正限议以四分减一。如由山东至甘肃七十五日。改为五十六日。其余各省程限。均照此例办理。有违限者。仍照旧例处分。载入例册通行。从之　　

○以兵部侍郎掌翰林院学士觉罗奉宽。充日讲起居注官　　

○壬申。谕军机大臣等、据李湖奏、查究碰损报匣一摺。内称军务告竣后。奏彻军台马匹。归驿递送。止拨马夫一名。现在严饬各驿。如遇紧要文报。派添壮健马夫二名赍送等语。所奏于事理尚未允协。滇省现在虽非用兵之时。而军营尚有副将军驻劄。一应往来文报。均关紧要。况沿途各省军台。虽经议彻。而拨归驿站。马匹数甚宽余。自应仍照前定章程。令武弁等、专司管押护递。方无贻误。著传谕直隶。河南、湖广、贵州、云南各督抚、嗣后遇有滇省军营文报往来。仍按原设台站。拣派千把外委等员、小心押送驰递。以昭慎重。不得仅交马夫赍递。致有破损迟误之处。将此即行传谕知之　　

○又谕、昨据福隆安等奏、议将直隶所办车辆。令和尔精额、永和、酌量存热河。以备赴工运料之用。较之由京运送。自为便捷。且因庙工克期赶办。不得不令口内车辆。前往协济。乃一时权宜调剂之法。但各车户。前赴热河当差。离家稍远。所有议定按日官给之项。务宜令其全数实领。以资办公。若由管工官员给发。跫悄免偏向窑人等。不知体恤车户。而所属经管分发之人。难保其不从中扣克。致车户或有赔累。殊属未便。因思热河道明山保、系地方大员。其于内地车户民人。自应一体爱惜。且现在兼管工程。于该工核实支销之处。稽查亦易。所有各车应给每日脚费等项。著交与明山保专司支发。实力妥办。毋得假手吏胥。稍致短少。自可杜工私扣累民之弊。若明山保不实心经理。致车户等不能均得实济。杨廷璋一有访闻。即可随时参劾。惟明山保是问。即将此传谕明山保。并令杨廷璋知之　　

○吏部奏请。大学士高晋。应定何殿阁、及兼衔。得旨。高晋著为文华殿大学士、兼礼部尚书　　

○户部议准、两江总督高晋奏称、升任江苏按察使吴坛奏请。江省新涨沙地概行入官之处。令臣议覆。查江省芦洲沙地。遇有淤涨。查明报坍。先后以次拨补。其余剩。许召无业穷民认垦。缘坍涨靡常。沙棍蠹书。捏冒混请拨补。又有望影报升。为他日图占地步。各属原坍未补之额。其中影射觊觎者固多。而实在地坍粮存候涨待拨者。亦复不少。若一概归公。则从前之冒补者。冒拥膏腴。而现在之实坍者。徒赔课额。请嗣后报坍报涨。务须确勘实据。秉公办理。凡从前沙蠹乡豪、自行望影报升之弊。实力革除。并将从前冒补冒升。兼无确据各案。查明掣锁。其江心海中实涨新滩。照例归公。惟崇明一县。向系均摊。宜循其旧。从之　　

○命兵部侍郎觉罗奉宽、内阁学士王杰。教习庶吉士　　

○癸酉。上诣畅春园、问皇太后安　　

○还宫　　

○谕曰、原任贵西道祝忻、系该督等派令来京。恭办庆典。嗣因失察之案议革。经彰宝奏请。仍令在京承办。念该员缘事案情。本属因公将来事竣。另降谕旨。此时著仍赏给道员顶带　　

○谕军机大臣等、据德福参奏提督长清各款。此事大奇。已于摺内批示矣。长清前此在人统辖之下。遇事尚知黾勉。及氦用大员。辄尽改所为。一味偷安取巧。此乃器小易盈。自有应得之咎。所不可解者。彰宝身任总督。且同在腾越。目击该提敊种种劣迹。何以竟未参奏。且彰宝在京时。朕询问以长清办事如何。彰宝面奏。亦有褒而无贬。今德福所劾各款。如兵缺不补。现有营册可稽。坐轿出入。亦皆众目共见。皆历历有据之事。并非与长清有嫌。虚言构陷长清。尤不得谓其觊觎滇督员缺。攻讦彰宝之短。彰宝平日办公颇属认真。不意其竟至于此。彰宝著即明白回奏。德福摺。并钞寄阅看。寻奏、臣于三十五年五月初六日。自贵州到任。因长清前在军营。询其缅匪情形。及沿边各土司、各地方路径。长清一一熟悉。随令前赴腾越军营。并挨查沿边各关隘。十月复令带兵在陇川、谨守边关。该提督曾盘获老官屯遣回□□罢夷四名。本年正月。拏获缅匪撒薄等六名。凡遇关外声息动静。长清探听驰报。甚为迅速慎密。其平日咨报事件。并无粉饰张皇。是以面奏时有褒无贬。今署督臣德福、参奏长清逃兵不上紧募补。查腾越、龙陵、二处。为近边咽喉。于善后事宜案内。腾越协加添兵五百三十名。龙陵新设一营。设兵六百名。又南甸分驻兵二百名。边地人稀。难以募补。臣于内地标营裁兵内。挑得精锐者一千六百名。先行拨补腾越、龙陵、添设之数。并分发顺宁、永昌、等处缺额。于新建营房完竣后。按数拨给归伍。又参奏长清于通省属员优劣。概系含糊。该提督接印。即赴沿边军营办事。并未至驻劄衙门。通省将备。无从识面。上年例应豫保副将等员。臣循例咨询。长清覆以贤否未悉。臣率同各镇调赴永昌考验。始行保题。又参奏长清驻劄陇川。不屑与各镇总兵一体带兵戍守。查长清于上年十月间。带兵驻劄陇川。臣于正月往腾越、审办缅匪。后赴京时。均未闻回至腾越。即每日文移。俱系该提督从边外防所封发。且闻其诸事俭约。无骄纵劣迹。又参奏出入乘轿。臣向在腾越永昌。长清均系骑马。兹德福目击坐轿出城。与伊平日作为迥异。倘有显著劣迹。臣责匪轻。自当据实参奏。报闻　　

○甲戌。上御太和殿视朝。文武升转各官谢恩　　

○幸圆明园。谕军机大臣等、乌什等处各回城。每年官兵养廉盐茶牛只等、俱由该处支给。核计一年实数之外。稍有赢余。豫由甘陕库内支领。存贮该处库内。以备支放。虽免不时领解之烦。但回人见小贪利新定之地存银若干万。拨运途次。恐不肖回人。觊觎生事。著传谕旌额理等、乌什等处每年应用银两。不必豫领。核计足敷两三月。或半年之用。将及用完。再行运往。叶尔羌、喀什噶尔、库车、哈喇沙尔、辟展、各处驻劄大臣、俱一体遵办。并令陕甘总督知之　　

○以正白旗满洲都统努三。为正黄旗领侍卫内大臣。仍兼管前锋统领　　

○以故云南景东直隶厅保甸土巡检。陶瑜子自微、袭职　　

○乙亥。谕、据增海等奏、黑龙江库贮银两被窃。福珠礼系黑龙江分驻之副都统。该处仓库。是伊专司。福珠礼何以并未奏及。转向增海咨报。福珠礼著交部严加议处。其被窃银两。即著如数赔补。防尉五十。领催纳彦泰。纳里木。马甲立保等六人。及协领舒德勒。佐领玛尔尼。均著交部分别议处。再增海于接准移咨之时。并不将福珠礼题参。著严行申饬　　

○户部议覆、安徽巡抚裴宗锡奏称、云南省运京铜。所需水脚银两。例系委员在本省。及汉口。仪徵等处。三次支领。中途遇有沉溺。需用捞费。即在该地方。库贮杂项钱粮项下借给。取具该地方印结。报部核销。于该运员应得养廉水脚银内。如数扣缴归款。至湖南、贵州、广东三省。运京铅锡。及各省采买铜铅。所需水脚银两。委员在本省全领。中途遇有沉溺。需用捞费。委员自行给发。并不借支库项。请嗣后照京铜之例。于库项一体借给。仍移咨该员照数扣解还款。应如所请。至办运铜铅。遇有沉失。运员报明时。地方官立即会同查勘。具结呈报。如有捏报、即报该上司将运员奏参。倘扶同徇隐。发觉后。所费银两分赔。仍一并严参治罪。从之
  </div>
  <div class="pagination">
   <a href="清实录乾隆朝实录_page1178.html">
    上一页
   </a>
   <span>
    ...
   </span>
   <a href="清实录乾隆朝实录_page1174.html">
    1174
   </a>
   <a href="清实录乾隆朝实录_page1175.html">
    1175
   </a>
   <a href="清实录乾隆朝实录_page1176.html">
    1176
   </a>
   <a href="清实录乾隆朝实录_page1177.html">
    1177
   </a>
   <a href="清实录乾隆朝实录_page1178.html">
    1178
   </a>
   <span class="current-page">
    1179
   </span>
   <a href="清实录乾隆朝实录_page1180.html">
    1180
   </a>
   <a href="清实录乾隆朝实录_page1181.html">
    1181
   </a>
   <a href="清实录乾隆朝实录_page1182.html">
    1182
   </a>
   <a href="清实录乾隆朝实录_page1183.html">
    1183
   </a>
   <a href="清实录乾隆朝实录_page1184.html">
    1184
   </a>
   <span>
    ...
   </span>
   <a href="清实录乾隆朝实录_page1180.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
