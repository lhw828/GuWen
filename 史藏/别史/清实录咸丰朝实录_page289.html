<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 289 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 289 页/共 502 页</h1>
    <div class="content">○诣慈佑寺拈香。　　

○临故寿臧和硕公主丧。赐奠。　　

○谕内阁、福济奏、饬京员回籍办理团练等语。礼部候补主事黄先瑜、前在本籍办理民团。著有成效。著准其回籍接办。以资熟手。嗣后不得援以为例。　　

○谕军机大臣等、和春等奏、兵勇缺食、请饬邻封协济一摺。据称、安徽省北各属被旱。米价昂贵。附庐数百里。并无存米。兵勇嗷嗷觅食。必得邻省迅筹接济等语。所奏自系实在情形。著崇恩、英桂、于皖省接壤各属。或碾动仓谷。或派员采买。各筹办小米一万石。小麦一万石。就近运至临淮。交庐凤道张光第、兑收转运。所需价值。即在该省应解庐州饷银项下。如数划抵。俾资兵食。毋稍稽延。将此由五百里各谕令知之。　　

○又谕、英桂奏、颍州剿匪情形、并亲往陈州督防一摺。该匪因正阳关河道。被官兵设法拦截。折回西窜。是颍郡情形。仍属吃紧。且该匪股数。尚复不少。东西奔突。窜伏靡常。英桂亲往陈州。原以保豫省藩篱。但须酌量缓急。随时接应颍亳兵勇。会合兜剿。不可专驻本境。以致声势未能联络。颍州剿匪事宜。既留袁甲三在彼调度。著即责成袁甲三、严督在事将弁。迅将各股匪党。认真殄灭。毋使稍留余孽。亳州一带。责成西淩阿、实力□□穴□又□捕。以防该匪回窜。傅振邦已赴江南军营。徐州一路。甚为空虚。史荣椿既经署理该镇事务。著英桂酌度情形。如颍亳带兵。尚不乏人。即饬该总兵仍回署任。以资防剿。将此由六百里谕令知之。　　

○以通政使司参议曾望颜、为顺天府府尹。　　

○命新授福建水师提督林建猷、来京陛见。　　

○予河南阵亡佐领齐蜜特多尔济、骁骑校音登额、祭葬世职。　　

○己巳。谕内阁、御史毛昶熙奏、请严捐复之例、并饬督抚保举廉能各等语。近年捐例。叠经推广。即如捐复一项。未免失诸过宽。嗣后除因公获咎人员。仍照例准其捐复外。其有事涉私罪。而核其情节。尚属可原者。始准加成捐复。若废弛不职。有玷官方。酷虐贪污。罔念民瘼者。不得率行奏请。以致漫无区别。其应如何分别条款。明定章程。以示限制之处。著该部妥议具奏。至澄清吏治。必先拔擢贤才。自用兵以来。各直省牧令。或坚守城池。认真团练。或安辑难民。严拏土匪。一经奏请奖励。无不立沛恩施。嗣后仍著各直省大吏。认真考察。所属各员。如有治行廉能。内而安民。外而御侮。著有成效者。随时专摺保奏。候朕录用。进贤之赏。在所不吝。傥所举非人。或失诸冒滥。亦必治以应得之咎。务当循名责实。勿徇虚声。以副朕孜孜求治之至意。　　

○云贵总督恒春奏、贵州下游各路。剿匪获胜。并饬副将陈得功、由文德关一带。直捣苗巢。得旨。陈得功一路。尚属得手。著饬令可进则速进。毋稍迟延。苗教各匪。不过蚁聚乌合。居然僭伪号。设伪官。国家仁泽深厚。小民虽愚。保至丧良若是。此必因平日贪墨官吏。剥削使然。贵州省现在官场风气若何。并豫筹振作整顿之方。著一一详细具奏。莫视为缓图。　　

○庚午。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。　　

○遣官祭孝静康慈皇后暂安寝殿。　　

○遣官祭孝德皇后殡宫。　　

○遣官祭端慧皇太子园寝。　　

○谕内阁、吏部奏、京察一等人员、呈明亲老、请明定限制一摺。各衙门京察一等人员。其有因亲老情原留养者。例准于初次圈出后。在部呈请扣除。乃近来有俟记名后。始行移咨吏部者。虽同系据实呈请。究属办理两歧。嗣后京察一等人员。如有亲老情愿留京供职者。著于初次引见奉旨圈出后。即由各该衙门咨报吏部扣除。其初次未经记名。再遇覆带人员。亦著该衙门于保送时。咨明吏部扣除。均毋庸带领引见。如于奉旨记名外用之后。始行呈明亲老者。概不准行。以示限制而归画一。　　

○改铸贵州铜仁府知府印信。铜仁协副将关防。从巡抚蒋霨远请也。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰六年丙辰。七月。辛未。补铸福建同安县灌口巡检印信。从巡抚吕佺孙请也。　　

○壬申。谕内阁、曾国藩、文俊奏、水师连获胜仗、收复南康府城一摺。六月十一日。下游有贼船上驶。经惠潮嘉道彭玉麟、派水师由东西两路抄击。毙贼甚多十八日五鼓出队。焚贼舰六只。我军直赴南康城下。沿岸堆积船料。一概焚烧贼开东门逃窜。该道督率水勇。登岸进城安抚居民。并派船巡哨防守。此次水师奋力攻剿收复郡城剿办尚为得手著曾国藩等、激励军士。乘胜进攻。歼除丑类。毋稍迟延。　　

○又谕、曾国藩、文俊奏、饶州失守、旋经克复一摺。江西饶州府城。屡经逆匪窥伺。曾国藩等、饬布政使耆龄、督率水陆各军。择要扼防。相机攻剿。六月初一、至初五等日。在陈家岭等处。与贼接仗。互有胜负。贼众分股扑城。抄袭我军后路。遂由北门窜入。经曾国藩等、派令总兵居隆阿、带兵前往。会合耆龄等水陆各军。于二十二日。分路进攻。水军万炮齐轰。哨官杨占鳌、首先登岸。毕金科等兵勇、如墙继进。烧毁贼营。攻蹋沿河炮台一座。贼匪溃散我军进克府城。通计杀贼千余名。生捦八十余名。夺获军械无算。当将府城克复。办理尚为得手。所有出力将弁。著准其择尤保奏。以示鼓励。　　

○谕军机大臣等、德兴阿等奏、据张国梁禀报、向荣患病。于本月初九日。在营病故。览奏深堪悯惜。已谕知怡良、暂署钦差大臣关防。向荣应得恤典。俟怡良奏报到日。再降谕旨。至所奏近日朴树湾、三汊河、攻剿情形。毙贼祇数十名。仍未得手。此时丹阳大营。自向荣故后。甚恐逆匪乘隙窥伺。四出纷窜。虽经先派张国梁帮办军务。当必与福兴、随同怡良、实力防剿。德兴阿等、亦应加意筹防。与江南联络声势。使贼匪无间可乘。并著督饬将士将江浦瓜州贼众。赶紧歼除。毋再延误。将此由六百里加紧谕令知之。　　

○又谕、本日据德兴阿等奏、接张国梁密禀向荣于七月初九日、在营病故等语。览奏实深痛惜。此时丹阳大营。统率无人。所有钦差大臣关防著怡良暂行署理。俟＜闲＞派有人。再行交卸。江镇逆匪。虽经张国梁督兵攻毁贼垒。叠获胜仗。而逆势狓猖。一闻向荣病故。必将并力攻扑丹阳大营。设有疏虞。大局何堪设想。怡良身任总督。于该督防剿事宜。本属责无旁贷现署钦差大臣。军营一切布置。必应悉心筹画。力遏贼冲。张国梁、昨已降旨令其帮办军务。所有丹阳战守事宜。即责成该员督带弁兵。相机剿办。毋稍松懈。朕闻福兴、近日与张国梁、不能和衷。虽无嫌隙。而意见参差。将士无所适从。怡良曾函知许乃钊、令其前往开导。军营将士不和。关系最重。曾谕令向荣、将福兴张国梁不能和衷之处。据实速奏。并因福兴尚能督带马队。若移往江北。较为合宜。或令在江南自统一军。分营防剿。即徽甯等处。亦可酌量拨往。以免互相掣肘。现在向荣病故。未及核奏。著怡良密为察看。如果福兴与张国梁、不能和衷办事。或将福兴调赴江北。或令其自领一军。奏明请旨。并将该员等、不能和衷之处。据实陈奏。此系密谕怡良查看之件。毋得轻率洩露。致有贻误。浙江护运火轮船。已驶入大江。沪商护运之船。是否已入江合剿。上海添购轮船。现在如何筹办。所有水陆进剿机宜。均著迅速妥筹。随时奏报。以慰廑念。将此由六百里加紧谕令知之。　　

○又谕、前因向荣军营兵单。谕叶名琛拨兵四千名。酌派昆寿、通安等、统带。由海道前往江南。嗣因叶名琛奏昆寿已由和平、前赴赣州。复谕该督。以江南情形。较赣州尤为吃紧。如昆寿尚未出粤境。仍令带兵赴江南军营。想叶名琛等、接奉此旨。自当迅速派拨。惟此时丹阳等处。贼众兵单。并乏得力带兵大员。现在广东赴援江西之兵。已有寿山、谢焜、孙福同等管带。著即饬令昆寿、径往江南丹阳军营。藉资攻剿。该提督克复和平后。是否已由江西折回。改由海道前进。或已出粤境。行抵江西。著叶名琛、柏贵、曾国藩、文俊、确探该提督现在何处。传旨催令迅赴丹阳。毋稍延误。至江西省各路援军渐次云集。南康、饶州、两府城。已报收复。建昌、抚州、亦获胜仗。大局当有转机。且逆贼麕聚江南。则江西境内。情形较松。曾国藩等、务宜乘此机会。激励将士。将临江、瑞州等府。次第克复。此次毕金科、攻克饶州。尚能奋勇。著令随剿随进。毋得株守一隅。专待外省援兵。致稽时日。将此由六百里加紧各谕令知之。　　

○又湖南省城团防出力。赏布政使文格、道员裕麟、同知王加敏、守备田宗蕃、熊兴柏、周正义、花翎。余升叙有差。　　

○予江西阵亡都司黄虎臣、千总李鹤龄、把总李遐龄、祭葬世职加等。　　

○予江苏伤亡营总富音保、祭葬世职。　　

○癸酉。谕内阁、钦差大臣前任湖北提督向荣、由行伍叠次出师滑县、喀什噶尔等处。以备弁洊升专阃。蒙皇考宣宗成皇帝。超擢提督。久历戎行。战功屡著。前因粤匪肆扰。统兵督剿。力保桂林、长沙等城。经朕授为钦差大臣。由湖北追贼。直抵金陵。虽未能克复坚城。而忠勇朴诚。士卒用命。数年来保障苏浙。并分援皖南、江北等处。均能尽心竭力。懋著勤劳。本年五月。因贼众兵单。扼守丹阳。犹复力疾督阵。誓殄贼氛。方冀其会集援兵。军威重振。遽闻溘逝。痛惜实深。披阅遗章。无一语计及家事。尤见忠忱义愤。公尔忘私。向荣著加恩开复提督。赏还花翎。即照提督军营病故例赐恤。并著赏给一等轻车都尉世职。任内一切处分。悉予开复。应得恤典。该衙门察例具奏。伊孙向恩等三人。著俟服阕后。由吏部带领引见。其灵柩回籍时。著沿途地方官。妥为照料。用示朕褎嘉忠荩至意。寻奏上。予祭葬。谥忠武。　　

○又谕、劳崇光奏、兵丁聚众索饷、拏获审办一摺。广西抚标左右两营。及桂林城守营兵丁阳上得等、因发饷稍迟。胆敢聚集多人。大肆喧嚷。该抚饬令署桂林府知府李承恩、传集队目。剀切开导。被胁营兵。颇知悔惧。阳上得等、复敢张贴招字。纠众议事。希图众兵不到。分用饷银。实属目无法纪。现经劳崇光、饬派将弁、将同谋起意之兵丁阳上得等、并土棍何发等、先后捕获。讯明正法。署桂林营守备阳胜元、于各营恳求催饷时。并不妥为晓谕。辄令自向中军代求发饷。桂林营把总阳萃、闻知众兵将欲纠人索饷。既不能力为禁止。又不据实禀报。似此庸劣营弁。亟应严加惩办。阳胜元、阳萃、均著革职。发往新疆充当苦差。劳崇光自请严议之处。著加恩改为交部议处。　　

○谕军机大臣等、赫特贺、满庆奏、廓夷议立合同。现据前后藏僧俗人众、恳准照议和息。并钞呈檄谕禀底各件。廓夷与唐古忒寻衅。经我兵剿办。屡次获胜。遣人乞和。自应遵照檄谕。拣派头目至边界同委员妥议章程。俾得永远遵行。乃逆酋藏格巴都尔、竟敢拟含混合同。迫令宜玛顿柱等、在彼了结。似此居心诡谲。难保日后不别启衅端。惟既据前藏哷徵阿齐图呼图克图、后藏色本诺们罕、并僧俗番目百姓等、公同呈恳。准照所议合同完结。自应俯顺舆情。从权办理。以期息事安人。赫特贺缮给檄谕。以此次从权允准。系该大臣委曲成全。万不敢据情陈奏。所办尚为得体廓夷顽梗异常。必须令其循照旧例。呈递表文。方与和好。未可听其桀骜不驯。毫无忌惮。至息事之后。所调各兵。即可裁撤。一切善后事宜。著该大臣等、详细妥办。将此谕令知之。　　

○又谕、瑞麟、庆祺奏、遵查黄河各渡情形、并山路湖路形势、酌筹防堵一摺。据称、自江南至山东。山湖两路。并无险隘可守。黄河自兰阳口门以下。至未入大清河以上。漫流处所。若扼守两岸。无虞偷涉。惟张秋镇东北。官设渡口。以齐河、及东阿之大河口、平阴之滑口、三处为要津。请于各渡口对岸。建筑炮台数座。安设枪炮。无事则令地方官严密盘查。有警则收提沿河船只。设兵驻劄。再令沿河团练居民。分段防守。以济兵力等语。所奏形势。尚为详晰。黄河天险。溜急湍洄。窜匪不能飞渡。而港汊多歧。防范宜密。瑞麟等所奏、系兰阳漫口以下情形。其地皆在山东。著崇恩按照所议。酌量设防。至兰工口门以上。河南地界。亦应一律防范。英桂现在出省剿办捻匪势难兼顾。著王履谦、李钧、各就地势。与该抚筹商办理。前据军机大臣文庆等奏、请实行团练。当降旨交各督抚认真督办。河南山东二省。现拟如何办法。若能择要先行团练。藉民力以防河。既可以省兵力。而各州县村庄。星罗棋布。较之拨兵防守。更为周密。朕闻山东所属曹单两处民团。最为得力。著崇恩加意激励。联络绅民。俾各鼓舞奋兴。同心敌忾。河南民团。亦不乏堪资御侮之处。并著王履谦等、实心经理。均著妥议章程。先行具奏。不得视为具文。将此各谕令知之。　　

○湖南巡抚骆秉章奏、湖南连年防剿黔匪。无从筹办贵州军米。得旨。前旨原系扣抵。何得自分畛域。秦越相视。著仍即全数拨往。或先拨一半。续筹接济。　　

○帮办江南军务西安将军福兴等、奏递钦差大臣向荣遗摺。得旨。据德兴阿奏、该大臣因病出缺。实深痛惜。兹阅向荣遗摺。并抚一语计及家事。尤堪堕泪。　　

○命两江总督怡良、暂署钦差大臣。督办江南军务。　　

○以湖南援军克复江西新昌、上高二县城。赏都司田兴恕、巴图鲁名号。守备杨恒升、黄三清、花翎。余升叙有差。予阵亡外委刘祖贵、伤亡外委杜家星、祭葬世职。　　

○以剿捕湖南澧州匪徒出力。赏知州邹道堃、花翎。　　

○以捦获广西马平县逆犯、暨浔州剿贼出力。赏知县徐引、莫昌荣、花翎。勇目廖光华等、蓝翎。余升叙有差。　　

○予广西龙胜厅殉难参将成保、州同曹为钺、从九品柏树蕃、守备周庆龙、把总彭得、祭葬世职。　　

○予广西剿贼淹毙州判易见心、外委璩勉仁、东河巡缉淹毙主簿周家桢、祭葬恤荫。　　

○甲戌。以广西右江镇总兵官德安、为湖北提督。　　

○以海运事竣。都察院左都御史文彩、下部议叙。出力员弁升叙有差。　　

○命陕甘总督易棠、拨银二万二千二百四十三两。解赴塔尔巴哈台。备咸丰七年经费。　　

○乙亥。谕内阁、何桂清奏、东夏兵勇退缩、请将禀报两歧之镇将分别严议议处一摺。署安徽皖南镇总兵江长贵、前任云南楚雄协副将秦如虎经该抚饬令进劄东夏定埠二处防堵江长贵所统兵勇因东夏营盘。未及劄定被贼攻扑。遽行退避。辄称秦如虎无兵援应与秦如虎续报拨兵应援。情节不符。显系各存意见。江长贵、著交部严加议处。并著何桂清饬令前往徽州。仍交张芾差委。秦如虎、接应迟延。亦属咎有应得。著交部议处。以示惩儆。　　

○谕军机大臣等何桂清奏、亢旱灾象已成、现在查办等语。据称、浙省现在节过立秋。甘霖未沛。禾苗黄萎。灾象已成。且河流乾涸。苏杭舟楫不通。各属并有闹灾滋事之案。览奏廑念实深。该省旱象已成。禾苗未能插莳。应行分别蠲缓事宜。自应酌筹办理。惟刁民藉灾纷纷滋事。其风亦断不可长。所有嘉兴各属、及龙游桐庐等县、闹灾滋事之案。业据该抚饬委杨裕深、缪梓等、分别查办。著将为首滋事之人。严拏惩治。以儆刁风。其被灾较重之区。并著委员会同地方官。迅速诣勘具奏。江苏界连浙省。前据赵德辙、于六月内陈奏。望雨甚殷。现在被旱情形。当与浙江无异。著怡良、赵德辙、派委妥员。分诣各属查勘据实具奏。以副朕轸念灾黎至意。将此由五百里各谕令知之。　　

○又谕、逆贼由东夏、定埠、屡扑建平。希图内犯。前已叠降谕旨、责成明安泰、迅将东坝克复。以固要冲。本日据何桂清奏、江长贵扼守东夏。兵勇退缩。已饬令折回徽州。并飞催明安泰、进劄定埠等语。东夏、定埠、已在东坝之下。为内窜必由之路。现在仅有秦如虎一军。扼守建平。而逆贼来路未绝。岂能杜其窥伺。怡良现既暂署钦差大臣。全军皆归调度。未可专诿之浙江。致滋贻误。明安泰一军。不下五六千人。何以不能克复东坝。亦不闻进劄要隘。但令株守一隅。著怡良等、即饬该总兵、迅速督兵前进。扼劄定埠即将占踞东坝之贼。奋力击退。以保内窜之路。傥有托故耽延。即著怡良据实参奏。以肃戎行。再前此调赴江南之福建护副将陈上国、所带闽兵一千五百名。因广信吃紧。暂留该处。昨据曾国藩等奏、饶郡克复。已将此项官兵。饬赴江南军营。著怡良飞速催提。以资攻剿。将此由六百里谕令知之。　　

○调湖南永州镇总兵官奚应龙、为广西右江镇总兵官。　　

○丙子。谕内阁、易棠奏、剿捕撒拉回匪、肃清地方一摺。甘肃循化厅属撒拉回匪。聚众滋事。盘踞河北。巴燕戎格厅属撒拉回匪。亦闻风纠众肆掠。经该督派兵驰往剿捕。各匪畏惧解散。其抗拒不服之阿藏吾、具列尕录者黑曲等、三庄回匪。经官兵分路进攻。击毙首匪五十八等、十一名。夥贼五十余名。逃匿麻古塘之首匪沙乙的等、二十七名。均被官兵歼戮无遗。其悔罪投诚各回庄。捆献各犯。亦讯明就地正法。现在地方肃清。办理尚属迅速。所有在事出力员弁兵勇。准该督择尤保奏。毋许冒滥。　　

○谕军机大臣等、和春、福济奏请将派赴江南之总兵、暂留剿办捻匪等语。徐州镇总兵傅振邦、管带西安马队。据英桂奏报、已于六月二十七日。由颍州启程。据和春等本日奏报、亦称该总兵、已行至徐州。此时若再令折回皖境。未免徒劳往返。现在向荣因病出缺。已命怡良暂署钦差大臣。丹阳军营。正在乏员调遣。且徐州镇总兵。已派有吏荣椿署理。昨复谕知英桂、如颍亳带兵有人。即饬史荣椿前往署任。果如该提督等所奏、徐州或有警信。尽可责成史荣椿、实力防剿。傅振邦、著仍遵前旨。饬令带兵即赴丹阳。毋庸暂留皖境。如已行抵徐州。亦不得率听该道禀留。致滋延误。至另摺奏报、颍州获胜。及捻匪窜扑三河尖、正阳关等处情形。前已据英桂驰奏。嗣据英桂续奏、该匪由正阳回窜颍郡。股数尚多。核之和春等现奏。大致均属相同。现在英桂已赴陈州。袁甲三在颍州督剿。西淩阿在亳州、防其加窜雉河。皖豫两军。声势尚为联络。著和春等、严饬珠克登、郝光甲、塔思哈等、会合豫省官兵。务将正阳、颍上、霍邱各股匪。悉数兜剿净尽。免致与粤逆句结蔓延。其淮河抢船之匪。前据英桂奏、经多慧、塔思哈等、跨河为军。叠次剿败。现多啸聚沿河南岸。即著知会袁甲三、督同该侍卫等、就近堵截。毋任顺流东下。将此由六百里谕令知之。　　

○予安徽阵亡巡检林觐宸、外委李文保、祭葬世职。　　
</div>
    <div class="pagination">
<a href="清实录咸丰朝实录_page288.html">上一页</a><span>...</span><a href="清实录咸丰朝实录_page284.html">284</a><a href="清实录咸丰朝实录_page285.html">285</a><a href="清实录咸丰朝实录_page286.html">286</a><a href="清实录咸丰朝实录_page287.html">287</a><a href="清实录咸丰朝实录_page288.html">288</a><span class="current-page">289</span><a href="清实录咸丰朝实录_page290.html">290</a><a href="清实录咸丰朝实录_page291.html">291</a><a href="清实录咸丰朝实录_page292.html">292</a><a href="清实录咸丰朝实录_page293.html">293</a><a href="清实录咸丰朝实录_page294.html">294</a><span>...</span><a href="清实录咸丰朝实录_page290.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
