<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1754 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1754 页/共 1860 页
  </h1>
  <div class="content">
   ○又谕、直隶、山西、河南。三省各府属。近日得雨雪情形。业经该督抚先后奏报。山东、与河南、直隶、境壤毗连。自应一律沾被。该省近日曾否得雨雪之处。何以迄今尚未据该抚奏到。朕心深为廑念。著传谕惠龄、即饬属查明。据实覆奏。寻奏济南等十府所属州县。均于十一月初二、三得雪二寸、至四五寸、不等。实为普遍优沾。得旨、欣慰览之京师亦屡霈优恩矣。　　

○旌表守正捐躯直隶盐山县民王魁妻田氏、河南滑县民胡起名妻赵氏。　　

○丁丑。谕、现令惠龄来京陛见。另有差遣所有山东巡抚员缺。著吉庆前往署理。吉庆现赴江西审办案件。应俟审案完竣后即由江西前赴山东接印任事。此时不必来京请训。俟抵任后将地方应办事宜。妥为办理。数月之后。再行来京陛见请训。其吉庆未到以前。所有山东巡抚印务。著江兰暂行护理。　　

○又谕、现派海兰察、带领巴图鲁侍卫章京一百员。副都统乌什哈达、岱森保、带领索伦达呼尔兵一千名。前往西藏。由直隶、河南、陕、甘前赴青海一路行走。经军机大臣。酌拟日期。分拨起数。陆续起程前往。所有经过各省、沿途需用车辆马匹廪给等事。自应专员经理无稍贻误。俾行走得以迅速。直隶著派阿精阿。河南著派吴璥。陕西著派和宁。甘肃著派郑制锦。各该员务须督率所属。来往照料。以副委任。　　

○又谕、上年高邮州假串冒徵一案。系巡检陈倚道揭报破案。审办得实。彼时若将该巡检即为擢用。恐各省闻风效尤。致开告讦之风。是以未即加恩升用。但该巡检于书吏通同舞弊之案。竟能首先揭报。不避嫌怨。所告皆实。究属持正。现在事隔年余。著该督抚即将该巡检陈倚道。送部引见。　　

○谕军机大臣等、据刘峨等奏、审明监生杨淑。控告银匠等浮收钱文。请将地亩交官一案。内称杨淑因田产荒芜。无力完粮。思以呈交地亩图免田赋。并经刘峨等前往虞城县、查勘杨淑地亩。实有荒芜之处。且所过各村庄。间有未经开种之地。询之民人。佥称因五十年被旱后无力所致等语。各省地方官。当以农事为重所有村庄田亩。如遇水旱偏灾。间有荒歉。自当督劝小民。及时开垦。讵可任其竟行抛弃。今豫省虞城县地方既查有因旱后无力开种、以致荒废之处。其余各州县似此情形者。想亦不少。著传谕穆和蔺、即专派明干大员详悉查验。妥为设法经理务使田畴尽行耕治而闾阎不致无力输将方为无负牧民之责。将此谕令知之。仍将查明各州县荒废田亩。如何借给耔种办理之处。据实覆奏。毋得回护、干咎。　　

○又谕、向闻带兵各员。经过各省驿站。往往有任意。应付需索等事。朕以事经已往。且带兵之员。尚能奋勇成功。是以不加深究。但外省办差之家人长随等、因有需索馈送。遂尔恣意开销。无凭查考。而办差之州县、即以赔累为词。那移库项。甚或派及闾阎。皆属势所必有。于地方甚有关系。前经谕令直隶、河南、陕、甘、各督抚、严饬所属府、厅、州、县、务革从前陋习。不得稍事弥缝。今既专派阿精阿等、经理其事。遂为伊等责成。所有带兵大小各员。及兵丁等、经过事宜。祇须将车辆马匹廪给等事。照例豫备。俾到站得以迅速行走。毋稍缺乏。致令守候需时。如带兵官员、及兵丁等、有骚扰驿站之事。阿精阿等、身任藩臬。俱有奏事之责。即应据实参奏。朕必加海兰察等以应得之罪。倘阿精阿等意存交接之私。仍蹈前辙。一经发觉。必将阿精阿等一并治罪。至直隶向来办理官员经过差务。较为熟习。尚不致过于周旋酬应。但直隶为出京首站。各该员办理差务一切事宜。惟视直隶所办章程。以为准式。阿精阿、尤当凛遵谕旨。不得稍徇私情。庶可为各省取法。如有违玩。亦必先治阿精阿之罪。以为炯鉴也。　　

○又谕曰、此次廓尔喀在后藏滋扰。由鄂辉前此办理不能妥协。以致复滋事端。现在鄂辉带领官兵前往剿办。在路行走。既不能迅速。稽迟贻误。且一切剿办机宜。亦不能运筹调度。将来事竣后。鄂辉自有应得之咎。不便令其回四川总督之任。此时该省督篆、有孙士毅在彼署理。军需粮饷等项。筹办均极周详。但孙士毅年过七旬。且汉大臣中办理部务。亦尚需人。将来军务告蒇后。当仍令回京供职。因思惠龄自调任山东以来。办理地方事务。尚属稳妥。且向在军机处司员行走。又系纳延泰之子。卫藏情形。素所知悉。若令前往该处。随同福康安经理。将卫藏一切事宜。讲求熟悉。将来事定后。畀以四川总督之任。于照料卫藏。办理地方。可期得力。著传谕惠龄、即将山东巡抚、印篆、交与江兰暂行护理。伊即来京陛见。候朕面加训示。详悉指授。再行由驿前往。　　

○戊寅。上御懋勤殿、勾到直隶上年停勾情实罪犯。停决斩犯二人绞犯十八人。余九十四人、予勾。　　

○谕、据镶黄旗蒙古都统奏、请将发往伊犁效力赎罪之原任总兵官富禄、本身之骑都尉。即行革去。不准承袭。又将伊世管佐领、或作为公中佐领。或令别支承袭之处请旨等语。富禄系旗下世仆。且膺总兵大员之任。现今正值藏内用兵之际。因伊未请前往效力。是以将伊发往伊犁。尚无大罪。且伊承袭之世职、及佐领、皆自伊祖所贻。今富禄所犯之罪。实与伊祖无涉其世职及佐领等官。自当照例办理承袭。乃据该旗奏、请将富禄之骑都尉。不准承袭。及世管佐领。亦作为公中佐领。殊属过当。著将该旗都统、严行申饬外。其富禄之世职、及世管佐领等官。仍照例拣选人员承袭。　　

○谕军机大臣等、前据保泰奏、廓尔喀地方。有红帽喇嘛沙玛尔巴呼图克图。系仲巴呼图克图之弟。访闻伊弟兄彼此相仇。此次贼匪至藏侵扰。即系沙玛尔巴陷害伊兄之意等语。沙玛尔巴、与仲巴呼图克图、何以兄弟竟若仇讐。此语究系得自何人。总未据保泰奏明此事殊有关系。沙玛尔巴、与伊兄仲巴、旧有仇隙。竟敢勾引廓尔喀、滋扰后藏。以洩私忿。甚为可恶。而撒迦庙内喇嘛等、前次向贼匪投递哈达者。亦系红帽喇嘛、显有与沙玛尔巴彼此勾通情弊。或竟系沙玛尔巴等、欲衰黄教以兴红教。故勾结廓尔喀贼匪前来滋扰。亦未可定。福康安到藏后。务将沙玛尔巴与仲巴何以彼此成仇。及红帽喇嘛果否欲衰黄教之处。密访严查。相机办理。又上次巴忠到藏办理廓尔喀一事。因沙玛尔巴欲来相见。曾赏朝珠缎匹等物。彼时沙玛尔巴并未来藏。巴忠亦未与见面。所有赏给物件。虽前据巴忠奏称、业经差人送给。但沙玛尔巴曾否领收。究无确据。或巴忠于此事另有情弊。故尔轻生自尽。并著福康安、一并确查具奏。　　

○己卯。上诣雍和宫行礼。　　

○谕军机大臣曰、秦承恩奏、审拟白河县监禁军犯陈应照、殴毙同监绞犯李得发一摺。此案陈应照、系原犯绞罪减流脱逃改军之犯。复在监逞凶。殴毙人命。实属怙恶不悛。该抚将陈应照问拟绞决。尚属照例办理。但摺内所讯起衅缘由。据提牢等供称、陈应照、因与李得发、争吃肉块。互相嚷骂。陈应照即用手带铁金□靠。将李得发殴毙一节。此语殊不可信各处监禁人犯。每日不过例给囚粮。断无官为给肉。在官犯覊禁囹圄。或尚有余赀。得营口腹栖止之事。若此等逃流被拏拘禁之犯。皆系穷民。安得带有钱文。私买肉食。至管狱吏卒。于应给囚粮。尚不免从中克扣。岂有买肉给囚之理。今所称陈应照、与李得发、争肉起衅。必非实在情节。否则即系该县监狱、平日漫无管束。一任监犯等家属来往。私给钱文。买肉共食。禁子于中取利。致有彼此争殴毙命之案。该抚于此事问拟罪名。虽无错误。但所取供词。殊非实情。秦承恩、何以轻信属员详报之词。漫不加察。率行入奏。著传旨申饬。并著将指出情节、查明据实覆奏。　　

○庚辰。上御乾清门听政。　　

○御懋勤殿。勾到直隶本年情实罪犯。停决绞犯七人。余九十一人、予勾。　　

○谕曰、福康安、前因洒带木植一案。曾罚公俸十年。尚有未经扣完银六千余两。现令前往西藏剿办廓尔喀滋扰后藏一事。需费较繁。所有前罚公俸。除交纳外。余著加恩宽免。以示体恤。　　

○又谕、据索喜奏称、将将军印务。暂交副都统德清阿署理。索喜前往畋猎等语。向来将军等、若遇出行事件。其印务自应交副都统署理。至副都统等署理印务时。遇有公差。岂可又转交与相等。之副都统耶。此竟视副都统为伊之属下矣。且现行畋猎处所。即伊属内之地。嗣后署理将军印务之副都统等。凡遇畋猎事件。不必似此转交副都统署理。即携带印信。随行办理事务。　　

○以顺天府府尹汪承霈、为左副都御史。太仆寺卿世魁、光禄寺卿蒋曰纶、为太常寺卿。通政司副使丰盛阿、为光禄寺卿。　　

○辛巳。谕、上次廓尔喀、因盐税细务。与唐古忒人等。彼此争执。鄂辉、成德、同巴忠、前往该处查办。并未能剖断明确。一切皆听巴忠谬为办理。以致复滋事端。兹巴忠畏罪自戕。伊二人本有应得之咎。经朕格外加恩。不即问罪。仍令带兵赴藏。立功自赎。鄂辉、成德、理应倍加奋勉。迅速趱程。克期抵藏。剿杀贼匪。以赎前愆。今伊二人任意延缓。每日祇按站行走。出口多日。尚未到藏。节据保泰奏报、廓尔喀贼匪。于抢掠扎什伦布之后。尚在定结、第哩朗古等处。逗留观望。未经退回。此正天夺其魄。俾其坐待歼诛。若鄂辉、成德、行程迅速。早抵藏内即可跟踪追剿。歼戮无遗。乃竟濡滞不前。坐失机会。其错谬甚大。岂可复膺封疆专阃。鄂辉、著革去总督。赏给副都统衔。驻藏办事。仍令舒濂帮办。成德亦著革去将军。赏给副都统衔在领队大臣上行走。听候福康安调度差遣。鄂辉、成德、均系获罪之人。今复加委任务须激发天良。勉力自赎。以观后效。若再仍前贻误。必当从重治罪。断难复邀宽贷。所有成都将军。著奎林补授。仍在参赞大臣上行走。其未到任以前仍著观成署理。俟军务告竣奎林再赴新任四川总督员缺。著惠龄补授其山东。巡抚员缺。即著吉庆补授。惠龄、现已谕令来京陛见。俟将卫藏应办事宜。面加指示后。即驰驿赴藏。先在参赞大臣上行走。同福康安剿办廓尔喀贼匪事竣。再回成都接印任事。现在应行备办军需粮饷等项。孙士毅悉心筹画。均极周详。仍著在彼一手经理。俟惠龄事竣到任。再行交印起程。来京供职。其应支总督廉俸。仍著孙士毅、惠龄、各半支领。以示体恤。　　

○旌表守正捐躯江西宜春县民彭以银妻张氏。　　

○壬午。谕、崇文门正监督事务。著派奎林管理。奎林现授成都将军派往西藏办理军务。所有崇文门事务。著伊侄御前侍卫惠伦代办。　　

○谕军机大臣等、据奎林奏、拏获纠夥行劫盗犯、审明正法一摺。已批交该部矣。此案首夥盗犯十二人。虽已将盗首拏获。尚有逸犯何枋、王光典、林料、林川连、李畨、蔡添来、周信、王夏等八犯。未经就获奎林现已补放成都将军。令其驰赴西藏。剿办廓尔喀贼匪。所有此案未获各犯。著交哈当阿等、督率兵弁。实力严拏。务期弋获。毋使一名漏网。将此谕令知之。　　

○又谕曰、保泰奏称、现令仲巴呼图克图、写信寄知伊弟沙玛尔巴、并遣汉兵范忠、前往晓谕廓尔喀一节。仲巴呼图克图、既与伊弟沙玛尔巴、素有仇隙。寄信与彼。亦属无益。且现在贼匪。是否仍在定结、第哩朗古、逗留。保泰所遣汉兵范忠、究系到何处地方向贼晓谕。摺内并未奏明。实属糊涂含混。看此光景。贼匪尚未退回巢穴。今保泰既遣汉兵前往晓谕。贼匪或意存观望。屯留边境。坐待歼诛。正是极好机会。鄂辉、成德、务当迅速赶上。带兵追杀。立功自赎。此为最要。又奏、戴绷萨木珠令巴、与贼打仗。得受枪伤身故等语。著鄂辉等查明、如实系打仗受伤身故。自当照例议恤。倘所报不实。亦当查明具奏。毋任冒滥。　　

○又谕曰、奎林从前出兵打仗。固属勇往。但平日办事。往往有性情执拗。失之过当之处。近年以来。惟在台湾总兵任内。办理一切事件。尚为认真妥协。是以叠加擢用。现因派赴西藏。复念伊家计维艰。令管崇文门税务。并留惠伦在京。代为办理。奎林接奉后。自当感激欢忻。倍加奋勉。嗣后办理诸事。务须痛改旧习。刻自提撕。总期于国家公事有益。不可任意偏执。致办理不能得当也。　　

○癸未。上御懋勤殿。勾到朝审情实罪犯。停决官犯、斩犯一人。绞犯二人。常犯斩犯十三人。绞犯十人。余二十一人、予勾。　　

○谕、本日勾到朝审情实人犯内。一起官犯吴焕、在高邮州知州任内。于书吏私雕印信、假票重徵一案。虽系前任知州班济泰任内之事。究不得诿为不知。是其瞻徇同官。袒护蠹吏。且系原任侍郎吴嗣爵之子。按其情罪。本应予勾。但念该犯在任。尚无通同染指情弊。其匿不详办。究系前任之事。此案巡抚闵鹗元、系属统辖大员。业已加恩释放。是以免其勾决。一起绞妇乌苏氏。因契买幼婢二格。弹剔蜡花误落伊女脖项。伊女啼哭抽风。该氏气忿。輙用烧热烟袋。烫烙多伤。以致幼婢陨命。该氏身系女流。凶暴残忍。轻视人命。情节甚为可恶。但念契买之婢。究有主仆名分。是以免其勾决。一起绞犯李生贵、迈玛第敏、因在乌噜木齐。收买大黄。卖与俄罗斯。图利至千斤以上。大黄久经例禁。该犯违例夥买。私贩出境。情罪甚重。但念究系愚民图利。是以免其勾决。一起绞犯扎郎阿、因与胞兄继妻章佳氏通奸。被氏婿巴扬阿闻知。屡向章佳氏挟制。吓取财产。该氏恐伊子被巴扬阿陷害。遂将奸情自首。案关伦纪。其罪本无可宽。但念章佳氏因伊夫在外。恐幼子被害。致夫绝嗣。与尚有不忍致死其夫之心、情有可原者相等。业将章佳氏改入缓决。是以一并免勾。一起斩犯多隆武、五保、佛保、太保、勇明、六达子、九福、钟保、珠隆阿、九犯。因护军海旺等偷窃库银。该犯等既经撞遇。并不首报。听从分赃。其罪本无可宽。但念起意偷窃为首七犯。业经虞决。该犯等究系被吓分赃。随同隐匿。尚无商同夥窃情事。且人数众多。不忍令其骈首就戮。是以免其勾决。以上各犯。情罪俱属重大。虽经免其予决。俱著永远监禁。遇赦不赦。嗣后刑部不必入于朝审秋审情实人犯册内进呈。朕办理庶狱。矜慎为怀。于法无可贷之中。特求其一线之路。曲予生成。而水懦民玩。又虑失之宽纵。致狡吏凶民。无复知所惩儆。是以斟酌权衡。纤悉必求其当。以期宽严适中。不为已甚。亦不失之不及。特将办理各案缘由。通谕知之。　　

○又谕、本日勾到朝审情实人犯。内有阿林一名。因向新买家奴侯振极、追问买地情由。侯振极不肯实说。该犯将伊子侯添禄殴打。并向索地价。因侯添禄顶撞。令家人杨三用绳捆住。自用木棍殴伤殒命。此案阿林堂兄何森、欲将契买家奴侯振极等出卖。阿林贪图侯振极父子赀财。用银置买。居心已不可问。及至索银不遂。将侯添禄捆殴致毙。情节甚为可恶。向来殴毙家奴。原无拟抵之例。但阿林置买堂兄名下家奴。可知原非其本身家奴。其意本豫为勒索起见。嗣因未遂所欲。輙行捆殴伤命。即主仆之分已绝。自应照平人例拟抵。不得引殴毙家奴之例。稍从末减。是以即行予勾。并将此案情节。详悉宣示。庶使贪暴不法者。知所儆畏。　　

○又谕曰、富纲等奏、遣犯在配脱逃。旋经拏获。请将失于防范之地方官职名。另行送部等语。遣犯胡牛、于九月初四日潜逃。至初九日即行追获。该州等虽不能防范于前。而一闻该犯脱逃。即选派差役。上紧追辅。阅五日即经拏获。不致要犯稍稽显戮。尚可量予从宽。若将应议职名仍行送部。则地方官于此等速行拏获脱逃要犯。终于不免处分。此后转致懈于缉捕。殊不足以示劝。所有此案应议职名。著免其送部。　　

○又谕、昨据兵部将修制军械则例进呈。朕详加披阅。所办殊属非是。前因各省提镇以下、至将弁等。俱有占用马步名粮。作为得项者。殊非核实行伍之道。因降旨添给武职养廉。将虚额兵丁名粮。俱挑补实兵。所有一切修制军装等项。俱令作正开销。原为慎重营伍、体恤兵丁起见。但既官为经理。所有应修军械等项。亦应核实办理。毋许各该省稍有弊混。方为正办。今阅兵部所定则例内。即如铁盔铁甲两项。今定为六十年一制。三址年一修。殊不知铁盔铁甲。系坚实经久之物。亦不过于督、抚、提、镇、查阅营伍时。偶一穿带。并不常用。即调派出兵。若穿带铁盔铁甲打仗。必致难于转动。此历来出兵之人所深知。何必予以修造年限致启各营伍开销浮冒之渐。其虎衣虎帽等项。尤为虚设无用。又何必定限修整。以此类推。其中似此者。谅亦不少。况各省修造军机银两。亦应酌定数目。岂可听其行意开销。今部例内总未载明。所谓定限者、定何限。应用者、用何项。甚属疏漏不成书。尚欲颁行各省。何所适从。著军机大臣、会同该部、另行详加酌核。悉心妥议具奏。寻议奏、遵旨会议。请将则例内所开定限修制各项。除实系操演守御必需之物。当修制者。准其仍立年限修制。报部核销外。其余军装器械。并非常用。制造后可以经久不坏。如铁盔铁甲虎衣虎帽等类。概行删除。毋庸定立年限修制。至实在应修器具。所需工料等项。核销银两。向例归工部办理。但各省物料。价值贵贱不等。应令各该省督抚、及将军提镇等。将各项器具长宽尺寸。并所需工料。逐一开明造报工部。详晰核定。再行载入则例。务使帑项不致虚糜。从之。　　

○又谕、山海关监督常福奏、一年任满。比较盈余短少银四万二千余两。请从重治罪。并将房屋衣物等项变抵。其余银两。将应得俸银坐扣完款等语。关税盈余。比较短少。该监督自有应得之咎。但念该处连岁歉收。商货未能销售。到口空重船只。未免稀少。盈余短绌。自属实在情形。且较之五十四、五、两年。德纶、百福保、任内。微有多余。尚非办理不善。常福、著照前例罚俸四年。以示惩儆。所有短少盈余银四万二千余两。著加恩免其赔缴。其所请治罪、并变抵房屋等项之处。俱著一体宽免。　　

○以少詹事岳起、为奉天府府尹。湖北布政使陈淮、为贵州巡抚。　　

○以辅国将军宗室富色硁额、兼正白旗蒙古副都统。总管内务府大臣巴宁阿、兼镶蓝旗蒙古副都统。调正白旗蒙古副都统伍弥乌逊、为镶黄旗满洲副都统。镶蓝旗蒙古副都统宗室公永珊、为镶蓝旗满洲副都统。　　

○甲申。圣祖仁皇帝忌辰。遣官祭景陵。　　

○上诣奉先殿、寿皇殿、行礼。　　

○以镶蓝旗满洲副都统宗室公永琨、为正红旗蒙古都统。　　

○乙酉。谕军机大臣等、据勒保奏、豫备福康安等、由西宁出口应用马匹。办理甚为妥速。无分畛域。殊属可嘉。著赏给大荷包一对。小荷包四个。以示奖励。想勒保此时。已接到令伊往西宁与奎舒商办之旨。业经起行前往。再前经降旨、令每兵应备马二匹以资乘骑。但思道里遥远。现届冬令。正值乏草之时。恐中途不无倒毙。著传谕勒保、奎舒、将青海扎萨克之马。按照每兵一名。给马三匹。仍遵前旨。给予原价。途中既可轮替骑坐。到藏后亦可多得战马。岂不两有裨益耶。将此各谕令知之。　　

○调贵州布政使汪新、为湖北布政使。以山西按察使万宁、为贵州布政使。　　

○旌表守正捐躯陕西鄠县民冯景耀妻乔氏。　　

○丙戌。谕、向来武职内丁忧回旗之副将人员。于每年冬间。照文员之例。带领引见。嗣后武职病痊起复。在侍卫旗员上行走。及终养事毕人员。俱著照吏部文官之例。于每年冬季。一并汇齐引见。　　

○谕军机大臣曰、孙士毅奏、筹办军粮一摺。所办俱好。该处粮石。节据孙士毅通盘筹画。广为储备。自尽可源源接济。无虞缺乏。但核计运粮赴藏。与在藏地就近采买。价值相去。竟至十倍。不可不节省办理。福康安到藏后。务须察看情形。悉心筹酌。如藏内原备粮石。足敷支食。无须将察木多等处所贮粮石运藏。固属甚善。即使不能宽余。尚须筹办。总应先尽藏地采买。倘实在不能购买。再行咨会孙士毅、将察木多等处粮石。陆续运送。不致多费运脚。方为妥善。至福康安进抵贼境后。自当因粮于贼。无须藏内粮石支给军食。则更善也。　　

○又谕曰、长麟覆奏、江南海州属之沭阳县刘家集等二十二镇。夏间虽被水患。现已疏消罄尽。播种秋麦。民情不致拮据。惟于来年二三月间。酌借口粮。秋后照数徵还。则穷民口食。愈得从容。实可无虞失所等语。沐阳县刘家集等处。既据该抚查明。勘不成灾。亦不值特降谕旨。所有歉收各户。明春青黄不接之时。即著该抚、饬属察看情形。酌借口粮。以资接济。务使毋滥毋遗。俾小民均沾实惠。方为妥善。将此谕令知之。　　

○御史五泰奏、嗣后京察。詹事府洗马中赞各官。应照翰林院读讲编检例。统由掌院出考。得旨、所奏是。依议行。　　

○转户部右侍郎庆成、为左侍郎。以贵州巡抚额勒春、为户部右侍郎。通政司副使莫瞻菉、为顺天府府尹。　　

○旌表守正被戕陕西府谷县民丁某妻秦氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百九十


大清高宗法天隆运至诚先觉体元立极敷文奋武孝慈神圣纯皇帝实录卷之一千三百九十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修
  </div>
  <div class="pagination">
   <a href="清实录乾隆朝实录_page1753.html">
    上一页
   </a>
   <span>
    ...
   </span>
   <a href="清实录乾隆朝实录_page1749.html">
    1749
   </a>
   <a href="清实录乾隆朝实录_page1750.html">
    1750
   </a>
   <a href="清实录乾隆朝实录_page1751.html">
    1751
   </a>
   <a href="清实录乾隆朝实录_page1752.html">
    1752
   </a>
   <a href="清实录乾隆朝实录_page1753.html">
    1753
   </a>
   <span class="current-page">
    1754
   </span>
   <a href="清实录乾隆朝实录_page1755.html">
    1755
   </a>
   <a href="清实录乾隆朝实录_page1756.html">
    1756
   </a>
   <a href="清实录乾隆朝实录_page1757.html">
    1757
   </a>
   <a href="清实录乾隆朝实录_page1758.html">
    1758
   </a>
   <a href="清实录乾隆朝实录_page1759.html">
    1759
   </a>
   <span>
    ...
   </span>
   <a href="清实录乾隆朝实录_page1755.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
