<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 152 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 152 页/共 681 页</h1>
    <div class="content">
○谕大学士图海等、前遣多诺、纳布、总理湖广大兵粮饷、节省浮冒、招集残黎、责任綦重。伊等宜仰副朕责成之意、实心料理、竣事而还。乃未著有成效、希图规避、奏请回京。顺承郡王勒尔锦等、屡奏多诺等、任极重大、不宜发回。前欲遣纳布往荆州、贝勒尚善、亦屡奏粮饷事重、不宜发往。今乃忽称无事、伊等竟自回京。是何意见。阿范、参赞简亲王军务、不思效力、托言有疾来京。俱属越例。著议政王大臣等察议。寻议多诺、应革去左都御史、佐领、本身所得世职、并解所袭伊父拜他喇布勒哈番又一拖沙喇哈番。令应袭人承袭。纳布、应革去侍郎佐领。勒尔锦尚善等、前后奏请舛错、事平议罪。阿范、系候补侍郎。二等阿达哈哈番、俱应革去、发江西军前充伍。议上。命留多诺佐领、及伊父世职。留纳布佐领。余依议　　

○以翰林院掌院学士喇沙里、充经筵讲官　　

○升护军参领杭奇、为正白旗蒙古副都统　　

○壬戌。谕在荆岳大将军等、今大将军安亲王、由江西进取长沙。尔等应发兵夹剿。前者荆州添设绿旗兵、及鸟枪兵甚多。贝勒察尼、又率兵赴彝陵、已数月矣。尚未奏捷。顺承郡王勒尔锦等、或分现在荆州兵、或调可缓地方之兵、速发长沙。倘彝陵贼未能即破、察尼等应量留官兵于彝陵、遣余兵与荆州兵合、或由云溪驿、或由别路、酌量议定、并量度安亲王将抵长沙之期、彼此关会、协力齐进、断贼粮道、夹攻长沙。贝勒尚善、亦分遣官兵、与荆州彝陵兵同往。尚善等、仍作攻取岳州之势、移兵逼之。如机有可取、即取岳州。尔等率大兵驻荆岳、将及二载。粮费师老、并未得尺寸之地。坐失事机、罪不胜数。今安亲王进攻长沙、若又不发兵夹剿、俾贼侦知荆岳、按兵不动、死守长沙要路。则尔等贻误之罪更大矣。其遣发之兵、谁可统率。著公议遣往。无分彼此、同心协济、务期有禆国事　　

○定远平寇大将军和硕安亲王岳乐疏言、伪总兵张存、遣使来言、闽逆军饷匮乏、恣意剥削、军士逃亡、百姓怨讟。张存有兵八千人、屯于顺昌、不听耿逆调遣。又伪总兵罗元生等、统兵固守其地。邵武总兵彭世勋、虽降逆而按兵不动。此皆耿逆之内患也。若大兵自江西进闽、伊等即为内应。但臣现赴长沙、克期进发。伏乞睿鉴详度、无失事机。疏闻。上谕、招徕逆贼、克取福建、令大将军简亲王、副将军希尔根、将军额楚、总督董卫国等、相机以行。至于进攻长沙、剿灭吴逆、惟王是赖。但恐逆贼、觇知我兵进取长沙、固守袁吉、阻我兵行。王或扬言取道别路、出其不意。或合兵前进。或兵分数道。在王必有定见。其悉心筹画万全、务速行之　　

○予故一等阿思哈尼哈番鄂木布、祭葬如例　　

○癸亥。上自南苑、奉太皇太后回宫　　

○甲子。以故三等阿思哈尼哈番得尔格尔子关宝。袭职　　

○乙丑。上诣太皇太后皇太后宫、问安　　

○以册立皇太子、遣官告祭天地、太庙、社稷　　

○以翰林院侍读学士察库、充日讲起居注官　　

○丙寅。上以册立皇太子、御太和殿。遣辅国公叶伯舒、都统大学士图海、为正使。户部尚书觉罗勒德洪、兵部尚书王熙、为副使。是日、立皇子允礽、为皇太子。上率诸王、贝勒、贝子、公、及内大臣、大学士、都统、尚书、精奇尼哈番、侍卫等、诣太皇太后皇太后宫、行礼　　

○户部议覆、湖广道御史郝浴疏言、京通各仓、共计新旧积贮、不下七百万石。当兹米多银少之时、可将山东、河南、额徵正耗米、停其买运。每石折银八钱。并节省行月润耗等银、可得银六十万两、以济军需。应如所请、于康熙十五年分折徵充饷。从之　　

○丁卯。上御太和殿视朝。王、贝勒、贝子、公、及文武各官、表贺建储行礼。是日、颁诏天下。诏曰、自古帝王继天立极、抚御寰区、必建立元储、懋隆国本、以绵宗社无疆之休。朕缵膺鸿绪、夙夜兢兢。仰惟祖宗谟烈昭垂。付托至重。承祧衍庆、端在元良。嫡子允礽、日表英奇。天资粹美。兹恪遵太皇太后皇太后慈命。载稽典礼。俯顺舆情。谨告天地、宗庙、社稷。于康熙十四年十二月十三日、授允礽以册宝。立为皇太子。正位东宫、以重万年之统、以系四海之心。大典告成、洪恩宜霈。所有合行事宜、开列于后。于戏。主器得人、益笃灵长之祜。纶音式涣、用昭浩荡之仁。布告中外、咸使闻知　　

○诏内恩款、共三十条　　

○升内阁侍读学士孔郭岱、翰林院侍读学士陈廷敬、并为詹事府詹事　　

○戊辰。转兵部右侍郎郭四海、为左侍郎。升内阁学士吴努春、为兵部右侍郎　　

○辛未。予故江南水师总兵官张大治、祭葬如例　　

○狭西总督哈占疏报、候补游击梁鼐等、败贼于汉中。下部议叙　　

○江西总督董卫国疏报、左营游击周球等击贼众于赣县、大败之。千总张能、把总郭虎、俱战殁。下部议叙　　

○壬申。升户部右侍郎介山、为都察院左都御史。调兵部左侍郎郭四海、为督捕左侍郎　　

○浙江定海总兵官朱万化、以病乞休。允之　　

○癸酉。平南亲王尚可喜疏言、逆贼刘进忠、勾引郑锦入潮州。祖泽清、勾引马雄至高州。粤东十郡、竟失其四。今将军舒恕、总督金光祖、复退回肇庆、事势危急。闻和硕安亲王、由袁州进攻长沙、恐时当春水泛溢、且吴逆全力、集于常澧、其守御必坚。请以公倭赫之兵、仍驻袁州。令和硕安亲王、赴广东扑剿贼寇。上谕、吴三桂未灭、故诸贼得以猖狂。今安亲王进取湖南、则粤东之势自缓。若由粤东进兵、则道路迂回、稽延时日。前以粤东危急、已命大将军简亲王、发每佐领甲兵二名、驰赴应援。此兵到日、平南亲王、与将军舒恕等、公同议固守疆圉、剪除逆贼。又谕简亲王喇布曰、前以粤东告急、命尔发每佐领甲兵二名、速赴应援。至今尚未遣发、殊误事机。今再拨每佐领护军一名、并前所发兵、或副都统额赫纳、或署副都统宗室巴尔堪、令一人为将军统之、速赴广东。毋得仍前迟滞、以误军机　　

○喀尔喀扎萨克图汗、遣使进九白年贡。宴赉如例　　

○升浙江金华副将牟大寅、为福建右镇总兵官　　

○甲戌。上诣太皇太后宫、问安　　

○顺天府进春　　

○乙亥。宁南靖寇大将军多罗顺承郡王勒尔锦疏言、臣等身在地方、目击逆贼情形。今若不速行渡江前进、必致饷匮师老、马匹疲乏。细筹之、若得满兵每佐领十名、则战守自足。今调集各路兵、合在荆之兵、每佐领得四名半。乞再发禁旅每佐领五名、便可渡江剿贼。上责之曰、方吴三桂之初叛也、即命大将军顺承郡王勒尔锦等、率精兵往讨、贼来甚速、其力必疲。勒尔锦等、不乘此时击之、但顿兵荆州、故贼得以其暇、据有湖南。厥后大兵齐集、又不克期渡江。贼于是得固守要害、犯我彝陵。揆厥所由、实因勒尔锦、及参赞巴尔布、伊尔度齐、硕岱等、耽延时日、不急讨贼、故逆贼滋蔓。耿精忠、孙延龄、相继叛乱。前因欲渡江击贼、请发官兵。已添发满洲蒙古兵数千、绿旗兵一万、而究未得湖南尺寸地。今复请兵、岂果欲速灭贼寇。亦不过冀免逗留之罪耳。巴尔布、伊尔度齐、硕岱等、著俱解参赞。留任效力赎罪　　

○丙子。上诣太皇太后宫、问安　　

○升翰林院侍读学士察库、为内阁学士兼礼部侍郎　　

○丁丑。先是、上谕议政王大臣等曰、秦省要区、叛贼王辅臣、亟宜剿灭。著提督陈福、整顿标兵、或并力克取固原、或会同大将军贝勒董额等、进攻平凉、令同副都统恰塔、商酌以行。至是、陈福奏、固原有贼万余、若舍此竟趋平凉、恐固原贼出、断我粮道。应俟贼势少衰、进逼固原。量留官兵围困其城。臣乃率兵赴平凉、方无后虑。上谕、陈福身在地方、熟悉贼形。著如所请、速取固原、以遏贼势　　

○调礼部右侍郎伊桑阿、为户部右侍郎。转兵部右侍郎吴努春、为左侍郎。调刑部右侍郎郭丕、为兵部右侍郎　　

○予故随征福建右镇总兵官李奇芳、祭葬如例　　

○戊寅。上御太和殿视朝。文武升转各官谢恩　　

○上诣太皇太后宫、问安　　

○己卯。谕四子部落多罗达尔汉卓礼克图郡王沙克都尔曰、镇守宣府察哈尔兵反叛、尔即欲领兵征剿、遣使来奏。可嘉。故以朕所服貂裘、天马皮挂、皂鞾等物、赐汝　　

○壬午。岁暮。祫祭太庙。上亲诣行礼　　

○遣官祭永陵、福陵、昭陵、孝陵、仁孝皇后　　

○遣官祭太岁之神　　

○癸未。上诣太皇太后宫、问安　　

○狭西临巩总兵官王进宝、振武将军佛尼勒、靖逆将军侯张勇等疏报、会巢□刀逆寇于西河县、三战三败之。斩获甚众。下部议叙　　

○旌表八旗满洲蒙古汉军节妇二十九人。直隶各省节妇七人。烈妇一人。给银建坊如例　　

○是岁、人丁户口一千六百七万五千五百五十二。田地、山荡、畦地、五百七万三千四百五十八顷六十三亩。徵银、二千六十三万五百二十七两六钱有奇。米、豆、麦、五百二十八万三千四百五十二石七斗有奇。草、二百二十五万三千八十七束。茶、十五万三千七百三十五引。行盐、三百七十五万六千八百三十七引。徵课银、二百二十九万三千五百八十三两有奇。铸钱、二万九千三百四十七万六千六百有奇　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之五十八



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之五十九　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十五年。丙辰。春。正月。甲申朔。上诣堂子行礼。还宫。拜神毕。率诸王、贝勒、贝子、公、内大臣、大学士、都统、尚书、精奇尼哈番、侍卫等、诣太皇太后皇太后宫行礼。停止朝贺筵宴　　
</div>
    <div class="pagination">
<a href="清实录康熙朝实录_page151.html">上一页</a><span>...</span><a href="清实录康熙朝实录_page147.html">147</a><a href="清实录康熙朝实录_page148.html">148</a><a href="清实录康熙朝实录_page149.html">149</a><a href="清实录康熙朝实录_page150.html">150</a><a href="清实录康熙朝实录_page151.html">151</a><span class="current-page">152</span><a href="清实录康熙朝实录_page153.html">153</a><a href="清实录康熙朝实录_page154.html">154</a><a href="清实录康熙朝实录_page155.html">155</a><a href="清实录康熙朝实录_page156.html">156</a><a href="清实录康熙朝实录_page157.html">157</a><span>...</span><a href="清实录康熙朝实录_page153.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
