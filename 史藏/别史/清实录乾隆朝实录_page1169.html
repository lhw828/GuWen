<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1169 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1169 页/共 1860 页
  </h1>
  <div class="content">
   ○谕军机大臣等、昨因安泰参奏都尔嘉。与侍卫俊成挟嫌起衅。又将贸易之哈萨克禁止进城。恐伊等彼此不协于事无益已降旨令伊勒图将都尔嘉换回伊犁矣。但闻安泰平日亦未免性暴。办事驭人固宜从严。若任意尚气。不但于事无益。且所属亦多不服。安泰若不知悛。遇事必至贻误。著传旨申饬。嗣后如轻易任性必当惩处处。断不姑容　　

○是日、驻跸灵岩寺行宫。翼日如之　　

○甲午。军机大臣等议覆、都统管理键锐营。努三等奏称健锐营三千兵内仅有一百养育兵缺。应请酌增等语。查京城八旗满洲。蒙古汉军。共兵六万三千九百余名。养育兵共二万五千一百缺。核计每三名内。给一养育兵缺。圆明园兵共三千九百二十余名。养育兵共四百八十缺。核计七八名内。给一养育兵缺。今健锐营三千兵内。养育兵共一百缺。核计三十名内。始有一缺。固应议增即圆明园兵内亦应另增。惟京城养育兵月食饷银一两五钱圆明园。健锐营养育兵月食饷银二两殊未画一。应请一例定饷银一两五钱于健锐营圆明园兵内。均每兵四名定一养育兵缺。即火器营亦应仿照办理。惟健锐营圆明园饷银二两之缺。改为饷银一两五钱尚可余养育兵饷银八千一百九十余缺。请暂存留。俟八旗余丁滋生浩繁。再行酌量均分得旨、此项余缺。不必存留竟按三兵人一养育兵缺。余依议。又谕、军机大臣等议覆努三奏请添设养育兵一事。将八旗。圆明园健锐营。火器营。养育兵之缺。一体按四兵一缺。核计定拟具奏、朕思养育兵之设原为养赡粮单口众并鳏寡孤独无倚之人。若照军机大臣议行缺尚较少。于伊等生计。不无拮据。殊非朕矜恤旗人之至意。朕抚御天下凡兵民皆仰赖朕恩。宜随时调剂。令伊等生计宽裕即如各省偶遇偏灾。俱降旨将应纳钱粮蠲免又不惜数万帑金。动拨赈济今八旗生齿日繁自宜施恩酌增钱粮以裕生计其应添养育兵额缺著按三兵一缺办理。祇尽粮单口众者挑补。其鳏寡孤独。不必分占此缺。朕格外施恩。著由部库拨帑。每人按月赏银一两五钱。以资养赡。此内孤子至十二岁。即令调补养育兵。其遗缺仍于四项人内挑补如是定例办理。使八旗人等均沾朕恩。永远裨益。即每年多需数万帑金。亦不惜也将此交八旗都统大臣等、务体朕意。妥协办理。俾伊等均沾实惠著通行晓谕知之　　

○吏部议覆、总理泰陵事务公永璥奏称、京察大计之年。陵寝司员。照京员例一体考核。惟笔帖式向不注考。殊无以劝勤儆惰。请嗣后准于十二员。内。卓异一员。怠惰不职者褫退。俱送部引见余亦注考送部。应如所请。至东陵笔帖式。事同一例大计之年亦请。照此办理。从之　　

○吏部等部议覆大学士管四川总督阿尔泰疏称。绵州移驻罗江裁并事宜一罗江新修石城可作为绵州州城毋庸另建。一。罗江承祀诸处。俱各完整即作为绵州祀典。一、罗江衙署仓廒监狱俱可资移驻毋庸另建。应添州训导署。即以绵州学正署移建罗江。其绵州州署驻丰谷井州判。吏目署驻金山驿驿丞训导署估变。一绵州东北乡。应分隶梓潼管辖。其罗江原管地方。统归绵州。定地丁银一万一千一百九两有奇一。乐州贮谷。应如罗江额。分贮绵州旧城责成州判。余如额悉移贮新治。一、绵州四乡社谷除随地改拨梓潼。余并罗江额统归绵州。定额二万二千四百四石有奇。一、罗江耤田。改归绵州。绵州田估变。一、绵州并罗江盐陆引。共一千四百八十八张。茶腹引。共四十二张。应除拨梓潼盐引二百七十四茶引三定额行销。一。绵州并罗江学额。文武生各十六名。应拨梓潼各二。余为州额廪增。贡各如州制一绵州原驻千总移驻罗江罗江原驻把总彻归成都城守营另添外委一驻绵州旧城。绵州铺司兵。除拨梓潼十名。余与罗江兵统归绵州。一、丰谷井州判。令兼理词讼。一、绵州原管之魏城驿驿丞。今距州较远应改隶梓潼一。梓潼增绵州地方应改定地丁银四千七百九十两有奇。俱应如所请。从之　　

○旌表守正捐躯之安徽六安州民金绳武妻余氏　　

○乙未。上诣皇太后行宫问安　　

○谕据大学士陈宏谋奏、三月望后起程赴天津迎驾谢恩。即由江浙一带水程程旋粤等语。著加恩令经过地方官在二十里以内者照料护行。俾得安适归里。副朕优眷有另至意　　

○谕军机大臣等户部议驳鄂宝奏、丰镇、宁远二厅。招民认垦牧厂地亩。升科开销耗银一摺。已依议行矣。晋省各州县徵解民粮倾销元宝火工木鞘工价及运解脚价。每年报部核销均有成例。今该二厅徵收认垦地租耗银。所有倾销各项。与州县地粮无异。自应增照定例办理何得任意浮开。该抚何以不加确核率行具奏、著传谕鄂宝。即据实详查明白回奏　　

○命大学士刘纶。兼管工部事务　　

○以广东布政使闵鹗元。江宁布政使姚成烈。对调　　

○是日、驻跸泰安府行宫。至戊戌皆如之　　

○丙申上奉皇太后展谒岱岳庙　　

○谕、朕以山左臣民情殷望幸。俯允所请。敬奉安舆巡莅。胪欢祝厘。巡抚富明安。以自德州遵陆后皇太后每日乘辇圣躬应就安颐因间程增设行馆数椽以供憩息。念于理为宜亦遂不加禁止兹临驻所至见其规制虽不事华饰而费用究不免繁多著于山东盐库内。赏给银三万两以赡工作。　　

○又谕、此次山东省进献计册诸生著于二十七日考试　　

○又谕山东引票各商自乾隆十六年。至三十一年尚有积滞未销之盐六十余万包。课项俱已随引清完而盐包仍须陆续运售。加以按年输纳正课。商力未免拮据。著加恩将乾隆三十五年应徵款额除杂项钱粮。照旧交纳外。所有正课银十八万三千八百五十两零。分作八年带徵俾各商益资宽裕。该部即遵谕行　　

○丁酉孝昭仁皇后忌辰遣官祭景陵。上诣皇太后行宫问安　　

○登岱、诣碧霞宫拈香　　

○谕本日朕登泰山前引帮轿之蓝翎侍卫清海、不能奏对清语著革退蓝翎侍卫。该管大臣务将所属人等用心教习。倘仍有不谙清语者将该管大臣一并治罪著通行晓谕知之　　

○又谕、据吴达善参奏提督马铭勋设席宴客俱令将备公办多不发价。又常邀将备会席。令千把总取物备办按营摊派价值。并勒索属下马匹又将马骡卖与营员。勒取重价。及收受弁员礼物等款实属败检负恩。请旨革审等语。马铭勋著革职。交与该督严审定拟具奏　　

○谕军机大臣等吴达善参奏马铭勋贪黩败检各款一摺。已降旨交该督严审定拟矣。马铭勋身为提督大员。敢于肆意贪婪。劣迹种种实为法所难宽。吴达善即当严加鞫讯。并查此外有无别项款迹。务须彻底根究按例定拟。审结之日一面照例具题。一面专摺奏闻至马铭勋从前调任安西提督来京召见察其奏对词气。竟惮于远行。已知伊沾染绿营恶习畏葸不堪。即令前往西陲。亦属无益。第因其彼尚无大过。是以仍留湖广提督之任亦经严训遣往今观其贪鄙如此则伊向日之留恋内地专以便其牟利之图尤属负恩不法著吴达善查审时并将此旨诘询马铭勋取具供词。一并具奏　　

○又谕、去秋宫兆麟奏属员贤否摺称、金祖静两耳重听。因臬司为刑名总汇。若果耳聋。于听断非宜。一经面为询察。自难掩饰。遂传谕宫兆麟。俟三宝回黔。即令金祖静来京陛见宫兆麟接奉此旨。止须传令金祖静来京。初不必告之以故今日阅金祖静摺。则称抚臣恭录廷寄转行宫兆麟所办。甚属错谬。寄信谕旨。理宜慎密岂可轻洩于人。若钞录转行则更无此情理。前因宫兆麟在湖南臬司任内。办事尚属认真。是以特加擢用。及简任滇抚以来。见其办事粗率动多舛误。看来不过一专恃口给。毫无实际之人。难胜封疆重任。因将伊降补臬司尚不料其糊涂不晓事竟至于此。昨来行在召见。看其精力亦渐就衰。恐并不能如前此之奋勉。著传谕明山。俟宫兆麟到任后。传旨申饬。并为留心察看。如其办事仍不著要。或神气日复衰颓。即行据实奏闻。毋稍徇隐著于明山奏事之便。传谕知之　　

○又谕、据阿桂等查办罗源。浩呈诉赔办铜觔各款奏到一摺。已批交在京军机大臣、会同该部议奏。其查办程之章等一摺。亦著一并会议。前因罗源浩等呈辨。恐其中或有屈抑。是以令阿桂彰宝详晰查办。以定其是否应赔。今阿桂等所奏既历指罗源浩呈诉各款之不实而于应赔之项。则又请著落汪大镛名下追还。是阿桂等不论事理之是非惟计调停完案。殊未允协此项银两。如果系汪大镛滥放自当向其照例追缴。不应令罗源浩代赔过多。即明德从前办理未当。不妨明斥其非伊身已故岂能复加之罪。何必复为瞻徇依违若罗源浩实属例所应赔。又不宜复向汪大镛是问设虑欠项悬宕。责令代为赔抵。何以服汪大镛之心。朕办理庶务。一秉至公。从不肯令人有丝毫委屈。岂可不分曲直如阿桂之模棱了事耶。部中例案俱在。无难核办。其孰是孰非大学士刘统勋。曾经审办此案。于前后情节。知之甚悉。著即行详悉查明。会同妥议。至程之章。孙焯一案。阿桂等所议追赔划抵之处亦意在帑不虚悬。于案情未为分晰。并著查明一并妥议具奏。将此传谕知之　　

○以山东兖州镇总兵李国柱。为湖广提督。镶白旗汉军副都统法灵阿为兖州镇总兵。调江苏苏松镇总兵陈杰。为广东左翼镇总兵。以江苏京口水师副将陈奎。为苏松镇总兵　　

○戊戌。遣官祭贤良祠　　

○谕军机大臣等连日驻跸泰安。风势较大。未知京城亦似此否并现在曾否得雨。春田有无望泽情形。著留京办事王大臣。即于下报覆奏寻奏、二十四五六、等日午后风势时作时止现在地土潮润即得雨稍迟。尚可不误耕作报闻　　

○吏部议覆给事中富尔敏奏称。查明处分例内。外省卓异官于他处犯有贪劣事迹。原保之上司。有降调处分。至京察一等人员。原保堂官。并无处分定例。恐各堂官以无碍考成。未免稍存迁就。请如外省上司之例酌定处分。应如所请嗣后京察一等人员如擢用外任后。贪劣不法。将原保之堂官。议以降一级留任。即迁调在京别衙门。亦照此例办理。从之　　

○又议覆、四川布政使刘益奏称、定例经徵盐课各官。如正课全完。即当声请议叙。请嗣后必须正课耗羡。均于奏销前通完。方准请叙。若止完正课。而羡余未清。祇应免其处分。不得滥邀叙黄应如所请。从之　　

○刑部议覆、江西按察使欧阳永祐奏称定例热审期内将枷责等轻罪减等发落。笞罪宽免。原以时当盛暑。杖笞所加。更为酷烈是以加恩矜恤。若发落时已届秋冬。仍以审拟在热审期内致予减免。殊失定例本意。且易启奸徒胥役勾结之弊请嗣后总以发落之时为准如原审未届热审而在热审时发落者。照例减免。如发落已逾热审。即在热审期内定拟者。亦不得援照减等应如所请。从之　　

○旌表守正被戕之河南永宁县民张简妻颜氏　　

○己亥上诣皇太后行宫问安　　

○谕军机大臣等昨据尹继善等。将审讯赛哈赖谋毒格格致死使女赛罕赛一案情形具奏尚未明确。即如究出喇嘛巴尔丹格隆与赛哈赖有奸给与毒药一节。即系索琳等在彼普经询及之事此等糊涂喇嘛。导之使言。安知其非信口妄供岂遂可为此案的实证据。至赛哈赖平素与格格有何仇嫌何致设计下毒。自必有主使之人如果根究得实。毫无疑义。则将赛哈赖处以寸磔。自不为枉。若竟出自纳逊特古斯之意即并加以重罪亦所自取。若因关碍格格。惟向一面推求。执喇嘛给药之言妄加锻炼。则又何求不得。人命至重。岂可使案情介于疑似。遽处以极刑乎。朕意此案疑窦甚多。其关键似不在此昨启銮前。曾向尹继善。刘统勋详悉面谕。何不遵旨细加诘讯耶如所称现在使女。惟桂格一人系庄头之女性极愚蠢。为格格所不喜。而现所亲信之一二人。俱系蒙古使女等语。殊未明晰。此案所最吃紧处。乃当时中毒未死之使女四人或全系蒙古。或有内地之人。一为讯明。即可得其中要领。而彼时给使女同吃。或即当赛哈赖赏给或俟其退出后再给尤为扼要。情节何舍此不问。转就现在使女而言乎且格和乃亲王之女。媵婢当必不少岂无可亲信伏侍之人。何致转用蒙古女子。即据弘旿所云。当时媵婢原有六人。后退回两人。复又如数换往。其年长者已在彼婚配。即不许进内服役等语。其理亦不可解。媵婢既有六人。且又经更换。何致皆不堪使令仅存一粗蠢之桂格况格格与纳逊特古斯不睦。何转择彼处使女。加之亲信。而媵婢一经婚配。即不令进内纳逊特古斯有何威令。竟能严切若此。其情节即多渗漏。皆所当逐一讯及者。前曾谕尹继善等如格格有应行质问之处不妨面询。即传言往问。亦当选明白章京前往今摺内。并无一语提及。岂有所顾忌尚未办至此乎。至于纳逊特古斯平日别有暧昧私情格格嫉妒不容。遂尔参商。自属情理所有即格格平日不能孝敬纳逊特古斯之母。因而憎恶亦难保其必无。然亦何必竟欲致之于死或即因格格今年例应进京纳逊特古斯等惧其洩露彼间情事。杀以灭口设其计果行。宁不虑格格身死不明为王府所诘责乎至土默特贝子哈穆噶巴雅斯瑚朗图。业因索琳。等在彼查审事件。惊惧病亡兹将此案人犯解京质讯。致其家不能与之持服若再不加意精详始终难成信谳。辄将彼地之人。抵以重辟。更复成何事体。格格为天潢近支。如果讯无别情。朕岂肯过加责备。若谋毒案情果实。亦岂肯偏向纳逊特古斯等、曲示保全。朕办理庶务。一秉大公至正。虽匹夫匹妇。亦不使稍有冤抑。况关系格格及额驸乎。著传谕尹继善等、遵朕此旨。备细研讯。务得确情。即行据实具奏　　

○是日、驻跸四贤祠行宫　　

○庚子谕、此次考试山东省进献诗赋之生员初彭龄。监生窦汝翼。俱著加恩赏给举人。准其一体会试　　

○谕军机大臣等、尹继善等查审土默特一案。前日所奏情形。未为明晰。昨已将案内应行查讯紧要关键。详细传谕。今据尹继善等奏、讯出纳逊特古斯、令喇嘛巴尔丹格隆、配合毒药。谋毒格格各情节。其事实属大奇。已于摺内详加批示矣。纳逊特古斯、何以必欲谋毒格格。其故殊不可解。若止因夫妇不睦。则其分居已经数载。纳逊特古斯、纵有私情苟且之事。惟所欲为格格原未能禁阻。何致势不两立。必不相容设云畏格格今年例应进京。恐洩其事纳逊特古斯又有何事虑其洩漏。若不过因与。格格参商则諴亲王家早已备知。初无待格格之面诉。即格格向諴亲王尽情告述。諴亲王又如纳逊特古斯何。若云纳逊特古斯实有惧格格告讦之事除是谋为不轨否则何至杀以灭口而土默特乃内扎萨克。伊父子受国家厚恩。朕视之不啻如子孙。伊等有何怨望。而忽怀异志。且朕何如主。今保如时。众扎萨克皆怀德畏威。亦岂肯容其略萌逆迹。无论纳逊特古斯、断无此心。即欲作不靖。能乎不能。此固可信其必无。其余更无从揣其甘心谋杀格格之故且纳逊特古斯岂不计及格格与彼虽不相和好。留之岂能为害。若将格格致死宁不虑太监等之告发罪且安逃。纳逊特古斯、虽愚当不至是。尹继善等亦曾平心讲求及此否。据现在所取之供。其中即多疑窦。巴尔丹格隆。既供毒药系伊配合必当究其系何药味。今尚有无存留。非根究明确。实有证据。不足以成信谳。至所称诸婢女中毒后。令巴尔丹格隆诊视。伊如果与谋。何妨佯为不知。或托言他病以掩其罪迹。岂肯转向问有人送饮食与否。且为之用药解毒乎。此又情理之不可晓者。若此等皆不加详慎。遽尔颟顸定案。何以服其心。如果讯有实据。众供佥同。不但赛哈赖罪应寸磔。即纳逊特古斯、敢于忍心谋害格格。罪亦应死。设或案情不真。罗织成狱令赛哈赖等皆以冤死。而土默特一部落。竟至家破人亡。则将来扎萨克子弟。尚敢复娶诸王之格格乎看来此事必系索琳等在彼误认凶谋要犯。妄加疑讯。此时意存回护。遂仍照原审情节招寻而军机大臣等、又无能持正之人。任其迁就取供。急图了事。观赛哈赖之委顿难堪则索琳等前此之曾经锻炼可知矣。试令索琳自思。如果当日确见赛哈赖为此案正犯。则纳逊特古斯、乃应行质讯之人。何不即在彼逐层根究。转将要犯交付。竟尔回京。宁不虑其串供狡赖乎。今以谕令索琳。驰驿前来行。在尹继善等。务宜虚公研讯。毋得稍存成见。致失平允。从前面谕应行讯问格格等之处。实为紧要关键。尹继善等曾否问及。何以两次摺内。不置一辞。岂竟信现在之供。为可据以定案。遂将格格一层。付之不问乎。格格为諴亲王之女。朕岂肯过为苛求。转偏向纳逊特古斯之理。但事期核实。狱贵得平。朕办理庶务。一秉大公此案断不能听其草率完结。如前谕所指应问格格各条。讯明果无疑义。即讯明用毒情节。于格格处实有关涉。亦当究其药从何来。如何下药。众证确凿。方足为据。又岂可使之稍有枉抑乎。但降此旨时。并召见色布腾巴勒珠尔。扎拉丰阿。据奏闻得纳逊特古斯、去岁曾将伊亲兄吹扎布下毒几死。经喇嘛医治。至今未愈。众所共知朕从来不存成见。此语出伊两人之口。又当不虚纳逊特古斯、于其亲兄尚且不顾。复何有有于格格其事又难保其必无矣。即吹扎布一节。亦当一并讯明即可为此案印证。纳逊特古斯自更无从抵饰。朕亦非必欲故为开脱。将此传谕尹继善等。总之无冤人。无曲法可也　　

○是日、驻跸中水行宫　　

○辛丑。上诣皇太后行宫问安　　

○是日、驻跸泉林行宫。至三月癸卯皆如之　　

○是月。钦差工部尚书裘曰修。直隶总督杨廷璋、布政使周元理奏、查青县。沧州。两处减河之设。原因洩运河盛涨。非同牐座启闭。兼以蓄水且现今牐座皆高出河面数尺水浅既不藉牐版之节蓄。水发则惟赖减河之畅流况牐口原不甚宽每口又有鸡心墙间隔转使水势不免壅滞。诚宜用滚水石坝不应更立牐座其沧州捷地原牐形势兜湾改坝应近河边裁曲就直以顺水性。至减河因节年过水受淤俱有壅塞。必需测量高下。节节疏通使其顺流达海。现由捷地勘至入海归宿之处。复折回勘至青县之兴济将应挑浚事宜悉心妥议候回銮指示遵行。得旨、是知道了　　

○两江总督高晋署江苏巡抚萨载奏海州地滨大海海潮挟带泥沙。当春夏涌入各河上游清水微弱冲刷无力。水退沙停以致该州蘠薇。王官口下坊口王家沟。四河淤垫较盛。勘其应挑各工蘠薇。四千一百四十丈。王官口二千五百九丈下坊口二千九百三十九丈。王家沟二千六百一十丈。并应各筑拦潮柴坝一道。查此工原应民办。但河长工钜。该州上年歉收民力不齐。请于司库借项趱办。分五年摊徵归款得旨、如所议行　　

○萨载又奏前护抚臣李湖条奏社仓情形如所称社长不许乡保举报。应令州县选不应试之殷实监生乡民举充。并改一年一换之例使司事三年。有效给扁奖励。再接管三年详充乡饮等语。查社长充管六年恐为期太远难保无侵隐亏缺之事。应请照从前三年更换定例。酌中办理。果能著有成效。给扁已足奖励。而经久之道。尤在储备充实。则乡区有品之人。乐司其事。亏累巧避等弊。亦不禁自除。现在严饬清查。乘时买补。并令未建社仓各属。循照前抚臣陈宏谋原奏。动用息谷均行建造。俟各属报齐当慎选社长。斟酌妥办。报闻　　

○山东巡抚富明安奏、东省上年雨水过多。洼地多有积水查济宁州西北一带坐落运河西岸多属老洼地亩。向止种麦一季而积水消涸较迟。上年九月内运河水势。尚坑不能放水入运即饬属将旧有沟渠五道逐一挑深。惟逼近运堤一带。地势尤洼必待运河水落方可开堤宣洩因于三里堡前挑开运堤数处近堤坡水东注。坡地全涸。尚可赶种春麦。现酌借口粮。资其耕作。所挑运堤随时堵筑坚固。又兰山。郯城。地势。亦易受淹。兰山沂河西岸江风口支河一道。原建有滚水石坝。坝顶加高碎石三尺。上年蛰陷一百余丈亦已饬属修整又江风口北涑河一道间段淤浅自兰山县梁家庄起。至郯城县褚桥止。应挑四千八百余丈。其余墨河及响水等沟二十余道均有浅滞俱已次第挑浚。至济、兖、曹、东、等府属各有老洼地亩。濒近河湖海口。而运河东岸之徒骇。马颊、老黄、等河、为洩涨入海要途。现饬各地方官、多开沟渠相机疏浚得旨、甚好。此实勤民本务也。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百七十九


大清高宗法天隆运至诚先觉体元立极敷文奋武孝慈神圣纯皇帝实录卷之八百七十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十六年。辛卯。二月。丁亥上奉皇太后至德州登陆　　

○诣皇太后行宫问安　　

○谕、本年恭逢圣母皇太后八旬万寿。朕祗奉安舆。东谒泰岱。清跸所至。黄发台背。夹道欢迎。仰见慈福覃敷。咸臻寿宇。宜施渥泽。以广锡类之仁所有山东省经过州县内。男妇年七十以上者。著该抚查明照从前恩诏之例。分别赏赉用昭恤老引年盛典　　

○又谕、朕巡幸山东。车驾所经。引年布惠。其驻防旗人。亦应一体推恩。所有德州青州。驻防旗人。男妇年七十以上者。著查明照例分别赏赉
  </div>
  <div class="pagination">
   <a href="清实录乾隆朝实录_page1168.html">
    上一页
   </a>
   <span>
    ...
   </span>
   <a href="清实录乾隆朝实录_page1164.html">
    1164
   </a>
   <a href="清实录乾隆朝实录_page1165.html">
    1165
   </a>
   <a href="清实录乾隆朝实录_page1166.html">
    1166
   </a>
   <a href="清实录乾隆朝实录_page1167.html">
    1167
   </a>
   <a href="清实录乾隆朝实录_page1168.html">
    1168
   </a>
   <span class="current-page">
    1169
   </span>
   <a href="清实录乾隆朝实录_page1170.html">
    1170
   </a>
   <a href="清实录乾隆朝实录_page1171.html">
    1171
   </a>
   <a href="清实录乾隆朝实录_page1172.html">
    1172
   </a>
   <a href="清实录乾隆朝实录_page1173.html">
    1173
   </a>
   <a href="清实录乾隆朝实录_page1174.html">
    1174
   </a>
   <span>
    ...
   </span>
   <a href="清实录乾隆朝实录_page1170.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
