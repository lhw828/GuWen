<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 155 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 155 页/共 523 页
  </h1>
  <div class="content">
   ○旌表守正捐躯直隶束鹿县民韩渔妻李氏。　　

○庚子。引见翰林院保送御史人员。得旨陈兰畴、蔡维钰、苏兆登、韩鼎晋、俱著记名。　　

○以刑部右侍郎赓音、署户部右侍郎。　　

○辛丑。谕军机大臣等、楚省余匪。惟归州地方五十余人一起为数稍多。业经毛秉刚带兵紧蹑。该处与川境接壤。该匪等或复思窜川。追截恐稽时日。该督添调李东宣等驰赴帮捕。尚恐不足深恃。著吴熊光于庆溥、李天林、吉林泰、数人内酌派一员。迅往督办。又据奏审讯逃勇蓝贵一节。该犯曾充乡勇。既经脱逃假充贼匪。自当严办示惩。该督仍当出示晓谕。以乡勇等杀贼打仗。皆为国家出力良民。现当大功告蒇。余孽搜捕垂尽。尔等乐业安居。正可共享太平之福。如不守本分。在外滋事。必当从重治罪。断不稍从宽减。尔等当各知儆畏。勉为良善。何苦自弃前劳。甘蹈法网如此剀切示谕该勇等自可渐就敛戢。嗣后如再有乡勇犯事之案。除情罪较重者、从严惩办外。其余或抢窃斗殴。所犯祇寻常案件。而该乡勇从前或杀贼奋勇。赏给翎顶。著有劳绩及打仗受伤者。该督于审明后按律定拟。将从前出力之处。据实叙明具奏。候朕酌量办理。但该督此语。祇可密存于心。不可稍有宣露。转致乡勇藐法也。再各处团勇堡寨。原因御贼而筑。今渐就廓清。自当以次拆毁。今据奏各寨民人。颇知敌忾。歼擒首夥贼匪不少。该寨勇等既能急公出力。亦当加以体恤。所有空闲堡寨。吴熊光应谕令自行陆续拆毁。不必派官役过于迫促。致有抑勒。设吏胥等有因勒索不遂、押令拆毁等事。尤当严行查禁。以杜扰累将此传谕知之。　　

○又谕伯麟奏、山西亏空、经嘉庆五年六年两次清查、按款著追库项除已完银一十七万一千余两外、尚未完银七千两零、仓项除已完价银七万九千一百余两外、尚未完银一万二千八百余两零、现在勒限一年内全完等语。所办尚好。现已交军机处存记。所有未完之项。该抚即督同藩司严饬该州县如限追缴。不得再有迟缓。并责令派出覆查之道府等、出具切实印结。俟实在埽数全清。该抚即据实具奏。朕不拘何时。当派员前往查看。彼时必不能稍有隐饰。至所称仓库在州县之手、今日补清、焉知明日不亏等语。所论甚是。此亦必有之敝□大。州县官贤愚不一。此时即弥补足数。若不随时详查日后难保不再有亏缺情事。该抚既酌定章程。于每年夏季五月冬季十一月盘查两次。并不准后任通融接收。总须责令认真严查。据实结报。切不可视为具文。颟顸塞责。设既清之后。再有亏缺挪移。必当执法严惩。不可姑息。傥该抚等或有瞻徇隐饰之处。经朕察出。则惟该抚等是问。将此传谕知之。　　

○以署江宁布政使先福、为江西布政使。调江西布政使康基田、为江宁布政使。　　

○予湖北阵亡骁骑校黑格、祭葬世职。武生周振宗等八名前锋伊克精阿等八名。兵丁徐廷杰等七名。乡勇杜景等一千六十七名。赏恤如例。　　

○壬寅。孝懿仁皇后忌辰。遣官祭景陵。　　

○谕内阁、易州太平峪、系皇考赐朕之吉地。自经始以来。至本年工程甫毕。而皇后在静安庄暂安。已七年之久。今地宫既成。敬仿孝贤纯皇后乾隆十七年从静安庄奉移至圣水峪之例。于十月内移至太平峪地宫。仍如在静安庄奉安。事同一律。乃本日办事王大臣具奏事仪摺内。有掩闭石门大葬礼成八字。殊属粗心疏忽。不经之极。试思石门岂可闭。既闭不能复开。此吉地乃皇考赐朕之地。非赐皇后之地。若关闭石门。欲朕另卜吉地乎。朕遵皇考之旨。断不敢更易。至大葬礼成。更不成话。王大臣等又何忍出诸口。形诸笔墨。总之朝廷之上。无实心办事之人。彼此因循将就。是朕之隐忧。刻不能去。所有办事之王大臣、并礼部堂官、著交吏部会同宗人府严加议处。速议具奏。　　

○又谕、庶子王宗诚、汪滋畹、充当武英殿提调有年。办理书籍五十余种。妥协无误。向来书成并未得邀议叙。该二员因本年大考三等。降补今职。例不计算前俸。第念其在馆年久。著加恩准其接算前俸。以示鼓励。再开坊翰林。由大考降职者。闻旧例本按前俸接算。近年数次大考降补人员。均不准接算前俸。是以俸深各员一经左迁。资格转居最后。此例始自何年。因何更改之处。著吏部详悉查明具奏。寻议、大考降调之员。查其现由。何官降调即将任内之俸全行扣除。而以现在所降之官。接算从前曾历此官之俸。如前升迁本系越级。所降之官。并无已历之俸。准接前升迁日原官之俸从之。　　

○又谕成宽奏昨日值班拏获赌博人等、请交各该处办理、并请将该管官员交部察议等语。成宽进班。亲往各处巡查。闻有赌博。即带护军等拏获。实属可嘉。所有赌博之内务府马甲永舒、福兰泰、茶房民人王禄、程祥等、均著交各该衙门从重惩办。该管司钥长等、著交各该衙门查议。并饬知紫禁城进班之王大臣等、嗣后值班。必须实力巡查。凡遇不法之徒。即行拏办。断不可因循塞责。　　

○谕军机大臣等、德文等奏报、奉天府属九州县、锦州府属四州县、五月分各色谷价清单一摺。奉天府属稻米价值。自二两至三两八钱。锦州府属稻米价值。自三两三钱至三两八钱。其余别色谷价。亦多增长。盛京粮价本钱。今昂贵若此。旗民生计不无拮据。德文等理宜筹画。或平价粜卖。或将如何筹办之处具奏。今摺内仅以旗民俱各乐业、比户安辑具奏。于地方之事。竟不存心。锦州府所属地方。曾遇蝗蝻。此时粮谷究竟有无被灾之处。摺内亦未提及。甚属非是。除将德文、良贵、申饬外。其谷价昂贵之州县。或平价粜卖。或应如何筹办。此闲蝗蝻或已除净。或尚未除净。究竟粮谷成灾与否。务必据实奏闻。不可稍有隐饰。　　

○癸卯。谕内阁、策拔克来仪奏、查阅携眷出关民人各情形一摺。据称六月初闲。有携眷出口民人十户计三十七名口。因到关方知新例。均纷纷回籍。此外有贸易民人百有余人、未经本籍给票。经来仪照旧放行。又策拔克到后。适有出关民人五户计十六名口。因不知新例不准出关。亦经策拔克等给票放行等语。所办尚是。各关口禁止民人等携眷出口。前经兵部于五月初闲奏定章程。朕特降谕旨、令直隶山东各督抚等遍行出示晓谕。原欲使民人早知例禁。不致纷纷冒昧赴关。复被阻止。徒劳往返跋涉。此事已阅两月。何以民人等尚未知悉。试思小民家居乏食。至远涉数千里、觅地佣工。其穷苦已可概见。因格于新例。到关后不能放行。复须回归本籍。往来跋涉。徒费盘缠岂不倍形拮据、若不早为饬禁。大张示谕。实无以体恤贫民。著再传谕直隶山东各督抚等、于接奉此旨后。迅即将现定章程速行宣布。俾小民等共见共闻。家喻户晓。自不致冒干例禁。该督抚等于出示晓谕后。即一面知会来仪、互相照察。庶无歧误。再此次小民等因不知新例。纷纷到关。经朕施恩准放。但恐此外各处愚民、闻知不持票引、仍可出关。未免心存希冀相率前来不可不明示限期。著定以本年十月初一日为限。除限内到关者、仍准放行外。如限外到关。并无票据。即当遵例停止毋许擅放。　　

○谕军机大臣等、此次搜捕匪犯。不下百余人。川境此时不过一二零星窜贼。该督应趁大兵未彻。埽除净尽。不可稍事草率。至摺内称刘清禀报、有老龙硐店民袁朝文前来报信、将邱高科等二犯拏获审明正法、已饬刘清将袁朝文就近给赏等语。所办是。此等居民。闻知贼匪藏匿。报官缉拏到案。审讯后如实系匪犯。自应给予赏赉。或系贼目。即酌赏翎顶亦可。若审系虚诬捏报。有挟仇邀功情事。即应按律治罪。则民人等知所感奋。可资协捕。亦不致启诬良报复之渐。惟在该督等详慎办理。将此传谕敕保知之。　　

○又谕、据策拔克奏、沿途察看蓟州、玉田、丰润、迁安、滦州、卢龙、抚宁、临榆、八州县闲有蝻孽、均不甚重、业经地方官分投扑打、并出示以钱米易换、现在田禾微受伤损、而晚谷一种、被伤稍重、且各处旧蝗甫灭、新孽复生等语。山海关一带州县。前闻有蝗蝻滋长。业经申谕该督饬属赶紧扑除。今据策拔克奏、蓟州等处、大路两旁均有蝻孽。虽经地方官分投扑打。尚未能即时净尽。且旧蝗甫灭。新孽复生。尤当及早扑灭。本年雨旸时若。畿辅实属有秋。但经蝗蝻残食之后。恐各处田禾收成不无稍减。著颜检即饬所属地方官、或派委妥实之员分赴各该州县督同履勘劝谕居民。速将蝻孽捕尽。其被蝻州县收成分数、如有减少之处。亦著确切查明据实具奏。不可稍有讳饰。以副朕廑念民依至意。　　

○兵部议准、湖广总督吴熊光奏、湖北添设营制。原议提标后营都司。移置枣阳县。与守备俱驻城中。查枣阳县属之湖河镇。东接随州。北与豫省桐柏等县毗连。请将驻城之守备、带同额外外委一员、移驻湖河镇。原设湖河镇把总、移驻唐梓山。兼管寺庄汛。原设唐梓山千总、寺庄汛外委、彻回县城。随同都司差操。原议襄阳城守营守备移置樊城。查城守营守备、有防守城池之责。未便移驻。请将襄阳提标右营守备、带同该营新添兵一百一十五名。移置樊城。其所管汛地。即与城守营酌量调换。均应如所请。至该提督。请将樊城守备改为水师之处。已据该督奏称详查形势。窒碍难行。应无庸议从之。。　　

○勒保奏请鼓励四川军营出力人员。赏知州衔署知县梁敦怀、知府衔。知县郭南英等、蓝翎。　　

○又奏、查明捐建四川长寿县新城绅士人等、请予鼓励。现任浙江杭州府知府李坦、下部议叙。贡监生戴大栋等、升赏有差。赏长寿县知县余钰、知州衔。遇缺即用。　　

○以故三等子陕西提督王文雄子刑部主事开云、袭爵。以六部员外郎用。　　

○除湖北监利县修堤挖压屯田一顷六十九亩有奇额赋。　　

○甲辰。谕内阁、崇尚等以剿除教匪。大功告蒇。具摺奏贺。本无不合。但摺内称戈什哈回时闻知。甚属错谬。外省无识之徒。率称跟随将军大臣等兵丁为戈什哈。本系相沿陋习。即咨文内尚不当用。何况形诸章奏。崇尚等摺内或称差官某。或称兵丁某。均无不可。乃率称戈什哈。又未声明姓名。殊属不晓事体。崇尚等著申饬。并通谕各省将军副都统等知之。　　

○乙巳。谕内阁、昨因承办孝淑皇后永远奉安事仪之王大臣礼部堂官、于会奏摺内粗心疏忽。措词不经。特降旨交吏部会同宗人府严议。本日据庆桂等议奏、请将王大臣及礼部堂官等、一并革职等语。国家典礼。关系綦重。司其事者。理宜参考周详。敬谨具奏何得率意办理。此案若系承办坛庙等事。稍有粗忽。则获戾滋重。不但应行革职。并当交部治罪。即此次承办奉安孝淑皇后事仪。其奏章语句粗忽不经。若非沿袭旧讹。亦当照例革职。姑念摺内诸语。系率照旧稿誊写。临时不能详慎参酌。尚可量为宽减。分别薄惩绵亿系朕加恩锡授王爵。伊向来居心苍滑。遇事推诿。无能已极。所管各处俱不妥协。屡获愆尤。兹复有此错谬。著革去正红旗蒙古都统、管理上驷院事务、行围领纛大臣。仍罚郡王俸六年。姑念其属下人等有资养赡。若将王俸每年全扣。未免竭蹷。著每年扣俸一半。准支一半。作十二年扣完。以示体恤。保宁更事有年。亦不应疏忽若此。著革去太子太保、领侍卫内大臣、文渊阁提举阁事、户部三库事务。仍带革职留任。永庆本系武职。上年因礼部尚书缺出。＜闲＞用之人。将伊由都统捕授。伊不能谙悉部务。且年已老迈。难以称职。著革去礼部尚书。仍带革职留任。纪昀久任礼部。向来于典礼事宜。尚为谙习。惟年已八旬。于各处事务不能兼顾。纪昀毋庸署理兵部尚书。并革去文渊阁直阁事、教习庶吉士。仍带革职留任。八年无过方准开复。德瑛在军机处行走。又系刑部尚书。事务繁多。且伊目系短视。未能详细阅看。著改为革职留任。緼布所管事务较多。近年多病。精神不能周到。所有伊管理之御茶膳房。畅春园太医院、御药房织染局等处事务俱毋庸管理。仍带革职留任。扎郎阿管理武职差使。尚属勤勉。惟人近粗率。不能谙悉部务。扎郎阿、著革去经筵讲官、礼部左侍郎。降补内阁学士。仍带革职留任。莫瞻菉、著改为革职留任。八年无过方准开复。岳起现在患病。著不必署理礼部右侍郎。仍以革职留任注册。关槐患病已久。尚未痊愈。著革去礼部右侍郎。降补内阁学士。仍带革职留任。至司员等承办稿件。是其专务。礼部主事宋其沅、于关系典礼要件。不能加意详慎咎实难辞。著照部议革职。　　

○又谕、台湾凤山等县、因地震倒塌兵房。动支备公银两修建。系乾隆五十八年题销恤赏银两案内、声明赶办工程。该督自应遵照定例。先将估册报部。俟覆准后再行按限题销。庶不致有浮冒迟延情敝□大。此等工程。并非若险要河工、必须赶紧抢护者可比。何得不豫先估报。即行动项修建。况又迟至十年之久。此时始称修竣。违例率请奏销。外省办理诸事。因循疲玩。最为恶习。玉德、著传旨申饬。即著将此案应修物料。赶紧造具估计册结。报部候核。并查取办理迟延与违例报销之承办官、及该管上司率转各职名。送部照例分别议处。　　

○谕军机大臣等、贡楚克扎布等奏、会商分兵筹办番案缘由一摺。览奏俱悉。此次野番抢劫蒙古。经贡楚克扎布等节次晓谕。令其交赃献贼。而该番等迁延观望。自应慑以兵威。俾知畏惧。现经贡楚克扎布等分路进兵。朕亦不能悬揣。惟在贡楚克扎布等妥为办理。摺内所称、此次用兵、乃系捕贼、并非埽灭野番之语。所见甚是。惟所派署西宁镇马斌、带兵一千二百名、渡过黄河、直抵恰克图、自西向东驱逐一节。恰克图地方。既据查闻被番族占居者甚多。此时祇派马斌一人前往。恐该署镇或有滥杀情事。且所带官兵一千二百名。设稍有挫折。益复不成事体、著贡楚克扎布惠龄、二人内酌量一人。亲往恰克图。督同马斌、驱逐野番回巢。方为正办其循、贵适中之清水河地方。著都尔嘉在彼暂劄。以资策应。至仙鹤林带兵驻劄保安沙卜朗一带。亦足遥为声援。如该番等即日献贼交赃。遵奉持咒具结。即可将献出正犯、在彼对众正法。办理完案。至扎萨克等请挑兵丁听候调遣。现经贡楚克扎布等派在黄河南岸防守。所办亦是。又据奏续获抢劫贼番、及替贼牧放分赃各犯、分别办理。摺内将齐克他勒等四犯暂行监禁待质。所办亦是。其渡贼蒙古各犯、著即责成那汉达尔济等查拏务获。该蒙古即属无能。不克捍御外侮。岂于其属下匪犯。亦不能缉拏到案乎。将来事竣后、办理善后事宜。应将该蒙古属下人等、如再有私通番贼偷渡窃劫之事。一经究出。除将正犯严行治罪外。并将该管之王公扎萨克等、治以不能管束之罪。议立章程。庶使该蒙古自顾责成。各知约束。其属下人等、自可渐知畏法日就安戢。将此谕令知之。　　

○勒保奏、查办凉山滋事生番夷务完竣。并出力官员。总兵官张志林、道员方积、下部议叙。　　

○以内阁学士署吏部左侍郎那彦成、为礼部尚书。都察院左都御史汪承霈、署兵部尚书。刑部左侍郎瑚图灵阿、兼署吏部左侍郎。转礼部右侍郎恩普。为左侍郎。以内阁学士玉麟、为礼部右侍郎。充经筵讲官。内阁学士王懿修、为礼部右侍郎。命兵部右侍郎潘世恩、教习庶吉士。　　

○以兵部尚书长麟、兼正红旗蒙古都统。镶白旗蒙古都统丹巴多尔济、为正黄旗领侍卫内大臣。　　

○调正黄旗汉军副都统孟住、为正红旗满洲副都统。正白旗蒙古副都统庆长、为正黄旗汉军副都统。以副都统衔阿哈保、为正白旗蒙古副都统。　　

○丙午。谕军机大臣等禄康奏、据福建龙岩州人连任率、首告兴京高丽沟地方。有二万余人砍伐树木售卖之事。并据供称伊于六月闲到彼。见有二万余人支搭窝棚六百余座。设有铁匠炉座。打造大船运贩木料。官兵不能查禁。并探听得为首系刘文喜、秦士雷、鲍有祥、张九、孙有交、顾学彦、六人等语。兴京一带。为陪都重地。若果有无赖匪徒。在彼聚集多人。搭盖窝棚炉座。打造船只砍伐树木售卖殊干法纪。策拔克前经派令查办山海关出口民人。业据奏报办竣。现已谕令出关驰往锦州一带查看蝗蝻。著接奉此旨后。仍以查蝗为名。迅速前往盛京一路。不可宣露密将此旨交晋昌、巴宁阿、阅看。公同商酌。挑带兵丁。与巴宁阿同赴高丽沟地方、详细访缉。但不可透漏消息。以致奸民等闻风远扬。无可究诘。至办理此案。祇须将为首之犯查明按名拏获。照律治罪其余夥犯。俱著酌量分别惩办。不可多事株连。并将疏防官员查参。至连任率来京首告。或因讹索起衅。或希图入夥。不遂所愿。挟嫌呈控。现已饬知兵部将连任率解交策拔克质讯。如讯出另有别情。亦当治以应得之罪。其查出木植。自应全数入官。应如何运送作何用处。并将来如何安设卡伦。一并详议具奏。将此密谕知之。　　

○命和郡王绵偱、兵部尚书长麟、戴衢亨、兵部右侍郎那彦宝、工部右侍郎明德、会同礼部。恭办奉安孝淑皇后典礼。　　

○命刑部侍郎赓音、光禄寺卿邵自昌、驰往湖南审案。　　

○以乌里雅苏台将军绵佐、母老命回京。为右翼前锋统领。以右翼前锋统领成宽、为乌里雅苏台将军。　　

○以镶白旗蒙古副都统奇臣、为正白旗满洲副都统。英吉沙尔领队大臣众神保、为镶白旗蒙古副都统。　　

○改江南提督管辖之寿春镇、及六安、亳州泗州、庐州、徽州宁国、潜山、池州、芜采、广德、十营、并两江总督管辖之安庆协、游兵营、及池州之分防把总、归安徽巡抚统辖。给安徽巡抚兼提督衔关防。仍听两江总督节制。从兵部尚书长麟等请也。　　

○丁未中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○命皇次子旻宁祭孝淑皇后殡宫。　　

○遣官祭端慧皇太子园寝。　　

○以三省余匪净尽。加恩行赏。谕内阁、本日由六百里递到额勒登保、德楞泰、勒保、会奏剿捕余匪全竣、三省地方肃清喜摺。览奏实深欣慰。邪教匪徒。虽不过内地莠民。聚众倡乱。然剿办已阅八年之久。溯自嘉庆元年命将出师。正值朕受玺之始。亲承训政。荷蒙皇考睿谟广运。指示机宜。纤悉备至。惟因贼党蔓延日久。一时未能迅就埽除。我皇考圣寿益高。犹复筹咨不倦。每于军书旁午之时。朕躬侍左右。仰见宵旰焦劳。无时或释。殷殷望捷。直逮弥留。朕追维光烈。益凛仔肩。亲政以来办理军务。一一恪遵遗训。申明纪律。连年将稔恶首逆歼擒净尽。匪党数万、一律殄除。上年冬闲业已三省耆定。驰告蒇功。祇因大山老林。不无余孽窜匿偷生。复谕令经略参赞等遴派官兵。四出穷搜。及今又阅八月。始能全境肃清。本日中元节日。朕恭诣安佑宫行礼。瞻拜圣祖世宗皇考圣容。正在虔吁恩慈。而未刻已据驰报捷书。如响斯应。此皆昊苍默佑。祖考垂庥。得以厎绩告成。仰酬皇考在天未竟之志。稍释朕躬继序之责。从此海＜宀禹＞敉宁。天下臣民、共享昇平之福。皆由皇考训诲贻谋。朕实不敢存运筹决胜之意。惟带兵大员等懋著勤劳。允宜再加甄叙。经略额勒登保、参赞德楞泰、于上年冬闲奏报大局戡定之时。锡爵酬庸。曾邀上赏。现虽系剿捕余匪。办理又经八月有余。奋勉穷搜。不遗余力。前后复诛斩著名遗孽十有余名。此外伪先锋伪总兵等又歼擒数十名。其余贼夥歼擒招抚者。共以千计。现在更无遗孽。三省地方宁谧。办理实为完善。额勒登保、德楞泰著加恩赏。俱仍交部从优议叙。额勒登保现因经理善后事宜。暂留川省。其赏件即由驿发往。德楞泰业已启程著派伊子乾清门侍卫副都统衔苏冲阿、亲齐赏件。驰驿迎交祗领。四川总督勒保、湖广总督吴熊光、陕甘总督惠龄、督率地方文武、及堡寨人民、帮同搜捕。勤勉出力。均著交部议叙。再发去白玉扳指三个。悲翠扳指二个。玛瑙扳指五个。磁扳指十个。磁带头十个。磁鼻烟壶十个。大荷包五对。小荷包十个。著加恩赏给出力将领官员。又发去一两重银牌一百面。五钱重银牌二百面。著加恩赏给出力兵勇。均交经略额勒登保分给。并著查明实在超众出力人员。据实保奏。候朕施恩。以示鼓励。军机大臣等承旨书谕。获与观成。大学士庆桂、宣力有年。且在军机处行走班次居首。著加恩赏戴双眼花翎。大学士董诰之子董淇、本由荫生任户部员外郎。著加恩以郎中用。尚书刘权之、尚书德瑛、在军机处行走已越一年。刘权之著加恩交部议叙。德瑛昨因会同礼部具摺字句粗忽。部议上时已经加恩留任。此次无庸交部议叙。尚书戴衢亨之子、年尚幼稚。伊侄候选县丞戴嘉谷、著加恩赏加知县升衔。仍令在实录馆效力行走。军机章京等、著军机大臣查明出力之员。据实保奏。候朕加恩。本日接递喜报之奏事处员外郎瑞宁、著加恩赏戴花翎。仍交部议叙。其在奏事处领班之御前侍卫副都统扎克塔尔、及郎中满保清安员外郎常申、德兴克蒙额、均加恩交部议叙。兵部捷报处之员外郎景德、著加恩赏戴花翎。员外郎德昌、前已赏戴花翎。主事扎兰泰、前已赏戴蓝翎著与笔帖式辅良、刘永泽、均加恩交部议叙。其自军营至京沿途各驿站接递喜报之官员夫役、俱著加恩交该督抚查明分别升赏。用示蒇功行庆至意。　　

○又谕、翰林院为儒臣文薮。图书清秘。规制綦崇。乾隆甲子年皇考高宗纯皇帝曾经临幸。锡宴赓吟。允为艺林盛轨。明岁又届甲子。朕当踵行斯典。诹吉亲临。用光文治。所有应行豫备各事宜。著该衙门照例办理。届时具奏。　　

○谕军机大臣等、军务全局。业已告蒇。上年驰递大功告竣黄摺后。究因带兵人员稍存懈缓。以至搜捕迟延。又将及八月。今已奏报全局肃清。务须鼓励弁兵。乘此精锐之气。将各处深山老林偷窜余匪。一律搜捕。况前摺内所获之贼。尚有伪总兵伪先锋等凶狡之徒。尤须赶紧洗净。不留一孽。惟此后搜捕余匪。除临时抗拒被擒者、仍照旧办理外其零星搜获者。总当讯明确供。分别惩办。若仍前一概诛戮。不特弁兵等有意邀功。或至戕及无辜。并恐兵丁寨民等有仇杀等事。累及善良。殊有关系。且闻从前德楞泰擒获余匪。从贼一年者。始行正法。额勒登保所办较严。从贼三月者。即行正法。办理殊未画一。此后应酌定章程。从贼日浅者。量予末减。或改为发遣。其从贼日久应行正法者。或解经略、或解总督处覆讯、亦当恭请王命办理。额勒登保可通饬各镇将一体遵照。至陕省防剿乡勇。多系川省民人。趁此大兵未彻之先。随时散遣。所办甚是。将此谕令额勒登保勒保知之。　　

○又谕、费淳覆奏、徐州之邳州、宿迁等处飞蝗。近日旋飞旋落。现经分投扑捕。惟菉豆等项杂粮稍有受伤。其丰沛砀、三县、亦有飞蝗。不致停留。又据扬、镇、常三府禀报所属闲有飞蝗过境。并据分委扑捕各员禀报、庄稼偶有噆食。亦不致成片段等语。江省沿海一带。既经长有蝗蝻。飞落他处。该地方官即应具禀督抚。该督抚等亦当即时陈奏。乃从前并无一字入告。直待朕访闻后降旨询问。始据费淳奏称、徐州府属闲有飞蝗停落。旋即扑灭。未伤禾稼。复经降旨、以该处既有飞蝗停落。岂有成群来往。忍饥待毙、竟于禾稼一无伤损之理。谕令查明据实具奏。今果据奏称菉豆等项杂粮稍有受伤。又称庄稼偶有噆食、并扬、镇、常三府亦有飞蝗停落等语。可见前次所奏。并未确实。若非朕根切询问。则竟以虚词搪塞。外省粉饰朦混。实为恶习。朕视民如子。民闲耕种收成。与朕息息相关。傥稍有灾伤。必当随时抚恤。所费者官帑。并非地方大吏各出己赀。不知何所瞻顾而必壅于上闻乎。今徐州等属地方。庄稼既被蝗孽。恐费淳所称杂粮受伤、及噆食不成片段之语。仅据属员禀报之词。尚未详尽。陈大文此时谅已接任。著即派委诚实妥员。前赴被蝗处所。查明各该处田禾如果受伤无多。大局实系丰稔。自不应率报成灾。致启捏冒。傥实有伤禾稼。或于收成分数稍减。或竟至成灾。有应需赈济缓徵之处。即著据实详晰具奏。毋得稍有隐饰。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百十七　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆八年。癸亥七月。戊申。上以三省厎定。余孽全平。诣安佑宫行礼。　　

○军机大臣庆桂等奏、查明四川陕西湖广河南应行遣官告祭名山大川。陕西西岳华山。昭灵普润太白山神。河南淮渎之神。济渎之神。黄河神。四川江渎之神。灌县敷泽兴济通佑王。承绩广惠显英王。湖广南岳衡山。又山川祠宇灵迹显应处所。湖北武当山真武帝君庙。荆州关帝庙。四川梓潼县文昌帝君庙。陕西汉江之神。终南山之神。定军山汉臣诸葛亮祠。奏入。谕内阁、川省军务告蒇。捷书驰奏。八表同欢。因思前此兵燹扰及三省地方。并曾窜及豫境。大兵所至。仰赖山川效灵神祇助顺。用得师行贞吉。全奏厎平。允宜修举明禋。敬答鸿佑。所有四省岳渎诸神。湖广、河南、著派赓音、邵自昌、于审案事竣后分往告祭。陕西、著派额勒布、初彭龄、于查办事竣后分往告祭。四川、即派勒保亲往告祭。凡载在祀典者。著该衙门照例撰文。将应用仪物。虔备发往。其向来告祭所不及而自用兵以来、经过名山大川灵迹显应各祠宇。经军机大臣查明开单进呈。均著颁发藏香。分交承祭各大员一体申谢。　　

○又谕、御史明恒奏、请添派员弁护送御宝一摺。所奏尚是。銮辂巡行。内阁官员恭赍御宝。理应由御路行走。因护送人员无几。垫道兵丁无由辨识。多被阻攩。致由便道赍行。殊乖体制。嗣后赍送御宝。除内阁官员照例护送外。著照该御史所请。添派绿营马兵四名前导。千把总二员后护。毋许垫道兵丁混行拦阻。以昭严肃。　　

○又谕、緼布等奏、请将记名以繁缺知府用之郎中温承志、升衔留任一摺。各部郎中俸满截取时。该堂官等往往先以繁缺知府保送。及至引见记名后。则又以在部得力为辞。奏请留任。因恳赏升衔顶带。办理殊属未协。司员等在部行走。至郎中截取之时。年分已久。其平日办事才具。堂官等自己灼知。如果其人本堪外任。而办事谙练。为该部得力之员。何难据实声明。留部办事。俟京察时再照例保举。何必遽行保送外任。若既已保送外任。而记名后又复奏留。是明明欲为该员图给升衔地步。近于取巧市恩。嗣后各部堂官等、遇司员截取时。惟当公同详酌。除照例分别保送繁＜闲＞缺知府外。如果系必须留部之员。即具摺奏明。将来入于京察一等。设或京察引见时。经朕记名外用。而该员系部中必不可少之人。准该堂官据实奏留。仍不得以升衔恳请。著为令。所有温承志一员。著注销繁缺知府。准其留任。不必赏给升衔。　　

○两广总督倭什布奏、缉获广东东莞县会匪出力人员。知府福明等、下部议叙。　　

○以四川陕西湖北三省军务全蒇。赏八旗兵丁半月钱粮。
  </div>
  <div class="pagination">
   <a href="清实录嘉庆朝实录_page154.html">
    上一页
   </a>
   <span>
    ...
   </span>
   <a href="清实录嘉庆朝实录_page150.html">
    150
   </a>
   <a href="清实录嘉庆朝实录_page151.html">
    151
   </a>
   <a href="清实录嘉庆朝实录_page152.html">
    152
   </a>
   <a href="清实录嘉庆朝实录_page153.html">
    153
   </a>
   <a href="清实录嘉庆朝实录_page154.html">
    154
   </a>
   <span class="current-page">
    155
   </span>
   <a href="清实录嘉庆朝实录_page156.html">
    156
   </a>
   <a href="清实录嘉庆朝实录_page157.html">
    157
   </a>
   <a href="清实录嘉庆朝实录_page158.html">
    158
   </a>
   <a href="清实录嘉庆朝实录_page159.html">
    159
   </a>
   <a href="清实录嘉庆朝实录_page160.html">
    160
   </a>
   <span>
    ...
   </span>
   <a href="清实录嘉庆朝实录_page156.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
