<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 30 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 30 页/共 263 页</h1>
    <div class="content">　　○修襄王府初襄王以其府第四散不相连属请更造  上敕湖广三司勘实绘图以闻至是事下行在工部尚书吴中言如图更造合用夫匠万余人计功三年可毕  上曰人力方艰岂可复有此劳扰姑仍旧第修理之
　　○夜中天有苍白云气一道南北亘天贯南北斗中
　　○庚子  太宗文皇帝忌辰遣卫王瞻埏祭  长陵
　　○复直隶苏州府昆山县典史叶俊辉职先是兵部右侍剆郎徐琦等考察俊辉行检不饬已黜罢之县民数千保留不允俊辉诉冤下巡抚侍郎周忱等覆之具言俊辉勤谨琦等误听豪黠诬枉至是行在吏部以闻  上命俊辉复职琦等罚俸半年
　　○大同总兵官陈怀等奏于新设威远卫置威远驿并给高山等驿马五十匹从之
　　○兵部奏麓川宣慰思任发先遣陶孟刀派本以金银器皿象马来贡又遣其部属万余夺占潞江等处地方杀死官军其实假以进贡为由阳为顺服意在延缓我师彼将得肆奸计宜候其来使进贡毕日押送云南总兵官沭晟处收候如思任发改过顺服即将来使放归否则解京发落并请敕晟等严谨提备从之
　　○宥行在礼部尚书胡濙罪濙尝失印二次俱蒙宥至是又失印下狱狱具而盗得乃本部办事吏遂释濙其捕盗官校锦衣卫千户高英等九人俱赏之
　　○壬寅韩王冲＜火或＞奏府中火者妇女不足以备使令  上复书曰所喻缺火者妇女使令其妇女听于府中护卫军校之家有情愿者备财买用火者数年以来事故者多亦无处取用宜将府中见有者量分与郡王郡主使令专此以复
　　○敕行在兵部尚书兼大理寺卿王骥等曰顷者宁夏送来降鞑靼伯颜察儿至京言达贼绰力台等潜住境外非止一种是贼党因杀败而逃散者甚多恐秋高马肥来窥边境尔等宜严固封守以待之
　　○调山西行都司都指挥使马昇于万全都司云南右卫指挥同知潘瑢洱海卫指挥佥事曹政广西桂林右卫指挥佥事史雄各升本都司署都指挥佥事以都司缺员从文武大臣荐也
　　○癸卯行在太常寺寺丞王一居九年任满行在吏部以闻  上命复职升正五品俸
　　○巡抚河南山西行在兵部右侍郎于谦奏开封府阳武县黄河决怀庆府武陟县沁河决归德州蝗直隶广平顺德二府亦奏漳河决俱伤禾稼  上命行在户部遣官覆视谦又奏请修筑沁河以便民耕种从之
　　○甲辰给永寿王府延长县主并仪宾周鉴岁禄共六百石米钞兼支
　　○给事中御史劾奏保定伯梁＜王卸-卩＞奉命烙南直隶民养马徇私作弊请治其罪  上命宥之逮其随行者送法司鞫问
　　○谪狭西都指挥佥事吴信戍延安下监察御史章聪金敬于狱初信以缓德指挥使守备高家堡虏入寇信輙拥兵自卫不敢系千户张林等追战尽还所掠信乃冒为己功聪敬上之兵部升信为都指挥佥事信复忿朝廷所以赉己者不足既而按察副使周廉具陈其妄镇守副都御史陈镒又按举其擅率边兵赴任  上诏逮之狱具当斩至是特宥之谪戍而治聪敬妄上信功之罪
　　○夜月入毕宿
　　○乙巳初定西伯蒋贵子雄宁远伯任礼子寿从征有功例应升赏至是贵礼既进伯爵乃辞二子升赏  上不允命升赏如例
　　○巡抚大同宣府右佥都御史卢睿言开平卫原窖米一万一千石有奇今卫徙独石其米宜发军运去备用又言山西行都司及万全都司所属卫所新辟地亩先已报官徵税今年久弊滋丁多地少者日加垦辟地存人亡者日就□□荒芜宜遣官覆视其山冈沙鹻不堪耕种及荒芜之地悉蠲其税新辟地者徵之  上以边士艰苦不可重劳窖米令征哨者就食于彼新辟之地勿徵其税其已徵税而地荒芜及不堪耕者悉蠲之
　　○鸿胪寺卿刘顺卒  上遣官谕祭
　　○升湖广武岗州城步巡检司巡检陈诚为本州判官仍理司事诚累获寇盗当不次擢用以邻境绥宁县知县陆文明奏保复任故有是命
　　○给靖江王府义和乡君并仪宾程曾东宁乡君并仪宾陈徵贵平乡君并仪宾李端信都乡君并仪宾詹镛冠服诰命鞍马岁禄各各二百石米钞兼支
　　○左通政余可才言民无子者乞养义男及已成立多告发断离如此则孤独之人必至失所  上命除追陪税粮等项该赎还人口外其余男女已成婚配及初愿过房乞养者不许告讦追理违者罪之
　　○丁未云南总兵官黔国公沐晟奏麓川贼思任发沿江造船三百艘欲取云龙州等处卜上敕晟等急调军马相机征剿
　　○己酉革直隶永平卫漆河桥关以其附郭不当冲要也
　　○设四川资县银山镇简县资阳镇泸州李市镇三巡检司以其地多盗从各县奏请也
　　○庚戌书与代王逊煓曰曾叔祖春秋高宜在府安享富贵乐善循理表率诸王比有司言曾祖同宣宁怀仁二王时短衣小帽执大杖袖斧锤出通衢敺击人且欲出城祈福真武庙长史进谏反痛责之夫以国王之尊而数轻出猝遇无知逞凶者何以待之且长史朝廷命吏职专辅导而以谏诤輙加捶楚此岂王者所宜为继今宜自改悔副予亲亲至怀不然则  祖宗之法具在予固不得而私也
　　○命浙江严州府同知杨彦祯复任升从四品俸彦祯九年任满部民保其公勤廉慎抚字有方乞留之巡按监察御史等官核实以闻故有是命
　　○辛亥命停支南京诸司官吏食盐之半从两淮都转运盐使司奏请也
　　○壬子昼有星大如椀色赤有光出正南西南行至云云中
　　大明英宗法天立道仁明诚敬昭文宪武至德广孝睿皇帝实录卷之四十四
　明英宗睿皇帝实录卷之四十五
　　正统三年八月癸丑朔改贵州金筑安抚司并镇宁州永宁州安顺州俱隶贵州布政司上马桥等十二长官司并平坝驿俱隶贵州宣慰司木瓜等四长官司隶金筑安抚司十二营康佐二长官司在城税课司安庄驿隶镇宁州慕役顶营二长官司盘江巡检司查城驿隶永宁州宁谷寨西堡二长官司普利驿隶安顺州增置金筑安抚司流官同知一员以巡按监察御史陈嘉谟言夷民苦于卫官土官侵渔故也
　　○罢狭西诸边提督收粮主事先是以诸边收粮多弊各遣行在户部主事一员提督至是有主事以赃败遂革罢之命镇守巡抚侍郎都御史理其事仍令巡按监察御史伺察
　　○甲寅升直隶宁山卫指挥同知李谅河南宣武卫指挥同知邢端俱为狭西都司署都指挥佥事谅往汉中镇守端往甘州操备
　　○太仆寺少卿白素下狱以保定伯梁＜王卸-卩＞奉旨烙马而素以马私遗之也
　　○乙卯庆王＜木旃＞薨王太祖高帝第十五子母妃余氏洪武戊年年生辛未年受封至是病命内官萧愚带医士往视至已薨矣享年六十讣闻  上輙视朝三日遣官赐祭谥曰靖命有司治丧葬
　　○广东韶州府乐昌县县丞王端奏本府累以进表礻□犬袋为由遣人科要铜钱动经数万违法害民行在礼部请罪其经该官吏  上是之敕各衙门进表不得歛取所属财物仍申明旧制禁约
○命故福建行都司都指挥佥事张瓛弟瑾袭为指挥使辽东都司都指挥佥事郑泰子本袭为指挥佥事羽林前卫指挥使陈忠子盛指挥佥事马名子昇锦衣卫带俸达官指挥佥事帖木儿子瑛虎贲左卫指挥佥事崔贵子广通州卫指挥佥事王能子斌俱袭职河南都司都指挥佥事李进子晟代为指挥使金吾左卫指挥同知阿丑歹子鬼里赤年指挥佥事张玉子鉴俱代职
　　○山西代州繁峙县言县地在五台山之阴霜雪先降岁时少丰编民二千一百六十六户逃亡者居半其见在者又用六十人供柴炭百人监厂二十五人修坛场百人采秋青草三百人充荆越等巡检司弓兵又时有军需供给传递往来以是民甚艰若不能聊生而五台县居山阳僻静无庶役之劳请均之用苏民力  上诏山西布政司勘实均分
　　○敕谕爪哇国王杨惟西沙曰王屡使臣亚烈麻吽来京朝贡具见尊事朝廷美意比者来使占微回至福建莆阳驿饮酒酣醉肆其狅横执刀杀死数人复自杀其身如此凶暴之人岂可为使特敕谕王今后遣人其慎择之
　　○命行在翰林院侍讲学士曾鹤龄侍讲洪玙为顺天府乡试考官赐晏于本府
　　○丁巳释奠先师孔子遣少傅工部尚书兼谨身殿大学士杨荣行礼
　　○戊午祭  太社  太稷遣太子太保成国公朱勇行礼
　　○修理京城门楼河桥工毕遣少保兼工部尚书吴中工部侍郎李庸邵旻分诣各门祭司工之神顺天府府尹姜涛祭北京城隍之神
　　○镇守狭西右副都御史陈镒奏近令延安庆阳诸府卫所属官吏人等流徒以下于各边纳草赎罪军民流徒以下亦宜如例赎罪从之
　　○蠲京京城外菜地税钞初宣德门以钞法不通命税菜地至是人以艰苦状闻  上曰  先帝因此辈阻滞钞法故征其税今钞法既通宜悉蠲之后有怙终阻法者必罪不贷
　　○巡按直隶监察御史王让奏近制直隶诸卫官军俸粮每月造册送该府转送行在户部比对无异方定仓支给如是展转动经半岁以故人多艰食请令诸卫每月移文于各该管粮官定仓支给别造册送府转送该部存照则人无久俟之劳粮无侵冒之患从之
　　○广东都指挥同知李端尝杖死所隶之不听调者又受所属官玉带事觉复妄陈被诬逮至京法司以赦前除罪但论以妄奏赎徒还职从之
　　○日生背气一道色青赤
　　○己未赐朝鲜国王李祹冠服初  太宗皇帝赐本国王九章冕服惟远游冠绛纱袍未赐至是祹遣弟祉奏请  上命行在礼部制乌纱远游冠玄圭绛纱袍玉佩赤舄及常时视事冠服予之
　　○大同总兵官都督陈怀奏山西等处轮  操备官军一年交代多致疲困众情俱愿仍旧半年交代从之
　　○复定狭西西安诸卫边军月粮先是从巡抚侍郎罗汝敬言边军月粮一石米布兼支至是巡抚副都御史王文为边军既月给行粮五斗则月粮宜如旧制有家室者给米六斗无者四斗五升余折钞从之
　　○筑高邮湖堤堤长四百二十五丈旧用土筑遇风浪撞激輙败间用木橛苇束蔽护亦不经久至是甃以砖石复以糯米糊和灰固之始坚致可久矣
　　○宥太子太保成国公朱勇等罪以尚书魏源案举其稽延制书妄奏之罪也
　　○庚寅济阳卫军人杜旺妻李氏一产三男赐米钞如例
　　○保定伯梁＜王卸-卩＞有罪下锦衣卫狱＜王卸-卩＞珞马应天诸郡县纳贿滥收瘠小者且连取二妾以归御史侯爵案其罪六道十三道劾之遂逮＜王卸-卩＞至京法司论以赎绞还爵  上特命监禁之
　　○辛酉减应天太平池州安庆等府县折芦柴钞初沿江府县及巡检司弓兵岁输芦柴至京洪熙元年以十分为率止输二分本色三分减免五分准钞宣德十年又减一一分本色至是御史李匡言各处折钞累万而徵收在官者曾不一二是徒有剥下之名而无实利也请更减折钞之半  上从之其后巡抚侍郎周忱又言民间岁输芦柴之艰请以江淮济州二卫马船给载庶省其雇债之费  上亦从之
　　○是日晚顺天府科场失火焚东南席舍并对对读所延及厅事而止府尹姜涛暨御史时纪等上章请罪  上特宥之命于本月十五日为始再试
　　○壬戌遣官祭山川城隍等神
　　○遣旗手卫官祭旗纛之神
　　○遣顺天府官祭宋丞相文天祥
　　○礼部奏宁世孙奠培妃郭氏薨  上以妃未成婚礼命该部止遣祭一坛不必报讣各王府
　　○复宁夏总兵官都督佥事史昭为右都督参将都指挥佥事丁信为都督佥事仍充总兵参将镇守宁夏初昭等以失机降职至是  上念其在边有劳故复之
　　○行在兵部奏两京太仆寺所属孳生马骡驹八万三千六百八十余匹当遣大臣印烙  上命成安候郭晟平江伯陈豫往莅其事
　　○癸亥谪浙江按察司佥事耿定戍辽东初定怒人不避道杖之至死事觉逮送行在都察院鞫之坐定当斩定连陈枉乃辩为徒  上以定杖死无辜何得以徒论即谪戍辽东仍罪御史之辩定者
　　○命狭西都布按三司并巡按监察御史将文职官吏有犯赃罪例该摆站者自备马驴车牛走递年限满日更替放免从右副都御史陈镒奏请也
　　○甲子书复韩王冲＜火或＞曰所谕西乡王妃父西安后卫指挥佥事刘定见在宁夏总兵官处效力欲暂令回原卫准备成礼及淳化郡主择配西安府学增广生员赵庆已令该部悉从所言专此以复
　　○命湖广布政司正官督衡州府县修理南狱神祠像设先是巡按湖广监察御史陈祚奏南狱神庙殿宇门廊旧有二百余间规制广大年久朽烂颓塌塑像倾坏不称神灵臣考之典籍山川岳渎皆是阴阳气化所成即非人类肖像可儗止宜设坛致祭不当立庙故宋儒张栻曰川流山峙是其形也而人之也何居其气之流通可相接也而宇之也何居钦惟  太祖高皇帝鉴前代之谬凡诸岳镇海渎革去帝王位号惟存本称如南岳止称南岳衡山之神仍诏天下遵守甚盛典也惟前代塑造后妃侍御寝殿朝堂因循未革今坍塌已甚非用工七八万莫能复旧乞礼官会议因其颓废之余革去庙宇像设照依朝廷祭祀山川制度内筑坛壝外立厨库缭以周垣附以斋室每遇春秋精严祀事则礼制合经神明不渎奏下行在礼部尚书胡濙等议称衡山塑造神像寝殿朝堂历代相因积有年矣国初更制神号不除像设必有明见所言难准宜令有司役民趁农隙采木烧砖买办颜料并工修理其余房室如本山道众或好善军民情愿修补者听  上从之
　　○乙丑命山东东阿县知县叶骐复任升从六品俸骐九年考称当迁县民奏乞复任事下所司核实皆言骐廉能宽厚吏民爱慕故有是命
　　○巡抚浙江行在户部右侍郎王瀹奏近制事从樽节军士月粮一石有家室者给米六斗无者四斗五升余折钞今浙江所属积有粮储请有家室者月增米二斗无家室者增一斗五升从之
　　○书喻辽王贵烚曰比因府中官校人等违犯国法特遣锦衣卫指挥刘源赍敕符金牌谕王  祖宗定制事毕随即遣人赍敕符金牌缴回以防奸诈今止缴到金牌不见敕符恐有遗失书至如未赍缴即封识遣人进缴王其知之
　　○行在户部奏松潘诸卫所费用浩繁挽运艰苦除官员俸粮月给米一石其余令四川所属出官库见贮布绢及民间税粮量徵布绢银转运赴彼支给为便从之
　　○云南总兵官黔国公沐晟奏麓川贼思任发遣部属杀瓦甸顺江江东等处军余殆尽  上敕晟等曰朕以贼势日甚累敕尔等筹画剿捕乃玩寇养患至于如此敕至尔等宜恪遵前敕相机行事务出万全一举而殄灭之
　　○直隶淮安府邳州河决田禾伤损山东鱼台望乡嘉祥三县尤甚巡抚侍郎曹弘以闻诏令随宜修筑
　　○给大同左等卫巡哨架炮摆站等马一千九百二十七匹
　　○丁卯镇守狭西右副都御史陈镒奏诸边缺马请转运京库布绢于狭西布政使司收贮贸易给军行在户部亦言其便  上曰布绢自民间上纳京库复转运于彼不已劳乎宜于附近关中民间之未上纳者运给之
　　○戊辰命给浙江观海诸卫新徙回回月粮时归附回回二百二人自凉州徙至浙江  上谕行在户部臣曰远人不习水土宜复其役仍计口月给米四斗赡之二岁后该卫具其生业以闻
　　○山东兖州莱州二府所属州县各奏阴雨连绵河水泛涨渰没禾稼湖广德安黄州岳州荆州武昌汉阳六府各奏旱乾不雨禾稼枯槁秋成无望  上命行在户部遣官覆视以闻
　　○己巳升翰林院修撰陈用为本院侍讲行在大理寺右寺副钱慱为行在礼部员外郎右评事王斌为行在大仆寺寺丞
　　○擢进士黄平为吏部主事陈亹为户部主事陆瑜赵象载相杨珏杨镛为刑部主事陈安为大理寺右寺副俱行在
　　○行在礼部奏天下文武衙门进  圣节冬至及正旦表文内广西等布政司田州府等衙门四十余处漏写字样及有朱红水迹等项其经该官吏俱宜究问  上悉宥其罪但令移文警戒之
　　○庚午书复宁化王济焕曰所喻母夫人坟园欲将墙内外地该纳税粮折岁支禄米具见叔祖羙意然坟地丈尺已有定制朕不敢违但围在墙内者已令所司于附近官地内拨与百姓兑换其墙外地亩数多若尽夺之非惟违祖宗定制且使民人失所书至可将坟墙外田地仍给还民人耕种庶不招怨专此以复
　　○命礼部铸巡抚辽东关防给巡抚左副都御史李浚
　　○山东海丰县民徐贰病伤寒手左膊生王山东三黑字定州知州尤实以闻诏逮贰诣京验治之
　　○河南按察司佥事朱理当出巡刷卷輙留司不行及去甫一月即以完报巡按监察御史言计其所刷卷不下二万余纸仅一月安能详其奸弊请治其罪  上是之诏逮理鞫治
　　○辛未封晋王美圭第七妹为平城郡主配马麟命麟为宗人府仪宾赐诰命冠服等物
　　○命巡抚直隶工部右侍郎周忱兼理松江分司盐课先是分司隶两浙都转运盐使司至是其民自陈盐课逋负盖因官司处置失宜乞令忱兼理从之
　　○壬申福余卫都指挥安出遣指挥卜儿台泰宁卫都督脱火赤男讨勤遣指挥咬脱欢朵颜卫都指挥完者帖木儿遣指挥乞林秃等俱来朝贡马驼赐宴并赐彩币等物有差
　　○命直隶凤阳府临淮县县丞阎斌复任升从七品俸斌九载考称当迁县民保其勤慎平恕乞留复任巡抚侍郎曹弘等覆实以闻故有是命
　　○设狭西西宁卫惠民药局从署都指挥佥事金玉奏请也
　　○癸酉降江西按察使石璞为副使都指挥同知汤节为都指挥佥事以越狱囚未尽获故也
　　○甲戌升行在户科给事中焦起良为本科都给事中以九年考最故也
○书复永兴王志＜土仆＞曰所喻买到民人秦二等自幼被伤男秦泰等六名使用已从叔所言然买被伤之人未免有违  祖宗定制况自宫之人恐矫诈以求进用有累清德今后切宜戒慎其守成宪庶副亲亲之意
○命江西吉安府安福县知县何澄复任澄在任慈祥外若无为内有区画先是巡抚侍郎赵新言是县繁剧别选知县潘怿代澄回部县民赴宪司恳留又相率诣阙奏保下巡按御史等官覆核如民所言至是行在吏部以闻故有是命
　　○朝鲜国王李祹遣使臣洪汝方琉球国中山王尚巴志遣使臣义鲁结制等各赍表文来朝贡马及方物赐宴并赐彩币等物有差
　　○乙亥行在吏部言少保兼户部尚书等官黄福等四十余员并验封司主事等官李贤等五百余员各以三年六年考称应授勋阶请俱给之上从其请因谕尚书郭琎曰勋阶之制所以宠荣百官岂文具为哉苟不察其职之称否而循例概授之名器滥矣人罔攸劝今后初任及考不称者慎毋滥授
　　○命召商于辽东广宁义州辽海三万四卫仓中纳盐粮淮浙长芦盐每引米豆七斗山东河南福建广东四川盐每引米豆三斗俱不次支给
　　○免直隶凤阳淮安扬州等府军民所负官马以其地水旱灾伤故也
　　○狭西按察司按察使陈正伦奏关中比岁旱涝军民艰食兼以转输边储劳瘁尤甚今小丑就擒而渠魁未殄飞挽之役未有纪极请以山东浙江江西南直隶诸处坐法者自杂犯死罪而下以罪之轻重为差俱于本处纳银赎罪积至半年令人类解赴狭西布政司转送各边管粮官收贮依时直易米上仓庶可苏关中民力之万一事下行在户部以为宜从所请遂定例杂犯死罪者纳银三十六两三流二十四两徒五等视流递减三两杖五等一百者六两九十以下及笞五等俱递减五钱  上悉从之
　　○丙子命以辽东岁积余剩冬布绵花折作官军俸粮从诸卫奏请也
</div>
    <div class="pagination">
<a href="明实录英宗实录_page29.html">上一页</a><span>...</span><a href="明实录英宗实录_page25.html">25</a><a href="明实录英宗实录_page26.html">26</a><a href="明实录英宗实录_page27.html">27</a><a href="明实录英宗实录_page28.html">28</a><a href="明实录英宗实录_page29.html">29</a><span class="current-page">30</span><a href="明实录英宗实录_page31.html">31</a><a href="明实录英宗实录_page32.html">32</a><a href="明实录英宗实录_page33.html">33</a><a href="明实录英宗实录_page34.html">34</a><a href="明实录英宗实录_page35.html">35</a><span>...</span><a href="明实录英宗实录_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
