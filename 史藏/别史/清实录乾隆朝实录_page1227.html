<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1227 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1227 页/共 1860 页</h1>
    <div class="content">
○又谕、前据潮州镇总兵明喜条奏、请裁绿营世职俸项。及派亲信大臣、改装查赈二事。所见甚属庸鄙。国家以世职酬庸。原令泽延后嗣之意。该镇斤斤较量。器小已甚。至办赈本非地方常有之事。偶遇水旱偏灾。督抚等自当督率稽察。毋使胥吏侵渔。近日如雄县胡锡英之案。一经败露。何尝幸逃宪典。若如该镇所言。必待特派大臣。改装私访。外省所办事件。重于赈务者。不可枚举。在廷亲信大臣。各有职任。可胜遣乎。若因此而派及包衣执事人、及内监中人。其品悉多庸下。势必更滋骚扰。前明陋习。可为炯戒。是防弊适以滋弊。于事何裨。已均于摺内批饬。犹念该镇系属武员。不晓大体。毋事深为责备。仅传谕李侍尧、查其平日居官若何。俟覆奏到日降旨。原摺尚不令发钞。乃甫隔数日。明喜又有条奏设法捕盗一摺。尤属糊涂好事。且所言仍属习见常谈。无切中事理之处。殊不思历年地方巨盗。如楚省之张洪顺。淮关之董秀山等。经地方官实力躧捕。无不次第伏法。又岂在多立科条。始无漏网耶。看来明喜人系欲速躁进。希图藉此自见。以冀升擢提督。或竟改文阶。觊觎督抚。则其意似取巧。实乃大愚。在朕御极初年。未尝不留心臣工章奏建白。藉以觇其才识。然彼时即以理断。此等奏牍。断不为其所淆。今临御三十七年以来。人之情伪。知之熟矣。明喜自问。能以此等伎俩。轻为尝试耶。况明喜似此举动乖方。料其任内、必有率意妄行之事。仍著李侍尧查明覆奏。明喜不可复留总兵之任。著即来京。该部带领引见。再降谕旨。其广东潮州镇总兵员缺紧要。著该督于通省总兵内、拣选一员。奏请调补。所遗员缺。著瑺衡补授　　

○谕军机大臣等、额敏和卓、玉素布、俱系朕旧回仆。从前令伊等更换前往新疆办事。伊等感激奋勉。朕颇得其力。今额敏和卓年老。玉素布病故。回仆内殊少得力之人。玉素布之子哈密郡王职衔贝勒伊萨克、年力富强。颇知奋勉。朕意欲令伊前往伊犁。随舒赫德学习办事。伊诸弟内、谅有能办伊游牧之事者。如无其人。即令伊萨克就近前往乌噜木齐、随索诺木策凌学习。亦可照料伊游牧之事。舒赫德、系历练老臣。索诺木策凌、甫经办事。若论学习。自以随舒赫德为胜。著传谕伊萨克、令其熟思定议覆奏。俟伊奏到时。朕酌给领队大臣职衔。令其学习行走。益可承受朕恩。朕又得一贤回仆。诚为美事。再京师大臣等、往新疆办事。俱准擕眷。伊萨克亦令其擕眷　　

○又谕曰、伍岱、虽有乌拉齐习气。曾经阅历行阵。昨在西路军营。尚无大过。著加恩授为蓝翎侍卫。派往南路。交阿桂酌量差遣。想此时伍岱已至伊犁。著传谕舒赫德、转饬伍岱、驰驿赶同桂林前往　　

○又谕曰、阿桂攻克邦甲、拉宗、等处情形。一切筹画调度。深合机宜。惟处置降人一节。最为此时紧要关键。杀降本非行军所宜。且恐番人因此生变。转以坚其固守之志。所有拉约、宅垄、老幼妇女。自应宣谕安抚。俾获宁居。其中壮丁可用者。察其心无反覆。随营驱遣。既可资其向导。且使传述中朝抚辑降众之恩。俾为贼拒守之人。望风解体。实为事半功倍。阿桂所办。甚属妥协。西路此际、已直取明郭宗。遇有投诚乞降者。温福等、即当仿此办理。至阿桂奏到、擒获贼番噶勒丹彭等。讯有金川头人、带兵防守美诺之供。可见索诺木力为谋主。欲于僧格桑败亡之后。并吞其地。是两酋必须一鼓剿擒。更无疑义。且摺内所称、西山梁后。处处与金川接壤。则现在攻剿助逆之兵。即为摧折索诺木羽翼之要策。固不待收得美诺时、始图另起炉灶也。将此并谕温福等知之　　

○戊午。冬至。祀天于圜丘。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○己未。上诣皇太后宫问安　　

○幸瀛台　　

○谕、据温福等奏、于本月十五日。派拨官兵。分路进攻。将附近明郭宗一带之山沟、及沿路所有番贼碉卡、共九十余座。尽行攻得。杀贼甚多。擒拏番贼十一名。所得军器火药牛羊粮食等件无算。现在乘胜用大炮轰摧明郭宗等语。此次官兵、俱能奋勇出力。所向无前。皆由温福等董率有方。于分攻合剿机宜。无不谙练。是以随宜运用。迅速奏功。甚属可嘉。均著交部议叙。其有打仗阵亡受伤兵练。并著查明咨部。分别照例恤赏　　

○又谕、据周元理奏将乾隆三十四年、厄鲁特、索伦、各官兵过境。赏给车户赴站途行半价、及留站守候半价银两咨部核销。屡经部驳。据实奏明等语。此项银两。该督称照三十三年奏明之例请销。而该部以三十年原奏祇云、先期到站二日。贴给半价。未便以赴站途行之日、指为到站。至厄鲁特官兵起程后。索伦官兵、既无到站日期。何以将车辆留站。致多糜费。未便准销议驳。固属照例办理。第念事隔三载。各车户久经四散。若复纷纷追缴。徒滋扰累。倘责令承办各员赔补。而当时实系逐户给领之项。事属因公。尚非冒滥可比。所有三十四年赏给车户赴站途行半价银二千九百二两零。并留站守候半价银四千五百一十三两零。俱著加恩准销。免其追缴。以示体恤　　

○谕军机大臣等、昨阿桂奏、攻克邦甲、拉宗、等处碉寨。有番众投降一节。办理甚合机宜。已有旨传谕。并令温福等一体照办矣现今两路兵威大振。番众乞降者必多。急宜设法安抚。并择其丁壮可用者。随营驱遣。俾逆酋不得以投顺亦难免死之言、蛊惑其众。但贼人狡狯百出。一时畏威窘迫。不得不以归附求生。旋或系念故居亲属。易于生变。且安知逆酋不令其诈降入营。乘机劝衅。设使对仗时失于防范。致降人复有逃叛。甚至倒戈相向。尚复成何事体。温福等、务宜先事堤防。抚辑固不可不周而稽查尤不可不密。况此时小金川之拒守者。多系金川贼兵。其中不无因败来降。将来接办金川。亦应即用此法以加恩抚绥、解散其党。并以留心防备、早破其奸。庶肘腋无稍疎虞。而先声所至。番人自知弃逆效顺。温福、阿桂等、皆宜善体朕意。熟思审处。并密谕各路将领、默为理会。毋令稍涉声张。将此再行详悉传谕知之　　

○庚申。谕军机大臣等、理藩院具奏、据阿拉善王罗布藏多尔济报称、伊等游牧哈布塔海哈拉山等处地方。有民人偷刨金砂。不听蒙古等驱逐。转用金□欣斧将蒙古等赶回。请交勒尔谨严加查办等语。已依议行矣。此事前经罗布藏多尔济报部时。曾经该部行文该督、严行禁止。何至又有数百人结夥前往哈布塔海哈拉山、茂呼都克地方、任意刨挖金砂。似此目无法纪。勒尔谨所司何事。皆由伊并未严饬所属。而地方官又不以此为事。不行严拏。以至于此。著传谕勒尔谨、令其明白回奏。仍将不以为事之员、查明参奏。至此等民人。胆敢持拏金□欣斧。逞凶抗拒。亦甚可恶。著勒尔谨、务须严加查拏。从重治罪。以示炯戒　　

○是月。署河东河道总督姚立德奏、黄河两堤外。有深阔沟槽。伏秋水大时。积潦冲刷。堤根不固。前经奏准、多筑土坝。俾流滞沙停。渐次淤垫。今岁河流安澜。已著有成效。请于冬春兵夫闲旷时。将土坝培筑高厚坚实。两面密栽柳株。以固坝根。数年间沟槽淤平。可使河堤永固。得旨嘉奖　　

○山东布政使国泰奏、东省屯田。间有隐漏典卖。奉旨查办。现于每卫所、派委试用知县、及丞倅、佐杂等、各一员。协同县卫各官、逐细清查。其实系运丁典卖。无力回赎者。即照嘉谟所奏、借帑取赎。永禁典卖。犯者治罪。得旨、览奏俱悉。此乃查弊之事。不可反致滋弊。详妥为之。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百二十一


大清高宗法天隆运至诚先觉体元立极敷文奋武孝慈神圣纯皇帝实录卷之九百二十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十七年。壬辰。十二月。辛酉朔。礼部议准、奉天府府丞吴绶诏奏称、奉天府文庙丁祭时。犹沿用民间鼓乐。请颁发太学乐舞器具图。依式制造。并由奉天府选佾生数人。咨送太常寺肄习。俾得转相传授。以备声容。从之　　

○壬戌。上诣皇太后宫问安　　

○幸瀛台　　

○谕、礼部参奏、四川学政冯应榴、据绵州知州黄叔显、朦混申详、请将革生陈纯开复一案。所奏甚是。该生因点放花筒。伤毙二命。其已革衣顶、不准开复之处。既先经礼部咨覆刑部。并行知该学政遵照。乃该州遽以刑部准其收赎之条。藉为例得开复之据。率详请复。非寻常错误可比。黄叔显、著交部严加议处。至学政冯应榴、有整饬士风之责。于革生请复案件。自应详查前后部文。酌核办理。乃亦据详竟行咨部。岂宜复留学政之任。著彻回。一并交部严加议处　　

○谕军机大臣等、本日据文绶奏、覆讯阿尔泰各款定拟一摺。前已传谕富勒浑、令其迅速驰驿赴川。秉公审办。现在案内尚有应行诘问各款。当详细穷究。俾无遁情。未便仍照文绶所奏覆讯之摺、仍行笼统其辞。但图就案完案。转不足以服阿尔泰之心。著将文绶摺、即行钞寄富勒浑、令将应诘之款。逐层研审。讯取确供。一并定拟具奏　　

○又谕曰、舒常奏、攻克日旁山口东边碉座。拟于俄坡、日旁、两路。择一易于得手之处进剿。所办甚是。绰斯甲布一路。原为牵制贼势。使其彻兵自卫起见。将来迅捣美诺。僧格桑既已殄灭。即当进剿金川。如量度此路必应进兵。再为厚集兵力。熟筹妥办。此时不宜冒险深入。至有疎虞。自应如舒常所奏、躧探道路。审择而行。　　

○吏部议准、湖南布政使吴虎炳奏称、降调官赴部候补。未定限期。或在任所迁延。倚藉僚属。交接绅士。滋生弊端。嗣后应催令将经手未完事件、依限赶办。交代清楚后。定限三个月。给咨赴部。或回籍候补。设实遇患病。展限三月。倘有无故逗遛。逾限一二月者。补官日罚俸一年。三月者、降一级。四月者、降二级。五月者、降三级。半年者、革职。地方官不催令起程。应罚俸一年。徇情滥结者。降二级调用。从之　　

○癸亥。上御乾清门听政　　

○谕、据阿桂奏、十一月十七日。派拨将弁官兵。分路进攻都恭山坡碉卡十余处。杀贼二三十名。追戮奔窜之贼五六十名。十八日。将日木则、扎尔玛、等处一带碉寨。及拉咱寨、丹扎、噶察、丹嘉等处碉卡。尽行攻克。又分兵顺河进取东山一面之茨寨、荣寨、杀贼百余名。前后共收获降番六百余口。攻克碉寨七百余间。占据山梁三道。十九日亥刻。用皮船渡河。分为两路。潜至僧格宗碉房。一面攻压。一面绕截贼人去路。贼人于寨后拆墙逃溃。官兵追杀二十余名。带伤逃窜者甚众。攻得大战碉一座。平房小碉一百五十余间。夺取枪炮刀矛火药铅子牛羊粮食甚多等语。僧格宗距美诺不远。为小金川险要门户。贼人负嵎拒守甚坚。阿桂能殚心筹画。调度有方。将士等均各奋勇争先。连日攻夺各处要隘碉寨。歼戮多人。贼番丧胆。所至降溃。复乘其不备。黑夜分路。潜师袭击僧格宗。贼人弃险惊逃。乘胜克捷。深合机宜。朕心深为嘉悦。阿桂、及在事将弁兵练。并著交部从优议叙。以示奖励　　

○又谕曰、明亮、著加恩授为副都统。遇有缺出即补　　

○又谕曰、阿桂奏、云南镇雄营外委王攀龙、前进攻真登梅列高峰大碉。首先冲跃。凡遇打仗之处。无不在前。又贵州大定协左营外委詹玉书、前在扎哇窠遇贼时。身受矛伤。犹砍伤贼众。此次攻打邦甲。被贼攻围。毫无退怯。又能杀贼直前。均为出众奋勇。请给与千总顶带。并赏戴蓝翎等语。外委王攀龙、詹玉书、于每次接仗之时。冲碉杀贼。实能鼓勇争先。自宜破格超擢。以示奖励。王攀龙、詹玉书、俱著加恩以守备补用。仍赏戴蓝翎　　

○又谕曰、明正土司甲勒参得沁、带领所属人等、奋勉出力。著加恩赏戴花翎。并赏给佳木拜屯名号。以示奖励。　　

○又谕、向来提督总兵缺出。俱就记名、及应升人员内简放。第现在川省西南两路。连次克捷。军营打仗出力将领甚多。苦祇循例以年资擢用。伊等不过在营循分供职。竟得安坐超迁。而行间效力之人。转不能与。殊非奖励戎行之道。前经降旨、将马全调补甘肃提督。其江南提督员缺。令邱若龙补授。今据何煟奏、邱若龙现已病故。江南提督员缺。著段秀林调补。不必即赴江南新任。甘肃提督、现有法灵阿署理。马全亦不必即赴甘肃。仍暂留江南提督之任。所有浙江提督员缺。此时暂缓简放。俟有军营劳绩出众人员。候朕酌量升用。至江南狼山镇总兵戴福、现亦病故。所遗员缺。著张和调补。其正定镇总兵事务。著都明阿暂行署理。其员缺。一并候旨简放。　　

○又谕、自上年征剿小金川以来。其派调随征土司等、俱踊跃从公。同绿营官兵、一体出力。自宜优加渥泽。以示鼓励。惟向例土兵、土练、于接仗时。遇有阵亡受伤者。照绿营兵丁减半赏恤。至土司、土职、部中向无议恤之条。但念同一尽瘁戎行。不得并邀恩恤。其情殊为可悯。所有土司、土职、遇有阵亡受伤、应如何酌定加恩赏恤之处。著该部即行详悉定议具奏　　

○谕军机大臣等、僧格宗、系贼巢门户。地势极为陡险。今我兵于黑夜分道冞入。毁碉歼贼。从此直捣美诺。小金川之事。自当克日告蒇。皆由阿桂筹画调度。悉合机宜。是以陷锐摧坚。要寨应手而得。著赏御用黑狐冠。以示奖异。所有应行优叙之将弁兵练。阿桂可查明功绩等次。咨部办理。其所奏进取僧格宗时。巴旺布拉克底头人雍忠尔结等、与我军定议前进。颇见诚心效力。并交阿桂酌加赏赉　　

○参赞大臣署四川提督阿桂奏、南路由章谷起。东面山后。即系小金川汗牛地方。计长百数十里。皆与贼界相近。必须留兵防守。翁古尔垄、至僧格宗。六十余里。其中纳围、纳扎木等处。系通金川大路。防守亦属紧要。现在南路进攻之兵。不过数千。因酌彻达乌等处守兵、并无关要隘地方兵。添为剿击之用。至绰斯甲布、革布什咱、两路之兵。原为牵制金川贼势。今既攻克僧格宗。正进攻美诺之时。舒常奏请添兵。势不能行。俟小金川事竣。再筹画合剿金川。谕军机大臣等、西南两路官军深入。正值需兵紧要之时。断无分此要路之兵。而攻不能入之地。朕屡经降旨、令舒常相机办理。今阿桂奏到情节。均与朕旨符合。不但现在形势如此。即擒获僧格桑后。接办金川。亦祇须温福一路。阿桂一路。丰昇额一路。舒常则令其助丰昇额进兵足矣。著传谕阿桂、善为筹画。速抵美诺。缚取逆酋。舒常但以分贼兵势为要著。切勿冒险轻进。致有损伤。再此次官兵攻取僧格宗。拉布东阿、李植善、尤为出众。应否升级、赏给巴图鲁号。著阿桂查明具奏。其余各员。并著一体查奏　　

○又奏、查果洲山后。系四月间参将薛琮等失事之地。兹经官兵攻得。察看山岩河滩间。尚有前次阵亡官兵骸骨。当令通行埋葬。并令总兵英泰、王万邦、前往祭奠。得旨、是。当为共冢。如叶尔羌之例。祀薛琮等　　

○盛京将军增海奏、奉天各城仓务。俱系城守尉、协领、会同监督办理。惟内仓、祇有监督。并无协同稽查之员。殊未画一。请嗣后臣会同五部侍郎、由臣衙门所属协领内、拣选一员。送京引见。令与监督、一体查办仓务。从之　　

○命翰林院侍读吴省钦、提督四川学政　　

○甲子。谕军机大臣等、向来各省遇有被灾地方。除随时抚绥赈恤外。每于次年新正、降旨加恩展赈。以示体恤。今岁各直省、俱年谷顺成。秋田普获丰稔。且报收十分者居多。即甘肃省、奏报秋成分数。通计亦在七分以上。原可毋庸再沛恩膏。惟是皋兰等三十一厅州县所属村庄。夏秋二禾。间有被雹、及旱潦偏灾。现经该督查明成灾分数。自五分、至九分不等。题请赈恤。已敕部照例办理。第念西陲地瘠民贫。非沃壤殷饶者可比。虽成灾仅属一隅。恐民力究不免拮据。当明春青黄不接之际。或有尚须量为接济者。又当恩施格外。著传谕勒尔谨、查明皋兰等被灾各处。于常赈之外。应否量予展赈。及勘不成灾各属。除照例借给耔种口粮外。或应将本年额徵钱粮、酌令缓带之处。即速一并详查。据实由驿覆奏。务于岁内奏到。候朕于明年新正、量发恩旨。俾边氓共臻饶裕　　

○内务府参奏、引商同文、亏本误帑。应将房地尽行交出。兹查有隐漏家产。请旨交直隶总督周元理、长芦盐政西宁、审办。得旨、著派金简、前往会审　　

○乙丑。上诣皇太后宫问安　　

○幸瀛台　　

○定边右副将军大学士温福、参赞大臣尚书公丰昇额奏、明郭宗北、有宁扎山。西南有公雅山。贼于两山对峙处、筑碉拒守。臣等于十一月二十一日。令海兰察、哈国兴、额森特、带兵袭击公雅山。进至山顶。占据卡座。现进攻明郭宗。谕军机大臣等、温福等攻取明郭宗西南公雅山。在事大小官兵。均属奋勉。著暂交军机大臣存记。俟攻得明郭宗。一并议叙。其阵亡受伤人员。即著确查造册送部议恤。至阵亡之护军校阿哈拉克、护军博和勒岱、有无子嗣。并交军机大臣查奏。再温福奏、讯据贼番供、有索诺木派兵二千、欲由拉觉木地方、断官兵后路之语。兜乌既为吾有。贼何得犯山顶之栅。此必系从别斯满而来。则防备此路。甚关紧要。著传谕温福、丰昇额、留意办理　　

○又谕曰、黑龙江将军、送到打牲处拟陪骁骑校之领催等、人材均属可观。著发往军营。于温福、阿桂、分路进兵时。酌量分带。其派出带往之三等侍卫神保、蒙库阿、亦著赏给缎疋银两。即令起程　　

○丙寅。孝惠章皇后忌辰。遣官祭孝东陵　　

○谕军机大臣等、本日户部奏驳、贵州省、乾隆三十五年分、各属粜卖仓粮。有较夏收册报中米时价、减至一两五六钱者。又有较市价增长钱余者。恐地方官任意滥减。故行略为增价。掩饰人之耳目。请交彰宝、会同图思德、将实在情节。彻底清查。据实覆奏一摺。所驳甚是。已依议行矣。平粜仓粮。遇歉收之年。应大行减价者。将必须减价若干之处。确切奏闻请旨。前降旨甚明。原欲使闾阎民食贵贱斟酌合宜。而地方有司、亦不至借端滋弊。今该省于三十五年分、粜卖仓谷。既未将所减实数、专摺奏明。遽将每石减至一两五六钱之多。其间吏胥等、显有任意减缩。希图中饱情节。况平粜从无反行减价之理。何以该省此次。又有较市价增多者。办理更属歧舛。即原咨所称、划平造报。势难画一增减。其数亦不应多寡悬殊若此。必系地方官、既经混报于前。及经部驳查。遂复借详粜先后之说、巧为支饰。该抚即应切实驳查。何得尚称粜价总归核实。率行声覆。著传谕图思德、即照部议缘由。自行奏覆。不得再涉含糊。自干咎戾　　

○又谕、本日户部议驳、何煟奏新乡县村庄、有沙水冲压、变成鹻地地亩。请照鹻地科则一摺。所驳甚是。已依议行矣。民间地亩。果系水冲沙压。不能照额输将。自应量为按等酌减。以纾民力。今此项地亩。该抚既称、自康熙六十年、暨乾隆四年、二十六年、曾经被水冲漫。何以历年均未咨报。而五十余年正赋。率皆按额清完。若果尽系赔纳。岂能一无拖欠。且地有三百三十顷之多。即间段遇沙水冲压。亦何至尽成鹻地。恐其中不无地保民户等、希图减除。藉词捏报等弊。不可不逐一清查。著传谕何煟、即饬委员等亲履查勘。详加确核。将此项地亩、实在可以照旧完纳者若干。必须按等酌减者若干。分晰妥办。毋任稍有朦混影射。该抚亦不得少存回护之见。仍将因何如此率办缘由。据实一并奏覆。寻奏、新乡县地。屡被水冲。虽历有详请豁粮之案。俱以试垦批断。并未报部。至今控案累累。难以率结。必须核实办理。是以奏明委员清查。兹委藩司张镇、督同该道王兴尧、于明春分段履勘。臣仍亲往细查。分别核办。不使稍有朦混影射诸弊。报闻　　

○丁卯。谕军机大臣等、永定河下口。自康熙年间筑堤之始。原就南岸。雍正年间。因河身渐淤。改由北岸。近自乾隆癸酉间。又改从冰窖南出两河之间。是以康熙间之北堤。转为南堤。雍正间之南堤。转为北堤。嗣后节次兴工修治。地势屡更。是冰窖南之故道。又已不免今昔异形。著传谕周元理、将康熙年间初次筑堤、沿至于今、中间改移地名次数。并议改缘由。详细确查。列一简明清单。于奏事之便。即行附奏。寻奏、永定河、自康熙三十七年、开挖新河。筑两岸大堤。南岸、自卢沟桥石堤起。至永清县郭家务止。北岸、亦自卢沟桥石堤起。至永清县何麻子营止。三十九年、安澜城河口淤塞。水由霸州之柳岔口。归淀入海。复于南岸、接筑西堤。自郭家务起。至柳岔口止。北岸、接筑东堤。自何麻子营起。至柳岔口迤东止。雍正三年、南北两岸。又接筑大堤。南堤、自冰窖东堤起。至王庆坨止。北堤、自何麻子营起。至武清县范瓮口止。四年、柳岔口河淤。自郭家务起。开挖引河。十年、接筑重堤。乾隆三年、又接筑南北两埝。五年、又自葛渔城北埝起。接筑北埝。至东萧家庄止。二十年、冰窖河口南北淤高。皇上亲临阅视。开堤改河。于贺尧营一带、入淀归海。二十一年、接筑遥埝。二十八年、又添筑越埝。得旨、擢留览　　

○吏部议准、山东巡抚徐绩奏称、历城县公中集、临清州王家浅、泰安县安驾庄、东平州彭家集、均系要地。应将无事冗设之胶州古镇司巡检、改为主簿。移驻公中集。即墨县浮山司巡检、移驻彭家集。寿张县荡寇司巡检、改为主簿。移驻安驾庄。夏津县裴家圈巡检、移驻王家浅。各管附近村庄。从之　　

</div>
    <div class="pagination">
<a href="清实录乾隆朝实录_page1226.html">上一页</a><span>...</span><a href="清实录乾隆朝实录_page1222.html">1222</a><a href="清实录乾隆朝实录_page1223.html">1223</a><a href="清实录乾隆朝实录_page1224.html">1224</a><a href="清实录乾隆朝实录_page1225.html">1225</a><a href="清实录乾隆朝实录_page1226.html">1226</a><span class="current-page">1227</span><a href="清实录乾隆朝实录_page1228.html">1228</a><a href="清实录乾隆朝实录_page1229.html">1229</a><a href="清实录乾隆朝实录_page1230.html">1230</a><a href="清实录乾隆朝实录_page1231.html">1231</a><a href="清实录乾隆朝实录_page1232.html">1232</a><span>...</span><a href="清实录乾隆朝实录_page1228.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
