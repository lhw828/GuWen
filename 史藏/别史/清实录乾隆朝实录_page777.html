<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 777 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 777 页/共 1860 页
  </h1>
  <div class="content">
   ○兵部议准、闽浙总督杨应琚疏称、浙江钱塘营。水师都司缺出。向以陆路人员请补后。又以外海游击升转。每于洋面水势茫然。而内河情形未谙。请嗣后钱塘水师营都司一缺。止准内河人员题补。如不得人。用外海人员借补。俟应升时。按其出身分别升用。从之。　　

○壬午。谕军机大臣等、甘省办理军需。一切运送兵丁转输粮饷。需用骡驼。该省难于一时采办。著传谕方观承、于直隶办解驼四千只。塔永宁、于山西办解驼三千只。吴士功、于陕西办解驼一千只。并骡一千五百头。胡宝瑔、于河南办解骡一千五百头。各上紧购买。务得口轻膘壮者。于今岁九月十月内、赶解到肃。以利军行。所有办买官价若不足。不妨据实奏明酌加。一面办理。一面奏闻。著传谕各该督抚知之。　　

○又谕、甘省连年办理军需。黄廷桂急公集事。俱无贻误。今岁春夏以来。一切转运粮饷。复甚妥协。勤劳懋著。深慰朕怀。著加恩再赏银一万两。于军需正项钱粮内支取。以示体恤。　　

○免甘肃各属乾隆十六年、至二十年、民欠水冲沙压地亩额赋。停徵地丁银两。其甘、凉、肃、三府州。安西五卫。皋兰一县。乾隆二十二年分、地丁银米。并予缓徵。　　

○癸未。谕军机大臣等、据杨锡绂奏称、山东济宁南北运河。俱已挑浚深通。惟江南山东交界之桃源县属古城溜一处。暨扬州东关一带。京口至江苏之丹阳、常州、一带。河身浅窄。请一律挑浚。以利漕运等语。南北运河。关系漕运。自必节节深通。方可遄行无滞。山东运河纤道。业已陆续告竣。若古城溜等处。仍复淤浅。于漕运不无阻拟。著传谕督河诸臣等、即行查勘应挑处所。一面办理。一面奏闻。务期上紧赶办。一律深通。俾粮艘往来便利。以裨漕运。　　

○甲申。谕军机大臣等、据山东巡抚阿尔泰摺报。微山湖水势。自六月以来。有消无长。览奏深为欣慰。江省自办理各工以后。虽据该督等具摺奏报。而比来各湖水势长落情形。久未奏到。时廑朕怀。著传谕尹继善、白钟山等。将现在各湖水势有无消长几何之处。速即逐一查明奏闻。寻奏、微山湖因连年潴水过多。不能容纳。遂致旁溢四出。自上年遵旨将荆山桥河道。大加挑浚。并将小梁山、茶城、内花山、三处通湖支河。广为疏浚。且于湖口闸迤南。另挑伊家河一道。分洩入运。湖水去路既多。消减自速。不惟东省滨湖州县。涸出地亩颇多。即沛县被淹田地。复可耕种者。实有一万余顷。至骆马湖、上承蒙、沂、诸水。去岁将支干等河疏通。来水畅流下注。是以湖水不见增长。而运河之水亦不甚大。再洪湖出口尾闾。前已遵旨。将清口束水二坝。早为展宽宣洩。又将运河东西两岸闸坝。相机启放。俾高、宝、诸湖。豫为腾空。以资容纳。现今洪湖水六尺五寸。五滚坝高出水面一尺八寸。俱未过水。其运河东岸之南关、车逻、二坝。及芒稻等闸。常川开放。现俱过水分洩归江归海。甚为畅利。得旨、览奏俱悉。　　

○免陕西靖边、定边、榆林、葭州、神木、怀远、府谷、宜君等、八州县。乾隆二十二年分、被灾地银粮有差。　　

○是月。直隶总督方观承奏、大名、广平、二府。上年被水处所。恐经暑湿。蒸生蝻孽。严饬加意防范。兹据大名府禀报、元城县属苑家湾、李家庄、等处。各生蝻子数块。当经该道府率属扑打净尽。又广平府属、清河县具报、莲花池、洪河、等处。生有蝻子。今已将次扑净。又河间府属、故城县界连东省。亦系上年被水。据报邻近德州卫之高庄、生有青头蚂蚱、数十枚中。间有一二黄肚者。亦概扑灭。迩日雨水甚勤。天气凉润。计交秋祇十余日。自可无虞滋蔓。然防范未敢稍疎。现仍严行搜查。得旨、是。勉力督催扑灭。毋俾滋蔓。　　

○江南河道总督白钟山奏、黄河入伏以来。水势陡长。臣遵旨坚闭毛城铺坝。约束大溜。悉走中泓。河底刷深。足资容纳。是以水势虽长。亦未出漕漫滩。南北两岸堤埽各工。应镶应修者。豫为修防坚整。各处工程。俱获平稳。得旨、以手加额。欣慰览之。但今既筑北堤。则何妨更当加意防守。又所称刷深者。较去岁更深几许耶。　　

○又奏、臣遵旨将淮河水报。照宁夏报水之例。每逢汛期。即豫委妥员。赴彼驻劄。不时深量禀报。兹据禀淮河水势。于五月二十一日。陡长九尺五寸。上游水势既长。则下游洪湖之水必大。今查洪湖水势。自二十一日以来。长水四尺五寸。随长随消。总由淮水来源。既设探报之法。豫知策应。清口去路。又得早展。是以山盱洩水滚坝。尚高出湖水二尺六寸。俱未过水。一切土石埽坝等工。俱各平稳。得旨、览奏俱悉。去岁各处疏通之水。不归黄则归淮。朕心为此廑念。览奏曷胜欣慰。俟秋汛平稳。奏到有旨。　　

○湖南巡抚冯钤奏覆、查本省溢额谷。共四十七万石。从前节次拨运豫省赈济、湖北补仓。仅存二十六万石零。俱系附近水次之谷。今奉拨广东、以补平粜缺额。所存大都山僻州县。骤难挽运。惟查上年曾经奉文加买谷二十万石。又买备豫省谷二十万石。均附近水次。可否即将此四十万石内动拨。至湖南抵广西省城。水程二十四站。自广西至广东省城。水程约计半月。臣现在飞札督臣李侍尧。将应需谷若干。并运至广东何处接收交卸。俟咨覆到日。委员起运。至此项谷。既关积贮。自应速为买补。如俟广东归价购买。恐需时日。请于藩库内先拨。俟归价时归款。得旨、甚妥。如所议行。　　

○山东巡抚阿尔泰奏、鱼台县谷亭迤西张家庄、至白庙。民埝一道。久被水淹。近湖水日消。堤形悉露。饬令劝民修筑。今俱加高培厚。南阳至鱼台县城。相距四十里。旧土石道路被淹。必由金乡绕行。今湖水涸开。劝民出夫修整。车马可通。又沂河向系两路分流。一由芦口达江南。一由骆马湖归海。今芦口建筑滚坝。去路较少。恐盛涨漫溢。凡两河之堤埝残缺单薄者。俱劝民乘时修筑。又德平县之鬲津河。为马颊支河。久经淤梗。今劝民一律挑深。工亦完竣。又济宁、汶上、嘉祥、三州县。毗连蜀山湖地亩。湮没约千顷。拟将金线、利运、二闸启放。使湖水济运。坡水归湖。一月间尽数涸出。得旨、汝此举实属可嘉。时常如此留心民瘼。自然永承朕恩。勉之。　　

○大学士管陕甘总督黄廷桂奏、查两路大军在外。并台站及各处屯田兵。每月口粮。已不下二三千石。近奉谕明年添派官兵二万。豫备一岁口粮。虽经臣具奏、在于凉、宁、兰、巩、等府。拨十万石。分运哈密、巴里坤存贮。内地距营窎远。转输需时。口外露雪早降。即难行车。应乘此夏秋道路可行。先从哈密存粮内。米面兼拨。尽力运送巴里坤。务于九月前运足五万石。交收备用。得旨、甚好。　　

○署陕西巡抚吴士功奏报、各属雨水秋禾情形。得旨、览奏稍慰。其有得雨不足。已致成灾者。毋得隐讳。善为经理。　　

○甘肃巡抚吴达善奏、甘肃所急筹者。一在遵旨采购。一在通融拨运。一在银粮兼赈。查宁夏产粮最多。价俱平减。就最贱州县。不拘色样采买。不惟凉、甘、被灾各属赈用。且可协拨延榆。臣已拨银。在平罗等县加紧购贮。以备所需。其他各属仓贮。与藩司筹商。通查多寡。酌量迭拨。务期灾地足用。至于现办军需冲途仓贮。不宜尽数动用。统计应恤灾属约需粮五十万石。银三十万两。方为两益。得旨、览奏俱悉。　　

○四川总督开泰等奏、节据川西文武具禀、绰斯甲布、因金川侵扰伊界。派拨土兵报复。党坝等各土目。帮助打仗五次。互有杀伤。当经谕令各委员。分别赏犒。以示奖励。兹据绰斯甲布、小金川等。差头人赴省。禀请官兵助力。并求火药炮位。及大员前往弹压。臣等当谕以官兵虽有。此系尔等自相攻杀。岂得易发。大炮尔土兵不会点放。火药如不足时。禀知该管官就近赏给。尔等各处俱有委员看视。无须大员前往。并谕尔等果能攻打金川。其地即行赏给。额外还有赏赐。各头人俱叩头领会。当即按名给赏。分译夷谕。遣令各头人回巢。一面密谕各委员、体查伊等如何举动。据实具报。至巴底土舍丁足。附和金川。一时未可力取。谕行川南委员。密谕巴旺土司。令将巴底番民。就近招抚。使不为丁足所用。俟事机可乘。会同各土兵攻擒。乃革布什咱、巴旺土司头人等。深恨丁足。谓可协力翦除。遂令章谷、木坪、土兵为援。前后攻打两次。虽有杀伤。然地非可守。旋即彻回。臣等查革布什咱土兵。若听其日久与巴底相持。事属无益。现在密谕委员。转谕各土司。暂停攻打。一面令革布什咱、修整卡隘。一面令巴旺、仍设法招抚巴底番民。待其防范稍疏。及绰斯甲布等处、攻打金川之时。再为相机办理。得旨、览奏俱悉。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百六十五


大清高宗法天隆运至诚先觉体元立极敷文奋武孝慈神圣纯皇帝实录卷之五百六十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十三年。戊寅。秋。七月。乙酉朔。享太庙。遣諴亲王允秘恭代行礼。　　

○谕军机大臣等、雅尔哈善等奏称、遣总管扎尔善等、至鄂根河瞭望。未见贼踪。又沙雅尔有两路可通库车。若遣兵前往。恐与来援贼众。不能相值。惟严设卡座防范等语。所办甚是。看来伊等所领满洲索伦兵尚少。昨因兆惠有分兵向厄鲁特回部交界、搜捕哈萨克锡喇等之奏。检阅地图。所指道途。距回部甚近。兆惠即前赴雅尔哈善所在。以兵相付。仍来京请训。若另有办理之处。则俟事竣来京亦可。又雅尔哈善等奏、擒获回人阿舒尔玛特、据供、前副都统阿敏道被拘。霍集占曾云。大国使臣。不可伤害。留候布噜特信息。若不能取胜。则仍有用处等语。似阿敏道尚未被害。将来取叶尔羌时。宜筹画阿敏道脱出之策。或此时霍集占见事势已迫。诡称不敢伤害。欲行送回。以缓我兵。不妨乘机抚纳。俟其投见。即时拏解。若霍集占虽未害阿敏道、仍留以为质。则告以阿敏道已照阵亡例赏恤。尔等送与不送俱可。仍一面进兵办理。但能将阿敏道救出则更善。第不可因此堕贼计中。致误军事。可传谕雅尔哈善、兆惠等知之。　　

○又谕曰、车布登扎布、前奏和尔郭斯之捷。已加恩赐以伊父超勇之号。今询问擒获之鄂哲特等。知贼众先将游牧、移踞高冈。伏兵邀击我师。车布登扎布等、奋勇冲突。贼不能支。侍卫玛琥等亦奏称、我兵甚少。副将军身先士卒。所向无前等语。朕闻之实为嘉悦。著加恩赏系金黄带。以示旌异至车布登扎布败贼之前已得舍楞逃窜信息。彼时未即追剿或因不能兼顾亦事势使然此时布库察罕逃入哈萨克。料伊部自必缚献惟哈萨克锡喇往投西哈萨克之特柳克。富德兵少。穷追稍觉可虞昨已谕车布登扎布策应。自必奋勇前往。然亦须酌量马力。倘有不足。即与富德、彻兵暂回伊犁。俟来年再举亦可。在他人迟延观望朕每降旨催督。车布登扎布、天性勇往。是以谕令酌量。现在领兵所至。情形如何。可即速奏闻。　　

○又谕曰、雅尔哈善等奏称、沙勒达朗卡座守备莫伦岱、遇贼众马步六百余。前来冲击。率步兵百余人迎敌。杀贼甚众。身亦被伤等语。莫伦岱以少胜众。奋勉可嘉。著加恩以游击即用。赐号墨尔根巴图鲁。赏戴孔雀翎。并赏银一百两。其效力及阵亡得伤官兵。著查明送部议恤。　　

○豁除福建福州府属。闽县鼓山里、被水冲陷田地一百八十九亩额徵。先觉　　

○丙戌。谕、京师米价较上年稍为昂贵。已特派大臣于五城设厂平粜。但现在距秋收之期尚蚤商贩未至。阛阓米少。铺户或乘此居奇日渐增长。向来京官俸米。例于八月支放。著提蚤一月即于七月开仓支放。俾京城内外。米粮充裕价值自可平减。该部遵谕速行。　　

○又谕、今年各省粮艘抵通。约蚤一月该运丁等除交仓全完外。所余食米尚多。此等余米。俱由坐粮厅衙门给与照票。俟回空时、于天津一带。沿途售卖。而通州水次。则例应严禁私粜。盖因通仓为兑米之地。恐夹杂影射。致滋弊端也。若漕米均己不致挂欠。而例应官买之余米。亦皆交仓事毕。其所有余剩食米。自可听其在通出粜。不必过为苛禁。在各运丁等、既可免领照验票之烦。而通州米石充裕。于京师民食。亦属有益。该部即遵谕行。　　

○工部左侍郎钱维城奏、奉命董理平粜两日以来。每厂约放米三四百石。臣所管西城。每日赴仓领米。不敷所放。缘储济、海运、南新、北新、等仓。俱在朝阳门左近。去东、中、南、三城较近。北城较远。西城尤远。而运价每石定例三十五文。车户趋近避远。请计各城去仓远近。减东、中、南、三城之多。补西北两城之少。于运费无增。挽输自各踊跃。得旨、如所议速行。　　

○山东巡抚阿尔泰覆奏、登州水师兼陆路总兵一缺。向因管辖陆路十二营。战舰十二只。巡查洋面。控制海疆。是以注为最要缺。今遐番向化。匪窃潜消。较设立之初有间。请改为要缺。得旨、该部知道。　　

○以山东按察使台柱、为山东布政使。登莱青道沈廷芳、为山东按察使。　　

○丁亥。上御勤政殿听政。　　

○两江总督尹继善、江南河道总督白钟山、安徽巡抚高晋等覆奏、江南同知养廉五百两。通判四百两。地方河工。一例支给。河员分管黄运湖河。每年雇船修敞。及幕友脩金、家人工食、抢修灯烛等费。均难减省。与地方丞倅不同。请将南河十七厅。分大中小三等。其铜沛、邳睢、宿虹、桃源、外河、山安、海防、里河、八厅为大厅。酌定经费银二千两。丰砀、运河、扬河、中河、四厅为中厅。一千五百两。江防、水利、扬粮、高堰、山盱、五厅为小厅。一千二百两。即于河库支给。得旨、如所议行。　　

○以署散秩大臣一等男达桑阿、为镶白旗汉军副都统。　　

○戊子。上诣畅春园、问皇太后安。　　

○还宫。　　

○谕、甘省历年正供。及杂项钱粮。并乾隆二十四年、地丁额赋。屡经降旨。加恩豁免。其正赋之外。随徵耗羡。系留支地方公费之需。例不免徵。但念甘省地处边陲。土瘠民贫。正供既已蠲除。而历年积欠耗羡。尚须照数完纳。小民输将。仍不免拮据。著再加恩。将甘省自乾隆元年、至二十二年。民欠耗银三万三千四百余两。耗粮一十五万八千六百四十余石。概予豁除。其二十三四两年。应徵耗羡银粮亦并暂缓催徵。俟正赋开徵之年。再行输纳。用昭体恤边氓至意。该部即遵谕行。　　

○大学士管陕甘总督黄廷桂奏、巴里坤为军需总汇。近奉旨派出索伦、察哈尔兵丁。明年又添派官兵二万。须豫备一岁口粮。请于甘省各属、运十万石。乘此夏秋。道路便于行走。先从哈密存贮粮内。米面兼拨。务于九月前、运足五万石。其哈密缺额。再从内地运补。报闻。　　

○豁免甘肃安西厅、及安西、沙洲、二卫。乾隆二十二年分、夏禾风灾、一千一百三十九顷八十亩有奇额徵。　　

○己丑。上御太和殿视朝。文武升转各官谢恩。　　

○幸圆明园。　　

○谕军机大臣等、据高晋奏称、六月二十三日。黄河因陡起西北风。涌起数尺漫入窦家寨外沟漕。将新筑防水土坝。打去一段。长六七丈。水势直注毛城铺。将金门土坝。漫开五丈余尺。现在督率兵夫、赶紧趱办。连日水消二尺余寸。自可克期堵竣等语。黄河水势自有长落。如遇大风盛旺之时。司事者相其缓急。将所有土坝。酌量开放。使势有宣洩。正所以防卫堤坝大工。于机宜适协。若其开坝放水。而转云漫滩过溜。乃系工员向来痼疾。其渐断不可长。再河水一过。沙必停淤。亦必须及时上紧挑挖。无任因循贻误。著传谕该督等、速将现在确实情形。据实具奏。或系积雨泛涨。势难防范。或系工员放水捏报伊等。抑或该督等随时酌量开坝减水之处。逐一声明。不得稍存掩饰之见。并将此时堵筑金门土坝。及防护下游濉河各工。作何办理。一并绘图贴说。详悉奏闻。将此谕该督等知之。寻奏、近日汛水加长。窦家寨土坝。漫开二十余丈。毛城铺土坝。漫开十八丈。坝内沟漕。水深至一丈七八尺。查窦家寨民埝。袤延三十余里。地势本洼。秋汛踵临。上游顺堤河水。又从豫省而来。恐再漫过埝。仍归毛城铺宣洩。伏思毛城铺、因新筑土坝过高。遏水致溃。今既不便仍筑土坝。而金门坑塘水占。又不能遽施石工。请将金门新筑土坝。镶以裹头。冀免丹卸。金门以南。旧有乱石坝。就其基趾。以碎石加高三尺。并将金门以北。旧有钳口土坝修整。止留口门十八丈。以复旧制。再查河员向日、原有放水保堤之习。业经河臣白钟山严饬。此次实因汛长漫滩。非工员捏饰。再徐城水志。本年伏汛水长一丈一尺七寸。消长相抵。现届立秋。水长九尺五寸。南北两岸堤埽。俱获平稳。得旨、另有旨谕。　　

○赏恤因公遭溺之江苏吴县东山司巡检王学曾、及弓兵等祭葬银两。　　

○庚寅。谕、朕此次巡幸木兰。著裕亲王、和亲王、大学士来保、史贻直、在京总理事务。其月选之文员内、通判州县等官。武员内、八旗护军校、骁骑校、及外省送到之补放水手官、骁骑校、并年满千总等官弁俱著王大臣照从前之例验看。至外省督、抚、提、镇、等奏摺。著照例自启銮之日为始。俱赍赴在京总理处加封。交内阁随本呈送行在。候朕批示。随本发回。仍于在京总理处。交赍摺人祗领。该部通行传谕知之。　　

○谕军机大臣等、前据黄廷桂奏、请添备明岁官兵所需弓箭撒袋一摺。当经军机大臣议覆。已行知该督矣。但据称二万官兵。需备四十万箭之处。未免过多。现在京兵、及察哈尔、索伦兵所用弓箭。俱系自行带往。此外再为豫备二十万箭。已足敷用。此箭亦自京中解往。至弓力有强弱之不同。必各兵自带。方能适用。亦不必官为置办。其撒袋一项。各官兵原有自备箭筒。及随身携带之法。亦毋庸另为筹备。著将此传谕该督知之。　　

○又谕、据雅尔哈善等奏称、逆酋霍集占、率贼众数千。亲援库车。大臣官兵等、斩馘搴旗。逆酋负伤仅免。深属可嘉。著查明功绩等次。造册送部议叙。公衮楚克、头等台吉朗衮扎布、闲散台吉额琳沁、在军前素称效力。此次益为奋勉。著加恩赏衮楚克、孔雀翎。朗衮扎布。封为公。额琳沁、授为头等台吉。将军雅尔哈善、参赞大臣额敏和卓、哈宁阿、一体交部议叙。额敏和卓、前年自瓜州移居吐鲁番、鲁克察克时。牲只间有伤损。著雅尔哈善等筹议。赏给价值籽种。俾生计充裕。贝子玉素布、著赏缎六端。亦交部议叙。散秩大臣伯克鄂对。总管职衔噶岱默特、色提巴勒氐、各赏缎四端。伊等子弟五人。各赏缎二端。其阵亡官兵。著交部照例议恤。领催色尔呼德、披甲六十五、得伤甚重。色尔呼德、赐号克尔车凯巴图鲁。六十五赐号固济尔巴图鲁。赏银各一百两。又雅尔哈善等前奏、我兵奋勇缒城。贼人枪炮木石竞下。我兵例落者十数人。亦有得伤者。缒城得伤。较野战尤为竭力。著查明加倍议叙。此次战功。诚为卓越。但稍有不惬朕心者。当此贼人破胆。即宜乘胜派兵急追。且贼远道来援。我兵以逸待劳。侦逆酋所逃之地。并力攻击。渠魁既获。各城必望风归命。不知雅尔哈善等、曾否如此办理。抑或因满洲兵少。不敷调遣。可传谕伊等倍加奋勉。再所奏库车西门。有贼人出城形迹。即于十里外。见贼众尘起。似内外豫先约会。然后同时举事。若使贼得通信。必我卡座防守不严。雅尔哈善等、即查明严加议罪具奏。至布拉呢敦、虽云人尚谨愿。颇劝阻其弟。然此言亦不可深信。伊果能将霍集占擒献。再行酌量办理。今亦不妨遣人谕布拉呢敦、及各城回众。以霍集占悖逆罪重。所欲得者、惟此一人。与尔等无涉。但遣我军中回人。恐被贼戕害可悯。惟于俘获人口内遣往。更为妥协。俱著雅尔哈善等、作速奏闻。并传谕兆惠等、遵照前旨。速赴回部。合军进剿。　　

○以太常寺卿赫庆、为都察院左副都御史。　　

○蠲免福建台湾府属台湾县、旱灾民田、额徵米四千四百九十石有奇。匀丁银三十两有奇。　　

○辛卯。谕曰、纳木扎勒、现在出差。工部尚书事务。著李元亮兼管。所有户部事务。吉庆未回部以前。李元亮仍一并兼管。
  </div>
  <div class="pagination">
   <a href="清实录乾隆朝实录_page776.html">
    上一页
   </a>
   <span>
    ...
   </span>
   <a href="清实录乾隆朝实录_page772.html">
    772
   </a>
   <a href="清实录乾隆朝实录_page773.html">
    773
   </a>
   <a href="清实录乾隆朝实录_page774.html">
    774
   </a>
   <a href="清实录乾隆朝实录_page775.html">
    775
   </a>
   <a href="清实录乾隆朝实录_page776.html">
    776
   </a>
   <span class="current-page">
    777
   </span>
   <a href="清实录乾隆朝实录_page778.html">
    778
   </a>
   <a href="清实录乾隆朝实录_page779.html">
    779
   </a>
   <a href="清实录乾隆朝实录_page780.html">
    780
   </a>
   <a href="清实录乾隆朝实录_page781.html">
    781
   </a>
   <a href="清实录乾隆朝实录_page782.html">
    782
   </a>
   <span>
    ...
   </span>
   <a href="清实录乾隆朝实录_page778.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
