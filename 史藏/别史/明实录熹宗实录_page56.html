<!DOCTYPE html>
<html>
<head>
    <meta charset="UTF-8">
    <title>明实录熹宗实录 - 第 56 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录熹宗实录 - 第 56 页/共 111 页</h1>
    <div class="content">　　○戮逆族佟瑞年佟守仁于西市
　　○癸酉以中秋节颁赐辅臣叶向高韩爌何宗彦朱国祯顾秉谦朱延禧等及讲官郑以伟等正字官张邦经等酒膳有差
　　○予兵部尚书董汉儒母祭一坛仍加祭一坛炤品造葬原任山东巡抚钱士完祭葬如例
　　○遣大理寺寺丞方大镇赍敕褒奖蜀王奉铨及本府太平汶川二郡王仍赐奉铨白金文绮地方官建坊以成都之围捐饷助守也
　　○甲戌命巡抚山东兵部尚书赵彦回部管事
　　○升南京祭酒黄儒炳为礼部右侍郎
　　○乙亥大学士叶向高等言朝廷设官各有分职一官一职添注何为  皇上明见及斯屡谕停止该部自当遵奉但近时京堂添注皆起废诸臣及年深两司一时辐辏权宜疏通已非得已至于科道年例内转添注从来已久非自今日该部本内明开旧例有缺升补无缺添注所为旧例正是从来遵行之成例而非近日拟止之新例也盖缘科道各官资俸既深每年二八月推升正闰内外虽分总是年例然必先内后外而在内京堂无多现缺只得添注矧自  皇上临御以来言路＜锍-釒＞通额设员缺俱满总宪赵南星近因申明旧规欲多升转比之往时需缺倍多如必令候实缺即延至一年出缺有几恐前次未升后次复及将何安顿且给事中御史责任甚重奉职为难需次推升以待新补不则此清要雄峻之职各官何难久居等候但揆之事体不无窒碍  圣明试一垂察当自洞然知该部例推非敢故违臣等代陈非敢卖聒当亟赐允行谨具揭闻
　　○起光禄寺少卿吕纯如为顺天府府丞
　　○予原任滕县知县今赠太仆寺少卿姬文胤祭一坛建祠享祀死莲妖之难也
　　○工科给事中陈尔翼疏陈浙省民穷财尽织造钱粮新派袍叚料价一百一万五千四百两有奇原无额办先后题允留用如匠班漆木事例及江西协济等项有六十三万六千两有奇尚缺额三十七万八千五百两有奇  圣恩宽限十八运角□羊进每年二运则每年止缺四万二千六十两有奇然此四万二千余两势不能再派之民间乞
　　圣明轸念于一十八运之中减数运以苏民力即不然或每年暂停一运俟辽平补织民力庶或稍宽一浙中徵募惟东阳义乌等县之民稍习阵战御史邹复宣亦召募有方其余邑所应命而集者皆衙蠹市奸挂名募籍约束不严屡屡见告销费钱粮又复无算以后募使决不可轻议一言北新管关南京户部员外郎贺君恩欲壑难厌剥货小舠广不盈一二尺者皆违例徵索料银远贾之负镪归者亦苛求盘索无已以后榷职决不容不慎  上命袍叚炤旧角□羊进贺君恩所司核治之
　　○山西道御史吴甡言原任刑部尚书王纪片言定封疆之案执法如山策蹇西归一身似叶向为刘朝所构陷今  皇上业察朝奸状与众共弃夫既勇于除奸赐环盛典宜从纪始御史王祚昌亦以为言并下该部知之
　　○吏部会推刑部尚书以原任尚书王纪请  上传谕内阁王纪系奉旨回籍官何得辄议起用该司官为首的重处余各罚俸大学士叶向高等言吏部推用各官必酌量才品参稽公论先该本兵员缺朝议有言即宜推用王纪者以其清正无私能革蠹弊又历任督抚练习兵筹且屡经奏荐奉旨下部仰见  圣明毫无成心便可及时起用如近日推用尚书李三才例乃该部尚书司官相与商确踌躇累日以为大臣进退悉自上裁须先奉旨起用方敢遇缺廷推本兵业已有人覆允以俟他缺则可此其一念谨慎之心即不尽谅于诸臣谓可蒙知于  皇上而不谓以此得罪也臣等心知其然何敢不以明告伏望特赐省察果荐牍无私部覆有据赐环出自宸断臣等何敢市恩至于该司官以举用奉旨下部之官即迫于公议仍先覆请未敢辄炤近例径自推举兢慎可原当蒙宽宥  上以阁臣言吏部司官免究
　　○予故安乡伯张世恩祭二坛加祭三坛
　　○丁丑礼部尚书林尧俞言带管会同馆主客司主事毕自肃呈称颁赏三卫夷人近五百人户工两部银数千两衣叚堆积亦各数千其赏有正有补有正补加添总计万有余金宜其欢欣领受感恩不暇乃踌躇进退必再三开谕始至赏所银稍低昂辄欲鬨退叚疋颜色稍暗即行挑拣衣服入手尽皆抛弃若不知为朝廷之赐者臣取而视之多朽蠹破坏随风披裂手不可触始叹夷人骄悍固其天性抑谁实藉之口也织造自有额价顾脆恶若此又琉球等国梯山航海而来朝廷嘉劳特赐其正使红袍金带从人靴袄等物侈为异数乃更不堪一寓目岂所以宣  皇恩而怀远夷也哉朵颜诸卫岁岁入贡皆积猾熟夷名为纳贡实则要挟闻此项钱粮每岁给发常累钜万展转侵盗莫可穷诘又有奸商知此等叚绢除赏夷之外无人衣著即于开市之后减价收买寄顿燕市迨其纳期径取交收如此则奸弊何时可清夷衅何时可弭也乞敕工部严加稽核务求精好一切陋规尽行革除庶四夷戴德朝廷益尊得旨这赏叚滥恶皆该管官纵容奸弊所致著严行申饬及成造衣服都要坚完违的查明究治各夷升赏亦不得滥加
　　○升刑科都给事中曾汝召为太常寺少卿礼科左给事中周朝瑞四川道御史张修德为太仆寺少卿河南道御史冯三元为大理寺右寺丞
　　○巡按四川御史张论疏举布政使林宰等劾副使绳愆等又疏荐总兵官李维新等劾月□章腊游击梅廷和等俱下所司
　　○论又疏西蜀情形言臣从督臣之未拮据行间幸而斩樊龙张彤等之头系何若海周鼎等之颈馘鲁仲贤罗奇等而歼其徒降安銮赵国玺等而收为隶属近传樊虎亦死于乱兵赵国璧亦投有降状矣年余之内州县克复夷巢荡焚蛮洞归附蔺州一带逆土逆民定者已十之九惟是二贼尚假息游魂于水西界上稍缓烹刳未报成事此贼酋之情形也东川乌蒙镇雄各土司皆以前日助贼作梗或观望骑墙心怀疑惧贼今又恐喝以天讨之不贷云乌蒙亦未造反朝廷也要剿他何况于我水西报降于黔复聚兵称一百八十营劄于境外臣料安位母子降服情真而邦彦等罪重恶极枭音未息今又有报云上司果真抚每目出银一万两必要并蔺俱抚方允等语此各土司之情形也我兵兼用汉土汉兵则乌合柔脆难战土兵则骄悍文法难施抢掠不得以饥饿而逃抢掠满载又以转送而逃口称缺饷情实要挟且其每每要挟之状皆在机会可乘之时如成都角□羊围而不速救重庆重庆复而不速赴江门永宁蔺州破而不速擒二贼盖彼以为贼擒事完则彼皆无用月饷住支掳掠亦不可行臣所为每每痛恨而欲生啖之者竟亦无可奈何此兵之情形也聚兵十六万每日费银四千两米二千四百石皆四川百姓点点膏血也且每一路用夫二三万名或一二万名每一县派夫或四五千名或二三千名蚁附不绝攀山缘崖霪霖弥月河水泛溢或夫去而米存或米去而夫存民不得息军不得食僵仆盈壑非饥死则疫死非溺死则毒死酸目伤心此饷之情形也百姓逃者未复复者无为栖泊地土荒者未艺艺者无为牛种今日催饷银明日催饷米又明日催运夫又明日催器具鬻田产无人货买矣弃妻子无人收留矣产尽人亡鬼邻影吊甚至州县正佐各官以银米以运夫忧死病死奔走死愁苦死者近十五六人矣此吏民之情形也夷猓蛮洞千百成群兵至则降兵退而叛或有矜香火之小仁贪降人之重贿宁忍兵士饿莩不许因食于贼今各路报称我兵无粮退回蛮贼潜出邀杀夷性反覆小仁害义此蛮民之情形也各军额饷缺者三年矣番猓纵横道路断绝松潘内地逆书腾播总以借饷饷兵戍士枵腹之故耳盖天启元年之银以救省会费尽二年三年之银以追贼捣巢费尽徒有蠲之名未沾尺寸之惠且不惟不给饷而又以屯粮加派反徵其入何恃不乱乎此边军之情形也夫以逆贼之情形同病相怜既如彼而我军之情形兵民交诎又如此则今日缓急之数亦略可见矣急之而无银无米无夫无兵又复募又复调又复派运扰扰不休其谁与我此不能急之大较也缓之而贼首犹在何以称剿毁其成而怠其终智者不为此亦不能缓之大较也臣与督臣再三筹画督臣曰龙场坝离大方止五十里我兵若进水西即不救奢亦必自防今日者兵力不厚粮饷不集必不可遽进也臣深服其顾虑之长远  皇上诚不视为可缓之事慨然沛发五十万金钱以付督臣责其两三月内了当此事必能系贼首以传示九边布告中外若以缓局视之将来变态必不可保惟在皇上与阁部大臣佥谋而蚤断之耳至于向后事宜复设土司终贻不掉之患改设流官又恐束缚太急致生他虞且经费不赀尤此时所难或即以其地屯田布种隶以卫所之官使其袭而替之有土官之遗意而收掌印信黜陟贤否一如内地之制择其贤者而用之则名位相轧上下相维不费中国一钱不失中国大体或尚可为也得旨这所奏逆酋土司及兵饷军民恉形便著该督抚各官相机剿抚调剂安辑早奏平定之绩军饷急须该省题留及邻省协兑钱粮催儧给用不得以请帑借口误事卸责设官屯卫等事著该部从长议覆
　　○命御史王心一巡按广西朱泰祯巡按云南陆献明巡按贵州
　　○四川镇平堡地震
　　○南京浙江等道御史曹汝兰等言先臣薛蕙效忠
　　先朝验封臣徐大相为乞表章  皇上正厌请乞之多大相遂蒙降调乾坤正气不宜抑之阐扬乾坤之正气者亦不宜遐弃于文明之世报已有旨
　　○顺天提学御史左光斗言先年一月之间遗弓再泣臣与杨涟力争移宫盖亲见  皇上之孤危避宫之卼臲此时  宗庙  社稷为重臣等只知有  皇上安问其他赖  皇上不往乾清宫取臣疏于慈庆宫睿览因发阁票微臣始生臣于时宁为禇遂良不为许敬宗自分已决既以宫闱肃清仰求  皇上恩礼选侍仁主义尽一疏见在御前实与贾继春揭同日臣奉明旨诘责旋蒙恩宥而选侍恩礼日渐加隆事如是止矣后继春以借用者挑构不休卒被严谴本一事而强分作两题本一念而硬坐为两袒迨涟去继春亦去两人相视不得于言并不得于心比时科臣＜锍-釒＞所谓借继春以攻涟因借继春以攻继春者是也至今两次赐环独尔遐遗岂
　　圣明之雨露有私抑人情之爱憎至变而为继春者若矣至如范济世生平端谨不能借人亦不受人借祗缘错认人言以为已误继春因而剖心自明以谢济世是继春方出于借外而济世又不觉入于借中臣所为惜继春并惜济世也至词臣文震孟郑鄤傅经抗论一代之节义增光天子门生元年之国体大损寺臣满朝荐科臣毛士龙铨臣徐大相在微臣或未识其面而窃想其人或同其事而极高其义均之殷网之宜速角□羊而汉冕之当亟还者也得旨移宫事情朕已屡谕明白其各官争辩俱已有旨是非自见何必烦言以后不得渎奏取究
　　○顺天提学御史左光斗疏纠南宫教谕李桂芳桂芳遍揭都中反噬学臣语连抚臣张凤翔凤翔特＜锍-釒＞纠之  上以桂芳险横多端大干法纪革职行抚按提学官严提究问
　　○朝鲜昭敬王妃金氏疏请本国封典  上以属国废立关系甚重该部即看议来说
　　○礼部尚书林尧俞等覆朝鲜废立事言朝鲜昭敬王妃金氏疏称李珲积为不道淫侈忍虐不孝不仁蒸乱之秽行道掩耳而其罪之尤甚者悖天朝卵翼之恩怀枭獍豺狼之虑阴通奴贼谋我勇夫而李倧无利国攘住之夙心当厌乱乐权之群愿听其言似若可为李倧角□羊矣顾李珲朝鲜之君也而  皇上朝鲜君之君也该国诚在遐裔李珲诚得罪臣民社稷夫亦岂不可谏正即不可谏正而必为社稷山川所不容夫不有普天之共主在一介行李告于阙廷一废一兴谁曰不可而偃然易数十年之旧君奄有三韩之土宇则又不能为李倧角□羊也外诸臣抒忠发愤有请声罪致讨者御史田唯嘉也谓必讨其罪而当再诘其详者登莱抚臣袁可立礼科都给事中成明枢也谓不可不讨而不可遽讨且弗受方贡细核颠末者督饷臣毕自严也谓当令毛文龙诘问责以大义察其舆情之向背者关臣潘云翼南台臣王允成也谓当诘此事只以通奴不通奴为主珲诚通奴则倧之立非篡也但擅立为罪耳而责以讨奴自洗者御史游士任也种种条陈咸有可采乃毛文龙则直谓珲实背德倧改其行诛党恶助叛之臣而赤心天朝矣臣等惟乱臣贼子诛不容朝而况  皇上为天之吏奉天以行遣楼船下濑之师明示以君臣大分万古纲常尽执篡逆之徒而诛之此正理也亦正法也毋亦念彼素称恭顺逈异诸夷  太祖高皇帝之处李成桂原有故事向者釜山之役倭奴扫国而来踏平壤而躏丸都我且捐亿万之脂膏分十万之貔虎而鲜人乃能立国于荆榛瓦砾之间收魂召魄稍复视息彼之依我如孱子之仰慈亲一旦绝之而直著其辜令箕封仁贤之遗化蹈污潴之大衅则  圣心所不乐也金氏姑未足据文龙旅寄箕封地主寓公或相为回护合无敕下臣部会同兵部再遣贞士信臣同毛文龙公集举国之臣民再四细询如李珲无悖虐之行通奴之情李倧前主篡立之谋后冒擅立之罪则王法自在谁得而宽如李珲自绝于天亲离众叛忘我卵翼之恩怀枭獍之志李倧前不与篡弑之逆计后自值推戴之公情袭位以来一心中国悉索敝赋用张我军饩海上新集之师同义士敌忾之愤则参也非篡也但多一擅耳而罪非不赦恩有可加此则俟勘议既明入告我后当再议之以请  圣断则朝鲜废立之案庶几无遁情而天吏之威劝不倒施而错贷矣得旨废立大事干系非轻但该国素称恭顺李珲若有通奴事情罪亦难逭尔部还会同兵部计议差官查明定夺
　　○礼科左给事中周朝瑞请慎择朝鲜使臣时锦衣卫指挥张道浚疏陈请往朝瑞因以为言且及前孟养志宣谕不称职状章下所司
　　○戊寅  上御文华殿讲读
　　○复怀仁王府原封辅国中尉充鱼□牙爵禄米炤旧开支先是张差闯宫时充鱼□牙越关入京上疏欲东宫远害申救御史刘光复恐塞言路遂以越关之罪罪之降为庶人押发高墙泰昌元年年六十七矣凤阳辅臣奏请释放送还本府至是山西按臣徐扬先以请下礼部覆议谓充鱼□牙以赣谏被幽褫情出为公原非与他宗越关奏扰者同应复其爵禄  上是之
　　○于四川下川南道副使今赠光禄寺卿李继周祭葬以死樊龙之难也
　　○升太常寺少卿胡汝政为右通政户科给事中罗尚忠为刑科右给事中
　　○差户部浙江司主事倪嘉庆管南新济阳二仓
　　○注甘肃总兵董继舒右军都督府带衔
　　○授大学士叶向高孙益荪中书舍人
　　○四川道御史张应辰言贵州婴城死守卒保封疆者原任抚臣李橒按臣史永安也永安已擢用橒亦奉旨议叙而该部未叙也夫橒何如功也安酋数十万之众顿城下举国震虩橒与按臣遇变不惊分兵五门人守一堞自八月至十一月运道断绝城中粮尽杀人食肉人心汹汹奸宄四起然且以身殉城效死弗去以一片山河还之朝廷真所谓国士无双宜与永安一体并擢橒何以独异耶问谁角□羊围抚臣王三善也引兵深入巉岩密箐之中三战三捷斩首万余重围遂角□羊无何臣力已竭一疏有移赴镇远交代等语台省交章今又计斩宋万化生擒何中蔚等酋仲胆落矣三善所谓触锋利剑百死一生者也至如按臣侯恂调兵措饷指授擘画军声因之大振四川按臣张论当成都被围不拘例限三月□驭栈道中舍车而骑疾驰成都已而观师纳溪督兵重庆复踰城破酋巢皆其发纵指使之力二臣之功亦可并垂不朽者疏入下该部知之
　　○己卯  上御文华殿讲读
　　○升河南道御史卢谦江西道御史过庭训为江西布政使司右参政工科左给事中郭允厚为湖广按察司副使户科给事中陈胤丛为湖广布政使司右参议湖广道御史林一柱为广东布政使司右参议浙江道御史曹守勋为狭西按察司佥事
　　○庚辰  宪宗纯皇帝忌辰遣武平伯陈世恩祭  茂陵
　　○遣户部尚书李宗延祭太仓之神
　　○补荫原任兵部尚书万世德孙炼入监读书
　　○予慧妃父范江祭一坛仍炤许成例给葬
　　○升浙江湖州府知府杜乔林本省副使管屯盐道
　　○辛巳  上视朝
　　○总督京营恭顺侯吴汝胤等奉旨清查五军神枢神机三备兵营各衙门执事等项及三将台鼓手拉旗看厅看庙教习勋爵应袭勋官等项并大小将领原役军牢三备兵营原册开各项执事官军四千五十四员名今裁去冗役一千六百五十六员名议留二千三百九十八员名以充各项执事应用三大营原册开军牢七千九百九十八名今裁去冗滥三千七百一十四名议留四千二百八十四名以充各官银从之用二项共裁去五千三百七十名分发原营操练其二项应留执事军牢六千六百八十二名永为定额得旨依议行
　　○壬午吏部会推南京吏部尚书正推李三才陪推余懋衡吏部左侍郎正推冯从吾陪推曹于汴  上点用懋衡于汴送阁拟票大学士叶向高等言吏部会推大僚九卿科道各官人无异词方敢拟议以请每推二员一正一陪俱属堪任乃官之浅深后先次第就中不无微有分别  祖宗朝点用正推从来已久即我  皇上临御以来内外大小各官悉用正推惟前次工部尚书点用陪推就近特简有何猜疑乃外廷烦言不免本官毕竟不安今陪推余懋衡曹于汴俱有品望更无他猜但正推李三才向以耆硕为左都御史赵南星所推服冯从吾正色立朝久系舆望二臣官资比陪推俱深会推时在廷诸臣群以为首宜登用者也宸裁独断宜将顺之不遑旧例偶更恐纷嚣之无已得旨李三才起用未见任事冯从吾回籍未久且点用出自朕裁不必猜疑卿等还传示各官不得烦聒著遵旨行
　　○兵部添设侍郎余懋衡都察院左副都御史曹于汴各＜锍-釒＞请点用正推以免越次不允
　　○起升右赞善李标为右谕德充纂修官
　　○补给事中陈良训于户科补御史熊则祯河南道李乔仑四川道
　　○荫原任南京吏部尚书曾同亨孙赐贵入监读书
　　○裁革狭西金县定远驿改设清水驿于金县适中处所
　　○巡抚河南右佥都御史冯嘉会疏纠援黔南征都司汪负龙张尧年通判张维岳守备周嘉兆援辽游击彭国器张洪业千总夏镐等兵过两河挟骗驿递折乾马匹草料每站至七八十两打抢居民强夺酒食拷辱士女诸贪横不法状因言甘肃援辽参将蒋一阳游击吕承宫千总李昌龄何玙等所过安静无哗请敕兵部速行黔辽各督抚分别究处奖拔兵部覆议一阳等纪录以俟优擢下负龙等于贵州巡按御史国器等于督师辅臣究治从之
　　○癸未升礼科都给事中成明枢为太常寺少卿狭西道御史冯英四川道御史张师孟为太仆寺少卿
　　○先是御马监以  郊祀合用五方缨甲等马天启元年疏请太仆寺寄养马二千匹发监调习至是以  上亲郊催取前马太仆寺卿柳佐疏争之言御马监及坝大等二十四马房盖专备  郊祀法驾之用若不用之此时则  祖宗设立之意谓何闻坝大等处共马九百五十余匹御马监有三千余匹每匹用养军二十名每岁用军以数万计军粮料豆草束约费银十余万有奇自万历来费朝廷金钱何啻数百万而不以之供一日之用何也明旨云炤旧例然用御马监马者是宣德嘉靖时事正所谓旧例也借寄养民马者是万历年间事非旧例也况该监调习压演又例之所不载乎夫民马养之百姓借用不过三日百姓所费无几若发该监必有守候交纳之若是累民也不便一民马系百姓自养临时调用每匹议给草料银一钱若发之调习压演必迟以月日该监必多请草料是耗国也不便二年来征调浩繁民力耗竭京营捕营当给者尚有五千余匹今若发之该监倘事竣覆久假不归一旦榆关告急京营缺马仓皇无措是今日贻之也不便三御马监之设  祖制如此历来法驾备用又载在马政纪而万历间开那借民马之端今遂执以为例若调习压演复行之自今不又为后日之例乎是弃良法而滋新弊不便四乞炤旧例将御马监熟习之马充法驾近侍之用而调来民马委令府县管马官三日前演习调熟以备各衙门骑坐得旨该监原讨二千匹姑先送一千匹压演应用余俟谒  陵再行酌量其草料喂养俱著该监料理不累在外衙门勿得再来执奏
　　○甲申  上御文华殿讲读
　　○日讲官礼部右侍郎来宗道以妻丧请假诏赐驿及银币以归仍予应得恤典
　　○升吏部右侍郎郑以伟为左侍郎大理寺左少卿王惟俭为佥都御史巡抚山东
　　○先是奴酋奸细刘保狱词连韩宗功保诛宗功遁至是西城御史崔奇观擒之并其子攀桂达子董成俊俱伏诛
　　○试验红夷大铳命戎政衙门收贮炸裂伤死夷目一名选锋一名著从优给恤
　　○乙酉秋分祭  夜明于夕月坛遣驸马侯拱宸行礼
　　○丙戌  上御文华殿讲读
　　○以右庶子成基命充日讲官
　　○升洗马成基命为右春坊右庶子右中允李光元为右谕德管理诰敕右赞善李标为右谕德充纂修  实录官
　　○丁亥大学士叶向高引疾乞骸章凡二十余上矣仍优诏褒答慰留之
　　○南京户部仓场侍郎于仕廉请告调理许之
　　○差山东道御史汪泗论炤刷文卷
　　○补御史张讷于浙江道赵延庆湖广道
　　○诏加鸿胪寺各官秩衔有差从鸿胪寺卿展自重以登极恩例请也
　　○南京湖广道御史游凤翔奏臣闽人也闽自红夷入犯就彭湖筑城胁我互市及中左所登岸被我擒斩数十人乃以讲和愚我以回帆拆城缓我今将一年所矣非惟船不回城不拆且来者日多擒我洋船六百余人日给米督令搬石砌筑礼拜寺于城中进足以攻退足以守俨然一敌国矣昔宋理宗时蒙古以玉带赂吕文德求置榷场于襄阳城外文德许之为请于朝开榷场外通互市内筑堡壁由是敌有所守以遏南北之援时出兵哨掠襄樊城外至度宗时蒙古阿木驻马虎头山曰若筑垒于此以断宋饷道襄阳可图也遂城其地未几而襄阳失东南半壁之天下遂不可支此往事之明鉴也今彭湖盈盈一水去兴化一日水程去漳泉二郡只四五十里于此互市而且因山为城据海为池可不为之寒心哉且闽以鱼船为利往浙往粤市温潮米谷又知几千万石今夷据中流鱼船不通米价腾贵可虞一也漳泉二府负海居民专以给引通夷为生往回道经彭湖今格于红夷内不敢出外不敢归无籍雄有力之徒不能坐而待毙势必以通属夷者转通红夷恐从此而内地皆盗可虞二也臣乡自被倭残破收复之后凡要害之处皆设武弁钦依与名色相间棋置今不知何故自各道中军以及名色把总尽改题为钦依一省之内增至三十员钦依则必增廪粮柴马舆皂家丁所占役冒滥又不知若干至各道中军但每月投文发放无兵可练安用此辈名器太滥供应太繁势必公私俱困可虞三也又言总兵徐一鸣冒矢石督战中左所副总兵张嘉策闭城自守不肯应援身不至海上诡言红夷恭顺欺罔旧抚甚有言其通夷必欲迁延以成互市如吕文德受带故事者乞敕兵部议处疏下兵部随覆张嘉策先行革职听本处抚按提问纵敌观望不止一嘉策彭湖中左浯屿铜山各处守汛失事将领并为查勘其占据情形已奉明旨相机驱剿必不容一日荐居为腹心之疾是在抚臣督率而力行之至于钦依把总滥名器烦供应臣部方欲遵旧制请停止无容更议也  上是之
　　○巡抚福建右副都御史南居益疏劾南路副将张嘉策蓄缩不堪所当革任闽海利害惟闽人能请乞于俞咨皋陈文扬二人内推一人代之章下所司
　　○居益又言入境以来有红夷船六只见泊风柜仔随又有五舟自咬＜口留＞吧来直入风柜仔共十一只所掳客商仍旧轮拨修城而后至之夷状貌愈险比前俛首受命之时局又变矣又据千总陈士瑛禀称蒙差国洋商黄合兴二船往咬＜口留＞吧宣谕至三角屿遇夷船四只称咬＜口留＞吧王已往阿南国去未得回文又发夹板船五只直抵彭湖要来互市黄合兴力止不允拨番七名将二船同夷船齐进大泥瑛等谒大泥王大泥酋称咬＜口留＞吧酋各处吊回夹板船要往彭湖若不允市必动干戈盖阿南即红夷国而咬＜口留＞吧大泥皆番种结连情形昭然可睹若是则狡夷之反覆必不可以理谕互市之要求必不可以苟从而彼方依大海波涛之险挟巨铳坚舟之利盘据以筑城勾连以内向而我积衰之兵不完之器汪洋澎湃之中一彼一此能操其必胜乎虽然覊縻之术已穷天讨之诛必加申明大义奖率三军就见在营寨之兵聊为战守之具檄行各道将略抽水兵之精锐五千列舰海上以张渡彭湖声讨之势仍分布水陆之兵连营信地以为登岸豖突之防第滨海数千里之长额兵不及二万额饷仅三十二万有奇内又奉什一节省二万二千零角□羊充辽饷奈何免捉襟露肘之虞无已于什一节省之数还其故物以备军需部覆如所请
　　○贵州都司佥书黄运清以解围叙功新抚臣王三善劾其贪残不法纵所部军士摉取乡绅富户一概攫夺又匿所支领仓米纵军士鼓噪每米一升动勒黄金数两城中珍奇叚疋少女名姝尽为运清及其部下所掠士民争欲食其肉杀以济贪罪不容死拟追赃二十万以济黔饷从之
○先是甘肃巡按御史高推疏参狭西左布政使沈演劣状多款于时演已升顺天府尹未任抗疏辩驳甚晰自言以去任时册报稍迟开罪于推于是御史田唯嘉纠演返参按臣横肆无礼左都御史赵南星言演在狭西按臣高弘图则举之在甘肃按臣高推则劾之臣等发咨访有谓其狐裘羔袖者有谓其瑕瑜相半者有谓其宽疏而不简者一一皆有指据两按臣见闻不同举劾互异固不相妨也若谓按臣之弹章皆系捕风捉影之语毫不相涉而以升后投禀之迟为得罪之由演以方伯入为京兆居大臣之位而举动如此即有可劾之道矣部覆拟沈演降一级用从之
○御史刘璞疏纠冒滥掌詹事府礼部尚书萧云举素亦纠拾中人也欲登揆席则玉盌之贮非虚欲久秩宗则饮河之量已满曷如周应宾王图＜锍-釒＞辞不出气高可仰也哉又如光禄寺寺丞秦聚奎生平秕颣即吴江之水亦不能□谁为线索遽集于此所宜返俗驾以遂初服者也又如衰老之挂有根宜加衔致仕潦倒之曾用升宜引分自安得旨萧云举两朝讲官著有勤劳还著前来供职余著该部议覆
　　明熹宗实录卷之三十七终
　明熹宗哲皇帝实录卷之三十八（梁本）
　　天启四年春正月丙辰朔明史藁长兴民吴野樵作乱杀知县石有恒主簿徐可行  两朝从信录吴野樵为叶朗生余党逃匿广德长兴交界地方县官日缉捕之彼仇视其官久矣相传石知县族人十二房有所干谒而恨其不从恨忿入野樵夥党欲甘于石令谋于正月初一日贺正同野樵等到县放火戕杀一令一簿地方群起逐之当获吴野樵王召魁等余党逃窜查简藏库无恙而狱中惟强盗皆以出柙去时满城震动男妇皆有堕城浮水而遁甚至有折筋挫足而殒者真地方之一奇变也
　　戊午贵州巡抚王三善以大方饷尽议班师陈其愚输情于贼私树嫖焉贼急进我副总兵秦明屏被杀秦佐明祚明突围出贼势复张两朝从信录是月王师进捣大方奏捷巡抚王三善督同总理鲁钦总镇马炯监军道尹伸岳具仰向日升等各领兵渡渭河贼众溃散奢社辉安位焚大方老巢窜入火灼堡贼首安邦彦奢寅逃匿织金
　　己未叶向高韩爌辞新命
　　庚申御史黄尊素言余懋衡曹于忭陪推蒙点相继拂衣于是刘宗周恬引于先饶位坚请于后此皆数十年之培养老成不可不惜也
　　熹宗旧纪是月庚申川师入龙场获奢崇明及其妻子伪官蔡金贵等
　　癸亥王三善至梅家海贼大至三善独保一山贼退始至内庄  御史王业浩请补高祖故南京尚书王华赠谥不许
　　甲子始日讲
　　乙丑王三善兵败于鸭池自刎不死拥众执之不屈遇害初贼伪款至是毕至围之官军不相顾遂溃监军岳具仰同知方明栋梁思泰守备田有龙并没三善永城人崇祯初赠兵部尚书荫锦衣千户立祠赐祭葬
　　丁卯户部右侍郎陈于廷改吏部礼部右侍郎南师仲为左侍郎协理詹事府右侍郎温体仁并佐部兵部右侍郎高第为左侍郎太常少卿杨鹤为右佥都御史巡抚南赣
　　前左副都御史冯从吾为南京右都御史
　　大学士叶向高等言添注一事祇因皇祖时迁谪过多皇考与皇上尽行收召浮于官势不得不出于此顷科道屡言将添注遽停夫添注既停则京堂之壅滞愈甚言者欲令其请政引疾此于政体实为不平何也诸臣虽年力才品不同其远者皆沉沦摧抑二三十年近以累资而得今诸臣之起不一二年其至九卿八座者仅数人而邹元标钟羽正冯从吾辈又不究其用以其所存无几奈何又生厌薄欲一举而空之也命仍之
　　戊辰詹事黄士俊为礼部右侍郎仍兼侍读学士协理詹事府少詹事施凤来为詹事右庶子兼侍读林欲楫为少詹事兼侍读学士同礼部右侍郎黄立极直经筵
　　己巳协理詹事府礼部右侍郎黄立极充实录副总裁右中允杨景辰撰诰敕两朝从信录正月以黄立极徐光启实录副总裁
　　庚午少傅兼太子太傅户部尚书武英殿大学士何宗彦卒宗彦金溪人籍随州万历乙未进士馆选授编修历今官持正屹一见称于世赠太傅谥文毅
　　巡按广西御史贾毓祥言粤西之患有三曰交夷曰土司曰猺獞见设之兵饷但防猺獞而交夷土司不与焉今交夷擅兵不请袭兵蚕食思陵迁诸土司偪我上石西太平思明侵地计二百七十二村矣水西之变泗城南丹阴通安酋思州不受调猺獞伺掠宾州八寨为群盗根株土舍名为我用实相窥隙宜相度险要增兵防守章下兵部令抚按勘奏
　　福建道御史李应昇言今赏罚不明皇上试问罪珰遣而谩书入者何人马上催而三路败者何人贪残激变而遗患黔蜀者何人贿脱盗库而一网善类者何人即今刘朝斥死而天下之为刘朝者甚众赏罚倒置逆党漏网毋乃以护红九之故护风癫以轻封疆之故轻爵荫上切责其泛两朝从信录御史李应昇补救时事疏曰臣维治天下者必有精华果锐之气以呼吸而通天下则权立而势尊夫是气者何也赏罚之用是也天下何尝一日无赏罚而狐鼠有据斧钺不灵＜炙＞盭之极乃遂至于痿痹而不救今天下之势何以异此盖天下有三患一曰夷狄吭背之患二曰盗贼肘腋之患三曰小人腹心之患三患不已乃有三病邪气王而元气削则病内元气削而神气尽则病外庸医四出参黄之剂乱投补其邪而伐其元则病医是三病与三患相终始何以明其然也夫礼义廉耻国之四维今情面重者封疆轻私人重者君父轻官爵重者伦义轻行如鬼蜮言似风波四维不张形存心死故曰病在内人主财用立国之本今妖党一呼响王孙妄作狐鸣将军梦断于三韩太仓倒囊而一洗思乱心  恢涣群无计本末俱丧手足不仁故曰病在外治病之方审其标本剂其缓急今急黔即捐楚以予黔急奴即敝天下以备奴如添派惨于剜肉征调急于沸羹睥睨草泽辄借鹰鹯以代鸥剽掠都门转聚虎狼以自卫乃至金缯媚虏任其杀将以吞声甚而窃国者王竟借保结以赏乱譬如一局而奕者数人一室而斗者数挺是不以除病而反以增病几何不丧庸医之手故曰病在医嗟天下原非沉痼之疾也而庸医为之岌岌乎有不可为之势者何也治天下之有赏罚犹医之有针砭赏罚不明则小人日肆针砭不施则二竖不去数年以来二竖之患不可谓不深矣皇上试问罪珰遣而嫚书入者何人马上催而三路败者何人中书执拗而经抚授败者何人贪残激变而贻患黔蜀者何人贿脱盗库表里为奸而一网善类者何人此不知断送几许封疆盗骗几许饷残杀几许无辜赤子从未申常宪伤彼毫毛所幸天牖圣心刘朝斥死然天下之为刘朝者不少而赏罚之倒置者尚多逆党漏网不问毋乃以护红九之故护风癫轻封疆之故轻爵荫绩奏金城之赵率教几蒙逋虏之诛而万有孚何以卖款议叙力争国本之何士晋且吝援黔之赏而袁可立何以安坐加衔内臣之荫袭满志矣而转移愈难坐视直臣之锢老成之拂衣屡见矣而慰留无据养成顽钝之风尤可异者高启愚秽骨久沉突为昭雪试思冲主在上垂帘尚不忍言况权臣在朝禅受是何题目执绋之巡抚方恨玷我名山媚灶之考官妄得并翻公案狂澜一倒谁不披靡于是新妖四出伏匪渐兴或势苦负嵎巧通脉络或谋成卷土密布机关虽死灰不燃恐百足未已而又有安身无计入室操戈慕恋方浓望门摇尾何怪乎谭谦益之欺骗朝廷杨绍震之混淆兰艾赵令祯刘继礼之积秽见纠公然反乞升差也哉长安道上视弹墨为飘风小人聚族不免鼓掌而窃幸岂非止辇之风远故避骢之气衰耶皇上志气清明听览周彻即言官或有触忤圣德每见优容独是齿及路马每承诘责而邪臣引去批答数行风采不扬至甘立仗不鸣之诮观望日甚谁无转喉触讳之忧徒琐事之条陈亦补牍之何益从此以往容容多福安得淮南寝谋如汲黯豺狼歛迹如张网者乎苏轼有言奸臣之始以台谏持之而有余如其既成以干戈取之而不足养猫捕鼠畜犬防奸皆善喻也故臣思以为盗贼之患实于小人之投所以决赏罚之壅而疏其滞彼皇皇于夷狄因小人求济是欲饮鸩却病也二者为我操其重轻操纵得宜则势尝在我建之不趋虏穴也彼亦虑为赛也畏建之虚声势受虏之实列款虏增赏曲意弥缝虏饱骄后忧方大矧李倧身负纂逆之罪虚托效顺之名万一结倭结建明受其侮轻遣卑官贪鄙辱国彼坐邀其封爵我难责以勤王声实无凭义利交丧不能自立何以平奴今关门之事恃有枢辅效命用奇用正壮我社稷之灵因人因地结以忠义之胆倘为珠桂可念风鹤易惊分兵二万驻永平为后劲省运饷款虏之费以广投醪挟纩之恩抚道严刍粟之克侵大将同士卒之甘苦军心一固关门自安何至一闻警辄发家眷去门以为民望哉盗之肆行也兵为盗薮也况政以贿成官实诲盗缉获无数之贝□庒实出曹郎之署而纵兵肆掠万邦孚啧有烦言谓宜责令移营城外戮力自明务擒漷县渠魁以见练兵实用更巡行通县密云房山涿州良乡一带近畿地方专务逐捕流贼招抚逃兵大开自首之门重悬捕盗之赏仿虞诩三科募士之意收其豪以为用至三空四尽民心已离独有节省之法可搜抵加派乃十库织造监局仓场一切付之不问间即会议硕画如臣堂官郑三俊科臣解学龙二疏亦复久束高阁新旧交征挺而走险吴楚之交渐有呼啸计惟专赐敕书而泰昌以前旧逋尽行停免贪官猾吏巧猎无名民心犹可收拾何至掉臂而去弄兵潢池哉若夫小人者其势既根株不断其途必错出多门即如事例之设原非专利乃今枉寻直尺两部争言可惜名器愈贱墨吏愈多狡者百孔钻入效劳儒士猎取而规殿疑日糜大官之俸而甚者升荫滥觞任子如职□臣李梦阳所谓黜其父而陟其子黜其祖而陟其孙如薰莸不分颠倒莫适臣为通查四年来得罪之封疆公论共弃如张鹤鸣黄克缵之类停其恩荫以示劝惩而未也明王赏谏谔谔乃昌补阙拾遗宫府一体人止问其贤不肖何问大臣小臣事  问其是非何问眼前过去白简原非虚说皂囊其属空悬因一言遂锢终身言路宁不卷舌今抗疏纲常者路阻黄扉教人忠孝者身归绿野执法繁邪者白衣高卧沥丹枫陛者青史空传刘朝谴死而抄参者削籍不返张鹤鸣罢斥而纠弹者环召无期忠臣之藁葬幸已推恩而特表孤忠奚独遐弃詹事之协理几于充栋而并推鸣凤者反为不祥郁极而逋实在元辅试观添注之得请可知诚足动天且观留宪之转圜益见圣人无我倘赐环之典一行正人之气曰王将负嵎者歛爪而卷土者灰心是则防小人之要而方今对症之药乎抑臣犹有说焉君心者治乱之源源之既清流于何事皇上圣德冲年精华果锐之气光明有余之日不患睿知之不曰开第患神明之不曰鉴愿于深宫燕闲之暇澄心静虑以思惟四方之艰难左图右史以鉴观前代之善败批览章奏必辨其邪正之归出入起居必董于逸荒之戒独正于群阴之上尝立于无过之途志气如神赏罚不乱则大臣效引烛焚诏之谊群臣矢靖共尔位之义小人之患见晛自消夷狄盗贼之忧干羽可格所为尧舜连天下为一身何卢扁之足喻哉
　　壬申御史崔其观劾章面道副使程再伊听副使张嘉策受红夷三万金许澎湖互市
　　癸酉庶吉士授官方逢年刘必达陈具庆倪元璐黄道周为编修张士范谢德溥张四知王铎郑之玄屈可伸徐时泰王启元朱之俊陈盟孙之澥文安之李明浚许士柔黄锦为简讨杨梦衮刘先春王明玉杜三策陈维新为  科给事中杨玉珂梁元柱为御史
　　上笆篱等族番人渰中等贡马及方物
　　左都御史孙玮言五事申台纲重巡城厘陋规御史非奉旨会荐不得滥举市恩御史欲弭盗防奸先必严行保甲报可
　　甲戌贵州巡抚王三善抵化筑水西鸭池之界贼毕至围我我据山上贼势草火断官军不相顾遂溃三善堕马遇害监军道尹伸岳具仰及
　　同知方明栋梁思泰等副将秦明屏守备田有龙等血战并没百有余人已巡按御史侯恂言南河失利先是王三善奋戈解围军声大振以为猡鬼技止此耳不无轻敌之心又念饷匮利于速战于是决意进兵一出陆广以总兵刘超建旗彭杨明楷李世将等隶焉汉土兵共三万都清道佥事杨世赏监之一出鸭池以总兵张彦芳建旗彭黄运清秦明屏等隶焉汉土兵共三万贵宁道副使何天麒监之一出黄沙渡以都司蓝补衮统卢光祖等合广西之兵分道捣剿抚臣谓夷在目中矣岂意狡贼甚众驱饥卒而摧强寇致有意外也我三路惟黄沙渡全师撤回陆广连捷斩二千七百余级因粮不继独山州土官蒙诏受贿先逃官军争北渡河辎重尽弃是役也杨明楷被执不屈诸将姚旺等二十七人力战死官兵亡三千人贼寻攻鸭池初杀伤相当秦明屏既亡石砫部下游击覃宏化藉口枵腹纠众同回冲杀官兵百余人余尽溃去此臣确核最悉者因分督抚道将罪状
　　乙亥通政使何乔远请老进户部右侍郎
　　贵州道御史张爌言兵部添设二侍郎当裁湖广巡按当增下吏部两朝从信录御史张矿上言国家置立卿贰非徒欲其养尊处优虚糜俸禄而已将望其捐躯图报时平则赞襄皇猷时危则折冲樽俎者也朝廷分遣按臣非徒欲其持斧衣绣耀道路而已将望其宣上达下使人主无壅滞之德意而万姓无抑郁之隐情也故无裨于用则有官不如无官况当躁竞成风推诿冒滥之弊成习之时何爱而不裁去添设乎俾有任人乃能集事况在幅员辽阔转输艰难之地何勒而不增一人乎以为长便之计添设之当裁则无如兵部二侍郎矣自督臣王象乾以忧闻总督一官非天下所视为安危而不容顷刻缓者哉乃推敲两月累累枢贰竟无一人出而担当今虽奉旨停推总督必不可裁暂停久终必推则夫慎择于先而待用于后当事者不可不图之预矣枢贰诚反而自揣如其能当此任也则枢贰一身宗社赖以保障苍生赖以奠安即添设二员臣犹存乎见少如其才不能任或力不敢任则司马岂优游之官拯溺岂观望之会家园岂养俸之地彼李瑾之飘然远引未必非藏拙高蹈而解经邦之闻命脱卸惜其晚矣愿枢贰熟思之也按差之当增则无如楚省矣臣作令于楚见楚中州邑之中山川之修阻钱粮之剧繁案牍之纷纭藩封之棋布苗夷之环伺视各省直为尤难理直指使者每每足迹不及到耳目不及周且滇黔粤蜀壤地相接顷因黔蜀告匮议专差督饷御史然事急则设事平则裁若以为苗夷之性反侧无常土司之事负固难伏今虽次第荡平未必后日之不窃发是宜添注御史一员巡历荆襄岳长宝等八府其驻扎之处或在长沙在常德从长计议无事则揽辔澄清有事则扼要控制则邻省有事亦可以同心共济莫便于此者况南直隶以十四府而设五巡方岂楚省十五府而可仅一巡方乎而或者谓官多则费多此又惜小费而忘大计愿当事者熟思之也
</div>
    <div class="pagination">
<a href="明实录熹宗实录_page55.html">上一页</a><span>...</span><a href="明实录熹宗实录_page51.html">51</a><a href="明实录熹宗实录_page52.html">52</a><a href="明实录熹宗实录_page53.html">53</a><a href="明实录熹宗实录_page54.html">54</a><a href="明实录熹宗实录_page55.html">55</a><span class="current-page">56</span><a href="明实录熹宗实录_page57.html">57</a><a href="明实录熹宗实录_page58.html">58</a><a href="明实录熹宗实录_page59.html">59</a><a href="明实录熹宗实录_page60.html">60</a><a href="明实录熹宗实录_page61.html">61</a><span>...</span><a href="明实录熹宗实录_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
