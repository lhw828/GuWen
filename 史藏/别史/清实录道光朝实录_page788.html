<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 788 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 788 页/共 848 页</h1>
    <div class="content">
○谕内阁、杨殿邦等奏、请将捞穵运河不力之知县。摘去顶带等语。徒阳运河。上冬虽届小挑。亦应认真捞浚。无误漕行。兹据该漕督等奏称、长淮等帮。行至丹徒武进等处。仍复阻浅起剥。是该县等于捞穵事宜。漫不经意。疲玩成风。实堪忿恨。江苏武进县知县陈嘉勋、丹徒县知县张元揆、俱著摘去顶带。勒令加紧捞深。傥在后各帮。仍复浅滞难行。即将该管知府、及督挑各员。一并从严参办。无稍姑容。　　

○又谕、杨殿邦等奏、请将不遵文檄玩视漕粮之知县革职一摺。江苏宝山县知县刘果、于该县额徵漕粮。并不遵例采办。辄称该县并无漕仓。实属强辩饰非。刘果、著即革职。以示惩儆。　　

○以云南曲寻协副将邵鹤龄、为湖北郧阳镇总兵官。　　

○礼部议准、山东巡抚崇恩疏报、采访莱阳县贞节妇女崔李氏等一百一口。署广西巡抚孔继尹疏报、郁林州陈罗氏等十二口。各请建总坊旌表。从之。　　

○戊戌。谕军机大臣等、耆英等奏、夷船一律退出虎门。省城安静如常一摺。此次夷船突入省河。所带夷兵祇千余名。若以粤省兵勇之众。调齐攻击。亦何难聚而歼旃。惟此时夷船既已退归夷巢。原不妨姑为息事安民之计。犬羊反覆无常。难保不归巢以后。又复别生事端。不可不于安静无事之时。豫为防范。惟在该督留心人材。勤加操演。练兵尤在练将。有勇更期知方。平日固结民心。以为根本。临时激扬士气。以作干城。总期未雨绸缪。有备无患。方为妥善。谅该督必能仰体朕意。不待再三诰诫也。将此谕令知之。　　

○礼部以宗室会试中额请、得旨、取中二名。　　

○以盛京刑部侍郎广林、暂署盛京将军。　　

○旌表守正捐躯四川灌县民冯尔登妻高氏。　　

○己亥。上诣绮春园问皇太后安。　　

○谕内阁、户部奏、请饬催铜铅船只等语。铜铅为鼓铸攸关。断不容迟延贻误。所有已入江南境之滇员。乙巳年正运三起。已入湖北境乙巳年正运四起。加运一起。在四川泸州开行之乙巳年加运二起。丙午年正运一起二起。已入湖北境之黔员。丙午年下运二起。丁未年上运二起。下运二起。在四川泸州开行之丁未年下运一起。均著沿途各督抚、迅即派委干员。会同经过地方文武员弁。无分昼夜。迎提催趱。迅抵清江。责成漕运河道各总督、饬令跟随首进粮船。相机插档行走。俾资迅速。其已咨报起程尚未开行之滇员桂文奎、已报接运未据盘兑开行之湖北运员德通、二运。著云贵、四川、湖广、各督抚、严饬该委员等迅即兑交。盘兑开行。无令稍事耽延。傥运员藉词延宕。地方官不实力催趱。著即指名严参。毋稍隐饰。　　

○庚子。谕内阁、从前乡会试回避士子。雍正年间。曾于内阁另行考试。或将试卷另封进呈。派员校阅。均系出自特恩。并未著为定例。迨乾隆年间。即经先后停止。嗣因御史眭朝栋、率行陈请。瞻顾徇私。当奉严旨将该御史拏交刑部治罪。至嘉庆四年。复有御史郭仪长、条陈此事。经部议准。仍奉特旨驳饬。是回避士子另行考试。事属难行。叠奉圣训昭垂。岂容臣工任意渎请。祝庆蕃、现任礼部尚书。明知此事早经停止。乃因本科回避士子人数较多。独出己见。率行面奏。实属沽名钓誉。冒昧渎陈。著交部严加议处。嗣后乡会试回避士子。无论人数多少。其另行考试之处。并著永远停止。　　

○以前任安徽寿春镇总兵官岱昌、为三等侍卫。在大门上行走。　　

○辛丑。礼部以会试中额请。得旨、满洲取中六名。蒙古取中二名。汉军取中五名。直隶取中二十名。奉天取中二名。山东取中十七名。山西取中九名。河南取中十五名。陕甘取中十七名。江苏取中十七名。安徽取中十名。浙江取中十八名。江西取中十七名。湖北取中九名。湖南取中八名。福建取中九名。广东取中十名。广西取中七名。四川取中八名。云南取中八名。贵州取中七名。　　

○缓徵陕西蒲城、高陵、醴泉、扶风、乾、武功、富平、三原、泾阳、兴平、澄城、郃阳、韩城、大荔、朝邑、咸阳、长安、白水、临潼、渭南、华阴、咸宁、华、二十三州县上年被旱村庄上忙额赋。　　

○壬寅。谕内阁、廉敬等奏、请将游击交部议处等语。驻防察木多四川黎雅营游击李陆师、因乍了诺们汗所属各站。阻滞官兵。札催不遵。辄即派员守取诺们汗原领敕书。并派弁兵提拏头人。实属任意妄为。李陆师、著即行革职。以示惩儆。　　

○谕军机大臣等、前据耆英奏称＜?口英＞夷前请。已有转圜。请饬驻藏大臣。就近体察情形。已有旨谕知琦善、遵照办理矣。兹据琦善奏、查访＜?口英＞夷请于后藏通商实情一摺。览奏并图说均悉。堆噶尔本迤北峻岭。下有金矿。又地尽斥卤。穵即成盐。该夷惟利是图。自系垂涎此地。希图居奇。其前请定界通商。继复祇欲指明旧界。仍照旧章之处。未必非有意含混。潜肆贪求。著琦善仍遵前旨。体察情形。就近酌办。即于四月青草方生之时。派人前往相机办理。一面仍教练弁兵。妥为防备。毋有疏虞。至前令侦探加治弥耳夷人等。是否实有合谋驱逐夷酋等事。并西藏与加治弥耳有无旧界可循。是否向系通商。著仍详细查明。迅速覆奏。将此谕令知之。　　

○又谕、廉敬等会奏、筹议乍了地方控案、设法晓谕一摺。乍了为西藏进出要路。前因控案未结。降旨令该督等会同筹议。拣员晓谕。以止争端。兹据奏称、该两造均有不合。空言开导。恐难望其慑服。自应劝戒兼施。使之迅速就范。该督等业经就商上所属。及土司管辖附近乍了之土兵。分饬豫备。扬言进剿。使知儆惧。仍专派噶布伦汪曲结布。直至乍了。向两造喇嘛详晰开导。并晓谕夷民。随宜惩戒。相机酌办。著即照议妥办。总期夷情帖服。道路常通。是为至要。再川省无藉棍徒纠抢。本名＜?口固＞噜。嗣因奏摺率写啯匪字样。乾隆年间奉旨改正。嗣后遇有此等案件。著仍遵照改为＜?口固＞噜匪犯。不得率写啯字。将此并谕令知之。　　

○又谕、琦善等奏、照录覆谕廓夷底稿等语。廓尔喀国王、以本年系值贡期。未奉行催具禀。该大臣等。已拟覆谕行知。令其自悟。该国王蛮夷性成。难保不如从前之藉故改期。或于表文内任意冒渎。著俟该国噶箕赍表前来之时。傥再有妄行干渎。即驳回饬令另缮。毋庸呈递。总期于抚驭之中。仍寓震慑之意为要。将此谕令知之。　　

○旌表守正捐躯安徽宿州民任连兴妻葛氏。　　

○癸卯。以陕西华山岳灵显应。颁御书扁额曰泽流玉井。　　

○甲辰。以故敖汉固山贝子诺尔布桑子达克沁、袭爵。　　

○乙巳。谕内阁、前因祝庆蕃以本科回避士子人数较多。率请另行考试。冒昧渎陈。当交部严加议处。兹据该部议以降三级调用。因该员任内有革职留任之案。照例请革任等语。祝庆蕃著加恩改为降二级调用。　　

○又谕、布彦泰奏、请将营私朦混、负气捏病之游击、革职惩办一摺。所参甚是。署陕西固原提标中军参将陕安中营游击仇怀瑛、于伊子仇永清、同标服官。并不回避。已属违例。迨出有前营把总弁缺。复将伊子保送拟正。更属有意营私。经该督撤署改委。该游击旋即捏称患病。呈请开缺。其为负气规避。尤属显然。仇怀瑛、著即革职。发往新疆效力赎罪。固原提督石生玉、于仇怀瑛父子同标。匿不呈请回避。并拟正请拔。又于该革员负气捏病。率行照转。均有不合。石生玉、著交部议处。　　

○以都察院左都御史魏元烺、为礼部尚书。户部左侍郎贾桢、为都察院左都御史。调兵部左侍郎孙瑞珍、为户部左侍郎。兼管三库事。　　

○丙午。上诣绮春园问皇太后安。　　

○转兵部右侍郎赵光、为左侍郎。未到任前。以内阁学士黄琮、署理。以内阁学士朱凤标、为兵部右侍郎。仍署户部右侍郎。兼管钱法堂事务。　　

○丁未。以贝子奕缙、署镶白旗蒙古副都统。　　

○调荆州左翼副都统托恩东额、为广州汉军副都统。广州汉军副都统官文、为荆州左翼副都统。　　

○戊申。谕军机大臣等、国家设兵卫民。虽可百年不用。不可一日不备。全在封疆大吏。于无事之时。筹久远之计。平日留心营政。选择将材。事事俱有把握。设遇有事。自可随机策应。措置周全。粤省近年以来。海氛甫靖。经朕再三训谕。思患豫防。上年又经耆英疏陈练兵筹饷事宜。已通谕各省督抚、体察情形。妥为筹办。耆英身任重寄。自能仰体朕意。通筹大局。计出万全。断不至稍形疏懈。惟粤省民情浮动。加以诸夷杂处。易起争端。多非意料所及。傥遇有需用之处。徒恃本省兵力。既恐防范难周。若向他省调兵。又虑鞭长莫及。惟广西地界毗连。且同属该督管辖。呼应较灵。著耆英接奉此旨。即于广西镇将中留心察看。择其实能训练士卒者。责令不动声色。认真操演。务使技艺精熟。纪律严明。其有壮健骁勇。可称劲旅者。密为存记。约共豫备二三千名。一遇有事调遣。即令克期就道。毋致临事张皇。是为至要。此外各省、惟江西最为切近。已谕知李星沅、密为经画。以备不时调遣。凡此皆于平时操演之余。寓先事防维之意。于粤省筹备机宜。更有裨益。至前次夷船突入省河时。何以夷兵遂得偷上炮台。钉塞炮眼。自因该处弁兵防守不严之故。除饬查明惩办外。以后应如何严密防范。方不至再有疏虞。亦著妥速筹议具奏。将此谕令知之。　　


大清宣宗效天符运立中体正至文圣武智勇仁慈俭勤孝敏成皇帝实录卷之四百四十一

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十七年。丁未。夏。四月。己酉朔。享太庙。遣惠亲王绵愉恭代行礼。　　

○谕内阁、花沙纳等奏、收买续到商米情形一摺。浙省所办籼米一项。虽与粳米色质稍有不同。而现在所收。转比粳米较胜。且谷之早熟者为籼。迟熟者为粳。并无区别。此次江苏所办之米亦有与浙江糙籼形色相等者。是籼粳不甚悬殊。自应一律斛收。抵粳搭放所有现收浙江省之糙白糙籼。著即一并归入粳米项下支放俾兵丁遵照领米。得以均沾实惠。　　

○添设凉州营擡枪三十杆。庄浪营擡枪十五杆。从副都统兴泰请也。　　

○贷凉州、庄浪驻防官兵修理衙署兵房俸饷银。　　

○庚戌。缓徵山西临汾、洪洞、凤台、襄陵、翼城、乡宁、吉、垣曲、隰、九州县歉收民欠仓谷。　　

○辛亥。上诣绮春园问皇太后安。　　

○壬子。上诣时应宫。昭显庙。拈香。　　

○还宫。　　

○谕内阁、前据壁昌奏、由闽制造同安梭船。用之长江内洋。易于搁浅。当有旨交刘韵珂体察闽省水师营内。遇有制造同安船时。是否可以抵用。兹据该督奏称、此项船只。于闽浙两省均难配用。与其隔省拨改。多费周折。不若各就本地酌修。较为省便等语。除浙江省原拨二船。由该督饬令定海镇交厂改造外。其江南前造同安梭船二只。著两江总督体察洋面情形。由江省就近酌量修改。发营配用。　　

○闽浙总督刘韵珂等奏、厦门商力疲乏。请将年捐巡洋经费银七千四百两停止。由闽海关税赢余项下照数拨补。核总报销。下部议。寻议、应如该督等所请、将厦门商行年捐缉匪银七千四百两停止。在于关税赢余项下。每年照数拨补。惟既称核总报销。即应将每年通省收款动款汇作一册。分别明晰俾所入之项。与所余之项。一目了然庶于钩稽不致轇轕。应请饬下闽浙督抚。将闽省给过下游瘠苦各县缉捕经费。并水师各营巡洋口粮。及修理战船篷索燂洗制备巾项插花修理损坏兵船等项银两。自二十七年起。按年年终造具四柱各款总散细册。题报核销并将道光六年以后未报销缉匪口粮各案。及盐商未停息以前。暨当商应徵各款生息银两。亦即分年分案造报核销。此项年支口粮。系为巡洋而设。该督等惟当督率将弁。认真巡查严禁浮冒。庶兵丁均沾体恤。而款项仍不虚糜。从之。又奏、请于闽海关徵收夷税内。每年划出银一万两。同畸零尾数另款存贮。以备兵饷。不准别项动用。下部议。寻议、查定例各省寻常酌留银两。须督抚公同封储。于年终附报备核。如有急需。题明动用。违者照擅动例治罪。禁令綦严。此次钦奉特旨豫筹储饷。关系尤重。应请旨饬下该督等、将福州厦门二口徵存夷税。自道光二十七年起于每年截数解交藩库时。划出银一万两。同畸零尾数。一并公同封储。专案报部。并于每年年终将所存及本年收存银两。造具清册。限于十二月内送部听核。傥有急需。即由该督等奏明再行支用。毋得擅动致干禁令。从之。　　

○以经徵额赋六年全完。予福建知县永安、知州衔。以常雩祀天于圜丘。自是日始。斋戒三日。　　

○癸丑。谕内阁、本年入春以来。雨泽频沾。未能优渥。朕心时深廑念。兹当首夏初旬。恭举常雩盛典。朕甫入斋宫。默申祈祷。仰蒙昊慈垂佑。甘雨应时。据顺天府奏报、昨日自午刻至亥刻。入土已及三寸。统计连宵达旦。约至四寸有余。农田足资畅发。朕心实深寅感。著发大藏香五炷。派惠亲王绵愉、虔诣大高殿。瑞郡王奕志、虔诣宣仁庙。凝和庙成郡王载锐、虔诣昭显庙。时应宫。敬谨拈香致谢。　　

○以故杜尔伯特扎萨克贝子鄂绰尔呼雅克图子贡噶绰克坦、袭爵。　　

○命内大臣壁昌、在紫禁城内骑马。甲寅。上诣南郊斋宫斋宿。　　

○湖南巡抚陆费瑔奏、遵查各属漕务。请仍照旧章办理。并严禁浮收勒折及添索帮费等弊。得旨、依议。妥实为之。　　

○贷湖南凤凰、乾州、永绥、古丈坪、保靖、五厅县屯丁苗佃耔种口粮。　　

○乙卯。常雩。祀天于圜丘。上亲诣行礼。　　

</div>
    <div class="pagination">
<a href="清实录道光朝实录_page787.html">上一页</a><span>...</span><a href="清实录道光朝实录_page783.html">783</a><a href="清实录道光朝实录_page784.html">784</a><a href="清实录道光朝实录_page785.html">785</a><a href="清实录道光朝实录_page786.html">786</a><a href="清实录道光朝实录_page787.html">787</a><span class="current-page">788</span><a href="清实录道光朝实录_page789.html">789</a><a href="清实录道光朝实录_page790.html">790</a><a href="清实录道光朝实录_page791.html">791</a><a href="清实录道光朝实录_page792.html">792</a><a href="清实录道光朝实录_page793.html">793</a><span>...</span><a href="清实录道光朝实录_page789.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
