<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 551 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 551 页/共 1860 页
  </h1>
  <div class="content">
   ○上行围。　　

○谕、据鄂容安摺奏、总兵杨凯、居心行事。诡诈虚浮一摺。杨凯前经获罪罢斥。朕今岁南巡。见其年力尚堪驱策。是以弃瑕录用。复畀以总兵之任。自应感激奋勉。力洗旧习。以图报效。今乃种种乖张浮诈。至于如此。可见从前被参之处。并无冤抑。而怙过不悛。其情益难宽贷。杨凯著革职。以为废员加恩起用、溺职怙终者之戒。　　

○又谕军机大臣等。据巡抚舒辂、摺奏安仁县民、聚众阻运仓谷一案。办理又甚错谬。刘丹闻该县拨运仓谷。即邀铺兵陈念章。写给匿名传单。率先起意滋衅。实乃此案渠魁。其因自系绅衿。藏匿不出。尤为狡狯可恶。今该抚以刘丹始终并未出场。仅照光棍为从例。拟以绞候。复援匿名文书之例加等。一人而有二罪。亦无此谳狱之体。至彭信托一犯。若因其纠众赶船。凶横尤甚。仅照为从例。不足蔽辜。即声明该犯情重缘由。与刘丹同科。一并从重定拟。有何不可。今乃以罪首归之彭信托。而使造谋肇衅之刘丹。得从轻比。则案情颠倒。处置失宜。该抚遇此等刑名重案。不能详察谳牍。归于允当。将何以胜封疆之任。此案俟该抚题到日。即著刑部改正。舒辂著传旨申饬。　　

○是日。驻跸额墨勒昂阿大营。　　

○辛卯。上行围。　　

○谕军机大臣等、永贵所奏。请令急公人员。出赀捐赈。分虽录用一摺。原为筹办该省赈灾起见。但开捐本系权宜补救之策。非可援例常行。从前如江赈东赈事例。特因该省连年被灾。需费浩繁。是以暂行开设。旋即停止至寻常水旱不齐。亦岁所时有。倘地方一遇偏灾。即议请开捐例。于政体殊为未协。况国家赈贷兼施。不惜帑金巨万。取给于捐项者几何。如遇灾祲甚重。势出于无可如何。时或一开事例。浙省现在情形。尚不至于此。所请不必行。其本省绅士等。有愿出已赀嘉惠桑梓。如乐善好施旧例者。该抚出示晓谕劝导。果其尚义急公。酌量咨部议叙以示风励。尚可随宜举行。再、该省现在被灾。已及数府。一切筹办事宜。自当竭力从事。不容刻缓。但该抚为通省表率。大小属员。以及幕宾胥役。皆视以为标准。诸凡务当镇静。若稍涉张皇。则人情恟惧。讹言易布。棍徒从而煽惑。闹赈抢夺诸事。乘之而起此最当留意。措置妥协。方为得宜。将此一并传谕永贵知之。　　

○是日。驻跸巴彦图库木大营。　　

○壬辰。上诣皇太后行幄问安。　　

○上行围。　　

○谕、滇省各营骑操马匹。定例三年以外。准报倒十分之三。其额外溢倒之马。从前该督提等、俱于朋扣等项内。通融买补。并未著赔。嗣据该督硕色。查明奏闻。仍请从宽免其赔桩。经军机大臣等议、令照例按数赔补。但念边方水土。餧养马匹。与他处情形不同。历来通融筹办。相沿已久。今若复令赔补。兵力未免拮据。嗣后滇省马匹。除额定十分倒三。按例分别年限著赔外。其溢额倒毙马匹。著加恩免其赔补桩银。仍照从前通融办理。以示轸恤兵艰之意。若兵弁等、因有此旨。或致餧养失宜。溢倒过多者。该督提等严行参处。该部即遵谕行。　　

○又谕、据正白旗满洲都统等奏称、健锐营前锋卫德脱逃等语。健锐营兵丁。系朕特恩优恤。非别营可比。除操演外。并无别项差遣。理应感戴朕恩。安常循分。此等脱逃之人。必须从重治罪。且营兵脱逃。乃由该旗陈奏。该管大臣舒赫德、德保并未觉察奏闻。观此、知平日殊不以为事矣。著传谕舒赫德、德保、令其明白回奏。　　

○户部议覆、山西巡抚阿思哈疏称、晋省本年。夏麦秋禾。被水被雹。其祁县、平遥、阳城、沁水、绛州、保德、临汾、等州县。被水较轻。无庸议赈外。至凤台、高平、文水、灵邱、马邑、永济、临晋、荣河、稷山、等县。田禾淹浸。人口伤损。现查明成灾分数。请将本年钱粮。及春借仓谷。暂缓催徵。其借给耔种口粮。均请秋后免息还仓。应如所请。其被灾较轻处。仍令该抚俟秋获后。查勘分数。量行抚恤。得旨。依议速行。　　

○兵部议覆、云贵总督硕色奏称、滇省各标镇协营。设有管队头目。于本身名粮外。多食步守粮半分。名曰伙粮。并有占食全分者。原额一千九十八名。经前督臣尹继善查出。将此项空粮。改养余丁三千二百三名。每名每月。给饷米银五钱。维时复以队目当差需费。仍给余丁粮一分。即其子弟。年未及岁。亦准充补。迨日久弊生。即八九岁之幼稚。亦得滥充。不能执械差操。请悉裁汰。照清出伙粮原额一千九十八名。按数招补。查营伍养一兵。应收一兵之实用。滇省余丁一项。或为队长百总分食。或以幼稚充当。有名无实。应如所请。将现在余丁悉裁。照伙粮原额。招补正兵。此次改补后、粮饷既增。该督应严饬各营。挑补强壮。如不实力奉行。即据实参处。从之。　　

○予故正黄旗满洲右卫副都统三等男苏呼济、祭葬如例。　　

○是日。驻跸永安湃伯勒齐尔大营。　　

○癸巳。上诣皇太后行幄问安。　　

○上行围。　　

○谕军机大臣等、浙省今年被灾较重。赈粜诸务。需米孔殷。现在多方筹画。令邻省商贩米船。运浙售卖。以资接济。但思此等船只。多由江省苏州等处。取道赴浙。若因本省现今亦需米石。或于沿途采买。则运往浙省者。必致寥寥。今虽两江亦间被偏灾。较之浙东。究属轻减。该省即有需用。亦应通融少待。先济邻封之急。督抚为封疆大臣。凡民生缓急。理宜视同一体。著传谕该督尹继善、该抚王师、遇有邻省赴浙商船。毋任地方官取便多买。并为浙省协力助理。务令催趱即速前进。不得存此疆彼界之心。致乖拯灾恤邻之公义。　　

○户部议覆、闽浙总督喀尔吉善奏称、浙省通商事宜一摺。一、乾隆十三年奉谕。地方偶有偏灾。即将该处关口。应徵米豆税。加恩宽免。商舶云集。市价自平。现浙省被灾。请凡商民远赴楚省汉口、及苏州、等处购运者。官给印票。米谷数目相符。即免税。查浙省关口。免徵米税。原系格外加恩。商人图利。自必闻风贩往。若各省关口皆然。则商贩不见赴浙之利。谁肯踊跃远来。米谷转虞缺少。应令该督、将商贩之经由浙省关口者免税。各省不得概免。一、商贩自备赀本。远赴各省转运。自当权其子母。不至亏折。毋得照平粜官米之价。以致畏阻不前。应如所请。听其酌照市价。公平粜卖。仍将擡价病民。及囤积居奇等弊严禁。一、急公商人。请就挽运之难易。定议叙之章程。其愿照市价减粜惠民者。亦恳加恩议叙。查商人贸易。向无议叙。但地方乏食。量予议叙。俾踊跃贩运。亦属权宜。应如所请。温、台、航海最远。金、衢、虽由内江。然逆流而上。输挽亦艰。如有运至万石以上者。分别优加议叙。内河各郡。运至二万石以上者。一体议叙。其不及前数者。酌加奖励。至愿照市价减粜者。计减值一千两以上。不论何郡。均准议叙。其不及千两者。酌加奖励。得旨。依议速行。　　

○兵部议覆、云南曲寻镇总兵莽阿纳奏称、滇省马匹。实因水草恶劣。难养易倒。所有额外溢倒者。兵丁穷乏。恳免赔桩。查业奉谕旨。轸恤兵艰。准其照旧融筹办。加恩免赔。再称、曲寻一镇。至阳林驿。往返一十三站。凡有上司路过。据上下传文。应付马匹。路远差烦。往往报倒等语。查营马以操防为重。岂容擅动。以致疲瘦倒毙。一镇如此。他处可知。请饬该督抚提等、严行禁止。如有经过官员。及上司人役。擅动营马。并营员徇情滥应者。即据实查参。从之。　　

○是日。驻跸阿鲁布拉克大营。　　

○是月。直隶总督方观承奏、直属自入夏后。雨水虽觉稍多。而随雨随晴。田禾易长。各种杂粮。亦皆畅茂结实。虽间有被水被雹数处。亦不过一州县中之一隅。抚恤易办。合通省计之。较上年秋成。可望丰稔有加。得旨。览奏稍慰。所云有加。能加几倍乎。寻奏、查上年秋收。合计高阜洼地。约有八分。惟久雨之中。田禾虽盛。而谷粟多秕。未若今年秋禾畅茂。兼得坚实。询之农民。俱云、可加上年十之三四。得旨。览奏俱悉。关外更觉秋成丰稔。日益欣慰也。　　

○江苏巡抚王师条奏、江苏钱粮之弊。一、江省钱粮。有地丁、漕项、河工、驿站、俸工、等款。州县每以某款限期急迫。先尽徵解。或徵至八九分者。处分较轻。遂致宽缓。名曰尾欠。积年渐多。请定全完与否。议叙处分。一、徵比幕宾。间有串通经承。得贿捺搁。应饬州县、时时查察。一、州县催粮。皆先摘大户。次及中户。而小户每不及摘催。遂有奸顽大户。将本身额赋。花分数十户者。户愈碎则徵愈难。请开忙后。将小户另造一册。限岁内全完。勿任积欠。一、都图户名。柜书或无心错写。或舞弊误填。销照与徵册不符。不能注完。名曰宕票。每致重摘。日久或遗印照。乡愚隐忍重完。为吏胥侵蚀。请将该户都图银数。随时示谕。一、经胥包纳。愚民每被侵吞。请饬州县、明切晓谕。令粮户自封投柜。一、顽户希图延欠。贿嘱经承。终年不摘。请饬州县、将徵册存内署。行内摘内销之法。不得假手胥役。一、胥蠹侵隐。由核造册籍。官不稽查。任其增损。请饬州县、将每户应完银数之易知单。与上届原册。逐一查对。他如绅衿恃有护符。兵丁恃非州县管辖。书役恃在衙门应差。任意顽抗。一体严催。再、开徵停忙。总视该处收成早晚。毋任民间随手花销。其坍没版荒公占绝冢之粮。随时请豁。得旨。有治人。无治法。惟在汝不姑息好名。示惟正之供。即化民之义而已。若夫科条催督。乃其末耳。且朕有所不晓矣。　　

○福建巡抚潘思榘奏、福州城东三十里、鼓山巅涌泉寺。前因无赖居民。入山伐木。恐生事端。经前抚周学健、请派福州城守营千总一员。兵二十名。添盖营房。驻劄寺旁看守。现亲勘情形。山木已荡然无存。营房风雨摧毁。徒费岁修。请将旧派弁兵拨归。其鼓山寺、责成山下魁歧、朏头、鼓歧、君竹、等汛照管。报闻。　　

○又奏、闽省远控外番。南洋诸国。商贩时相往来。近闻吕宋、噶喇叭等处。彼此构衅。恐沿海一带。声息相闻。贸易者或乘外夷多事。客艘夹带违禁物件。并奸徒混杂进口。尤宜密为防范。现因六月初旬。福州、福宁、所属。飓风大雨。人民间有淹没。乘此察勘之便。即与水陆提臣。阅视海外情形。将一切海防事宜。密商办理。得旨。好。知道了。至外番构衅。乃蛮触常事。不过慎我边防而已。　　

○河南巡抚鄂容安奏报、豫省各县被水处所。以通邑地亩计之。夏邑、约十分之四。商邱、约十分之三。鹿邑、虞城、永城、约十分之二。例应普赈一月口粮。目下麦熟未几。高梁早稻。俱得收成。民间尚不乏食。请俟十月放赈。以资寒冬接济。至河内。武陟。济源、三县。迭经丹沁水溢成灾。现经亲履查办。其余各属。可望有秋。伏思办理灾伤。州县类皆先差衙役里保往查。继则责之书吏。取结造册。再委佐杂踏勘。印官则安居衙署。积旬逾月。始往抽查。而详禀又率两可其词。窥探上司意指。以致贫民不能久待。多有流亡。迨散赈时、户口已经入册。仍借给赈之名。将银谷悉入奸胥之手。州县不肖者。亦恐不免暗中分肥。若州县果办理迅速。胥役虽善舞弊。而猝不及备。灾黎得即邀恩。今外省积习。动称夏灾不出六月。秋灾不出九月。不知定例所云。指题报不得逾期。非百姓报灾。不必即办。可坐延时日也。今被水各邑。臣亲勘后、严切督查。务俾积弊尽除。民受实惠。得旨。诸凡足慰朕怀。实力为之可也。　　

○山西巡抚阿思哈奏、州县承审命盗等事。例由该知、。直隶州、核审解司。直隶州本任之案。由该巡道查核。如有不符。即行驳饬。山西巡道四员。除归绥道、专管沿边各同知通判粮饷刑名外。其冀宁、河东、雁平、三道。分辖各府州县。各有责成。嗣因雁平道办理军需。移驻朔平。河东道亦屡奉差远出。遂将所辖州县案件。径自解司。惟冀宁道驻劄省城。照旧办理。今雁平、河东、久无别差。若该州仍径行解司。一经司驳。往返尤为拖累。请将雁平属之忻州、代州、保德、河东属之解州、绛州命盗等案。照旧由各该道督催审转。至河东属之吉隰二州距道治辽远。山路崎岖。径行解司。较为直捷。得旨。如所议行。　　

○安西提督永常奏、前臣陛见时、面奏谕旨、准夷新换台吉。其所陈请。概未允准。夷情狡诈。今岁不可不更为加紧防范。汝回任路过备战各营。当密为告述。俾今岁防冬。务将一切备战事宜。及马驼等项。俱留心密筹妥备。断不可张皇。使人猜疑。臣敬谨遵奉。于回任时、凡路过之陕甘各营。晤见该将军督抚提镇。即详述谕旨。未经由之各镇。亦皆密行札致。俾一体凛遵。至臣属一切防守机宜。面饬各副参将领。照前定章程。益加周备。报闻　　

大清高宗法天隆运至诚先觉体元立极敷文奋武孝慈神圣纯皇帝实录卷之三百九十五


大清高宗法天隆运至诚先觉体元立极敷文奋武孝慈神圣纯皇帝实录卷之三百九十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十六年。辛未。八月。甲午朔。赐扈从王公大臣等宴。　　

○是日。驻跸乌蓝哈拉哈大营。　　

○乙未。上诣皇太后行幄问安。　　

○上行围。　　

○户部议覆、云贵总督硕色奏称、滇省驻防木欺古二十一寨弁兵。业经部议、以不由此路运铜。准全数彻回。其原存木欺古汛。米三百石有奇。请借给巧家等寨农民。秋成还款。再、弁兵既彻。其二十一寨夷民。并无专员弹压。请就近归巧家营经历专管。会泽县兼管。东川营府统辖。仍令每寨各举素所信服者一人。立为头目。管束夷众。如有外境夷猓滋扰。即令各头目。协力堵御。一切案件。经历就近验明。移县办理。各寨年纳条银荍折。亦令头目、赴经历衙门完纳。再、官兵既彻。汉人未便仍留夷地。请责成经历严查。如有疎纵。参处。其附近之阿都等处土司。俱系川省会理、西昌、等州县所辖。务饬夷民。各安本业。不得越境启衅。均应如所请。从之。　　

○赈贷浙江海宁、富阳、余杭、临安、昌化、安吉、乌程、长兴、鄞县、慈溪、奉化、镇海、象山、定海、萧山、诸暨、余姚、上虞、嵊县、临海、黄岩、太平、宁海、天台、仙居、金华、东阳、兰溪、义乌、永康、武义、浦江、汤溪、西安、龙游、江山、常山、开化、建德、淳安、遂安、寿昌、桐庐、分水、永嘉、乐清、平阳、瑞安、丽水、缙云、青田、松阳、遂昌、云和、龙泉、庆元、宣平、五十七州县。及玉环一厅。杭、台、二卫。湖、严、衢、三所。大嵩、清泉、等场。旱灾民灶。并缓徵本年地丁场课。新旧漕粮。　　

○赈恤江西上饶、玉山、弋阳、贵溪、广丰、东乡、鄱阳、等七县。旱灾民户。　　

○赈贷湖北天门县、被旱贫民口粮耔种。并缓徵本年额赋。　　

○浙江巡抚永贵疏报、开垦归安、孝丰、定海、上虞、太平、等县。山荡沙涂、三十四顷四十亩有奇。昌化、宁海、二县。额外田地沙涂、九十四顷八十亩有奇。　　

○广西镇安司土巡检岑金偑故、无子、以其叔父光绥承袭。　　

○准噶尔部人济尔噶勒、来降。命赏给安插如例。　　

○是日。驻跸明安阿巴图大营。　　

○丙申。上行围。　　

○谕、据王师摺奏、保举经学之陈祖范、顾栋高、年力老迈。不能来京等语。陈祖范、顾栋高、俱著给与国子监司业职衔。以为绩学之劝。所有著述留览。　　

○又谕、据阿里衮等奏请、将湖南碾运浙省米十万石。恳于长、衡、岳、澧、四府州岁运漕粮内。截留补额等语。湖南上年秋收。本不甚丰。此项拨运米石。若俟浙省解还价值之后买补。未免迟缓。著即于长、衡、岳、澧、四府州岁运漕粮内。截留十万石。以补仓储。该部即遵谕行。　　

○又谕、据两广总督陈大受、巡抚苏昌摺奏、粤东司府两监。毋庸移建一案。乃乾隆七年。原任臬司潘思榘条奏。经朕批交该省督抚酌量奏闻之事。何以至今始行覆奏。足见粤东诸务废弛已极。皆由从前历任督抚。不能董率属员。实力整顿。玩忽因循所致。所有乾隆七年以后。曾任广东各该督抚。俱著自行明白回奏。　　

○又谕、据江西巡抚舒辂摺奏、调任按察使徐以升、于任内一切命盗等件。不能整理。甚至举案讯问。茫无一对。实于臬司不能胜任等语。徐以升由御史擢用。屡膺臬司之任。理应感激朕恩。加意奋勉。况伊向为科道。曾任法司。刑名案件。应素所究心。非初任可比。乃阘茸尸禄。实属负恩溺职。徐以升著革职。其广东按察使员缺。著汪德馨补授。
  </div>
  <div class="pagination">
   <a href="清实录乾隆朝实录_page550.html">
    上一页
   </a>
   <span>
    ...
   </span>
   <a href="清实录乾隆朝实录_page546.html">
    546
   </a>
   <a href="清实录乾隆朝实录_page547.html">
    547
   </a>
   <a href="清实录乾隆朝实录_page548.html">
    548
   </a>
   <a href="清实录乾隆朝实录_page549.html">
    549
   </a>
   <a href="清实录乾隆朝实录_page550.html">
    550
   </a>
   <span class="current-page">
    551
   </span>
   <a href="清实录乾隆朝实录_page552.html">
    552
   </a>
   <a href="清实录乾隆朝实录_page553.html">
    553
   </a>
   <a href="清实录乾隆朝实录_page554.html">
    554
   </a>
   <a href="清实录乾隆朝实录_page555.html">
    555
   </a>
   <a href="清实录乾隆朝实录_page556.html">
    556
   </a>
   <span>
    ...
   </span>
   <a href="清实录乾隆朝实录_page552.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
