<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 638 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 638 页/共 848 页</h1>
    <div class="content">
○谕军机大臣等、寄谕安徽巡抚程楙采。据牛鉴奏、河南祥符上汛三十一堡漫口。制动大溜。现由陈留杞县东南一带而去。已饬下游归德陈州两府。并飞咨安徽。一体豫防等语。安徽与豫省接界。河水既已漫溢。该省难保无横溢淤垫之处。著该抚督饬所属。于各紧要地方。先事豫防。妥为布置。毋致他虞。是为至要。将此谕令知之。　　

○又谕、牛鉴奏、漫工掣溜。分股旁趋。抢堵城堤缺口一摺。据称二十四日。大溜全行掣下。由漫堤建瓴而下。直冲护城堤泻下。紧对省城。入堤后溜忽改道偏西离省。刷成深槽。向南冲下。由东南缺口而出。现在省城虽免被淹。修守不可不严。惟所称通饬南北两岸各厅。将存料调取。并熟练官弁兵夫飞调至省等语。省城固为紧要。亦不可顾此失彼。著文冲、牛鉴、悉心商酌。多集人夫料物。设法分疏溜水。一面抢筑护堤缺口。毋再贻误。再昨据文冲奏、大溜掣动七分。此次牛鉴奏大溜全掣。上游溜势既掣。下游是否断流。现在正河水势。趋往何处。作何归宿之处。著一并查明具奏。将此由五百里各谕令知之。　　


大清宣宗效天府运立中体正至文圣武智勇仁慈俭勤孝敏成皇帝实录卷之三百五十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十一年。辛丑秋。七月癸丑朔享太庙上亲诣行礼。　　

○谕内阁、前据给事中杜彦士奏、云南匪徒聚党。往来四川。贩卖烟土。当有旨谕令桂良等查办。兹据奏称、遍查永昌及滇属地方。实无匪徒聚党、持械书旗、违禁贩烟之事。及栽种罂粟收浆售卖之人。亦无改名芙蓉膏、避就处分情弊。其元谋县缉获烟犯。亦经照例拟办。并无含混了结。惟此等匪徒。贪利效尤。必应净绝根株严加防范。著该督等严饬地方员弁。随时随地。认真访拏。勿使日久生懈。并饬沿边各属督令各土司。再于所管夷地。周历巡查。如有私种罂粟。私藏烟膏。立即铲除销毁。一遇汉奸入境收贩。务当严拏解究。毋稍姑容。仍于接壤川省各要隘地方。加派兵役。认真堵缉并著宝兴饬属一体截拏。总期有犯必惩以靖奸宄。　　

○命刑部左侍郎柏葰。驰往热河查办事件。　　

○甲寅。颁发天津海口海神庙御书扁额。曰灵昭析木。火神庙曰德威海澨。　　

○修江西丰城县石堤。从前任巡抚钱宝琛请也。　　

○缓江西各帮丁应扣上年借领剥价银。　　

○乙卯谕内阁、恩特亨额奏、贼番图抢营马。经官兵捕逐出卡一摺。此案卡外贼番。胆敢于白昼突至香沟河。图抢营马。迨经官兵堵御。复敢逞凶抗拒。伤毙官弁兵丁。凶恶已极。著恩特亨额、马腾龙、赶紧选派得力弁兵。严缉正贼务获惩办。不得藉口贼已远遁任意疏玩并严饬沿边营汛加意巡防。毋再任令窜入滋扰署察汉俄博营都司事南川营都司刘大庆察汉俄博营把总马三元、一闻贼匪窜入。驰往堵御。致被戕害著该部照例议恤。其阵亡受伤官兵。一并咨部照例办理。署永固协副将循化营参将赓音、未能先事豫防。著交部议处。　　

○谕军机大臣等、文冲奏、祥符漫口。现办情形一摺祥符上汛三十一堡漫口。现值长水之候。一时未能兴堵。著准其将口门两岸裹头埽赶紧镶做。盘压稳实。以免再行刷宽。其堵筑事宜。必须豫为筹备。仍著该河督督饬员弁。多备料物。遇有可以措手之处。即行上紧堵筑。以期迅速合龙如稍有迟误自问当得何罪。懔之。将此谕令知之。　　

○命遣戍伊犁已革两广总督林则徐、折回东河效力赎罪。　　

○丙辰。谕军机大臣等牛鉴奏、河南省城。自上游水势大溜掣动以后。由城北护城堤冲入。斜向南行。刷成深槽。直冲而下黄水经过之处。已成河形。去路已畅不致再有他虞。并飞咨安徽江苏等处。先事豫防。现在南北两岸各厅。料物接济。间段赶筑挑水坝三道。外砌甎坡。深资抵御。五城分设五厂。赈济难民。并于朱仙镇等处。购粮运济。又将食□磨饼分给城外灾民。以资全活等语。所办均属周妥。惟现当伏秋大汛。来源正旺。水势靡定。牛鉴务当督率文武员弁。极力设法疏浚。毋令省垣受冲。所有城内城外被水灾民。著妥为抚恤。勿令失所。一俟水退。即当分别安辑。复其旧业。其下游陈留等县被淹。亦著派员会同地方官查明妥办。又另片奏、现于城内适中之地。设立总局等语。著即督饬署理藩臬各员。认真经理。以昭慎重而归核实。将此由五百里谕令知之。　　

○命大学士王鼎、通政使司通政使慧成、驰往河南督办大工。　　

○河南按察使张祥河、缘事解任。以开归陈许道况澄、署接察使。起丁忧布政使鄂顺安、署河南布政使。　　

○丁巳。谕内阁、朕于本月十六日起。阅看三旗侍卫步射。著领侍卫内大臣等、每日排列十五名豫备。　　

○谕军机大臣等、本年雨水较多。畿辅一带。恐有蝻子萌生。急须豫防。著该兼尹等通饬顺天府所属并直隶地方官。查明境内如有蝗蝻萌动情形。务即摉穵净尽。如羽翼已成。即督饬人夫。赶紧扑捕。勿令稍留余孽。傥该地方官迟延玩误。致令损伤禾稼。即著指名严参。从重惩处。将此各谕令知之。　　

○又谕、据奕山等奏、查明剿办夷匪各情形一摺。据奏捞获落水堪用炮位五十尊。内有大铁练大铁锚并夷炮九尊。著即于各炮台配搭安置。其余不敷炮位。即委妥员迅速铸造。现在善后事宜。最为紧要。著奕山等于河水消落后。即会同怡良亲历查勘。悉心妥议章程具奏。将此由五百里谕令知之。　　

○以剿办广东夷匪出力。赏知府余保纯、王彦和、在籍刑部郎中潘仕成、副都强裕瑞、副将关亮、祺寿、游击昆寿、伊克坦布、叶璞崇额、尹希成、佛隆、达三、参将庆寅、秦定三、荫德布、春福、刘定选、双保、都司谭学玉、守备李英魁、徐怀瑞、高殿甲、千总黄者华、协领全太、董明文、国荫、花翎。知县梁星源等蓝翎。余加衔升补有差。　　

○戊午。上御勤政殿听政。　　

○以内阁侍读学士讷勒亨额、为詹事府詹事。　　

○己未。上诣绮春园问皇太后安。　　

○谕军机大臣等、前因河南祥符上汛三千一堡漫口。掣动大溜。由陈留杞县东南一带而去。安徽与豫省接壤。曾降旨著程楙采豫为防御。本日又据文冲奏称、大溜业已全掣。下游正河断流。现在水势。口门下分为两股。一绕省城西南下注。一由东南而行。均至归德陈州两府属归入江境等情。是江苏安徽两省漫溢淹浸之处。定已不少。著麟庆。梁章钜。程楙采即将漫水作何归宿。被淹者若干处。情形轻重若何迅速查明据实具奏。将此各谕令知之。　　

○又谕本日据文冲两次由驿驰奏。漫口大溜全掣下游正河断流。并现在水势归宿。及抢筑情形各等语。祥符上汛三十一堡口门续又刷宽。现已共宽百余丈。且分为两股。一绕省城西南下注。一由东南而行。均至归德陈州两府属归入江南境。下游汗漫。其尚无归宿可知。上游四厅。虽据奏可保无虞。但水性靡常。防守不可松懈。至河南省城。尤关紧要。该河督既于西门外分股处赶筑甎石埽坝挑御。如能拦截断流。或大溜分归北门护城堤外东注。则距城稍远。情形自可稍轻。著该河督会同牛鉴将堵筑事宜。尽心查勘。迅速办理其保护省城。应调拨官弁兵夫料物。著文冲分饬各厅。源源接济。方为妥善。将此各谕令知之。　　

○庚申。谕内阁、御史黎光曙奏、请将揭参免议之例。量为变通一摺。外省督抚保举属员不实。例有处分。其访察揭参免议之例。正以杜其回护徇庇之习。断不能限以时日。轻改旧章。该御史所奏。窒碍难行。著毋庸议。　　

○礼部奏、八月初十日万寿节应行礼仪。得旨本年朕六旬万寿。著无庸举行告祭礼。所有升殿筵宴。均著停止。仍照常年恭诣皇太后宫行礼后。升正大光明殿受贺。　　

○辛酉。谕军机大臣等、刘韵珂奏汇查浙省兵勇数目一摺。镇海定海及乍浦等处。邻省本省防守兵丁一万五千余名。官弁四百余员。官兵久驻。不免糜饷老师。著裕谦、刘韵珂仍遵前旨于镇海定海紧要处所酌留弁兵外。余俱酌量裁撤。其在洋盗匪。仍著督饬文武严密巡防。勒限拏获。尽法惩办。毋任漏网。将此谕令知之。　　

○浙江巡抚刘韵珂奏、宁波富商叶仁等、捐办木桩扦钉。阻遏夷船请分别奖励。得旨、扦钉木椿固属阻遏夷船之一策。然逆夷果欲思逞。数百钉桩。必不能阻其冲驶。仍属徒劳无益。现在捐输既属踊跃胡不将此移作雇募水勇之费。既可节省军需。兼可捕盗以靖地方。况钉桩无非救急之举。岂经久之事耶。其审度之。　　

○修浙江上虞县吕家埠等处塘工。从巡抚刘韵珂请也。　　

○壬戌。孝懿仁皇后忌辰。遣官祭景陵。　　

○谕内阁、前据颜伯焘奏、酌核闽省军需条款。当降旨交军机大臣会同该部议奏。兹据会同查照例案。分别准驳。俱著照所议办理。国家经费有常。岂容漫无限制。该省先后动拨银数。业有一百五十万两之多。该督务当力加撙节。核实支发。并严饬承办局员。毋许丝毫捏饰。事竣造册报部。详细核销。俾昭慎重。傥任意浮冒。于现拨款项外。再行续请动拨。亦断不能允准也。　　

○谕军机大臣等、牛鉴奏、保守省城情形一摺。据奏正河业已断流。各厅无工可施。护堤缺口。势难抢筑。惟以保守省城为要等语。著牛鉴仍遵前旨。多集夫料。赶紧镶筑。现在秋汛方长。该抚保卫省城。责无旁贷。不得藉口水势涨发。人力难施。致有疏失。至旁溜注射之水亦著设法疏消。以免浸灌。其下流归宿之处得有确耗。即行迅速奏闻。将此由四百里谕令知之。　　

○实授李振祜、刑部尚书。调礼部右侍郎毛树棠、为仓场侍郎。以内阁学士王炳瀛、为礼部右侍郎。　　

○以陕西延榆绥道郭熊飞、为湖北按察使。　　

○癸亥。上幸万寿山。诣广润祠拈香。　　

○谕内阁、裕谦奏、查明原任广东水师提督关天培、现有子孙。并该故员尚有亲母等语。关天培次子关从龙、现年已十八岁。著于服阕后送部引见。伊母吴氏、年逾八十。著地方官每月酌量给予银米。以养余年。　　

○谕军机大臣等、据裕谦奏本年五月中旬。江湖盛涨。江宁扬州二府所属沿江滨河之区。多有被淹田亩。冲坍庐舍。又安徽省沿江之安庆、池州、庐州、太平、和州等府州。及江西省之德化、湖口等县。亦因江水陡长堤破田淹。现在分别筹办抚恤等语。该省地方连年积歉。现在又罹此厄。情殊可悯著裕谦即会同该管各巡抚。派员迅速查勘。分别情形轻重。妥为办理。其有急应抚恤之处。即妥筹抚恤。毋任流离失所。将此谕令知之。　　

○甲子。谕内阁、阿勒清阿奏、防御越次呈恳补还占挑甲缺。讯无情弊。请将各员议处一摺。热河防御富克金泰。因本旗甲缺被占多名。并不向围场总管申诉。辄赴都统衙门呈控。殊属冒昧。翼长宝琛。并不禀请总管申理。亦属不合。富克金泰、宝琛、均著交部照例议处。其左翼四旗所占右翼各旗甲缺一百六十六分。将来如何陆续拨还之处。著该都统督率该总管妥议章程核办。以昭平允。　　

○署江苏巡抚程矞采奏、请严缉烟犯。尽法惩办得旨。所见甚是。竭力查拏。断不可稍形疏懈。勉之。　　

○修浙江东西两塘柴埽各工。从巡抚刘韵珂请也。　　

○乙丑。正红旗汉军副都统常明、因病解任。以科布多参赞大臣固庆、为正红旗汉军副都统。　　

○丙寅。上诣绮春园问皇太后安。　　

○予故鄂尔多斯扎萨克贝子端多布色楞、祭如例。　　

○丁卯。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

</div>
    <div class="pagination">
<a href="清实录道光朝实录_page637.html">上一页</a><span>...</span><a href="清实录道光朝实录_page633.html">633</a><a href="清实录道光朝实录_page634.html">634</a><a href="清实录道光朝实录_page635.html">635</a><a href="清实录道光朝实录_page636.html">636</a><a href="清实录道光朝实录_page637.html">637</a><span class="current-page">638</span><a href="清实录道光朝实录_page639.html">639</a><a href="清实录道光朝实录_page640.html">640</a><a href="清实录道光朝实录_page641.html">641</a><a href="清实录道光朝实录_page642.html">642</a><a href="清实录道光朝实录_page643.html">643</a><span>...</span><a href="清实录道光朝实录_page639.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
