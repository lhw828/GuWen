<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 496 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 496 页/共 848 页
  </h1>
  <div class="content">
   ○又谕、有人奏、江西藩司署内劣募吴雷门、盘踞数十年之久。不肖州县慕其势力。拜为老座。各属幕友。分授小戳。明荐馆地。暗串分肥。其子侄兄弟亲戚朋友。多开绍酒南货钱店。凡贿商要案。悉由此路关通。州县间有不与交结。其申详文案。动遭驳饬。近复使其子进署代办一切案件。以致外间啧有烦言等语。幕友襄办稿案。不过分任检查。原所不禁。若如所奏、把持官府。勾串招摇。无所不至。大为地方之害。著陈銮严密查明、该幕系何年月日厕名藩署。其子弟果否出入衙署。干预公事。如查有种种劣迹。即当按律惩办。毋稍宽贷。并将勾串各劣幕一一查明。即时驱逐出境。不准暗地藏匿。改名溷迹。以肃官常而禁奸蠹。将此谕令知之。　　

○调镶蓝旗蒙古副都统吉伦泰、为正黄旗满洲副都统。以金州城守尉成凯、为镶蓝旗蒙古副都统。　　

○辛丑。谕内阁、近来外省咨奏案件。诸多颟顸。半系调停了事。故词每抑扬。语涉朦混。前曾降旨如有以控出有因、怀疑误控字样结案者。著刑部随案奏明驳斥。本日据宝兴等覆奏、审明四川峨边厅夷匪掳掠一案。既经讯出与十三支夷并无干涉。该民人徐帼林所控。多有未实。可以又云该民人因被掳家口。情急赴控。尚属有因。可见外省办理案件。类多两可之词。毫无定见。朕综理庶政。总求一实字。嗣后各直省无论咨奏控案。务当秉公研鞫。虚则虚。实则实。不得含混摸棱。力除从前积习。四川距京稍远。想尚未奉到昨降谕旨。姑免置议。署峨边厅安岳县知县濮瑗、于汉民被掳。虽经禀报藩司。并未通详。前任四川布政使候补京堂李羲文、署峨边厅参将唐永清、于该夷滋事。仅止会同弹压。并未禀报。均著交部议处。成都将军宝兴、四川总督鄂山、提督余步云、未经查明该夷滋事。仅以安静具奏。亦有不合。均著交部察议。该部知道。　　

○谕军机大臣等、本日有人奏、广东候补通判朱澐、初本游幕粤东。在臬司幕内多年致富。遵酌增常例捐纳通判。仍掣广东。连州猺匪滋事时。该员恳求上官随营办理军需。大功告竣。奏请赏戴花翎。以同知升用。经部议驳。仍归本班尽先。并赏戴蓝翎。近在广东省城状元桥街买地。建置大宅。声势赫然。又有臬幕李廷泰、杨尚文、系该通判幕学弟子。因此夤缘交通。复将该通判亲弟捐纳府经历分发四川之朱杲、荐入臬幕。该通判朱橒、常在臬司衙门办理发审案件。内外朋比。招摇市权。致粤东一省官场幕友。旦夕奔走该通判之门。一时遂有瘟朱及朱七大王名目。该通判自游幕及分发在粤多年。凡广东省会各幕。大半皆与有瓜葛。肇庆府幕朱榯、亦其兄弟。亲属门徒。布满粤东。不知谨慎远嫌。反使兄弟夤缘臬幕。夸张声势。威福自专。已可概见。该省现有琼州府富尔崇阿幕友李中杰、向所属会同县知县赵荥、勒荐乾馆不遂。遇事苛求。以致县府互揭。提省参办。李中杰畏罪自尽。该通判朱橒承审。百般恐吓赵荥。该县坚不输承。尚未定案各等语。臬司为通省刑名总汇。岂可令职官兄弟。盘踞把持。以致百弊丛生。该通判之弟朱杲、业以府经历分发四川。若非夤缘交通。岂肯舍官就幕。至琼州府知府富尔崇阿、与会同县知县赵荥互揭之案。何以久未定谳。该幕李中杰是否因勒荐乾馆。畏罪自尽。及通判朱橒承审恐吓等情。均应彻底根究。著恩铭、赵盛奎、迅即查明。严加惩办。以端幕习而儆官邪。毋得稍有不实不尽。将此谕令知之。　　

○又谕、御史李绍昉奏、稽查三省毗连地界匪徒。以靖地方一摺。据称广西泗城府属之西隆州百隘地方。与云南广南府贵州兴义府连界。三省通衢。距城窎远。匪徒易于丛集。近日广东会匪犯案后。多窜匿于此。勾通土恶。结党成群。名为大货手。大为乡里过客之害。其山溪僻处。时有不全尸骸。地方官既失于查拏。百姓又不敢首告。甚至被扰之家。逼胁入夥等语。此等匪徒聚众。扰害闾阎。若不早为惩治。愈聚愈多。必致酿成巨案。著邓廷桢等确查惩办。并著酌定章程。或州县设法查拏。或营员定期会哨。以期盗薮肃清。至所称调拨内地文武员弁。额设兵役。改移建置。俾声势联络。缉捕得力之处。均著该督抚会同悉心妥议具奏。将此各谕令知之。　　

○以惇亲王绵恺、为阅兵大臣。　　

○以京师雨泽愆期。命步军统领五城顺天府直隶清理庶狱。　　

○壬寅。修山东鱼台汛运河纤道。从河道总督栗毓美请也。　　

○癸卯。谕内阁、叶绍本奏陈外省审案积习一摺。各省州县审理词讼。成招后详解各上司核转。遇有供情翻异。及控诉原审不实者。不得不委员覆审。该委员等自应秉公研鞫。以期案确情真。若如所奏、近来委审之员。不能实心勘讯。非迎合上司意指。即瞻徇同官情面。往往含糊草率。甚或怀私挟诈。变乱是非。上司受其朦蔽。照详定案。无怪屡审屡翻。率行来京控告。著各该督抚臬司等、嗣后遇有发审案件。务选廉明公正、干练老成者。派令覆审。不准以心术不端、浮华巧诈之员。滥行充数。该督抚等仍随时加意查察。傥有骫法舞弊、曲直混淆者。即行据实严参。毋得稍有徇隐。以归核实而免冤滥。将此通谕知之。　　

○甲辰。上诣绮春园问皇太后安。　　

○修浙江西塘李家汛等处柴埽盘头。并钱塘县江塘。从巡抚乌尔恭额请也。　　

○乙巳。孝恭仁皇后忌辰。遣官祭景陵。　　

○谕军机大臣等、有人奏、江西省贪劣各员。声名狼籍。劣款昭著等语。事关官吏骫法营私。贪婪不职。闾阎苦累。众怨沸腾。如果属实。必应严行查办。以儆官邪。著恩铭、赵盛奎、于查办广东事竣后。先赴江西会同巡抚陈銮、将摺内所指各该员款迹。逐一确查。秉公讯究。务得实情。按律惩办。方为不□委任。原摺著钞给阅看。将此谕令知之。　　

○调兵部左侍郎廖鸿荃、为工部右侍郎。兼管钱法堂事务。转兵部右侍郎史谱、为左侍郎。以前任内阁学士祁寯藻、为兵部右侍郎。　　

○命四川松潘镇总兵官世泰来京。调福建汀州镇总兵官张作功、为松潘镇总兵官。以湖北竹山协副将陶飞熊、为汀州镇总兵官。　　

○以摉查三进各帮私带器械。予漕标千总谢有桂等升叙加衔有差。　　

○丙午。宗人府奏、惠郡王绵愉失察护卫梅世英谋占地亩。请罚郡王俸半年。毋庸查级议抵。得旨、著照头品职任罚俸半年。不准抵销。　　

○丁未。上幸静明园。诣龙神庙祈雨。遣惇亲王绵恺、诣关帝庙。惠郡王绵愉、诣城隍庙。定亲王奕绍、诣密云县白龙潭。祈雨。　　

○谕军机大臣等、本日据通政使司参议刘谊奏、请饬算川省捐输军需银款。并将余存银两生息。以资边防一摺。著汤金钊、文庆、调取簿册。彻底清查。如前任藩司李羲文实有侵冒情弊。立即从严参奏。毋稍徇隐。原摺著发给阅看。再本年二月内。四川民人陈姓来京具控。行抵直隶涿州。被窃报案。经该州饬委吏目查验。摉出呈词一纸。系列款控告该省军需。禀知直隶总督、委员将该民人解回四川原籍。著汤金钊、文庆、即查明本年直隶解回人犯。如果有陈姓其人。严密提省。是否带有呈词。经该州地方官摉出。所列各款。情节虚实。务须逐一查明。秉公核办。据实具奏。将此密谕知之。　　

○又谕、有人奏、本年二月内。四川民人陈姓来京具控。行抵涿州。被窃报案。经该州饬委吏目、赴该民人歇店查验。摉出呈词一纸。系列款控告该省军需。禀知琦善、委员将该民人解回四川原籍等语。民人赴京控告。无论虚实。均应究办。如四川民人陈姓、果有控告军需呈词。该督果否于该州禀报后。将该民人解回原籍。著据实覆奏。毋稍讳饰。将此谕令知之。　　

○己酉。旌表守正捐躯四川太平县民刘帼润童养媳康ㄠ女。　　

○庚戌。上诣大高殿行礼。　　

○还宫。　　

○以祈雨三坛。斋戒一日。　　

○辛亥。上诣天神坛祈雨。遣惇亲王绵恺、诣地祇坛。惠郡王绵愉、诣太岁坛。祈雨。　　

○幸圆明园。　　

○诣绮春园问皇太后安。　　

○壬子。谕内阁、向来亲祀天神坛。降舆升舆。俱有一定处所。各该执事人员。理宜遵照仪注。敬谨将事。本日据太常寺参奏。并銮仪卫奏请处分各一摺。此次朕亲诣天神坛祈雨。各该员等并未细心详查。致降舆处与仪注不符。实属错误。銮仪卫掌卫事大臣载铨、銮仪使联顺、锡霖、冠军使裕瑞、俱著交部严加议处。赞引官广昌、对引大臣裕诚、并不即时阻止。著交部议处。前引十大臣、均著交部察议。寻议上。得旨、载铨、联顺、俱著于职任内降一级留任。锡霖、裕瑞、俱著降一级留任。广昌、裕城、俱著罚俸六个月。奕兴、盛桂、成山、道庆、法克兴阿、乐英、绵性、阿玉玺、俱著罚职任俸三个月。均准其抵销。所有盛福、崇恩、各罚职任俸三个月之处。亦著准其抵销。　　

○又谕、前据御史陈功奏、兵部司员办理考试朦混。当派耆英、武忠额、查奏。兹据奏称、庆廉于道光十一年送考时。曾经监射大臣核驳扣除。十一年监射大臣系奕绘、那清安。办理甚属认真。本年将庆廉送试之监射王大臣等。业经量予处分。奕绘等秉公持正。自应酌量加恩。以示平允。奕绘现因病开缺。著加恩赏食半俸。那清安现已身故。伊子全庆、著赏加二级。此案兵部司员容恩、伊龄安、俱著解任。交大学士军机大臣讯明具奏。　　

○谕军机大臣等、据恩铭等奏、广东东莞县命妇卢尹氏、具控伊子已革刑部郎中卢应翔被参革职一案。现已审讯完竣。白让卿、阳金城、尚未到粤。无须质讯。已行文沿途截留。饬令该员等回京回省。其暂行解任之案。应请查销。听候部议等语。该尚书等自系未经接奉续降谕旨。故有此奏。此时白让卿等想已陆续抵粤。该尚书等务须破除情面。秉公查办。如该员等奉文截回。该尚书等即迅速行文。沿途催令该员等、无论行抵何处。仍著前赴粤东。听候质讯。此次摺件著暂留。俟讯明白让卿、阳金城、奏到时再降谕旨。将此谕令知之。　　

○补行道光十五年大计。福建卓异官九员。年老官二员。有疾官二员。才力不及官三员。浮躁官一员。不谨官四员。分别议叙处分如例。　　

○展缓江苏萧、海、沭阳、赣榆、四州县歉收村庄新旧额赋。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百八十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十六年。丙申。六月。癸丑朔。谕内阁、据琦善奏、凤中二帮粮船水手孟学思、康氏能、阎皮脸即阎衣传、三人手执刀械。在故城县南关外讹诈盐船钱文。经该县知县等会营查拏。该犯用刀将河兵拒伤。现将孟学思、康氏能拏获。阎皮脸查已逃逸等语。粮船水手。各给腰牌。原以防滋事而杜冒溷。乃本年甫经奏定章程。旋有孟学思等藏匿凶器。解弃腰牌。登岸讹诈。拒捕伤差。可见该管官弁并不能实力奉行。仍前玩泄。且前据漕运总督奏称、首二进各帮船行抵淮安。业经派员按船摉起违禁器械。何以现获之孟学思等。又复持有顺刀。此项凶器。置自何处。是否原来藏带。抑途中另有造卖接济之处。著该督彻底追究。尽法惩治。并著该漕督将逸犯阎皮脸、即勒令原保之头舵迅行交出。移解直隶。归案审办。毋许藉词支延。所有凤中二帮弁丁及总运厅员。著该漕督查明分别参处。　　

○又谕、前据刘谊奏、本年二月内四川民人陈姓、来京具控该省军需。行至涿州。被窃报案。该督即将该民人解回原籍。当降旨令琦善据实覆奏。兹据该督奏称、查明本年二月。并无四川民人陈姓在涿州被获。列款控告该省军需之事。惟上年十二月间。良乡县有四川民人苏应勋报称、伊在琉璃河遗失银钱。该县当堂查讯。并摉获呈底一纸。禀经该督派员讯明。该民人因伊业师于获勤父子、于道光十二年被夷匪抢去。总未放出。欲赴京呈控。请动兵征剿夷匪。其呈内铺叙滋扰各情。皆在未经剿办以前。且该民人并未在本省各衙门呈控。遽欲赴京越诉。该督将该民人咨回四川总督查办。并无不合。所有刘谊原奏。著毋庸议。　　

○除直隶宁河县被水冲塌地一十七顷七十五亩有奇额赋。　　

○甲寅。谕内阁、惠郡王绵愉福晋园寝。著官为经理。派克蒙额专司其事。其拨换地亩。著于近年会计司革退庄头退交各州县官地内。由内务府核计租数。就近拨换。　　

○又谕、陶澍等奏、本年漕船渡黄日期。比较上三年。计早数十余日不等。请将尤为出力各员弁分别鼓励等语。漕粮为天庾正供。例应早兑早开。于四月初十日以前。全数趱至清江。克期抵坝。渡黄北上。近年以来。逐渐迟缓。并未见该督等将玩误之员、指名参奏。本年渡黄日期。不过比迟缓之年较早。该督等遽请鼓励。是该督等祇知赏而不知罚。不足以昭激劝。且所请将印委各员弁加衔及尽先升补之处。亦未免过优。姑念此次全漕渡竣。尚在大汛以前。该员弁等亦有微劳。自应酌予奖励。山阳县知县张用熙、署清河县知县陈廷连、长淮卫守备张贻桂、东昌卫守备刘大有、清河县外河县丞张嘉琳、安东县县丞沈树基、试用布政司理问陈丙、候补卫千总杨懋和、廖寿彭、均著加恩交部议叙。该部知道。　　

○乙卯。谕内阁、嵩漙奏、京控案内卷证。延不解审。请将该旗员分别议处一摺。土默特贝子旗蒙古步达扎布、赴步军统领衙门呈控田广生等霸地抗租等情一案。事阅五年之久。该旗员等并不将案卷人证解交审办。叠经降旨饬催。仍复玩泄。非寻常迟延可比。土默特贝子旗署理扎萨克印务协理台吉索都巴扎木素、协理台吉旺沁巴拉色巴拉、俱著交理藩院严加议处。贝子德勒克色楞、虽在京当差。亦难诿为不知。著交理藩院照例议处。至此案控关地亩。必须就近勘讯。以昭核实。著严饬该旗将台吉彭保等、及档案地图。一并移交三座塔理事司员、会同朝阳县传集田广生等勘讯明确。照例办理。如该司员等于该旗移交卷证后。仍不能依限完结。即将该司员等参处。以清积案而儆玩延。　　

○以祈祷灵应。颁江苏吴县邓尉山光福寺御书扁额曰慈云佑护。　　

○命兵部右侍郎祁寯藻、仍在南书房行走。　　

○丙辰。谕内阁、嗣后凡缘事革职降调应行离省之员。该督抚于交代清楚后。不给咨令其回籍。及回籍候补。赴部候选。转将该员留省差委。藉端保奏者。著照委署别缺之例。定为降一级调用私罪。该部即载入则例。通行各直省。著为令。　　

○谕军机大臣等、有人奏、四川涪州知州杨上容、赋性贪酷。惟利是营。勒索盐店规礼。锁押店商冉复旦、向炜、索勒赃银至一万六千两之多。该处士民编刻歌谣。到处张贴。又江津县知县郭彬图、任性骄横。舆情不洽。该员于升任后。恋缺钻营。逗留江津。不赴新任。又升任资州华阳县知县舒翼、阘茸糊涂。每遇讯案。奄然鼾睡。物议纷腾。有舒酱子之号各等语。州县为亲民之官。如有骩法营私。即应随时参办。杨上容贿赂刑求。致士民编刻歌谣。该管上司何竟漫无觉察。至郭彬图是否逗留盘踞。并有无馈送情事。舒翼何以转得升阶。著汤金钊等严密查访。如得确情。据实参办。毋得稍存瞻徇。自蹈欺隐之咎。原摺著钞给阅看。将此谕令知之。　　

○以拏获漕船滋事要犯。予河标游击冯万青等升补有差。　　

○丁巳。上诣绮春园问皇太后安。　　

○谕内阁、贵州黎平府知府张凤翙、于地方应办公事。多不经心。毫无振作。既据该管道面禀前任巡抚裕泰。即应专摺参奏。或列入计典甄别。乃该抚仅于年终密摺内。注明请旨休致。及至降旨询问。始据实覆奏。督抚大员。于此等阘茸之员。既有灼见。即当不避嫌怨。明列奏章。庶所属共见共闻。咸知儆惕。裕泰于调任后。并不补行参劾。实属颟顸了事。裕泰著交部议处。张凤翙著勒令休致。　　

○戊午。谕内阁、前因御史黄仲容奏参、广东普宁县知县汤聘三、徵收钱粮。需索规费。致酿械斗巨案。澄海县知县张文化、嗜酒废公。积案不办等情。当经降旨著恩铭等秉公查办。兹据查明上年普宁县大坝等乡与横山等乡械斗一案。系在汤聘三卸事之后。因陈张二姓彼此挟嫌互斗。并非因需索规费起衅。业经该抚审明奏结。张文化在澄海县任内。据报被劫被窃各案。并无四十余起之多。被劫各案。俱经获犯。被窃各案。亦已获犯多起。其蔡芳家被劫一案。并非该员任内之事。该员接缉后又经获犯一名。尚非悬案不办。亦无纵酒废公情事。惟陈文忠家被劫一案。并未具报。是否有改劫为窃情弊。著邓廷桢遴委诚妥之员。前往该县确切查明。据实具奏。寻奏、遵旨查明并无陈文忠家被窃一案。报闻。　　

○又谕、恩铭等奏、请饬查迟延摺件之州县。指名参奏等语。恩铭等前在广西拜发摺件。已于五月初十日奏到。查沿途各驿站。均系按程递送。尚无迟误。惟查四月三十日已至广西平乐县。由平乐至苍梧。计程不过五百四十里。何以迟至八日。始行递至苍梧。且将兵部火牌内填写程站之处。涂改模糊。实属玩延。著邓廷桢查明系何州县迟延。指名参奏。寻奏、苍梧县差役李裕、因水涨不能过渡。将排单内申字涂改酉字。希图朦混。其迟误各县。均请交部议处。从之。
  </div>
  <div class="pagination">
   <a href="清实录道光朝实录_page495.html">
    上一页
   </a>
   <span>
    ...
   </span>
   <a href="清实录道光朝实录_page491.html">
    491
   </a>
   <a href="清实录道光朝实录_page492.html">
    492
   </a>
   <a href="清实录道光朝实录_page493.html">
    493
   </a>
   <a href="清实录道光朝实录_page494.html">
    494
   </a>
   <a href="清实录道光朝实录_page495.html">
    495
   </a>
   <span class="current-page">
    496
   </span>
   <a href="清实录道光朝实录_page497.html">
    497
   </a>
   <a href="清实录道光朝实录_page498.html">
    498
   </a>
   <a href="清实录道光朝实录_page499.html">
    499
   </a>
   <a href="清实录道光朝实录_page500.html">
    500
   </a>
   <a href="清实录道光朝实录_page501.html">
    501
   </a>
   <span>
    ...
   </span>
   <a href="清实录道光朝实录_page497.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
