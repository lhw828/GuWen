<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 178 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 178 页/共 242 页</h1>
    <div class="content">
○丁亥。以正白旗汉军兵部侍郎李显贵、正红旗汉军精奇尼哈番王之鼎、镶白旗汉军甲喇章京孙应聘、正蓝旗汉军甲喇章京佟壮年、镶蓝旗汉军甲喇章京高鸣钟、各为本旗梅勒章京。　　

○御史张自德等劾奏。礼部尚书胡世安、年老衰迈。工部侍郎程正揆、湎淫荡检。有玷官箴。上以世安自陈、明言衰老。自德等不合借端苛求。正揆、下部院察议。　　

○给事中张璇等劾奏。兵部侍郎原毓宗、年力衰迈。礼部侍郎李奭棠、才品庸常。上以毓宗、奭棠、俱经自陈留任。张璇等妄行纠举。切责之。　　

○张璇等又劾奏。原任秘书院侍讲法若真、赋性浮躁。举止乖张。吏部主事范光文、用家人为书吏。交通线索。兵部主事范克诚、与书吏联宗。工部主事胥庭清、娶吏之女为妾。下部院察议。　　

○戊子。谕吏部。朕亲试行取之推知等官。任克溥、粘本盛、柯耸、金汉鼎、雷一龙、姚延启、朱绍凤、姜希辙、鱼飞汉、尚九迁、蒋允修、阴应节、俱堪补授科员。尔部即将伊等补给事中员缺。余缺仍查明在外卓异、及俸深荐多之推知各官、行取来京选补。　　

○以乾清宫成。加工部尚书卫周祚、太子太保侍郎郭科、朱鼎延、工部尚书。其在事官役、各升赏有差。　　

○兵部奏、福建巡抚宜永贵、身任封疆、不能防御。致海寇犯顺失陷闽安连江要地。应加处分。下吏部议处。　　

○己丑。降湖广巡抚林天擎五级。调外用。以保举随州知州程文光、行贿营升、事觉连坐也。　　

○庚寅。裁户部副理事官、笔帖式各十二员。　　

○辛卯。喀尔喀部落土谢图汗宜尔登诺颜等、贡驼马貂皮等物。宴赉如例。　　

○壬辰。授任克溥、朱绍凤、为吏科给事中。粘本盛、姜希辙、为户科给事中。柯耸、鱼飞汉、为礼科给事中。金汉鼎、尚九迁、为兵科给事中。雷一龙、蒋允修、为刑科给事中。姚延启、阴应节、为工科给事中。　　

○癸巳。谕吏部。壬辰科庶吉士龚必第、向因给假在籍、今到京学习满书。散馆期近。不能精熟。著以应得职衔外用。　　

○升侍读学士杨运昌、为詹事府詹事、兼内翰林秘书院侍读学士。沙澄、为詹事府左少詹事、兼内翰林弘文院侍讲学士。侍讲学士方拱乾、为詹事府右少詹事、兼内翰林国史院侍讲学士。　　

○转兵科右给事中王益朋、为吏科左给事中。刑科右给事中孙光祀、为礼科左给事中。　　

○升浙江嘉兴副将张国勋、为都督佥事、充镇守广东广州府水师总兵官。　　

○甲午。未刻。日生晕。黄白色。　　

○谕吏部。郧阳抚治胡全才、著升兵部右侍郎、兼都察院右副都御史、总督湖广等处地方军务、兼理粮饷。　　

○四川巡抚李国英考满。加太子太保。荫一子入监读书。　　

○乙未。上幸南苑。　　

○丙申。升都察院左佥都御史张尚、为都察院右副都御史、抚治郧阳等处。　　

○丁酉。喀尔喀部落车臣汗、及土谢图汗下戴青等、贡马。宴赉如例。　　

○戊戌。谕刑部、上年暂停秋决。今年朝审、应决人犯甚众。共百有余案。按法俱当重辟。但人命至重。一时正法多人。于心不忍。其中情罪轻重不同。或仍有可矜可疑、当行减等者、著多罗安郡王岳乐、同索尼、费扬古、额色黑、蒋赫德、科尔坤、车克、图海、胡兆龙、再加详审。分别确议速奏。　　

○己亥。遣官致祭喀喇沁部落一等塔布囊玩丹。　　

○庚子。补服阕户科右给事中刘鸿儒、为兵科右给事中。　　

○改吏科副理事官李腾龙、为陕西道监察御史。户科副理事官扈申忠、为浙江道监察御史。礼科副理事官陈洪柱、为山西道监察御史。刑科副理事官张时成、为四川道监察御史。工科副理事官李登第、为福建道监察御史。吏科副理事官马腾升、为湖广道监察御史。　　

○辛丑。宁南靖寇大将军阿尔津等奏报、大兵渡江、贼闻风逃遁。固山额真卓罗等统兵追巢□刀。斩获甚众。克复辰州。下所司察叙。　　

○壬寅。宁南靖寇大将军阿尔津等疏报、土司永顺总兵彭弘澍、率其部下官吏、并籍所属三州、六司、三百八十洞户口以降。上嘉奖之。下所司察叙。　　

○遣官致祭土默特部落一等塔布囊吴尔泽图。　　

○免山西和顺县本年分蝗灾额赋十之三　　

○礼部奏言、祈谷之祀、自周行之。其来远矣。虽明时有行有止然祈谷所以为民。应照旧典举行。于正月上辛日、恭祀上帝于祈谷坛。请太祖神位配飨。报可。　　

○癸卯。谕吏部。朕向因大学士陈之遴、赋性偏执。屡经训饬。不肯悛改。故令盛京居住。用示惩创。今伊自应省悟前非。且念其效力多年。不忍终弃。著回京入旗。以示朕始终曲成至意。尔部即遵谕行。　　

○谕刑部。朝审秋决、系刑狱重典。朕必详阅招案始末、情法允协、令死者无冤。今决期伊迩。朝审甫竣。招册繁多。尚未及详细简阅。骤行正法、朕心不忍。今年姑著暂停秋决。昭朕钦恤至意　　

○吏科左给事中王益朋奏言、我朝兵制、统以固山额真。分隶牛录。有事抽调。无事归旗。即唐府兵制也。考明初、在内设有五军都督府。在外都司卫所。皆莅以勋旧。各镇总兵、俱带府衔。征巢□刀有功者、则内升五府。又设十二团营。以侯伯及戎政尚书领之。居重驭轻。内外维系。几三百年。无尾大不掉之患。今日八旗、即当日十二团营也。固山梅勒、即团营之提督协理等官也。制与前代、不谋而合。独五府之设、尚未议立。恐各镇总兵、勤劳于外、将来无内升之地。乞敕大臣会议。或仍照五府旧制。或以八旗更立八府。令各旗统之。而左右佥书、则以为外臣内升之职。因时制宜。法莫善于此。下所司议。　　

○甲辰。考察满洲京官。编修绰内等五十六员、分别致仕、降调、革职有差。　　

十一月。乙巳朔。谕吏部。朕亲阅行取知县刘曰义、迟日巽、赵祥星、李粹然、张所志、张吉午、程衡、李之粹、李廷松、张问政、俱堪以御史用。交尔部遇缺即补。　　

○以故阿思哈尼哈番李一先弟一第、何进胜子廷俊、阿达哈哈番兴正国族侄彦明、各袭职。　　

○江西提学道赵函乙、以磨勘试卷、内多舛谬、降二级、调用　　

○丙午。上自南苑还宫　　

○丁未。兴京陵工成。遣礼部侍郎祁彻白告祭。　　

○戊申。巴图鲁公鳌拜、创发卧疾。上亲临视之。　　

○庚戌。冬至。祀天于圜丘上亲诣行礼。　　

○遣官祭四祖陵、福陵、昭陵。　　

○辛亥。上幸南苑。　　

○谕礼部。朕惟治天下必先正人心。正人心必先黜邪术。儒释道三教并垂。皆使人为善去恶。反邪归正。遵王法而免祸患。此外乃有左道惑众、如无为、白莲、闻香等教名色、邀集结党。夜聚晓散。小者贪图财利。恣为奸淫。大者招纳亡命。阴谋不轨。无知小民、被其引诱。迷罔颠狂。至死不悟历考往代覆辙昭然。深可痛恨。向来屡行禁饬。不意余风未殄、堕其邪术者、实繁有徒。京师辇毂重地。借口进香。张帜鸣锣。男女杂还。喧填衢巷。公然肆行无忌。若不立法严禁。必为治道大蠹。虽倡首奸民。罪皆自取。而愚蒙陷网罹辟。不无可悯。尔部大揭榜示。今后再有踵行邪教。仍前聚会烧香歛钱号佛等事、在京著五城御史、及该地方官、在外著督抚按道有司等官、设法缉拏穷究奸状。于定律外、加等治罪。如或徇纵养乱。尔部即指参处治。　　

○谕兵部。进取云贵、虽定于明春。其由何路进攻。兵马作何抽调。粮饷作何转输。地方底定后、作何防守。俱俟临期酌议。未经预定。朕思进取事关重大。非一时可草率议定者。必先期上下同心商酌。事事议妥。乃获万全。军机不宜迟缓。朕将亲与议政王、贝勒、大臣、面为筹画。尔部即行传谕。　　

○升山东按察使胡文华、为浙江布政使司右布政使。浙江按察使王无咎、为江南布政使司右布政使。浙江金衢道参政徐来麟、为山西按察使司按察使。陕西督粮道参政程之璇、为福建按察使司按察使。山东登莱道副使吕逢春、为江南布政使司参政、分守江宁道。陕西陇西道佥事宋琬、为山东按察使司副使、永平道。直隶永平府知府罗廷玙、为浙江按察使司副使、金衢道。广东罗定道佥事范奇才、为江西布政使司参议、督粮道。户部郎中范印心、为浙江按察使司佥事、分巡杭严道。补裁缺江南驿传道万代尚、为浙江按察使司副使、温处道。　　

○京察都察院左副都御史宜巴汉、以病致仕。礼部右侍郎王国雄、以才力不及解任。　　

○壬子。裁江南下砂场副使一员。设松江府批验所大使一员。　　

○兵部议覆、靖南王耿继茂、平南王尚可喜疏言、平南藩下、额设十二牛录。靖南藩下额设十一牛录。俱照八旗例。每牛录各设护军校一员。前锋一名。亲军二名。护军十一名。每前锋十名设前锋校一员。亲军十名、设亲军校一员。俱听该藩酌量补授。从之。　　

○兵部督捕左侍郎吴达礼等条奏四事。一、除奸棍。凡解到正犯、如有跟随入署、成群窥探者、旧人鞭一百。民人责四十板。枷号一月。一、严纵逃。凡起解逃人窝主、地方官宜严加纽锁。如致脱逃、解役责四十板、徙发。地方官罚俸一年。一、禁诬告。满洲家人首逃者、本部行提。如诬鞭一百。枷号一月。民人赴督抚按首告。不准、方许赴部。如诬责四十板。枷号一月、仍发该督抚按问结。一销逃档。凡逃人自回者若不赴部圈销逃档。查出、将逃人之主鞭七十。疏入。上以有裨捕务。俱如议行。　　
</div>
    <div class="pagination">
<a href="清实录顺治朝实录_page177.html">上一页</a><span>...</span><a href="清实录顺治朝实录_page173.html">173</a><a href="清实录顺治朝实录_page174.html">174</a><a href="清实录顺治朝实录_page175.html">175</a><a href="清实录顺治朝实录_page176.html">176</a><a href="清实录顺治朝实录_page177.html">177</a><span class="current-page">178</span><a href="清实录顺治朝实录_page179.html">179</a><a href="清实录顺治朝实录_page180.html">180</a><a href="清实录顺治朝实录_page181.html">181</a><a href="清实录顺治朝实录_page182.html">182</a><a href="清实录顺治朝实录_page183.html">183</a><span>...</span><a href="清实录顺治朝实录_page179.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
