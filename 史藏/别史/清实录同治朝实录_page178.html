<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 178 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 178 页/共 505 页
  </h1>
  <div class="content">
   ○广州将军瑞麟等奏、江西窜贼。扰连粤境。旗营筹备防剿。得旨、据奏筹备各节。甚属周妥。旗营兵丁。如果训练精捷。洵足备缓急之用。仍著侦探贼踪。会商督抚。妥为筹办可也。　　

○河南巡抚张之万奏、署甯陵令方恩植走失。得旨、方恩植虽患痰迷。亦何至走失无踪。有无别故。仍著该抚饬属访查下落。据实具奏。寻奏、提讯方恩植家丁。据供方恩植实因旧疾痰迷复发。走失无踪。并无别故。报闻。　　

○督办甘肃军务署陕甘总督都兴阿奏、请调陕西延榆绥道常瀚、兵部主事崇绮、陕西试用知县恩元、赴营差委。允之。　　

○辛未。谕内阁、现值天气渐寒。实录馆人员。朝夕恭纂书籍。著加恩于例支柴炭外。十一月十二月、正月、每月赏银五十两。在广储司支领。　　

○又谕、前因新疆换班各员。延不赴任。曾经降旨严催。至今已逾数月。仅据保恒奏称、吐鲁番领队大臣扎克当阿、及新调古城领队大臣惠庆、行抵巴里坤地方。其伊犁领队大臣阿隆阿、乌噜木齐领队大臣德克吉讷、巴里坤领队大臣讷尔济、哈密帮办大臣明瑶、叶尔羌帮办大臣常绩、喀什噶尔办事大臣常明、和阗办事大臣奎章、乌什办事大臣庆明、阿克苏办事大臣崇恩、及新授伊犁参赞大臣前任古城领队大臣联捷等、均尚未据报到任。现在新疆军事孔亟。防剿需员。岂容无故逗遛。致旷职守。著各该旗查明以上各员。如有尚未起程者。即行严催赶紧起程。其业已起程之员。并著沿途各将军都统督抚等一体严催。饬令迅赴新任。如再迁延观望。即著各该旗及沿途各将军都统督抚等指名严参。　　

○又谕、伊犁将军常清、自到任以来。于边防事务。一切未能整顿。本年库车等处回匪煽乱。该将军有统辖各城之责。事前既未能防范。事后又未能设法赶紧扑灭。实属庸懦无能。大负委任。且有被参谬妄贪婪各款。常清著即行革职。仍留伊犁听候查办。　　

○又谕、左宗棠奏、查明失事武员。分别定拟。开单呈览一摺。咸丰十一年闲。浙江省城失守。各属相继沦陷。失事文职各员。业经该督奏请分别惩办。其失事武员。自应按律定拟。兹据该督奏称、各该员或两次失陷城池。咎无可辞。或著有微劳。功不掩过。或暂代人员。并未接印。或随同攻克。并复邻封。情节不同。自应分别轻重。各当其罪。所有单开之已革前署处州镇总兵台州协副将特保、已革前杭州协副将王邦庆、均著发往军台效力赎罪。前代办抚标中军参将衢州城守营都司林奎、著革职免其治罪。已革前提标中军参将博忠著免其治罪。　　

○谕议政王军机大臣等、恽世临奏、楚师防剿黔匪。肃清沅晃边境。及筹防江西窜贼情形。暨包茅仙被捦自刎各摺片。黔匪句结下窜。扰及湖南沅晃边境。经周洪印等分路剿击。各有斩获。沅晃境内。已无贼踪。戈鉴等复由邦洞一带。越境进剿。连破贼巢。仍著恽世临督饬各军。实力扼击。以剿为防。毋稍松懈。前因李七股匪。由王家司窜至荔波县属拜让地方。黔省兵力。不敷剿办。曾经谕令恽世临饬令周洪印迅统所部。由荔波一带进剿。现在该抚饬周洪印酌派数营。驻黎靖之交。埽荡天柱各匪。即著该抚酌量缓急。相机调遣。江西之贼。势穷纷窜。现在瑞金雩都已复。鲍超率师直下。步步追蹑。正须楚军会同夹击。方可收聚歼之效。恽世临现饬赵焕联等分扼上犹龙泉。陈士杰等军。照旧布置。所筹尚妥。即著饬令各军。与江省官军互相联络。迅殄贼氛。包逆被捦自刎。黔楚边界。已除一巨患。该逆倡乱多年。恐不免余匪潜匿。仍著饬令在事各员弁。实力□□穴□又□捕。以清余孽。将此由五百里谕令知之。　　

○又谕、前据武隆额、德明奏、参常清劣迹多端。声名狼籍。嗣又据武隆额奏、查出牧厂亏短马匹各摺片。据称常清居官办事。军民同深愤恨。甚至有常口袋常钱串子之号。拣选协领。任意黜陟。徇庇解任听审之巴哈善。意存开脱。罗世瑶一案。有该将军门丁吴姓在内。延不交出。属令委员偪供刑吓。意在致死灭口。绿营出有官缺。积压一年有余。未经出奏。需索守备夏正骡头未遂。意欲罗致重罪。以找贡马为名。遍地□□穴□又□罗。以致军民不敢养马。传闻所得马匹。转售外夷。及马差沿途代为变价。凡有呈递马骡银物者。皆系章京图姓、达姓、与门丁吴姓等、互为线索。将自存顶领貂皮等物。卖与哈萨克等。锱铢必较。私宅工作。或取诸军民。或勒令属员代办。该将军因命名常清。凡公牍中遇有清字。必令改避。于勘分地界一事。一概推诿。为卸肩地步。察哈尔营牧厂官马。仅存五百余匹。亏短四千四百余匹之多。该将军因每年需索马匹。售卖获利。遂任令管马官员。虚蒙出结。代为隐瞒。以致马政大坏各等语。西陲重地。极关紧要。将军驻扎伊犁。有总统各城之责。必须公正廉明。方足以资治理。乃如所参各节。是常清居心卑鄙。办事谬妄。全不以国事为重。安望其表率僚属。绥靖地方。且现在新疆各城。回匪煽乱。伊犁地方。防守尤重。该将军平时既众怨繁兴。又安能固结人心。同资保卫。本日业经明降谕旨。将常清革职听候查办。明绪现在新授伊犁将军。无所用其回护。著将所参各款。详细查明。据实具奏。不准一字欺饰。原摺片四件。均著钞给阅看。将此谕令知之。　　

○又谕、常清、明绪奏、援兵剿办库城回匪获胜。并委统兵大员救援乌城。常清奏、接奉谕旨。沥陈惶悚下忱。明绪奏、抵任大概情形各摺片。常清身膺边寄。毫无振作。本日已明降谕旨。将伊革职。伊犁将军即命明绪补授矣。明绪受朝廷倚畀重恩。务当振刷精神。于一切防剿抚绥各事宜。力求整顿。不可稍有懈怠因循。致蹈常清覆辙。图库尔一军。行抵库尔喀喇乌苏。击贼获胜。自应一鼓作气。将逃匿礼拜寺之贼。悉数歼除。武隆额随同图库尔一路行走。既据常清等奏称、该员遇贼接仗。深合机宜。甚属可嘉。本日已将武隆额赏给副都统衔。补授喀喇沙尔办事大臣。所有救援乌城之兵。即著暂由武隆额调度。自领队大臣以下。均归节制。武隆额其督带各军。鼓勇前进。迅解乌城之围。疏通咽喉重地。此次援兵甫到库城。即能得手。可见官兵果能奋勇直前。不肯避贼。必可力挫凶锋。明绪当督同武隆额激励将士。敌忾同仇。务令壁垒一新。肃清边徼。以副委任。哈密为新疆门户。回匪既有句结安集延、霍罕分赴哈密乌噜木齐打仗之谣。自应严密防范。著明绪行知平瑞、文祺、扎克当阿加意准备毋稍疏忽。北路之塔尔巴哈台等处。著一并咨令锡霖等严为筹备。不可稍涉大意。至新疆军饷。叠经谕令山西等省赶紧拨解。此时谅已陆续起解在途。明绪即可分别咨催迎提。此次所奏饬部另筹拨款等语。已有旨令户部议奏矣。内地精兵。业经设法筹调出关剿贼。惟到尚需时。明绪总当就现有之兵。实力防剿。遣勇既易滋事。或添募民勇。加以训练。藉厚兵力。不可专待援师。致误戎机。金顶寺回子意欲变乱。现经开导解散。所办甚好。仍著随时抚辑。令其各安生业。以遏乱萌。巴燕岱领队大臣。前有旨令穆克登额补授。至各城未到之员。本日亦降旨严催赴任矣。嗣后非极紧要军情。不准擅发八百里报。致骇闻听。将此由六百里各谕令知之。　　

○以伊犁参赞大臣明绪为将军。古城领队大臣联捷为伊犁参赞大臣。调库尔喀喇乌苏领队大臣惠庆为古城领队大臣。赏候选郎中李云麟三等侍卫。为库尔喀喇乌苏领队大臣。叶尔羌帮办大臣武隆额副都统衔。为喀喇沙尔办事大臣。　　

○以救护主将不力。革湖南游击滕成明职。并逮问。　　

○抚恤琉球国遭风难夷如例。　　

○壬申。谕议政王军机大臣等、丁曰健奏、前往彰化督剿。并办理善后事宜一摺。北路股首洪欉。恃与番界接壤。往来莫定。负嵎抗拒。马磷潭匪首陈鱼□弗等、亦恃竹围坚厚。暗结党与。狡焉思逞。若不速加歼灭。恐日久死灰复然。势将仍肆蔓延。致剿办又形棘手。丁曰健现于九月初十日。带领兵勇。前往北路彰化一带督剿。著左宗棠、徐宗干、督饬丁曰健统率所部。认真□□穴□又□捕务将洪欉等逆首。悉数弋获。并将余匪剿除净尽。以竟全功而清疆圉。其一切善后事宜。即著丁曰健妥为经理。副将林文明、以本地之人。办本地之贼。自不免致招嫌隙。所有内山□□穴□又□捕事宜。即著责成该镇道接办。毋庸林文明前往。署总兵曾元福现在回台。清理积欠口粮。并裁撤疲病各勇。即著照丁曰健所拟。暂留郡垣。另行察看情形办理。丁曰健现赴彰化剿匪。所需兵勇口粮。亟应宽为筹备。著左宗棠、徐宗干、饬令台湾府知府陈懋烈、于万难设法之中。竭力筹措。并著丁曰健自行凑借。俾供支放。毋令缺乏。将此由五百里谕知左宗棠、徐宗干、并传谕曾元福、丁曰健知之。　　

○以镶白旗满洲副都统全庆为正白旗汉军都统。内阁学士毓禄兼镶蓝旗汉军副都统。　　

○癸酉。谕内阁、给事中福宽奏、请稽察夜间城门一摺。京师为五方杂处之地。奸宄最易潜踪。惟在各城门慎司启闭。严密防范。如该给事中所奏。近来夜闲正阳门启后。竟不见一官一兵看守。不但入者毫无觉察。即出者亦并不拦阻。殊属不成事体。著该管衙门。严饬城内外官堆。认真稽察。务遵旧制。凡夤夜进城人等。均须查明确系当差者。方准放入。非至黎明。一概不准放出。毋得仍前玩泄。致干重咎。　　

○谕议政王军机大臣等、有人奏、河南汝甯府匪徒冯天杰、与确山县武生张经纶、贡生安增等、皆系捻首陈大＜?氵喜＞之党。平素暗通消息。知府刘成忠不能查拏。复令充当团首。以致科派民财。肆行劫夺。及被抢之张振岳等控告到官。该府勒令认作团练捐项。捻匪到境。不能力为抵御。张经纶等并有馈贼酒食之事。其冯天杰一犯。曾经张之万访拏。饬发审办。而该府复多方开脱等语。各省办理团练。原以安良御侮。若如所奏。招集匪类。鱼肉乡闾。是卫民转以虐民。殊属大干法纪。著张之万按照所参各节。确切查明据实具奏。毋稍徇隐。原摺著钞给阅看。将此谕令知之。寻奏、查明冯天杰久充练总。与捻为讎。曾拏陈大＜?氵喜＞母舅朱连辉等。并叠获巨捻多名。绅民佥称冯天杰有功无过。并非该府多方开脱。张经纶等讯无馈贼酒食等情。张振岳被抢一案。刘成忠亦无勒令失主认作团练捐项之事。报闻。　　

○又谕、曾国藩奏、官军驱贼出境。皖南北两岸肃清。沈葆桢奏、鲍超飞援甯都。血战解围。并席宝田一军。翦除湖逆。□□穴□又□获伪酋。及龙南县击贼获胜各摺片。英霍之贼。退窜鄂疆。遍扰蕲水蕲州等处。皖北虽暂就肃清。未能恃以无恐。蒋凝学一军。已到蕲水。刘连捷军。亦经官文调往湖北。现在成大吉被围。湖北军情。十分吃紧。著曾国藩懔遵叠次谕旨。饬令刘连捷迅即赴援湖北。其皖楚交界地方。仍责令朱南桂等严密防守。毋任回窜。皖南之贼。经易开俊等出岭追剿。急走遂安。并陷开化。漏逸而西者。尚有数千人。由江窜楚窜粤。头头是道。曾国藩仍当饬令易开俊、金国琛等。跟踪出境追剿。务须数省合力。将此股残匪。殄除净尽。未可以邻为壑。致令死灰复然。沈葆桢所奏。鲍超援甯都血战解围。已降旨赏戴双眼花翎。该抚即传知该提督。益图奋勉。将康侍等逆。悉数诛锄。肃清江境。用副委任。席宝田一军。翦除湖逆。□□穴□又□获伪干王洪芢玕等多名。据生捦贼供。祜逆李远继已殒于阵。幼逆洪幅瑱或谓死于乱军。或称自经山僻。俱属渺茫不定。伪主将罗逆、王逆、亦俱漏网。恐遗孽复萌。再有句结。又行费手。著沈葆桢即饬席宝田等。确切查明幼逆所在。认真□□穴□又□捕。以净根株。左宗棠、徐宗干、亦当督饬各路地方将领。严密捕拏。为一劳永逸之计。沈葆桢另片奏、南雄之贼。犯龙南洒源堡。及插株坳背等处。经署令蒋如琳等督勇轰击。毙匪甚多。余匪窜向定南厅而去。此处与广东地方交界。著毛鸿宾、郭嵩焘、饬令地方文武。严防窜越。并派兵出境追剿。以免再有阑入。沈葆桢仍当责令地方文武员弁。认真防剿。如贼势尚众。即酌量抽调数营前往。会同粤军。合力剿洗。正在寄谕间。据毛鸿宾等奏、匪扑南雄州城。官军迎击叠胜。贼趋东路。现饬臬司督兵出省防剿。另片奏、贼由江西安远长甯。窜入平远县城。知县吴炳绶中枪坠马等语。南雄贼匪。被击退窜。复由江西之龙南。窜入和平龙川境内。幸各县均有准备。遂横窜嘉应州界之长田。和平龙川交界之下车等处。毛鸿宾等已飞饬郑绍忠、由龙南驰赴连平。与昆寿所派之常秀各军。互为联络。并令知府吴赞诚等扼扎州境防剿。著即催令李福泰筹添兵勇。统带出省。赴南雄一路妥筹剿办。毋任匪踪纷窜。并严饬方耀等军。迅行规复平远县城。以赎前愆。粤省与江西湖南。犬牙相错。在在接壤。粤东一日不得肃清。江西湖南。即一日不能安枕。与其糜经费以筹防。不若合群力以制贼。著沈葆桢即饬王文瑞一军。由赣南一带长驱入粤。会合惠潮各军。以剿东江之贼。恽世临即令赵焕联一军。由桂阳桂东入粤。会合南韶各军。以遏北江之冲。均须克日赴援。不得稍分畛域。致误戎机。毛鸿宾等当饬令李福泰先就现有兵力。迅图剿办。不可坐待客兵。迁延时日。将此由六百里各谕令知之。　　

○河南巡抚张之万等奏、捻逆由白杲窜上巴河。现饬各军扼剿。得旨、著该抚即饬前敌各军。乘胜进击。并饬张曜、赵鸿举等、严扼商城一带关隘。防剿兼施。毋任再行北窜。　　

○两广总督毛鸿宾等奏、剿办客匪。攻破云乡匪巢。得旨、仍著严饬卓兴等跟踪力剿。务将戴逆捦获。并埽除余匪。以靖地方。又奏、请调广西候补道王承泽、四川候补知府曾纪凤、前赴广东差委。允之。　　

○以正白旗汉军都统全庆署镶黄旗蒙古都统。镶白旗汉军都统存诚署正黄旗蒙古都统。正黄旗满洲副都统察杭阿署正黄旗汉军副都统。镶蓝旗满洲副都统灵桂署镶白旗蒙古副都统。　　

○以安徽南北两岸肃清。赏总兵官刘松山一品封典。复已革总兵官唐义训职。实授皖南镇总兵官。余升叙开复有差。　　

○以江南克复溧水等城。并进援青阳出力。赏总兵官刘得花、杨正彪、谢占春、副将胡友胜、柳寿田、潘长顺、李大鹏、周文耀、柏正才、蒋占鳌、戴双美、邓大进、巴图鲁名号。守备张德仪等花翎。杨采芹等蓝翎。余加衔升叙有差。　　

○以安徽青阳解围出力。赏总兵官刘光文一品封典。游击邓善端等花翎。千总曾友才等蓝翎。余加衔升叙有差。　　

○以江苏扬州节年防剿出力。赏副将蒋临照、都司廖长明、骁骑校侬英阿、博尔托、巴图鲁名号。协领炳林等花翎。笔帖式富伦等蓝翎。余加衔升叙开复有差。　　

○以江西龙南剿匪获胜。赏守备范应龙等花翎。　　

○以江西甯都州城解围。提督鲍超得旨嘉奖。并赏双眼花翎。守备赖永福等花翎。余升叙有差。予阵亡游击牟占魁等十员祭葬世职加等。　　

○以江西广昌击贼获胜。生捦首逆洪芢玕。开复降补知府席宝田处分。仍以按察使用。并赏还勇号布政使衔。予阵亡游击夏基鸿、外委廖生达、祭葬世职加等。　　

○乙亥。谕议政王军机大臣等、保恒奏、乌噜木齐省垣失守。请派兵出关剿贼。并请于科布多拣员统辖蒙古官兵各摺片。览奏曷胜焦愤。乌噜木齐满城。固守数月。仍被回匪攻陷。绥来县城。亦被贼踞。哈密汉回。又乘势变乱。将关厢等处焚掠。巴里坤汉回闻哈密之变。亦迁移不知去向。南北两路。遍地皆贼。乌噜木齐为新疆扼要之区。今既沦陷。全局震动。必须先将此城克复。再行剿办各路之贼。惟关外既无得力之员。又无熟习战阵之将。杨岳斌回湘募勇。急切不能到甘。都兴阿既不能出关剿贼。穆图善身历行阵。屡立战功。奉命督师援甘。复能激励士卒。踊跃前驱。深堪嘉尚。著即统率全部。出关剿贼。如兵力不敷剿办。或先驻扎哈密。以为将来进兵地步。该将军现由中部一路。进援甯灵。此时既须出关。自应探明道路前进。俾无阻滞之虞。现在盐固等处。均有贼踪。是否仍须绕赴兰州省城。由凉肃一带出关。抑甯罗迤北。关外尚有可通之路。均由该将军探明前进。以期妥速。穆图善改道出关。甯灵一带之贼。著都兴阿就现有兵力。妥筹剿办。但兵力实形单薄。绥远归化等城。兵力如果足资防御。即著桂成仍遵前旨。于该二城挑选精壮兵丁一千名。备齐器械。迅赴都兴阿军营。听候调遣。从前剿办西路之贼。川陕兵勇。最能得力。雷正绾籍隶川省。能否派员回籍添慕若干。即著酌量办理。其各路援兵未到之先。都兴阿须稳慎进取。联络甯夏官兵。力图扼守。不可稍涉大意。穆图善所部已有十二营。本日又谕令官文催调温德勒克西等马队。迅赴该将军军营。兵数愈多。粮饷尤须宽为筹备。前据德勒克多尔济奏、山西解到银八万两委员解往科布多交纳。惟杯水车薪。难敷分拨。此项饷银。陕甘既不能筹拨。止可于晋省设法腾那。著沈桂芬无论何款。先其所急。迅筹银二三十万两。解赴穆图善军营。俾得迅速出关剿办。嗣后仍须源源接济。毋令缺乏。当此时势艰窘。务当力任其难。通盘筹画。并著迅速覆奏。以慰廑怀。师行粮随。必须有转运粮台。方可不误饷糈。从前西路用兵。多于肃州等处安设粮台。以资转运。著都兴阿、恩麟、斟酌情形。何处可以安设。即于得力道府中。酌派一人经理。以专责成。穆图善未出关之先。仍著明绪督饬武隆额。由库尔喀喇乌苏进兵。先复绥来县城。疏通道路。由昌吉一路进剿。并由保恒飞催惠庆驰赴古城。统带蒙古援兵。星速前进。以期两面夹击。迅复乌垣。毋稍延缓。平瑞不知下落。乌噜木齐都统。著保恒暂行署理。乌垣等处文武下落。著查明具奏。一面将现存蒙古官兵。并乌科等处调到蒙兵。妥筹调度。科布多地方。亦关紧要。广凤已派往办分界事宜。保恒所请由该城大臣拣调一员。来古督同办理。著毋庸议。本日广凤奎昌奏、续拨二起蒙兵。起程赴古。嗣后无可再拨等语。自系实在情形。所有科城蒙兵。即著毋庸再拨。此项蒙兵到古时。即由保恒等分别调遣可也。将此由六百里谕知都兴阿、穆图善、雷正绾、明绪、保恒、武隆额、德勒克多尔济、桂成、广凤、奎昌、沈桂芬、并传谕恩麟知之。　　

○又谕、新疆各城。自库车喀喇沙尔叶尔羌乌噜木齐汉城被陷后。回氛四起。势极蔓延。本日又据保恒奏、乌噜木齐满城亦已失陷。并闻巴里坤哈密一带。均有回匪扰乱。是新疆情形。极为吃紧。边疆重地。亟应及早廓清。惟该处向来用兵。必须内地筹调大支劲旅。宽拨饷需。方能布置裕如。大张挞伐。现在甘肃军务。尚无就绪。道路亦未通畅。而湖北贼氛未净。碍难腾出兵力。赴甘援剿。是欲剿关外之贼。必须先清甘省。欲清甘省。非将窜扰楚豫皖三省之贼迅速殄除。则兵力悉为牵掣。不能鼓行而西。前谕曾国藩调派刘连捷等军赴楚助剿。叠据奏报。业经陆续到皖。刘连捷一军。已由官文檄调赴鄂。此起官兵。皆系曾国藩旧部。即鄂省水陆各营。亦系楚勇居多。若得曾国藩前往调度。则兵将相习。必可收指臂之效。现在江甯已臻底定。军务业经蒇事。即著曾国藩酌带所部。前赴皖鄂交界。督兵剿贼。务即迅速前进。毋稍延缓。第恐曾国藩之兵。由东路进偪。贼必避兵西窜。武汉一带。防守亦关紧要。官文俟曾国藩到后。即可回驻省垣。会同吴昌寿妥筹防范。并将各营饷需。源源接济。毋令缺乏。僧格林沁现驻黄冈之上巴河。第恐深入楚境。难保贼匪不伺隙窜扰北路。著酌量情形。扼要驻扎。力顾豫疆。贼或北窜。即著督率马步。迎头夹击。以期聚而歼旃。僧格林沁、官文、曾国藩、均系威望素著。似此三面扼扎。必能将此股贼匪。悉数歼除。克期蒇事。至江南甫经肃清。所有抚辑地方一切事宜。均须妥为筹办。即著李鸿章前赴江甯。暂署总督篆务。曾国藩俟李鸿章到后。即行交代起程。江苏巡抚。著吴棠暂行署理。并著迅速起程赴苏。将地方应办事件。认真筹办。富明阿著兼署漕运总督。所有淮徐一带防守事宜。即著妥筹兼顾。应否移扎清淮。并著富明阿斟酌情形。奏明请旨。至李鸿章籍隶安徽。该省系总督兼辖。固应回避。惟此时军情紧要。不能不权宜变通。李鸿章著无庸奏请回避。即行前往江甯接替。以便曾国藩迅速出省。曾国藩李鸿章、皆系朝廷有功之臣。素能不分畛域。此时虽系暂时任事。于应剿应防一切机宜。均当以大局为重。力戒满盈。不可稍涉大意。以副委任。穆图善一军。本日已谕令出关剿贼。甘省兵力不敷调拨。杨岳斌前已奏明回籍募勇赴甘。著即赶紧选募成军。克日起程。毋稍迟误。温德勒克西等及苏伦保等、马步各队。前经官文奏请暂留楚省。现在西路需兵孔亟。仍著官文、曾国藩、饬令迅赴穆图善军营。不得藉词奏留。甘省军情万紧。四川系属邻疆。派兵赴援。较为迅速。著骆秉章无论如何。总须抽调一军。派员统带前往。听候都兴阿调遣。毋许再有推诿。将此由六百里各谕令知之。　　

○旌表守正捐躯河南鄢陵县民杨三汰女省姐。　　

○丙子。命镶黄旗蒙古都统明庆、户部左侍郎吴廷栋、在紫禁城骑马。　　

○丁丑。慈禧皇太后圣寿节。遣官祭太庙后殿。奉先殿。　　

○遣官祭文宗显皇帝孝德显皇后暂安寝殿。　　

○上率王以下文武大臣。诣慈宁门行庆贺礼。众官于午门外行礼。　


大清穆宗继天开运受中居正保大定功圣智诚孝信敏恭宽毅皇帝实录卷之一百十八　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬槁本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。十月。戊寅。谕内阁、沈葆桢奏、官军追剿败匪。生捦首逆一摺。幼逆洪幅瑱一犯。前于江甯攻克时。据捦贼供称该逆积薪自焚。嗣据左宗棠探明洪幅瑱实已潜踪逃窜。叠经谕令各路跟踪兜拏。该逆被官军追剿。屡次败衄。由安徽广德逃往浙江湖州。复出窜安徽甯国昌化绩溪。自浙江遂安一带遁入江西广丰泸溪。官军沿途蹑剿。追及于广昌石城地方。将各逆酋斩馘殆尽。幼逆尚未就捦。席宝田一军。移扎石城。派员带队□□穴□又□拏。九月二十五日。游击周家良于石城荒谷中。将洪幼逆拏获。该犯虽系洪秀泉之子。而□＜?麻骨＞小丑。漏网余生。亦不值槛送京师。著沈葆桢即将洪幅瑱在江西省城淩迟处死。以快人心。沈葆桢自＜??闲＞任江西巡抚。筹防筹剿。深合机宜。浙皖贼匪。屡次窜入江西。均经调派兵勇次第埽荡。并生捦首逆。歼除各巨酋。实属勋劳懋著。加恩著赏给一等轻车都尉世职。并赏给头品顶带。署浙江提督鲍超、前在江楚皖三省剿贼。卓著战功。此次督军入江。所向大捷。叠催巨股。连克坚城。贼众闻风胆落。遂能尽埽逆氛。肤公立奏。加恩著锡封一等子爵。以示优异。　　

○又谕、闽浙总督兼署浙江巡抚左宗棠、督师入浙。恢复浙东各郡县。进规浙西。攻克杭州省城。及湖州等府县。肃清全浙。并派兵截剿皖南窜贼。荡平巨股。卓著勋猷。兹当幼逆洪幅瑱就捦。歼除余孽。东南军务。渐次厎定。自应渥加懋赏。左宗棠著加恩锡封一等伯爵。浙江布政使蒋益澧、随同左宗棠统兵入浙。身先士卒。所向无前。先后力拔坚城。廓清浙境。懋著战功。并著加恩赏给骑都尉世职。以示渥沛恩纶至意。　　

○又谕、官文奏、请饬候选道裘德俊、暨发往贵州差委之前任直隶清河道鲍桂生、赴营委用等语。裘德俊系特旨＜??闲＞放甘肃兰州府遗缺知府之员。旋据捐升道员。自应在部候选。鲍桂生业经有旨发往贵州军营差委。应即遵旨前赴贵州。官文所请调该二员赴湖北军营之处。著不准行。　　

○谕议政王军机大臣等、僧格林沁、官文奏、蕲水发捻被剿穷蹙。分窜广济太湖。督率水陆各军。分路防剿一摺。逆众自趋蕲水后。大股麕聚梅子山等处。与蔡家河踞匪互为掎角。经僧格林沁、官文、分督水陆各军。扼要防剿。连获胜仗。成大吉一军。复与蒋凝学援师奋勇力战。立解重围。又累捷于关口等处。逆匪分股败窜。一窜太湖弥陀寺。一窜广济。自应乘胜会剿。以期聚而歼旃。即著僧格林沁督饬成大吉等马步各军。跟踪追击。至刘连捷等军。已抵太湖。并著僧格林沁、曾国藩饬令迎头会剿。迅奏肤公。第逆匪既经陆军剿击。下游又有皖军拦截。当此秋深水涸。沿江沿湖各要隘。尤应严密堵御。以防抢渡。官文务当督率水师梭巡防范。遇贼即击。毋得稍有疏虞。英山一路。防守尚属空虚。著僧格林沁酌拨数营。严防回窜。现在东南军务。渐次厎定。楚皖交界之贼。尤应及时扑灭。曾国藩著仍遵前旨。迅赴皖鄂一带。督兵会剿。俾此股残匪早就殄除。以副委任。将此由六百里各谕令知之。　　

○又谕、徐宗干奏、官军击退瑞金窜匪。逆偪漳郡。并请饬浙营得力将官来闽。林文察奏、由省启行。驰赴邵汀一带等摺片。瑞金踞贼。经官军击走后。绕窜广东平远镇平大埔等处。阑入闽境。窥伺龙岩。直犯漳郡。现在漳郡失守与否。尚无确信。贼势既趋重闽疆。漳属南靖等县。复有土匪串同粤勇。假冒发逆。各处滋扰。现在关镇国留守汀州要隘。康国器驻防光邵。徐宗干已饬郭什春带兵勇二千驰往泉州。并调魏喻义、张运兰、作速进剿。即著督饬各军。乘新窜之贼喘息未定。一鼓歼除。毋任蔓延。闽省兵力较单。全浙现已肃清。左宗棠檄饬得胜之军。统带劲旅。星驰赴闽。迅殄贼氛。该督职任兼圻。责无旁贷。务须实力区画。以维全局。林文察已赴邵汀一带。即著探明贼踪。相机进剿。毋稍迟缓。本日据沈葆桢奏、鲍超一军。攻克瑞金县城。追贼至距城三十余里之莝田。直达闽界等语。仍著鲍超乘破竹之势。督军出境。会合闽省防军。将此股败匪追捕净尽。以竟全功。前据毛鸿宾等奏贼由江西窜入平远县城。南雄解围后。贼由江西龙南窜入和平龙川县境。横窜嘉应州界。现在粤省之贼。由大埔窜入闽境。其嘉应等处贼势如何。平远县城。是否收复。前调之王文瑞赵焕联两军。著毛鸿宾郭嵩焘、飞咨江西湖南。分饬该员等迅速入粤助剿。并严饬李福泰等。将各处窜匪节节埽荡。以期定东南全局。将此由六百里谕知左宗棠、毛鸿宾、沈葆桢、徐宗干、郭嵩焘、并传谕林文察知之。　　

○又谕、保恒奏、迪化失守。阜康县被贼焚烧。现筹防堵。麟兴等奏、蒙古官兵饷缺情形各摺片。现在贼匪悉窜迪化阜康一带。势将逐渐东趋。亟应严密堵遏。保恒现经署理乌噜木齐都统。所有各城防剿事宜。即著妥为筹办。协领功讷布等所带满汉兵勇。不足千人。兵力实形单薄。著再添募勇丁。扼扎济木萨一带。力遏东窜之路。科布多所派蒙兵。业经到古。即著妥为调遣。喀尔喀西两部兵一千五百名。据麟兴等奏称未经战阵。口粮亦苦不足。恐难得力。著严饬委员遇春妥为驾驭。迅速前进。所需粮饷。即著将晋省解到银两。先行发给。毋令枵腹荷戈。巴里坤哈密等处近日防守情形。著保恒随时查明具奏。并著行知文祺、俟扎克当阿接任署事后。即行前赴古城一带。督兵进剿。毋稍迁延。前经谕令穆图善统率全部出关剿贼。此时新疆北路。逆焰渐张。若得内地之兵星速赴援。则壁垒一新。自不至蔓延为患。穆图善当懔遵前旨。即行部署起程。取道出关。相机进剿。不得稍有迟误。所需饷项。并著飞咨山西巡抚。赶紧拨解。以利遄行。乌什帮办大臣伊昌阿、前在都兴阿军营。业经谕令赴任。著穆图善咨会都兴阿。催令迅速起程。毋稍延缓。将此由六百里各谕令知之。　　

○以福建军务未竣。复展乡试。命正考官殷兆镛、副考官阿克丹回京。　　

○以江西官军生捦首逆洪幅瑱。赏记名按察使席宝田黄马褂。游击周家良巴图鲁名号。均给云骑尉世职。游击龚继昌、屈得茂、魏玉彩、巴图鲁名号。知县谢兰阶以同知直隶州知州用。并赏花翎。余加衔升叙有差。　　

○以江西定南击贼获胜。赏同知窦鸿仪花翎。都司姚元盛以游击用。予阵亡武生龙云章赏恤加等。　　

○予乌噜木齐合门殉难都统平瑞祭葬世职加等。入祀京师昭忠祠。谥忠壮。道员伊昌阿祭葬世职。眷属人等分别旌恤如例。革署知州孔昭恒职。并逮问。　　

○予湖北蕲水阵亡副将杨秀琪祭葬世职加等。　　

○庚辰。谕内阁、左宗棠奏、特保政绩卓著各员。恳请奖励一摺。浙江兼署温处道温州府知府周开锡、于吏治军政。刻意讲求。为道府中不可多得之员。著开缺以道员留于福建浙江补用。署杭州府知府薛时雨、为守兼优。堪膺表率。即著补授杭州府知府。署嘉兴府事补用知府候补同知许瑶光、廉干朴勤。舆情爱戴。著免补同知。以知府留于浙江补用。该员前于署诸暨县任内失守。业经左宗棠并案奏保开复原官。并著免缴捐复银两。以示鼓励。
  </div>
  <div class="pagination">
   <a href="清实录同治朝实录_page177.html">
    上一页
   </a>
   <span>
    ...
   </span>
   <a href="清实录同治朝实录_page173.html">
    173
   </a>
   <a href="清实录同治朝实录_page174.html">
    174
   </a>
   <a href="清实录同治朝实录_page175.html">
    175
   </a>
   <a href="清实录同治朝实录_page176.html">
    176
   </a>
   <a href="清实录同治朝实录_page177.html">
    177
   </a>
   <span class="current-page">
    178
   </span>
   <a href="清实录同治朝实录_page179.html">
    179
   </a>
   <a href="清实录同治朝实录_page180.html">
    180
   </a>
   <a href="清实录同治朝实录_page181.html">
    181
   </a>
   <a href="清实录同治朝实录_page182.html">
    182
   </a>
   <a href="清实录同治朝实录_page183.html">
    183
   </a>
   <span>
    ...
   </span>
   <a href="清实录同治朝实录_page179.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
