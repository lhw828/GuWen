<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 182 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 182 页/共 848 页</h1>
    <div class="content">○幸圆明园。　　

○诣绮春园问皇太后安。　　

○遣官祭关帝庙。　　

○遣官祭昭忠祠。　　

○修福建闽县罗星员山汛寨。并台湾厂战船。从总督孙尔准请也。　　

○抚恤琉球国遭风难夷如例。　　

○丙寅。命户部左侍郎博启图、御前侍卫富僧德、乾清门侍郎卫容照、恭诣西陵。查看红桩。　　

○丁卯。谕内阁、据琦善奏、初次海运。计可装米一百二十万石。纤夫雇价剥船口粮等项。约需银三万余两。商船到津。即须动给等语。著那彦成转饬天津县、豫集人夫。由天津运道二库垫发价值。俟事竣由江省筹还归款。　　

○谕军机大臣等、据琦善奏称、现在黄水已长至三丈有余。两岸堤工。高出水面数尺。设伏秋二汛水涨。即可高与堤平。目前救急之计。自以增培大堤。接筑海堤。较挑切工程为急等语。黄河甫过凌汛。而水已长至三丈有余。增培大堤。接筑长堤。固是目前急务。第黄水出路不畅。若不急筹减落之法。仅恃增培堤岸。岂能抵御盛涨。是切滩挑河。亦系刻不容缓之工。现已黄水增长。而严烺前奏挑河工程。尚祇约略估计。并未切实勘办。该河督所司何事。转瞬桃汛即届。不能再任延缓。现既奏称关家滩应行挑解引河之处。有民间私筑土堰。亟应起除。著该督即饬属剀切晓谕。并亲往该处详加履勘。将关家滩等处河势坐湾地方。何处应切。何处应挑。察看形势之缓急。遴派妥员核实估计。奏明妥速兴办。勿稍迟延。致失事机。至高堰后应筑二堤。前据琦善奏称、祇能见功于大堤有失之后。不能豫固于大堤未掣之先。持论固有所见。惟此时堤身入水已深。既不能于桩朽根松之处。一律拆修。而碎石护堤之说。又迂远而难行。揆诸时势。自以兴筑二堤为正办。二堤既筑。大堤赖有重门保障。又筑格堤以为后戗。大堤自更有擎托。是二堤之有利无弊。其事显然。该督到清江后。一面勘办挑切引河事宜。一面即将二堤工程勘估。奏明次第办理。如果于此外另有固堤蓄清善策。朕必择善而从。并不稍存成见也。将此由四百里谕令知之。　　

○又谕、新授广东潮州镇总兵耿金钊、朕连日召见。察其才具平庸。著阮元于该员到省后。详加察看。潮州地方紧要。如该员不能胜任。所有潮州镇总兵一缺。著该督于所辖总兵内、遴选一员调补。其遗缺或即以该员对调。或另请简放。据实具奏。再降谕旨。将此谕令知之。　　

○又谕、知府衔邹锡淳、前经两江总督等、派赴天津。办理海运交兑事宜。此时自已抵津。著福珠隆阿、即饬知该员。迅速来京。赴军机处、有传谕事件。　　

○以病痊马兰镇总兵官广泰、为总管内务府大臣。　　

○戊辰。上御勤政殿听政。　　

○以故额鲁特辅国公呢玛咱木布子乌尔图纳逊、袭爵。　　

○宗人府宗令庄亲玉绵课、因病解任。以惇亲王绵恺、为宗人府宗令。　　

○以通政使司副使何淩汉、为顺天府府尹。　　

○调镶白旗满洲都统禧恩、为正黄旗满洲都统。正黄旗汉军都统松筠、为镶白旗满洲都统。署镶黄旗汉军都统嵩孚、为正黄旗汉军都统。　　

○添派工部左侍郎阿尔邦阿、办理万年吉地工程。　　

○命吏部尚书文孚、管健锐营事。兵部尚书玉麟、管圆明园八旗内务府三旗官兵。　　

○己巳。命总管内务府大臣广泰、管清漪园事。　　

○准江西上年截卸起剥各帮船借支通库、及天津道库银七万三千二百三十余两。于司库地丁项下垫解。分年扣还。　　

○准江南上年垫放湖南各帮船津贴银四千七百五十余两。缓至道光六年冬季起。分限扣还。　　

○庚午。谕内阁、前据那彦成奏、办理剥船情形。已分派沿河州县雇募民船五百只。连官剥二千五百只。现在官剥全数修艌。民船将次催齐。二月初旬。即可一律齐全。听候剥用。本日以据百春等奏、直隶送到剥船一千只。船底尚未修艌。委员验收堪用者二百零二只。其未经送到一千五百只。更难保其齐备等语。此项剥船。既据该督奏明全数修艌。何以该侍郎等又称尚未油艌。上年北仓囤贮滞漕。现需陆续转运。海运初次米一百二十万石。又将抵津。岂能停斛待船。节节延搁。著申启贤迅速前赴天津。查明现在剥船可用者实有若干。先尽北仓囤贮滞漕。迅速转运。一俟海运抵津。随到随剥。至该道郑祖琛请留剥船一千只。以待海运。是否可行。著该侍郎随时察看情形。通融筹办。并著那彦成严饬该道等、督同该地方官妥速办理。务期足敷轮转。毋稍迟延干咎。　　

○又谕、百春等奏、上冬河南省截卸北仓粟米五万石。现应洒带运通。需用抗脚费。请由该省解交等语。此项粟米。由仓运船。共需银六百两。即先由通济库垫发。著程祖洛督饬藩司、速行照数解交。其委员应交还脚价银一千一百余两。并著先由通济库垫发。该抚即一并筹解归款。　　

○又谕、百春等奏、海运二起漕粮。约于六七月内抵津。正值大雨时行。剥船装运米石。必须多备席片遮盖。请饬豫为备办等语。著直隶总督即饬藩司迅速筹款。交清河天津两道、多备长丈席片。分给各剥船承领。务期米石足敷遮盖。毋致渗漏。　　

○安徽巡抚张师诚奏、缉获五河等州县赦后犯案匪徒。并颍凤地方聚众结盟各犯。分别办理。得旨、除莠安良。为政之首务。勉之。　　

○又奏、严禁各州县差役措垫解费。并革除传费点费陋规。得旨、实力奉行。日久无懈可也。　　

○命西安将军桓格、来京。调荆州将军庆山、为西安将军。杭州将军观喜、为荆州将军。以署镶红旗汉军都统果勒丰阿、为杭州将军。　　

○以睿亲王端恩、署镶红旗汉军都统。　　

○云南临元镇总兵倌朱承受、因病解任。以贵州清江协副将鹤淩阿、为临元镇总兵官。　　

○辛未。谕内阁、据御史何辉绶奏称、刑部署内皂役。挈眷居住。至七十余家之多。难免匪徒混处。请严定章程。并令各该衙门一例遵照等语。各衙门胥役。例有定额。何至在署居住者日益增多。刑部为刑名总汇。尤宜肃清。著该堂官严行稽查。如有并非本身著役。潜行寄居者。即行黜逐。并随时稽察出入。杜绝弊端。嗣后如有在署中擅添房屋。容留闲人者。即行惩办。其在京各部院衙门。著一体严查。毋任溷迹。以符体制。　　

○又谕、御史何辉绶奏、教官不准干预地方公事一摺。据称上年安徽巡抚张师诚参奏、代理巢县知县万年淳一案。称系密札教官查禀。与体制未协。各省州县。责成督抚两司道府层层稽察。若待教职等官查禀。始行核办。该管上司。所司何事。且恐不肖属员。藉端挟制。尤非政体。至佐杂微员。近日往往有禀揭长官之案。于吏治官常大有关系。著通谕各督抚一秉大公。随时自行查访。无使教职佐杂干预公事。固不可意存姑息。博宽大之虚名。尤不得假手末僚。启倾陷之流弊也。　　

○又谕、那彦成奏、拏获不法水手、请解往江南归案审办一摺。各帮水手等勒索犒赏。经两江总督咨会该督一体严拏。兹据奏称、静海等县拏获邱学思等十五名。研讯均不承认。显系恃无质证。有意狡赖。著即将邱学思等十五名。解交琦善归案严讯。实在有无勒索犒赏情事。照例惩办。其李有德等五名。据各帮弁覆称并无不法。该琮备杨寿春、凭何开报请拏。该弁现已回南销差。无从查询。著琦善向该弁询明李有德等、究竟有无不法情事。咨覆该督分别办理。　　

○又谕、那彦成奏、大名镇存城兵少、请裁撤海口官兵一摺。直隶大名府属。界连豫东二省。地居扼要。前经添设总兵都守等官。并抽拨兵丁。分布弹压。惟存城之兵尚少。不足以资操防至天津地方。名为海口。实系腹地。且洋面久经肃清。所有现存水师营官兵。岁糜帑金。无裨实用。著照所请、将天津水师营裁撤。改归大名镇。惟水师官兵。素习海洋。不能改充陆路。且相距遥远。其应如何分别裁化添设、及一切事宜。著该督详查妥议。俟奏到时再降谕旨。　　

○又谕、戴三锡奏、筹议民捐义田租谷章程一摺。四川省各属民间捐资积贮。以备赈恤。统计买田收租者。共有一百十八厅州县。九姓一土司。内成都府属中十四州县田亩。向赖都江堰水灌溉。前经奏准将义田岁取租谷。变价作为岁修堰工不敷之用。其余各厅州县土司收贮之谷。著照所请、准其按照各地方岁收租谷之多寡。及现在积谷实数。自三千石至一万石止。作为定额。以备赈恤动支。此外新收租谷。易换陈谷出粜。将价解贮司库。留为买谷还额及加赈之用。毋庸添买民田。此项租谷。本系民捐民管嗣后遇有动用。无庸造册报销。仍令该督责成该管道府认真稽察。如有吏胥滋扰克扣刁难、及经管之人私自那移等弊。著即严行惩办。该部知道。　　

○又谕、那清安奏、驿站司员私离职守、请饬查办一摺。喜峰口管驿传事理藩院员外郎诚格勒、于二月初八日私离任所。并骑用官马四匹。随带官兵二名。实属有乖职守。著理藩院迅速确查。该员诚格勒曾否来京。现在有无逗留家内。抑系潜往他处。即行据实奏明严办。不可稍涉宽纵。　　

○谕军机大臣等、御史杨殿邦奏、云南边要六条一摺。据称近日边缺文武。多不胜任。如永北同知牛暹、官声狼藉。不洽舆情。夷人全赖骡马。应饬金沙江知事。凡骡马过渡。不得纵差勒索。并宜捐置义学。该省所属边缺文武。宜严加甄别。现在景东厅常社二仓亏缺殆尽。宜按款清查。勒限买补。不得短价压派。云南地方。夫马多不发价。派乡约在衙门各站口供应。景东、永北蒙化、迤西尤甚。沿边夷地。多有江广州黔客民在彼盘踞。大开烧锅。重利盘剥。营汛兵马。多有缺额。威远、元江、景蒙尤甚。将弁分肥。或作提镇巡阅、及三节两生馈送之费。总督兵房。又有年规季规。各种夷民。均系土著。其得力较胜兵练。以保甲之法团集训练。有事则练借兵威。兵借练力。足收以夷备夷之效等语。所奏不为无见。云南边衅。多有汉奸盘剥。匪徒煽惑及文武抚绥失宜。夫马差徭杂派。听凭土司目把及兵差滋扰所致。迨兵练剿办。又复怯懦无能。该省大吏。奏捷冒拏。滥保市恩。如实有前项情弊。自应立即湔除。赵慎畛、伊里布、甫经到任。无所用其回护。著按照该御史所奏六条。认真稽查。实力整饬。务令文武悉属才能。仓储俱归实贮。夫马严禁苛派。汉奸禁止盘踞。士马勤加训练。边夷仿行保甲。以安民生而靖边圉。该御史原摺、著钞给阅看。将此谕令知之。　　

○以伊犁屯田丰收。予员弁议叙。赏兵丁一月盐菜银。　　

○壬申。谕内阁、庆惠奏、拏获偷牲匪犯。并究出弁兵勾结贿纵一摺。风水重地。附近居民。肆行结夥弋猎。已属藐法。外委崔思通、及该处兵丁。巡查地方。是其专责。竟敢招致匪徒。引入红桩以内。言明得牲后卖钱分赃。尤为可恶。经该总兵派委弁兵拏获多名。究出实情。甚属认真。可嘉之至。崔思通著革去经制外委。同兵丁杨大成、李秉端、及已获贼犯何洪、戴宽、苗泳玉、高士得、李应秀、戴八、张勤、何亮、张秉顺、张召、张得荣、张秉和、李起怀、何真等十四名。并起获鸟枪等件。均解交刑部严审定拟。在逃兵丁崔得玉、及偷牲首犯李五、并各逸犯。著饬属严缉务获。归案惩办。该匪犯两次均由老厂沟所管地方。偷入红桩界内。该汛把总张毓秀、事前毫无觉察。事后又不认真查拏。实属阘茸无能。著先行革职。予限一月。令其带罪缉犯。俟限满有无弋获。分别办理。并将失察兵丁。查明责革。此案业已获犯多名。并将勾结贿纵各情。根究得实。所有失察兵丁串匪分赃。奏请议处之中军游击塔克兴阿、右营守备苏兆瑞、著加恩改为察议。失察贼匪出入。奏请察议之左营守备栗昆、墙子路都司富隆阿、镇罗关把总陆振元、俱著加恩宽免。其缉匪出力之经制外委王殿元、并兵丁等、著该总兵分别奖赏。遇有应升之缺。随时拔补。以示鼓励。至该贼犯等所执鸟枪。并未报官编号。该地方官亦有失察之咎。姑念其派役协拏。认真讯办。功过尚足相抵。遵化州知州白明义、著加恩免议。　　

○谕军机大臣等、前据琦善奏、降调河北道邹锡淳、才识远大。处事明决。于河务机宜。实心讲求。堪胜河督之任。本日召见该员。询以河工事宜。尚属明晰。惟察其器局。仍须再加历练。若遽畀以重任。恐不足以资统率。朕前召见山东按察使梁章钜、明白安详。曾任淮海道三年。该督抵任后。自必留心察看。该员于河工能否虚衷实力。办理妥协。谅已稔知。著即据实由驿覆奏。现在河务正当吃紧之时。全在河督洞察机宜。权衡缓急。能用人而不为人所用。固不可偏执自是。亦不可随声附和。方能与该督斟酌尽善。相与有成。即日桃汛将临。该督务督同各河道、于一切应培应筑、及切滩挑河各工。详加履勘。覆实估计。奏明妥速兴办。勿稍观望迟延。此为至要。将此由四百里谕令知之。　　

○癸酉。上诣绮春园问皇太后安。　　

○谕内阁、前因喜峰口管驿传事理藩院员外郎诚格勒、私离职守。降旨交理藩院确查讯办。兹据奏、传到诚格勒之子前锋乌勒希苏、询明该站员并未回家。亦不知潜往何处等语。诚格勒系管站司员。本属热河都统所辖。著那清安确查该员下落。严行传讯。据实参奏。　　

○以拏获逸贼。予甘肃游击丁玉柱、议叙。赏阿里克百户拉沁纳木济勒、蓝翎。　　

○赏福建乙酉科乡试年老附生庄人瑞、举人。　　

○甲戌。上启銮。恭谒西陵。　　

○诣卢沟桥龙神庙拈香。　　

○谕内阁、道光七年九月十三日。奉移孝穆皇后梓宫。二十二日行奉安礼。著派英和、汪廷珍、禧恩、穆彰阿、阿尔邦阿、专司其事。所有应行一切事宜。著各该衙门先期详查妥办。　　

○又谕、琦善奏、覆勘黄河八滩以下两岸堤尽处、按筑长堤。八滩以上坐湾过甚处、取直挑河。并将两岸堤工增培高厚。共估需银六十六万八千四百三十余两。除该省河库存有上年添备大汛工需、并备放王营减坝二款、节省银三十万两。先行动发赶办外。尚不敷银三十六万余两。著户部速议具奏。　　

○谕军机大臣等、琦善奏、通筹河湖情形。先将接筑长堤取直挑河。并增培堤岸各工。核估请帑赶办一摺。此次工需银两。除已由河库所存节省银款动支外。其余不敷银三十六万余两。已交户部速议奏拨矣。黄河受病日深。尾闾既不畅达。而中膈又复停淤。该督既知落低河身。为釜底抽薪之策。是于目下情形。已得机要。现距桃汛不远。惟当督饬道厅等、先将勘定之九套、何家社、切滩挑河、及接堤培堤等工。妥筹赶办。勒限汛前一律全竣。务使黄河渐次消减。俾清水得以畅出。以收蓄清敌黄之效。其关家滩孟家滩两处。现无河头可以引注。著将关家滩民堰。即饬起除净尽。其余应办各工。现已会同张井亲往履勘。当择其紧要有益者。详筹妥办。总期河湖运道可复旧规。方为不负委任。至御黄坝堵闭已久。本年回空南下。即应启放。令漕艘归次。明年重运。更必须照旧遄行。不能复筹他策。此事责成该督一人尽心督率经理。勉之慎之。将此谕令知之。　　

○以故四川龙茂道属鄂克什安抚使苍旺杨玛尔甲子苍旺讷尔结、永宁道属大羊肠噜咯土百户庾儿子木租、各袭职。　　

</div>
    <div class="pagination">
<a href="清实录道光朝实录_page181.html">上一页</a><span>...</span><a href="清实录道光朝实录_page177.html">177</a><a href="清实录道光朝实录_page178.html">178</a><a href="清实录道光朝实录_page179.html">179</a><a href="清实录道光朝实录_page180.html">180</a><a href="清实录道光朝实录_page181.html">181</a><span class="current-page">182</span><a href="清实录道光朝实录_page183.html">183</a><a href="清实录道光朝实录_page184.html">184</a><a href="清实录道光朝实录_page185.html">185</a><a href="清实录道光朝实录_page186.html">186</a><a href="清实录道光朝实录_page187.html">187</a><span>...</span><a href="清实录道光朝实录_page183.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
