<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 669 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 669 页/共 848 页</h1>
    <div class="content">○江苏巡抚程矞采奏、现委各粮道稽查水手。分日分船点卯。审办口音。如有行踪诡秘者。即行送究。得旨、行踪诡秘之徒。固当严究。即使无可疑者。又谁能保其清白。总之不准托故沿途存住。或可消除隐患。勉之勉之。　　

○以翰林院侍讲学士舒兴阿、为詹事府詹事。降调协办大学士吏部尚书汤金钊、为光禄寺卿。　　

○以故广西太平府属佶伦土知州冯镳子名器、袭职。　　

○丁巳。上诣绮春园问皇太后安。　　

○谕军机大臣等、托浑布奏、勘明胶州等处海口。折回登州。督办防堵事宜一摺。据称莱青海口。有长沙横亘外洋。足为保障。夷船不入登州府属洋面。辗转驶进。不能径达莱青海口。该处防守。较易于登郡等语。该抚既周历履勘。详察情形。著仍督饬文武员弁加意防堵。勿稍疏懈。至登州为海口扼要之处。该抚驻劄防御。现已团练乡勇。并于近庄环筑土堡。其商船会集金家口等处马头。复分拨兵勇。严密防守。遇有南船入境。非取本地殷实行户认识保结。不准驶入口岸。所办固属周妥。惟该逆内犯。全恃汉奸为引导。而汉奸之助恶。不必豫为雇倩。即寻常洋行贸易之人。素与熟识。临时皆可作为内应。即如乍浦地方。向有福建同安人在彼寄居。该将军等曾募充乡勇数百名。乃一经逆夷攻犯乍浦。该匪徒等竟敢勾引夷匪扒城放火。以致兵众惊溃。实堪痛恨。因思逆夷近逼之际。未必与各匪徒早有纠约。总因平时与之贸易。临时心自外向。无非希冀得彼财物。故肯代为出力。此等情形。不可不豫为防范。著托浑布派委妥员。于各海口留心侦察。不但形迹可疑者应加究诘。即寻常贩卖洋货之人。其有来自闽粤。或非土著者。均应加倍查察。设法防维。勿堕内外交通奸计。是为至要。将此谕令知之。　　

○以怡亲王载垣。为阅兵大臣。　　

○以右春坊右中允萧良城。署日讲起居注官。　　

○正蓝旗汉军副都统福瑛。缘事件致。以头等侍卫珠勒亨。为正蓝旗汉军副都统。　　

○新授光禄寺卿汤金钊。以老病乞休。赏二品顶带休致。　　

○以故贵州永宁州属盘江从九品土官李镇衡子元勋。袭职。　　

○旌表守正捐躯山东黄县民石明春妻焦氏。　　

○戊午。谕内阁、前因奕山等覆奏关天培阵亡时兵丁走散情形。迹近欺诈。办理错谬。当降旨交部严议。兹据该部议以革职。实属咎所应得。奕山著革去御前大臣。领侍卫内大臣。都察院左都御史。从宽仍留正红旗汉军都统。与祁＜?土贡＞、梁宝常、均著改为革职留任。以观后效。　　

○湖北巡抚赵炳言奏、查阅本标官兵情形。得旨、由近及远。两营兵弁。虽不常在面前应差者。亦当轮流训练。务成劲旅。勉之。　　

○以镶黄旗汉军副都统苏隆阿、署正白旗蒙古副都统。　　

○予伤亡乍浦副都统长喜、祭葬恤荫。　　

○己未。上诣大高殿行礼。　　

○还宫。　　

○谕军机大臣等、本日据奕经等奏、查探夷踪。意图北窜一摺。据奏福建钞录伪示。有战船三十余只。小船一百余只。由厦门寄碇。协同前往天津之语。已有旨谕知讷尔经额确探严防矣。逆夷狡会披猖。甚堪痛恨。浙江洋面夷船。现已减少。傥乘机攻复镇海定海。俾逆夷多所牵制。首尾不能相顾。当可得手。至声东击西。逆夷惯技。或故作北驶之谣。添船来浙。亦未可定。著该将军等严密备防。无少疏懈。仍著确探逆踪。迅速具奏。该逆现在江苏游奕滋扰。已据牛鉴调到寿奏镇总兵尤浡。带兵一千名应援。谅已饬令赴苏。本日又有旨将调赴江苏之山西官兵一千名。截留赴津协防。计江苏兵力恐尚不敷。已谕知牛鉴、如果江省需兵。即札致奕经、就近由浙拨赴差遣。该将军接到江苏札调信件。飞速派兵应援。毋稍迟误。将此由六百里加紧谕令知之。　　

○又谕、牛鉴奏、吴淞海口逆船相持。现在防堵情形一摺。据奏五月初一日。逆夷三桅船一只。火轮船二只。停泊吴淞口外。开放大炮。该督现饬备战各船一百余只。横排口内江面。以防奸细窜入。并出示谕止各商船。俟逆船退后。再行进口。该逆船与强胁之商船二十余只。停泊口外。相持五日。不见动静。其停泊羊山蕺山之十一只。并黄家湾以东之三只。亦未驶来等语。逆船停泊洋面。数日内开炮一百数十余出。我军并未施放一枪一炮。静以待动。不至为其所诱。办理甚合机宜。提督陈化成等、设伏安炮。将士用命。民情固结。自无难收战胜守坚之效。惟该逆夷诡诈多端。难保不因此处防守甚严。或分驶兵船。前赴崇明一带海口。乘虚占据。意图牵制。旋复窥伺吴淞。不可不处处防范周密。使彼无虚可击。又另片奏、飞调寿春铸总兵尤渤、带兵一千名。驰至上海应援等情。所见甚是。即照议办理。又本日据奕经等奏、查探夷踪。风闻闽粤夷船意图北窜等语。该逆声东击西。伎俩最为狡狯。各省海口。必应节节严防。所有前调赴苏之山西大同等镇官兵。现已谕令沿途截留。赴天津听候调遣。如头起已行抵江南境界。该督即饬令管带员弁飞速折回赴津。此时苏省防堵亦关紧要。如兵力尚单。不敷抵御。著一面奏闻。一须即飞咨奕经。将浙省调到各路防兵内。择其距江苏较近者。速行饬往应援。毋稍迟误。本日已有旨谕知奕经等妥为豫备矣。将此由六百里加紧谕知牛鉴。并陈化成知之。　　

○又谕、本日据牛鉴奏、吴淞海口逆船相持。并防堵情形。又奕经奏、查探夷踪。意图北窜各一摺。逆夷狡狯异常。所称前往天津。难保非声东击西之计。惟既称有大帮逆船协同来津之语。必应严密防范。不可稍存大意。现已将调赴江苏之山西官兵一千名。饬令沿途截留。迅赴津门。著讷尔经额饬属确切哨探。一有夷船踪迹。飞速奏闻。并著禧恩、托浑布、督饬员弁。先事筹防。毋稍大意。牛鉴奕经摺片。均著钞给阅看。将此各谕令知之。　　

○又谕、本日奕经等奏、风闻闽浙夷船。意图会同北窜一摺。据奏有人自福建寄来钞录伪示一纸。内称战船三十余只。浅水港小船一百二十只。欲往厦门寄碇。于四月间协同厦门船只。前往天津等语。逆夷诡诈异常。难保无故作北驶之谣。为声东击西之计。或欲再犯厦门。或就近驶向台湾。欲图报复。均未可定。著怡良、刘鸿翱、确切查探。果否有夷船多只在厦门寄碇。并有无来津确信。现在夷船在闽者。共有几只。由六百里加紧迅速具奏。并著督饬员弁。加意严防。毋得稍存大意。将此由六百里加紧谕令知之。　　

○又谕、前有旨令乔用迁将所挑山西精兵一千名。选派将弁管带。迅赴江苏防堵。已据该署抚奏明。于四月二十九、五月初二等日、分起行走。取道河南。前赴苏州省城。现在天津防堵尤为紧要。著乔用迁、鄂顺安、飞饬沿途地方。将调赴江苏之山西兵一千名。无论行抵何处。即行折回。饬令带兵将弁迅速驰赴天津。交讷尔经额调遣。毋得稍有迟误。将引由六百里加紧谕令知之。　　

○又谕、前有旨谕令铁麟、敬＜?穆-禾攵＞、豫备察哈尔蒙古精兵二各名。听候调拨。并令将管带各员酌量选派。及应用马匹器械衣粮。逐一备齐应用。该都统等当已妥密豫筹矣。逆夷傥敢乘风北驶。天津海口。尤应先事豫防。所有豫备之兵。著该都统等即令分起管带。先行驻劄口上游牧。听候谕旨。其应用马匹器械衣粮等项。务须拣择膘壮。挑选精利。悉遵前旨。豫备齐集。不论何时。一经奉到谕旨。即日启程。毋许稍有迟误。将此由六百里加紧谕令知之。　　

○命山西太原镇总兵官善禄。暂留天津协同防堵。　　

○调理藩院尚书恩桂。为礼部尚书。仍兼署吏部尚书。以理藩院左侍郎吉伦泰。为尚书。署盛京将军禧恩。为理藩院左侍郎。仍署盛京将军。　　

○实授奎照都察院左都版史。兼镶红旗汉军都统。　　

○转刑部左侍郎王植。为左侍郎。仍兼署吏部右侍郎。调兵部右侍郎魏元烺。为刑部右侍郎。以都察院左副都御史何汝霖。为兵部右侍郎。　　

○予故礼部尚书色克精额。祭葬。　　

○以夏至祭地于方泽。自是日始。斋戒三日。　　

○庚申。谕内阁、前经降旨、稽查京城火药局。由值年旗将八旗汉军都统副都统开单具奏。本日已派出恩桂。玉明。专司稽查。火药局防范必应严密。著恩桂等随时前往。认真查察。傥该班弁兵等查。有旷误及顶替等弊。立即从严惩办。毋得日久生懈。视为具文。　　

○谕军机大臣等、前据耆英等豫筹海防事宜。开单具奏。内称夷匪赴各岛取用淡水。应令无水可取。以制其命。食物首重牛羊。应令居民早为收拾。海岸所生柴薪。勿资逆夷取用等语。该逆如果北驶。非淡水无以为生。沿途必多方购取。著禧恩即照耆英前议章程。饬令地方官亲赴各岛。将瀑布流泉。或散其派络。或截令中断。或使之伏流。勿使逆夷得汲取之便。岛内井眼。应运石于旁。侦探逆夷来时。其常用之井。即将石块填塞井眼。其居民不用之井。或临时投以毒药。俾令服之自毙。仍当暗为记认。俟逆夷去后。得以设法淘汰净尽。所有附近海滨地方。禁止牧放成群牛羊。以免该逆觊觎。海外岛屿居民有牛羊之家。仍当剀切晓谕。令其早为藏匿。勿使掠取。其产柴薪海岸。酌令居民砍伐焚烧。并留为火攻之用。勿使该逆搬运上船。如此层层设法准备。该逆沿途无可肆掠。自形窘迫。禧恩务当饬令地方官先事豫筹。办理周密。庶免临时张皇。致有疏失。将此谕令知之。　　

○又谕、昨经降旨将山西太原镇总兵善禄、暂留天津。协同防堵。并饬调山西官兵一千名。迅赴天津。交该督调遣矣。此项官兵将次抵境时。即著善禄迎提管带。以专责成而资得力。将此谕令知之。　　

○以正蓝旗蒙古都统哈哴阿、兼正白旗领侍卫内大臣。　　

○辛酉。遣官祭关帝庙。　　

○谕军机大臣等、牛鉴奏、逆船连＜?舟宗＞驶至海口。尚未开仗情形一摺。据奏逆船自南驶来。共有二十余只。在东炮台洋面搁浅二只。其西炮台一处。海口深洪。去台甚近。我兵贴伏塘内。伺其近岸。即用连环大炮叠击。逆夷断难躲闪。由西炮台至宝山县城东门。现已安炮屯兵。由东门至小沙背一带。深洪去岸较远。亦已层层设炮。节节埋伏等语。览奏甚慰。逆船二十余只。驶入江省海口。经该督等审势料敌。水陆交严。深得以静制动之法。如此豫备严密。必能迅奏殊勋。朕拭目以待捷音之至也。惟防守虽已周妥。临事仍须谨慎。谅该督等必能同心协力。计出万全。其东炮台之黄家湾庙港等处。深洪去岸虽远。傥该逆用小船冒死闯入。亦属可虑。自当先事豫防。该处兵丁一千数百名。是否足资防剿。著该督相机布置。勿致顾此失彼为要。至搁浅船只。现在作何下落。著即查明驰奏。将此由六百里谕知牛鉴、并谕陈化成知之。　　

○又谕、据刘韵珂奏、逆船渐已自南而北。天津海口。圣宜豫为筹备一摺。览奏均悉。逆夷船只。先自宁波退赴乍浦。旋自乍浦退赴江苏。行踪渐已北驶。居心实为叵测。江苏停泊逆船。现据牛鉴奏报。水陆交严。相持数日。该逆已有搁浅船只。防堵尚为得法。其天津地方。亦经朕谕知讷尔经额相机妥备矣。浙江定海等处。停泊逆船。据奏占据未退。近日实在情形若何。各处夷船共有若干只。其浙省所传该逆另有兵船在厦寄碇之语。闽浙声息相通。著刘韵珂随时确探。据实驰奏。至所奏自乍浦失守后。病势日增等语。该省军务紧要。该抚总当以国事为重。若目加焦虑。无益于事。务须加意调摄。以慰朕怀。将此由六百里谕令知之。　　

○浙江巡抚刘韵珂奏、请晓谕兵民。该逆祇能在深水大洋郥没。不能弃船冒险轻进。则人心自定。得旨、览卿奏、诚悃可嘉。朕自当相机妥备也。　　

○以故喀尔喀扎萨克图汁扎萨克辅国公桑都布多尔济子车登端多布多尔济。袭爵。　　

○壬戌。夏至。祭地于方泽。上亲诣行礼。　　

○幸圆明园。　　

○诣绮春园问皇太后安。　　

○谕内阁、牛鉴奏、逆船闯入吴淞。提督阵亡。宝山失守一摺。逆夷突集船只。攻犯宝山。江南提督陈化成、督率弁兵。在塘堵御。相持七日之久。开炮轰坏夷船三只。伤毙夷匪数十人。该县地本淀海。该逆辄将巨炮安放大船桅上施放。致将土塘轰裂。捍蔽无资。该提督阵亡。该县城旋亦失守。览奏曷胜悼惜。陈化成久历海洋。素昭忠勇。此次临敌。亦极果敢。竟尔捐躯。允宜特沛殊恩。以慰忠荩。陈化成著交该部照提督例赐恤。仍加恩赏银一千两。即由江苏军需局给发。并著该原籍督抚查明该故员子孙几人。据实具奏。并于列难处所及该原籍各建专词。该故员灵柩回籍时。并著各该地方官妥为照料。其阵亡将备兵丁。由该督一并查明具奏。　　

○谕军机大臣等、牛鉴奏、逆船闯入吴淞。提督阵亡。宝山失守一摺。据奏初八日卯刻。骤闻塘岸炮响。知系开仗。该督亲往督战。遥见该逆将巨炮安于大桅之上。重叠施放。陈化成在塘对击。轰坏夷船三只。伤毙夷匪数十名。该逆仍叠放大炮火箭不止。将教场房屋将台打破。旋报提督阵亡。该督退至嘉定。收集溃兵。驰抵太仓。防堵刘河。以遏入省要道等语。览奏愤懑填胸。宝山为上海屏蔽。现在失陷。该逆已有进口之船。自应竭力防守。著牛鉴一面将各营溃兵收集。一面查探逆＜?舟宗＞。饬令员弁等各就所守要口。严密防范。勿使该逆乘势内犯。此次该督身冒矢石。亲自督战。因该处地滨海口。无可捍蔽。以致有此挫失。著暂缓治罪。该督惟当振刷精神。力图补救。不可稍挫锐气。以致再有疏虞。现已有旨饬令奕经酌派参赞一人带兵赴苏。并令耆英、伊里布、驰赴上海。会同该督相机筹办。江南提督。已谕令刘允孝兼程赴苏署理矣。将此由六百里加紧谕令知之。　　

○又谕、奕经等奏、查探夷船情形一摺。据奏浙洋招宝山仍泊夷船二只。定海各港共泊船十五只。前在羊山游奕之船。并未驶回定海。现在羊山洋面。未见有船等语。览奏已悉。本日据牛鉴奏、宝山失守。提督阵亡一摺。览奏愤恨之至。现在江苏军务紧要。著奕经酌派参赞大臣一人。带领弁兵。驰往江苏。会同牛鉴竭力防守。据奏乍浦满洲营驻防官兵。半在省城。半在嘉兴。现已有旨令耆英与伊里布驰赴江苏。办理夷务。乍浦副都统。著特依顺派员暂署。再据德珠布奏、江宁旗兵八百名。请饬撤回江省。著奕经即将此项旗兵撤回驻防。其浙江防守事宜。仍著会同特依顺。刘韵珂。妥商办理。张致再有疏虞。是为至要。将此由六百里加紧谕知奕经。文蔚。齐慎。并谕令特依顺。刘韵珂知之。　　

○又谕、前有旨谕知耆英、令其暂缓赴粤。俟乍浦嘉兴一带布置妥协。折回杭州省城。当已遵旨回浙。本日据牛鉴奏、宝山失守。提督阵亡一摺。览奏愤恨之至。现在上海崇明一带。势甚危急。著耆英接奉此旨。迅即携带钦差大臣关防。兴伊里布驰往江苏。会同牛鉴酌量情形。妥为商办。乍浦副都统。已谕知特依顺、令其派员暂署矣。将此由六百里加紧谕知耆英。并伊里布知之。　　

○又谕、前据刘允孝奏报、遵旨挑选精兵。派员管带赴苏。该提督亦于四月二十八日先行起程等语。本日据牛鉴奏、逆夷闯入吴淞。提督业已阵亡。宝山旋亦失守。该省防堵事宜。现在十分吃紧。刘允孝接奉谕旨。著即兼程星驰抵该省海口。署理江南提督。会同牛鉴相机堵剿。毋稍迟滞。将此由六百里加紧谕令知之。　　

○又谕、著经额布于吉林挑选精兵一千名。棍楚克策楞于黑龙江挑选精兵一千名。豫备天津一带防剿之用。先期分派得力之员。妥为管带。候旨调遣。所有马匹器械等件。均著拣择膘壮精利。务期适用。一俟奉到谕旨。即日起程。不准片刻迟误。将此由六百里加紧谕令知之。　　

○又谕、德珠布等奏、江南省城冲要。宜加慎重一摺。据称江南省会。水陆要隘甚多。现在省城满洲兵不敷防守。请将浙省暂留旗兵八百名。撤回防堵等语。已谕知奕经。即将调往浙江旗兵撤回江南矣。至京口地方尤关紧要。请将青州兵四百名。移入京口城内驻劄。亦著照所议办理。该将军等仍当实心训练。毋稍疏懈。以振军威而资捍卫。将此谕令知之。　　

○癸亥。谕军机大臣等、前因定海叠次烧毁夷船。降旨令奕经等将在事出力人员。查明具奏。原因该弁兵等打仗出力。实能奋勇立功。是以令其分别保奏。该将军等自应将其如何出力之处。或系捦斩夷匪。或系焚烧逆船。或系密参谋议。详细查明。兹据奕经等开单奏请鼓励。朕详加披览。人数既多。而内中保奏之员。是否皆定海出力之员。亦未声叙明晰。碍难一体施恩。著该将军等再行详查。该员弁等究因何事出力。逐一声明具奏。再降谕旨。将此由报便谕令知之。　　

○又谕、奕山等奏、广东逆夷来往各船只。并香港情形一摺。据称查探逆船踪迹。有仅在粤洋游奕者。有驶往闽浙者。有去而复返者。现在香港对面尖沙嘴地方。有该国新到。及自浙驶回之三桅兵船巡船。较往时加多。该逆火轮船直到黄浦窥伺。尤为叵测。又该逆夷在尖沙嘴修建营房炮台。均有夷目带领夷兵驻守。更有汉奸修造草棚铺房。交通买卖等语。览奏均悉。逆夷踪迹靡常。情形诡诈。著该将军等随时侦探。即行具奏。仍严密防堵。毋稍疏虞。至该逆国中究竟有无事故。仍著留心访再行具奏。将此由四百里谕令知之。　　

</div>
    <div class="pagination">
<a href="清实录道光朝实录_page668.html">上一页</a><span>...</span><a href="清实录道光朝实录_page664.html">664</a><a href="清实录道光朝实录_page665.html">665</a><a href="清实录道光朝实录_page666.html">666</a><a href="清实录道光朝实录_page667.html">667</a><a href="清实录道光朝实录_page668.html">668</a><span class="current-page">669</span><a href="清实录道光朝实录_page670.html">670</a><a href="清实录道光朝实录_page671.html">671</a><a href="清实录道光朝实录_page672.html">672</a><a href="清实录道光朝实录_page673.html">673</a><a href="清实录道光朝实录_page674.html">674</a><span>...</span><a href="清实录道光朝实录_page670.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
