<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 384 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 384 页/共 505 页</h1>
    <div class="content">○己丑。孝圣宪皇后忌辰。遣官祭泰东陵。　　

○谕内阁、朕奉慈安皇太后慈禧皇太后懿旨。三载考绩。为国家激扬大典。中外满汉诸臣。有能尽心职守懋著勋劳者。允宜特加甄叙。以示优眷。兹当京察届期。吏部开单题请。详加披阅。恭亲王首赞枢廷。于今九年。夙夜靖共。于一切行政用人。虚心匡弼。钜细靡遗。深资夹辅。著交宗人府从优议叙。吏部尚书文祥、户部尚书宝鋆、都察院左都御史沈桂芬、户部右侍郎李鸿藻、同心翊赞。克慎克勤。均著交部议叙。大学士官文、历任封圻。勤劳夙著。大学士直隶总督曾国藩、老成宿望。表率群僚。调任几疆。尽心民事。协办大学士胡广总督李鸿章、韬略优长。懋昭勋绩。陕甘总督左宗棠、宣力岩疆。不辞劳瘁。均著交部从优议叙。余著照旧供职。　　

○又谕、荣毓等奏、请申明派管仓库定章一摺。东陵永济等仓库。向派司员章京兼管。前经贝勒奕絪等奏明。酌定额数年限章程。甚为妥善。乃近来并不遵照定章。率行添派。以致官倍于额。差无定限。仓库关系綦重。岂容紊乱旧章。嗣后守护大臣等、仍应遵照定章办理。所有管理永济仓等处人员。悉照奏定官额差限。届期更换。不准陆续添派。如不得人。姑阙勿滥。尤不得以一员兼派二差。以重公务而专责成。　　

○谕军机大臣等、志和等奏、拏获滋事箭丁大概情形一摺。此案八枝箭滋事箭丁。抗传不到。经志和等派随带司员郎中伊勒通阿等带领番役并土默特旗人等。驰往朝阳查勘情形。即将案犯丹珠尔等先后拏获。并有瘸子常明等自行投案。该犯等屡次抗不比丁。有干功令。该侍郎等一面出示晓谕。一面派员会同该贝子旗。前往造册比丁。仍著督同司员。将已获之犯悉心研鞫。毋任狡展。该箭丁诬控土默特旗章京乘势抄抢。足见风气刁诈。志和等应严密防范。俟查办事竣。妥议善后章程。以期一劳永逸。不得草率了事。所请将出力司员等量加鼓励之处。准其于定案时声明请旨。将此各谕令知之。　　

○以甘肃永丰堡等处迎剿窜匪获胜。予佐领常明以副都统＜??闲＞放。赏协领正福副都统衔。骁骑校依昌阿巴图鲁名号。　　

○以贵州广顺等处剿除股匪。生捦逆首陈乔生。赏总兵官李昌福、参将淩兴发、巴图鲁名号。同知叶联云、都司卜广懋等花翎。州同赖荣灿蓝翎。余加衔升叙开复有差。　　

○庚寅。谕军机大臣等、刘典奏、回逆分窜陕境情形。暨击退窜泾贼股。收复定边各摺片。回匪窜扰陕境。攻陷定边。袭陷安定。贼踪飘忽。肆行奔突。左宗棠回援之军。总落贼后。该督抚等同办一事。何以彼此不相联络。致误事机。现在瓦窑铺踞匪。势甚凶悍。庆阳之贼。又复窜至三水。绕窜永乐店。窥伺省城。且尚有陈瞎子一股。亦思窜陕。定边之贼。攻扑甯条梁镇靖堡等处。并有另股贼匪滋扰。希图下窜。贼踪纷至沓来。几至不可收拾。安定定边。虽据奏称收复。殊不足恃。著即将实在情形。查明具奏。左宗棠入甘后。自应酌留重兵。力顾后路。刘松山、金运昌所部。本系分扎花定。何以不遵劄饬。竟行相继前进。雷正绾、周兰亭、张福齐、＜??闲＞敬临等四军。左宗棠止令其剿办半角城等处踞逆。何以道员曾传理竟令各军进发。以致回逆乘虚窜入。各军进止自由。无所约束。该大臣当严申号令。立将贻误各员查明参奏。以示惩儆。马德昭一军。前据左宗棠奏调。已谕李鹤年饬令该提督督带所部。扼扎三原。该军抵陕后。著刘典会商左宗棠。妥筹调度。陕省防兵过单。左宗棠务当抽拨劲旅。回顾陕疆。迅将纷窜各匪尽数歼除。毋稍松劲。刘典仍当严饬陈照台、成光裕等、分投堵剿。以遏狂氛。不得徒事张惶。毫无展布。陕事一日不靖。即将志章抵任。刘典亦不得置身事外。著即振刷精神。亟图补救。毋得因循诿卸。自干咎戾。安定瓦窑铺一带。距晋非遥。现在河冰未泮李宗羲当督饬李庆翱等。严密防堵。毋稍疏忽。豫师前已赏给副都统衔。＜??闲＞放西甯办事大臣。著左宗棠即知照豫师迅赴新任并将应办事宜。妥为经理。以副委任。将此由六百里各谕令知之。　　

○以云南剿办昭通回匪。地方肃清。赏知府岑毓宝巴图鲁名号。从九品邹炜等蓝翎。余加衔升叙开复有差。予阵亡游击熊财兴、千总李洪、把总马君荣等、祭葬世职加等。　　

○辛卯。谕军机大臣等、总理各国事务衙门奏、俄国自立牌博。请饬查办一摺。玛呢图嘎图勒汉至哈巴尔阿苏一带俄国分界事宜。前因布伦托海裁撤。统归科布多大臣办理。当经改派奎昌前往会办。兹据该衙门奏称、现接俄使照会。哈巴尔阿苏一带。该国已自行分界。其所立牌博。是否均在同治三年所立红线界外。有无侵占之处。均难凭信。请饬查办等语。著奎昌迅即按照图册。查勘明确。傥有侵占。立即绘图贴说。详细奏闻。并与该国分界大臣。婉为开导。告以两国立界。理应会办。方可作为定准。该大臣当妥慎办理。以副委任。昨因文硕到科需时。谕令荣全前往代办。即著荣全懔遵前旨。迅速前往。俟文硕到后。再回乌城。仍著福济会同妥筹以重边防。原摺一件。及照会二件。均著钞给阅看。将此由六百里各谕令知之。　　

○壬辰。谕内阁、御史李宏谟奏、禁城屡次失火。请饬豫防等语。禁城重地。近年以来。三次不戒于火。该处看守人役及直班人等漫不经心。实非寻常疏忽可比。除此次神武门内敬事房木库失火之看守直班人等。业经交慎刑司审办外。嗣后著禁城内各该管大臣、暨总管内务府大臣、督饬各该处员役。并传谕总管太监人等。随时严密稽查。小心防范。毋得稍有疏失。致干重惩。　　

○又谕、定安奏、副都统患病未痊。恳请开缺等语。察哈尔副都统杜嘎尔、久历戎行。打仗素称得力。前因患病业经赏假调理。现在病体虽未就痊察哈尔副都统事务较＜??闲＞。非军营可比。杜嘎尔著无庸开缺。暂回察哈尔副都统本任。藉资调理。一俟痊愈。即著前赴军营。以资得力。　　

○谕军机大臣等、定安奏、嵩武军会拔贼垒。暨剿办北路窜匪。乌尔图那逊所部剿贼获胜。并豫筹南北两路防剿情形各摺片。王家疃庄回逆。因官军攻克马汰纳洪两寨后。负嵎死守。经金顺、张曜、会督各军。分路进剿。先将南面东面各垒攻克。该逆复向南直扑。杨春祥追贼阵亡。孙金彪等带队截杀。又平毁附巢垒卡四座。塔子口踞逆。亦经亮山剿败。其遁踞大风口等处之贼。常福分兵夹攻。杀毙甚夥。现在王家疃庄附近贼垒。均经平毁。该逆仅恃此老巢。不难乘机攻取。仍著该将军迅咨金顺、张曜、各督所部。昼夜环攻。为埽穴捦渠之计。鄂托克旗代清召一带。贼匪滋扰。常福在缠金东南地方。追剿获胜。贼复远扬。据获贼供。有由金积堡偷窜出边打粮之说。是边外地方辽阔。匪踪出没靡常。该将军仍当劄饬乌尔图那逊。督率常福各队。确探贼踪。严加防范不准稍有疏虞。据奏回逆分路滋扰归绥一带。亦应两路兼防。已属宋庆派令蒋东材援应榆林。并饬达尔济等分投协剿。所筹均属妥协。即著檄令达尔济等会合各军。相机追剿。总期声势联络。力殄贼氛。昨据刘典奏称、定边业已收复。惟瓦窑铺踞匪。势甚凶悍。该处偪近陕疆。难保不图北窜。该将军务须勤加侦探。妥筹防守。其沿河包萨托清等处。并著严饬马升会同京津队伍。加意巡防。毋稍疏懈。将此由五百里谕令知之。　　

○又谕、奎昌奏、请将塔城分界事宜。暂行缓办。并请暂留锡纶以资熟手各摺。昨据总理各国事务衙门奏、俄国于哈巴尔阿苏一带。自立牌博。当经谕令奎昌按照图册。详细查勘。妥慎办理。俄国既已自立牌博。情形更不可缓岂能俟伊塔两城克复后。再行商办。著奎昌仍遵叠次谕旨。将玛呢图嘎图勒汉至哈巴尔阿苏一带应办分界事宜。迅筹会办。毋得藉词延宕。并将俄国现立牌博有无踰于红线之处先行确查。详晰奏闻。科布多帮办大臣事务。已有旨令荣全暂行代办。文硕行抵昌平患病。业经赏假二十日。令其假满后折回本任。所有安插裁撤海城难民各事。自毋须锡纶帮办。即著传知该员来京当差。将此由五百里谕令知之。　　

○引见京察三品以下京堂各官。得旨、均著照旧供职。　　

○以伊克昭盟蒙古官兵叠次剿匪出力。予贝子巴达尔琥等优叙。赏扎奇鲁克齐赤楼多尔济等花翎。四等台吉德勒葛尔扎布等蓝翎。　　

○蠲缓两浙钱清、西兴、青村、横浦、浦东、五场被灾地方新旧灶课钱粮。　　

○蠲免两浙仁和、海沙、鲍郎、芦沥、横浦、浦东、六场荒芜灶地钱粮。　　

○癸巳。谕军机大臣等、忠诚奏、奉派大婚典礼应用各缎匹。请予展限一摺。纳采大徵缎匹。关系典礼。讵容稍涉延缓。惟据该织造奏称、现在缎机止三十余张。谙练匠役甚少。上用糚蟒。久未奉传。必须先行制机打范。画样挑花。方能发织。尚属实在情形。著准其展至年底解京以备应用。其己巳大运缎?俱系照例织办之件。业已递缓一年。著展至来春解部。毋许再有迟误。另片奏、传办绣纱等项。请分别展缓等语。此项传办之件。一时未能竣工。所有传办绣件各项。著于年内织齐解京。其续传纱地各件。准其展至明年起解。所需料工银两除已经藩运两库拨解外。著马新贻再行筹款。迅速拨解。交忠诚制办。不得任意延宕第现在经费支绌。尤当核实撙节。忠诚所估两次传办各件银两。共计至二十万六千余两之多。未免浮冒。仍著悉心核减。以重帑项。将此谕知马新贻、并传谕忠诚知之。　　

○甲午。谕军机大臣等、李鹤年奏、潼关防务紧要。马德昭一军未能西进。李宗羲奏、陕回肆扰。偪近蒲州布置河防各等语。回逆窜扰陕西长武县境。旋窜渭南县之仓头孝义镇等处已在渭河北岸。安设帐房。咸阳泾阳三原高陵蒲城均有贼踪。大荔县所属之羌白潘驿。亦有边马。是窜陕回匪。由西而东。几于遍地贼氛。刘典前奏庆阳之贼。窜至三水。绕窜永乐府。窥伺省城。何以不即派兵截剿。致令贼势如此蔓延。著刘典迅拨劲旅。探踪拦击。务将此股匪众就地歼除。毋令纷窜。左宗棠迅即抽拨兵勇。回顾陕疆。不得置之不问。并著懔遵前旨。查明后路防军何以悉赴前敌致贼匪乘虚扰陕掣动全局之处据实参奏。至此股贼首。是否即系马正刚。刘典前奏另有陈瞎子一股。续图窜陕。曾否与此股合并。著左宗棠、刘典确查。兼将北路瓦窑铺之贼。赶筹扑灭。仓头等处。距潼关仅百余里。马德昭一军。若移扎三原。转出贼之西面。关门左近。撤去藩篱。于晋豫大局。均有关系。著即照李鹤年所议。马德昭暂缓西进。责令将潼关防务。妥筹兼顾。一面抽调精壮驰赴渭河。相机援剿。至添募新军。即著李鹤年赶紧募练。以期有备无患。渭南大荔。距蒲州所属甚近。李宗羲已饬李庆翱先拨炮船两营。驰赴下游。择要严防。并调上游一营。赶赴蒲州堵御。复将各渡口船只。尽数提至东岸。所筹均尚严密。即著督饬在事出员弁实力巡防。毋稍松劲。安定瓦窑铺贼匪。尚未埽除。乡吉以上河防。亦不可稍涉大意。毋得顾此失彼。将此由六百里各谕令知之。　　

○乙未孝仪纯皇后忌辰。遣官祭裕陵。　　

○以神灵显应。颁云南省城关帝庙扁额。曰威宣南徼。城隍庙扁额。曰福佑滇云。莲华寺扁额。曰妙莲涌现。许真君庙扁额。曰昆池保障。　　

○谕军机大臣等、户部奏、遵催成禄军营协饷。并严定处分一摺。成禄军营协饷。出关以后。原定由新疆军饷内支给。该提督未出关以前之饷。叠经户部奏准。于湖北陕西四川每月各协数千两。嗣复奏派四川月协一万两。旋又奏请拨归四川专款十七万两。后因成禄奏称部署出关。复在山东欠解新疆月饷内提银十六万两。山西欠解新疆月饷内提银四万两。又将麟兴前借部库银二十万两。谕令山西山东河南毋庸解还部库。改解乌城。俟成禄出关后。派员迎提应用。并于山东欠解新疆饷银内提银十万两。为成禄出关采办军粮之款。是户部历次指拨成禄军营专饷。不为不多。仍仅据四川报解银九万两。其余或解不足数。或一批未解。实属意存推诿。著李鸿章、李瀚章、郭柏荫、蒋志章、刘典、吴棠、丁宝桢、李宗羲、李鹤年、各将该省先后应解成禄军营协饷。迅速措解。如再迟延。即由户部查明参奏。原摺均著钞给阅看。将此由五百里各谕令知之。　　

○上以祭社稷壈。自是日始。斋戒三日。　　

○丙申。谕内阁、礼部奏请将旷官之司员革职一摺。礼部候补主事麟懋、前因当月接班旷误。经该部堂官奏参惩处。此次京察过堂。复推病不到。叠经严传。仍不进署。实属任意偷安。麟懋著即革职。以为旷官者戒。　　

○谕军机大臣等、左宗棠奏、贼踪纷窜。现筹剿办情形。并自请严议。暨请饬定安等拨济刘松山等军食各摺片。所陈金积堡回逆。经官军痛剿后。窜走黑城半角城等处。提督丁贤发于石峡口败之。其由环庆窜出各股。亦经副将萧玉元等军先后击败。惟前据刘典驰奏。逆回窜扰陕境。及昨日李鹤年、李宗羲、所报边马已至大荔羌白潘驿等处各情。是贼踪之纷窜陕疆者。股数不一。且自西迄东。到处蔓延。左宗棠督师西向。未能将后路严密布置。致全陕肃清之地。复遭蹂躏。实属鼻无可辞。左宗棠著交部严加议处。刘典虽因留防兵少。堵御不及。而于所辖地方。并不先事图维。致令贼踪窜入。亦著交部议处。现在咸阳泾阳一带。遍地皆贼。陕垣得以拒贼者。仅恃一线渭河。兼之密迩晋豫。防剿甚为紧急。左宗棠所派李辉武一军。兵力尚单。著即添拨劲旅。星驰入陕。会同刘典所派各军。合力剿击。净埽贼氛。傥该大臣等观望迁延。任令贼匪纵横。掣动全局。则该大臣等自取咎戾。朝廷亦不能曲加宽贷也。刘松山、金运昌两军。围攻金积堡踞匪。现正得手。所有该两军军食。自应迅筹拨济。以资饱腾。定安、金顺、素顾大局。无论如何为难。务须代办粮米驼只。设法接济。俾免匮乏之虞。是为至要。将此由六百里各谕令知之。　　

○又谕、左宗棠奏、汇报北路官军剿贼叠胜。暨金运昌雷正绾等军获胜情形各摺片。陕回逆目陈霖等折窜金积堡。负嵎抗拒。经刘松山会合金运昌等军。于上年十一月十二月闲。叠次获胜。攻破寨垒。贼锋大挫。著左宗棠严饬刘松山会同各军。将该逆悉数殄除。毋任漏网。金运昌、雷正绾等军。均系会攻金积堡之师。现在逆回乘虚肆窜陕境。著左宗棠严饬该员等。将金积堡贼匪迅速埽除。以便分兵追剿。毋为该逆牵掣。将此由六百里谕令知之。　　

○补铸广东海门营参将关防。从总督瑞麟请也。　　

○予甘肃金积堡阵亡提督张四维等二十六员祭葬世职加等。　　


大清穆宗继天开运受中居正保大定功圣智诚孝信敏恭宽毅皇帝实录卷之二百七十六　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治九年。庚午。二月。丁酉朔。上诣绥履殿问慈安皇太后安。平安室问慈禧皇太后安。至丙寅皆如之。　　

○祭先师孔子。遣大学士倭仁行礼。　　

○谕内阁、额勒和布、恩锡奏、相验命案。请变通成例一摺。据称奉天昌图厅属。幅员辽阔。向例遇有命案。印官公出。如在三百里以外。檄委照磨经历往验。其在三百里以内。则由邻封往验。该厅毗连仅止开原一县。道路较远。请变通办理等语。著照所请。嗣后该地方官公出期内。遇有呈报命案。无论三百里内外。如系照磨分防处所。暂由照磨往验。如系经历分辖。暂由经历往验。统候印官审办。以重人命而免耽延。　　

○兵部议覆山东巡抚丁宝桢奏陈拟定阵式。分给各营将官。按月将所辖各汛弁兵。合操两次。暨挑选马兵七百五十名。立为三营。另选将领分带操练。并酌加月饷银一两二钱。马乾银二两一钱。俾资饱腾。均应如所请办理。从之。　　

○戊戌。祭大社。大稷。遣惇亲王奕誴恭代行礼。　　

○谕内阁、卞宝第奏、请开缺回籍终养一摺。览奏情词恳挚。本宜俯如所请。惟念卞宝第自简任福建巡抚以来。办理一切。俱臻妥协。未便遽易生手。卞宝第著无庸开缺。赏假三个月。回籍迎接伊母赴署。该抚于视事之余。晨昬侍奉。既无负朝廷委任之意。兼可慰该抚孝养之思。毋再固请。卞宝第起程后。福建巡抚。著英桂兼署。　　

○己亥。遣官祭文昌帝君庙。　　

○展缓山西太原、曲沃、定襄、三县歉收地方带徵钱粮暨民借仓谷。　　

○命普济堂、功德林、煮赈展期两月。　　

○庚子。上奉慈安皇太后。慈禧皇太后。幸漱芳斋。侍午膳。　　

○遣官祭关帝庙。　　

○谕军机大臣等、苏凤文奏、剿办迁江游匪各情形等语。广西迁江县所属巴梧州地方。为匪徒苏大振等盘踞。经知县田斯杰等督率兵练。驰往剿捕。歼毙该匪首及夥党多名。忽有游匪由贵县交界阑入崇山村。旋经副将潘其泰等击败。而贵县复有土匪啸聚。宣化县属同古屯零等村。与广东灵山交界处所。亦有匪徒句结。粤西伏莽未清。亟宜随时扑灭。著苏凤文严饬各该地方文武。督带兵团。认真摉剿。务期殄除净尽。毋留余孽。并著瑞麟、李福泰、一体饬属。不分畛域。严密合剿。毋任各匪句煽。以遏乱萌。将此由五百里各谕令知之。　　

○引见各衙门保送京察一等人员。得旨、此次京察一等钤出人员。著各该堂官再行出具切实考语。交吏部带领引见。钤出之满洲蒙古中书笔帖式等官。著归入理事同知通判内。遇有缺出。与旧记名人员。一体带领引见。汉军汉人。著交部以抚民同知通判等官。分别选用。起居注主事哈齐香阿、大理寺寺丞玉权、太常寺寺丞景文泰、光禄寺署正承厚、侍卫处主事富瑞、钦天监夏官正杜春芳、大通桥监督刑部主事多谦、旧太仓监督理藩院主事麟昌、顺天府治中乔文蔚、内繙书房行走户部主事庆春、上谕处委署主事德芳、宗人府委署主事宗室福钊、太常寺赞礼郎庆联、花沙布、读祝官哈明阿、典簿聂赓墀、国子监典簿尚俭、助教文郁、鸿胪寺鸣赞觉罗宽裕、銮仪卫鸣赞鞭官海寿、钦天监挈壶正约奎、俱著交部照例以应升之缺升用。其内阁侍读恩霖等二百七十员。俱著准其一等加一级。　　

○辛丑。遣官祭昭忠祠。　　

○谕内阁、本年轮应查阅江苏安徽江西山东河南五省营伍之期。江苏著即派马新贻。安徽即派英翰。江西即派刘坤一。山东即派丁宝桢。河南即派李鹤年。逐一查阅。认真简校。如有训练不精。军实不齐者。即将废弛之将弁据实参奏。毋得视为具文。　　

○又谕、前因文硕奏、访闻直隶宣化镇总兵崔福泰操守未洁。与省局委员互揭等情。当经谕令曾国藩确查具奏。兹据奏称、遵查委员口角互揭一节。系候补知县王霂委署广平县篆之时。崔福泰留算交代。王霂赴任情急。措词失当。旋经算清交代赴任。其操守不洁一节因七年正月。该总兵带练军在保定城外。与贼接仗。遗失军械等项。传闻以兵丁缺额弥补亏空。致启物议。惟与未发车价欠发兵饷等事。均查无实据等语。崔福泰被参各节。暨经访查并无确实冯证。即著无庸置议。署宣化中军守备玉鹏龄、把持营务。招摇放纵。实属不安本分。玉鹏龄著即著职永不叙用。以肃营伍而昭惩戒。　　

○又谕、左宗棠奏、提督剿贼大胜。中炮阵亡。恳请优恤予谥建祠一摺。广东陆路提督刘松山、于正月初十日。督军进剿甘肃石家庄回匪。攻克该逆新修各寨。毙匪一千数百名。复进攻马五寨。忽有援贼二千余名。排列营前。十五日。刘松山会同金运昌迎剿。击毙马步悍贼约千名。余匪窜遁。攻破外卡。各军一鼓齐登。刘松山策马督攻甚急。忽寨中飞子洞中左胁。受伤甚重。即时阵亡。刘松山由勇丁转战湖南等处十余省。剿平粤捻各巨寇。谋勇兼优。无愧名将。此次西征回匪。策马前行。躬冒锋镝。该逆闻风胆落方冀攻克金积堡。埽荡而行。肃清边圉。不料中道阵亡。览奏曷胜悼惜。刘松山著照提督阵亡例从优议恤。加恩予谥。入祀京师昭忠祠。并于陕甘等省立功地方。建立专祠。所部阵亡各员。查明一并附祀。该提督各省战绩。并著宣付史馆立传。其遗榇回籍时。著沿途地方官妥为照料。以示朝廷轸念忠勤至意。寻予祭葬世职。谥忠壮。　　

○又谕、左宗棠奏、提督刘松山阵亡后。该军统率需员。查明布政使衔候选道刘锦棠、胆略尚优。军情翕服。堪以接统。请赏加京衔等语。刘锦棠著赏加三品卿衔。接统刘松山旧部。用资镇率。　　

○谕军机大臣等、左宗棠奏、请饬定安等速解湘卓两军军食等语。刘松山。金运昌两军。军食缺乏。左宗棠因雷正绾等军须为接济。无暇兼顾。著定安、金顺、懔遵前旨。代办粮食驼只。迅筹接济。左宗棠所称金顺所部封存之粮。约有若干。如于此项粮石内拨解。更为迅捷。现在该军正在吃紧之际。断不可稍分畛域。致有贻误。金顺于拨解后。即可咨商定安筹款购粮。陆续运往。以备存储。郭宝昌一军。现在晋省河防。正当吃重。未便前往。其吴堡所存粮百数十万斤。著刘典查明。派委妥员。分起解赴花马池。以资接济。毋许迟误。刘松山阵亡后。该处军情若何。金积堡何日可以攻克。刘锦棠已赏加三品卿衔。接统其军。该大臣务当随时激励。毋令劲旅颓废。提督黄万友、准其派为帮办。以资得力。回逆东窜。边马已及大荔等处。陕省留营甚少。左宗棠务当拨兵迅速援应。不得置之不顾。陕西日来情形若何。能否拦截匪踪。毋使纷窜。著刘典随时据实奏闻。并饬令营将弁。加紧截剿。力埽凶锋。晋省西南河防紧要。并著李宗羲檄饬李庆翱。勤加侦探。毋稍疏虞。沿河各邑。人心是否敉定。务当严密布置。毋涉张惶。将此由六百里各谕令知之。　　
</div>
    <div class="pagination">
<a href="清实录同治朝实录_page383.html">上一页</a><span>...</span><a href="清实录同治朝实录_page379.html">379</a><a href="清实录同治朝实录_page380.html">380</a><a href="清实录同治朝实录_page381.html">381</a><a href="清实录同治朝实录_page382.html">382</a><a href="清实录同治朝实录_page383.html">383</a><span class="current-page">384</span><a href="清实录同治朝实录_page385.html">385</a><a href="清实录同治朝实录_page386.html">386</a><a href="清实录同治朝实录_page387.html">387</a><a href="清实录同治朝实录_page388.html">388</a><a href="清实录同治朝实录_page389.html">389</a><span>...</span><a href="清实录同治朝实录_page385.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
