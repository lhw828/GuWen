<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1726 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1726 页/共 1860 页</h1>
    <div class="content">
○谕军机大臣曰、福康安奏、遵旨谕令阮光平、将黎维祁弟妹妻妾查访。护送进关。该藩恐黎维祇等心怀疑惧。匿而不出。恳请天朝告示晓谕。并虑跟随黎维祁进关之人。未带家眷。一并探访。陆续赍送等语。阮光平仰体朕意。计虑周到实在可嘉之至。著福康安告以前因黎维祁弟妹妻妾。尚在交南。琐尾流离。既为可悯。而安南反侧之徒。恐有藉以为名。纠聚滋事。是以降旨令国王查访送出。实为一举两得。今国王钦遵谕旨。以伊等播越之余。心存疑畏。恐其一闻招致。或误谓国王设计加害。转致潜藏。若给以天朝告示。遍行宣播。自必尽释疑怀。即可访问踪迹。护送进关。大皇帝深鉴国王意计精详。用心周到极为嘉予。而又以上年跟随黎维祁进关。及续行内投之各起黎氏旧人。大半未带家眷。当一体探访送进。设想尤为周密。但此等进关夷人。大皇帝念其志切从亡。不忍令其迁流失所。除黎维祁亲属人等。编入佐领下当差养赡外。其余安插四川江浙等省。分别入伍归农。前据四川总督奏称、夷人内。有因国王宠膺藩服。向化输诚。必能爱养百姓。情愿仍归故土。图聚室家。大皇帝因谕令该督抚等、于安插夷人。遍加询问。如有系思故国者。据实奏闻。酌量降旨。令其归国。俟四川江浙等省覆奏到后。再向跟随黎维祁在京之人询问。若有情愿仍返安南。亦一体办理。在国王既可省赍送之烦。而国中户口日增。益著盈宁之象。但此时国王且不必亟于查访。俟覆奏到日。再候谕旨遵行。并随报赏给国王御用之汉玉双鹿、白玉天鹅暖手二件。时刻钟表一个。时辰表一个。以昭思念嘉予之意。如此详悉告知阮光平。益当欣感遵奉也。再披阅阮光垂呈伊父书信。知病已痊愈。而改封伊兄光缵为世子之命。光垂尚未闻知。婉恳代辞。立言亦颇得体福康安于本月十四日、已抵湖北应山县。距省城不远。与阮光平分路后自当遵照前旨。迅速驰回广州。督缉洋面盗匪以期速行就获。再本日据郭世勋奏总兵陆廷柱管辖雷琼。不能先事豫防。以致参将钱邦彦。于巡洋时遇盗被害。请旨革职等语。已降旨将陆廷柱革职矣。但该镇前在台湾获咎。经朕弃瑕录用。自应倍加奋勉。乃于海疆缉捕重事。不能实力整饬。实属负恩溺职。将来定案时。于革职外。自当问以余罪。以示惩儆。将此谕令知之。　　

○以湖南永绥协副将伊常阿、为广东雷琼镇总兵。　　

○庚子。谕湖北巡抚员缺。著福宁补授。和宁著调补陕西布政使。所遗四川布政使员缺。著英善补授。汤雄业、著补授广西布政使。其广西按察使员缺。著善泰补授。　　

○又谕、前据步军统领衙门奏、山东滨州武生薛朴元、控告杜宜丰等。在本州诬捏伊兄薛对元、夺犯殴差一案。据称薛对元系上年十二月二十七日起身。到京会试本州何以捏称正月二十日、在滨州有殴差之事。经步军统领衙门调查薛对元所住会馆帐簿。月日相符。并询之籍隶山东京官。佥称正月二十内曾见过薛对元、实系正月十五到京。证据确凿。朕彼时以滨州距京千有余里。即驰驿前往。亦不能于二十日在籍滋事。是以特命胡季堂等驰赴东省。提集卷宗查对研鞫兹据胡季堂奏称、此案臬司及府州详报。俱称系上年十二月二十六日之事。与该抚原卷本年正月二十日犯事日期。迥不相符。咨询长麟。据称审讯时。公出在外、未及核对卷宗是以错误所言亦难凭信。至检查该抚奏结原卷。不但薛对元等供词并未画押。即案内各犯成招供词。亦俱无押。现在提集人证。隔别讯究等语。此案大奇。实为从来未有之事。长麟由刑部司员。洊擢藩臬办事尚属勤奋。在江苏藩司任内。舆论亦皆允协。江苏民情。向于地方官喜生訾议。而长麟声名尚好。其居官操守自属谨饬。是以擢用山东巡抚。伊自莅任以来。办理地方公务。无不认真踊跃朕召见臣工。亦多有称其官声政绩者。朕方以为在督抚中尚堪任使之人。将来或外擢总督。内用尚书皆不可知。乃长麟办理薛对元一案、竟将犯事月日任意更改。那前作后。且于问拟死罪人犯。不令其画供过堂。荒唐草率。一至于此。是诚何心。朕细阅胡季堂摺内情节。薛对元于主使夺犯殴差之事。坚不肯认。因思此案犯事月日。无论正月二十日薛对元现在京城。不能回籍。即云系上年十二月二十六日之事。距到京之期。不及二十日。薛对元家道贫穷。按程行走。亦不能于正月十五日赶到。是否另有冤抑情节。尤当确切讯究。至侯永萼、杜宜丰、皆属丰富之家。薛对元、实系寒士。即使杜宜丰有交结贿嘱情事。长麟身为巡抚。亦不至得财枉断。或该府州等听受贿嘱。颠倒案情。长麟亦断无从中染指分肥之理。但长麟受朕恩眷。志得意满。遂尔自以为是。于此等重案。竟敢任情增减。由此而推则督抚等得操出入之权。自恃眷注。肆意妄为。甚至如唐季藩镇。放纵恣睢。亦何不可此而不严加惩治。何以肃吏治而儆官邪且长麟前于平度州民罗有良跌压伊母罗王氏身死一案。未能审出实情。几至正凶漏网。又复诬参知府。彼时朕尚以该抚系属无心之过。特为宽宥。已属格外加恩。今于薛对元一案。复又改移月日。意为增减。则实系出于有心。其咎甚重。并非书麟琅玕之失察州县书吏舞弊。止于无能者可比。看来长麟竟系恃朕恩眷。以满招损。遂至福薄灾生。天夺其魄。封疆大吏。如此办理错谬。岂可稍事姑容。长麟即著革职。留于山东办理城工事务。效力行走。该省城工。即系长麟奏请修理之工。倘若承办稍有草率偷减。一经查出。试令长麟自问。尚能保其首领乎。所有山东巡抚员缺。著惠龄调补。其湖北巡抚员缺。已降旨著福宁补授。此时先著毕沅兼署。惠龄自京回任。谅此时甫经到楚。接奉此旨。即行驰赴新任。可不必来京请训。惠龄未到之前。著胡季堂暂理山东巡抚事务。滨州知州方应时、著革职交胡季堂等提集犯证。严行审讯。甘定进、著革职。交军机大臣就近讯供后。解东质审。其安内与方应时串嘱商办之郭姓一犯。交步军统领衙门、顺天府、五城御史、一体拏缉。获后一并解往、归案办理。新授平阳府知府杜安诗、亦著留于东省。听候质讯。胡季堂等、将摺内所指各情节。严加审讯。务期水落石出。不可稍涉瞻徇。以致案情不实。有负委任。朕临御五十五年。仰荷昊苍笃祜。海＜宀禹＞昇平。年跻八旬。康强逢吉。无时不兢兢业业。小心敬事。本年届朕寿辰。中外胪欢。藩部君长。向化输诚。梯航络绎。为史册希闻之事。而臣工等办理工作点缀。朕以其成事不说。未便全行裁彻。然犹恐偶遇风雨。时切廑怀。幸荷上天恩佑。弥月晴明。实为朕心所不敢期必者。朕之仰承鸿贶。备福克膺。惟日孜孜。时深寅畏。从不敢以景运增隆。稍存满假。内外大臣。受朕简畀。皆当以朕之心为心。常怀惕励。方能永承恩眷。乃长麟以眷注稍优。蒙行自满。实属器小易盈。自取罪戾。各省巡抚中。如闵鹗元、长麟皆系尚能办事之人。今闵鹗元以袒庇劣员。长麟以玩视重案。接踵败露。朕更将何以用人。心实愧懑。督抚等皆荷封圻重任。于地方官政务。惟当虚己秉公。周详谨慎不可仍蹈覆辙也将此通谕知之。　　

○又谕、据琅玕奏、藩司顾学潮患病未得即痊。请委员暂行代理一摺。内称顾学潮于七月内染患疟疾。至八月初旬。两腿发软行走不便。今自秋后。浮肿日甚。现在展步需人。精神颇觉委顿等语。藩司系钱粮总汇。责任匪轻。顾学潮、于七月间即已患疟。至八月腿足虚肿。步履不便。势难即就痊愈琅玕自应据实陈奏。将顾学潮解任回籍。其藩司一缺。请旨另行简放。方能无误重寄。乃迟至九月犹称。委员代理。并声明不敢因卸事在即稍有观望延挨。此明系琅玕因新任巡抚海宁。将次抵任。该藩司患病情形。难以掩饰。始于卸事之前。缮摺具奏。所谓欲盖弥彰。岂能逃朕洞鉴耶。琅玕诸事废弛。即此已可概见。著传旨严行申饬。至顾学潮、前在直隶府道任内。办事尚属认真。是以加恩擢用浙江藩司。乃自莅任以来。遇事模棱。未见有奋勉出力之处。兹既患病未痊。难望振作。自当令其回籍调理。顾学潮、著以原品休致。所遗浙江布政使员缺。著归景照补授。其按察使员缺。著姜开阳补授。　　

○礼部带领朝考取列一等二等之选拔贡生郭德埙等引见。得旨、马敦诗、石爧、王桂怀、金毓奇、黄骏、孙贻谋、程尚义、司能任、贾杰、李应钊、孙维玑、郭崇封、吴经琳、蔡儒亮、尧茂德、冉基安、萧晋琏、何粹文、赵天锡等十九员。以知县试用。定住、崇善、福宁、昇寅、丁孝彝、李肄颂、陈启文、李芳梅、吴若曾、李于培、任兰祐、张三纲、丁树本、苏琳、沉长庆、张光勋、汪杰、杨懋恬、陈奇芝、张大维、秦光倬、李梦蛟、周宗泰、张学潮、糜奇瑜、叶倚蟾、黄大名、陈羲书、何铮、王兰等三十名。以部员用。定安、李纶盛、杨豫春、王朝琳、马履祥、石钧、吴邦庆、井玉棣、戈廷蕃、梅大鹤、刘福集、周景岩、李其植、王家相、马袁炜、吴自求、管松年、袁斯麟、张宗泰、彭蕴琨、周之冕、茅奎光、尤维熊、张步衢、徐奕韩、徐礽、卓振清、王麟奎、崇一淦、方玉垣、龙舜渔、葛桂华、曹谷贻、宫璋、林晋奎、洪奋起、宋潢、杨鼐望、颜怀珠、赵钫、亓保、马邦玉、李尚菼、刘彦中、王慰祖、杨潾、谢士荦、李廷芳、吴经、吴沆、郭维垣、李宗圣、耿鸣阳、范麟趾、赵楼、王勋臣、张运煦、苏嘉善、李元文、胡殿襄、董鳌、林敷英、童应赏、丁鐄、朱鬯、郑烺、吴启焞、范懋裕、郭德埙、徐泮鲲、汪守和、车世球、项邦槐、程世瑄、邓时、余邦佐、陈仁钧、祖之栋、钟孚吉、颜凌霄、杨仪国、黄登、张锦树、龚傅圭、樊世祊、刘文榽、刘琢璧、黄崇正、王德箴、李有俊、方同明、姚堃、王松年、张允中、张恒清、樊起凤、党振声、张廷珍、陆淇、任灏、吕廷瑞、许大炜、胡瑽、张舒、岳炯、彭照麟、龙万育、张谨度、朱有绂、倪丙枢、陈群、黄庆云、喻照、陈鸣鹤、颜斯缉、区郁如、何廷瑸、陈文勋、张梦龄、杨锡珍、朱明远、黎梦皋、范暟、杨朝榘、李廷英、殷象贤、吴永辅、王嵋等一百二十八名。交与吏部询问。愿以教职用者。以教职用。愿以佐贰等官用者。以佐贰等官用。　　

○辛丑。谕军机大臣等、滨州武生薛朴元、控告杜宜丰等、诬捏伊兄薛对元夺犯殴差一案。昨经胡季堂等查明。实系上年十二月二十六日之事。与长麟原奏本年正月二十日犯事日期不符。业已降旨将长麟、甘定进、知州方应时、革职令胡季堂等提犯严审矣。兹据军机大臣等讯问甘定进。并将拏获之郭德美一犯。一并审讯录供进呈。朕详加阅看。此案解省时薛对元在司监禁。甘定进首经讯供。薛对元并未承认夺犯殴差之事。即差役等、亦祇称薛对元声言欲行捆行。其实并未动手。供情本不确凿。岂可遽行定案。而长麟在途次提犯审结。又复擅改日期。甘定进、系属臬司。刑名是其专责。岂有巡抚将未实供词。周内定案。那移月日。臬司全不与闻之理。即云事后始行得知。亦应据实参奏。今甘定进到案。匿不供吐。反覆诘讯。方称曾经讯过此案。言语支离。显有回护扶同情弊。又郭德美、系甘定进旧时衙役。杜宜丰曾向其恳求说情。探听批语。并得有谢仪。于此案显有串通交结情弊。此间所供。必有不实不尽之处。且知州方应时、袒护杜宜丰。任情偏听。或实有听受贿嘱之事。现据郭德美供出。闻得李姓高姓曾为杜宜丰关说。送给方应时银三千两。方应时亦有馈送署知府杜安诗之事。此案罅漏甚多。所供自属有因。不可不严行究问。著将讯取供词。钞寄胡季堂等阅看。先令据供严讯。并令江兰押解甘定进、及郭德美一犯。速赴东省交与胡季堂等、将案内各情节。逐一彻底讯问。据实具奏。勿得稍有徇隐。　　

○以告退奉国将军绵俊子奕泽袭职。　　

○壬寅。谕曰、毕沅奏、湖北江夏县职员莫廷模、现年八十四岁。通城县寿妇金张氏、现年八十五岁。俱五世同堂。请照例锡赉等语。莫廷模等、年逾八旬。曾元衍庆。洵称盛世嘉徵。所有赏赉之处。该部察例具奏。　　

○谕军机大臣等、据金简奏、黎维祁属下安南人阮廷沛等三十八名。眷口四十三名。共八十一名口。情愿回国。具呈恳请代奏等语。伊等父母妻子。皆在安南志切怀归。情殊可悯。自应准其回国。俾遂其乡土之思。已另降谕旨。传谕福康安等矣。所有伊等回国。沿途经过地方。自当派委员弁护送。但只须酌量给予饭食住宿。一切应付。更不必似随同黎维祁来京时、从优办理矣。至阮廷沛等到武昌后。或由水程前进或由陆路行走。孰为简便。并著该督抚等酌量妥办。俟送至广西境内即交陈用敷妥为照料出关。令其归国。除就近传知顺天府外。将此谕令沿途各督抚知之。　　

○又谕、前据孙士毅奏、川省安插交夷高春旺等、恳求回国。业经准其所请。并令江浙各省。向该省分置夷人。一体询问矣。兹据金简具奏、黎维祁属下安南人阮廷沛等三十八名眷口四十三名。共八十一名口。情愿率同眷口返国。具呈恳请代奏。伊等情切怀归。殊为可悯。自应准令回国。以遂其故土之思。已传谕沿途督抚。量为照料。送回安南。并著福康安、先向阮光平告知、以阮廷沛等呈请回国。蒙大皇帝恩准遣归。伊等到安南后。即交该国王管束。国王宠膺藩服。抚有安南。阮廷沛等既情愿挈眷回国。自应安分守法。不敢别滋事端国王亦必善为抚绥。不存歧视。倘或伊等私带黎维祁书信。藉端煽惑著国王留心详查即可自行惩治。不必因系天朝遣回之人。稍存顾忌亦不必具表奏闻。此皆大皇帝体恤恩慈。代为筹虑。实为无微不到。如此明切晓谕。俾阮光平知天朝宽大深仁自必倍深感戴也。　　

○癸卯。上诣大高殿、寿皇殿、行礼。　　

○还宫。　　

○谕曰、梁肯堂奏、山海关等处驻防兵丁。每年支放兵米。向在奉天永平等属动支采买。今应备五十六年兵米。因奉天省连年拨赈。存仓米石不敷。而永平府各属。又偶因被水歉收。未能采买。即屯粮亦应蠲缓。难以通拨。请即在通北两仓。赏拨米石内支领等语。著照所请。所有山海关岁需兵米一万七千七百余石。永军厅、永协、需米三千七百石。冷口、需米二千二百六十石。即在赏拨通北两仓米内。照数支领。以济兵食。　　

○又谕曰、书麟奏、甄别续到举班人员一摺。照例将才具出众之员。以两字相兼之缺补用。其才具稍次。及短于肆应者。分别以专难专冲一字之缺。及专简无字之缺补用等语。此例未为允协。向来大挑一等举人。分发各省。以知县试用。并令督抚等察其才具。严加甄别。原为慎重地方起见。不得以庸劣之员。滥竽贻误。其人果能胜民社之责。自应补用知县。而拘执无能。或年老者。即当以佐杂教职等官改补。奉行已久。嗣经勒保条奏。多列例款。于两字一字之外。复加以专简无字之缺。将此等大挑人员。分别补用。既属烦琐。亦明系宽设其途。为庸劣之员、姑容地步。此例不可行。著军机大臣会同该部、另行妥议具奏。寻奏、大挑一等举人、到省后。应令各该督抚、切实甄别。详加考察。其有果能胜民社之责者。即以知县用。其拘执无能、年老者。分别题明。以佐贰教职改补。概不准其分别专难冲一字两字等项。以昭慎重。从之。　　

○又谕、据弘畅等奏称。卢沟桥演放炮位。一百步二百步之炮。中靶俱与定数相符。惟三百步之炮。中数较少。请将该章京等记过。兵丁等责惩等语。每年演放炮位。所以专备军旅之用。但打仗断无三百步外即行放炮之理。纵然施放。铁子虽到。非越过。即擦地。必无准无力。即射箭放枪。过远亦无准头。必逾近方能中伤有力。若如此演放。反成虚文。况演放炮位、中数短少者。既有责惩之例。如敷定数、及中数多者。亦当示劝。著交军机大臣、及该部、将演放炮位步数。并惩劝之例。详细定议具奏。寻奏、查从前定例。凡大小炮位。均于一百步设立炮靶。自乾隆四十二年。海兰察等、奏改千斤以上者。设立三百步炮靶。十五出。中十出以上为合式五百斤以上者。设立二百步炮靶。中十二出以上为合式。其四百斤者。设立一百步炮靶。中十三出以上为合式。自奏改以来。每年八旗出演千斤以上之炮。所中数目。均未合式。请嗣后演放炮位。无论体质大小。觔两轻重。仍照旧例。各于一百步设立炮靶演习。若中不及额。欠少一二出者。参领记过一次年终应得纪录不准给予。炮手责四十棍。如少三出以上者。参领罚俸一年。仍停升一年炮手责八十棍其多中一出者。参领纪录一次。炮手赏银一两。多中二出者。参领纪录二次。炮手赏银二两。如仅能合式。毋庸给予纪录。又千斤以上之炮。体质重大。演放后倘有伤损。修理不易。请限以三年演放一次。该部届期行令各旗酌拨一二位演放。从之。　　

○又谕、据观明奏称、独石口驻防兵丁。房屋现在不敷居住。请于二十户。每户加盖房两间等语。各省驻防兵丁。所得官房。原俱有定额。迄今阅年已久。并无增办房屋者。若云独石口兵丁。年久生齿日繁则各省现在生齿亦皆繁庶矣。倘俱效尤奏请增添房屋。亦实难准行。况此事亦非紧急不可等待者。观明系以副都统署都统事务。前既不同保泰具奏今又不候乌尔图纳逊自行。专摺具奏。无非见好沽名。观明著交部察议。仍著严行申饬。　　

○旌表守正捐躯河南西平县民冯有全女冯氏。　　

○甲辰。孝慈高皇后忌辰。遣官祭福陵。　　

○谕、据伍拉纳奏、福建所属海岛四百五十七处。浙江所属海岛五百六十一处。多有民人居住。有搭盖藔房。零星散处者。有建盖瓦房。已编保甲者。有渔日□□时暂行搭厂者。自应遵照定议。悉行烧毁。惟是烟户稠密之处。若概行驱逐。使谋生之民。一朝失业。转致漂流为匪。请将编甲输粮者。免其驱逐。倘有匪徒窜入。立即擒缚。解官办理。其余零星散处。或本系封禁之地。将所搭藔房烧毁。人口递籍安插。至各处渔户驾船出洋。暂搭藔厂。未便概行禁阻。应令地方官取结给照。认真稽查等语。前因顾学潮奏称、沿海各省所属岛屿。多有内地民人。建盖草藔房屋居住。日聚日多。诚恐相聚为匪。查察难周令该督抚查明海岛情形。如有匪徒潜搭草藔房屋居住者。立即烧毁。今据伍拉纳查奏。浙闽两省。海岛居民甚多。已成市肆。不便概行焚毁驱逐。所奏是。自应如此办理。沿海民人居住海岛。久已安居乐业。若遽饬令迁徙。使濒海数十万生民。失其故业。情殊可悯。且恐地方官办理不善。张皇滋扰。转致漂流为匪。亦非善策。所有各省海岛。除例应封禁者。久已遵行外。其余均著仍旧居住。免其驱逐。至零星散处人户。僻处海隅。地方官未必能逐加查察。所云烧毁藔房。移徙人口。亦属有名无实。今各岛聚落较多者。已免驱逐。此等零星小户。皆系贫民亦不忍独令向隅。而渔户出洋采捕。暂在海岛搭藔栖止。更不便概行禁绝。且人户既少。稽察无难。尤非烟户稠密之区。易于藏奸者可比。自应听其居住。毋庸焚毁。所有沿海各省地方。均著照旧办理。惟在各该督抚。严饬沿海文武员弁。实力稽查。编列保甲如有盗匪混入。及窝藏为匪者。一经查出。即将该犯所住藔房。概行烧毁。俾知儆惧。其渔船出入口岸。务期取结给照。登记姓名。倘渔船进口时。藏有货物。形迹可疑。即当严行盘诘。无难立时拏获。地方官果能实力奉行。认真稽察。盗风自可永戢。原不在多设条款。竞为无益之空言也。　　

○又谕、据永保奏称、布扈鄂拓克五品顶戴赏戴花翎之布噜特比图里拜病故等语。图里拜、前于缉拏布噜特贼匪时。曾经带道出力。且于一切委派事件。亦属奋勉。今伊病故。殊堪悯恻。著加恩将图里拜翎顶。赏给伊子胡噜拜戴用。以示眷念之意。　　

○谕军机大臣曰、伍拉纳奏、筹议闽浙两省战巡等船。分别留改一摺。此事前经福康安奏称、外洋战船。大小不一。各就海道情形。均匀配造。实为缓急足备。应请均仍其旧。无庸改造。以免更张。朕以该督所奏。俱系实在情形。当即明降谕旨。通谕沿海各督抚。一体确切查明。遵照妥办。夫海洋风帆顺利。营船商船。俱可行走迅捷。原无笨重灵便之分。若风水顶逆。即商船亦不免随波荡漾。人力难施。至于巡洋缉盗。全在弁兵等奋勇追捕。并不关船只之大小也。想伍拉纳尚未接奉此旨。故于闽省战巡各船。奏请毋庸遽议更改。而于浙省之双篷＜舟古＞船。仍请届期拆造。著传谕伍拉纳、即当遵照前旨。所有闽浙两省战巡及浆橹各船。均可毋庸改造。惟当严饬水师弁兵等。于平日认真操练。出入风涛。务期帆舵得力。而驾驶巡洋时。遇有盗船。益当实力追捕。不可稍有退怯。以期永戢盗风。方为妥善。　　

○又谕、据步军统领衙门奏、湖北应城县已革武生李杜、控告仓书陈开雨、萧有成等。科派买谷。浮收钱米。又派令村民歛钱买马。折收草费各款。事关蠹书骫法殃民。如果所控属实。恐该县亦有通同染指情弊。不可不严行讯究。倘系李杜、因革退武生挟嫌捏控。亦当审明治罪。以儆刁风。著传谕吉庆、王昶、于湖南审案完竣。即取道湖北。就近提集人证将此案实在情节。秉公确讯。定拟具奏。　　

○盛京将军宗室嵩椿等奏、盛京所属各城。旗仓、原贮额谷二十万石。民仓、原贮额谷五十二万石。近年该处歉收。除赈贷并节年蠲缓。共计旗仓现存米二万四千石有奇。民仓二十八万一千石有奇。缺额甚多。不足以资缓急。今岁濒河洼地。虽间被淹浸。其余高阜地亩。均属丰收。应及时买补。以足原额。但缺额过多。恐一时全行购买。米价骤昂。请今年于盛京户部库项内。支给旗仓先买三万石。于州县徵收地丁银两内。支给民仓先买五万石。各按市价均限冬季内买补还仓。其余缺额。俟来秋再行采买。报闻。　　

○是日起。上以孟冬享太庙。斋戒三日。　　

○乙巳。谕、都察院奏、六科给事中十五道御史。所办案件。俱系笔帖式代为呈画。惟京畿道办理案件。偶有上堂之时。其余六科。并不进署。其十四道、虽同京畿道进署。并不上堂。舒常到任一载。认识尚未周遍。兹奉新例。汉科道截取道府。均应出具考语。京察届期。并须甄别贤否。若一年之内。不过见面数次。优劣究未深知。请嗣后十五道、六科、分日进署上堂等语。此奏想系舒常一人主见。所言却是。向来科道、俱归都察院衙门统属。其京察保送等事。皆由该堂官考核。近又降旨、将科道俸满四年者。截取道府。其堪胜外任与否。亦责成该堂官出具考语。核实保送。是都御史之与科道。考核攸关。即不得循俗例。谓之有统无属。且俗例乃明朝恶习相沿。会典本无也。若并不上堂见面。认识尚难周遍。其才具优绌。更无从知其底蕴。从前雍正年间。六科统归都察院。彼时给事中御史等。纷纷陈奏。互相争执。仰蒙皇考降旨严饬。始行更定。今科道等、既由都察院堂官出考。自应照舒常等所奏。分日进署。上堂接见办事。至于科道、本有奏事之责。如遇民生国计所关。原许其条陈利弊。即如本日给事中李翮、参奏韩鑅之子。假借籍贯。并停止吏员分发一事。朕以其所言尚是。即交部议奏。倘或内外大臣、及都察院堂官舒常等。果有不公不法之事。科道等亦可列之弹章。所言若是。朕尚当加之优奖。将被劾者治以应得之罪。并不因有上堂接见之例。遂致壅塞言路。若科道等、因更定此例后。有复行渎奏。自争身分者。必当重治其罪。或以此奏系舒常主见。将来藉端纠劾。意图报复。亦断难逃朕洞鉴也。舒常等所奏。著依议。　　

○给事中李翮参奏、侍郎韩鑅之子韩树猷。冒籍顺天。充当胥役。加捐府经历。分发浙江。得旨、所奏是。韩鑅原籍贵州。且身为侍郎大员。何以伊子韩树猷。假借顺天籍贯。充当吏胥。著该侍郎即据实明白回奏。所有此项吏员人等。应行停其加捐分发之处。著该部核议具奏。　　

○以故喀尔喀扎萨克和硕亲王贡楚克扎布子达尔玛锡里、袭爵。　　

○丙午。孝敬宪皇后忌辰。遣官祭泰陵。　　

○谕军机大臣曰、托伦奏、玉山县城垣。自乾隆八年以后。迄今并未兴修。城身间有臌裂塌陷。其城楼水洞石墈。亦皆坍卸。均应及时修葺。委员勘估。实需银一万三千七百四十余两等语。玉山县城垣。日久未修。间有坍塌。自应量为修理。以肃观瞻。今据托伦委员勘估。虽于摺内声明。会同孙士毅合词具奏。但孙士毅甫经到任。江西是其所辖。或于今冬明春无事之时。应前往江西查阅地方。著传谕孙士毅。即于查阅之便。就近赴玉山勘明。会同确切核估。妥行办理。　　

○军机大臣议奏、湖南学政张姚成奏、考试童生。向有派保认保之名。嗣后派保。应责令各教官遵例挨派。毋任童生私自认识。而挨派之后。该学政仍不时加意周防。勿致童生贿嘱滋弊。至传递文字。即多系巡逻之役。串通书吏。假借稽查为名。转为接递。嗣后应令该学政亲自督同提调、及巡捕各官。上下巡察。并将书办衙役。于未经出题之先。概行封锁。至武生充伍食粮。往往以贫穷武生、咨充塞责。嗣后咨送武生。应拣年力强壮、技艺较优者。咨营充补。既经发营。并饬令营员、时加训诲。倘有始勤终怠者。不但革去名粮。即武生一并移咨黜革。其在营出力各生。渐次考拔。更足以示策励。其未经挑拨之武生。仍著该学政严饬教官、留心查察。且并饬各省学政。一体遵照办理。应如所请。从之。　　

○以故质庄亲王永瑢子绵庆、照例袭爵。　　

○是月。钦差总管内务府大臣伊龄阿奏、会勘九关台。关门地势情形。前因大凌河水势漫溢。公廨兵房。尽被冲坍。拟改移六台设关。以重防守。今详细查勘。与其移改他处。莫若仍于该关就近。择高阜处所。遵依旧制。建立关口。既与客商旗民称便。而九关台名目。亦可仍存其旧。从之。　　

○原任山东巡抚觉罗长麟奏、曹单二县。承办河工岁料。仿照豫省章程。官为采买。应帮运价。于曹单二县徵还十分之五。其余五分。于曹州府属各州县。均匀摊徵。从之。　　

○又奏、通省牵算收成、实在七分有余。至涸出地亩。现已播种。间有积淤未涸。俟晴曝数日。亦可一律翻犁。惟沿河两岸。尚有未涸地亩。现委员多用混江犁。赶紧疏消。得旨、一切勉为。毋为空言。　　

○四川总督保宁覆奏、近阅将军鄂辉所奏藏中一切情形。将达赖喇嘛之兄弟。并商卓特巴等。解送京城从此藏地肃清。一劳永逸。且鄂辉向来办事。精细谨慎。到藏数月。颇洽人心。此事谅必易于办理。不致掣肘。得旨、所办甚好。可无他虑矣。不料其能如此。又得一好大臣心甚欣慰。　　

○江南苏松镇水师总兵魏辙奏、本标四营额设＜舟曾＞船沙哨等、于内外巡洋。均适其用。并不敢雇募民船。以致舵手生疎。有虚水务。得旨、以实为之。毋为空言。　　

○台湾镇总兵奎林、按察使万钟杰等奏、台湾向来所出稻谷。原较内地充裕。粮价甚贱。自林爽文滋扰。民多失业。米价昂贵。于五十三年平定。百姓陆续归耕。粮价日减。至地方官每月所报粮价。虽与市价相符。仍不免豫为采买地步。冒昧开报。惟有细心体察。不使稍有混冒。得旨、何处无弊。查之以实可也。　　

○陕西延绥镇总兵玛尔洪阿奏、查阅营伍情形。得旨、以实为之。不可虚应故事。　　

○贵州提督彭廷栋奏、巡阅营伍事宜。得旨、以实力为之。毋为虚言。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百六十三



v大清高宗法天隆运至诚先觉体元立极敷文奋武孝慈神圣纯皇帝实录卷之一千三百六十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十五年。庚戌。冬。十月。戊申朔。享太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵端慧皇太子园寝。　　

○颁乾隆五十六年时宪书。　　
</div>
    <div class="pagination">
<a href="清实录乾隆朝实录_page1725.html">上一页</a><span>...</span><a href="清实录乾隆朝实录_page1721.html">1721</a><a href="清实录乾隆朝实录_page1722.html">1722</a><a href="清实录乾隆朝实录_page1723.html">1723</a><a href="清实录乾隆朝实录_page1724.html">1724</a><a href="清实录乾隆朝实录_page1725.html">1725</a><span class="current-page">1726</span><a href="清实录乾隆朝实录_page1727.html">1727</a><a href="清实录乾隆朝实录_page1728.html">1728</a><a href="清实录乾隆朝实录_page1729.html">1729</a><a href="清实录乾隆朝实录_page1730.html">1730</a><a href="清实录乾隆朝实录_page1731.html">1731</a><span>...</span><a href="清实录乾隆朝实录_page1727.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
