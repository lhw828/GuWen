<!DOCTYPE html>
<html>
 <head>
  <meta charset="utf-8"/>
  <title>
   明实录宪宗实录 - 第 52 页/共 152 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明实录宪宗实录 - 第 52 页/共 152 页
  </h1>
  <div class="content">
   ○命万全都指挥同知祝雄充左参将分守宁夏西路
　　○毛璘等卫女直都指挥兀答纳等女直指挥中山等各来朝贡马及貂皮赐宴并衣服彩叚等物有差
　　○分守马兰谷左参将都指挥佥事刘辅奏各边军伍不精而所司多私役隐射之毙章下兵部请移文都察院转行巡关御史选各卫精壮官军兑补诸关营操守其关营官军之老疾幼小者还之原卫从之
　　○丁巳刑部尚书陆瑜奏犯人张元吉等当处罪时奉旨以其子玄庆年幼免科复以荫封真人为  祖宗旧制仍择其族人以授已如旨奉行矣今历二年未见奏报而玄庆乞恩自称伦序居长例应承袭宜遣人驰驿至彼责限官司保勘毋复迟缓致罪  上是其奏
　　○赐武靖侯赵辅号奉天翊卫推诚宣力臣特进荣禄大夫柱国食禄仍旧本身免一死三代并妻一体封
　　○己未升河南布政司左参政王高为福建右布政使礼科给事中吴擂为四川左参议
　　○命故辽东都指挥使江福子豫袭父原职开平卫指挥使
　　○太子少保吏部尚书兼文渊阁大学士彭时援例移咨礼部求入其继子颓于国子监读礼部以闻允之
　　○荆襄南阳等处流贼悉平先是总督军务都御史项忠等已生擒李胡子等而余孽未除忠等复率汉达官军移营竹山诸处分路抚捕凡省谕出山复业流民刘兴等五十万七千七百擒获贼首王安王通等二百八十六斩首枭令者六百四十减死充军并家属张凯等三万三百夺获器仗共二千三百五十马骡牛一千八百五十至是忠震等以捷闻命兵部知之奏捷人各升一级是役也忠等虽奉敕行事然流民所在有自洪武以来住成家业者亦多听抚当差未尝为恶者兵刃之加无分玉石驱迫不前即草薙之死者枕籍山谷其解去湖贵充军者舟行多疫死弃尸江浒臭不可闻怨毒之气上冲于天说者谓忠等滥杀如此不有阳谴必有阴报云
　　○左都督刘玉卒玉字仲玺河南磁州人太监刘回寿侄从征麓川授副千户又以军功升指挥佥事天顺初升都指挥佥事充参将守备广西未几改贵州进充副总兵后论冒南城迎驾功降广东海南卫千户不数月召还仍旧职守凉州甲申昝咂簇番叛玉会兵平之升都督同知戊子土达满四叛玉充总兵官督兵灭贼升左都督寻录西堡功加俸一百石至是卒讣闻赐葬祭如例赠固原伯谥毅敏子文袭指挥使注锦衣卫玉勇力过人善御士卒用兵所向克捷其平满四也说者谓土达鸷悍关中要地未平之先人心汹汹使其得势则大有可忧者而论玉功止进官一级较之赵辅刘聚以恪得伯不能无不平云
　　○庚申中都留守司署留守徐显隆以凤阳民饥盗起乞留属卫所二班京操官军守备本城兵部覆奏从之
　　○辛酉总督军务右都御史项忠镇守湖广右都督李震等陈荆襄便宜十事一荆襄河南南阳西安汉中夔州所属南漳等州县三十三俱在山谷中荆门等州县一十四半山半地洪武永乐中禁其山场不许辄入其后流民乃啸聚其中今既令留其已附籍者而未附籍者尽逐之矣然恐班师之后啸如故贻患非细  英宗睿皇帝尝有旨处置流民今宜申明榜谕凡流民已复业者有司复其家三年悉蠲公私逋负若复有入前禁山场者执付巡按三司枷号一月于山口示众全家谪戍边卫有为逋逃主者民编军伍军调边卫有司军堡巡司容隐者考其数之多寡而轻重罪之里老邻佑并巡捕弓兵究治如律余平地州县潜住不报籍者依例问递原籍当差其逃亡军匠囚徒一例发充边军官吏不严禁约者宜听巡按御史奏治一河南之卢氏永宁嵩县内乡浙川镇平狭西之商县洛南金州洵阳湖广之郧县均州上津诸州县山产银矿多有奸民聚众以窃矿为业巡矿官吏莫敢谁何至有交通以分利者亦宜榜谕如有窃矿者枷之三月谪戍边卫官吏贪贿故纵者问拟如律三司抚民巡守官不亲历山场者听巡抚巡按奏治一襄阳府南漳县之石门谷城县之高头山郧县之南门竹山县之上官渡四庄坪荆州府远安县之南襄城南阳府内乡县之顺阳堡浙川县之荆子口黄锁里河南府嵩县之阳下堡马槽洞汉中府洵阳县之白石河凡十有二处俱通行要路臣等已筑立营堡分兵守之堡二百人而黄锁里尤要守以三百人马槽洞则守以二百人每堡二委指挥一员提督堡属河南及内乡浙川鲁山则俱令署都指挥佥事李瑾统之属湖广荆襄者则暂委湖广都指挥同知柴政同二司抚民巡守官统之又南漳县之金厢坪方家堰均州之黑虎庙光化县之左旗营归州之兴山远安之金竹坪浙川之花园头嵩县之没大岭凡八处亦为要口臣等已筑立巡检司乞敕所司铨官铸印各于荆襄诸府佥弓兵往来巡诘襄阳府竹山县城孤民少与洵商大宁诸县接境正流贼往来之喉襟屯聚之巢穴宜于其地设立千户所乞敕兵部分调襄阳卫全伍军二百户远安所全伍正军三百户选调都司所属正副千户三员百户五员创立公署俾以时操练其官军家属量授以无税田亩俾耕垦之三年之后例办子粒一荆襄河南南阳四府流贼虽已殄除不得入山然汉中西安二府所属商洵镇蓝金州与四府邻而狭西近以输边之劳流民倍于他所不严以遏之必致越界启患今汉中府有副使梁觐职掌抚民都指挥同知吴荣领兵缉盗巡矿乞令觐兼理西安府属县及江汉要津令荣亦量领官军往来其地提调军卫有司密切防御凡流民不得越界过渡窃发银矿犯者如前例惩之其夔州府大昌等县间有流逋亦邻荆襄宜行四川镇守巡按令分巡分守等官一体防范有犯者如例问拟一贼众就擒旧调漕屯防守官军俱已罢遣所留惟襄阳卫备御清浪广西二班戍卒及荆州三卫襄阳一卫漕卒凡四千九百余员名自分调守堡外余三千员名并在城操练舍余六百委指挥谢玉等领之荆州三卫城操舍余一千五百委本卫指挥佥事王勇领各于本卫操练与新设各堡声威相助以禁遏进山流民王勇等分统于都司官柴署都指挥李瑾各听巡守抚民官点关有怠忽者听巡镇等官处治其已遣官兵仍乞敕督运管屯官并湖广镇守官如旧提督一旧因征剿流贼设置分守右参将王信赞画锦衣卫副千户吴绶守备荆沔署都指挥佥事李振提督南阳唐邓南阳卫指挥佥事王勇提督襄阳安陆荆州卫指挥使张高添设均邓房竹等州县抚民同知县丞等官及新立兴山县止一里今流贼已平信等分守赞画守备等官皆宜取回而新增抚民等官及兴山县知县亦宜裁革其间州县有额设员缺者就于中选留视事一旧以湖广荆襄德安三府分属巡抚右副都御史杨璇分守右参将王信统之然湖广既有巡抚右佥都御史吴琛镇守太监王定所治去荆襄非远而总兵李震亦尝往来其地以是统体紊乱事机牵制大小诸司艰于遵守今流民既平乞敕兵部行令湖广镇守总兵巡抚官如旧往来荆襄德安督令巡守抚民诸官严杜流民窃掠之害南阳则仍令巡按河南御史督三司巡守官防守庶事体不繁而政务修举一湖广右参议叚慎副使余洵河南右参政孙洪佥事顾浩俱奉敕专职抚民缉盗然荆襄南阳河南四府所属州县流民俱盘据山谷视汉阳汝宁流民制之尤难乞敕都察院行令抚民官禁止流民不许入山窃矿犯者治之以法仍须时尝巡历房竹嵩淅及新建司堡以防遏之有便宜则区处奏闻误事听巡抚巡按纠举一乞敕户部行令湖广河南巡守抚民官各督郡县吏自乡都老户原种土田之外凡流民所弃山外平川田地务履亩检核查洪武间原额税粮分授主户丁多及田少之家承佃补纳若山谷新垦田税旧为应禁山场者俱与开豁仍禁官舍军校不得妄以前田为抛荒因占为屯田及王府官庄违者听如律究问奏入  上命悉如所处行之
　　○总督军务右都御史项忠以荆襄平乞还京  上赐忠敕令俟巡守官兵设立既定仍具奏得报乃还
　　○复宣城伯卫颍遂安伯陈韶禄颍韶俱坐事间住革禄因诏有停俸者照旧关支遂谢恩入朝  上曰颍韶皆罢闲安得妄引诏例擅入朝参二人惧各具＜锍-釒＞请罪  上以其输服俱宥之仍听朝参复其禄颍全支韶半之
　　○延绥总兵官署都督佥事许宁奏功赏所以劝人心芦沟儿剿贼官军擒斩当光者俱蒙升赏第当先又被伤官军王瑀等迎战以先士卒比于擒斩功实倍之乃止加赏而把总领军官白玉等复以曾经升职遂抑其功恐非激劝之道又右府带俸都事胡涌从征年久累效勤劳亦未擢用俱乞量升以酬其功命所司处之
　　○壬戌吏部左侍郎尹旻九年秩满诏加俸二级
　　○甲子都督同知孙安卒安之先直隶高邮州人永乐中代父焕职为大兴左卫指挥佥事历升都指挥使正统己巳升后军都督佥事总督独石马营龙门等处备御景泰辛未进同知甲戌以疾罢镇至是卒赐祭葬如例己巳之变独石等城为虏所攻守备都指挥杨俊等声言城孤悬难守皆弃归遂鞠为荒墟安既受命总督与协赞军务山西右参政叶盛请修复之躬率士卒艾蓬蒿葺庐舍饬战具吊死问伤流亡复业人有宁宇复为完城于时议者谓其保境之功居多子骥袭原卫指挥佥事
　　○乙丑六科给事中言  皇太子既正位东宫宜精选端士以早谕教  上是之命所司待出阁以闻
　　○隰川王逊火□翏奏子镇国将军仕塛所赐从者二十人俱刑徒不可近欲如例易校尉五人  上准易三人余如故
　　○丙寅升兵部署郎中沈敬为河南布政司左参政监察御史刘珂为福建按察司副使
　　○丁卯赐户部左侍郎原杰诰命杰先任江西按察使尝以旌异得诰命至是自陈历任布政使副都御史左侍郎十年有母年八十七乞视大理寺卿王概例给侍郎诰命诏特许之
　　○右佥都御史徐瑄卒瑄字子敬苏州嘉定县人正统乙丑进士授监察御史天顺初擢右佥都御史巡抚延绥兼赞理戎务闻继母丧诏夺情视事甲申以疾乞致仕至是卒赐祭如例瑄为人朴茂巡边虽无大建置然亦按常守法上下安之子哻亦登进士官至湖广布政司参议
　　○诛兀者前卫虏寇哈都赤于布
　　明宪宗纯皇帝实录卷之九十八
　明宪宗纯皇帝实录卷之九十九
　　成化七年十二月戊辰朔  上视郊祀牲己巳都督佥事张能卒能直隶迁安县人父福任大宁卫指挥使景泰元年能世其职五年进都指挥佥事寻以总兵孙镗荐升都督佥事前府带俸至是卒子铎袭原卫指挥使
　　○庚午文武群臣英国公张懋会昌侯孙继宗镇远侯顾凉武进伯朱云豊润伯曹振等二百七十五员失朝参俱罚俸一月惟凉以祖母丧特命勿罚
　　○辛未赐代府镇国将军仕圹仕墥仕墌仕土□豖仕坟岁于折色内改支本色米五十石从隰川王逊火□翏请以其子仕圹等日用不给故也○蠲应天府浦子口官房税三分之一洪武间浦子口盖房九十四间及水磨二所油榨酿具二付军民僦居岁纳钞六千七百一十余贯至是房多被江水冲塌地基荒弃见存住者惟纳钞二千五十二贯其余皆负累里甲包陪南京户部尚书陈翌请以其地基七亩二分召民佃耕余蠲其税遂有是命
　　○十三道监察御史奏顺天府地方雨水为患人民缺食敕遣都御史杨璇巡视措置但有司奉行混于所施籴买不依时价劝徵不分有无是以贫者苦于还官之逼仅足食者累于劝分之多嗟怨之声彻闻远迩请敕璇令各府州县官以渐处置籴买于产有之处劝分于富足之家其赈济之粮有则量徵贫则暂止庶民获安使措置于三年之久未必无成效也奏入  上曰预备仓粮止为安养百姓宜遵敕旨斟酌下情从容处置岂可一概逼迫户部其即移文璇等知之
　　○壬午辽东镇守太监叶达等奏女直打隆加云近边山寨都督你赤宁哈答产察等欲纠众入寇开原章下兵部言你赤等连年入贡凡我边备道里悉为所窥传闻入寇固未可信第今适当朝贡而此虏尚无一人至边亦为可疑然宁哈答等顷以擒送犯边虏寇蒙降敕酬赏宜趣达等速送分守开原右少监韦朗参将周俊处令伺夷人到边计招宁哈答等至谕以国家恩意俾之效顺果招之不至饬兵备之遇警相机剿杀  上是之
　　○癸酉免扣除沁源王幼埼多支禄米先是王父恭定王岁支禄米二千石及薨沈王为言长子幼埼艰难请如故赐给许之既而幼埼袭爵系再封郡王合请减半支给本府失行全支如旧户部计其数几二万石请扣除还官  上特免之
　　○海西朵林山等卫野人女直阿真哥等弗提等卫野人女直都指挥佥事苦女等朵儿必河等卫野人女直都指挥兀里哈等兀者等卫野人女直都指挥使宋哈答等各来朝贡马及方物赐宴并衣服彩叚等物有差
　　○南京工部致仕左侍郎郝璜以建言为名令孙男赴京奏光州判官胡璋贪酷诸事刑部论璜事属违法但已经赦宜免其罪从之
　　○甲戌敕谕文武群臣曰乃者彗见天田光芒西指仰观玄象祗惧实深俯自省修罔知厥咎岂朕涉道尚浅烛理未明而刑政之不善欤抑用人有未尝而贤否混淆欤听言有不察而是非乖舛欤将用度奢侈赏赐无节妄费府库之财欤营缮频烦徵科无艺致伤军民之心欤有一于此悉朕之过而尔文武群臣皆居官食禄以辅朕者可不痛自修省欤其有背公徇私怠废政事者宜速改励以修庶政以匡朕之不逮凡时政得失生民利病有可张弛兴革者尔文武大臣并科道公同会议停当条举以闻务在切实可行庶几君臣上下同心协德尽交修之道则人心悦而天意回矣
　　○乙亥腊日赐百官宴于午门
　　○巡抚延绥右副都御史余子俊等奏十月以来虏众入孤山等堡臣与总兵官抚宁侯朱永参赞军务右都御史王越等分路进剿累败之凡斩首三十六夺马六十九器仗一千一百八十五牛羊四百二十六  夜彗星北行光芒渐著犯右摄提扫太微垣上将及幸臣太子从官
　　○丁丑设襄阳府南漳县金厢坪方家堰光化县左旗营均州黑虎庙荆州府兴山远安县金竹坪南阳府淅川县花园头嵩县没大岭八巡检司
　　○总督军务右都御史项忠镇守湖广右都督李震献荆襄俘李胡子等二十三人坐谋反论当淩迟鄂福名等五十三人坐谋叛论当斩家属杨伍儿等五十三人论给配功臣为奴刑部尚书陆瑜等会奏李胡子等聚众作乱死有余辜无足矜疑但其间亦有不得已而从之者宜察其情以从轻典为幸  上从其言发三十四人戍边一人给配妇女送浣衣局胡子名原河南新郑县人寓居叶县始与石和尚等啸聚为逆千斤刘等就擒原与其党蒋虎等遁免纠合残党小王洪石歪膊等往来襄阳之南漳南阳之内乡西安之渭南等县劫虏人民行旅聚众日多乃伪称平王而署其党为伪总兵先锋等名称又私立一条蛇坐山虎等号官军累捕不获荆襄南阳诸府为之骚然及忠等奉命征之驻军襄阳调集官军土兵分布山口截其要路颁给榜文招谕胁从者闻风涣散原等势孤潜伏山寨伺隙出劫至是督等官差按察副使余洵都指挥李震率兵追捕原等遇之于竹山县尽命拒敌为官军所擒
　　○守备偏头关都指挥使戴广奏十一月以来了见境外西北及霸王庙倒柳树诸处烟火不绝事下兵部言倒柳树诸处东北与偏头关及大同西路仅隔黄河意者贼欲渡河北去不窥偏头河曲必寇大同西路若能先机发兵乘困扑剿功必可成请敕大同镇守等官令谍者远瞷贼众所向如贼营渡河而东即令总兵官杨信等量选精兵往会西路官军酌量事体密遏贼冲或多方以诱其来或据险以扼其入或出奇以邀其归并势进剿用图成绩仍移文戴广整兵防御贼果北行则驰报大同守臣及抚宁侯朱永等堤备  上是之
　　○夜彗星北行五度余尾指正西其光益著横扫太微垣郎位星
　　○戊寅并广东石康县于合浦县从左布政使张瑄等县邻广西频年为猺贼杀掠民物稀少也
　　○巡抚延绥右副都御史余子俊奏延绥河套达贼久住军民供给粮刍膏血殆尽设动大众措置无术请敕户部以银十万两运五万于狭西变易五万于榆林准折仍行山西河南附近州县或借拨或儧运或买办料豆各万石谷草各一百五十万束俱纳榆林一带仓场庶不临期失措会督饷郎中谷琰亦以为言户部议遣官分运十六万两仍行山西布政司以明年分该运大同等边夏税内预拨五万石抵斗纳料马草五十万束河南仿此草加十万运纳延绥俱准该年之数又开中两淮存积盐课五十二万二千三百二十五引有奇每引料四斗草七束此外更有长策听各官区画从之○己卯夜彗星光明长大东西竟天自十一日北行二十八度余犯天枪尾扫北斗三公太阳
　　○庚辰太子少保吏部尚书兼文阁大学士彭时等言比者彗星见于天田西扫太微北近紫宫其谴告警惧之至即汉董仲舒所谓天心仁爱之意也  皇上优切于心戒谕群臣同加修省是能体上天仁爱之心而欲修政以弭之其时政得失生民利病文武大臣已条陈矣然德者政之本书曰惟先格王正厥事盖正万事必以正君心为本臣等备员近辅无以少裨实深愧惧谨采修德大端安民大要条陈如左一曰正心术夫天下之道正与邪而已正者帝王之道也邪者异端之教也邪正之间治乱系焉皇上聪明圣智岂不知所决择而颇留意佛事者聊以试之非诚信之也然闻者窃议以为内府一次修斋街市一次骚扰伏望  皇上留心圣学毋信异端减去内府修斋如遇节令止于在外寺观举行可也二曰谨命令夫命令之出不可不慎  祖宗以来凡传旨必专任人故责有所在事无虚假近来旨意行光禄寺内府各衙门者传奉不一政出多门人多诈伪将来之弊有不可言  皇上凡百事宜惟令司礼监官传旨庶几命出于一事有可稽而无弊矣三曰亲接见自古贤君及我  祖宗列圣未有不接大臣议论政事者君臣情通政是以和今  皇上视朝即退不一接大臣天下军民利病何由尽知伏望  皇上日御便殿召文武大臣忠直有职者面议政事而可否之则听览日熟而治道成矣四曰慎赏罚夫赏罚者人君治天下之大柄也慎赏罚莫先于循旧章守成宪近者道路传言谓赏典太滥近幸无故而受金帛者多工匠无功而冒官职者众用刑太深有法不该充军而充军者有罪不至死而死者此非旧章成宪所宜也伏望  皇上节赏慎刑惟旧典成宪是循是守则公道彰治法正矣五曰纳谏诤夫日有万几而事有万变非兼听博采何由一一当理伏望  皇上虚心屈己听受群言勿恶其切直勿忽其迂远苟有理当即赐施行如此则官赏政刑不至乖失而下情得以上通矣六曰励官守夫百司庶府各有所职承平日久事多因循大概主于奉  上而嫌于违覆所以事不便于军民者多矣识者徒能窃议而不敢公言谓目前苟安惧烦渎也岂知下人愁怨以致天变如此之甚乎  伏望  皇上戒励各官慎修厥职职股肱者凡遇事有不便宜再三执奏毋率意行下结怨于民司耳目者但遇事为民厉官为民蠹者即便举奏毋徇情容隐然后政善民安为可冀也七曰恤军民近者管军管民官员罔体朝廷爱养军民之心因公科歛弊出百端军民穷困苦此者天下皆然而畿内尤甚何也以差役烦重而又无所资以为生也旧日牧马草场积年开种田地今多为有力者侵占故马死而罪责治地少而衣食缺怀愤蓄怨非一日矣伏望  皇上命该部清理三营草场使军便于牧收减退势家庄田使百姓便于耕种其各处卫所府州县官有巧立名色掊刻军民财物者乞令都察院严行禁治则军民各得其所而邦国永宁矣凡此七者实出舆论伏望  皇上鉴除旧布新之象断自宸衷力行新政以正心为修德之本以余事为修德之助德修于上则群臣咸知效职而善政皆次第举行矣转灾为祥莫切于此奏入  上曰具览所言事皆切实朕自处置卿等宜勉力佐理以副朕怀
　　○彗星北行入紫微垣内正昼犹见历犯帝星北斗魁第二星庶子后宫勾陈下星北斗魁第一星勾陈第三星天枢三师天牢中台天皇太帝上卫星
　　○夜月犯井宿钺星及西扇北第一星
　　○辛巳减中长芦盐则例先是畿甸赈济而保定河间涿州天津之仓支给俱尽并狭西延绥军饷浩费储蓄数少户部奏开中长芦盐五十万引定为则例召纳各处仓至是河间知府贾忠以则例太重请为量减故诏河间涿州仓每引米减为三斗保定天津仓视河间者加五升延绥仓视保定者加一斗若折银俱二钱五分○文武大臣并六科十三道英国公张懋太子少保兼吏部尚书姚夔等上言星象示变伏听  圣谕命条举时政以闻臣等不胜兢惧切惟政事得失生民利病非止一端其大要惟在  陛下亲君子远小人慎赏罚节财用思  祖宗创业之艰难守  祖宗永远之宪度于凡防微杜渐修德弭灾祈天永命之事皆当留心访察见诸实行则人心感悦天变可回矣一天田系畿内之田彗见或由于此近顺天等八府民田并五军等营草场无籍之徒往往称为空地投献内外权要之家请为庄所军民嗟怨无所控诉宜令巡视巡按等官督有司审覆凡成化元年以后奏讨者果系民田退还原主若是自来无人耕种空间之田亦定与亩税五升无得过取一皇城禁门至为紧要守卫官军视为泛常其中多有倩人应点随即散去以致行术升买卖诸人诡他名色出入内府奸宄莫辨今后务遵榜例严加搜检但有无名之人及假带牌面者执送法司究治纵容者一体治罪其守卫官员该部并科道宜各差官一员不时点阅有不在及诡冒者径自参奏拏问一内帑所储皆取之民以备绥急  祖宗未常轻用近内府兴造修斋写经并赏赐器皿金豆银豆之类费耗不可胜计今后乞特加爱惜非赏功及军国急用不宜轻动内庭修斋等事俱宜停止一宝石珍珠不过为器皿玩物饥不可食寒不可衣今货卖之家率高其直以一估十以百估千动支官银以千万计皆致钜富实国之蠹宜悉停罢一内府监局各有工匠今金箔一贴市直止银五分官司輙用钞七十贯直踰三倍宜止令匠役于御用监或银作局自造庶不损官作弊一光禄寺牲口每岁该派猪羊鸡鹅十万比朝廷念民艰困凡庆贺大宴皆免其余牲口宜其积多顾买办供应常有不及今后除上用膳羞并各官日用如旧制供办外其余岁时内宴并不时之需有可减省者宜悉减省一内府药材有各布政司岁办又有外国进献宜足于用近复行文于各处采办此系一时之用不可为常乞停免之一户部先因钞贯不敷奏遣主事督收各处船料钞贯盖出一时权宜宜悉取回止令各府收角□羊一朝廷所用之物遇有买办必于土地所产之处不可一概坐派致民倍直转鬻一内外军民困于水旱已极乞创造寺观塔庙等不急之役皆宜停罢仍戒内外官不得私创一京军宜蓄养锐气以备警急毋令杂役使之终岁不得休息饥苦万状一各监局军匠有逃亡者止宜行该部查补毋得径拘京卫所官杖并勒之出钱买免一内外法司强盗人命妖言等狱未明不能归结者乞在内三法司会同锦衣卫堂上官在从巡按御史按察司分巡官审录奏处一遇赦囚徒有因赃物未完或监候或送所司追徵不无淹滞有孤恩典乞除盗官物并给主赃羁管限追余俱乞宽宥一内外官民有犯除谋逆等重事乞止行巡按御史并按察司勘解毋得輙奏请差人提扰一近例窃盗掏摸盗官畜产谦赚抢夺人财物但再犯不分革前革后军民皆谪之口外私宰牛者枷示三月此用刑并太过乞俱仍旧例罚充摆站炒铁等役而枷示止一月一荆襄等处流民连年被逐死者无虑千万甚伤和气况所奏招出一百五十余万已皆无家可归不过逃死四散而已恐贻患甚大乞遣官分谕愿回者官给遣之其无所依者所在州县业已空间田地令附籍如例免粮差五年内有妻子夺于官军者悉追与完聚庶后患可弭一京师连岁饥荒乞量加恤典于军士之艰窘者一易州山厂柴炭夫每岁用一万九千九百二十人内顺天府该一千七百三十三人惜薪司成化八年擡柴夫用三千人内顺天府该一千人乞暂停顺天府下年柴夫止令见在厂者陆续采运所存人户以应惜薪司次年擡柴之役仍乞敕内外所司量减节用以纾民力一光禄寺供应龙凤等器该用朱漆等料民办艰苦近年取用不时视旧加倍乞出旧器一一验视堪用者加料修理不堪者计料成造不得诿以遗失不存庶免妄费一京畿之民荐被旱涝生理萧疏其抽分竹木局五处给事中御史主事共一十五员不无虚旷乞俱取回仍旧制专责之各局原设官攒但每季差御史主事一人巡察之其湖广等处抽分员外郎主事亦各宜取回如旧命各该府官收报一各监局所市物料多系宛平大兴二县各铺行贷之京城富家富家营谋给钞利至三五倍乞凡有所市止令顺天府同御史等官估以时价两平收市送用一诏条止蠲成化六年以前加陪追陪各处岁造织造诸彩叚之未完者而七年十一月以前之未完者例未载乞概与停免一畿民贫甚近敕都御史杨璇追徵赈济旧米及劝借籴买充预备仓三事并举民不聊生嗟怨逃窜乞俱停止一造作工匠乞止赏以物不必加之以官一苏松嘉湖水灾所遣中官织造蟒龙等叚匹者乞取回其丝料以充岁造之弊一追补各营官军马匹自有所司太仆寺官今后毋得輙拘把总都指挥等官比较棰楚有乖名分一印造历日内外各有定数纸劄俱系民财乞戒以不得多造私充馈物  上曰卿等所言皆切时弊在内者朕自减省荆襄抚出流民仍令项忠等檄原籍官司安插毋令失所在京抽分每处止遣御史一员织造蟒龙等叚匹丝料且收贮在官各营见操并守卫守门官军将军查数以报其余所司即举行之
　　○光禄寺少卿陈钺因星变上言时弊五事一黜无益以养  圣德谓近来虫蚁房并清河寺等处畜养猴豹鹰犬之类不下八千有余计其费每岁肉三万七千八百斤鸡一千四百四十只鸡子三千九百六十枚枣栗四千六百八十斤粳稻等料七千七百七十六石直银通数千余两今民多流移饿殍而使此羽毛之微得食人之食是爱物之心重于爱民乞俱放散以省食费一停不急以节财用谓匠人倪忠等画佛雕像食米岁费五百六十余石工银岁费三千五百余两况又多以技艺升官乞俱裁罢一遵  圣制以革奢弊谓岁时及斋醮等事所用果品曩皆散撮近乃黏砌皆用尺盘往用八斤近增至十三斤试以二十卓计之尺盘合用一千余斤卓数斤数日见加增且郊祀庙享俱用散撮何独修斋乃独增加况佛乃夷狄之神求福求嗣祈雨祈晴俱无实效断不可信乞念岁歉民贫励精治道谨修人事不宜崇此无益之事以费有限之财一均徭役以免逃亡谓上林苑监良牧蕃育二署积逋牲物不完皆由有司派役之不均籍册编排之有弊乞差廉干官于二署审勘其人丁田亩并原额牲口种数量为给散养育供应及禁约不许多科擅役恤小民以固邦本谓今夏麦虽熟而疾疫荐至水患仍作诸杂科率又屡催征民心忧惧上下相蒙无所控乞量停减减一分则民受一分之利停一件则民免一件之苦不然恐兽穷则攫民穷则窜重为朝廷之忧  上命所司省之
　　○昏刻彗星入紫微垣历犯阁道文昌上台星
　　○壬午望  上以星变避正殿彻乐御奉天门如常朝仪
　　○都察院左都御史李宾以星变奏乞休致  上曰上天垂警正君臣同加修省之日如何輙求退不允
　　○癸未太子少保吏部尚书兼文渊阁大学士彭时等言兹者天象垂戒古今罕见外人不知  皇上忧勤在心窃谓遇此灾变视如泛常未尝降颜一接臣下询访民情议论汹汹臣等欲于明早朝退诣便殿请见一以宽  圣心一以息群议明日  上退朝御文华殿召时等见
　　○诏抚宁侯朱永还京命右都御史王越等总督延绥诸路兵时兵部尚书白圭言河套虏寇窥边虽间窃发累为我师追击未尝获利迩者传报孛罗忽与癿加思兰欲东西分行过河意其势甚困必不敢大举入寇总兵官朱永乃京营提督重臣宜召还仍命右都御史王越总督诸路见兵同少监张遐总兵许宁设计防御诸路参将游击悉听越宁节制  上从之命即赐永敕召还
　　○旌表孝子方荣及节妇高氏等十八人营神机营都指挥佥事母丧庐墓侧每早赴教场操阅毕即躬负土营墓群乌旋集又尝衔□彳一金钱遗之表其居曰孝行之门高氏直隶丹徒县民赵铨妻张氏虹县民周监妻翟氏嘉定县民封廷范妻丁氏定州民李英妻陈氏河南临漳县民齐祯妻邓氏福建怀安县人郎中黄安妻林氏莆田县民王崇妻郑氏民庄季妻王氏湖广衡阳县人进士朱衡妻严氏江西清江县民黄时训妻丁氏新喻县民彭元鼎妻叶氏云南金齿司军夏宁妻姜氏山东蓬莱县民宋子荣妻周氏浙江慈溪县民桂禄妻杨氏常山县民郑俨妻王氏三江千户所彭敏妻栗氏山西阳城县民宋祯妻栗氏民王愈妻俱少寡守节贞洁无玷各表其居曰贞节之门又永州东安县民唐汝贤自其五世祖明甫以来同居共爨一门尊卑睦顺财无私蓄表其居曰五世同居义门
　　○命老疾济州卫指挥使包六十子俊燕山卫指挥同知王佐子宣府军卫指挥佥事胡刚子聪南京江淮卫指挥使李献子纲俱代职故金吾左卫指挥佥事高玉子宣羽林前卫带俸指挥佥事高海第景府军前卫带俸指挥同知阮英子奎俱袭职
　　○兵科给事中郭镗言迩者彗星示戒  皇上省咎求言在廷文武群臣条陈应天事宜然臣以谓应天在乎以实慎始在于图终古之帝王率循兹道曩岁彗星曾见  皇上容直言有诏矣禁增修庙刹有旨矣纳尚书姚夔疏而处内庭有道矣此皆帝王之所勉强而行汉唐以来之所绝无而仅有者也然而彗星复见者岂  皇上法天之诚图终之道万分一有所未尽而三事之行未能无间欤变不虚生必有以也臣愿  皇上反观内省痛自思惟迩者群臣有以直言而得罪者否近习有以祷祠而见惑者否宫阃有以嬖幸而擅宠者否防微杜渐图惟厥终则善治可成天心可回星变可弭矣  上以镗所言多文武大臣会议具奏者今又妄言烦渎本当逮问姑恕之
　　○甲申命故山东都指挥使胡恺从子刚袭其原职成山卫指挥同知
　　○禁革官司罚物左都御史李宾等奏在外官司听断军民词讼动輙罚人财物始则暂寄官库以欺人终则通同库役以入已其用计奸深有为预备稽考告讦之谋至假立文簿虚作支销者昔唐臣陆贽有言建官立国所以养人赋人取财所以资国今舍法而重罚既非所以养人罚物以为私有又非所以资国使不通行禁革则贪风愈盛末流之弊不可胜言今后官司于军民词讼悉依律问拟或复罚物宜治其罪使无为下民之害从之○乙酉贵州布政司左参政何经奏往者平越都匀有警尝守以云南官兵四千岁费粮二万一千六百石今地方已靖而平越都匀原设城堡又足以守所调兵乃坐食如故糜费边储乞罢遣之有警则仍听调发策应庶容兵无久戍之苦而边隅有先具之备事下兵部议宜移文贵州永宁等处守臣区画从之  昏刻彗星南行犯娄宿
　　○丙戌立春顺天府官进春例登殿受贺  上以星变第常服御奉天门命顺天府官便服进春免贺
　　○昏刻彗星犯天河星
　　○吏部覆议在廷文武群臣陈言内一事工匠之技艺精巧可取者今自宜量与赏赐不必升官诏允其议是时工匠任文思院副使等官已二百八十余员升中书舍人等官已二十余员其后乃有以奇巧托监局官进献輙乞传奉一岁三四迁至太常卿通政使者每朝宴会飨杂班行中与公卿伍其余冗滥无虑千百人
　　○军器局民匠戎瑛奏本局原设官军民匠五千七百八十七人内官一员工部官一员董其事四时成造军器盔甲数有定额完则会官试其堪中贮局备用近年以来人匠逃故者多在役止三千二百七十四人而内外督工官乃至一十九员官多事冗工力不敷恐误工作贻累乞敕司礼监会工部官议留内外官各一人其余冗食皆为裁省以苏劳困事下工部覆奏请从瑛奏量减内官  上曰官不必动但不许其多占人匠○丁亥复神武等卫指挥同知等官俞海等职凡四十一人海等俱立功在逃如恩例复其职
　　○戊子升监察御史江孟纶为湖广按察司佥事邵智为四川佥事
　　○改升驯象卫指挥同知张瑛为都指挥佥事瑛于两广有功例应加升而所报职御有误故改升之
　　○锦衣卫奏明年正旦节近先时凡各处械送囚犯至者岁终俱于良乡通州停止候正月半后方许入京自永乐末以来累令就送两法司或镇抚司问理至上年复奉旨如前今宜循近例仍送两法司为便从之
　　○己丑工科给事中张琳奏臣闻应天以实不以文今彗出日久有识寒心大臣科道既会议具奏輙蒙  陛下俞允施行朝野欢忻臣民庆幸信知言之有益于国如此既而兵科给事中郭镗上言  圣旨谓其妄言烦渎当治以法其姑宥之虽曲赐优容不即加罪然似与明诏求言之意不相符矣臣无似不知忌讳以为君父也臣子也子之谏父不以其不从而不谏臣之谏君又岂可恐其烦渎而遽止耶蚤夜深思食息靡遑故昧死复为  陛下陈之夫  祖宗之设给事中御史欲其言也为是官者未必皆贤所言未必皆是然须养其锐气藉以为纲纪之辅耳  陛下得不上念  祖宗设此官之意下为子孙立万世之防乎且变不虚发必有所自  陛下当此灾变之时求言如渴纳谏如流犹恐不逮于事何可以为烦渎也夫趋利避害者人之常情恃宠固禄者臣之通患进言之人非不知言出祸随但感  陛下生成之恩不胜忠愤苟不作其气而容纳之恐正人箝口以言为讳因循苟延日积月累忠良沮丧邪媚横滋其患有不可胜言者矣伏愿  陛下开四方之视听为一己之聪明于言之当者特加奖勉言之未当者曲加包纳昔先儒胡寅有曰听受忠鯾不惮拂逆非止面从必将心改苟利于国即日行之者乃纳谏之实也和颜称善泛受其说合意则喜之不合意则置之或内恶其切直而用他事迁徒其人者纳谏之虚文也仰惟  陛下圣明从谏弗咈则嘉谋日进忠言日陈陛下次第举而行之是为应天以实而非徒事于虚文灾异以之而消休徵以之而至人心悦天意回其为国家利岂小补哉疏入  上曰言事当理者朕未尝不从有不当理者亦不加罪琳如何又为是言
　　○工部左侍郎李春起复改南京工部左侍郎
　　○昏刻彗星犯天阴星
　　○是夜西方流星如盏大青白色光明烛地自大将军西北行近浊后一小星随之
　　○庚寅太监许安传奉  圣旨闲住都御史李实即写敕取来
　　○以巡抚南直隶右副都御史滕昭为兵部右侍郎
　　○赐五军三千神机等营官军并锦衣卫官校银时英国公张懋等会议时政言军士艰窘故赐之诸营见操并守卫守门官军凡二十一万六千六百五十二人人二两锦衣卫上直官校象奴凡七千五百人人一两
　　○狭西岷州卫大崇教寺番僧瓦秀劄石等西宁卫普法等寺番僧锁南儿坚锉等瞿昙等寺番僧领占藏卜等各来朝贡马及佛像等物赐宴并赐彩叚绢钞有差
　　○左春坊左谕德王一夔言  陛下因彗星之变命大臣科道陈言时弊乃徒举细事塞责于天下大可忧之事不敢一言及之何以回天变哉臣敢＜锍-釒＞五事一曰正宫阃以端治本臣闻家齐而后国治国治而后天下平齐家之道在正伦理笃恩义绝情谒戒骄奢厚其所厚薄其所薄定尊卑而远宠幸溥恩惠以广继嗣如是则家齐而国与天下可平治矣二曰亲大臣以询治道臣见  皇上自退朝及经筵进讲外罕与大臣接见凡四方章奏不召内阁大臣裁决惟付之左右内臣而已夫左右内臣深居禁内其于闾阎行伍人才政事何能知之详而处之当乎伏乞退朝罢讲时御便殿召内阁及文武大臣出示四方章奏少霁天威面与商确裁决则凡政事处之无不当矣三曰开言路以决壅蔽臣惟御史给事中言事之官近多罪废遂致谏者顿少甚非朝廷之福乞于臣下凡有敢言者言可用则必用之不可用亦不罪之有因言而降黜者悉召回任用则人皆直言无隐而上下之情矣四曰慎刑狱以广好生臣见法司于  皇上时有断遣不能论执可否第唯唯顺从曰钦奉  圣旨发落而已此何以为执法旧制大辟必三覆奏所以重人命近吉安府知府许聪有罪皇上即命处决不必覆奏时且夜深非行刑之时法司奉行无所论列使聪罪当犹为违  祖宗之制况罪不当亦不大可哀乎乞今后奉旨断遣有未当者许执法以谏而大辟必三覆奏则刑罚无不当矣五曰谨妄费以足财用臣惟京师连年创建寺宇不绝报国寺之工甫毕崇国寺之役又兴所费动数十万计谓奉佛可以徼福则梁武往彻可鉴何必竭府库有限之财为此无益之事又京民涂宗顺恒以宝石进献酬直不可胜筭夫府库宝石尽足充后宫之用又何必费此有用之财而买此无用之物乞一切罢斥则财不妄费而府库充矣＜锍-釒＞入  上批答曰此皆陈腐之言而妄自张大本当究治但系用言之时姑宥之
　　○刑科等科都给事中白昂等言顷因上天垂戒彗见天田  皇上修德纳言斋沐祷告变异宜自消矣然累经旬日迁度无常揆厥所由实乃臣等不能尽言供职所致诚以刑政不善贤否混淆是非交进财用无经营缮频烦征科无艺皆不能先见而预言之省躬思咎虽万死不足以赎尸矌之罪伏蒙敕令交修已尝从大臣具＜锍-釒＞时政今复条陈数事用补缺遗将欲以实应天是或弭灾之一道也一内外法司问拟囚犯已有定例今宜戒彼不当法外妄加参语故入罪人庶使政令均一人无嗟怨一官店输纳税钱以供国用今皆归于权要之家宜仍还官以省民财一水旱为灾宜免被灾之民食盐钞贯以苏困苦一淮扬以北军民困于夫役宜验每岁进贡船数多寡定与夫数一天下镇守官并采造诸物之人除旧例如常余宜悉依天顺八年诏旨召还以全大信一边军艰难陪纳官马不许势豪之家兴贩逼令买补一朝觐官至京宜令各陈所在军民利病会官详议可否以通天下之情一南京百官有司具在宜敕文武大臣同科道官议彼时政得失军民利病仍宜敕守备等官抚恤军民操练士卒严加防范期庶政允修有备无患一浙江并直隶田地有坍入江湖而税粮犹存者及各府县烧造瓷器有地土不宜者四川等处盐井有枯竭者松潘等处运粮有不循旧例累及边民者凡此宿弊宜悉量为减免一官军除团营已有文武大臣协同提督其三营多被管军之人私役擅放或军士懒惰而逃宜推举文臣二人遇操练之日赴营严考其数以修武备一两京文武大臣分理庶政委任有年宜令吏部具其年甲＜锍-釒＞其名绩奏闻其中有老疾妨政及才不充任者罢归如才行超卓政迹显著乞加奖励以勉其效职一漕运军士不胜疲敝良由督运之人刻削科歛或附载私货分运官粮以致漕运稽缓宜令巡河御史并治水利官同加盘检禁革事觉者即与追给究问以除奸弊奏上命司其事者各知之于是吏部等衙门各议拟条上自今内外法司问刑宜遵天顺即位初诏不得法外妄加参语官店自景泰以后者一一还官被灾之民户口盐钞亦宜蠲免漕运官科歛财物装载私货及分粮与别船代运者移文总漕都御史申明禁约酌其轻重降调处治两京文武大臣具＜锍-釒＞名御以请黜陟三营私役之弊令科道官仍视旧例点闸减免坍塌田粮烧造瓷器及盐井枯渴松潘运粮等事各下所司勘报召还镇守官伏乞  圣裁奏入  上从其议惟黜陟大臣召还镇守点闸三营取回官店四事俱命已之
　　○辛卯授翰林院庶吉士费阁尹龙乔维翰王臣为编修张泰为检讨张璲陈珷梁泽陈纪李介徐谦为监察御史璲浙江道珷江西道泽河南道介四川道谦山东道○中军等都督府定襄伯郭登等言各府所属归德寿州宁山大嵩等卫奇山金州等所岁报马骡文册不至宜坐所司以罪  上俱宥之未完者令趣之
　　○命减死囚情可矜疑十三人释放无罪者二人以天变修省法司奉旨审录故也
　　○分守万全右卫右参将署都督佥事蒋良与右少监顾雄协同署都指挥佥事张顺俱以虏寇杀掠边军为镇守等官所奏法司以时方用人宜姑记其罪为请从之
　　○壬辰代府襄垣王仕＜土匮＞复奏其弟镇国将军仕堲欺侮欲分居代州及大同礼部请仍遣皇亲及大臣往覆之诏不必遣官降敕切责仕堲曰襄垣王奏尔亵服以接敕书遇兄于途乘轿不下及又直入中门冬至遥贺不随班行礼虽曰单辞未必全实然尔之傲狠不即改过之意于此可见敕至尔其痛加修省念以图自新若再有违  祖宗之法具在轻则革禄重则削爵彼时悔将晚矣言不多及尔其慎之慎之
　　○镇远侯顾淳乞送祖母丧归葬南京祖茔允之
　　○朝鲜国王李娎遣陪臣韩致仍等奉表贡马及方物来朝贺明年正旦节
　　○敕湔除在京文武官过名仍命法司移文于在外官司
　　○癸巳礼部奏正旦节例赐百官宴  上令免宴赐以节钱钞
　　○吏部奏明年当朝觐今天下司府州县等官已至欲候朝觐事绶会都察院询访考察＜锍-釒＞名以闻诏从之命务宜从公
　　○户部奏延安绥德庆阳三卫旗军操备榆林者其月粮或愿在边关支则令全支一石折与银二钱五分愿在原卫关支仍如旧其折银于每岁角□羊狭西银内摘拨三万两送榆林支给从之○兵部上智勇任将帅者五十人先是太监许安奉旨令兵部于诸营武职中举智勇可领军马者四五十人以闻于是尚书白圭等言国之大事在兵兵之要领在将将非智勇鲜不偾事诚如圣虑所及第武职之中有智勇偏长者有言行乖错者或膂力坚劲而中无所有或体貌寝眇而心实刚毅必求智勇兼人不可多得若能取长弃短亦或可用矧折冲御侮必经历战阵庶可临敌不惧今于奋武诸营推举都督佥事刘能高俊刘清都指挥使康永李玙冯庆白玉都指挥同知吴瓒谢宁赵顺田广苏胜孟瑛曹浩陈璟陈瑛卢茂都指挥佥事韩礼李麟孟源马俊袁刚李信阎斌于盛魏信周玺指挥使高通廉政杜山洪暠陈云张雄戚旺指挥同知董源王清马成邓旺沈璇熊振邹伦刘良刘文钱聚殷恕王俊孙安指挥佥事查雄朱能陈玺凡五十人有累立战功而加升者有奋起行伍而见用者虽未必率皆智勇全才亦颇优于流辈缓急用之可以济事内都督佥事刘清见以罪罢然其人素著廉能军士信服谓宜略其小过俾之自新  上是之令记其职命临事举用
　　○昏刻彗星犯外屏星
　　○甲午庶人微焟女宝鉴以父幽闭凤阳已二十年奏乞宥免有愿效汉淳于意女缇萦没身为婢以赎父罪之语意甚恳切事下法司议以徽焟初封阳宗王与弟广通王徽煠尝结苗兵谋叛情罪深重宜禁锢终身  上曰然  祖宗之法不可废也
　　○以应天府尹毕亨为都察院右副都御史巡抚南直隶并总理粮储
　　○设狭西榆林卫经  司○巡抚延绥右副都御史余子俊等奏榆林守备官军旧于狭西西安四护卫延绥庆阳三卫河南南阳卫頴上所直隶潼关宁山二卫调之而狭西属卫所调官军有贫弱及逃亡者从镇守总兵巡抚官验实按季造册令都按二司会选精壮者补之副参将等官不得擅出批帖烦扰卫所已有著令第河南卫所不及该载又潼关卫设于狭西河南界上宁山卫设于山西南界上俱直隶督府都按二司不相统属虽有巡按御史以境土隔远难于偏历遇有勾补未免延缓后期夫守边重事必从宜处之庶可有济乞敕所司详议今后狭西河南卫所官军从镇守巡抚等官令都按二司选补潼关卫令狭西按察司选补宁山卫令山西按察司选补俱查究诸卫所户口文册以凭勾稽革弊不得以弱卒单丁虚辏名数有徇情误事者听延绥巡抚官究问或奏请处治庶法令昭明而战守有备事下兵部尚书白圭等议从其奏  上是之
　　○乙未晓刻金星犯牛宿及罗堰星
　　○兵部奏总兵官朱永奏虏寇由花马池定边营入寇宁夏萌城等处右都督白玉亦奏虏寇拥众入庆阳圉砦堡余众西行者已二日尚有未尽缘此寇潜住河套日久困甚臣等已料其必入寇今总兵等官虽云于迤西按伏截杀然贼情贪诈恐复有东行剽掠之谋宜驰谕右都御史王越与右少监张遐总兵官许宁议之如贼近边未遁即会宁夏并狭西总兵等官速调诸路军马并力截杀仍令越究虏所从入及诸领兵官有无失机具奏处治其宁夏总兵镇守巡抚官亦行令遇警相机杀贼不许畏缩误事从之
　　○巡抚淮阳左佥都御史张鹏奏淮阳近岁水旱荐臻人民缺食而各仓所储有限今两淮所属富安等场自成化三年至五年见存粮草折盐并仪真批验所续收私余没官等盐共一十一万五十引请令委官变易时价籴粮上仓庶几赈济有备户部奏各边粮少先已建议以此变时价解部送边支给今仍令摘拨五万引角□羊部余皆从其所言  上曰是
　　○兵部奏都督同知李文都督佥事张荣刘端卢能房能俱先因镇守失机间住之数近奉恩诏凡停俸者听复支给文等欲乞如例然闲住职官诏内未及该载又端年已老例宜代职惟  上裁处  上曰诏书不及者已之年老应代者听
　　○昏刻彗星犯天困星
　　○命都指挥佥事邓英守备万全左卫宣府右卫指挥同知曹琮守备保安城开平卫指挥使朱谦守备长安岭指挥佥事绳律协守马营宣府左卫指挥佥事苏荣守备云川堡
　　○镇守甘肃右都督李荣老不任事命其子俊代原职义勇卫指挥使
　　○兵部奏近宁夏报花马池兴武灵州鸣沙州及贺兰山诸处俱有虏众寇钞烟尘不绝而山后又有虏潜伏窥伺又狭西报虏众分为二路一从西安州入安会境一从固原入隆静境意者虏酋癿加思兰欲乘冰北遁故分遣部落窃掠而去宜移文总督军务右都御史王越会延绥镇守少监张遐总兵官许宁议之若虏复入寇即督所部兵及增调狭西宁夏兵或分或合多方邀击仍令越究虏所从入及各守边官失机与否以闻从之
　　○夜东方流星如盏大青白色光明烛地自大角傍东北行至七公尾迹炸散
　　○丁酉以明日正旦遣驸马都尉石璟蔡震分祭  长陵  献陵  景陵  裕陵
　　○遣内官祭  恭让章皇后陵寝
　　○岁暮享  太庙
  </div>
  <div class="pagination">
   <a href="明实录宪宗实录_page51.html">
    上一页
   </a>
   <span>
    ...
   </span>
   <a href="明实录宪宗实录_page47.html">
    47
   </a>
   <a href="明实录宪宗实录_page48.html">
    48
   </a>
   <a href="明实录宪宗实录_page49.html">
    49
   </a>
   <a href="明实录宪宗实录_page50.html">
    50
   </a>
   <a href="明实录宪宗实录_page51.html">
    51
   </a>
   <span class="current-page">
    52
   </span>
   <a href="明实录宪宗实录_page53.html">
    53
   </a>
   <a href="明实录宪宗实录_page54.html">
    54
   </a>
   <a href="明实录宪宗实录_page55.html">
    55
   </a>
   <a href="明实录宪宗实录_page56.html">
    56
   </a>
   <a href="明实录宪宗实录_page57.html">
    57
   </a>
   <span>
    ...
   </span>
   <a href="明实录宪宗实录_page53.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
