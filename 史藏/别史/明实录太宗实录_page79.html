<!DOCTYPE html>
<html>
<head>
    <meta charset="UTF-8">
    <title>明实录太宗实录 - 第 79 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太宗实录 - 第 79 页/共 95 页</h1>
    <div class="content">　　○己丑
　　○可脱癿头目虎答亦剌阿速头目牙忽沙各遣使并撒马儿罕僧人迭力迷失等贡马及方物赐文绮纱罗帛各有差
　　○庚寅  命故文渊阁大学士兼左春坊大学士胡广之子橦为翰林院检讨俾进学翰林院盖追念广之劳也
　　○辛卯
　　○宁王权第四子生赐名磐炷
　　○壬辰
　　○夜有星如弹丸大赤色有光出天钩东北行丈余发光如鸡子大徐行至太子星旁又有星如鸡子大青白色有光出紫薇东蕃外东北行至近浊
　　○癸巳
　　○夜月犯轩辕右角星
　　○丁酉
　　○西宁卫所属隆奔巴哇嘉儿即申冲申藏革咂果迷卜章咂西纳隆卜把沙十一簇指挥千百户来朝贡马赐之钞币
　　○庚子
　　○西宁卫土官都指挥佥事李英来朝贡马赐之钞币
　　大明太宗文皇帝实录卷二百十七


大明太宗文皇帝实录卷二百十八
　　永乐十七年十一月辛丑钦天监进永乐十八年大统历  上御奉天殿受之颁赐诸王及文武群臣△遣行在太常寺臣赍书谕  皇太子曰永乐十八年正月初十日大祀  天地命尔行礼其洁精致斋恪共乃事钦哉
　　○中兵马指挥司言和宁王所遣朝贡之人横恣无赖于都市强夺今禽至一人请寘之法  上命械送和宁王自治且赐  敕谕之曰自今遣人朝贡及于边境市易者宜戒约之能守  朝廷之法则两使往来边境宴安△交阯都指挥司奏乂安府偈江县土官百千陈直诚弟直伪称金吾将军与红衣贼览盘等掠羊变社杀巡检张琇县之淘金户武贡耆老黄汝典聚众烧芙□□留县丘温县贼农文历武定州贼陈大果快州贼阮特善担县贼吴巨来等相继作乱杀伤官兵新安府下洪州同利县淘金社正郑公证等亦聚众千余焚下洪州同利多异等县及但江海门诸处巡检司禽杀官吏都督方政率兵往讨之败贼众于同利探知公证先以众往南策州遂追及之战于河瑰巡检司斩贼首四百余级其溺水死者不可胜计公证遁去  敕总兵官豊城侯李彬督军剿捕
　　○壬寅
　　○夜有星如弹丸大青白色尾有光出轩辕尾星东南行近天庙堂旁发光如鸡子大至云中
○癸卯  命广宁伯刘荣充总兵官仍镇辽东升辞  上谕之曰尔起自行伍从朕靖内难剿胡寇多效劳绩既守辽东脩饬边备慎固封守俾朕无东顾之忧可谓劳矣自昔人臣勤于前者或怠于后善于始者或不能保终尔其戒之朕惟不忘尔初尔益勉图厥终荣顿首曰  陛下天地之德臣敢昧大训　　
○丙午
　　○苏门答剌国王宰奴里阿必丁遣使马哈木沙陪臣剌查干必剌等哈密忠义王免力帖木儿遣使兀儿马火者等各贡马及方物马哈木沙等冠带金织文绮袭衣及白金纻丝纱罗绢有差赐兀马儿火者等纱及绮币命礼部并赐宴△至均州马山口巡检司小江口把截所时隆平侯张信督工太和山言小江口当往来之冲马山口通四川俱宜设守备遂命马山口设巡检司小江口置把截所旁近军卫调百户一员旗军百人守之每月更番仍令按察司官巡察官军之为民害者△是日交阯总兵官豊城侯李彬讨贼至玉麻州境贼首潘僚等集红衣贼千余人迎敌官军败之生擒红衣贼酋扭门叶底等僚及路文律陈文陈子直等以余众遁官军进至土麻州忙巨谈蒲潭山贼据险设栅拒守攻破之僚等遁老挝遣都指挥薛聚追之获贼党胡子径等及红衣贼尚被尚相等三百余人先是遣交阯布政司使阮勋指挥陈原瑰等守恶江擒获叛贼南灵州千户陈顺庆乂安卫百户陈直诚等皆斩之都督方政参政冯贵亦擒杀贼首郑公证于同利县贼党黎侄等遁去
　　○丁未
　　○升吏部郎中诸葛平为湖广布政司右参议专提督大岳太和山宫观改山西左布政使周璟于陕西布政使
　　○己酉
　　○升行在礼科给事中牛麟为詹事府丞改户科给事中井田于兵科辽东苑马寺丞李源为太仆寺丞△指挥毛哈剌还自瓦剌言阿鲁台袭贤义王太平等大败之  上曰阿鲁台黠虏与瓦剌相讐久矣朕尝遣人谕太平等令备之不从朕言遂至于此于是遣千户脱力秃古等往赐太平把秃索罗等彩币表里且慰问之
　　○甲寅
　　○贵州布政司言所属郡邑及军卫俱新设未有蓄积倘遇饥歉无以为给请置仓廪为预备之计从之  命户部发京库钞九千七百二十锭俾易粟储之
　　○丁巳
　　○甘露降  孝陵松柏三日
　　○己未
　　○湖广蕲州民徐十三妻王氏一产三男事闻  命循例给优
　　○癸亥
　　○吏部尚书兼詹事府詹事蹇义父源斌卒遣行人雷诚赐祭  命有司造坟墓
　　○甲子
　　○拓北京南城计二千七百余丈
　　○乙丑
　　○夜有星如盏大青白色光烛地出外厨行至云中
　　○丁卯
　　○冬至  上御奉天殿受朝贺大宴文武群臣及四夷朝使
　　○戊辰
　　○交阯嘉林州善才县贼人陶强等叛都指挥刘宸于瓒吴兴领兵捕之宸等不戢士卒纵其剽掠贼佯弃辎重走而设伏以待官军遂败贼追至富良江欲度都指挥陈浚力战遏之既而贼势益张总兵官豊城侯李彬亟遣都指挥耿荣等率骑兵赴之贼退之
　　大明太宗文皇帝实录卷二百十八


大明太宗文皇帝实录卷二百十九
　　永乐十七年十二月辛未朔  皇太子省牲于南郊
　　○癸酉
　　○交阯都指挥陈忠等败贼党黎侄等于建昌县小黄江生擒三百五十余人焚贼船百六十余艘追至奉化府西真县古雷社又败贼人陈已律等斩获六百余人焚贼船二百五十余艘
　　○丙子
　　○交阯＜拖-扌＞蓬海口巡检司土官裴差等仿府州县土官例以九年考满至京吏部言巡检应三年给由差等违制请论其罪  上曰遐方之人未谙国典岂可遽罪  命复职役三年如例给由△夜有星如鸡子大青白色尾迹有光出柳宿行东南至天庙
　　○丁丑  上敕武臣曰自古国家盛衰存亡未有不系于武备之张弛汉唐世远置不言近代宋太祖太宗受天命将勇兵强削除暴乱四海晏然及其子孙弗率武备不修丑虏僣窃驯至海内分裂宗社丘墟元以胡人主中夏世祖时戎部严整甲兵强盛天下宁谧传至数世嗣主荒淫王纲纽军致废弛群雄并作竟至覆亡我  皇考太祖高皇帝受天命定天下于时将帅效忠士卒奋勇肃清奸宄遂建洪业朕嗣位以来夙夜惕厉唯恐蹈宋元覆辙以坠  皇考丕绪尔等世有爵禄与国家同休戚者脩饬武备为国爪牙此尔等之责所宜夙夜究心用副倚注而比来纪律废弛队伍空虚军士逃逸死亡悉付不问甚至通同有司受脙卖放取军明有程限令纵其在外至五六年或十余年不回及回所取军十无一二猝有缓急或以应调武备若此国何赖焉皆是尔等下不恤军上不忠国所致自今宜鉴古人之得失体国家之委任脩职务抚士卒实军伍缮器械使兵振举武卫严奸宄不作朝廷有磐石之安尔等亦永保富贵若不遵朕言仍蹈前失必罪不宥矣
　　○戊寅
　　○腊日赐文武群臣宴△是日交阯建平等府大湾等县贼人丁宗老等叛总兵官豊城侯李彬遣交州后卫指挥方政率众剿之贼败走斩获四百余人皆枭首以狥
　　○庚辰
　　○令自今在外系囚当死者悉送京师会官审录无冤三覆而后决之  上谕法司曰刑重人所慎盖轻者残肌肤重者戕性命匹夫匹妇不得其死有伤天地之和召水旱之灾朕屡诏宽恤然虑在外诸司罔体朕意滥及非辜故令死罪咸送京师审录尔等会审之际犹湏敬慎不可轻忽△夜火星犯钩钤星
　　○辛巳
　　○泰宁卫都督阿只罕遣指挥阿剌哈等六十八人贡马赐钞币有差
　　○是日交阯总兵官豊城侯李彬追剿黎侄等于镇蛮府廷河县连战皆败之斩获五百余人生擒伪金吾将军武路等
　　○癸未
　　○庆云见
　　○乙酉
　　○交阯总兵官豊城侯李彬获贼酋范善等于东湖州初安老县涂山寺妖僧范玉自天降印剑令为主遂僣称罗平王纪元永宁聚众作乱善与陶承等往从之王以善为入内检校左相国平章军国重事吴忠为入内行遣右尚书知军国重事陶承为车骑大将军黎行为司空以众据水路及大军进讨善聚众两岸人列船于江中水陆拒敌彬督将士亟战斩首千二百级生擒善及忠等七百八十人得船大小二百余艘王脱走又得贼卒二百六十余人皆斩之械善忠及武路等俱送京师
　　○丁亥  敕皇太孙  曰立身之道莫先于孝弟忠信四者之行立于身推而可达之于国家天下尔为朕嫡长孙必以此体之于身明君臣之义笃父子之亲厚兄弟之爱尽长幼之序信以服众仁以抚下恕以待物非正言不发非正道不履亲仁贤远邪侫节嗜欲戒荒淫振纲纪别淑慝明赏罚使人心悦而诚服则  天地  祖宗鉴悦天下之人皆想望风采仰尔之贤德传尔之令名将为国家神器之主系  宗社悠久之托为天下生民之福尔其勉之又曰比闻出郊围猎一军害民即惩之以法使田里皆安毫发无犯人传尔之善至于北京朕闻之甚喜此可验尔勤学之效矣大抵兵民相湏抚恤惟均苟有所怨今尔于此一事使百姓之感德军士知畏法足为善行矣今日行一善尔虽不自觉而善名自然播之天下将有不令而从不言而信者矣自今更宜夙夜勤励读书明理以广其智识将来德成业就为天下所瞻仰亦不负朕期望之意钦哉
　　○戊子
　　○升刑部郎中吾申为行在礼部右侍郎广西按察司佥事杨廉为贵州布政司右参议改礼科给事中乌浚于兵科广西左布政马负图于广东河南按察司佥事李振于交阯按察司
　　○己丑
　　○监察御史邓真言十事
　　○一曰吏部职专选法洪武中内外诸司官吏俱有定额今该一二员者或至三五员者或六七员者或至十余员各处考满官到部当辩其贤否优劣年劳久近以为黜陟今有司三五考七八考不得选一级者有未满一考二考即升数级者且如进士监生出身自有定例今有骤除方面者亦有除知州及府同知通判亦有除典史吏目者轻重不论未审凭何擢用至如参补吏典又立选拨正拨之名听受嘱托有半年一年不拨未有及两月三月即拨者中间情弊多端此吏部之弊也二曰户部职掌钱粮出纳尤当尽心不容有毫发欺毙今各府州县税粮或有经二三年不完者有四五年不完者本部恬不为意每年指以催徵为名纷然遣官在外有一二年不回者三五年不为者惟务贪财好色剥害良民以至田里不安秋粮不完本部明知其罪皆不举奏其诸色税粮既以送纳到仓而官攒人等通同盗卖虚出通关亦有未曾送纳到仓各府州县夤缘为奸因而伪造通关奏缴到部并不辩验查驳一概朦胧欺毙此户部之毙也三曰礼部职掌礼仪凡各处朝贡使臣至京当随即具奏接待如宜不使远人有缺望之心今使臣到者饮食供帐之具一概委之会同馆应赏赐者故意迟留又有各处军民来贡者往往不即奏达只令于会同馆听候或十日半月不引奏或已进贡才即遣发有伺候一两月或至三四月者此礼官之毙也
　　○四曰兵部职掌兵政凡天下军马多寡虚实皆当一一周知如某卫某所见在军马若干欠缺若干逃亡若干时常点检具奏整理今乃尸位素餐优游度日兵务废弛马政不脩军伍有经三五年十数年空歇不补者马匹孳生有三五年拖欠不完者是致各卫通同弊互相蒙蔽贪赃坏法非止一端此兵部之毙也
　　○五曰刑部都察院职掌刑名罪名轻重大小必湏平允使人心悦服今黑白不分是非颠倒令人抱冤负屈无所控诉亦有淹禁三年五年以至十年者作委而不问至审决之际  皇上屡加戒敕务存宽恤所司官吏略不究心以致死于非辜者不少大理寺职(掌)[在]详刑伸冤理屈今乃一概蒙蔽随其轻重高下不能有所辨理宜若痴愚旅进旅退此刑官之毙也
　　○六曰工部职掌专造作当今所急务者无如北京宫殿其诸造作皆可随宜乃不度民力不分缓急差人买办物料以一科百以十科千动至政千万计民受其害不可胜言且如匠人有连年服役不少闲者有经年买闲在外生理有狡猾托故而逃避者所司官吏明知其故皆不举问以致役使不均人心不服
　　○七曰洪武中定制凡军器除存留操备之数其余皆令入库遇有损坏或补造就各卫军器局脩治不许私制近有无知小人出外往往私带军器及私藏在家或公行货卖不知此等军器从何而得何人为之制造
　　○八曰洪武中官府买办物料只收本色物户自送该衙门交纳今贪利之徒一概揽纳不收本等物料而行收钞贳等项以一科百以十科千以百科万恣肆贪残吮民膏血此皆工部之毙也
　　○九曰洪武中各卫旗官军士编成队伍各有统属今无知小人擅收别卫军士入伍又行招纳逋逃藏匿有罪及无赖之人以为己用此军政之毙也
　　○十曰内外各卫所军士皆有定数如伍有缺即当勾补今各卫所官吏惟耽酒色货贿军伍任其空虚及致差人勾补纵容卖放百无一二到卫或全无者又有在外娶妻生子不回者该管官吏私狥蒙蔽不行举发又有勾解到卫而官吏受赃放免及以差使为由纵其在外不令服役此军卫之毙也凡此十事乞令所司各举其职如复故违从监察御史按察司纠举治以重罪  上可其奏  命诸司悛改再犯不赦
　　○庚寅
　　○肃王楧薨
　　○癸巳
　　○琉球国中山王思绍遣使甚谩志里奉表贡方物贺明年正旦
　　○乙未  命工部侍郎刘仲廉许郭往交阯覆实户口田赋仍令询察军民利病以闻△夜有二星如鸡子大其一青一白色有光出天园南行至近浊其一青白色有光出柳宿南行入天社
　　○丙申
　　○朝鲜国王李祹遣陪臣李湛等贡方物贺明年正旦节△是日交阯总兵官豊城侯李彬师至谅江府谍报贼酋伪司空黎行伪金吾大将军陶强聚众八千余人列营于多锦县麻浪社即进兵剿之
　　○丁酉改兵科给事中王励于工科△巡按交阯监察御史黄宗载言交阯人民新入版图劳来安辑尤在得人今府州县官多系两广云南等处岁贡生员下第举人未入国学因其愿仕远方遂授以职既乏大学教养之素又非诸司历试之才所以牧民者不知抚字理刑不明律意若候九年黜陟废弛益多宜令到任二年以上者从巡按监察御史及布政司按察司严加考核上其廉污能否实迹以凭黜陟庶几有所劝惩  上从之因谓行在吏部臣曰守令民之师帅不得其人民受其殃前除交阯郡县官出一时之宜今御史所言良是继今宜慎选之
　　○戊戌
　　○交阯总兵官豊城侯李彬师至善才县遇贼游兵千余人与战败之追至麻浪社贼空营出战官军又败之擒杀陶强并贼将卒三千五百余人
　　○己亥
　　○享  太庙  命皇太子行礼△是岁天下户九百六十万五千五百五十三口五千一百七十九万四千九百三十五赋税粮二千二百二十四万八千六百七十三石布帛百二十万六千八百八十七疋丝绵二十四万六千五百七斤绵花绒五十八万三千三百二十四斤课钞千五百九十四万五千六百一锭金千九百六十五两银二十八万一千三百二十三两铜钱三千一百六贯铜二千一百二十八斤铁四十八万九千一百六十六斤铅二万七百八十斤朱砂千五百四两海＜贝巴＞三十三万二十六索茶百四万七千九百四十五斤盐百四万六千四百十一引屯田子粒七百九十三万九百二十石马十八万二千四百二十七匹△馈运北京粮二百七万九千七百石△交阯上供绢千三百二十五疋苏木五千斤翠羽二千个扇一万把
　　大明太宗文皇帝实录卷二百十九


大明太宗文皇帝实录卷二百二十
　　永乐十八年春正月庚子朔  上御奉天殿受朝贺大宴文武群臣及四夷朝使
　　○辛丑
　　○改四川布政司右参政房安于交阯布政司
　　○癸卯
　　○赐八答黑商等处使臣满剌马黑麻等宴△交阯贼艮师鲁范公木□郑等聚众作乱总兵官李彬追至石室县与战师鲁败走斩其伪翊卫将军艮获等百五十余人时公木□郑在威蛮州闻之以其众走快州而交阯都指挥孙霖亦破贼于嘉林州善才县杀贼将范沉等生擒贼首黎行清化贼黎利聚众立栅于磊江都指挥徐謜率兵攻破之利遁走
　　○乙巳享  太庙  命皇太子行礼△缘海诸卫奏有倭寇三百余人船十余艘于金乡福宁及井门程溪等处登岸杀掠复东南行敕辽东总兵官广宁伯刘荣及山东浙江福建滨海诸卫严兵为备贼至则相机剿捕
</div>
    <div class="pagination">
<a href="明实录太宗实录_page78.html">上一页</a><span>...</span><a href="明实录太宗实录_page74.html">74</a><a href="明实录太宗实录_page75.html">75</a><a href="明实录太宗实录_page76.html">76</a><a href="明实录太宗实录_page77.html">77</a><a href="明实录太宗实录_page78.html">78</a><span class="current-page">79</span><a href="明实录太宗实录_page80.html">80</a><a href="明实录太宗实录_page81.html">81</a><a href="明实录太宗实录_page82.html">82</a><a href="明实录太宗实录_page83.html">83</a><a href="明实录太宗实录_page84.html">84</a><span>...</span><a href="明实录太宗实录_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
