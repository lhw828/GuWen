<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1144 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1144 页/共 1860 页</h1>
    <div class="content">○戊子上诣畅春园、问皇太后安　　

○谕、据佛德回奏、王涛与揆义。黄肇隆。因借银不遂。挟有嫌隙情节。既有见闻。未行具奏。请旨严加治罪一摺佛德身任臬司。原有奏事之责。不但王涛与揆义等、索借挟嫌情节。明知其事。并不奏闻。即从前揆义与黄肇隆交结逢迎。款迹累累。事关本省官方不饬。司臬者岂得视同膜外竟尔讳匿不奏。是其。取悦同官。袒庇劣员。取咎益难自解。佛德著交部严加议处　　

○谕军机大臣等、据阿桂等查奏、军营箭枝火药。用存数目。请将所余火药铅丸拨给各营。以备兵丁操演之用等语。所办非是现在大兵虽彻。沿边一带。尚留黔兵驻守。原以缅匪狡恶难信不得不为意外之防。此项火药铅丸留贮永昌等处。自属有备无患。若付绿营操演。未得实济。徒尔耗费军储。岂不可惜。即谓火药难以久贮。原可随时酌量。出陈易新。至铅丸则更无虞经久。阿桂等何全然不知远虑。概以草率完事耶。缅子去冬遣人投顺。其情伪固不可知然甫经新街大创之后。尚可谓其窘迫求贷。及见我老官屯之兵。退回过速。彼已窥见端倪。而浑觉复归。益得悉我军中虚实。彼尚有何忌惮今既迁延半载。贡表不至。而于所许送还之杨重英等。久羁不遣。且诺尔塔。竟敢向我索还三土司。近又将赍檄前往之苏尔相。款留彼境。不令遄归。是缅匪毫无畏惧中国之意。其端已见。其情甚为可恶。阿桂等何竟懵然罔觉。于知彼知己之道。悉置不讲。昏昏如在梦中耶。且伊等果何所见。深信缅匪之必不敢复滋事。而于边防豫筹机要。并不注意耶。看来伊等如此行为。已狃于苟安迁就成见。平日专务因循。临事即不免意存文饰。所系甚大。今于火药一节。漫无筹画如此。其余防边武备。有名无实可知设缅匪复肆不逞。侵我土司边境。其将何以酌调剿击示之惩创。伊等或仍务为粉饰。亦止能掩盖一时安能保其久不败露。万一缅匪日益轻玩渐扰及腾越永昌诸内地。彼时其尚能匿不上闻乎。杨应琚等、覆辙具在。当知猛省。傥因此竟致贻误。即将伊等立寘重典。尚不足以蔽辜。且于事亦复何补。伊等纵不自爱惜。其如国是何。伊二人身膺重寄。不可稍存悠忽之见。阿桂或以为留滇专为缅匪檄文。冀其回书一到。苟幸无事。急图回京塞责。果尔。是其天良已泯。亦姑听之。若彰宝现任总督。一切边情军务。皆其专责。纵使丧良诿过。又将何所趋避乎。阿彰牢。俱著传旨申饬。仍将近日缅匪消息若何。及边境作何实力整备之处。据实速奏　　

○奉恩将军瑶璋故。无子以其弟承宗。袭职　　

○己丑。遣官祭关帝庙　　

○谕、朕爱育黎元。广敷闿泽。降旨将各省应徵钱粮。再行普免一周。湖南省在本年轮免之列。该省隶有苗民。其归化已久。一体输纳地丁银两者。已在蠲免之内。尚有乾州、凤凰、永绥、三厅。苗民杂粮二百八十三石三斗零。城步、绥宁、二县。苗米五百七十八石五斗零。每年俱徵收本色。此等苗民。向不完纳地丁。其应徵米粮。即与丁银无异。亦应照上届普蠲之例。一体蠲免。俾得同沾惠泽。该部即遵谕行　　

○谕军机大臣等、据萨载奏、苏州同里镇地方。获有残废小丐。讯称系嘉兴人。被拐求乞。当经缉获拐犯张起贵。张顺留。二名。于船内搜出男孩幼女。并讯供此外尚有许子发等船只。俱系浙江嘉兴湖州人。及张起贵等之师陈大。孙世荣。并同夥张大成。俱住湖州新市又孙世荣之师五和尚。住安吉州东阳寺。现在选捕分路严拏。并咨浙抚一体详究等语。所办甚好。此等凶徒。敢于光天化日之下。肆行拐骗残杀无辜。扰害地方。不法已极自应上紧捕获穷究党羽尽法惩治。以安善良。浙省嘉湖二郡。跨连太湖。地面尤易藏奸。今讯出首夥要犯住址。又多在湖州境内。是该处更为奸徒窝窟著传谕熊学鹏。即速遴委妥员。选差干捕。将苏州讯出各犯。在该地方密缉严拏。务期尽获。严密防范。解苏审究。并于所属嘉湖地界。侦访奸夥。迅速躧捕。以净根株不得因邻省发觉之事。稍分畛域。所有萨载原摺。钞寄阅看。著该抚实力查办。并将要犯曾否全获。及能否穷究夥犯之处。即行据实格奏。至苏州。已获各犯。并著萨载即行严审。从重问拟具奏。并将未获逸犯。分投按址。逐一严拏。毋使一人漏网。仍严切诘讯同夥匪船。彻底根究勿使余孽稍有窜逸滋蔓其如何设法穷究。及有无续行查获要犯。亦著一并奏闻　　

○陕西巡无续行奏鄜州、宜川、中部、三州县。递年额徵米豆。除支兵粮外。积存六千余石。地居万山。不能协济他处。请留为存仓定额此外于粮价昂时。粜银贮司库充饷。得旨、允行　　

○旌表守正捐躯之河南桐柏县民梁应武妻樊氏　　

○庚寅。谕、昨考试保送御史之翰林七员内。史大勋一员著扣除其熊为霖、陈桂森、福保、刘经传、蒋良骐、王懿修、俱著该部带领引见　　

○谕军机大臣等、崔应阶、请将逆犯李阿闵案内夥犯杨小、改发乌噜木齐一摺。及钞存妄诞碑记。与传卖惑众之池拱生、李浩、二犯定拟斩候一摺。俱批交该部核议矣。此等审案。事关外遣斩候。例应请旨交部核议。何以该督此二摺内。竟无声明请敕部之语。该督久任封疆。向日办事。最为精细。不应疎略若此。岂该督精神渐不如前。不能留心检点耶。著传谕询问。令其将近来精神若何。详晰具奏。寻奏、摺奏疎忽。罪无可逭。虽精力不至颓惫。然年踰七十。究恐办理竭蹷。或调补简缺。改授京职。庶可始终报效。得旨、何必如此。若不出实心之言则大不可。若果出实心之语。独不念朕得人之艰乎。且汝何过而降用耶大不是了　　

○辛卯。定改补近省人员停引见例。谕、本日吏部奏请。引见十年俸满之武清县知县甄克允。系因亲老改补近省之员。据咨列入引见。殊属非是。已令该部将该员扣除。矣此等改补近省人员。定例在任停其升转。因该员日后。尚应坐补原掣远缺。所以杜其择缺规避也。若因十年俸满。遽行准其引见。设令得随久任人员。量加升用是该员竟得藉此超擢。转滋侥幸之阶。于例意实属未协。嗣后凡有改补近省人员。不得援引十年俸满之例。带领引见著为令　　

○又谕、刑部议覆崔应阶。查审原参亏缺银谷之台湾县署知县曾曰琇。拟以发遣军台效力。诸罗县知县陶浚。拟以发往伊犁赎罪二摺。细阅案情。该员等从前动支仓库。实因黄教事起仓猝。军务重要。惟恐迟误获戾。悉照武职所开之数。随时支应。及雇觅夫车番壮。给与钱米。现经审明俱系实用实销。并无侵冒情弊是该员等均无可加罪。地方官承办军需。如果藉端染指。于法自不容稍贷。即置之重辟。亦所应得。若曾曰琇、陶浚、二员。当官兵剿捕贼匪。给发口粮盐菜。及雇夫擡运军装等项。在所必需。实有刻不容缓之势。设使该员等拘泥成例。辗转稽查详报。致误机宜。虽支发不致浮多。其咎转无可逭。今以军行紧急。暂那仓库正项给发。是该员等、尚知临事急公。又经审明。实非侵冒。若因其前此之滥应。一发坐台。一发伊犁。于情法未为平允。且使凡为州县等闻知。必皆畏首畏尾。设遇地方猝有紧要军务。既不能为无米之炊。势必坐视违误。于事转多窒碍。该督第因从前参奏原案太重。遂不肯全行开释。问拟未免过当。曾曰琇亏项业已全完。著该部行文。调取来京引见。再降谕旨陶浚虽尚有未完之项。但究与侵蚀不同。著从宽免其发往伊犁效力。又崔应阶另摺所奏、原参凤山县知县方辅悟。亏缺银谷。亦已照数全完。请免其治罪。不准开复等语方辅悟承办军需情形与曾曰琇等、事同一例亦著该部调取引见。朕办理庶务。一秉至公轻重悉视其人之自取。权衡务协其平。有罪者断不容其稍涉幸免。其情果有可原者。亦不肯令其丝毫屈抑。将此谕令中外知之　　

○两江总督高晋、署江苏巡抚萨载会奏、收买小钱。逾限未尽。请再勒限两月满日查出治罪。地方官参处。得旨允行　　

○广西巡抚淑宝疏报、乾隆三十四年分、天保县、开垦田＜?土韦＞。二十四＜?土韦＞一百十伍有奇。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百五十八


大清高宗法天隆运至诚先觉体元立极敷文奋武孝慈神圣纯皇帝实录卷之八百五十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十五年庚寅。五月壬辰上诣畅春园、问皇太后安　　

○谕曰吴达善等奏、桐梓县刁民聚众一案。该县胡守业。因有协济派帮之事知必吊查收支帐目辄将原帐私行更换。并将从前各任收用帐簿。代为改造。其中恐有嘱托弥缝情弊请将署县胡守业前署县缪良栋。前署县事经历金德琳。一并革审又金德琳发银底簿内载有典史任埰支用赴站盘费银三十两亦应请将该典史革职等语胡守业。缪良栋。金德琳。俱著革职。交与该抚、将历任各员。有无串通侵肥情事。严讯确情具奏。其典史任埰。并著革职　　

○谕军机大臣等、前因吴达善等。黔省审办各案俱已陆续完结。曾降旨令吴达善。即回湖广总督之任钱维城。富察善即行回京。今据该督等具奏审拟桐梓县刁民聚众一摺业经批交三法司核拟速奏矣摺内称李方荣一犯聚众时列名登簿藏石岩孔洞黄连树下石穴中。现已委员前往搜查。俟饬起到日。按名核办等语。吴达善等在黔。为日已久。此案既经审明惟藏匿名簿一节。尚须查究。著传谕伊等速行提验彻底清查。办理完竣后仍遵前旨即行起程。其另摺所奏、桐梓县知县私改协济兵差底帐一案所有革职各员即交与宫兆麟查审。吴达善等。毋庸在彼会办　　

○癸巳。谕军机大臣等黄仕简奏接奉训饬闽省水师官兵谕旨并现在官兵已经陆续回闽一摺此等选懦不堪之水师皆由前任提督吴必达等、不能训练约束所致。原与黄仕简无涉今伊已调水师提督。则现在实力整顿。乃其专责。黄仕简。务须督率弁兵勤加教练痛除恇怯积习。俾有当于实济。勿徒以娴驾驶工杂技为能傥仍然因循废弛不能日渐改观。将价惟黄仕简是问至此项自滇彻回兵丁。临阵畏葸退缩绳以军律。俱应立寘重典。仅令停其拔补已属格外从宽伊等若尚不知感愧。词色间稍有怨尤。则是下愚不移。自当留心体察。随时惩儆傥竟有辞粮鼓噪等事更为自速重戾即一面正法一面奏闻毋得稍存姑息该提督仍遵前旨不动声色实心妥办。无得稍事张皇将此密谕知之　　

○刑部奏清河道夸喀失察家人田八潜赴蓟州典地居住。应请交吏部议处得旨依议。田八潜行出境典地滋事之处伊主夸喀。咎止失察处分本轻不应规避乃春间于行在召见夸喀时。据伊面奏从前早将田八逐出。今阅案情。则伊。于二十二年。将田八自署令回京师。且未报明部旗立案是自蓟州逐回伊京城之家。安得谓之逐出非家人乎。夸喀欲避失察处分竟尔饰词虚诳。其咎转重。夸喀著交部严加议处至该督杨廷璋、不将案内实情详悉研究。遽信夸喀之言。率行面奏。亦未免意存回护。殊属不合杨廷璋并著交部议处　　

○改铸甘肃兰州府河。桥水利兼管税务督捕关防。从总督明山请也　　

○甲午。谕著派庄亲王永瑺。诣风神庙于明晨敬谨致祭一应事宜交内务府速行照例豫备　　

○又谕昨召见喀宁阿。询及桐梓县知县胡守业。办理军需一事。据称伊往桐梓查办此案即将收支帐册吊齐。携至省城。而吴达善等。参奏知县捏改帐册之事适至。若喀宁阿果携册而归则该县安得复有捏改之事。因令军机大臣询问乃称伊赴县缉犯时。谕令该府县将历年收支簿册。检齐送省。一并查办等语。是伊昨日所奏。殊为不实。且喀宁阿既往该处查办此案。即应将收支各册立时提取封固。亲携稽核。其中情弊。自可彻底清厘乃转令该府县检齐送省。是明予该县以捏饰改造之隙。尤属全不晓事。喀宁阿著交部严加议处　　

○署云贵总督彰宝奏滇省沿边应补兵已于内地各营挑补。各营空缺二千余名。虽未募足尚易办理。前滇省拨出兵。不尽强壮。仍当甄别。得旨、另有旨谕。谕、据彰宝奏、从前黔省拨赴滇省兵丁。亦有老弱无能者。现在详加考验甄别汰除等语。其事殊为骇听。前以滇省绿营恇怯不堪。难复期其振作。而黔省兵丁。向来较为得力。因谕令于贵州募选兵丁。前赴云南期收实用。其留滇之兵即令挑补额缺。可资训练。乃其中仍有老弱无用之人滥行充数又与滇兵何异。彼时募派之初督抚提镇所司何事。在良卿虽已经正法。而李国柱系专管提督。似此率意分派。有名无实。其责实无可诿。即各镇皆专司大员。并不实心协同妥办。均难辞咎著交与彰宝。宫兆麟。查明从前承办选募此项兵丁各员即行具奏严参。至彰宝身为总督。滇黔两省弁兵。皆其所辖。既见有此等老弱充数之兵。即应一面奏闻。一面将原办大员。据实附参。乃仅视同寻常查办营伍。以甄别汰除为词。并无一言劾奏亦属因循姑息。彰宝革筊部议处　　

○乙未。谕京师自入夏以来虽节次得雨尚未深透。现在将届夏至。大田正当播种。待泽甚殷。业经降旨设坛祈祷因思清理庶狱亦祈求雨泽之一端著刑部堂官查明军流以下等罪情节分嗢减等发落。其因事牵涉拘系质讯者。亦著速予省释至寻常案件并著即为完结。毋得稽延滋累该部即遵谕行　　

○丙申。上诣畅春园、问皇太后安　　

○丁酉。谕据同福柱奏五月初三日至吉林署将军印篆初四日民间失火延烧官兵民房共计四千九百四十一间损伤男妇三名口请将火班官员及该处协领参领水手。营官同知等职名造册送部分别严加议处并自请一并交部察议等语同福柱至吉林一日即查办亦有所不及著免其察议其火班官员。及该处协领等官俱著交部严加议处。前此吉林失火曾有恩赏。著交富椿等查明烧毁房间确数奏闻。再行加恩　　

○谕军机大臣等、宫兆麟奏黔省现在情形一摺内称、新任之知府十员俟该员等到任后留心体察并将现在历黔年久之三府开列贤否另摺奏闻等语似该抚此次具摺已将现在三府贤否另单列奏。及检阅同日奏到各件。并未见有另摺若欲俟新放各员到任后。始同年。久之三府。一并陈奏则摺内又不应如此声叙看来竟是该抚摺内。行文未能明晰。著传谕宫兆麟。嗣后奏摺事件。务须留心斟酌。使字句明顺事理了然。毋使辞不达意。　　

○又谕、据宫兆麟奏、藩司观音保。接收前署司魏涵晖交代册内有动支帮贴大道州县。京兵站费银九千九百两。除扣收各官养廉外。尚有六千七百两零。未曾归款。又册内有借给安平。清镇。二县修理公馆银七百八十两零。于该县养廉内。分作五年摊扣并未咨部。均请于原详原议之藩司府。县。各官名下追赔等语。已于摺内批示。如所议行矣。兵丁赴滇。一切均有动支官项。又恐正款不敷。经朕特旨屡次加赏银两。交沿途各督抚、悉心妥办。务期支用宽裕不致稍有拮据。地方官何得尚有更需赔垫之事。甚至多有藉口竟于库项内动款帮贴开销。况兵丁过站时。不过按例雇用夫马。支给盐菜银两。自有一定成规此外并无额外豫备情事。其大道公馆。亦祇就各县公所饭店。扫除供用且属兴兵以来。早已办有之地又何至屡请修理。添建种种。徒滋繁费著传谕宫兆麟。令其详细确查京兵过黔境时。各州县因何需用站费。动支公项帮贴。并因何添修公馆用费浩繁。是否各员藉端开销之处。即行据实覆奏。再此案贵州既已如此。则沿途各省恐亦不免有相类者。并著传谕直隶。河南湖广。及云南各督抚一并详查将有无似此帮贴之处。据实摺奏、毋得稍有隐饰　　

○贵州巡抚宫兆麟奏。黔省民风愚悍。遇狡黠者唆拨。易致滋事惟有犯必惩。庶人知畏法得旨、言中綮要勉以实力为之　　

○以侍讲王大鹤。为云南乡试正考官。礼中主事沈世炜为副考官。编修姚颐为贵州乡试正考官。户部主事孙含中为副考官　　

○戍戌。上御勤政殿听政　　

○谕前因山东今年雨泽沾足。二麦可望丰收曾降旨富明安。今酌量情形采买新麦二三十万石解京备用今据奏东省沿河市集。因麦收在迩。旧麦价值亦平。现已采买四五万石。即饬员运京。余俟新麦登场。更可陆续员运等语。京城今年麦收歉薄。时值较昂得此东省麦石。源源接济。于市粜甚为有益。著该部即查照向例交五城平粜。以裨民食　　

○又谕、前因吉林将军傅良具奏、佐领额尔图等、拏获刨薓人犯。受贿私放一案。并不分别首从遽将额尔图等、拟以立决绞候二十余人。经刑部议奏。朕核其情节。办理原属过当。是以降旨令其解送来京交该部另行审讯。并即罢傅良将军之任令来京侯旨。今据刑部定拟具奏则竟将各犯。概拟发遣枷杖完结是非矫枉过正直有意市惠沽名。全不顾情罪之轻笪办理甚属错谬。且如案内佐领额尔图。身为职官敢于得受人薓三两六钱故纵私薓案犯自应按律问拟。以昭炯戒乃该部只议以枷号完日。发往伊犁当差。夫官兵发往伊犁不过三五年无过。即可归本处。此与无罪何异。经朕面加诘讯。而救曰修辄以计赃论罪。未及八十两为对。试问该犯得受人薓三两六钱计其所值。应得若干。此亦尽人可知者而犹以为未及满贯。欲以此售其尝试伎俩将视朕为何如主耶。朕临御三十五年事无钜细。无不准情酌理而于办理庶狱轻重铢两。务协其平。从无丝毫成见。即如本日军机大臣等会议。军营马匹分别赔销一摺。朕以缅地水土恶劣雨多路泞。马骡易致受伤。非官兵等不善饲牧。及别有情弊之所致是以格外加恩。概免赔补。虽数至累万无可靳惜。若此案之意存宽纵。该堂官自以养奸为积德。而于宪典轻重所关。竟概置之不问。朕若不明斥其非。将亦听其废法可乎。朕综理庶政一秉至公。一切惟视事理为权衡。并不稍设成心此实可对天下臣民者。即以今日所办二事言之朕何尝有从宽从严之见。存于意中乎著将此通谕中外。使揣摩者知所愧。而尝试者益知所惧。所有刑部堂官著该部严察议奏　　

○又谕、办理缅匪一事原出于不得已屡降谕旨甚明。及去冬官兵攻围老官屯。因所经之地。水土恶劣。军中多有病者。势不可以久留。即使攻破其砦。亦难长驱深入因念我八旗劲旅。不用之于战阵而以尝试毒疠之乡。于事体实为不值。且既已收服猛拱猛养而新街一战。又已大挫其锋。足示惩创。是以降旨彻兵。彻时并不知缅匪有乞降之事。亦不知经略大学士傅恒之在营染病也。乃朕旨未到军营。而缅匪适自阿瓦遣人至老官屯。同该头目诺尔塔。诣军门恳请罢兵其意实因甫经挫衄。怵我兵威。于理自应听许。但傅恒身抱沉疴。势几难于自主。而阿。桂身任副将军。凡军营要务。经略而下。即应身肩其责自当先送傅恒入关调理。而阿桂留驻彼处整饬部伍。或五日或十日。渐次徐徐退兵。庶缅匪不能窥见浅深妄生轻视耳乃阿桂一得缅匪投诚之信如获更生即将诸路攻围之兵同时俱彻。即日匆忙而归致缅匪知我兵利于速退得以料我虚实遂生慢易之心。及浑觉遣归彼益得深悉营中底里岂复有所忌惮。在浑觉之不应遽遣朕固不能为傅恒讳。即傅恒回见朕时。亦自知病中办理之失至急急退兵一节则其咎全在阿桂阿桂受朕厚恩委以军旅重寄竟全不以国事为念惟图自了。可谓毫无良心。实为可恨。朕于大臣功罪。一秉大公丝毫无所偏倚如傅恒之为国出力不避艰险虽婴疾而勤瘁不懈。岂能复加之责备况傅恒在彼病势甚重幸得力疾归程。可就调摄完此用兵大局设留滞老官屯或有意外不虞其于国体所关甚大。此皆上天嘉佑朕躬朕实深为欠感若阿桂之始终不肯出力。节节贻误。岂能稍为宽贷乎至于缅匪情愿纳款一节。傅恒等奏到时。朕因先有彻兵之旨。亦遂就事完事。原难必其果能遵受教约。如期入贡。及送还内地之人。曾向军机大臣、屡次谕及。而众人多信缅为实。以为必来。并无稍有远见者及数月后。缅匪尚无消息。朕因思匪酋狡恶非常。贡表之有无迟速。固不足计而所许送还内地之人。经久不遣。必系贼人见我退兵急遽情形。心无所畏。方悔其前此求降之举。岂肯复即为送还。或并向我索还彼处投归之人。俱未可定因即命军机大臣、代拟檄谕缅匪文稿。催索应还之人。乃朕旨未到而诺尔塔竟致书将军等、索取木邦蛮暮。猛拱三土司。是我所发檄文。转落其后。朕方惜筹画稍迟而阿桂彰宝及在此之军机大臣竟无一人能见及先几者朕实恧之今日阿桂回奏之摺。尚称就现在情事而论若缅夷敢于侵扰边境以为必无其事等语是诚何心。试思缅匪若果慑我声势。岂有不即遵去冬教约送还内地之人。且前说既已付之不理。而诺尔塔何物。辄敢向将军等、索取土司。揆其心迹岂尚得谓之稍有畏惧乎。彼既轻忽将军总督之漫无措置。即将来侵扰边境。势所不免阿桂犹以为可保。无事。果何所见而云然朕并非愿缅夷。之不靖。欲复事征剿为此幸灾乐祸之语。而审势度理。实不得不为此虑阿桂非糊涂不晓事之人。岂竟全不见及。揣其意。不过恃有巧言令。色之技。工于掩饰。即缅匪有侵扰之事。必与彰宝匿不上闻然充其伎俩。亦止朦蔽一时。万一养痈贻患侵及内地。岂能终于掩讳在伊等身获重谴固其自取。然至其时即将伊等立寘重典于国事复有何裨乎。又今日召见刘秉恬博清额询以军营诸事。据称、上年攻围老官屯时缅子差头目恳求解围。并请给与回字其时经略傅恒病势虽重总欲攻克贼砦。尽力追剿不肯允其所请而副将军阿桂、以气候恶劣人多疾病势难再进。不如就缅子现在恳求允其彻拴给与回字。经略终不以为然阿桂又带领各领队大臣。提督总兵等来称现在光景。实以就势彻兵为是。并各出具甘结。经略心中甚愤即欲将众人参奏因病中精神恍惚未经办及其结现存博清额处等语其事尤可骇异阿桂与傅恒事同一体阿桂如因经略有病势难再留。自应将军中实。在情形详晰具奏候朕裁夺。何至转率领队大臣等恳求傅恒彻兵。出具甘结。计图迁就了事实不知其是何肺肠朕非不欲息事宁人亦岂肯如无识者流为苟安姑息之见因召大学士尚书同军机大臣等、将阿桂前后种种错谬情节明白宣示尔等以为阿桂所行之事尚在情理之内乎著将此通谕中外并令阿桂明白回奏又谕、军机大臣会同户部议覆阿桂等查奏滇省进剿官兵倒毙马匹分别销赔一摺固系查照向例核议。但此项征剿缅匪马匹。与前此西北两路情形。迥不相同盖西北军营。程途虽远。其地与马性相宜且可就水草好处牧放。不致疲乏。其中间有倒毙逾额者。或系兵丁等私留售卖。捏报冒销俱未可定。是以准照部议。核数勒赔至缅地水土恶劣觅草甚难。兼以雨多路泞马骡易致受伤其倒毙过多。俱属实情并非官兵等不善饲牧饰词冒混。若责令按例分赔于情理殊觉可愍。著格外加恩将此次征缅军营。所有倒毙各项马骡一概免其赔补。以昭平允朕办理庶务。一秉大公其有存心侵损官物。及欺冒公项者必著落追究虽丝毫不为轻贷若此项伤损马骡。实因限于地势岂肯以人力难施之事。复令累及众人虽为数过多亦所不靳一切惟视事理为权衡。若此后或有他处用马自应仍依定例将此谕众知之　　

○谕军机大臣等、今日阿桂回奏之摺甚属荒唐已明降谕旨宣示矣。阿桂之意。竟欲治去彰宝。自为云贵总督此等伎俩岂能在朕前巧为尝试在彰宝近日办事。实远不如前。且滇督现试。在彰宝近日办事。实远不如前。且滇督现过小有聪明。岂果必胜于彰宝遽能胜任愉快。且朕何如主。又岂肯受其愚弄。轻为更置耶又伊等附奏所付诺尔塔檄稿内。有据情入奏蒙大皇帝如天好生之恩俯允所请降旨班师之语。尤为愦愦上年缅匪遣人至军营投降。甫允其请。即行彻兵。相距不过数日。缅匪岂不知京师去滇万里即欲转奏。而驿传往来。动需经月。焉有不逾信宿遂有允准班师之旨。其中失枝脱节徒然示之以弱适为缅匪所嗤笑阿桂等岂竟未之思者而甘于自欺欺人乎其余檄内措词又并无一严厉之语惟事婉言迁就又何必多此一举且苏尔相现为诺尔塔所留今又遣鲜玉前往。设彼处并留此人尚成何事体乎阿桂彰宝种种错谬。屡经严饬。总不知稍有悔悟率是以往。尚安望其实心筹画有裨边事。言之不胜愤懑。阿桂、彰宝。著再传旨严切申饬　　

○调正蓝旗满洲副都统德福。为锦州副都统　　

○己亥。孝恭仁皇后忌辰遣官祭景陵　　

○谕、今日刑部改拟拏获刨薓人犯。受贿私纵一案。将额尔图孟忒二犯拟绞请即正法。所办又属过当此案前因该将军傅良。定罪过严。漫无区别。是以降旨交刑部另办。乃该堂官意存宽纵。概以发遣枷杖完结经朕面加训饬令其按律改正今又于定律绞候之外。加以立决则所谓过犹不及。均非情理之平也。额尔图身为佐领与骁骑校孟忒皆系职官。既查获偷薓人犯即应解送究治乃敢受贿故纵实属藐法营私其在此。并不当与在官人役。因事受财者仅从计赃科罪也但额尔图等、虽实犯死罪即计赃浮于满贯。究与婪索数逾千万者不同。祇应入于秋审情实。而汲汲于决不待时。又岂得为情罪允协耶。论办理案情错谬乃该堂官所同。昨面谕时。并非专于裘曰修加之诘责特以裘曰修平日为人。原有办事之才而核其局量规模。颇似舒赫德而小在朕前驾驭器使。尚可节取所长。若令其独当重任。即不免自恃聪明。难于深信即如从前派伊同舒赫德往福建审事。甫经到闽。略一查讯。即奏闻摘取巡抚定长印信。裘曰修遽行署理其迹已难自掩。然非独裘曰修觊觎抚篆。即舒赫德之意。亦未尝不隐图总督一席而代之试思封疆大臣。皆经朕慎择委畀岂能听人妄生冀幸况钦差查审督抚事件。若督抚一经去官。即令钦差坐补其缺。又复成何体制朕保如主。岂肯任其售此伎俩耶。之二人之见薄于朕。早已在此矣。又昨阿桂覆奏摺内。词意之间。竟欲治去彰宝。自代其任。经朕严切批饬阿桂之为人。亦舒赫德之流亚。朕素所洞悉。彰宝近日办事。虽渐不如前。即将来或需更易。亦必另简堪以胜任大员。岂有竟授阿桂之理。用人大柄。朕自操之。岂臣下所可想望而得者。朕接见廷臣情谊联浃。未尝不视同家人父子。但察其人语言心术今日果属奉公。自当加之以雨露。明日或涉私意。亦必震之以雷霆。一切皆其所自取。而朕无所容心于于其间。亦不能稍存迁就调停也。即此番明切训谕。尚欲冀伊等痛自湔涤。无负朕谆切造就之恩。不独裘曰修等当知所愧悔。即诸臣亦当共知儆惕。将此通谕知之　　

○兵部议准。护理河南巡抚布政使何煨奏称襄城至禹州。与至许州。均九十里。滇黔赴京即可由许州请裁禹州驿。酌留马二递送公文拨马三十归许州。余马裁向属虞城县之柘榴堌。改归商邱县。就近经管。从之　　

○庚子。谕军机大臣等、前据杨廷璋奏、保定府城及附近一带地方。虽间得阵雨。尚未深透。本日阅该督奏到各摺。并未提及雨水情形看来此数日内。似尚未得有透雨深为廑念。著传谕该督将近日曾否得雨。大田是否不误耕作及农民光景若何。即速据实具摺覆奏　　

○又谕曰、温福请严定偷渡台湾奸民治罪之例一摺。所奏是。已批交该部议奏矣。据称向例客头船户包揽偷渡。俱按首从充军拟徒。并不分别已成未成。嗣于乾隆八年经藩臬两司议覆。兴泉道禀由督抚批准通行。将偷流未成之客头船户。减等杖徒枷责完结。从此犯案者。率以未成宽减而无识有司。亦每藉此宽纵等语。闽省客头船户。引诱民人偷渡台湾。最为地方之害。从家定例稍严原欲使伊等畏法而不敢犯。乃自改未成减等之例。奸徒益无所顾忌犯者愈多是原办之督抚司道等。徒知博宽大之誉。而不顾事理之是非。姑息养奸。私改成例使其人尚有存者。必当追论其罪著传谕温福。查明是年改办例案之督抚司道。俱系何人即行据实覆奏　　

○又谕、据彰宝奏、外委钟朝相回关带有诺尔塔回文。狂吠可恨等语彰宝此时始知不出朕所料。又复何益此事皆系阿桂所误。去冬在老官屯。缅酋差人恳求解围彼时大学士傅恒。病势甚重。精神恍惚岂能复为计画。阿桂身为副将军。自应将傅恒先送进关调理。彼仍整兵驻老官屯。以观动静。或五日或十日徐徐彻退。庶贼人不知我浅深乃一闻贼匪纳款之信。如获更生各路官兵同时俱彻。贼众窥见我兵利于速退。回军狼狈之状致贼心生轻慢。而遣回浑觉尤为失算浑觉与我兵同行日久军中一切虚实皆所熟悉虽云边外野夷知识浅陋其耳目所及岂能瞒彼安得云彼竟无知阿桂在彼何以全不计及率行遣归。浑觉既去有不将我军营情事尽告贼酋。自图免祸之理贼众闻知尚复何所畏惧。有不悔其前此投诚之说乎朕筹虑缅事之必不妥顺实在我兵轻彻及遣回浑觉之时。不待今日始知其反格也至彰宝请即时进兵之说实属大谬去年厚集兵力所用皆八旗刭旅奋勇直前虽有新街一捷而水土恶劣尚且不能成大功今瘴疠方盛所留不过云同兵万余。势不及上年百分之一轻率前进徒令士卒损伤于事毫无裨益即此可见彰宝之不知事体但窥其意亦不过以身任总督。姑为此语自存地步。原非出于诚心大臣为国家筹办边情自当策及万全何得以此必不可行之事巧为塞责乎此时自宜处以镇静严饬边守以防贼匪之潜谋侵轶或俟冬间瘴退时。选派精锐二三千人统以勇敢将领乘其不备袭击而进掩杀贼众以申我威棱。虽于事无甚大益亦庶几稍纾愤懑耳至摺内所称、将千总鲜玉追回所见亦是但苏尔相为彼拘留尤难置之不问自应再发檄谕。严饬诺尔塔向茯索还。已命军机大臣、代拟檄薓。寄到后可即令通习缅文之人。译出缅字。同汉字一并缮写。如式发往。即遣此番送信之外委钟朝相赍去。并令其面谕苏尔相云。尔身为都司带有兵丁同行。岂无藏有防身器械。前日诺尔塔请尔进城逼尔接阿瓦来信。尔即当同众兵舍死并命。杀伤彼众。即不然亦当挺身骂贼。何竟束手无策。听其拘绊即此已为武职大员之玷。使彼时即为贼目所害。尔子孙亦必蒙优恤乃竟甘心隐忍为此。诘责时当。令诺尔塔闻知并不妨告以尔即将我陷害。我亦无所畏怯我子孙亦必蒙大兵帝加恩等语。使徼外贼目。知天朝兵弁仗节不屈庶足以折其心不得复如苏尔相之默默无能也。阿桂此时自已前赴永昌。惟当与彰宝同心协力妥筹一切。不得稍存畛域。自速重戾总之此事贻误实由阿桂将来如自知秜悟竭诚奋勉尚可稍赎前愆。若竟下愚不移。自问当得何罪乎。至哈国兴。于老官屯接见缅匪传述言词。其中自不无粉饰。去岁傅恒病中或亦为其所朦。今伊将次到京。经朕面询自难逃朕洞鉴。但此时因诺尔塔向苏尔相。索取土司辄谓粉饰显然。谱不足以服其心。已于摺内批谕。并将此详悉传谕阿桂、彰宝知之至缅匪近日情形若何。及此次檄谕后如何回覆。务即速据实奏闻。外寄军机大臣代拟檄谕一道。檄谕老官屯头目诺尔塔知悉上年官兵攻围老官屯时。尔阿瓦王子。差人至尔砦中。同尔诣军门。赍书恳求解围。情愿奉表纳款送还内地之人。彼时本将军等、鉴尔王子情词恭顺。遂与尔立定教约。给尔回书彻兵停剿。乃迟至数月。杳无信息。本将军等、以尔投诚之语。曾经代尔奏闻。大皇帝。尔等即敢于欺诳。本将军等如何敢于大皇帝前。蹈欺罔之咎。因檄示尔王子索取被留之人。此尔王子遣尔诺尔塔等向我军营恳求之事。何竟敢行反悔。今尔王子并无回信。尔诺尔塔何物辄敢向我索还土司。并拘留我送书之苏尔相。且敢投书与本将军肆行狂吠。实为覆载所不容矣苏尔相一微末武弁。汝即留彼害彼于天朝毫无所损。正恐尔负此重罪莫可逃诛且尔缅国生灵。又将涂炭矣尔自思尔一虫蚁不如之人。辄敢违尔王子去年纳款书词向本将军等抗词蔑礼。尔尚可比于人类乎。本将军总督奉命镇守边境。视尔穷荒匪目何等么＜?麻骨＞。岂容尔妄自尊大。出言无状乎。亦岂容尔以尔王子愿受约束之语擅自反覆乎为此再檄谕尔诺尔塔。即将我所遣都司苏尔相如礼护送入关。并即寄信尔王子将从前所留之人速即查明送还以全尔王子之礼信毋稍执迷不悟。自贻后悔祸福惟尔自取慎之凛之特檄　　

○辛丑。上诣畅春园、问皇太后安　　

○还宫　　

○谕、朕授阿桂为副将军。伊当感激深恩。竭诚办事。经略傅恒患病。阿桂尤宜于一切事宜。奋勉措置乃阿桂自赴云南以来。并未实心办理而彻兵时。傅恒病重阿桂并不将所彻之兵。按其营队。约束整齐缓缓行走。惟期市惠于众。匆遽彻回。甚属非是。实负朕恩。除令阿桂明白回奏、另降谕旨外。所有阿桂之子三等侍卫阿迪斯、蓝翎侍卫阿弥达、俱著革退　　
</div>
    <div class="pagination">
<a href="清实录乾隆朝实录_page1143.html">上一页</a><span>...</span><a href="清实录乾隆朝实录_page1139.html">1139</a><a href="清实录乾隆朝实录_page1140.html">1140</a><a href="清实录乾隆朝实录_page1141.html">1141</a><a href="清实录乾隆朝实录_page1142.html">1142</a><a href="清实录乾隆朝实录_page1143.html">1143</a><span class="current-page">1144</span><a href="清实录乾隆朝实录_page1145.html">1145</a><a href="清实录乾隆朝实录_page1146.html">1146</a><a href="清实录乾隆朝实录_page1147.html">1147</a><a href="清实录乾隆朝实录_page1148.html">1148</a><a href="清实录乾隆朝实录_page1149.html">1149</a><span>...</span><a href="清实录乾隆朝实录_page1145.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
