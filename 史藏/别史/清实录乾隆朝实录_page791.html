<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 791 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 791 页/共 1860 页
  </h1>
  <div class="content">
   ○又谕曰、富德奏称、本队官兵、在军前年久者。遵旨遣回游牧。其未及二年者。或留或遣。又有补授蓝翎侍卫之索伦五员。亦未便照年久兵丁之例。俱请旨遵行等语。所奏年久官兵。即著遣回游牧。其年分尚浅。及已授侍卫等人员。仍留军前。随富德行走。俟凯旋彻兵时。各队官兵。或应留用。或应遣回游牧。再为分别酌定。　　

○又谕曰、将军兆惠、现在领兵抵叶尔羌。驰递文报。台站最为紧要。时值严冬。更当加意防范。著传谕永贵、定长舒赫德等。将台站马匹牲只。俱交各台人夫、严加防守。不得稍有疏忽。　　

○辛卯。赈贷江苏海州、沭阳、赣榆、上海、南汇、等五州县。本年水旱潮灾。贫士饥民。并蠲应徵地丁钱粮。及漕粮、漕项、银米有差。　　

○壬辰。上诣皇太后宫问安。　　

○谕军机大臣等、黄廷桂所奏、筹办马匹驼只二摺。所见正与朕意相合。前于兆惠奏到时。先已详悉降旨传谕。今将此二摺、一并钞寄兆惠阅看矣。看来阿克苏城一带。现在业经归化。叶尔羌等处。如其克日就绪。将来此项马驼。原为豫备伊犁等处屯兵种地等项之用。自可无庸急遽办理。如必需运赴接济。一俟兆惠咨到。其时亦当在明年正二月间。春草渐次萌生之时。该督自可酌量从容运送。庶膘分可以壮健。而应用更为有益。亦不必于冬间催趱赶办。一切惟听兆惠等行咨到日。该督随宜应付可也。将此传谕黄廷桂知之。　　

○吏部议准、浙江巡抚杨廷璋等疏称、杭嘉湖、宁绍台、金衢严、温处各道。严州、处州、二府各同知。台州、金华、二府各通判。所管地均有水利。应令兼衔并换给关防。从之。　　

○又议准、山西巡抚塔永宁疏称、冀宁、雁平、各道。河东兵备道。大同、蒲州、二府各同知。代州、解州、各州判。永济县县丞。所管地均有水利。应令兼衔。并换给关防。从之。　　

○山东巡抚阿尔泰覆奏、登州成山汛守备骆万春、驾登字一号战船。带兵三十九名。巡洋遇风。飘至江省洋面。船抢在沙。风势不止。该备带兵十四名。乘杉板小船。逃至掘港营地方。其战船内兵二十五名。拆船仓板片扎筏。飘至泰州。该备往查兵内止少一名。恐据实报出。与遭风危险情形不符。遂捏称原带兵四十七名。淹毙一名。逃出兵三十八名。余未知生死。在泰州衙门具报。并报登镇。登镇据游击查明原带兵数。谓该守备何为多报八人。具咨到臣。今请将守备骆万春革职。审明治罪。得旨、如所请行。　　

○大学士管陕甘总督黄廷桂奏、乌噜木齐、添派屯兵一万三千四百名。需耔种二万四千余石。农具七千副。此时尚未全数运到。查自肃州、至哈密十九站内。各有商民承买官骡。共安车三千八百辆。应俱遣送哈密。交抚臣吴达善等、装载耔种农具。全赴辟展。仍令各回本处。分安各台。挽运粮料。哈密现有之车辆牲畜。全行运送辟展。以备前往乌噜木齐等处挽运之资。得旨、好。可谓悉心筹画矣。　　

○旌表守正被戕之贵州普定县民李方鼎妻吕氏。　　

○癸巳。上御太和殿视朝。布噜特使臣车哩克齐等、随班行礼。　　

○谕、前据吴士胜奏、登州战船。被风击碎。目兵三十九人内。淹毙兵丁一名一摺。彼时朕即疑其并非情理。明系目兵等、一见大船被风。遂早上小船。而置战舰于不顾。不然。山东距江省、道里甚远。何以于海洋中扶板飘泊、三十九人之多。而淹毙者仅止一人。即吴士胜、亦恐据实奏报。必致议处追赔。因为此捏饰陈奏。希图免咎。当经传谕阿尔泰、令其据实查奏。今据奏到。一一不出朕所料。且据所录供词内。有捏报情事。经游击邹世惠查知。总兵亦未根问。但说因何多报八人之语。是吴士胜明知其查报不实。更无疑义。使当朕传谕时。伊一面详悉体察。何难自为查办。可见此事若不经朕指出。则吴士胜始终有心徇匿。方将自以为得计矣。向来绿旗营恶习。专事欺诳。吴士胜系获罪之人。经朕加恩录用。乃不思力改前非。而仍为此欺罔之奏。情理殊属可恶。吴士胜著革职。发往乌噜木齐。交与管理屯田大臣等。令其自备资斧。效力种地赎罪。　　

○谕军机大臣等、方观承奏、偷盗树木案内。拏获逸犯徐大。虽众供并未为贼。应解交乔光烈、一并审明办理等语。徐大既未为贼。何以因此案发觉。而遽行逃走。且又何为而必严行缉拏耶。徐大既与为首之季大汉、系属亲戚。而徐三又为案内窃树之正犯。其中不无串供开脱情弊。今既在遵化州地方拏获。即著交与乔光烈、详细确实审明具奏。但该督俟奉到此旨、转饬该司办理。未免稽迟时日。著一面传谕乔光烈、就近查办。并谕方观承知之。　　

○总督管江苏巡抚陈宏谋奏、淮、扬、徐、海、等属。河道疏通后。农民因水低艰于灌溉。有议其宣洩太过者。应将支河港汊挑浚便民。批、亦可谓太不知苗硕矣。当化导使知足。不然。如此浇薄之民风。安能永受天眷耶。又奏、泰州、兴化、二州县。湖荡相属。向无田岸。近盐臣筑成土堤二道。为盐船纤路。一、自泰州东、至东台场、一百二十里。一、自青浦、至梁垛场六十余里。俨同田畔。若傍此纵横接筑堤埝。挑浚小沟。则湖荡可为圩田。又批、此恐不如高宝之情形。将来未必不受害。又奏、近河洼地。并筑圩围。其水难外洩者。不能筑圩。应留为潴水之区。又批、此得之矣。泰兴圩田。已批其旁。即此意也。谕军机大臣等、陈宏谋所奏、筹办沟洫圩围情形一摺。已于摺内批谕矣。淮、扬、各属水利。现经相度挑浚。大功告竣。其沟洫圩围。乃系随时葺治。裨益农田之事。虽当悉心经画。然须次第从事。若以意在保护农田。而与水争地。转贻日后之患。此又不可不为顾虑者。所谓修废举坠。亦当随宜筹度者此也。如高、宝海州、等处。从前旧有圩田。自应随时酌量修理。以资生计。若所云湖荡可为圩田。遽欲劝导兴筑。恐此等洼下之区。原皆留以潴水。今若任民围田。设遇水势盛旺。不溢而为上游之患。即漫圩而过。冲溃必多。又安在其为利民耶。虽谓附近居民。原所乐从。并非强令兴举。但小民惟知占地之近利。岂能深计全局。况今年甫获丰收。民力未甚宽裕。地方官正宜体恤。未便概责以力役趋事。此与数郡民生。大有关系。陈宏谋在督抚中。颇能勇往。其病不在畏难。但恐遇事过锐。且不免市惠得名之意。地方政务。但一有成见。则于事理机宜。必不能允协。摺内已就各条随处指示。其筹办此事实在情形。非详加体勘。难以悬定。著交与尹继善、会同该抚再行悉心查看。妥协酌议。奏闻请旨。寻奏、详查各属地势。或应开沟洩水。或应筑圩卫田。旧沟淤者、量加挑浚。旧圩缺者修补。湖荡留以蓄水。禁民筑圩阻遏水路。并饬各属次第办理。以三年为率。不致急迫累民。得旨、如所议行。　　

○甲午。谕、镶白旗蒙古副都统卓木布、现在军营。其员缺。著额尔奇木署理。　　

○谕军机大臣等、近因阿克苏办事需人。已命永贵前往。计此时已得旨起程。其辟展等处屯田事务。著定长总办。　　

○乙未。上御乾清门听政。　　

○诣皇太后宫问安。　　

○幸丰泽园射。命布噜特诺起等从观。上连发十一矢。皆中的。　　

○谕曰、李因培现任江苏学政。王会汾、著署理大理寺卿。　　

○又谕、据庄有恭奏、楚省承缉、接缉例应按年汇题之案。积渐迟延。现将乾隆十八、十九、两年案件、于岁内题报。其递年空缺之案。于二十四年、一岁三题等语。命盗重案。虽在四参以后。接任各官。有照案缉拏之责。是以定有议处议叙之条。以示惩劝。乃定例綦严。而地方官视为具文。竟将每年应行汇题之案。迟至四五年之久。尚未题报。该省之怠玩废事。一至如此。殊出情理之外。而部科诸臣。职司稽查参劾。又何以置若罔闻。则现在所称分曹承办者、更为何事。国家设官。大小相统内外相维之义。顾安在耶。比年来承审命案。多以人犯患病事故支延时日。经朕指驳。彻底查办。阘冗之员。稍知儆戒。直隶一省。其明验也。楚省事件。较之繁剧省分、尚当有间。今节年玩愒因循。各任上司、及地方官、所司何事。此案著庄有恭、即速并年催办。并逐一查明。按各官历任月日。分别题参议处。不得稍为宽纵。朕日理万几。惟兢兢业业。以政事废弛为戒。内而部院、外而督抚诸臣。俱膺委任重寄。宜其仰体朕心。力图振作。何至尘案累累日积日多。一省如此。他省可知。当交刑部将各省汇题之案。逐一清查。今据查出。相沿递迟一年者。则有江西、甘肃、二省。虽曾补题、仍递迟一年者。则有直隶、安徽、广西、陕西、四省。虽曾并题、仍递迟二年者。则有河南一省。可见向来陋习相沿。毫无振刷。已非一日。不可不严加整顿。所有历任迟延之各该督、抚、臬司、等官。及未经查核之刑部堂、司、各官。俱著交部议处。至此等案件。向来吏部如何会稿。及科道衙门、是否注销。亦著查明交部分别察议。再披阅刑部查出历年条例。其中尚未允协。如索柱所奏。则接任各官。代人受过。辗转无穷。固为过当。即如张楷所奏。又使承缉本员。以一经汇题。便得卸责。不肯尽力缉捕。亦失之太宽。嗣后承缉官、有虽经四参、本身不至离任者。应仍入于汇题。按年照例议处。以专责成。其接任代缉人员。既经汇参一次之后。即予免其续参。以示区别。则情法均为允当矣。将此通著为例。　　

○镶黄旗满洲都统和亲王弘昼等奏、阅兵旧例。首队前锋、分八排。立中纛下。次队护军、与骁骑营兵相间、按旗斜列首队左右为翼队。查前锋、护军、乃简练之兵。非骁骑可比。首队较二队尤要。请将首队两翼、改用护军。二队、用骁骑。移二队护军于首队、首队骁骑于二队。首队匀出骁骑、添为二队左右翼。与首队相称。再首队列次、九百八十四丈。翼队、二百二十丈。其列过长。翼队斜立。黄幄不能尽见。请将首队、裁为六百五十四丈。用前锋八百八十二人。护军、一千九百六十四人。翼队、裁为一百丈。用护军六百八十人。共裁护军二千五百四十五名。至首队前锋、护军、及翼队护军等、应俱令乘马。共需马三千六百二十六匹。除京师八旗拴马二千匹外。不足、应令兵部交直隶餧养马内派拨。散给八旗前锋、护军等、拴养备用。再向例放连环枪炮毕。九队兵、及火器营、藤牌兵、成列前进。鸣金齐退。大阅原使兵练习武艺。今前进旋退。未见精锐。请嗣后连环枪炮毕。鸣金、伐鼓、令藤牌兵四百名出舞。舞毕。火器营兵前进。放枪而退。首队骑兵继出。翼队随进。首队兵鸣画角。翼队左退右。右退左。首队兵呼噪前进。益觉整齐。再为殿之满洲火器营。向例每旗派鸟枪护军马甲、及炮手、各二十名。出队今首队兵俱乘马。步兵同出。不能整齐。应停。从之。　　

○以吏科给事中海明、为内阁学士兼礼部侍郎。　　

○蠲归化城善岱地方、本年霜灾地亩应徵钱粮。并缓徵旧欠米谷。　　

○四川毛革阿按寨土千户王乍故。以其孙沙架袭职。　　

○丙申。圣祖仁皇帝忌辰遣官祭景陵。　　

○上诣奉先殿、寿皇殿、行礼。　　

○谕军机大臣等富德见兆惠调取马匹之咨。随行文永贵等。于新派四千兵内、先到之索伦一千名暂行驻候将健锐营察哈尔、兵丁乘骑之马、拣选三千匹。交照看索伦兵大臣等送至阿克苏伊仍带旧兵之有马者二千人。过巴尔浑岭。径攻喀什噶尔富德筹办机宜。颇属尽心竭力。但阿里衮业经送马起程。新兵亦过辟展。富德仍遵旨趱行。与兆惠会合。攻克叶尔羌。再取喀什噶尔亦可。至运送粮饷。长途颇属不易。前谕永贵、舒赫德等。或于阿克苏等处回人取用。给以价直。事若可行。即宽裕豫备。　　

○又谕曰、努三等奏称、侦知博罗托罗海、有玛哈沁贼众、藏匿芦苇中。即领官兵往剿。巴图鲁侍卫老格、自车布登扎布队内前来。即领兵协助。擒获贼众。收取马匹等语。伊等此次行走。殊属效力。努三、著赏缎三端。永德、老格、赏缎各二端。索伦署营总固宁保、署参领阿布达察、署防御绰勒颇勒图、原任协领革职效力之扎库齐、察哈尔署骁骑校布颜图、厄鲁特向导巴桑、赏缎各一端。其随往兵丁。各赏一月钱粮。　　

○又谕曰、富德将副都统鄂博什、瑚尔起等、恳请随往回部之处陈奏。伊等及索伦官兵、效力西路有年。今既新派官兵。毋庸前往。仍著鄂博什、瑚尔起、带领各回游牧。　　

○丁酉。上诣皇太后宫问安。　　

○幸圆明园。　　

○阿克苏办事头等侍卫舒赫德奏、十月二十日。将军兆惠、差索伦领催阿勒丹察。披甲扎奇勒图、来至阿克苏。送到将军文书。并爱隆阿移文。内称、因捉生询问。知霍集占牧群。皆在南山。领兵往攻。至叶尔羌城外。见贼众阻河为阵。因度桥攻剿。如兵甫四百余。桥断。贼众四合。将军奋击。两易马俱中鸟枪毙。面及胫俱得伤。幸不甚重。我兵力战。浮水至营。又来马步贼万余人合围。我兵虽有剿杀。以无马不能冲突。遂掘濠结寨。贼亦结寨相持。计军需马驼。尚可供两月之食。惟军器火药不足。因被围后乘夜前行。遇爱隆阿之兵。令其先来通信等语。伏思霍集占、暂尔跳梁。终归殄灭。此时宜速行策应军营。计新调官兵四千名。及赶送马三千匹。渐次到来。臣与爱隆阿、一面探听参赞大臣富德、兵至何处。一面选派兵马。趱赴叶尔羌。其阿克苏安设台站、镇抚回人等事。亦即酌量情形办理。谕军机大臣等、据舒赫德接到兆惠行文。知我兵深入。逆贼霍集占等、恃其党众。敢于合围拒敌。殊可愤恨。即当前往策应。参赞大臣富德、业经领兵前进。著授为定边右副将军。阿里衮、爱隆阿、福禄、舒赫德、俱授为参赞大臣。无论何队兵丁。惟择马力有余者。作速前往。其攻取回城。擒获贼首。自不遽责伊等。惟应援兆惠为要。至兆惠领兵深入。虽未免有轻贼之心。亦恐朕责其怯懦。若当日令伊暂驻阿克苏。候兵马齐集。当不至此。然于现在情形。亦未为失策。朕岂肯加之责备。此时惟坚守以待援师会合。回至阿克苏。整顿兵马。再图大举。又富德前奏、副都统鄂博什、瑚尔起、恳请前往回部。朕因伊等在军营年久仍命彻回。今值用兵之时。著准其前往。富德仍酌量赏给具奏。至阿里衮所奏马驼。亦经富德奏请。先尽索伦兵一千名乘骑。以期速到。若阿里衮起程在前。而官兵追及时。即可给与乘骑。可传谕伊等。惟计兵马同抵军营。方克有济。并传谕黄廷桂、将所奏豫备马二万匹、加意豢养。吴达善、五吉等、不必回巴里坤。仍速赴哈密。豫备粮运。　　

○又谕曰、舒赫德现驻阿克苏城。安抚回众。甚为紧要。前以军营粮运。宜多为措置。有或向回人等购贮、酌给价值之谕。此时宜向伊等、以此举毫无扰累。明白晓示。庶不致滋生事端。舒赫德既领兵前进。著永贵速赴阿克苏办事。至爱隆阿领兵不及五百。若应援将军。亦徒损国威。无益于事。今暂回阿克苏。尚无可罪。惟奋勉以图后效。索伦阿勒丹察等、颇属奋勉。阿勒丹察、赐号什伦哈什哈巴图鲁。扎奇勒图赐号赛音伯勒克图巴图鲁。赏银各一百两。　　

○又谕、据将军成衮扎布奏称、已故扎萨克头等台吉普尔普车凌、现在绝嗣。请照伊母所请、令公旺沁扎布子沙克都尔扎布、承袭仍随旺沁扎布居住等语。沙克都尔扎布、著加恩令其承袭扎萨克头等台吉。附入公旺沁扎布旗分并令奉养普尔普车凌母妻。用心管束属人。　　

○戊戌。上御山高水长幄次。赐右部哈萨克使臣卓兰等宴。　　

○谕军机大臣等、据施廷专奏、崇明县刁佃抗租。烧毁草房。经该县、及营弁等、查拏。有乡民聚众拒捕。殴伤差役兵丁先后拏获茆六胡子等犯。咨明督抚办理等语。刁民藉词抗租。已干严禁。乃于官弁查拏时。辄敢夥聚多人。执持竹篙拒捕。殴伤兵役。尤属凶顽不法。尹继善、陈宏谋、何以均未奏到。著传谕该督抚、将案内拒捕各犯严行究治。以惩刁风。毋得稍存姑息。　　

○又谕、据舒赫德奏到军营情形。看来办理回部。必须整齐兵力。于来年回人收获时、再行进剿。昨已传谕黄廷桂、豫备马匹。其粮运一事。亦当加意筹画。再从前兆惠因轻骑进剿。将所办攻城炮位、停止运送。但来年大举。恐尚需应用。并传谕黄廷桂、仍将从前铸成炮位、及办造之物料、工人、陆续送往阿克苏。以备军营调取。　　

○又谕、据吴达善奏称、应送辟展等处之农器耔种。已经陆续运往等语。近因办理回匪。尚未竣事。解运军需。甚为紧要。著寄信吴达善、此时不必运送农器。酌量所有驼只。将米面等物、迅速解往。多多益善。将此一并传谕黄廷桂知之。　　

○户部议准、云南巡抚刘藻疏称、小东界铁厂。砂炭已尽。应即封闭。从之。　　

○湖广总督硕色、署湖北巡抚庄有恭等奏、拏获逆犯朱尚柄之子朱维元。金月倩之子金见仁。于金见仁家、搜获逆书。将该犯、并家属、俱分别处决治罪如律。下部知之。　　

○旌表守正捐躯之福建诏安县民游盎妻李氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百七十四



大清高宗法天隆运至诚先觉体元立极敷文奋武孝慈神圣纯皇帝实录卷之五百七十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十三年。戊寅。十一月。己亥。上诣皇太后宫问安。　　

○还宫。
  </div>
  <div class="pagination">
   <a href="清实录乾隆朝实录_page790.html">
    上一页
   </a>
   <span>
    ...
   </span>
   <a href="清实录乾隆朝实录_page786.html">
    786
   </a>
   <a href="清实录乾隆朝实录_page787.html">
    787
   </a>
   <a href="清实录乾隆朝实录_page788.html">
    788
   </a>
   <a href="清实录乾隆朝实录_page789.html">
    789
   </a>
   <a href="清实录乾隆朝实录_page790.html">
    790
   </a>
   <span class="current-page">
    791
   </span>
   <a href="清实录乾隆朝实录_page792.html">
    792
   </a>
   <a href="清实录乾隆朝实录_page793.html">
    793
   </a>
   <a href="清实录乾隆朝实录_page794.html">
    794
   </a>
   <a href="清实录乾隆朝实录_page795.html">
    795
   </a>
   <a href="清实录乾隆朝实录_page796.html">
    796
   </a>
   <span>
    ...
   </span>
   <a href="清实录乾隆朝实录_page792.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
