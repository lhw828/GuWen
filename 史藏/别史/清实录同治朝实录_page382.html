<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 382 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 382 页/共 505 页</h1>
    <div class="content">
○朝鲜国王李熙遣使表贡方物。赏赉筵宴如例。　　

○以舞弊营私。山东知县杨暹、连炽和、革职讯办。　　

○予甘肃李家窑等处阵亡参将樊友才等三十员祭葬世职加等。　　

○丙寅。上御保和殿。筵宴朝正外藩科尔沁、喀尔喀、苏尼特、喀喇沁、扎赉特、阿巴哈纳尔、阿巴噶、茂明安、巴林、鄂尔多斯、郭尔罗斯、翁牛特、乌珠穆沁、杜尔伯特、阿拉善、察哈尔王、贝勒、贝子、公、额驸、台吉、塔布囊、暨朝鲜正副使等。随文武大臣依次就坐。诸乐并作。上进酒。召科尔沁扎萨克图谢图亲王巴宝多尔济、喀尔喀亲王达尔玛、苏尼特郡王托第布木、喀喇沁贝勒德木齐扎布、扎赉特郡王阿勒坦鄂绰尔、阿巴哈纳尔贝子桑斋萨喇特多布、阿巴噶卓哩克图、郡王刚噶尔伦布、茂明安贝勒格楚克、巴林贝子索哩雅、鄂尔多斯贝子三济密都布、郭尔罗斯镇国公噶尔玛什第、翁牛特镇国公永咙、乌珠穆沁辅国公车林多尔济、杜尔伯特贝子察克都尔扎布、阿拉善镇国公沙克都尔扎布、察哈尔四等、台吉拉什栋鲁布等、至御座前赐酒成礼。　　

○奉慈安皇太后慈禧皇太后幸漱芳斋。侍午膳。　　

○酉刻。诣绥履殿慈安皇太后前行礼。平安室慈禧皇太后前行礼。　　

○以浙江办理海运漕粮出力予知府陈鲁等加衔升叙有差。　　

○是年。旌表孝子、浙江等省张修伦等二十三名。孝友、福建省林家骥一名。悌弟、山西省王文辉一名。孝义、山西等省秦古镜等十名。义夫、江西省刘彦麟一名。孝妇、河南等省郭吴氏等五口。孝女、浙江等省张五姑等七口。烈妇、河南等省徐承祖妻华氏等二十八口。烈女、浙江等省毛氏等二口。守节合例、满洲护军瑞连妻白佳氏等一百十六口。蒙古护军吉元妻李氏等六十一口。汉军蓝翎侍卫存格妻岑氏等三十口。内务府披甲桂祥妻韩氏等六口。东陵承办事务衙门披甲善昌妻谭佳氏等三口。盛京将军衙门闲散付广阿妻张氏等八十九口。各省驻防披甲西成阿妻瓜尔佳氏等一百十一口。奉天等省吕岱妻苏氏等一万三千九百六十九口。夫亡殉节、江西等省刘庆妻赵氏等二十七口。未婚守志、河南等省苏应常聘妻楚氏等二十五口。乐善好施、安徽省方秬森一名。百岁寿民妇、四川等省邵金镒等十九名口。五世同堂、四川等省梁永昶等四十三家。均给银建坊如例。　　

○会计天下民数谷数。除江苏安徽福建云南广西未经册报外。奉天等省。通共大小男妇二万三千九百一万一千三百二十一名口。存仓米谷二百八十八万六千五百五十四石二斗九升八合五勺。　　

大清穆宗继天开运受中居正保大定功圣智诚孝信敏恭宽毅皇帝实录卷之二百七十四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治九年。庚午。春正月。丁卯朔。上诣奉先殿行礼。　　

○遣官祭太庙后殿。　　

○率王以下文武大臣诣慈宁门。庆贺慈安皇太后慈禧皇太后。礼成。御太和殿受朝。作乐宣表如仪。　　

○诣大高殿寿皇殿行礼。　　

○御乾清宫。赐近支亲藩等宴。　　

○奉慈安皇太后慈禧皇太后幸漱芳斋。侍午膳。　　

○予陕西延安等处阵亡殉难游击李允芳等暨绅民妇女一百七员名口分别旌恤如例。　　

○戊辰。上诣绥履殿问慈安皇太后安。平安室问慈禧皇太后安。至丙申皆如之。　　

○展缓直隶开、东明、长垣、安平、武清、广平、元城、丰润、霸、文安、大城、固安、永清、东安、昌平、清苑、满城、完、雄、束鹿、安、河闲、献、阜城、肃甯、任邱、天津、青、静海、沧、南皮、盐山、庆云、赞皇、无极、邢台、平乡、广宗、钜鹿、永年、邯郸、成安、肥乡、曲周、鸡泽、磁、大名、延庆、蔚、赵、柏乡、隆平、高邑、临城、甯晋、深、饶阳、博野、五十八州县被水被旱被雹被风地方新旧额赋租课有差。　　

○己巳。高宗纯皇帝忌辰。遣官祭裕陵。上诣寿皇殿行礼。　　

○庚午。谕军机大臣等、李宗羲奏、叠次击退扑河游匪一摺。陕省延长宜川一带。土匪游勇。啸聚成群。因该处雕敝。无可掠食。遂思偷渡冰桥。窥伺晋境。上年十一月闲。匪踪窜扑石皮渡。十二月闲。又先后窜扑小滩及小梯岩。虽经晋省防军击退。难保不去而复来。仍著李宗羲檄饬李庆翱、郭宝昌等、督同在防各营严密堵扼。毋稍疏虞。贼股三次扑河。晋兵或过河迎剿。或隔岸堵御。而河西一带。何以未见陕兵会同夹击。著刘典严饬各营。随时跟踪摉捕。毋任匪徒游驶。陕北地多山谷。最易藏奸。若不及早设法摉捕。歼除丑类。贼股一日不尽。晋防终难解严。糜饷老师。将成不了之局。左宗棠、刘典、务当悉心商酌。妥筹办法。迅将各股游匪尽数埽除。毋得日久因循。致酿后患。将此由五百里各谕令知之。　　

○以湖北捐输军饷。永广安陆县学额三名。利川县二名。　　

○缓徵山东济甯、临邑、长清、德、东平、东阿、平阴、惠民、阳信、乐陵、滨、沾化、甯阳、峄、寿张、菏泽、曹、定陶、钜野、郓城、濮、范、聊城、堂邑、博平、茬平、齐东、青城、海丰、滕、阳谷、城武、观城、朝城、兰山、馆陶、武城、鱼台、三十八州县。暨德州、东平、临清、济甯、四卫。东平所。永阜阳被水被旱被虫被风被雹地方本年上忙额赋并盐芦各项杂课。　　

○辛未。立春。顺天府进土牛春山宝座。　　

○癸酉。世祖章皇帝忌辰。遣官祭孝陵。　　

○以神灵显应。颁河南省城城隍庙扁额。曰泽敷全豫。祥符县城隍庙扁额。曰浚仪显佑。南阳府城隍庙扁额。曰宛城保障。南阳县城隍庙扁额。曰德昭西鄂。郑州关帝庙扁额。曰福被三川。城隍庙扁额。曰永绥古管。睢州关帝庙扁额。曰承匡显应。城隍庙扁额。曰惠普睢阳。武陟县关帝庙扁额。曰福荫覃怀。城隍庙扁额。曰恩周浊鹿。　　

○谕内阁、瑞麟、李福泰奏、请将丁忧总兵暂留署任一摺。丁忧署广东南韶连镇总兵郑绍忠、既据奏称韶州等处地方。缉捕土匪。现关紧要。该员正资得力。未便遽易生手。郑绍忠即著准其暂留署任。俟将各属土匪办竣后。饬令回籍守制。　　

○谕军机大臣等、刘岳昭、岑毓英奏、官军肃清附省土堆余匪。并攻克禄丰县城一摺。土堆逆匪。知官军四面合围。聚党抗拒。经刘岳昭等会同马如龙督饬各军。攻破前层贼栅。生捦逆首马得良等多名。余匪死踞各村屋内。官军用火围烧。乘势杀贼殆尽。当将土堆村堡全行克复。附省地面。一律肃清。其禄丰县城踞匪。亦经练目丁同义约会何秀林等军内外夹击。纷纷乞降。逆首刘和等被获正法。该县城池亦即收复。剿办均属奋勉。逆首刘城、米映山、日久稽诛。此次已否歼毙。仍著该督等严饬各路文武。确查实在下落。毋任幸逃法网。现在滇垣附近一带。已无贼踪。即著刘岳昭、岑毓英、分督马忠等军。规复澂江新兴及东南竹园馆驿等处。一面檄饬杨玉科等各率所部。将姚州楚雄等府州县城次第攻取。用竟全功。将此由五百里各谕令知之。　　

○以云南省城解围。并克复富民等城出力。赏总兵官王维金正一品封典。总兵官王东发、副将屈洪泰、吴永安、马青云、参将杨玉春、岑宽德、黄文学、张御鹤、游击蔡标、黄世昌、都司李廷标、谭美、吴凤、马和、马柱、巴图鲁名号。按察使程諴、守备彭子祥等花翎。知县蔡元燮等蓝翎。道员彭绪环等加衔升叙有差。　　

○予云南禄丰阵亡都司刘升廷等十九员祭葬世职加等。　　

○予河南各属阵亡殉难绅民妇女一千九百三十二名口分别旌恤如例。　　

○上以孟春时享太庙。自是日始、斋戒三日。　　

○甲戌。谕内阁、瑞麟、李福泰奏、特参庸劣各员。请旨分别降革一摺。广东兴甯县知县周连甲、委靡不振。习气尤深。前署饶平县事试用知县万邦桢、不洽舆情。前署龙川县事试用知县孙汝为、举止躁妄。徇庇家丁。试用同知吴人寿、性情鄙陋。声名平常。赤溪同知黎正春、补用同知华本松、署英德县事补用知县阮承恩、趋向不端。物议腾沸。均著即行革职。前署徐闻县事准补澄海县知县王伯良、前署新安县事准补鹤山县知县吴滨、前署河源县事准补西甯县知县齐圣时、庸懦无能。不知振作。均著以教职铨选。　　

○谕军机大臣等、金顺奏、剿办援贼获胜。攻克贼寨情形一摺。王家疃踞匪。叠经官军围剿。上年十二月闲。陕回赵五阿浑等纠集大股援应。经金顺会同张曜督军迎剿。奋力击败。歼毙贼匪数千人。逆酋赵五阿浑等亦经捦斩。并将马汰纳洪两寨攻破。毙贼甚多。金顺勇往督战。致手受刀伤。现在曾否平复。实深廑系。著发去内府如意拔毒散二料。以资调理。北路平罗县属黄渠桥等处。现有贼骑纷扰。意图抄截粮运。且该处距磴口一带不远。尤应严密防范。著金顺会同张曜、饬令常福等实力摉剿。以清后路。王家疃贼匪困守已久。现在外援既断。即当相机围剿。力筹攻拔。陕回虽经南遁。难保不复思北窜。意图援应。刘松山近日攻剿金积堡情形若何。该提督驻军处所。距甯夏不远。金运昌一军。亦早与刘松山合队。著左宗棠饬令彼此联络。如甯郡贼势较重。即当分兵前往。会合金顺。张曜等剿办。以资得力。并著左宗棠严饬北路各军。探踪截剿。毋任陕回纷纷北窜。致多牵掣。将此由六百里各谕令知之。　　

○予甘肃王家疃阵亡游击丁得胜、都司骆元益、守备夏逢圣等、祭葬世职加等。　　

○乙亥。上以孟春时享太庙。前期亲诣行礼。　　

○丙子。享太庙。遣睿亲王德长恭代行礼。　　

○遣官祭太岁之神。上诣时应宫拈香。　　

○御紫光阁。赐蒙古王、贝勒、贝子、公、额驸、台吉、暨朝鲜使臣等宴。并赏赉有差。　　

○盛京兵部侍郎绵宜等奏、奉省驿站经费竭蹶。援案请借马乾银两接济。以重邮务。允之。　　

○命图谢图汗扎萨克郡王拉苏伦巴咱尔在御前行走。赏科尔沁郡王济克默特朗布子头等台吉那兰格哷勒花翎。　　

○予贵州各属阵亡殉难生员王灿奎等绅民妇女二千四百五十四名口分别旌恤如例。　　

○丁丑。孝全成皇后忌辰。遣官祭慕陵。　　

○谕军机大臣等、左宗棠、穆图善奏、遵旨裁并营勇。分段布置。并穆图善奏、拟将长顺等马队带赴甯夏各摺片。甘肃秦巩一带。分驻各营。经左宗棠饬令归并。其省城附近营勇。由穆图善分别裁并。再由左宗棠派员点验。酌量遣留。著左宗棠等认真＜??闲＞阅。应裁撤者即行裁撤。其挑选各营。责令分段防守。务使兵归实用。饷不虚糜。裁汰各营勇丁。即著左宗棠妥筹赀遣回籍。毋任滋事。王仁和所统怀义各营。并著左宗棠另筹安插。俾免失所。江苏等省部拨穆图善军饷银两。已有旨自本年正月为始。改解西征粮台支发。所有副都统双福等新调马队月饷。著左宗棠即饬袁保恒按月接济。其江甯月协甯夏饷银一万两。仍归穆图善收发。为甯夏各军之用。将来即由该将军核实造报。以免轇轕。副都统常顺等所统吉林黑龙江各起马队。并该将军原立围队一营。均准穆图善于出省时带赴甯夏。以资得力。其余各营步队。如须挑选带往。由该将军酌度办理。左宗棠仍遵叠次谕旨。克期前进。抑或酌派妥员。驻往接替。毋稍延缓。至北路甯灵南路巩秦军务如何。月余未据该大臣奏报战事。著严密布置。妥慎进取。并随时具奏。以慰廑系。将此由五百里各谕令知之。　　

○以都察院左都御史灵桂署兵部尚书。　　

○以正黄旗蒙古都统载容署正红旗汉军都统。正黄旗蒙古副都统富明署正蓝旗蒙古副都统。正白旗满洲副都统棍楚克林沁暂署正黄旗汉军副都统。　　

○以甘肃克复狄道州城出力。予副都统常顺等优叙。赏协领满禄、佐领穆克德布、阿奇泰、巴图鲁名号。佐领舒图尔善等花翎。披甲福寿等六名蓝翎。余加衔升叙有差。　　

○予故前任杭州将军昆寿祭葬。谥壮敏。　　
</div>
    <div class="pagination">
<a href="清实录同治朝实录_page381.html">上一页</a><span>...</span><a href="清实录同治朝实录_page377.html">377</a><a href="清实录同治朝实录_page378.html">378</a><a href="清实录同治朝实录_page379.html">379</a><a href="清实录同治朝实录_page380.html">380</a><a href="清实录同治朝实录_page381.html">381</a><span class="current-page">382</span><a href="清实录同治朝实录_page383.html">383</a><a href="清实录同治朝实录_page384.html">384</a><a href="清实录同治朝实录_page385.html">385</a><a href="清实录同治朝实录_page386.html">386</a><a href="清实录同治朝实录_page387.html">387</a><span>...</span><a href="清实录同治朝实录_page383.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
