<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 187 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 187 页/共 848 页
  </h1>
  <div class="content">
   ○湖南绥靖镇总兵官海麟、以年老休致。　　

○封闭广西武宣县龙华山硝厂。从护巡抚潘恭辰请也。　　

○贷湖北德安、宜都、二营上年被水被旱兵丁仓谷。　　

○以山西祁临汾、太平、洪洞、浮山、翼城、汾西、乡宁、孝义临大同、凤台、陵川、猗氏、荣河、万泉、虞乡、寿阳、定襄、解、夏、河津、闻喜、赵城、灵石、隰、蒲、二十七州县并丰镇、和林格尔、托克托城、三厅上年歉收。命平粜仓谷。缓买陶曲、太原、榆次、徐沟、岢岚、临汾、天镇、右玉、宁武、静乐、五台、平陆、芮城霍、灵石、十五州县节年动缺米石。并展缓隰州。应徵旧欠仓谷。　　

○壬申。策试天下贡士王庆元等二百六十五石于保和殿。制曰。朕仰承苍昊眷佑。列圣贻庥。御极以来。于今六载。寅恭夙夜。惟几惟康。举凡甄综人才之实。诘戎讲武之经。整饬士风之原。明刑弼教之要。兢兢业业。时廑予怀。兹当授简敷言。对扬伊始。咨尔多士。伫听嘉谋。夫欲熙庶绩。必藉群才。书曰。凡厥庶民。有猷有为有守。汝则念之。又曰不协于极。不罹于咎。皇则受之。自古用人器使岂必求备哉。然简任者人君之权。荐举者大臣之责。祁奚举贤。李克论相。后世称之其故安在。赵武举管库之士七十。而晋君不以为多淳于髡一朝荐七士。而齐王厌其众。将毋类聚攸殊。疑信各异欤。徐庶倾心于南阳。祢衡受知于北海。其荐贤之识。可并论欤。狄仁杰储材于药笼。吕蒙正置册于夹袋。何以得人称盛欤。国家延访人才。惟秉虚衷。能收实效。其何由祛比周之习。登公明之选欤古者文德诞敷。不忘武备。诘戎治兵。所以辅化安民也。汉之训练。唐之讲武。宋之大阅。其法果有裨益乎。边防之策。汉唐最详。贾谊鼌错陆贽之论。昭然具在。然自古承平日久。中外无事。武臣边帅。往往奉行具文。不能尽心简阅。劳役兵丁。虚糜饷食。流弊孔多。其何以选精锐。汰老羸。简器械。演阵法。裕于平日乎。朕万几之暇。时御弧矢。侍卫禁军。躬亲校阅。亦欲习劳肄武。为将士先耳。将何以整军饬备。戎政克修乎。士习文风。相为表里。汉初经学昌明。文章醇茂。其时绩学之士。各有师承。老儒耆德。化行乡里。沿乎末世。标榜日滋。魏晋而下逮及陈隋。文渐华缛。士多浮靡。唐代起衰。人文并蔚。初盛中晚。体以时殊。波流五代。雕琢曼词。其间人材。披沙拣金。得不偿失。宋以五纬之瑞。笃生大儒名臣。联镳接轸。故其文章淳雅宽博。炳耀一时。洎乎元明。犹承余韵。论文讲学。可溯渊源。朕典学几余。总览风会登崇俊乂。道归朴淳。夫文辞艺也。道德实也。惟尔多士。敷奏以言。有先资矣。虚车之诮。何以免诸。先王制礼以崇敬。作刑以明威。刑罚明而后教化行。狱讼平而后民心服。画象不犯。厥风古已。三典既用。五听惟详。汉代循吏。治狱每多平反。论者谓得周官遗意。盖欲天下无冤民。必先朝廷无枉法。罪疑惟轻。所以广好生之德。刑与众弃。所以平万物之情。后世守令。不能尽知古人立法之意。乃至姑息养奸。游移寡断。名为慎重民命。实则屈抑民情。其武健者又或深文周内。恃才徼功。将欲清讼。水亦难乎。朕慎宪省成。惟刑之恤。申谕封疆大吏。严饬守令。明慎用刑。期于无枉无纵。辟以止辟。将何道而臻刑措之风乎。凡此者。储材以资治。讲武以卫民。敷教所以端风化。慎刑所以彰明允。是皆经国之至计。保世之远猷。援古证今。可行可法者。其要安在。尔多士读书待用。各胪所知。毋泛毋隐。朕将亲览焉。　　

○赏故科尔沁扎萨克卓哩克图亲王噶勒藏栋罗布银五百两。　　

○癸酉。谕军机大臣等、据琦善奏、河工料土虚冒积弊。修守不足深恃。请饬河臣严行查察。力加整饬等语。河工积弊已深。如料垛之架井虚松。取土之近在堤根。签堤积土之有名无实。种种弊端。难以枚举。全在该督等认真查察。有犯严参惩办。庶可群知儆畏。渐挽颓风。琦善自简任以来。于河湖事务。竭力讲求。不避嫌怨。张井、潘锡恩皆非河工出身。亦俱能尽心图治。伊三人自当和衷共济。力加整顿。现有正副总河二人。稽察更益周密。凡从前一切恶习。务当严密纠察。悉予祛除。其庸劣工员。亦当逐渐屏斥。勿稍姑容。以期工归实用。帑不虚糜。策力咸资。安澜永庆。该督等不可不加慎加勉也。将此谕知琦善、并谕张井、潘锡恩知之。　　

○内务府奏、请于两淮应解广储司道光五年薓斤变价银内。扣留五万两。发商生息。为各处值班章京兵丁等、备办被褥之用。无庸向衣库领取材料。从之。　　

○甲戌。谕内阁、本日据玉麟等奏、查出养育兵存亮、系民人姜福之子。经已故马甲富明阿抱养为嗣。请将存亮革退养育兵。勒归民籍。该族长等责革示惩。及该管参佐领等分别议处。已依议行矣。前经降旨、命八旗清查抱养民人之子为嗣。予限三月。令其自行呈报。嗣后降旨申谕。务期弊绝风清。勿任仍前隐混。现在正蓝旗满洲都统等、既查有存亮冒入旗档。隐匿未报之案。恐各旗未经查出者。正复不少。著再行申谕八旗都统副都统等、务各严饬该管参佐领等官、自行详确查察。如有前此隐漏者。即晓谕该家属自行呈报。无得再有不实不尽经此次查办之后。如能立即呈首尚可照原定章程办理。傥敢始终隐匿。该管都统副都统及参佐领等官仍毫无觉察。除将本犯从重治罪外。必将该管各员。严行惩处不贷。　　

○命安徽巡抚张师诚来京。以陕西布政使邓廷桢为安徽巡抚。内阁侍读学士徐炘、为陕西布政使。　　

○乙亥。上临故庄襄亲王绵课第赐奠。　　

○还宫。　　

○御暑清宫。召读卷官入。亲阅定进呈十卷甲第。　　

○谕内阁、那彦成奏、州县麦田被旱、请豫拨米石。直隶大名府属开州等七州县。上年秋禾歉收。业经降旨、停缓春徵。现因被旱。麦收歉薄。傥得速沛甘霖。补种晚禾。尚可以资接济。但此时不可不早为储备。著照所请。准其将道光三年天津北仓赈賸余米一万三千余石由水次拨运大名府属各州县分别存贮。俟秋间该督察看情形。核实具奏。妥为办理。　　

○又谕、逆夷张格尔等、上年滋事潜逃。私聚勾结。兹复派头目赫尔巴什、潜赴绰勒萨雅克爱曼一带。纠合夷众。经庆祥选派将弁。分起探拏。复晓谕布噜特比那帕斯等、带领百余人。随同官兵。密往堵拏。适赫尔巴什前来率众格斗。官兵回子等、扬威齐进。该逆旋即逃窜。经萨底克追及捦获。并戮毙从逆七名。拏获一名。余俱带伤远窜。赫尔巴什、系上年戕害主事职衔法里那之要贼。罪大恶极。兹被捦获。足以彰国宪而纾义愤。庆祥自调任参赞以来。于一切堵防事宜。办理认真。事机极为顺利。著颁赏白玉四喜搬指一个。黄辫荷包二个。以示嘉奖。如能将各首逆设法歼捦。必当加以懋赏。那帕斯、不避嫌怨。深明大义前已加赏二品顶带。此次著赏给大缎四疋。萨底克、当先奋勇。生捦要犯。尤为出力。著赏给五品顶带花翎。并银二百两。噶勒奇雅探信捦贼。著赏给六品顶带。并银一百两。所有伤亡布噜特三名。受伤二名。查明咨部。照例恤赏。派往之西朗阿、富呢雅杭阿、及伊斯玛依尔、俱著以应升之缺升用。金顶回子库尔班、差探得力。著赏给六品顶带蓝翎。遇有七品伯克缺出。尽先补放。其余出力之弁兵回子、著分别奖励。该参赞仍当乘机妥办。迅奏肤功。以副委任。　　

○谕军机大臣等、本日据那彦成奏、大名府属被旱。已明降谕旨令该督豫拨米石。以备接济矣。河南山东二省。毗连大名府属地方。现在是否得有透雨。著该抚确切查明。如有被旱较重之处。必须豫为接济。即著一体筹备。奏明妥速办理。将此各谕令知之。　　

○又谕、庆祥奏、拏获戕官逆夷。并差探现在情形。已明降谕旨。分别加恩奖励矣。逆夷张格尔等、自知罪在不赦。潜遣赫尔巴什、前赴绰勒萨雅克爱曼一带。以图纠结。情殊狡诈。该参赞分派将弁。并晓谕那帕斯等、随同官兵。将赫尔巴什、首先捦获。并歼毙从逆七名。拏获一名。办理妥速。事机顺利。览奏欣悦。现据迈玛萨依特、玉努斯等查明、张格尔等因托古斯托罗人多粮缺差奇比勒迪、带人到冲巴噶什爱曼、附近巴雅尔一带。欲种地以资口食。奇比勒迪系著名逆党。其手下人托克绰尔、即系枪伤巴彦巴图坠、马之犯。该逆现离巢穴。其爱曼距卡甚近。正可设法捦捕。无使积粮聚众。以为抗拒之计该参赞即传知现派之科淩阿等、带领壮兵回子。及占帕拉特等。指示机宜就地歼捦。固不可贪功深入。亦不可坐失事机。再赫尔巴什等所供、张格尔因官兵云集。意欲先赴霍罕再看机会。汰劣克等与张格尔意见不合。该参赞正可趁此机会。于效顺布噜特中、剀切晓谕。悬赏购线。设法诱捦。或令自相残食。藉收以夷制夷之效。至赫尔巴什本当亟正刑诛。但须暂留查讯张格尔游奕踪迹。俟拏获要犯时。亦须该犯质认。可牢固监禁毋令瘐毙也。将此由四百里谕令知之。　　

○修直隶宝坻县青龙湾引河南岸堤工。从总督那彦成请也。　　

○户部议准、兼署福建巡抚孙尔准疏报、俟官县开垦荒田并新垦洲地共六十亩有奇。照例升科。从之。　　

○除江苏河县水冲田地一千九十六顷五十四亩有奇额赋。　　

○丙子。上御太和殿传胪。赐一甲朱昌颐贾桢、帅方蔚、三人进士及第。二甲麟魁等、一百十人进士出身。三甲熊炳离等、一百五十二人同进士出身。　　

○幸圆明园。　　

○诣绮春园问皇太后安。　　

○丁丑。以服阕布政使诚端、署大理寺卿。　　

○开采广西崇善县陇凤等山铁矿。从护巡抚潘恭辰请也。　　

○戊寅。上幸静明园。诣龙神庙拈香。　　

○刑部奏、已革前任安徽徽州府通判董椿、因案得赃。监追限满。无力完缴。请予豁免。拟发近边定地充军。得旨、官犯董椿、前因侯际清赎罪案内。拟以近边充军枷号。俟完赃后定地发配。兹据查明、该犯陆续缴过赃银外。余俱无力完缴。董椿于此案辗转请托。得赃累累。仅发近边充军。尚觉情浮于法。董桩著改发边远充军。仍加轲号两月。其应缴赃银。照例免其著追。　　

○山东巡抚武隆阿奏、请动项建造曹县刘家口添设汛弁兵丁军装库局。下部知之。　　

○己卯。予剿办逆夷阵亡侍卫伯庆、章京法里那、佐领苏勒通阿、骁骑校特克绅布、前锋校舒通额、笔帖式讷苏铿额、景毓、游击刘发恒、守备伍开江、千总都友周、把总谈禄、外委李文彦马鹏、祭葬世职。并伤亡兵丁木通阿等、一百四十名赏恤如例。　　

○缓徵山东历城、淄川、新城、齐河、禹城、长清、德、济阳、平原、齐东、平阴、聊城、堂邑、博平、清平、茌平、莘、冠、馆陶、高唐、恩、朝城、濮、范、寿张、临清、武城、夏汁、邱、二十九州县及德州、东昌、临清、三卫歉收民屯新旧额赋。并漕项杂款银。　　

○庚辰。谕内阁、舒明阿所袭公爵。系由伊始祖佟养正、高祖图赖、屡著战功。累加至三等子。晋封为一等公。与并无军功。仅由推恩加封承恩公爵不同。此次舒明阿所出公爵。著仍遵康熙年间谕旨。作为一等公。世袭罔替。该旗即遵照办理。　　

○旌表守正捐躯江苏铜山县民李自智妻康氏。　　

○辛巳。命兵部尚书玉麟、协办大学士礼部尚书汪廷珍、教习庶吉士。　　

○授一甲一名进士朱昌颐、为翰林院修撰。二名进士贾桢、三名进士帅方蔚、为翰林院编修。　　

大清宣宗效天符运立中体正至文圣武智勇仁慈俭勤孝敏成皇帝实录卷之九十八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光六年。丙戌。五月。壬午朔。谕军机大臣等、据庆惠奏称、查看右营所属地面内。有苇子峪门外。黄花山至低头安一带地方。树株极为丛密。并无围墙。当年仅议开割火道一段。未经设有红桩。又苇子峪门外官道南北山坡之上。树株稠密。亦并未设有红桩。为之限制。请援照兴隆口、天台山、前面安设红桩之例。南自雁飞岭起。北至低头安止。添设红桩等语。苇子峪门外一带地方。树株丛密。与民树相连。何以从前兴隆口、天台山、前面安设红桩时。并未一律添设。曾否旧有白桩青桩。著那彦成即派该管道员。前往该处详加履勘。是否应添设红桩。方昭慎重。及旧曾安设白桩青桩之处。一并查明。据实覆奏。再降谕旨。将此谕令知之。　　

○闽浙总督孙尔准奏、台湾海口。今昔情形不同。请将彰化县所辖海丰港。开设正口。亦近改归嘉义县笨港县丞管辖。一切分配兵谷事宜。仍归鹿港同知经理。其乌石港开设正口。统归头围县丞管辖。下部议行。　　

○修福建漳州厂南澳镇左营、铜山营、并水师提标后营战船。从总督孙尔准。请也。　　

○癸未。上诣绮春园问皇太后安。　　

○贷山西隰州营驻劄地方上年歉收兵丁仓谷。　　

○甲申。孝诚仁皇后忌辰。遣官祭景陵。　　

○谕内阁、逆夷张格尔、前因人多粮缺。遣奇比勒迪、带领多人。潜赴巴雅尔一带。意图种地聚粮。当经降旨、以该逆现离巢穴。正可设法捦捕。本日庆祥奏到、派委员弁。密探奇比勒迪出入踪迹。经占帕拉特、率其属众。就山设伏。铁杂克拜、带人前往引诱。该逆带领多人。甫进山口。官兵回子枪箭齐施。该逆惶急奔逸。铁杂克拜奋勇仰追。将奇比勒迪登时枪毙。余逆悉数就歼。奇比勒迪、系巴斯奇斯爱曼大头人。与汰劣克勾结滋事。上年首先率众。戕害官兵。其手下人。复枪毙巴彦巴图。兹复与张格尔聚谋种地。实属大逆不法。此次旬日之内。将助逆首犯。节次捦诛。所办甚合机宜。允宜懋加恩赉。以示奖励。占帕拉特、情殷效顺。实心探诱。可嘉之至。伊本系四品翎顶。著加恩赏给二品顶带。铁杂克拜、深入诱贼。枪毙首逆。著赏给五品顶带、花翎。并照赏格。颁赏诱贼杀贼之商伯克布噜特等银两。协领科淩阿、著交军机处记名。遇有领队大臣缺出。奏请简用。出力之佐领伯克弁兵等、俱照所请。分别升用。赏给顶翎。迈玛萨依特、深知大义。俟再有成效。即当立予恩奖。庆祥筹画有方。调遣均能得力。洵属能事。著先行交部议叙。现在助恶首逆。叠被擒诛。张格尔等自已闻风胆落。且粮乏势穷。诛锄更易。该参赞当趁此声威。益加懋勉。俾渠魁悉数歼除。边圉日臻绥靖。俟全案告竣。朕必渥予恩施。又另片奏、原任主事陈孝宽、筹办一切事宜。尚为得力。著赏给七品小京官职衔。以观后效。　　

○喀什噶尔赞大臣庆祥奏、请酌留本城换防官兵。以节粮饷。报闻。　　

○调河南河北镇总兵官巴尼音泰、为湖南绥靖镇总兵官。以直隶开州协副将杨明魁、为河北镇总兵官。　　

○命山东登州镇总兵官所勒杭阿来京。以直隶督标中军副将舒通阿、为登州镇总兵官。　　

○乙酉。谕内阁、那彦成奏、请严窃盗治罪之例。直隶界连豫东。幅员辽阔。匪徒出没。近年各属报窃之案日多。甚至擒劫横行。且有犯窃拟徒。限满释回。旋复为盗者。被获半多旧匪。该督请援照四川绺匪、江苏徐淮匪徒之例。分别惩治。以挽颓风。著照所请、嗣后直隶除寻常窃盗。计赃计次。罪应军遣流徒。仍各依本例问拟外。其行窃初犯不及四次。再犯不及三次。罪止杖枷。讯无结夥携带凶器刀械。仍著照例定拟。如有纠夥四名以下。并带器械者。均于所犯本罪之外。著加枷号一个月。至行窃初犯四次以上。再犯三次以上。结夥已有四名。并持凶器刀械。计赃科罪。亦止杖枷者。于责刺后。著加系带铁杆一枝。以四十斤为度。定限一年释放。其因窃拟徒。限满释回。复犯罪止杖枷。无论次数。并有无结夥携械。于责刺后。著加系带铁杆一枝。定限二年释放。傥仍不知悛改。滋生事端。再系一年。如限满释回后。仍复犯案。即著加重严办。此系因时制宜。量加惩创。俾宵小咸知儆畏。如此后盗风少熄。该督察看情形。奏请仍照旧例办理。　　

○谕军机大臣等、那彦成奏、委员查办大名府属均粮案匪。并察看该处情形一摺。大名府属开州等七州县。春雨愆期。前经降旨缓徵。嗣因入夏未得透雨。复经该督奏催。将道光三年天津北仓赈賸余米。拨之各该州县存贮。以备秋间接济之用。兹据奏称、元城辛庄等处。有饥民结夥叠抢。拒伤事主之案。现经获犯十二名。严究首夥。按名密拏。解省审办。此等滋事案犯。自系地方匪棍。藉端倡众。骚扰闾阎。并恐有豫东匪徒。于接壤地方勾串游民。乘机抢夺。必应严办示惩。仍一面剀切晓谕。抚慰贫民。不可稍有株连。致滋扰累。至该处上年歉收。民气未复。现当青黄不接之时。自必倍形拮据。且距秋成尚远。北仓米石。拨运需时。刻下夏灾已成。即应体察舆情。随时筹办。该督既经饬委通永道李德立、前往会同大名道林培厚查办。著即饬该道等、确勘该处如有亟须接济之处。迅即禀请具奏。毋稍迟延。至该府福敬、才具本不开展。业已明降谕旨。撤回酌量改补。所禀借放贫民一月折色口粮。请照成案截漕备用。并先行出示晓谕。是否该地方情形。实系刻不容缓。亦应覆查明确。若遽斤其张皇冒昧。不善经理。恐将来遇有偏灾。地方官相率讳饰。转致别生事端。亦不可不防其渐。现在该督业已饬委张范东、前往接署。即著李德立督同张范东、将福敬所禀。是否应办。确速查明。据实具禀。该督亦即据实陈奏。毋得隐饰回护。京师于本月初三日复得透雨。该处近日曾否续获雨泽。该督一并查明具奏。以慰廑注。将此谕令知之。　　

○引见新科进士。得旨、一甲三名。朱昌颐、贾桢、帅方蔚、业经授职外。麟魁、许前轸、成观宣、温承悌、孙日萱、任泰、郭道闿、朱成谷、吴廷鉁、顾夔、俞东枝、汪怀、王笃、王玥、高枚、朱成烈、周启运、赵镛、陈光亨、赵兴周、程应权、鄂恒、陈熙曾、玉藻、方宝庆、朱应元、史宝徵、曾维桢、龚维琳、陈驷门、宗室德诚、徐继畬、松葰、洪锡璜、黄琮、李恩继、谌厚光、辛联玮、许尚德、邓锡畴、卢鸿翱、李嗣棠、吴仪澄、书英、宗室奕书、殷增、仇效忠、俱著改为翰林院庶吉士。王汝霖、王藩、王佐业、石广均、胡梦龄、徐上镛、方宗钧、程庭桂、吴文鼎、黄丕范、宋沛霖、李舒林、胡珵、边宝树、武棠、查文经、罗天池、周镳、瑞麟、王庆元、松年、宗室毓本、张庭桦、宝龄、武蔚文、李昌炽、陈士枚、吕振骐、阎临川、宋林曙、宗室伊克唐阿、方木生、俱著分部学习。李秀发、汪南培、林星章、陈其鲲、赵仁基、华浚、冯爔、陈同、熊守谦、莫元遴、周栻、项名达、许丽京、单朝诏、游大琛、陈耀庚、龚冕、李振习、朱一琼、张虎仁、谭精品、沈峨皆、陈天泽、光朝魁、张介福、廖翱、陈之骥、郭觐辰、云茂琦、王辰、赵辉璧、张翚飞、洪燮、黄登鲸、袁正林、江之纪、钟标锦、濮瑗、顾倬槱、刘仕望、书绅、马湘、许炳、熊炳离、成章瓒、孙天枢、易桐、蔡凤仪、段荣恩、刘志本、刘珩、何守谧、曹擢新、完迺仁、马櫆、郭其观、孙尚谦、胡庆元、蓝建英、方发祥、刘守坤、高龙跃、谢廷经、卢鸿远、王发越、刘成诗、张其仁、傅绍祖、李蕴生、茹金、李澂、鲁秉礼、朱琦、葛起元、马玉麟、张兆泰、郭牖心、刘树棠、张金拔、阮莹暹、邹照、朱霭、德新、贺鹤云、杨明善、邓亮功、邱登、林联桂、王士桓、刘庆凯、徐煌、郑应仁、郑汝楫、杨邦隽、邓克兴、方炳文、赵定曾、冯云祥、赵振清、盛泰符、何星汉、杨彬、刘沛霖、庆安、刘清源、袁风清、罗登举、姚云升、王四杰、马映辰、樊嘉猷、彭泽、巴永阿、段圻、殷聚五、薛宬、徐燮钧、熊锡祺、夏铭修、贾芳林、周因培、谢树琼、薛濂、赵桐、蕴秀、俱著交吏部掣签。分发各省。以知县即用。余著归班铨选。
  </div>
  <div class="pagination">
   <a href="清实录道光朝实录_page186.html">
    上一页
   </a>
   <span>
    ...
   </span>
   <a href="清实录道光朝实录_page182.html">
    182
   </a>
   <a href="清实录道光朝实录_page183.html">
    183
   </a>
   <a href="清实录道光朝实录_page184.html">
    184
   </a>
   <a href="清实录道光朝实录_page185.html">
    185
   </a>
   <a href="清实录道光朝实录_page186.html">
    186
   </a>
   <span class="current-page">
    187
   </span>
   <a href="清实录道光朝实录_page188.html">
    188
   </a>
   <a href="清实录道光朝实录_page189.html">
    189
   </a>
   <a href="清实录道光朝实录_page190.html">
    190
   </a>
   <a href="清实录道光朝实录_page191.html">
    191
   </a>
   <a href="清实录道光朝实录_page192.html">
    192
   </a>
   <span>
    ...
   </span>
   <a href="清实录道光朝实录_page188.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
