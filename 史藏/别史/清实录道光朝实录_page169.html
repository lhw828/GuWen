<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 169 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 169 页/共 848 页
  </h1>
  <div class="content">
   ○修福建海坛镇标左右二营军装火药局库。从前任总督赵慎畛请也。　　

○癸卯。上诣绮春园问皇太后安。　　

○御洞明堂。勾到江西、江苏、安徽、情实罪犯。停决江西斩犯二十二人。绞犯二人。江苏斩犯十四人。绞犯三人。安徽斩犯十四人。绞犯五人。余七十一人予勾。　　

○谕内阁、朕恭阅皇祖高宗纯皇帝实录。内载乾隆三十五年五月、奉上谕、外省督抚。每遇应行审拟之案。动辄委员查讯。最为恶习。其在寻常案件。或可循用审转成规。若事关重大。及案涉疑难。亦复假手下僚。则瞻徇蒙蔽。颟顸了事诸弊。皆所不免。狱情何由得明。督抚为朕简任大臣。其才识自胜于僚属。而心亦公平。无所顾忌。断狱或易得实情。何惮而不躬亲鞫问。岂其自顾谓不若有司之明习吏事乎。抑狃于外任养高积习。全不问事理轻重。惟恐亲身谳牍之损失威重乎。朕日理万几。事无钜细。莫不详为披省。日召诸臣、讲论施行。傥如该督抚等之见。将一切付诸部院核覆。竟可不亲身综揽耶。嗣后督抚于应行提审紧要案件。务须率同司道等亲行研审。毋得仍沿委员陋习。自取咎戾。著为例等因钦此。仰见圣训煌煌。矜慎庶狱至意。朕简用督抚。畀以封疆重任。凡遇特旨交审之案。即与钦差无异。其民间上控案件。亦应视案之轻重。提省亲审。不得一概假手属官。予以消弭地步。况上司狥庇属员。同官相为隐饰。积习相沿。牢不可破。若于重大之案。发交该府州自为审理。或委员代为鞫讯。无论该管府州心存回护。必不肯自翻前案。即委员中能不存官官相护之见者、得有几人。以致民隐未白。枝节更生。一经特派大员查办。或解交刑部审讯。无不真情毕露。昭白平反。即如上年山西省阎思虎、近日浙江省徐倪氏二案。彼时该抚邱树棠、黄鸣杰、若能及早亲提究审。何至案牍久悬。被不肖之属员、昏墨欺朦。几使覆盆不能昭雪乎。著再申谕各督抚、嗣后凡有事关命盗重情。及控涉官吏赃私劣迹者。无论特交及上控之案。均应亲提人证。率同司道、详加研鞫。速行拟结。庶足杜诪张而清讼牍。傥此次申谕之后。并不懔遵办理。经朕查出。或被科道纠参。必将该督抚从重惩处。不稍宽贷。　　

○又谕、晋昌等奏、敬谨会勘永陵启运殿应修工程一摺。永陵启运殿工程。因伏雨连绵。头停渗漏。椽望间有曹□少朽。琉璃望甎、亦有酥鹻。系必应修整之工。著派常文、会同晋昌、齐布森、敬谨兴修。所有恭移神牌在东西配殿安奉日期。著钦天监敬谨择吉。于本年十月内恭移。其动土兴工日期。明年正座工程、应否修造。或择于本年动土之处。并著钦天监奏明行知。所有合龙、及恭请神牌安奉启运殿日期。著择于明年八月内。亦由钦天监行知。敬谨遵办。晋昌等即会同估计。开写丈尺清单。咨送工部。拟定做法。移知到日、造册咨部核估。除琉璃料件在盛京工部烧造运工应用外。所需钱粮、由盛京户部动用。其应需黄松木植、即于现办木植山厂内、派员拣选。仍饬知城守尉通判赶紧截做承运。并饬令就近旗民地方官帮运。本年冬间由陆路运至工次应用。其运脚银两。由盛京户部、豫发给银二千两。俟木植运竣。核实报销。其石料灰斤壮夫等项。著遵照历次成案办理。该部知道。　　

○又谕、载锐之弟载钟未婚妻、原任知县多龄额之女瓜尔佳氏、一闻夫故。情愿守节。深知大义。甚属可嘉。著无庸拘常例年限。即予旌表。并给银三十五两。缎二匹。听其自行建坊。著内阁撰拟敕谕一道。以示褒奖。其节孝祠内题名设位之处。交工部照例办理。　　

○四川总督戴三锡奏、通江等县被水。勘不成灾。无庸蠲恤。得旨。仍应留心体察。有当抚恤之处。随时妥办。　　

○旌表守正捐躯安徽凤台县民徐盛妻计氏。　　

○甲辰。谕内阁、御史贺熙龄奏、请厘积弊以清庶狱一摺。朕勤恤民隐。惟日孜孜。明慎用刑。听讼尤期于无讼。乃近来讼狱滋繁。如该御史所奏、生监滋讼。藉端诬告。讼师播弄。以及胥役作奸。积案不结。俱为切中时弊。不可不严行饬禁。士为四民之首。欲正民风。先端士习。著各省学政、严饬各学教官、随时稽查详报。毋使身列胶庠。恃符滋事。如有刁生劣监。即分别戒饬褫革。至巧构讼端。潜身局外者。必应严行惩办。其刁健之徒。凡审系虚诬。例严反坐。地方官不据实究办。该管上司、查明参处。讼师包揽词讼案件。多方挑唆。以致一案化为数案。小案变成大案者。更为可恶。除访拏惩治外。凡案件审系虚诬者。必追究主唆之人。从严讯究。至京城辇毂之下。尤应肃清。前三门内外。如有奸棍讼师、包揽京控之事。著步军统领、顺天府、五城、一体严拏务获。从重办理。近日各省京控案件。每将牵告胥役者。审系虚诬。难保无回护情事。著各督抚密访所属。有纵任胥役、私禁私刑、弊延索诈、以致乎民受累者。除将胥役严拏究治外。并著将该管官、立即严参。州县词讼。向有按月循环簿。送该管官查核。巡道有提查州县词讼号簿之责。著各督抚、遇府州县词讼案件。责成巡道、赶紧审讯。如有延搁枉断。据实揭参。或该道有心徇庇。该督抚即据实参处。自此次申谕之后。务各实力实心。勤求民瘼。用副朕政平讼理之至意。毋得日久生懈。视为具文。　　

○谕军机大臣等、庆祥自简任伊犁将军以来。边园绥靖。黎庶乂安。朕心深为嘉悦。该将军前于道光二年三月内、吁境请入觐。朕念新疆幅陨辽阔。抚辑需人。恐往返稽时。特令不必前来请训。兹又历三载。边境肃清。著即驰驿来京陛见。俾伸展觐之诚。伊犁将军事务较繁。现降旨令德英阿驰驿前往署理。该处控驭抚绥事宜。在在均关紧要。德英阿初到、未能周知。庆祥、著俟该署将军行抵伊犁后。将一切应办要件。详细告知。俾免贻误。即迟数日起程。亦无不可。将此谕令知之。　　

○以都察院左都御史正黄旗汉军都统松筠、署乌里雅苏台将军。正蓝旗汉军都统普恭、署都察院左都御史。郑亲王乌尔恭阿、署正黄旗汉军都统。　　

○乙巳。上御洞明堂。勾到山东、山西、情实罪犯。停决山东斩犯一人。绞犯四人。山西斩犯四人。绞犯一人。余八十一人予勾。　　

○谕内阁、本年南漕盘坝稽迟。现在尚有一百三十余万石、未经到通。天气日寒。恐致冻阻贻误。节经降旨饬催。兹据博启图等、筹酌起卸趱运各章程。分晰具奏。著照所请。除书役经纪人等、责成该侍郎严查刁勒需索之弊。勿致稍稽运务外。所有头进运船、接运江广各帮。著仿照向年由杨村寄剥之例。全数寄剥北上。仍令原运旗丁、押赴通交卸。其应给剥船脚价饭米等项。均令原运旗丁、照向例办理。军船即令就近回空。俾免阻滞。至转运米石。由大通桥全运城内各仓。恐致赶办不及。现在城外太平、裕丰、万安、储济、四仓。尚有空廒数十座。著由大通桥于分运各仓米石内、准以一半于该四仓暂行寄囤。俟漕务完竣。再行陆续运进各仓。至在后江广各帮、挽过津关时、著酌量天气寒暖。其已到杨村起剥、可以来通者。于通仓暂贮。未到杨村起剥者。于北仓暂贮。统俟来春冰冸。查照旧章。转运京仓。其一切脚费。俱著查照旧案办理。至小雪前后。河冰初结。仍可打冰前进。不容任其逗留。如帮船挽过津关。行至杨村寄剥。即打冰催趱剥船。运坝起卸。饬令原船回空。傥帮船挽过津关。去北仓较近。即打冰赶赴北仓截卸。惟需用人夫众多。著蒋攸铦、派委地方官、沿途拨派人夫。以备随时打冰之用。如将来有截卸北仓之米。著申启贤、届时前往查验督办。无使书役人等、乘机舞弊。方为妥协。　　

○又谕、程含章奏、请将盐政衙门、节省工食银两、拨给书院等语。浙江盐政衙门人役。向给工食银三千三百四十余两。在运库引费、及藩库存留项下支发。现在盐政改归巡抚兼管。除书吏号房、仍应存留外。其余人役。裁减一半。已足敷用。所有此项节省工食银两。著照所请。准其拨给敷文、崇文、紫阳、三书院。作为生童膏火奖赏之用。该部知道。　　

○又谕、张井奏、查勘兰阳汛埽段。请添抛碎石一摺。豫省南岸、兰仪厅属兰阳汛柴坝。先行抛护碎石。工段已有成效。自应择要次第添抛。抵御涨溜。所有续估柴坝七埽、十三埽、十六埽、三段碎石。七千九百九十余方。工价运脚、共需银八万三千余两。著准其在司库废拨给。乘时采购运工。于来年大汛前完竣。著张井亲赴工次。督率认真办理。于紧要工段。确实抛护。无任草率偷减。务期工归实用。帑不虚糜。俾得一律巩固。以资捍卫。该部知道。　　

○谕军机大臣等、本日据博启图等奏、现在台后等帮、接运船只。尚无挽过天津关信息。本月十六日、据兖州镇报、台后湖所处后湖白杭严四共五帮、于八月十三日、至九月初一日、先后趱入东境。其在后二十五帮。均未据兖州镇报入东境日期。其台后等帮、亦未据天津镇报、曾否趱入直境。现在节近立冬。未到船只甚多。自本月二十二日后、通坝即无起卸之米等语。本年剥运滞漕。甚为费力。岂容再有稽延。前据蒋攸铦奏、派员至景州故城一带。赶紧督催。并降旨令山东巡抚、严饬沿途员弁、加紧催挽。毋任脱帮。近日天气日寒一日。恐致冻阻。朕心弥为廑念。蒋攸铦、武隆阿、接奉此旨。迅速严饬沿途员弁。节节催趱。无分昼夜。加紧挽行。不使稍有逗留。若将来冻阻。不能前进。朕惟该督抚等是问。将此各谕令知之。　　

○又谕、张井奏、请俟接剥重运帮船完竣后、赴京陛见一摺。该河督前因奏报安澜。已加恩实授河东河道总督。现在运河剥送重运。必须严行催趱。以免冻阻。其临湖收水各闸坝。亦须赶紧估修。以及塘长各河、应挑工段。均须该河督亲往履勘。其兰阳汛柴坝、添抛碎石。以资保卫。并降旨令该河督亲勘。一切应办之事甚多。张井、著无庸来京请训。俟明年三汛安澜后。再行奏请可也。将此谕令知之。　　

○浙江巡抚程含章奏、查海塘向分东西南三厅管理。每年岁修。有盐商生息、及节省引费等项。共银十五万六千余两。自嘉庆二十四年以后。至道光四年。每年于本款外、长用银自一二万至十余万不等。共借藩库新工项下银、三十二万一千余两。归款无期。殊非经久之道。现勘得东塘石工。多有坏烂。已谕令厅汛各官、于潮退时、将坦水条石掣落者、检砌完好。西塘例作柴埽。难御风潮。嗣后随时镶砌。均加篾缆。仍定每年三塘岁修。总不得用过本款十五万六千余两之数。并饬各厅备弁、于水势稍缓处所。试抛石块数十丈。如大潮时不被掣卸。以后陆续照办。所省必多。然后可弥补从前长用之银。而工程亦较有实济。至南塘险工较少。应修段落。止准择要修理。得旨。所议甚好。著依议行。　　

○以拏获浙江滋事水手、及承审出力。予副将裘安邦等、议叙有差。准降革员弁李宗传等、送部引见。　　

○以吐鲁番屯田丰收。予员弁议叙。赏兵丁一月盐菜银。　　

○修浙江定海温州镇标、及提标右营、镇海协营、在洋风损兵船。从巡抚程含章请也。　　

○丙午。上幸静明园。诣龙神庙拈香。　　

○赏广安门外普济堂、煮赈小米三百石。　　

○丁未。谕内阁、御史杨煊奏、各省营伍废弛。兵额不足。请除积弊一摺。国家建立营伍。以卫民生。兵可百年不用。不可一日无备。全在管领教练之人。平时不辞劳瘁。不避嫌怨。训练认真。自可渐收实效。如该御史所奏、近来外省营伍。凡遇年老病废革退等项出缺者。悬缺日久。并不招募。每届操演之期。则那移彼营之兵。充此营之额。皆由该管将弁等、不能细心经理。因循废弛。以致积弊相沿。使国家有定之兵额。日就荒废。殊于营伍大有关系。著通谕各该将军督抚提镇等、严饬将弁等、勤加操练。于所辖兵丁。严行管朿。随时稽查。务使一额得一兵之用。毋许久悬额缺。致滋弊端。若不力返积习。实心训练。仍视为具文。经朕查出。或因事显露。朕惟该将军督抚提镇等是问。勿谓教之不豫也。　　

○戊申。上御洞明堂。勾到河南、直隶、热河、情实罪犯。停决河南斩犯七人。绞犯七人。直隶斩犯七人。绞犯三人。热河斩犯一人。余九十二人予勾。　　

○谕内阁、本日刑部奏、审拟偷窃孝陵大红门内树株首犯刘幅旺一摺。已降旨办理矣。此案该犯刘幅旺、负罪潜逃。日久稽诛。经遵化州知州白明义、遵化营把总王秀、一闻该犯逃至境内。即饬兵役迅就捕获。尚属能事。知州白明义、著加恩勃部引见。把总王秀、著以应升之缺升用。其缉拏之差役兵丁等、著该管官量加奖赏。　　

○又谕、理藩院奏、额鲁特四等台吉扎木彦车林等控告、鞥克博罗特、并非台吉达什沙木丕勒之子。不应承袭扎萨克一案。请旨交察哈尔都统审办等语。台吉扎木彦车林等、屡次控告。鞥克博罗特、既非扎萨克台吉达什沙木丕勒之子。自应彻底根究。照例办理。著交察哈尔都统和世泰、提齐案内人等。将鞥克博罗特、是否达什沙木丕勒之子。秉公严审。照例定拟具奏。寻讯诬。坐如律。　　

○谕军机大臣等、王鼎奏、访察德清县命案。前在途次、闻徐倪氏家资颇富。因此花费殆尽。自必有受贿舞弊之人。但在官在吏。均皆不能指实。总之不能无贿等语。此案徐倪氏、商同婢女秋香、谋勒徐蔡氏身死。本日已据程含章定拟奏结。虽据究出原验复检仵作人等、听嘱受贿。而先后检审各官之有无婪赃故出情事。祇据另片声明。再行严审。尚未能水落石出。案悬三年之久。该省大小官吏、若非听嘱受贿。何以联为一气。固结不解。而已革德清县知县黄兆蕙、于蔡鸿呈报命案之时。近在同城。并不即时前赴相验。迟至两日。始称患病。且无报病文据。尤属情弊显然。现经王鼎访闻、徐倪氏富于资财。因此案花费殆尽。若祇系现在究出之刑仵地保人等、得赃能有几何。何以竟致破产。程含章等业将代主讼事之在籍经历费文焘、及屡次贿嘱之胡振扬、胡加富等、提拏到案。何难向其逐一根究。著王鼎、会同程含章、督率臬司祁＜?土贡＞、即提徐敦诚、费文焘等、严切究讯。务将黄兆蕙当时听嘱得赃若干。先后审检各员、有听嘱得赃者若干。逐一究问明确。从严定拟。庶足以惩贪墨而肃官方。傥自此次查讯之后。如再有不实不尽。或被人纠参。或经朕访出。惟该侍郎及该抚等是问。王鼎于此案审明具奏后。即行来京覆命可也。将此谕令知之。　　

○浙江巡抚程含章奏、东西两塘柴埽塘坦各工。因潮汐冲激残缺。请借项修筑。从之。　　

○己酉。上诣绮春园问皇太后安。　　

○谕内阁、本年各直省办理秋审人犯。朕将呈进黄册、详加披阅。除浙江云南二省外。其余各省。俱有原拟缓决。经刑部改入情实者。内山东省多至五起。四川省、除李红应一犯免勾外。尚有八起之多。朕详核案情。该部所改。均属平允。并非有意从严。该省大员。自因失出处分、轻于失入。为避重就轻起见。殊非明刑弼教之义。嗣后各直省督抚、督率臬司。当虚衷定谳。断不可惑于救生不救死之说。意存宽厚。故从轻减。亦不可因有此旨。刻意过严。妄事周内。总期惟允惟明。无枉无纵。用副朕执法用中至意。　　

○旌表守正捐躯广西义宁县民秦绍定妻李氏。　　

○添备直隶永定河工秸料二百二十万束。从大学士总督蒋攸铦请也。　　

○庚戌。谕内阁、张师诚奏、各属缉获匪徒。现饬严审等语。皖省颍凤一带。常有匪徒出没。近年更有无赖棍徒。抢胁良人子弟。勒令装卖水烟。俱有花用。名为水烟箱主。其中即有强盗引线。如盗犯起意行劫其家。则箱主先令烟童、以装烟为由。躧看门户路径。尤为地方之害。经该抚饬属、拏获水烟箱主张狼等四名。又据各属报获各匪犯多名。或系夥劫逸盗。或系命案逃凶。或系著名恶棍。查办甚好。著即饬属悉心严审。分别轻重办理。并著该抚督饬各营县、随时留心访查。严密躧缉。俾匪徒愈加敛迹。毋得始勤终懈。捕务又渐废弛。　　

○又谕、前因世管佐领保升、犯贪婪私罪。革职出缺。该旗以其子阿林拟正。请袭世职。当交兵部详查、有无似此成案。兹据查明该部定例。凡世职犯公私罪。革职有余罪者、子孙不准承袭。革职无余罪者、子孙俱准承袭。并将准承袭不准承袭成案。开单覆奏。朕思世职人员。缘事革职。其所犯情罪。自有不同。兵部定例。仅以有无余罪为断。不足以示区别。现阅单开成案。与定例固无歧异。若以罪犯赃私者。亦准照例承袭。其何以警贪墨。嗣后凡世职人员。有因犯赃之案革职。并无余罪者。其子孙俱不准承袭。著为令。此次已革佐领保升所出世职之缺。不准以其子阿林承袭。著该旗另行拣员。带领引见。　　

○镶红旗汉军都统庆保、以疾解任。以署伊犁将军德英阿、兼镶红旗汉军都统。前任乌里雅苏台将军果勒丰阿、署镶红旗汉军都统。　　

○改直隶顺德府同知、为水利盐捕同知。保定府通判、为兼河盐捕通判。从大学士总督蒋攸铦请也。　　

○辛亥。孝慈高皇后忌辰。遣官祭福陵。　　

○上诣大高殿行礼。　　

○还宫。　　

○以孟冬时享太庙。自是日始。斋戒三日。　　

○壬子。谕内阁、应修永陵启军殿工程。事关陵寝重地。必须巩固经久。若由该将军拟定作法。再交工部核算覆奏。往返造册咨送。徒延时日。且该部未经履勘。情形亦难悬拟。不足以昭慎重。著派耆英、带同工部熟谙司员前往。敬谨查勘。即将作法详拟。并钱粮一并核计具奏。　　

○又谕、永芹奏、逆夷张格尔、纠约夷匪滋事一摺。逆夷张格尔、纠约布噜特夷匪汰劣克拜巴哈什等在卡外滋事。经帮办大臣巴彦巴图、带兵出卡剿捕。已杀贼百余名。于撤退时、误入山险被围。致与随往官兵、同时阵殁。办理虽失机宜。其为国捐躯之情。实深悯惜。巴彦巴图、著加恩晋赠都统衔。照都统例赐恤。其阵亡之侍卫伯庆、章京法里那、委协领穆腾额、锡伯章京苏勒通阿、索伦骁骑校特克绅布、前锋校舒通额、笔帖式讷苏铿额、景毓、游击刘发恒、守备伍开江、千总都友周、把总谈禄、外委李文彦、马鹏等。俱著加恩赐恤。同时阵殁之兵丁等、著即查明咨部。照例恤赏。　　

○又谕、琦善等奏、接运滞漕。全数挽出江境一摺。本年接运浙江江广等帮漕粮军剥各船。现经琦善等、饬属赶紧督催。业于本月十九日、俱已挽出江境。趱办实为迅速。琦善、穆彰阿、严烺、俱著交部议叙。并著山东巡抚、直隶总督、严饬沿途员弁。无分昼夜。加紧趱行。务使全数抵通。毋许片刻泊延。致滋贻误。　　

○谕军机大臣等、琦善等奏、查勘灌河海口内外、河窄滩高。难以率行改移。仍不如河堤抛护碎石坦坡一摺。前据该督等奏、王营减坝以北、至灌河口。可以改导黄河入海。以期黄水掣溜迅疾。渐次落低。旋经委员查得灌河口外之水、不如口内之深。必须亲往确勘。兹据勘明该处海滩高仰。导河必为顶阻。掣溜难期迅疾。且口内河形窄狭。胶淤不能刷深。一经下游顶阻。势必泛滥四出。是较现行海口。转无把握。未便率行更张。所见甚是。著无庸置议。其所称于八滩以下两岸堤尽处、接筑长堤。以束散漫之流。复于八滩以上河身过湾处、取直挑河。以成吸川之势。并将河底垫高之两岸堤工、再为增培高厚。以御盛涨。庶淤垫之处、渐次刷深。著照所议。妥为办理。至所称湖堤抛筑碎石坦坡。可渐收蓄清刷黄之益。需费甚钜。不能不分年办理等语。碎石坦坡。如果于湖堤石工实有裨益。而又能经久无弊。朕原不惜帑金兴办。但此项工程。有谓护堤于河工有益者。亦有议称将来塌卸恐有流弊者。究竟可办与否。著该督等再行详加查勘。通筹河湖全局。计出万全。总期有裨河务。不可轻率定议。致滋流弊。是为至要。将此谕令知之。　　

○又谕、庆祥奏、接据喀什噶尔咨调官兵。拣派前往。并续准报称、官兵出卡被围。巴彦巴图、及官兵等同时阵殁各一摺。逆夷张格尔、屡在卡外滋扰。本年夏间、复逞诈约降。事洩远窜。今又勾结布噜特汰劣克拜巴哈什等、潜至卡外劫掠。览奏深堪痛恨。庆祥接据来咨。即派令穆克登布、带兵一千名。先行驰赴。听候调遣。并豫备兵一千名。俟续接知会。令乌淩阿、随后带领前往。所办甚是。本日亦据永芹同时驰报。虽据奏称、兵氛已过。卡内安静如常。逆匪分投远窜。此次永芹等、轻举妄动。致损兵威。阵伤大员。必须痛加剿戮。以彰天计。惟值节交冬令。卡外冰雪在地。势难进兵。该将军现已派员驰往侦探。如须亲往督办。即著迅速趋赴。前经有旨、令庆祥来京陛见。现有此事。即德英阿到彼。须会同商办。著暂缓前来。候旨遵行。穆克登布既带兵驻劄该处。乌淩阿亦随后带兵前往。如有应须熟谙带兵人员之处。或就近调往。或由京简派。即著筹画周妥。迅速具奏。或此时暂缓进兵。如有由京派往之员。令其何时前往。亦即详悉奏闻。现将舒尔哈善调补喀什噶尔帮办大臣。其员缺暂令穆克登布署理。想舒尔哈善接奉谕旨。自即迅速驰赴新任。穆克登布交卸后。仍令在彼带兵驻劄。严密防范可也。将此由五百里谕令知之。　　

○又谕、逆夷张格尔、自上年经官兵剿捕。窜投喀拉提锦部落。屡次来至卡外窥伺。并差人约降。本年夏间、复诱约奈曼部落布噜特比等、谋将派去这伯克等戕害。来喀什噶尔滋事。见奈曼不从。退移远窜。此次复潜赴萨雅克部落布噜特处、勾结滋事。何以布噜特等、附和者甚多。前此逞诈约降。何以即知官兵欲出捦捕。辄行远窜。此次潜来卡外。纠结多时。何以直至屡次劫掠贸易回子之时。该阿奇木迈玛萨依特始行报知。是否永芹照察不周。迈玛萨依特驭失宜。不得回众之心。致有回众伯克等潜通消息之事。边疆地方紧要。不宜稍涉颟顸。其此次永芹所奏该逆滋事。及官兵剿办情形。是否确切。抑或有不实不尽之处。在永芹固不可轻离职守。何以并不酌量派兵往援。坐令巴彦巴图孤军尽殁。至巴彦巴图既透围十余里。将次抵营。距坡口不及一里。何以勒马不前。致被戕害。虽系为国捐躯。亦不可不根究明确。著庆祥、逐一密加查访。据实具奏。勿得稍有徇隐。将此谕令知之。　　

○又谕、永芹奏、逆夷张格尔、复纠布噜特夷匪汰劣克拜巴哈什等、在卡外滋事。巴彦巴图带兵出卡剿捕。已杀贼百余名。于撤退时、误入山险被围。与官兵同时阵殁等语。逆夷张格尔、屡次在卡外滋扰。本年夏间复逞诈约降。事洩远窜。前经降旨令永芹等加意严防卡伦。并安抚喀什噶尔回众。及卡外布噜特等。相机办理。永芹自当确控该逆踪迹。严密防范。不可轻堕奸计。乃因迈玛萨依特报称、该逆劫掠出卡贸易回子。辄调派官兵。远出卡外三站。希冀捦捕。巴彦巴图于贼匪退败后。旋师并无纪律。复被逆贼截追。抵御无计。又无救援。与官兵同时阵殁。永芹身为参赞大臣。祗知株守城中。放凡调度。未能得当。重失事机。其轻率冒昧之咎。实无可辞。惟此时边防紧要。未便骤易生手。著从宽免其治罪。暂行留任。以观后效。本日据庆祥奏、已令穆克登布带兵一千名。驰赴该处。听候调遣。穆克登布到彼。即著署理帮办大臣。现已将舒尔哈善调补喀什噶尔帮办大臣。想接奉谕旨。自即驰赴新任。俟其到时、仍将穆克登布、及续行派往之领队大臣乌淩阿、俱留该处。听候调遣。此次轻举妄动。致损声威。自应痛加剿办。以彰天讨。惟值节交冬令。卡外冰雪在地。势难用兵。亦当侦探得确实信息。现在该逆等虽已分头远窜。焉知不探知我兵暂缓进剿。乘机复来窥伺。永芹务当选派妥干员弁、及伯克等、密侦贼踪。并督率官兵。严加防范。不可因卡内安静如常。稍涉大意。致有疏虞。将此由五百里谕令知之。　　

○癸丑。孝敬宪皇后忌辰。遣官祭泰陵。　　

○谕内阁、定祥等奏、请修理热河园内等处工程一摺。热河园内各等处墙垣、及外围堆拨房、节经雨水淋塌。又钱粮处东边五孔闸一座、亦多酥鹻沉陷。著交总理工程处。派员详细履勘。将情形较重之处。分别奏明修理。
  </div>
  <div class="pagination">
   <a href="清实录道光朝实录_page168.html">
    上一页
   </a>
   <span>
    ...
   </span>
   <a href="清实录道光朝实录_page164.html">
    164
   </a>
   <a href="清实录道光朝实录_page165.html">
    165
   </a>
   <a href="清实录道光朝实录_page166.html">
    166
   </a>
   <a href="清实录道光朝实录_page167.html">
    167
   </a>
   <a href="清实录道光朝实录_page168.html">
    168
   </a>
   <span class="current-page">
    169
   </span>
   <a href="清实录道光朝实录_page170.html">
    170
   </a>
   <a href="清实录道光朝实录_page171.html">
    171
   </a>
   <a href="清实录道光朝实录_page172.html">
    172
   </a>
   <a href="清实录道光朝实录_page173.html">
    173
   </a>
   <a href="清实录道光朝实录_page174.html">
    174
   </a>
   <span>
    ...
   </span>
   <a href="清实录道光朝实录_page170.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
