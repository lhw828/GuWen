<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 249 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 249 页/共 263 页</h1>
    <div class="content">　　○夜东方有星大如鸡弹色赤有光起自娄宿东南行至近浊
　　○甲午  孝恭章皇后梓宫合葬  景陵
　　○丁酉  孝恭章皇后神主还京文武百官衰服出迎于德胜门外行五拜礼从  神主至午门外  上及  皇太子亲王皆衰服奉迎步导升  几筵殿奉安于灵座行安神礼
　　○稷山王幼土□共薨王稷山悼靖王长子母妃杨氏宣德六年生正纯十二年袭封至是薨享年三十二讣闻赐谥庄靖遣官致祭命有司营葬
　　○戊戌  上素服黑冠带御奉天殿太常寺奏以辛丑日行祔享礼既而  上易素冠腰绖出御西角门文武群臣以山陵礼毕行奉慰礼
　　○庚子以明日奉  孝恭章皇后神主祔享遣太保会昌侯孙继宗告  太庙  上躬告  几筵
　　○镇国将军美坊卒赐葬祭及赙
　　○奉  孝恭章皇后神主祔享于  太庙是日早  上衰服诣  几筵殿拜奉  神主出清宁门易祭服诣  太庙由左门入至  一庙神位前内侍捧  神主至拜位上于  神主后行八拜礼以次至  二庙  三庙  四庙  五庙  六庙  七庙  宣宗皇帝神位前行拜礼如初毕奉  神主置坐位行祭礼如时享之仪文武陪祀官随班行礼毕  上奉  神主还至清宁门易衰服诣  几筵殿行安神礼
　　○以是日  万寿圣节遣官祭  长陵  献陵  景陵
　　○免文武百官朝贺
　　○勋戚以故事献彩币  上皆却之
　　○安顺伯薛忠卒忠顺天府昌平县人袭伯祖贵爵初贵无嗣立忠父山为后贵卒山告承袭有司以无弟侄嗣爵例不允事闻  宣宗念贵功特授山世袭指挥使以奉贵祀不为例后山以功升都指挥佥事卒天顺改元诏复安顺伯爵以忠嗣封至是卒赐祭命有司营葬子珤嗣
　　○壬寅  上黑冠服御奉天门文武群臣行奉慰礼
　　○癸卯升中书舍人程洛汪容俱为尚宝司司丞仍旧文华殿书办工科给事中刘斌为广西按察司佥事提调学校
　　○召宣府副总兵都督同知董斌还京以兵部奏其有疾不能任事故也
　　○定辽东金州等卫仓纳米中盐例金州仓淮盐每引米八斗浙盐六斗河东盐三斗三万辽海复州海州仓淮盐每引米一石浙盐八斗河东盐三斗定辽中前后三仓东宁广宁并广宁左右前屯宁远等仓淮盐每引米一石二斗浙盐九斗河东盐三斗五升时以辽东等处边储缺乏从户部奏请也
　　○甲辰迤西回回所镇抚牙忽来归命仍原职送南京锦衣卫带俸给房屋器物
　　○镇守独石等处右监丞阮禄等奏虏酋孛来率众二万东掠朵颜三卫遣使臣纳哈出等四十人来朝马献捷欲从独石入境  上命其从猫儿庄入既而使臣以马疲且境外无草不能往猫儿庄复请从独石入许之
　　○己巳钦天监进天顺七年大统历  上常服御奉天殿受之给赐亲王及文武百官颁行天下
　　○敕太监吴昱守备  天寿山总理  三陵神宫监卫护  陵寝仍兼提督黄花镇军马
　　○丙午命湖广麻城县知县刘珂广东番禺县知县李昺于都察院理刑
　　○命云南都指挥佥事陈俊守备大理地方从镇守太监罗圭等议举也
　　○夜晓刻火星犯进贤星
　　○丁未松潘副总兵都督同知许贵卒贵直隶江都人永新伯成之子袭指挥使正统九年以安乡伯张安荐试骑射智略俱优升署山西行都司都指挥同知守备大同右等卫十四年升都指挥使景泰元年充右参将镇守大同西路累功升都督同知七年以疾还调南京左府天顺六年充副总兵镇守松潘至是卒辍朝一日赐赙及葬祭
　　○戊申乌思藏剌麻官绰领占藏卜临洮府番僧朵儿只领占等贡马赐彩币等物
　○内官韦亨李才等盗内库金银器皿及玉系腰等物事连内外官员人等三十一名诏亨才监候余人悉宥之
　　○己酉升考郎兀卫都督佥事哥哈为都督同知
　　○壬子都指挥使程俊等奉命使癿加思兰处诏户部预给俊并随去官军俸十六月为行费
　　○怀宁侯孙镗奏辽东取还官军都指挥柏贵丘广南兴等二千一百余人已分为三司操练因以督操官请  上命广义伯吴琮南宁伯毛荣都督同知喜信分领之
　　○左军都督府都督同知茹鉴卒鉴大宁昌州营人宣德八年袭父速哥职为金吾左卫指挥佥事从征麓川以奇功升世袭指挥使麓川破升都指挥同知十四年升都指挥使景泰元年剿平虏寇升左军都督佥事天顺五年攻反贼曹钦升都督同知至是卒
　　○癸丑冬至节遣官祭  长陵  献陵  景陵
　　○免文武百官朝贺以  孝恭章皇后丧未远故也
　　○甲寅敕谕河南按察司佥事赵京曰曩因各处流民多在开封南阳汝宁等府州县潜住中间或有窃掠财畜强占田地搅害居民抗拒官府者已尝命人抚治今特命尔往同都司布政司抚民官往来巡视提督所在军卫有司抚治一应附籍并陆续逃移人民令其各守法度本分生理敢有恃顽不听禁约仍前生事为非者听尔执问惩戒情轻者依律发落罪重者角□羊京处治其嵩县内乡境内俱产有银砂不许人民聚众偷采且河南为中州重地其西南山川之险与狭西湖广相接逃移潜住者最众尤宜巡视禁约或有寇贼生发即调所在官军擒捕务令尽绝仍命尔兼管河南都司所属卫所屯种照例依期比较子粒禁奸弊尔须公廉勤慎竭虑尽心正已率下抚恤军民务俾事安人安地方宁靖斯称委任
　　○严捕私盐船令
　　○时  皇太后丧礼进香有以他木伪为降真香货卖者锦衣卫捕获以闻命各追真香二十炷完日罪之
　　○乙卯三千营管操都督马显坐事死而管营官误以勇士都督马良姓名书之秦章  上责总兵官怀宁侯孙镗陈状镗奏皆其掌案牍指挥杨玉等所为已当有罪  上命宥镗勿治执玉等下锦衣卫狱
　　○丁巳命礼部左侍郎邹干掌本部印以尚书石瑁久病故也
　　○戊午命狭西行都司带俸都指挥佥事赵英镇守庄浪地方
○辽府仪宾魏玉武缙周远先是坐罪戴民巾闲住擅引赦例例职事闻俱徵下锦衣卫至是狱成赎杖仍令戴民巾闲住
　　○先是河南乡试监临官巡按御史梁觐监试官按察佥事刘瑄提调官左布政侯成輙退中式二人补入开封祥符学不中式生员二人瑄尝与觐同为御史怒不为觐所礼乃皆诿之于觐以闻且及其他不法数事锦衣卫往覆不皆验刑部奏请徵觐瑄俱下锦衣卫狱从之
　　○国子生金鼒坐敺太监傅恭家人法司论赎杖  上特命锦衣卫枷以示众
　　○日生背气色青赤右珥色赤黄
　　○己未擢进士纪钦刘恭为给事中阮文瑛孙瑜国泰汪宽刘深萧凯王甫俱主事杨莹刘宾俱行人
　　○广东按察司劾守备惠州卫都指挥耿全受部卒为盗者贿不究问命巡按御史逮执治之
　　○庚申复豊润伯曹振爵
　　○翰林院学士吕原卒原字逢原浙江秀水县人少孤贫假馆以餋母郡守黄懋举充邑庠生正统六年魁乡荐明年进士第二人擢翰林编修八年与修五伦书有宝镪之赉十二年被选进学东阁入侍经筵景泰充经筵讲官有金绮宝镪之赉二年进侍讲三年夏以春坊中允兼侍讲秋进侍讲学士仍兼中允四年与修历代君鉴主考顺天府乡试六年与修寰宇通志明年进右春坊大学士兼侍讲有白金文绮之赐天顺改元改通政司左参议仍兼侍讲主考礼部会试夏召入内阁知制诰寻转翰林学士四年主考礼部会试赐赉稠叠六年丁母忧扶柩归葬抵家未及窆而卒讣闻诏赠礼部右侍郎谥文懿遣官谕祭营葬盖异数也原性孝友事母得其欢心抚育兄子皆底成立为人宽厚勤敏祥慎驯雅不立崖岸无疾言遽色为文章豊瞻诗亦和平教人恳切从学者甚众其在内阁与闻大政多有裨益所著有介轩集
　　明英宗睿皇帝实录卷之三百四十六



大明英宗睿皇帝实录卷之三百四十七
　　天顺六年十二月辛酉朔  上省郊祀牲是日太常寺奏祭祀上服黄袍御奉天殿百官常服侍班及诣南郊百官易吉服以从礼部请今日以后朝参鸣钟鼓如常仪
　　○给保定定州河间三卫达官军马二百四十余匹
　　○壬戌升山东布政司左参议甘敬修为福建布政司右参政以九年考称故也
　　○起复通政司右参议刘昭复任视事
　　○贵州按察司副使邓珏以老病乞致仕从之
　　○僧录司觉义然胜奏智化寺成于太监王振旧有赐经及敕谕正统十四年散失无存乞仍颁赐以慰振于冥漠上从之
　　○癸亥升两广协赞军务监察御史吴祯为右佥都御史巡抚广西命右佥都御史叶盛专巡抚广东
　　○起复河南按察司按察使王概驰驿赴京命为都察院右副都御史巡抚狭西
　　○升哈儿蛮卫指挥佥事虐脱为指挥同知
　　○甲子命故湖广都指挥佥事胡海子璇袭为永定卫指挥使
　　○乙丑复广东海南卫副千户刘玉为右军都督佥事充右副总兵镇守凉州玉曹吉祥家人初充右副总兵镇守贵州以吉祥反降调中途宿留不赴任内阁臣李贤荐之遂有是命
　　○丙寅敕总兵官都督佥事颜彪等曰闻尔等屡报杀败贼众地方稍宁朕虑其遁入深山者难于尽剿况地多烟瘴官军不宜久留其与两广镇守巡抚等官议度贼情缓急分拨官军据守要害处置平妥然后还京
　　○召广东都指挥使张瑀来京
　　○丁卯内阁臣言臣等切思南京江上盐徒虽已擒获余党逃匿者尚多虑恐此辈计出无聊终为后患宜预先拣任才能置于要地警其奸心庶可消患于未然所有事宜开具于后一南京原有文职大臣一员参赞机务近年革出不用宜仍设一员为便一南京五府都督闻多老病不能任事宜于在京带俸都督内调除数员前往管事以备缓急任使一仪真系南北喉襟之地盐徒往往出没于此宜选文武大臣各一员往彼镇守以防不虞一盐场灶户无田耕种不免以盐换米食用虽禁不止宜将在官附于粮米平价收买灶户私盐入官如此则盐徒无盐可买自然消散  上悉从之
　　○夜有流星大如杯色青白出参旗西北行至天廪星
　　○戊辰命武进伯朱云同定西侯蒋琬等佩刀侍卫管领将军
　　○调后军右都督冯宗右军带俸署都督佥事王瑛俱理左军都督府事
　　○召广西南宁卫带俸都指挥佥事李延来京
　　○朵颜卫达子孛罗来归命为头目送南京锦衣卫安置给房舍器物
　　○襄垣王逊燂薨子仕＜土匮＞奏乞本年禄米备葬餋赡事下户部以例当住支不允
　　○升山东道监察御史庄歙为山东按察司副使南京云南道监察御史熊俊为贵州按察司副使
　　○内阁臣言河南乃中原重地近年以来水旱相仍军民饥窘况黄河泛涨冲开城堤渰没人民至今水患未息宜用人提督修理今副都御史贾铨巡抚山东事情已宁宜令其兼抚河南  上从之
　　○庚午命成安伯郭昂应城伯孙继先安乡伯张宁都督同知翁信都督佥事常荣叶春詹忠俱往南京理五军都督府事昂后继先春左府宁忠右府信中府荣前府
　　○命故金吾右卫指挥使田旺子昇羽林前卫指挥佥事东鬼里赤子荣南京羽林前卫指挥别福全子胜府军后卫指挥佥事曹俊弟杰江淮卫指挥佥事李祯子勋俱袭职南京金吾后卫指挥同知缪义子纯代袭
　　○命岁给靖江王府镇国中尉相颜禄米四百石米钞中半兼支
　　○凤阳大龙兴寺  御制碑先毁于火至是僧肇常请树碑重刻  上从之并赐之藏经
　　○辛未命锦衣卫带俸都指挥佥事阿羊加指挥使答纳帖木儿杨广詹昇指挥佥事赛因孛罗羽林前卫都指挥使季安都指挥同知桑斌金吾左卫都指挥同知古儿赤金吾右卫都指挥佥事尤俊指挥使葛春指挥佥事夏瑄俱送御马监充勇士供应
　　○盐徒刘清周达等往来江湖间为患不已守备南京魏国公徐承宗等屡奏其状都察院以清等熟知江湖道路变诈百出且南京根本重地上新河等处逼近京城若不早为区画恐酿成大患宜选遣智勇谙水阵都督一员驰会承宗等设法剿法及遣御史锦衣卫千户各率有识见校尉五六人于货盐去处密切访捕事成一体升赏＜锍-釒＞入  上曰已
　　○壬申怀仁王逊烠徙居霍州言霍州城卑隘不堪保障且有曲径通人往来致野狼越入伤人乞敕有司增高修筑从之
　　○癸酉命修曲阜孔子庙庭以其损敝也
　　○召左副都御史王竑来京
　　○升甘肃等处官军四百八十余人俱一级一千二百余人赏有差以天顺元年二年凉州扒沙等处擒斩达贼功及阵亡故也
　　○迤北太师孛来遣人来奏已乃鞑靼国之为首者而朝廷赐物与众略同心实不甘礼部言旧年赏赐孛来已尝额外加厚唯其王子与之同而丑虏贪求无厌不复存君臣之迹请更加织金彩币一表里以塞其怏怏从之
　　○朝鲜国人有泛海漂至东洋者为戍卒所获  上命给以衣鞋遣之还国
　　○内阁臣言臣等闻知南京马快船只装载官物一船可载者分作十船却搭客商人等私货俱要人夫拽送动经二三百号又阻滞粮船深为不便乞令南京守备官员今后若有进来品物惟该用冰者一船只载十五扛其余一应供用官物或用半船尽船装载不许仍前多拨船只劳人拽送  上从其言敕谕南京守备太监怀忠魏国公徐承宗等如所言行之
○甲戌锦衣卫带俸都指挥赵荣使土鲁番索所部贿下法司论当赎流会赦特命降二级调外卫
　　○乙亥望日  上仍御奉天门礼如常朝
　　○调南京刑部尚书萧维祯为南京兵部尚书参赞机务
　　○丙子敕镇守蓟州永平山海等处右监丞龚荣曰凡内外官镇守地方既已同事必湏同心庶克有济近闻尔与总兵官马荣参将吴得刘辅自分彼此不肯协和平居尚尔乖戾临事能不失误自今其务各省己过用改前非并敕荣等亦如之
　　○命狭西阵亡署都指挥佥事张赟子翰袭为洮州卫指挥同知
　　○狭西秦民饥户部请移文所司劝富民纳粟赈济旌以冠带如天顺元年例从之
　　○丁丑都督同知陈友充总兵官镇守宣府屡被贼入境侵掠代还兵部奏下锦衣卫狱鞫送都察院当赎杖充军  上命降二级带俸差操
　　○戊寅命山东兖州府知府郭鉴复任仍支从二品俸先是鉴以浚河讫功升俸至是将满九年巡抚巡按及布按二司等官言属民保留鉴请令复任以慰民望故有是命
　　○复以李匡为都察院左佥都御史巡抚宣府匡浙江黄岩县人景泰间坐罪家居至是锦衣卫指挥佥事吕贵言宣府大同地方广远右佥都御史韩雍巡历不周乞另选大臣分巡宣府  上可之命吏部议举贵复嘱尚书王翱等举匡故召用之而命雍专巡抚大同
　　○召净觉慈济大国师锁南领占至京师馆之大隆善寺
　　○夜有流星大如杯色赤有光烛地出文昌西北行至紫微东藩内三小星随之
　　○己卯升大理寺右寺丞吴琛为都察院右佥都御史巡抚甘肃
　　○顺天府尹王福为府卒发其诸贪淫事福亦上章按卒罪事下刑部尚书升瑜等收其卒及诸所连染讯之皆以为不验奏请寝其事不治
　　○辛巳修南京刑部
</div>
    <div class="pagination">
<a href="明实录英宗实录_page248.html">上一页</a><span>...</span><a href="明实录英宗实录_page244.html">244</a><a href="明实录英宗实录_page245.html">245</a><a href="明实录英宗实录_page246.html">246</a><a href="明实录英宗实录_page247.html">247</a><a href="明实录英宗实录_page248.html">248</a><span class="current-page">249</span><a href="明实录英宗实录_page250.html">250</a><a href="明实录英宗实录_page251.html">251</a><a href="明实录英宗实录_page252.html">252</a><a href="明实录英宗实录_page253.html">253</a><a href="明实录英宗实录_page254.html">254</a><span>...</span><a href="明实录英宗实录_page250.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
