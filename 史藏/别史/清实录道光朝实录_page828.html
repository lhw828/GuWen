<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 828 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 828 页/共 848 页</h1>
    <div class="content">
○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○遣官祭太岁之神。　　

○上诣皇太后宫问安。　　

○以吏部尚书翰林院掌院学士文庆、充日讲起居注官。工部尚书特登额、充经筵讲官。　　

○以直隶口北道恒福、为按察使。右春坊右庶子骆秉章、为湖北按察使。　　

○免云南铜厂民欠无著工本银。　　

○朝鲜国使臣姜时永等三人、琉球国使臣向统绩等二人、于午门外瞻觐。　　

○己巳。上御保和殿。筵宴朝正外藩。科尔沁、巴林、喀喇沁、敖汉、苏尼特、阿巴噶、扎赉特、翁牛特、喀尔喀、乌珠穆沁、杜尔伯特、鄂尔多斯、乌喇特、阿拉善、青海、土尔扈特、察哈尔、奈曼、土默特、王、贝勒、贝子、公、额驸、台吉、塔布囊等、并朝鲜国琉球国使臣。随文武大臣。依次就坐。诸乐并作。上进酒。召左翼科尔沁扎萨克土谢图亲王色登端噜布、卓哩克图亲王巴图、扎萨克达尔汉亲王索特纳木彭苏克、扎萨克冰图郡王林沁扎勒赞、郡王济克默特朗布、巴林扎萨克郡王那木济勒旺楚克、科尔沁贝勒贡格喇布坦、喀喇沁扎萨克都楞郡王色伯克多尔济、敖汉郡王布彦德勒格哷固鲁克齐、阿巴噶扎萨克郡王阿尔塔什第、扎赉特扎萨克贝勒理藩院额外侍郎拉木棍布扎布、右翼科尔沁郡王僧格林沁、喀尔喀土谢图汗车林多尔济、扎萨克亲王车林多尔济、扎萨克亲王车登巴咱尔、阿拉善扎萨克亲王贡桑珠尔默特、奈曼扎萨克郡王固伦额驸德木楚克扎布、土默特扎萨克贝子德勒克色楞、至御座前、赐酒成礼。　　

○是年旌表孝子、直隶等省郭兴等一百九十四名。孝友、福建梁升南等二名。孝妇、江苏等省蒋袁氏等一百二十口。孝女、直隶等省王三姑等九十九口。顺孙、直隶等省龚冕等十名。义夫、浙江等省章琳等五名。守节合例、满洲护军呈祥妻金佳氏等一百四口。蒙古马甲乌凌阿妻博尔济特氏等三十七口。汉军马甲于亮妻杨氏等三十五口。内务府从九品衔玉衡妻张氏等三口。各省驻防陈秉镛妻张氏等一百六十三口。奉天等省范密妻孟氏等一万一千九百八十一口。夫亡殉节、江苏等省陈钊妻周氏等二百二十一口。未婚守志、江苏等省李文溆聘妻王氏等三百二十八口。义婢、湖北癸花一口。百岁寿民、妇、江西等省杨名宾等七十八名口。五世同堂、直隶等省王景禹等六十一家。各给银建坊如例。　　

○一产三男。直隶等省田景堂等五家。　　

○会计天下民数谷数。除福建谷数、台湾府民数未报外。直隶等省通共大小男妇四万二千六百七十三万七千一十六名口。存仓米谷二千九百二十七万四千二百八十四石九斗三升四勺。　　


大清宣宗效天符运立中体正至文圣武智勇仁慈俭勤孝敏成皇帝实录卷之四百六十三

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十九年。己酉。春。正月。庚午朔。上诣奉先殿行礼。　　

○诣堂子行礼。　　

○遣官祭太庙后殿。　　

○率王以下文武大臣、诣寿康宫庆贺皇太后。礼成。御太和殿受朝。作乐宣表如仪。　　

○诣寿皇殿行礼。　　

○御乾清宫。赐皇子亲藩等宴。　　

○壬申。高宗纯皇帝忌辰。遣官祭裕陵。　　

○上诣寿皇殿行礼。　　

○谕内阁、杨以增奏、遵议撙节工费、裁撤冗员一摺。据称发办工程。务求核实。相沿浮费。竭力剔除。每岁所需。通盘筹计。总期量入为出。可省则省。并以多设一厅。即多一厅之费。现与督臣熟商归并裁撤等语。所论未始不当。惟不可徒托空言。必须实践力行。渐著成效。所有节费除弊及裁撤厅员。著该河督斟酌尽善。严定章程。并督饬厅员。痛改旧习。核实办公。如查有虚浮奢侈之员。随时专摺参劾。立予罢斥。以儆其余。庶颓风可以渐挽。而国帑不至虚糜。又奏甫经莅任。于文职佐杂人员。尚未逐一接见。请展俟来年汇同甄别等语。河员冗滥。佐杂尤甚。其虚夸浮侈者。一望而知。或试以事。或采舆论。自可得实。何必展限一年。未免拘执。著该河督随时察看。遇有庸劣之员。立即参奏。勿稍姑息。　　

○江南河道总督杨以增奏、奉旨于养廉银八千两外。复加银四千两。恳请仍照旧额支领。不敢加多。得旨、所请著不准行。照所添之数支领。　　

○癸酉。贷江西南昌、新建、进贤、鄱阳、万年、星子、都昌、建昌、德化、德安、瑞昌、彭泽、十二县上年被水灾民耔种。　　

○贷给湖南武陵、龙阳、沅江、湘阴、澧、安乡、六州县上年被水灾民耔种口粮。　　

○甲戌。给江苏高淳、山阳、盐城、高邮、东台、江都、兴化、宝应、泰兴、桃源、江阴、十一州县及淮安、大河、扬州、三卫上年被水军民一月口粮。　　

○加赈安徽怀宁、桐城、宿松、望江、贵池、铜陵、东流、当涂、芜湖、繁昌、无为、凤阳、灵壁、五河、和、十五州县及泗州卫上年被水军民。给和、当涂、五河、桐城、灵壁、凤阳、怀宁、东流、宿、巢、怀远、含山、庐江、十三州县灾民一月口粮。　　

○乙亥。上诣皇太后宫问安。　　

○御紫光阁。赐蒙古王、贝勒、贝子、公、额驸、台吉、及外藩使臣、呼图克图等宴。并赏赉有差。　　

○赏御前行走阿巴噶扎萨克郡王阿尔塔什第、紫缰。　　

○命乾清门行走扎赉特扎萨克贝勒兼蒙古侍郎衔拉木棍布扎布、在御前行走。　　

○命御前行走科尔沁郡王林沁扎勒赞子头等台吉多罗额驸阿玉锡哩、扎赉特扎萨克贝勒兼蒙古侍郎衔拉木棍布扎布子头等台吉阿勒塔阔辍尔、乾清门行走翁牛特扎萨克贝勒宝拜子头等台吉特木楚克苏隆、在乾清门行走。　　

○赏乾清门行走科尔沁贝勒贡格喇布坦子头等台吉桑鲁布都特赛、巴林贝子索哩雅子二等台吉色旺诺尔布、喀尔喀扎萨克辅国公多尔济扎布、青海扎萨克头等台吉栋藏喀尔布、土尔扈特头等台吉齐默特多尔济、花翎。杜尔伯特扎萨克贝子贡噶绰克坦、敖汉贝子达克沁、喀尔喀扎萨克贝子索诺木丕拉济、双眼花翎。　　

○缓徵山东临清、长山、济阳、禹城、临邑、海丰、商河、滋阳、宁阳、滕、汶上、寿张、冠、潍、高密、夏津、邱、鱼台、济宁、德、东平、东阿、惠民、阳信、乐陵、郓城、单、濮、范、聊城、清平、恩、金乡、三十三州县并德州、东昌、临清、济宁、四卫本年上忙额赋。　　

○给两淮吕四、掘港、富安、安丰、梁垛、东台、何垛、丁溪、草堰、刘庄、伍祐、新兴、庙湾、十三场上年被灾灶户谷石。　　

○丙子。世祖章皇帝忌辰。遣官祭孝陵。　　

○谕内阁、嗣后所有咨取热河额鲁特善扑。内外扎萨克、及土尔扈特杜尔伯特等处之蒙古善扑。均著毋庸来京。　　

○丁丑。谕内阁、八阿哥于本年四月初四日辰时入学读书。著翰林院编修童福承授读。　　

○戊寅。谕内阁、李星沅、杨殿邦、杨以增、陆建瀛会奏、民堰工程紧要。循案请归东河厅员管理一摺。江南沛县寨子堰工。现既涨溜逼刷。粮地冲失。自难资民力补筑。且该处为运道所经。关系甚重。沛县河道、本属东河泇河厅专汛。所有寨子堰工程。该督等请改归泇河同知经管之处。及应如何添设滚坝。分筹蓄洩各事宜。著钟祥察看情形。勿分畛域。核议具奏。　　

○命暂停本年经筵。　　

○以捐修直隶开州城垣。并办大名、天津、二县赈务。予总督讷尔经额等议叙有差。　　

○浚直隶温榆河。并修果渠村坝埽各工。从总督讷尔经额请也。　　

○上以上辛祈谷于上帝。自是日始。斋戒三日。　　

○己卯。享太庙。命皇六子奕?、恭代行礼。　　

○遣官祭太岁之神。　　

○缓徵浙江仁和、富阳、嘉兴、秀水、嘉善、海盐、石门、平湖、桐乡、乌程、归安、德清、武康、十三县节年旧欠额赋。　　

○庚辰。上诣南郊斋宫斋宿。　　

</div>
    <div class="pagination">
<a href="清实录道光朝实录_page827.html">上一页</a><span>...</span><a href="清实录道光朝实录_page823.html">823</a><a href="清实录道光朝实录_page824.html">824</a><a href="清实录道光朝实录_page825.html">825</a><a href="清实录道光朝实录_page826.html">826</a><a href="清实录道光朝实录_page827.html">827</a><span class="current-page">828</span><a href="清实录道光朝实录_page829.html">829</a><a href="清实录道光朝实录_page830.html">830</a><a href="清实录道光朝实录_page831.html">831</a><a href="清实录道光朝实录_page832.html">832</a><a href="清实录道光朝实录_page833.html">833</a><span>...</span><a href="清实录道光朝实录_page829.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
