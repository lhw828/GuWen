<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 240 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 240 页/共 681 页</h1>
    <div class="content">○奏皇太后书同　　

五月。戊申朔。上驻跸永平府　　

○以广西平南县知县周岱生、阖门殉难、赠按察使司佥事。予祭葬。荫一子、入监读书　　

○予湖广长沙阵亡拖沙喇哈番斋萨泰、沙礼、各祭葬如例　　

○己酉。上驻跸丰润县　　

○庚戌。上以回銮、率内大臣侍卫等、诣孝陵。奠酒举哀。次至仁孝皇后孝昭皇后陵。奠酒举哀。是日、驻跸蓟州　　

○仁孝皇后忌辰。遣官祭陵　　

○辛亥。上回京。诣太皇太后皇太后宫、问安　　

○以江西建昌府知府邹峄、为云南按察使司副使、提调学政　　

○壬子。上诣太皇太后宫、问安　　

○上谕大学士等曰、流徙宁古塔、乌喇人犯、朕向者未悉其苦。今谒陵至彼、目击方知。此辈既无屋栖身、又无资力耕种、复重困于差徭。况南人脆弱、来此苦寒之地、风气凛冽、必至颠踣沟壑。远离乡土、音信不通、殊可悯恻。虽若辈罪由自作、然发辽阳诸处安置、亦足以蔽其辜矣。彼地尚有田土可以资生、室庐可以安处。且此等罪人、虽在乌喇等处、亦无用也　　

○广西巡抚郝浴条奏、抚标官兵、不应裁去。九卿会议、山东、江宁、河南、山西、直隶、兵丁应俱留一千名。其余各省、俱留一千五百名。得旨、巡抚旧制管兵、至辅政诸臣时、始行停止。朕思裁兵一事、关系最为紧要。必措置得宜、地方始得安宁。每见武弁额兵、有名无实、虗冒钱粮。又徇情将年老有疾者存留、强壮者反行裁去、则老弱徒然充伍、虗糜兵饷、强壮弃置不用、岂能安静。若将此情弊清除、则兵自俱心服、而地方亦保宁谧矣。可将此本、交议政王、大臣、九卿、詹事、科道、会议具奏　　

○癸丑。升广西苍梧道李世昌、为湖广按察使司按察使　　

○升护军参领护巴、为正红旗蒙古副都统　　

○户部题、请差往湖口收税官员。得旨、湖口收税、曾经两议争辨。今差满汉司官各一员、湖口可否收税、自然明晓。其择贤能者开列　　

○甲寅。御书清慎勤三大字、颁发直隶各省督抚　　

○乙卯。上诣太皇太后皇太后宫、问安　　

○兵部题、福陵昭陵兵丁叩阍、恳将伊等顶补拨什库、骁骑校。得旨、此等守陵兵丁、居住年久、终身并无升转、殊为可悯。且此若干人、岂无一骁健俊拔之人。或在两陵、或在京师、有拨什库骁骑校员缺、应行调用　　

○遣户部尚书伊桑阿、左副都御史宋文运、户科给事中王曰温、监察御史伊喇喀、前往江南、勘阅河工　　

○以原任云南巡抚朱国治、当逆贼吴三桂反叛之初、抗不从逆、捐躯殉难、赠户部右侍郎。予祭葬。荫一子、入监读书　　

○丙辰。谕刑部、顷以逆寇歼灭、海宇荡平、朕躬诣盛京、展谒、永陵福陵昭陵、以告成功、因而巡行边塞、咨询民间疾苦。东至乌喇地方、见其风气严寒、由内地发遣安插人犯、水土不习、难以资生。念此辈虽干宪典、但既经免死、原欲令其生全。若仍投畀穷荒、终归踣毙、殊非法外宽宥之初念。朕心深为不忍。以后免死减等人犯、俱著发往尚阳堡安插。其应发尚阳堡人犯、改发辽阳安插。至于反叛案内应流人犯、仍发乌喇地方、令其当差、不必与新披甲之人为奴。以昭朕轸恤民隐、哀矜保全之意。尔部即遵谕行　　

○议政王大臣等议覆、广西巡抚郝浴所题标兵、准留一半。得旨、这所裁兵丁、著该管大小各官、实心料理、务将老弱者裁汰、强壮者补伍、于二年之内裁完。勿得因循积弊、滥留私人、隐冒充数、令强壮兵丁、不得食粮、以致失所。若经发觉、必从重治罪。通行晓谕兵丁、咸令知悉　　

○鸿胪寺卿陈寿奏、臣兄原任狭西提督陈福、殒命行营、妻子沦陷川中、蒙恩授世袭三等精奇尼哈番之职、暂令臣子陈世怡承袭。今四川恢复、臣兄陈福之子陈世琳等、已经寻获。应将前职、仍还陈世琳袭替。允之　　

○丁巳。谕户部、兵部、工部、从前盛京看守陵寝、及山海关等处城守章京员缺、俱令其子弟顶补。后停止此例、悉由京师补授。顷朕以昭告成功、展谒永陵福陵昭陵。因周视所历地方、见道里辽远、往返艰难、若章京员缺、尽从京师补授、则家口迁移、重为贫窭者之累。且将前任章京房屋田地、掣给新补之员、以致前官孤霜无倚、不能回京。如欲即留彼地、则田庐既空、资生何策、困苦日甚、深用悯然。嗣后盛京看守陵寝、及山海关等处城守章京员缺、不必自京补授。著于伊等子弟内、令该将军选择贤能者、具题此见顶补、以免往返迁移之苦。倘伊等子弟无人堪用、别有补授发往之员、可另拨田房给与。其前任章京田房、仍行留给、不必掣出、令其孤孀得所　　

○升翰林院掌院学士库勒纳、为刑部右侍郎　　

○予故原任福建闽安总兵官韩尚亮、祭葬如人例　　

○山东提督。调补四川提何傅疏言、东省为九省通衢、臣思兵以饷为命、各兵一闻奉裁、号呼失所。臣愚以为、或将通省营兵合算清汰、务足二千五百余名、以抵所裁提标兵数。或遇老弱逃故、止许开除、候开除至应裁二千五百余数之后、再准募补。既有节省之实、又无裁兵之名、而地方获安静之福。下部议行　　

○遣内阁学士阿兰泰、册封朝鲜国王李焞继室闵氏为妃　　

○戊午。上诣太皇太后宫、问安　　

○遣刑部右侍郎库勒纳、侍卫常保、□□隹冏□茶酒、往奠故刑部右侍郎叶方蔼。赐白金二百两　　

○升左副都御史宋文运、为刑部左侍郎　　

○调狭西汉中总兵官周球、为直隶真定总兵官　　

○予广东虎门寨阵亡千总王起龙、把总岑嗣恪、黄德贵等恤银。各荫一子、以卫千总用　　

○议政王大臣等议、逆贼彭时亨、谭天秘、先于四川地方反叛、助恶骚扰。投诚之后复叛、抗拒大兵、情急归降、罪恶重大。应交刑部即凌迟正法枭示。从之　　

○鄂尔多斯多罗郡王索诺慕故。遣官致祭　　

○己未。太子太傅保和殿大学士杜立德、以病乞回籍调理。得旨、卿辅弼重臣、端醇恪慎。简任机务、效力有年、勤劳素著、倚任方殷。览奏年迈患病、情词恳切。准解任调理。乘驿回籍。著差官护送、以示眷怀　　

○免河南灵宝县包荒地、康熙十七八九年分应徵银两　　

○庚申。上诣太皇太后皇太后宫、问安　　

○遣官祭关圣帝君　　

○癸亥。夏至。祭地于方泽。上亲诣行礼　　

○甲子。命工部尚书萨穆哈、同顺天府府尹熊一潇、察看石景山至芦沟桥堤岸。确估修治　　

○乙丑。候补布政使崔维雅、奏呈所辑河防刍议、两河治略二书。上曰、治河之道、顺水性以治之、易于成功。古之治黄河者、惟在去其害而止。今则不特去其害、并欲资其力以挽运漕粮、较古更难。崔维雅所奏、著差往勘阅河工大臣、将伊带往、会同总河靳辅、确议具奏。书并发　　

○丙寅。上诣太皇太后皇太后宫、问安　　

○谕宁古塔将军巴海、副都统萨布素、瓦礼祜等、朕幸吉林地方访询民隐。见兵丁役重差繁劳苦至极。此等情由、回銮之日、将军以下至于兵丁教谕大意、已有特旨。朕自至京师、复为思绎、不将各种无益差徭、显与革除、兵丁人等、终无裨补。且不得沾实惠矣。一、鹰鹯窝雏、于三月寻觅、四月内捕取、最妨农事、兼属无益。况所得鹰鹯、不谙呼饲、难至京师、徒劳人力。应行停止。一、自八月放鹰、原欲令之熟习、以便赍送。数年以来、并无名鹰、贡至京师、在乌喇地方兵丁、于冬寒之时、寻觅山鸡、人马劳顿。应行停止。一、围猎以讲武事、必不可废、亦不可无时。冬月行大围、腊底行年围、春夏、则看马之肥瘠、酌量行围。令贫人采取禽兽皮肉、须预先传明日期、以便遵行。所获禽兽、均行分给。围猎不整肃者、照例惩治。不可时加责罚、苛求琐屑。遇有猛兽、须小心防御、以人为重、勿致误有所伤。一、打鱏鳇等鱼、既有专管西特库等。乌喇兵丁、应停差役。其搬移新满洲、采取造房并船只桅木等项、及侦探巡罗等差、俱系军务、乃驻防官兵专责、不可宽假。应照常行。此外偶尔差遣大臣、侍卫、督看采取东珠、砍伐木植、寻觅鹰鹯、不涉每岁定例所行之事。似无过劳。此后将军以下、拨什库以上、应念兵丁远居边境、无市贸易、身冒严寒、往采山木、妻子汲水操作、备极艰辛、时加怜悯。吉林乌喇、田地米粮、甚为紧要。农事有误、关系非细。宜劝勉之、使勤耕种。朕轸念满洲人民生理、欲遣人专往、以驿递疲弊、故因笔帖式来奏、特谕　　

○调潮州水师总兵官刘显芳、为广东左翼总兵官　　

○云南提督桑格、以衰病乞休。慰留之　　

○兵部题、查看狭西应留应裁兵丁、开列差往大臣。得旨、著折尔肯去。但折尔肯议行。间情罪、多姑息轻纵。军法从来尚严、故简亲王到日、朕将失机上三旗包衣佐领下、护军校以上官员、尽行拘禁。前螺子山之战、贼冲王中营、失去蜈蚣旗。折尔肯等、将王府。长史、护卫、及包衣佐领等官、并不奏请拏问。此非显然徇情乎。所议简亲王疏、著交议政王、将朕旨尽行传谕、令其再议具奏　　

○福建将军马九玉、疏请罢职。得旨、马九玉于耿精忠叛时、曾哭劝再三。及归正后、又甚效力。非他人可比。著以原官解任来京　　

○丁卯。升詹事府詹事牛钮、为翰林院掌院学士、兼礼部侍郎　　

○宗人府题、奉国将军哈尔萨、告称曾袭父谦郡王瓦克达爵、封镇国公、于康熙八年、因夤缘鳌拜、革去公爵、食奉国将军俸、撤去两佐领。但念父爵、系军功所得。不准承袭、实属冤抑。应将哈尔萨、仍袭镇国公。其两佐领、亦仍给还。从之　　

</div>
    <div class="pagination">
<a href="清实录康熙朝实录_page239.html">上一页</a><span>...</span><a href="清实录康熙朝实录_page235.html">235</a><a href="清实录康熙朝实录_page236.html">236</a><a href="清实录康熙朝实录_page237.html">237</a><a href="清实录康熙朝实录_page238.html">238</a><a href="清实录康熙朝实录_page239.html">239</a><span class="current-page">240</span><a href="清实录康熙朝实录_page241.html">241</a><a href="清实录康熙朝实录_page242.html">242</a><a href="清实录康熙朝实录_page243.html">243</a><a href="清实录康熙朝实录_page244.html">244</a><a href="清实录康熙朝实录_page245.html">245</a><span>...</span><a href="清实录康熙朝实录_page241.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
