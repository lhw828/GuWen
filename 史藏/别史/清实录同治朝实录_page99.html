<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 99 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 99 页/共 505 页
  </h1>
  <div class="content">
   ○谕议政王军机大臣等、崇厚奏、严防河岸。筹办濠工一摺据奏连日河东贼匪在大营河口尖庄等处。乘夜来扰意图抢渡经隔河开枪轰毙数名。贼遂不敢近岸遥见火光。向东南冠县一带窜去。崇厚前赴尖庄。亲历河岸查看。水浅可涉者多处。长濠工程。现饬粮台酌发银两。兴工挑穵。并称沿河绅民乐有此举。即著崇厚督饬委员人等妥速劝谕。催集民夫。赶紧挑穵。务令濠工一律宽深足资守御。并不得稽延时日。致令贼匪突行冲扑其水深崖陡有险可守之处。均须督令带领兵勇各员弁严密豫防毋稍疏懈至各绅民等如能将长濠认工捐穵。自应核计工价。给与奖叙。所请颁发五六品等职衔部照及国子监照均于本日饬令各该部监。照数颁发矣。河东骑贼向东南冠县一带窜去河东现在有无余匪。东省有无兵勇迎头截击。崇厚前奏查明张锡珠一股。回窜馆陶等处。仅止马步二三千人自不难于殄灭著懔遵前旨。仍由宝山酌量带兵越境追剿与东省兵勇会合。即将此股贼匪悉数歼除并将追剿及贼踪所到地方情形。侦察明确。详细奏报。河西平乡邱县一带近河处所。既有联庄会。良莠不齐。即责令祝垲及副将刘景芳等。酌带兵练。前往各处严密摉拏。如果居民人等。能将伏匿匪徒捆献。亦即加之奖励惟不得令不肖员弁。藉端骚扰善良是为至要正在寄谕闲。谭廷襄奏到捻棍各匪援应长城。被击东窜。并张锡珠股匪扰及堂冠派兵剿办等摺片。据称张锡珠股匪渡河后由堂邑窜往范家厂一带。另有冠县匪徒孙偲邈乘机啸聚。与张锡珠股匪欲由魏家湾一带偷渡运河东犯谭廷襄所派海群马队及陈显彝勇队均已赶到。并飞饬总兵保德驰赴堂邑一路兜击著即严饬该总兵等会同直隶追剿之军并力埽荡宝山赶到。即亲督所部。与东省兵勇前后夹击毋稍延玩。宋景诗既不十分出力。其队目程顺书竟至随贼而去。狼子野心。势难归正崇厚谭廷襄务各懔遵叠次谕旨。严加防范如果心迹渐形不轨即当密速妥筹。先发制其死命。设法歼厥渠魁。再行解散余众。如或办理不善不能临机观变或不善控驭。以至酿成巨患。必惟崇厚、谭廷襄等是问。陈显彝声名甚劣。且既经该前抚由淄川彻回。何以此次仍令带兵著查明如不得力。仍行撤去。不准姑容。李城等纠集棍教各匪。欲援长城之贼。经谭廷襄咨令德楞额探踪扼截。专办北路即以兼顾长城。何以德楞额仍驻坊前并不移军及贼窜至长城。黄国瑞之军。腹背受敌。德楞额仍敢坐视。不相援应殊出情理之外该已革副都统明系挟谭廷襄参奏之嫌。并因其不日交卸东抚。辄敢屡次故相违拗。置地方军务于不顾。意将何居。著僧格林沁严行查参。督令速与东省官军合力剿贼自效。现又经谭廷襄咨令追剿北窜之贼。如再不能迅速进兵则是有心延误。惟有即时军法从事。谅僧格林沁亦断不肯为之姑容也江南海赣境地毗连。著谭廷襄飞咨吴棠派兵堵剿。并严督同知奎芳与知县王成谦等各队将紫荆关窜出之匪。两面夹攻。痛加殄除。毋令与淄川之贼为援。再与李城等股匪句合。总兵曾逢年督攻淄川。办理如何。著即催督进攻。豫防外匪赴援。早期蒇事。教匪叠次潜扑泗水及邹滕等处民寨仍不得以派兵截击。即行遁回。防范稍疏。东昌北路。所关尤要。该前抚将兖州军事布置。交恩锡暂行督率拟即日亲带马步兵勇驰赴东郡督办均著随时具奏。将此由六百里各谕令知之。　　

○又谕、左宗棠奏、攻克汤溪等县并金华府城。生捦首逆。耆龄奏、克复汤溪等三县城池各摺片览奏曷胜欣慰。金华等府县四城。地踞上游。最为扼要。且为大股贼匪屯聚之所。现已同时攻拔。贼之精锐。亦为官军歼尽下游杭绍诸逆自必闻而胆丧。耆龄、左宗棠、务当乘此破竹之势。会督闽浙诸军。星夜进捣杭州。为一鼓歼除之计。一面分军规取永康武义。以清后路。并严饬浙东兵勇。迅速攻拔绍郡。及所属各县城。以期节节进剿。为四面合围杭城之举。毋稍延误。前据朱兰奏称包立身谢敬两军。可与官军掎角。克复绍郡。并保举余姚县生员朱粲等。曾经谕令左宗棠分别筹办察看。包立身所部乡团。是否业已散遣。该团首现在避居何处。其领队之陈绍莹、并余姚绅士谢敬、力战情形。均著左宗棠按照朱兰原片所陈。详细查奏。将此由六百里各谕令知之　　

○又谕、官文等奏、遵筹募勇赴晋。现无堪以统率之将请仍俟袁复清等到晋后。察看如果得力。再令来楚添募。多隆阿协饷。仍由楚省按月报解。英桂请以募勇之费。抵解多隆阿协饷。徒滋轇轕。转恐有误征糈。应请无庸置议。袁复清等成军后行粮。拟筹拨银数千两以资口食。即作鄂省协济晋饷。无须筹还等语。湘勇因南北风气异宜。不愿应募赴晋。此时将领未得其人。即令勉强召募。亦属难资得力。著照所请。毋庸添募。俟袁复清等到晋由英桂察看。该二员如果打仗得力。再令携银赴楚添募。以收实效。多隆阿月饷三万五千两仍由楚省按解。毋庸抵作募勇经费。以免轇轕。楚省既筹袁复清等行粮作为协济晋饷。所为邻省计者。已属周到。英桂即派员迎提。令袁复清等赴晋防剿。仍随时察看。再行具奏。前据英桂奏、晋省练勇。未经战阵率多恇怯。而奉调吉林黑龙江马队。暨正定天津兵。亦均疲弱。且多不守纪律。非严加训练难资得力等语。兵丁不守纪律。其害甚于无兵。亟宜整肃营规。勤加训练以期克当大敌方不至虚糜饷需。有名无实。各处兵勇到防。已非一日。英桂与德兴阿均有统率之责。何以数月之久。不行整顿德兴阿现在何处驻扎。所办何事。著英桂查明具奏该抚务当振刷精神。力图自强之计毋徒恃邻省援应为也。将此由六百里谕令知之。　　

○又谕、官文等奏、迎剿豫捻获胜。楚边防剿紧要未能分兵驰援豫陕。及参赞多隆阿军务现在无员可派各摺片。豫捻陈大＜?氵喜＞前窜随州经楚军击败回窜豫境。此股贼匪屡经败衄已成强弩之末。谅不难克日歼除。惟皖捻西趋沈项。诚恐与该逆句合剿办又形棘手著张之万、毛昶熙、迅饬余际昌、李续焘等军并力歼除。毋任再行兔脱。并一面饬令张曜赵鸿举等、严扼皖捻西窜之路。以固藩篱楚豫边境。处处毗连官文等以防务紧要。未能分兵赴豫自系实在情形即著该大臣饬令沉俊德杨朝林等军严扼随州等处要隘。傥该逆回窜。即与豫军会合夹击。毋稍疏虞。至张之万前奏、上年十二月二十八九日。我军攻克固县镇。陈逆失其巢穴奔窜随州此次官文等奏报则称十二月二十八日。豫军李续焘余际昌、进剿失利。该逆乘势南窜随州等语。何以两处奏报。迥不相符。难保非带兵各员。捏词禀饰。张之万率行据禀入告。军情奏报岂容稍涉粉饰著张之万查明严参惩处。以儆将来。至陕省汉南军务吃重。叠经谕令官文等饬令梁作楫一军。越境追剿复以兴安失守情形万紧谕令江西布政使李桓驰赴汉南接办。并叠谕严树森即日出省驻扎秦楚适中之地。督率梁作楫等军。克复郡城此次该大臣等尚称鄂边吃紧。未能越境遄征自系尚未接奉寄谕。兴汉为川陕楚三边要区毛震寿株守洋县。毫不得力。李桓到尚需时。设被该逆久踞。旁出肆扰。三省边患伊于胡底。著严树森仍遵前旨。即日驰赴秦鄂交界地方扼要驻扎督饬梁作楫、欧阳正墉等军由竹溪一带。埽荡余贼克日越境驰剿兴安收复郡城。以副委任毋得株守边隅藉口兵力不敷。致干严谴。李桓远在江省。即使克日抵秦。亦无得力兵勇。足资剿办。兴汉军务。非楚省力筹兼顾。资以兵力。万难蒇事且恐日形滋蔓。更无了期。该大臣等尤当力顾大局毋得以接统有人。稍涉推诿至严树森现在亟须出省。自应添募勇丁。督率前往。以备策应并可兼顾秦鄂边防。所有山西奏请添募之勇。自难兼及。即著照官文等所筹。俟袁复清等抵晋时。再由该省备银至鄂以资招募陕省兵饷。即著毋庸抵拨。本日已谕知英桂照请办理矣。多隆阿军务参赞需员官文等以道府大员中实无谙练戎机之员。堪膺此选自系为慎重军务起见仍著官文等随时留心如有练习兵事。宅心公正大员仍行奏明派往。以资臂助将此由六百里各谕令知之　　

○又谕、劳崇光奏行抵湖南募勇改道兼程前进一摺劳崇光由粤赴黔。因沿途风水阻滞本年正月始抵湖南省城。现在镇远路阻欲改由铜仁石阡等处前进。并自募勇丁二百名随带差遣。所筹均尚合宜著即探明道路迅速入黔会同张亮基、并函商崇实骆秉章将应查案件。设法办结以副委任哥士耆因教民一案未结。屡向总理各国事务衙门呈递照会。并钞送贵州主教胡缚理寄该公使信函。经该衙门节次行文函知该前督谅已陆续接收。查照办理总之赔偿不妨俯允抵偿则断不能行。该前督更事最久自能于国体民情。两无所失也。将此由六百里谕令知之　　

○浙江巡抚左宗棠奏、请以广西左江镇总兵官高连升留浙剿贼允之　　

○以克复浙江金华、汤溪、龙游、兰溪各府县城赏道员王德榜父母二品封典。总兵官刘培元巴图鲁名号。余加衔升叙有差予阵亡把总邬胜高外委周进镠祭葬世职加等。　　

○戊寅祭大社。大稷遣醇郡王奕譞恭代行礼　　

○谕内阁、前因道员黄元吉将参将曹福云擅行正法。当令僧格林沁、唐训方确查办理。兹据奏称黄元吉营内带兵官曹福云。勇数太虚经管理营务已革知县杨继焕等查出。裁撤一半。适山西解到饷银。曹福云仍以原数冒领经黄元吉驳斥。曹福云竟将黄元吉推跌倒地。复因黄元吉将其棍责。声称必欲起队向杨继焕等报仇。黄元吉恐滋事端。因将曹福云正法等语。曹福云冒领勇粮。胆敢将统带官推跌。本有应得之罪。惟黄元吉既将该参将棍责。其事已结何以闻有起队报复之言不复详察。辄将该参将正法。是否有架祸唆使之人。亟应彻底根究以成信谳著唐训方即提已革知县杨继焕、参将范文英、李安邦来营研讯确情。按律定拟候补道黄元吉著暂行革职听候查办　　

○谕议政王军机大臣等、李鸿章奏筹备京米情形一摺前因户部奏请筹款。由江苏省购运商米以实仓储当经谕令李鸿章赶紧购买。陆续运津。兹据该抚奏称、现拟责成商人分赴湖广等处采办。并设局劝办各等语。江苏省各府县产米不敷民食。向赖湖广等省商贾贩运近来米商断绝。采购维艰自系实情。即著照该抚所议。责成商人分赴湖广江北一带采办由该商承运。赴津交兑。著官文等查照。遇有采办京米商船过境。其关税厘捐概予宽免。验明有无应完他税。分别放行。毋许留难以示体恤前谕李鸿章将革守俞斌罚款银二十万两。为购买京米之用如有不敷于江海关洋税项下凑拨。现在该革员罚款既难如数著追而江海关洋税一项。又属入不抵出。京仓关系紧要。自应设法接济著照李鸿章所请。迅即劝谕商绅各富户。无论粳籼洋米或自行捐运或凑缴银钱。交商购运。尽捐尽解藉济要需。并著妥议章程。设局劝办。不得令经手各员。从中舞弊该商绅等捐有钜款。准其随时奏奖。其凑捐各散户。并准其汇案分别咨部核办。李鸿章另片奏请饬湖广江西采办米石。从漕折内开支等语漕粮改徵本色。及采买米石运京前经户部奏咨湖广等省遵办。旋据官文等以事多窒碍奏请停止兹据李鸿章奏、请饬湖广等省酌提漕折采办米石解至安庆大通一带。由曾国藩添委妥员督同照料仿拖带盐船之法。附轮船拖过金陵。驶至上海。比照海运章程劝令沙卫各船陆续运津。其由沪接运放洋时。由李鸿章妥筹办理。湖广江西等省。距安庆尚不甚远。既不若解沪解京长途阻隔而以轮船护送。亦非冒险挽运。事属可行所有湖北之武昌汉阳荆州襄阳黄州等府。湖南之长沙衡州澧州岳州等府州江西之南昌瑞州临江吉安抚州建昌等府。均堪采办。著官文严树森、毛鸿宾、沈葆桢、饬令该藩司粮道等体察情形责成各该州县动用漕折采办米石。各视漕折旧额或二三成。酌加运费折耗。派员按照前法办理。如此沿江转运联为一气于京仓必当大有裨益。不至支绌为患。将此由六百里各谕令知之。　　

○又谕崇厚等奏直隶军务。万分危迫。请饬僧格林沁北来兜剿暨宝山请调提标等兵各摺片。前据崇厚等奏匪踪扑灭全境肃清。当以所奏情节可疑恐系据属员一面禀词敷衍了事数日之闲。旋称河东匪势燎原情形万分危迫前后奏报不符殊堪诧异。僧格林沁剿办皖捻正在吃紧之际。岂能抽身北来。崇厚宝山成保膺兹重任。均属责无旁贷且叠次奏调兵勇为数不少著懔遵前旨。饬令派出各员弁激励兵勇联络乡团严密防剿。傥敢藉口兵单专待援应并不实力剿办。致令逆匪回窜扰及畿辅恐崇厚等不能当此重咎也宝山前赴馆陶剿贼。所统遮克敦布兵勇本属单薄著照所请。准其将古北口提标兵五百名迅调来营以资攻剿。所请调热河驻防兵五百名。已谕令瑞麟遵照调拨矣除将此次所奏情形再行寄谕僧格林沁妥筹外。仍著崇厚等相度机宜。以剿为防。毋得稍涉疏懈。遮克敦布随营员弁内。护卫荣俊、主事王仲甡、均著不准留营。余均准其留于宝山军营以资差委将此由五百里各谕令知之。　　

○又谕、李鸿章奏官军进攻太仓。援剿福山各情形一摺太仓为常昭门户。李鸿章进攻太仓原为救应常昭起见。而贼援踵至。官军连日进剿虽叠有斩获。竟不能攻拔坚城且中外兵勇。伤亡过多。常胜军已退回松江是太仓之师攻取尚难得手。著李鸿章密饬李鹤章郭松林等坚守营垒。毋为该逆所乘。仍责令程学启等遏截昆山援贼。俾官军得以并力太城。相机进取。常昭城外营盘先后被逆匪攻陷。孤城岌岌可危。李鸿章因周兴隆等望援甚切。调派潘鼎新等带陆勇三千。附轮船绕赴福山援剿。著即飞饬黄翼升将移扎鹿苑港之水师。星速前进。会同潘鼎新等攻取福山要隘。藉通常昭消息。以安降将之心黄翼升毋得以沙滩无可停泊为辞。稍涉推诿。浦东浦西防守最关紧要。李鸿章所部业已分赴太仓福山等处。后路不免空虚。该抚仍当妥筹兼顾严密防范。俾松沪各营。一律稳固方为妥善将此由六百里谕令知之。　　

○又谕唐训方奏提督强占盐利。把持淮河。绝皖饷而坏鹾纲。势必酿成巨患一摺。据称李世忠于奏定盐厘之外。私增多卡。重累商民并派总兵杨玉珍带领洋枪队。突赴西坝。将各栈饷盐商盐尽行封锢。有运盐出栈者即行斩首凶恶万状其各营已捆之盐。经过高良涧该卡用缆船堵住水口。勒捐厘金甚重各营众气愤莫遏打开缆船恐难无事。该提督于盱眙旧县私立城池。派营防守家产复于五河县两岸对立炮台。安置缆船。横截水口不知是何肺肠。唐训方现令李世忠之族叔李衔华驰赴滁州。劝令改弦易辙。尚未知能否听从等语。李世忠贪婪无忌。垄断盐利。不但皖营军饷被其攘夺。而坝商灶丁。无所仰食。必至尽驱为盗。于全局大有关碍唐训方前经函致曾国藩。属为寄书开导。以冀就我范围惟李世忠贪黩性成。恐未必翻然改悔。而一味姑容含忍。势必坐拥厚赀。招集亡命酿成巨患收拾更难。本日据吴棠奏、接准李世忠咨称。伪忠逆纠众二十万。陆续渡江。今已四日上接和含之贼。并分股径向东窜等语。是江北军情益形吃重。而李世忠各军分扎于浦口江浦一带。偪近贼营。是其暗中句结。亦不可以不防。著曾国藩斟酌现在情形。妥为驾驭。仍严饬李世忠将派赴西坝之洋枪队。即日撤回。所有各栈封锢之盐。悉听各商贩营员自行起运。不得恃势拦阻。该提督若能翻然改悔减厘裁卡。恪守旧章固属妥善傥始终骄横。略无忌惮。亦不可不加以裁抑。即著该大臣相机妥筹办理。以杜异日尾大不掉之渐将此由六百里密谕知之。　　

○又谕、唐训方奏接奉叠次寄谕。遵即筹办情形。及请催李续宜星速来皖各摺片。李续宜续请假期。刻下已满。计必能星速就道而长途跋涉到皖尚需时日。临淮军务紧要。唐训方责无旁贷。现在巢和各城尚未攻克本日据吴棠奏、伪忠逆纠众二十万陆续渡江是皖北情形。万分吃重且僧格林沁攻捣捻巢。该匪穷蹙纷窜。亦意中事。临宿一带。防剿均未可稍松。该署抚务当振刷精神。于一切战守事宜妥筹熟计。断不可存五日京兆之见。稍涉松懈。蒋凝学等军现因防剿发逆。自不暇进捣朱圩。仍著督率太和绅团。认真防守一俟兵可分拨。即图进剿。苗练近颇恭顺。据奏无庸添兵驻守。俾释猜疑现虽暂从该署抚所请。惟苗练阴鸷性成。仍当随时与曾国藩、僧格林沁熟商驾驭钤束之法。不可稍涉大意。张兰勋业经讯明正法。传首各圩足昭炯戒。克蒙额虽无藉词退避情事。该署抚仍当随时察看。如不得力。即据实严参。毋稍姑息。将此由五百里谕令知之。　　

○又谕、前因李续宜奏、恳赏假四十日。当经批准。俟假期满后。即迅速起程不准再有续请。现在假期将满。该抚自当懔遵前旨。克日起程矣。渡江窜皖之贼现麕聚于含和巢县一带。该省军情一切战守事宜。在在均关紧要。必须李续宜抵任后。慑服悍练。埽荡捻巢。皖北军务。方有头绪。直隶山东。贼氛遍地。偪近畿辅。亟盼僧格林沁分兵前来埽荡。惟必须该抚到皖以后。僧格林沁方能察看情形。抽身一行。或拨兵助剿是李续宜之赴皖。为三省军务安危所系。尤为刻不容缓。该抚忠义性成。深为朝廷倚赖著即迅速起程。以副委任毋稍迟延。将此由六百里谕令知之。　　

○又谕、吴棠奏准提督李世忠咨称伪忠逆纠众号称二十万。陆续渡江。今已四日。声称上接和含之贼。并分股东窜等情。当即飞饬总兵安勇等。严防蒋坝等处要隘。并添派副将蔡觐贤等督带炮船。协防湖面各等语。前据都兴阿奏。伪护贺齐三逆。均抵金陵。号称五十万。实数确有二十万众。有由下关渡九洑洲窜扑仪扬。从邵伯直扑里下河之信。此时伪忠逆纠合大股。陆续渡江四日之久。尚未毕渡。其人数之多。已可概见。都兴阿等于上下游分设统领四员。派定地方各专责成。布置尚属周密。富明阿亲往沿江察看。亦称声势均极联络。惟该逆垂涎里下河完善之区。蓄谋已久。现在悉众东趋。其势甚锐。都兴阿等务当严饬水陆各营。加意防范。先固藩篱然后乘闲挫其凶锋。击其惰归。不得稍有疏虞。致令掣动全局。前次派援金陵大营之杨心纯等军并著赶紧调回原防以厚兵力。至江阴等处逆匪。前据都兴阿奏有分窜江北之意。都兴阿已派马队翼长杜嘎尔亲带练卒。详察各路沟渠险要。远近形势。豫筹破敌之策。现在各该处贼情若何。杜嘎尔操练兵队。已否娴熟。并著随时具奏。以慰悬系。将此由六百里谕令知之。　　

○又谕吴棠奏、派兵扼防兰郯股匪。并黄国瑞一军。偪攻长城逆垒情形等语。捻匪李城等股。援应长城踞逆。围扑官军营盘。经黄国瑞督兵迎击。颇有斩捦。而援贼马步万人。复由西北两路。拥至长城。踞匪亦开门冲出。复经黄国瑞等分投冲杀。歼贼无算贼始败退。黄国瑞一军。自入东境后叠次出力。甚属可嘉。惟该营兵力太单。恐成腹背受敌之势。昨据谭廷襄奏、攻剿北路情形。当因黄国瑞营盘紧要。谕令僧格林沁严催德楞额迅速进兵此时该处贼援麕至。亟应厚集兵力以遏贼氛。著僧格林沁懔遵前旨。严饬德楞额赶紧前往策应。并饬富和等军。一并相机会剿。崇厚现办直东军务具奏急迫情形。非该大臣亲率兵勇督剿。不能得力。原摺钞给阅看。即著妥筹办理。谭廷襄、吴棠、督饬黄国瑞等。就现有兵力。迅克坚圩。毋留余孽。兰郯海赣。境地毗连。李城等股。若为官军击败。不能与长城踞匪句结。势必悉众东窜。谭廷襄吴棠务当严饬在事员弁。实力扼堵。毋令贼踪阑入本境。傥有疏虞。惟该前抚等是问。伪忠逆纠众渡江。其蒋坝三河等处险隘。已据吴棠饬令总兵安勇等妥筹防范。并添拨炮船协守即著饬该总兵等严密防剿。不得稍涉大意以固北路藩篱将此由六百里各谕令知之。　　

○予安徽甯国阵亡县丞沈炜祭葬世职。监生许金□□赏恤如例。均入祀甯国府忠义祠　　

○拨热河驻防官兵五百名。赴署直隶提督宝山军营听候调遣　　

○己卯。春分朝日于东郊遣定郡王溥煦行礼。　　

○遣官祭文昌帝君庙。　　

○谕议政王军机大臣等、崇厚等奏、体察贼情。会筹剿办一摺。据称直东贼匪。原系白莲教直隶之大顺广三府山东之东昌临清曹州各属均有此项匪人。散则为民。聚则为寇馆冠莘朝一带。即为该匪老巢。现若分兵进剿。即系捣其巢穴惟兵勇太单。全行东剿则直境空虚。若酌留直境防守。则东剿不敷。恐致顾此失彼请饬僧格林沁带队北来等语。僧格林沁一军。剿捻正当吃紧。未必即能北来。昨已寄谕该大臣斟酌办理。崇厚等仍当就现有兵力。妥筹防剿。以遏贼匪回窜之势。张锡珠等掳掠所得辎重。闻在河西一带存寄是该处伏莽重重。亟应尽力摉拏。以除后患。著崇厚等出示晓谕该处各村庄。限以期日捆献匪徒。送官惩治。傥敢容隐窝留。过期不首。一经官兵访捕。则玉石俱焚。必将全村剿办。如此明白晓谕庶闻风震慑。可以散其党与。而河东之匪。无从再与河西各村互相句结。惟仍应严防胥役藉端诬陷。兵勇乘势骚扰。所称马步各队。得力者少。此项不得力之兵勇。如系未经战阵著即赶紧训练。以成劲旅。傥查有疲病老弱。并著认真裁汰。妥为散遣。毋令逗遛滋事。将此由五百里各谕令知之。　　

○以故辅国公载茯子溥泉降袭不入八分辅国公。　　

○以直隶肥乡捦获匪首张兆采。赏知县杨毓楠知府衔花翎。杨汝为等蓝翎。余加衔升叙有差　　

○庚辰。遣官祭昭忠祠　　

○谕内阁、都兴阿等奏、请将营员惩处等语。乾清门侍卫吉勒图善。经都兴阿派令统带马队。乃纵容披甲依萨布在营聚赌。未经惩办。并因委参领德寿恒泰查看地势落后。禀请查办。业经副都统杜嘎尔摘顶惩处。吉勒图善复以该参领等谒见不恭。遽加鞭责。实属宽严倒置任性妄为。都兴阿等请将该侍卫交部议处。不足蔽辜。著改为交部严加议处。委参领春全呈控吉勒图善纵容聚赌及擅加鞭责各情。语多装点。亦属不安本分。著交部议处。以儆效尤寻议、吉勒图善应照溺职例革职。春全降三级调用。照例带所降之级留营效力。从之　　

○谕议政王军机大臣等、都兴阿、富明阿奏水师截剿窜渡贼船获胜。及调拨水陆各情形一摺。据称忠逆调集常州等处逆匪。昼夜渡江。正月十三日副将马步云挑选炮划。冲过九洑洲迎剿。击坏贼船无数。歼毙逆匪甚多。后因九洑洲贼船驶动。开放大炮。我军未能深剿。遂即收队回防。并据该副将等探称。贼众大半皆于黑夜乘闲偷渡。自初十日起至今。渡过发逆。实有三万余众。伪护逆已率众绕越江浦。上窜安省。现有数千贼。在九洑洲之下扎营。声言仍有后队尚未过江一俟到齐。由伪忠逆带领下窜仪扬等情。又据副将刘成元探禀。四墩子土桥等处。皆有长发男丁。多者数千少亦二三十四五十百余不等迨经盘诘。均称难民。来往船只。闲有枪炮经该将军等飞饬刘成元妥为稽查弹压。并通饬各营一体禁止。复饬吴全美亲带师船。驻江靖一带。查禁北渡各船。运司乔松年将北岸港汊。酌量钉塞。裁减局卡函商鲍超将王可升、刘连捷、两军抽拨。以应北岸之急等语所筹均尚周密。此时该逆锐意东窜。都兴阿、富明阿、务须饬令水陆各将弁。昼夜严防毋稍疏懈。如逆踪径犯仪扬。该将军等以逸待劳。定能出奇制胜。痛挫凶锋。四墩子等处长发男丁。称系难民。甚属可疑。何不令其赶紧薙发设法安置。且既系难民。何以来往船只。闲有枪炮。必须严为盘诘。如系假托难民。即当认真摉捕。使逆贼闻而胆寒。自不敢遽行窜扑。刘成元驻扎泰兴。兵勇如果不敷分布。即赶紧拨派马步。以厚兵力鲍超等军既已得手。上游贼势较松。如能抽出王可升、刘连捷两军赴北岸助剿。自更得力著曾国藩酌度迅调。该逆渡江后。如分窜各处则力单易制。各处兵勇。尚可制贼。如合并一处。即就近抽拨兵勇。以全力应之。不得稍有疏失。都兴阿等呈递军机处信函。据称李世忠与苗练因争盐利。在洪泽湖打仗将炮划等调去多只。现当江浦浦口防务万分吃紧之时该提督受恩至渥。宜如何激发天良及时图报乃因一时小忿。调兵赴斗置大股贼匪于不顾实属贻误戎机。著曾国藩飞饬该提督。赶将兵勇调回防所。毋任该逆得以逞志江北。该提督勇敢夙著。谅不至乐私斗而忘公战也信一件著钞给曾国藩阅看。此旨并著曾国藩节录与李世忠阅看。不可使该提督知此事系都兴阿等所言。致生嫌隙为要。将此由六百里各谕令知之。　　

○又谕、张之万奏皖汝各匪。偪近汝郡饬军扼截并捦获临漳等处匪首各摺片皖捻麕集阜阳境内。与陈大＜?氵喜＞各股句合。经张之万、毛昶熙督饬诸军合击。匪众焚巢西遁窜至李庄桥等处与陈逆平舆旧巢甚近。若不及早歼除必至益形滋蔓。张曜现已绕出贼前扼贼去路并经张之万催集各路追剿之师。一面激励乡团为四面兜围之计著即严饬兵团奋力攻剿务将陈大＜?氵喜＞迅速歼除。以免与皖捻句结刘狗等股匪已经苏克金所部及僧格林沁续派马队先后在鹿邑击败不至西窜。该抚现已咨行僧格林沁。俟苏克金将此股击退。即令其率得胜之师。驰赴豫境。与汝南各军会剿陈大常等股匪。惟贼骑飘忽靡常。深虑此剿彼窜。官军追蹑。常至落后张之万等务当认真扼截。俾该逆不能另行远窜。庶苏克金等马队可以追及汝南与豫军会合夹击至临漳内黄土匪崔＜?兴心＞现经地方官访获正法。其支汶炳一犯。仍著迅饬所属严拏务获毋任漏网崔＜?兴心＞系聚众滋事首犯。谢三既将该匪首窝藏岂有不知情之理。嗣后该抚于此等通匪要犯务当立行严办。以儆奸顽毋须再事研讯转致稽迟宽纵也。将此由六百里各谕令知之。　　

○又谕、熙麟奏、甘省军情紧急一摺。据奏接准恩麟咨。据隆德县知县李超群飞禀固原突被回匪拥入。焚杀汉民殆尽。道员万金墉等被害。现在回匪大股仍踞瓦亭道路梗塞。当经咨行延绥归化及蒙古东西两旗等官兵。星驰赴固。熙麟带同黄得魁兵勇绕道赴甘。将于庆阳暂驻。请饬多隆阿、雷正绾等派拨劲旅。交马德昭统带。绕路庆阳取道赴甘。或即令雷正绾回固原提督本任办理等语。又据多隆阿片奏、回匪攻围盩鄠。系省城粮路现令雷正绾迅调新募四营。移扎咸阳。马德昭一军。仍驻省城。与穆腾阿等办理西安防守。并陈近日力攻王阁村等贼巢情形。陕省军情。东西两路均形吃紧。陕南兴汉各匪。又复纷乘。多隆阿之军业已不敷分布。固原重镇为陕甘两省咽喉。突为回匪窜陷。尤须迅速拨兵剿办。雷正绾专办陕省西路须驰解凤岐之围。并兼顾泾原盩鄠等处断难分身。即马德昭留防西安省城。势亦难即移动。固原被陷。万不可令贼久踞要地惟有速催所调延绥及归化城蒙古等兵。星速并集以利攻剿著熙麟飞催所调延绥镇兵一千名。德勒克多尔济及塔清阿。速将恩麟咨调归化城官兵二千名。克日由定边等处。驰往固原会剿并著奕梁将前次咨行听调之阿拉善等处。及东西两旗蒙兵。一并飞檄。由甯夏盐茶一带星驰赴固毋稍稽延固原等处。前据恩麟叠奏布置情形何以此次猝被回匪拥入焚杀。毫无豫备可见平时俱属纸上空谈全无实际。著熙麟恩麟将此次固原被陷。及万金墉等被害情形均即查明详悉具奏前由英桂转解多隆阿军营之京营炸炮子一项。多隆阿曾否收到此时攻捣王阁村等处贼巢。正资利用此项炸炮。京营火器营员弁。善于施放该大臣营中。定不乏此项员弁。即可用其所长。督率兵勇速图捣穴捦渠以彰挞伐。多隆阿叠奏成功即在指顾。故于各路请拨请援。皆不肯分其兵力该将军当以全力迅奏肤公。以副殷望毋稍存轻率之心。或至中贼诡计。是为至要。穆图善等受伤。应不甚重。省城防守。仍饬马德昭等妥办雷正绾西路进兵。如何分布均著随时具奏。甯夏等处剿抚。办理如何。著奕梁随时具奏将此由六百里各谕令知之。　　

○又谕骆秉章奏、攻克横江等处贼巢。续办按粮津贴张亮基奏、发逆分窜副官村等处击退情形各摺片。石逆盘踞横江双龙场两处蓄意抢渡金沙江。经臬司刘岳昭、提督胡中和等攻克坚巢。斩馘数万。洵足大振军威惟前据骆秉章奏该逆由滇裹胁至十余万之众。现虽经此大挫纷窜滇境。而张亮基所奏复有大关等处迎击石逆。贼仍返奔川境之语。且披阅军机处呈递张亮基所获逆书该逆注意径取叙郡屏山。副官村之贼。欲由昭通渭林直抵回溪司。造桥渡河。是其蓄意渡江回窜叙郡已可概见。骆秉章现派唐友耕等严扼安边屏山。檄湘果果后各军径渡横江西岸追击。即著饬令带兵各员实力堵剿。毋任回窜。至该逆中旗一股。前已窜至会理州之洼乌司等处。此次窜滇之贼。如由巧家厅接踵前往亦在意中。总兵朱桂秋所带楚勇三千。即著饬令速赴甯远。会同该处兵练相机剿办。并著潘铎、张亮基徐之铭督饬带兵员弁。将窜入滇境之贼。与川军会合夹击。大张挞伐。毋留余孽。石逆现窜何处。并著骆秉章等确探具奏。至川省拟请续办按粮津贴一节。前因有人奏已革藩司祥奎。改亩捐之名为按粮加派苛勒。民怨沸腾。曾谕骆秉章查明参奏此次该督所请。自系实在情形。但使筹画妥协。自不妨照议办理。著将前件查明覆奏。再行降旨。本日据韩超奏、接据徐之铭咨称。黔省回教张翎翔围攻兴义。商令马如龙派委马助国前往议抚。饬安义镇总兵赵德昌停兵止仗。旋又称马助国在滇有经手事件另派回民皇甫逊前往办理。以致赵德昌停兵止仗。逆回愈肆狓猖叠陷安南兴义二城等语徐之铭前委桂金轮赴黔议抚。曾国该抚查明撤回。尚未接据覆奏何以此次复欲派员前往。咨令停兵。致令该二城被陷究竟是何意见马如龙如果办理确有把握。何以反令回匪益肆猖獗。叠陷城池。著潘铎、徐之铭迅将办理情形。据实覆奏。将此由六百里各谕令知之。　　

○又谕、韩超奏回匪连陷安南兴义分扰郎岱等厅州。进剿情形并沉宏富难任提督。及覆陈臬司未能和衷各摺片此次黔省因误信徐之铭抚议。致兴义等城为贼攻陷。所有带队之总兵赵德昌、著准其暂免参处。韩超与田兴恕、亦免其议处仍著韩超督饬在事文武。迅将安南等城力图克复将回匪痛加剿除。毋令分扰他处贵州提督。已令张亮基前往署理。韩超自请暂行兼署之处著毋庸议。仍著韩超催令田兴恕克日赴川剿贼。不准藉词再为奏留。自干重咎。田兴恕赴川后。如张亮基尚未到黔著将贵州提督印信暂行封存。俟张亮基到时交其接收韩超覆陈龚自闳未能和衷情形。并俟张亮基到黔时。由该前督查明情由具奏再降谕旨将此由六百里谕令知之。　　

○又谕、前因贵州教民一案。叠经谕令劳崇光迅速赴黔。会同崇实等查办本日崇实奏委员查明教民案件情形。请将戴鹿芝曲赐矜全。多文送部引见各摺片并钞录与胡缚理议单呈览。均交总理各国事务衙门速议具奏。崇实另奏查明田兴恕参款暨黔省地方军务情形各摺片。并著留中俟总理各国事务衙门覆奏之日。再降谕旨将此由六百里各谕令知之　　

○四川总督骆秉章奏、审明郭安邦控诉暂革游击徐璋舞弊营私一案。多系虚诬合依诬告律加等治罪。徐璋驾驭失宜致被摭拾请开复原参处分。留营以都司降补。下部议从之　　

○以贪鄙不职。河南知县张同洛革职查办。　　

○予安徽颍州阵亡知州陈学仁祭葬世职加等。　　

○予四川横江等处阵亡游击胡万浦等二十六员祭葬世职加等。　　

○辛巳。谕内阁、前因户部议覆御史朱文江奏、湖北省厘局流弊甚多请饬该督抚酌量裁撤。当经谕令官文严树森遵照办理。兹据官文等奏称湖北省自举办厘金以来。每年抽收实数约在一百三四十万两。全赖分设小局稽查偷漏。大局之徵收始旺。各处厘捐零卡。势难议裁。且湖北省以一隅财力。协济数省军饷亦多藉资厘金。若不统筹兼顾轻议更张恐入款顿减。本省防兵口粮。及邻疆协饷均难筹措等语。所陈自系实在情形。著照所奏湖北省原设厘局。均暂免其裁撤。该督抚仍当随时稽查。各局委员。傥有不能洁己奉公藉端侵蚀。即行从严惩办。务令有裨军饷无病民生。俟各路军务平定。库款稍充即由官文等体察情形。酌议裁撤。　　

○又谕、前因御史丁绍周奏、各省厘捐。流弊滋多当经谕令各该督抚裁撤委员。统归地方官经理兹据严树森奏、湖北省办理厘金经前任巡抚胡林翼。仿照唐臣刘晏用士类不用胥吏之法历年举行。著有成效。今若改归地方官经理。诸多窒碍就该省情形。胪陈八弊。所奏甚是各直省举办厘捐。藉充军饷原期有利无弊。涓滴归公。严树森所奏州县有地方之责。事务殷繁若责以厘事。势不能亲历乡镇。必至假手吏胥。从中舞弊其州县中之不肖者。又或视为利薮。藉饱私囊。甚至门印狼狈为奸绅衿扶同掩饰。纵有弊端无从举发。且交代那移侵渔亏空诸弊从此而起均系实在情形。所有湖北省厘捐著照严树森所请。仍照旧章毋庸改归地方官办理。惟各局委员该督抚仍当随时稽察。派委贤能之员。妥为经理如查有营私舞弊情事。即著从严参办毋稍徇纵。　　

○又谕、前因官文等奏、湖北署应城县知县景汇、于失守县城后。旋即随同官军克复请将该员革职留任。当经降旨允准。兹据吏部奏、该员克复城池后。并未另有劳绩。与奏定章程不符等语。署应城县长阳县知县景汇、失守城池。例有应得之咎。惟该员与贼接仗。身受多伤。与空言随同克复者。究属有闲景汇著仍照前旨。准其革职留任。　　

○谕议政王军机大臣等、上年因户部奏、库储支绌当经严定限期。寄谕各督抚监督等迅筹提解。嗣因年内报解。均未足数。复经降旨。统限本年三月以前。埽数解清。兹据户部奏称、各省欠解银两。统计尚有三百四十余万之多。如三月以前。延不报解。则四月分放款无可支应。请饬迅速赶解。并将本年京饷银七百万两一并源源报解。另片奏广东欠饷最钜。请饬该督等按限筹解各等语。京饷为部库要需。各督抚监督等。以上年奉拨专提之款。逾限至今。已属不成事体。若再迁延。致令京师放款无著。贻误急需。咎将谁诿著各该督抚盐政藩司运司监督等。迅将该省关欠解银两。限于三月以前。如数解清。傥再逾限不完。即由户部查照新章。指参惩办其本年京饷。虽未届限。并著一并源源报解。以资接济。至广东省欠数最钜。该省较他省尚属易于筹画。且户部所提。均系有著之款。岂容稍涉玩延。著晏端书督饬藩司文格、盐运使蒋志章迅即按限筹解。傥再意存推诿致误开放。则前鉴具在。恐不能当此重咎也。其山西省京饷。业于去年十二月内埽数全清。尚知缓急仍著英桂督同藩司。将本年京饷陆续报解。以供支放。将此由六百里各谕令知之。　　

○又谕、景纶等奏、追剿逆匪捦斩多名并分兵摉捕一摺朝阳流匪葛城漋等、经官兵击败后带伤东逃。经佐领讷尔吉等督兵尾追。将首逆宋把什等捦获。该逆折向南趋由兴凯湖西南逃逸。富尼扬阿现派佐领常喜带兵前往。会合讷尔吉追击。著景纶等即饬各员。尽力摉捕。务将匪首葛城漋捦获。其余匪党亦著悉数歼捦。毋任一名漏网兴凯湖西南一带。山深路险。岭南毗连珲春均与俄界接壤景纶等现已知照甯古塔一体摉捕。著即行知喀通阿无分畛域。合力堵截。毋令窜入俄界。致贻后患。黑背地方有无余匪。并著景纶等行知富尼扬阿实力摉捕。毋留余孽。将此由四百里谕令知之。　　

○又谕、前因风闻哈连升家眷。由潼关送回古北口居住。当经密谕瑞麟派员严密访查。确实具奏。兹据覆奏哈连升父母妻子。复回石匣地方。均在伊姻亲回民杨六家居住等语。哈连升前在潼关。被回匪拥去。其是否甘心从逆。及现在存亡均无确实消息。其眷属自应仍听其在石匣居住。哈连升如果从逆。必思接取眷属前往著瑞麟密饬地方员弁。将其眷属随时暗地防守。傥搬移他处。须派人尾随。不得任令远扬无踪。如径向西行。即著截拏。严讯实情具奏。将此密谕知之。　　

○又谕、冯子材等奏、请饬催广东协饷一摺。南路逆氛麕集。镇防万分吃重若不速筹接济。饥军哗溃堪虞于全局大有关碍。且上年应解该营银六十五万两。仅据报解二千两多寡之数。未免太相悬殊。著晏端书、黄赞汤不论何项。先措银十余万两迅派妥员。会同赖镇海解赴镇营一面查照前后派数。酌量随时拨解。毋再迟逾推诿昨据都兴阿等奏称、贼匪现在九洑洲之下扎营。声言后队尚未过江。一俟到齐由伪忠逆带领下窜仪扬。又探得四墩子土桥等处。皆有长发男丁。迨经盘诘均称难民等语都兴阿现饬各军实力防守。恐该逆不得逞于江北或变计旁窜镇江。冯子材等务当严密布置。毋使有隙可乘。方为妥善。此项长发男丁甚属可疑。且往来船只。闲有枪炮。难保非贼匪假托难民。分投埋伏。如镇江亦有此项长发男丁。必须详细盘查。毋堕该逆诡谋。是为至要。将此由六百里各谕令知之。　　

○又谕、官文、严树森奏、苏常发逆图窜皖北以扰鄂疆一摺。皖北和含巢一带。尚有贼踪。若忠逆复率大股前往句结。上犯楚疆。该省穆正春、王桐柏、所部兵力尚单。殊不足御此狂氛。著曾国藩督饬皖北各军。实力剿洗或添拨劲旅。前往协剿。或进捣苏常。攻所必救。以分其势。俾不至窜入楚边。方为妥善。左宗棠在浙剿匪。现在极为得手。若乘此声威。直捣杭嘉等郡。则该逆势必回顾苏常。无暇图犯鄂境。应如何进剿浙西。以掣贼势之处著左宗棠悉心筹画。妥为办理。将此由六百里各谕令知之　　

○又谕、严树森奏、仇杀多命重犯。潜逃赴营请饬军前正法一摺。据称湖北随州民人谢开基、赴多隆阿军营。充当亲兵著有战功。据多隆阿咨请将该犯从前在籍杀人之案注销。留营效力。并将该亲兵之子谢顺。由枣阳县监提省释。一并留于军前剿匪查谢开基谋杀谢登台一家七命。复挟监生毕太和指拏之仇。纠党多人。放火焚毁毕太和住屋。延烧多家。毕太和之妻女等均被烧死。毕太和与雇工李大贵逃出。亦被该犯杀毙。旋逃至豫省。招集匪类。时图啸聚请饬多隆阿立提巨恶。于军前淩迟处死。其子谢顺解鄂审办等语。刑部律例。杀死一家非死罪三人。即应淩迟处死。此案谢开基先后杀死两家多命。均在三人以上。查拏之后复纠聚凶徒。为抗官拒捕之谋。实属罪大恶极亟应照例处以极刑。以申国宪。著多隆阿立提谢开基到案。于军前淩迟处死并照例于处决时加割刀数。不得以该犯杀贼立功为词致令穷凶极恶之犯。得以幸逃显戮。伊子谢顺等派令妥员押赴湖北审办。毋稍疏纵近来犯事人犯多以军营为逋逃渊薮。该大臣军律素严。嗣后务当申明禁令。以肃营制。本日据都察院奏、绅士周建丰等以凤翔岐山两城被围日久。专丁赴京呈控。情词甚为迫切。凤岐地关紧要。若有疏虞。则匪势联成一片。愈不可制。著多隆阿迅派劲兵。星驰赴援都察院摺一件。并著钞给阅看。正在寄谕闲。据多隆阿驰奏、攻克羌白镇王阁村老巢。览奏深为欣慰。著该将军将东路余匪。办理肃清毋令一人一骑渡河。窜至蒲州等处附近各匪。一律铲除。然后分兵西路。先其所急次第剿办。仍当谋定后动。未可战胜而骄。俟详细情形奏到后。再降谕旨。将此由六百里谕令知之。　　

○又谕、严树森奏、鄂省举行武闱乡试。循例办理主考事宜一摺。前因汉南军务吃重。叠经谕令严树森即日出省驰赴秦鄂交界地方。扼要驻扎。督饬梁作楫等越境驰剿。现在兴安未复。贼氛甚炽。陕南无兵可调。剿办正当吃紧严树森仍当懔遵叠次谕旨。星驰出省督饬各军。克期规复兴安郡城以以副委任。所有该省武闱主考事宜。著派员办理以专责成将此由六百里谕令知之。　　

○补铸陕西潼关协副将关防。从巡抚瑛棨请也。　　

○予江南镇江军营病故总兵官李逢春祭葬恤荫。　　

○予安徽甯国阵亡都司韦上元祭葬世职。　　

○壬午。谕内阁、瑛棨奏、兴安兵团收复新旧两城一摺。发逆陈得才等窜陷兴安府城。意图久踞。团总监生邱振家、招集团勇。于本年正月十四日。会同知县方传理、督率水陆各勇及城守官兵乘夜薄城该匪猝不及防。放火奔逃官兵一拥而进。当将兴安旧城收复。县丞周锡龄等乘势赶至新城。适该匪出城奔窜。兵团并力尾击追杀十余里。兴安新城同时收复。监生邱振家激于义愤。奋勇杀贼克复城池。实属异常出力。著先行赏给六品蓝翎。以示优奖。
  </div>
  <div class="pagination">
   <a href="清实录同治朝实录_page98.html">
    上一页
   </a>
   <span>
    ...
   </span>
   <a href="清实录同治朝实录_page94.html">
    94
   </a>
   <a href="清实录同治朝实录_page95.html">
    95
   </a>
   <a href="清实录同治朝实录_page96.html">
    96
   </a>
   <a href="清实录同治朝实录_page97.html">
    97
   </a>
   <a href="清实录同治朝实录_page98.html">
    98
   </a>
   <span class="current-page">
    99
   </span>
   <a href="清实录同治朝实录_page100.html">
    100
   </a>
   <a href="清实录同治朝实录_page101.html">
    101
   </a>
   <a href="清实录同治朝实录_page102.html">
    102
   </a>
   <a href="清实录同治朝实录_page103.html">
    103
   </a>
   <a href="清实录同治朝实录_page104.html">
    104
   </a>
   <span>
    ...
   </span>
   <a href="清实录同治朝实录_page100.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
