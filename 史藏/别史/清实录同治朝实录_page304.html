<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 304 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 304 页/共 505 页
  </h1>
  <div class="content">
   ○癸未。谕军机大臣等、本日据御史吴鼎元奏、带兵员弁。疲玩难恃。请迅加整饬一摺。近年以来。捻匪盐枭。以及苗教回逆。肆行蹂躏。各路剿办兵勇。为数已属不少。迄未蒇事。总由带兵将领。疲玩泄沓。以致贼势日张。民生日困。该御史所陈军营积弊。如纵贼扰民等款。实力切中窾要。总由各带兵大臣及各督抚疏纵因循不思振作之故。若再不奋发精神。力图整顿。军务安有起色。著各该大臣并各该督抚等、激发天良。严申纪律。切实查明。其怯懦庸猥骄蹇不法各员。即行分别按军法从事。不可稍存徇隐。至保举各员。亦须核实功绩。不准以毫无战功之人。滥登荐牍。总期信赏必罚。毋稍颟顸从事。所有一切调度机宜。则各该统兵大臣及各督抚之责。朝廷总以贼之速平与否。为该大臣等功罪所由定。毋谓宽典可邀。得以玩愒将事也。懔之慎之。吴鼎元原摺。著各钞给阅看。将此各谕令知之。　　

○又谕、有人奏、上年十一月闲。捻匪窜扰云梦。记名提督姜玉顺未尝一次出战。且纵容兵丁。荼毒闾井。陵虐缙绅。将举人杨觐光等捆缚幽禁。又有勋字营。于本年三月闲。爬入云梦县城。钉塞炮眼。抢去团防等局器械财物。不可胜计。又杀毙平人。请饬查办等语。将弁带兵剿匪。自当申明纪律。专意杀贼。若如所奏各节。贼至并不出战。且纵兵骚扰居民。肆意抢杀。大为地方之害。著李瀚章、曾国荃、按照所参各款。确切查明。据实具奏。毋稍徇隐。原片著钞给阅看。将此各谕令知之。寻奏、遵查提督姜玉顺驻扎云梦。防剿尚属得力。实无纵兵骚扰等情。勋字营系提督杨鼎勋所带。因追贼路过云梦。勇丁饥甚。偶有爬城求米者。误与团防斗殴。经杨鼎勋弹压。旋即和解。并未杀毙平民。报闻。　　

○署闽浙总督英桂奏、浙省营制未定。请将元年及本年军政展缓办理。从之。　　

○河南巡抚李鹤年奏报东西各路军情。得旨、任赖捻股。由邹县窜至新泰。已为丁宝桢督军绕截。偪向东南。该抚仍当严饬张曜等认真遏守运防。以杜回窜。西岸堤墙。俟水势稍退。即饬防军赶紧修筑。豫省西北两路边防。仍著督令严密遏守。毋稍松懈。　　

○甲申。调盛京工部侍郎桂清为理藩院右侍郎。命在弘德殿行走。理藩院右侍郎奕庆为盛京工部侍郎。　　

○以正白旗满洲副都统文盛为察哈尔都统。未到任前以察哈尔副都统杜嘎尔兼署。　　

○予故察哈尔都统色尔固善祭葬。谥威勤。　　

○乙酉。谕内阁、赵长龄奏、特参知县教职各员。请分别撤任降补休致一摺。山西壶关县知县存楷、于团练防堵等事。措理未能裕如。著撤任留省酌量另补。候补知县英勋、才具平常。办事迟钝。著以府经历县丞铨选。榆社县教谕阎正大、性耽安逸。年力就衰。著以原品休致。　　

○谕军机大臣等、有人奏、直隶武强县知县刘振中加税勒银。信任家丁刘二等串通舞弊。并有纵盗殃民等情。请饬查办等语。所奏是否属实。著刘长佑汇入前次参案。一并查明具奏。原摺著钞给阅看。将此谕令知之。寻曾国藩奏、遵查知县刘振中、并无加税勒捐纵盗殃民各情。惟于劝捐集团。办理不善。咎有应得。业经甄别革职。应无庸议。报闻。　　

○护广西巡抚苏凤文奏、军务未竣。请将本年军政展限办理。从之。　　

○以科尔沁镇国公棍楚克林沁为正白旗满洲副都统。　　

○赏镶蓝旗汉军印务参领张廷岳副都统衔。为库伦办事大臣。　　

○丙戌。谕内阁、刘昆奏、援黔官军。日久生玩。请将统领各员惩办一摺。贵州苗教各匪。扰乱十余年。前经李瀚章拨兵往援。奏派兆琛、周洪印、李元度等、分路出师。兵勇数逾三万。并请由兆琛奏报军务。以一事权。该统领等果能调度合宜。自不难克期埽荡。廓清贵东。乃兆琛驻扎八弓地方。任令苗匪出窜毫无布置。奏报诸多粉饰。所用营官。见贼不战。徒肆骚扰。贻误地方。实属有负委任。湖南布政使兆琛、著先行开缺交部议处。记名提督周洪印、带兵防剿。避贼而行。始勤终怠。废弛边防。著降为参将随营效力。如再不知奋勉。即行从严参办。开复布政使衔李元度、攻围荆竹园贼巢。尚能耐劳。惟顿兵日久。未能攻拔。亦难辞咎。著降为三品顶带。仍责令力扼要隘。相机进取。以观后效。寻吏部议、兆琛应照溺职例革职。从之。　　

○又谕、左宗棠奏、吉林马勇。齐抵陕省。现拟从新整理一摺。吉林所募马队。沿途逃散甚多。人颇冗杂。不但良莠难分。即姓名藉贯。多致舛误。军械鞍镫。亦不齐全。吉林将军富明阿办理草率。著交部议处。　　

○又谕、前因胜保奏参已革陕西布政使吴春焕坐拥厚赀。膜视军务。请勒限一月。令交银五万两。以济军需。当经谕令照议办理。兹据左宗棠奏称、吴春焕自报捐一万五千两后。仅在四川续缴银三千两。尚欠银三万二千两。请饬清缴等语。已革布政使吴春焕、由陕西知县历任藩司。著名贪黩。朝廷未与严谴。仅令捐缴。银五万两。稍示惩儆。该革员稍有天良。即应将捐项速为缴清。藉赎前愆。乃时逾数年。宕延如故。实属狡猾。该革员现在寄寓四川省城。经营产业。著骆秉章就近勒提该革员吴春焕、将欠项三万二千两。监追勒缴。如再抗延。即将该革员寄籍财产。查封备抵。以儆贪墨。　　

○谕军机大臣等、左宗棠奏、查明甯条梁收复。米脂榆林击退贼匪。并宜君县城失守后收复情形各摺片。甯条梁被贼攻扑。阑入街巷。敦奇祥阿不能抵御萧明发请援时。又不能救。经萨斌图等奋力冲击。贼始败退。本日已谕令穆图善将该员等功过核实查明。分别奏办矣。米脂榆林扑城之贼。虽经陕省兵勇击退。惟北路余匪尚未殄尽。左宗棠等当督饬地方文武。实力歼除。不可稍存大意。宜君城垣于失守后。经刘厚基驰往收复。惟陷城之贼。并未被剿。先期遁归甯州。难保其不去而复来。与捻匪句结。著左宗棠、乔松年、分派兵勇。于鄜延交界一带。严密扼截。毋任回窜。左宗棠另摺奏、新募吉林炮手。冗杂不堪应用等语。此项马队。沿途逃逸甚多。其带兵之员。未能约束。著左宗棠查明参处。现在存营勇丁。仍著该大臣斟酌挑选择其尚堪适用者。留营训练。其余概行裁撤。责成派出之员管带回旗。毋任仍前逃逸。陕省剿捻情形。现在若何。著该大臣随时驰奏。以慰廑系。将此由六百里各谕令知之。　　

○又谕、穆图善奏、击退扑省回匪。并请拨马队。洮州等处回民投诚各摺片。河州东乡回匪。胆敢纠众扑犯省垣。经穆图善督饬文武各员。将贼击退。该匪势尚鸱张。亟须厚集兵力。早日翦除。方免心腹之患。现在穆图善抽调各营。分路进取。著即妥速调度。迅殄逆氛。彭楚汉等各员。著暂行存记。俟续立功绩。再行奏请奖励。甘省匪炽兵单。自系实在情形。惟陕省剿办捻逆。正须马队与之角逐。势难分拨来甘。东北重地。不可空虚。著严檄延安一带防军。就现有兵力认真防剿。不可大意。胡世英是否可恃。并著查明妥筹调遣。毋得稍涉迁就。甯州贼匪。窜陷陕省宜君等处。经陕军击退回巢。著穆图善饬令甘军尽力剿洗。毋令再窜陕境。雷正绾现调来省。即著留心察看。如果堪备任使。再行奏明请旨。洮州回民投诚。若非诡词乞抚。自不妨予以自新。穆图善当确切查办。不可堕其术中。参将范铭、著暂行存记。俟办有成效。再行请奖。回弁丁永安、曾否为逆。仍著穆图善确切查明。秉公核办。道员豫师应得处分。著免其查议。毋庸再加布政使衔。张瑞珍著开复降调处分。仍以道员留于甘肃补用。本日据左宗棠等奏、贼扰甯条梁。副都统敦奇祥阿不肯分兵御贼。经萨斌图与萧明发合队。始行击退。著穆图善将该员等功过。核实确查。分别奏明办理。将此由六百里谕令知之。寻奏、遵查副都统敦奇祥阿、于贼扰甯条梁时。会同冲勇营帮办萧明发击退。复调营总萨斌图会剿窜匪。调度尚属合宜。并无不肯分兵御贼情事。报闻。　　

○又谕、穆图善奏、请饬催各省协甘饷银。并筹拨雷正绾军饷各等语。甘省地方瘠苦。粮面昂贵。全赖各省协饷接济兵食。乃本年三月以前。各省解到甘饷。已不及奏额之半。四月十五日以后。并未报解丝毫。兵勇枵腹荷戈。情形万分苦累。现在河州东乡悍贼。扑犯省城。军事危迫。穆图善拟派大队兵勇。前往剿办。非裹带半月军粮。势难轻动。狄河地方早寒。弁勇深入摉剿。亟须多制棉衣。亦非大批协饷解到。不能速办。著左宗棠、李瀚章、曾国荃、乔松年、分饰陕西藩司。及湖北后路粮台。遇有协甘饷银。随到随解。不准停积截留。致误军食。并著曾国藩、郭柏荫、刘坤一、马新贻、刘昆、李瀚章、曾国荃、迅将各该省奏定协甘饷银。按月如数拨解。以收饱腾之效。不得存畛域之见。坐视不顾。致干重咎。山西河东道库。每年应解协甘银五十二万两蒂欠尚多本年之款亦未解到即著赵长龄严饬该道迅将上年欠款并本年协饷赶紧分批拨解毋稍延误雷正绾军饷向由庆阳粮台支放刻下进剿东路等匪需饷甚迫穆图善现将河东道应解协甘饷银五十二万两内原定分拨庆阳粮台之十二万两专归雷正绾军营支用由该提督派员赴晋提解并著赵长龄饬令河东道赶紧筹拨交该委员领解以济要需将此由五百里各谕令知之。　　

○又谕刘昆奏缕陈西路各军疲玩情形据实纠参筹画援黔事宜并筹办本省团防各一摺湖南援黔各军数逾三万兵力不为不厚乃兆琛等入黔以来办理年余糜饷老师毫无成效致令黔楚边境贼踪愈肆蔓延实堪痛恨席宝田现已募练成军著刘昆即饬迅赴沅州统领援黔军务所有前派援黔各军令其分别撤留大加整顿务须一兵得一兵之用以期壁垒一新剿办方有起色。黔楚唇齿相依。现在黔省下游如此糜烂。全赖楚军协助。刘昆当力顾大局。随时督饬各军奋勉图功。以副委任。曾璧光亦当饬令地方文武。督率团练。协同剿办。该省吏治废弛已久。遇有克复府县。即当慎择官吏。筹办善后。以靖地方。湖南各属。会匪潜伏。党与甚多。亟应加意防范。以杜乱萌。固不可操切从事。亦不可养痈贻患。刘昆拟饬各属办理团防。自是目前要图。刘蓉曾任大员。于本籍情形较为熟悉即著派令帮办团防事宜。以资得力。将此由五百里各谕令知之。　　

○以叠著战功。复甘肃已革总兵官陈义职。　　

○以陕西宜君县城被贼窜陷。旋即收复。都司秀顺革职留营。免治罪。予殉难知县张杰祭葬世职。　　

○予甘肃兰州阵亡提督周保和、总兵官彭文林、参将常泰、守备吕松尧等、祭葬世职加等。　　

○予甘肃巩昌阵亡知县长林祭葬世职加等。　　

○予甘肃平凉殉难教谕王汝揆祭葬世职。　　

○丁亥。以湖北按察使李榕为湖南布政使。湖北安襄郧荆道王文韶为按察使。　　

○戊子。上奉慈安皇太后慈禧皇太后幸漱芳斋。侍午膳。　　

○谕军机大臣等、李鸿章奏、捻匪经各军堵剿。折趋东南。现移扎济甯调度一摺。捻逆由峄县出窜。经潘鼎新所部枪队击退。遂由滕县扰至济甯南阳湖边。潘鼎新驰往策应。贼知汶平各防。俱有准备。东走新泰蒙阴等处。势将回窜沂莒。李鸿章从韩庄南阳湖一路。驰抵济甯。并将总兵董凤高等分别驻扎。著即妥为布置。相机进剿。不得以贼踪南趋。耽延战事。刘铭传等军。现在留扎邳州等处。务当责令该提督等各率所部。遇贼即击。毋以有用之兵。置诸无用之地。奇开两营。并归郭松林等分统。并著檄令各该营统领赶紧训练。以期互相援应。力挫贼锋。将此由五百里谕令知之。　　

○河东河道总督苏廷魁奏、两岸工程抢护平稳。得旨、所有各厅险工。仍著力筹备守。务臻稳固。　　

○予安徽等省阵亡千总刘得发等一百四十四员祭葬世职。　　

○予山东滕县阵二都司杨占魁、从九品白璧、祭葬世职加等。　　

○己丑。慈禧皇太后圣寿节。遣官祭太庙后殿。奉先殿。上率王以下文武大臣诣慈寍门。行庆贺礼。众官于午门外行礼。　　

○诣平安室慈禧皇太后前。侍早膳。　　

○奉慈安皇太后慈禧皇太后幸漱芳斋。侍午膳。　　

○庚寅。上奉慈安皇太后慈禧皇太后幸漱芳斋。侍午膳。　　

○予云南各属阵亡殉难知府潘如栋等、暨绅民兵练妇女二千九百六员名口分别旌恤如例。　　

○辛卯。谕军机大臣等、本日据丁宝桢驰奏、捻逆避兵东窜。扰近省垣一摺。捻逆由新泰南趋。意在引兵南追。该逆复乘闲由沂水折回北趋。大股屯聚虎山泊。距省甚近。丁宝桢现已驰回省城。著即将城守事宜。严密布置。毋稍大意。并著督率诸军相机进击。亦不可株守省垣。致成坐困。李鸿章督率各路兵勇。为数不少。数月以来。并未能实力截剿。痛挫贼锋。现在贼趋省垣。又不能迎前兜击。任令逆踪奔突狂窜。蔓延至此。百姓备极荼毒。诸军恣为纵逸。犹复漫无筹画。自问于心何安。著即严饬各军。觇贼所向。与东军合力进剿。互相援应。以期迅殄贼氛。李鸿章、丁宝桢、务当屏除积习。和衷共济。不得各怀私见。靳口至申口一带。水势恐渐消落。所有沿河堤墙。李鸿章当赶紧修筑。以资防守。前据李瀚章、曾国荃奏称、饬令霆营带兵之提督唐仁廉等、统率马勇。并战马一千匹。赴济甯归李鸿章调遣。到营后曾否训练精熟。娄云庆在安陆募勇五千。现计早可成军。著李瀚章、曾国荃、饬令该提督即日拔营。驰赴东省。归李鸿章调遣。李瀚章等不得藉词留鄂。并著李鸿章飞速迎提。以厚兵力。前经谕令李鸿章调拨江西兵勇赴江南一带防河。现在曾否派令来营。迄今数月。尚未覆奏。如此军到防。李鸿章并可抽出现防河墙兵勇。为追剿捻逆之用。该逆马骑飘忽。日驰二百余里。北路黄防。势甚吃紧。刘长佑、崇厚、当饬沿河诸军加意严防。不可稍有疏失。直隶枭匪。何以许久尚未殄尽。刘长佑若不振刷精神。早行歼灭。设令捻偪河岸。内外益难兼顾。恐该督不能当此重咎也。懔之。将此由六百里各谕令知之。　　

○四川将军崇实等奏、遵筹甘省军米。于重庆等府产米较多之近水州县。采买转运。川省协甘饷银。现定每月二万两。即以此项拨归米价。以省周折。报闻。　　

○予四川越嶲阵亡游击刘万朝等祭葬世职加等。　　

○壬辰。谕军机大臣等、宋延春奏、迤西贼匪窜踞各县。省会戒严。现咨调兵练援应剿办情形一摺。据称迤西逆匪数万。将定远县城窜踞。分陷大姚县城。并有取道黑井等处。由元谋马街窜扰武定禄劝等州县径扑省城之意。马如龙在省养病。所部不敷分派。现已咨调岑毓英带兵回滇。相机进剿等语。省城为根本重地。自应妥筹防剿。岑毓英既已拨兵五千。驰回省城。即著宋延春会同马如龙。就现有兵力分投剿办。张凯嵩前有暂驻东昭先剿迤西之奏。此时该省情形万紧。该督尤应先入省城。著即迅将勇丁募齐。审机前进。或先派令得力将弁。管带兵勇。星速取道赴援。不得以招募未集。籍词迁延。刘岳昭现在剿办黔西股匪。务当迅图蒇事。带兵入滇。与张凯嵩等合力筹办。岑毓英现已派兵援应。该藩司应否驰回省垣之处。著刘岳昭懔遵九月初六日谕旨。与宋延春妥商办理。定远大姚两城失陷。文武各官下落。著宋延春详查具奏。将此由六百里谕知张凯嵩、刘岳昭并传谕宋延春知之。　　

○以吏部左侍郎毛昶熙为顺天武乡试正考官。户部右侍郎毕道远为副考官。　　

○癸巳。谕内阁、都察院左都御史汪元方、品端学粹。办事勤能。由道光年闲翰林。屡掌文衡。洊升卿寺。朕御极以来。叠加＜??闲＞任。擢至都察院左都御史。复令在军机大臣上行走。夙夜宣劳。克尽厥职。前因患疾。两次赏假调理。方冀速痊。长资倚畀。遽闻溘逝。轸惜殊深。著赏给陀罗经被。派郡王衔贝勒载治带领侍卫十员。即日前往奠醊。赏银二千两治丧。由广储司给发。加恩晋赠太子少保。照尚书例赐恤。任内一切处分。悉予开复。应得恤典。该衙门察例具奏。伊子恩监生汪树屏、著赏给举人。准其一体会试。监生汪树堂、著赏给员外郎。俟服阕后分部学习行走。监生汪树廷、著俟及□山戊不□时带领引见。其灵柩回籍时。著沿途地方官妥为照料。用示朕笃念耆臣至意。寻予祭葬。谥文端。　　

○谕军机大臣等、宝鋆等奏、内仓近有贼犯偷窃。请饬严拏一摺。内仓近日失去麻袋米石等项。据该仓笔帖式吉淩阿访查被窃情形。系贼犯王七儿等夤夜折伤半步桥桥帮。田地沟隐入。直至西长安门。由大清门内东朝房越入偷窃。现在新米将次入廒。若不严密拏办。难保不更肆偷窃。内仓禁地。贼犯竟敢潜入。该地面官弁等并不认真稽查。实属不成事体。著步军统领衙门即派妥翰员役。按照单开各犯。逐名严拏。毋令闻风逃逸。原单著钞给阅看。将此谕令知之。　　

○署湖广总督李瀚章奏、本年湖北有漕各州县。被扰后复遭水旱。碍难改徵本色。请仍照向章徵收折价。下部议。从之。　　

○以户部左侍郎谭廷襄为都察院左都御史。调吏部左侍郎毛昶熙为户部左侍郎管三库事。转吏部右侍郎吴存义为左侍郎。未到任前。以毛昶熙兼署。以宗人府府丞胡肇智为吏部右侍郎。　　

○甲午。上奉慈安皇太后慈禧皇太后幸漱芳斋。侍午膳。　　

○谕内阁、曾国藩奏、甄别府县等官一摺。江苏徐州府知府郜云鹄、公事颟顸。情多偏徇。著开缺察看。另行酌补。候补同知直隶州知州金鸿保、于署丹阳县任内。抽收铺捐。以多报少。且与民争利。著即行革职。新阳县知县戴元鼎、任听丁书需索。不协舆情。惟文理尚优。著以教职改用。同知衔安徽甯国县知县张志学、藉差苛派。勒捐肥己著即行革职。永不叙用。江苏著宜兴县知县郑猗菉、荆溪县知县张乔林、办理亩捐。于歉收之田。私行派捐。安徽署南陵县知县蔚元昆、浮收钱粮。民怨沸腾。以上三员。情节较重。仅予改教降补。尚觉轻纵。均著即行革职。以肃官方。　　

○谕军机大臣等、刘长佑奏、剿办枭匪情形。并调马队追剿各摺片。枭匪由隆平柏乡一带。折回邯郸成安。逃赴东境。复窜回直境。往来于正定各属。虽经官军扼截于滹沱河岸。未容该逆北渡。而贼骑纵横驰突。迄未大受惩创刘长佑办理此胦。已经数月。所部兵勇不为不多。贼数仅百余名。竟未能歼除净尽。将何颜以对朝廷。现在添调马队。厚集兵力。会合步队追截。著即亲督所选各军。迅将此股殄灭。毋得再事迁延。致干重咎。并著严饬各地方牧令。联络乡团。坚壁清野。俾贼骑无可掳掠。以期早行蒇事。另片奏请将已革都司马学孟准令效力等语。马学孟原犯罪名较重。既于投首后带勇杀贼。屡次出力。著准予自新。令其戴罪自效。仍著该督随时留意察看。如果真心悔罪。续著劳绩。再行分别办理。将此由五百里谕令知之。　　

○山东巡抚丁宝桢奏、军务未竣。请将本年文武乡试。展至下科一并举行。从之。　　

○以前任山西巡抚沈桂芬署礼部右侍郎。在军机大臣上学习行走。　　

○以前任山西布政使王榕吉为顺天府府尹。
  </div>
  <div class="pagination">
   <a href="清实录同治朝实录_page303.html">
    上一页
   </a>
   <span>
    ...
   </span>
   <a href="清实录同治朝实录_page299.html">
    299
   </a>
   <a href="清实录同治朝实录_page300.html">
    300
   </a>
   <a href="清实录同治朝实录_page301.html">
    301
   </a>
   <a href="清实录同治朝实录_page302.html">
    302
   </a>
   <a href="清实录同治朝实录_page303.html">
    303
   </a>
   <span class="current-page">
    304
   </span>
   <a href="清实录同治朝实录_page305.html">
    305
   </a>
   <a href="清实录同治朝实录_page306.html">
    306
   </a>
   <a href="清实录同治朝实录_page307.html">
    307
   </a>
   <a href="清实录同治朝实录_page308.html">
    308
   </a>
   <a href="清实录同治朝实录_page309.html">
    309
   </a>
   <span>
    ...
   </span>
   <a href="清实录同治朝实录_page305.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
