<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 251 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 251 页/共 502 页</h1>
    <div class="content">
○癸酉。上诣慈宁宫大行皇太后几筵前、供奠。　　

○甲戌。上诣慈宁宫大行皇太后几筵前、供奠。　　

○谕内阁、朕蒙大行皇太后抚育深恩。十有五载。是以崇上尊号。稍展孝思。初九日。痛遭仙驭升遐。一切典礼。俱命该衙门敬谨豫备。惟念升祔太庙。大典攸关。列圣相承。具有定制。朕不敢以一己之感恩。致违大行皇太后谦冲之盛德。将来奉安山陵。礼成后。恭奉神牌黄舆还京。敬谨升祔奉先殿。以伸永慕。所有应行典礼。著该衙门届时查例具奏。　　

○又谕、大行皇太后徽音懋著。懿德光昭。覆庇朕躬十有五载。鸿称叠晋。尊养兼隆。今兹仙驭升遐。朕心哀痛不能稍释。敬稽典礼。宜隆谥号。以表尊崇。著大学士、九卿、会同敬谨详议具奏。　　

○又谕、户部奏、请截留豫东漕粮办赈一摺。现在东河下北厅属、黄流漫溢。被水灾黎。自应亟筹抚恤。除各该督抚遵谕赶紧筹办外。著照该部所请。所有本年山东省、未经起运之漕米。即著就近截留五万石。交崇恩确查被灾较重地方。速为赈济。一面咨查直隶被灾各属。酌量拨给。其河南省应徵未完漕米五万余石。并著英桂、督饬各该州县、赶紧徵收。于该省应行给赈地方。随徵随放。该督抚等、务当严饬承办各员。认真散放。如有州县办理不善、及吏胥舞弊各情。即著严行参办。用副朕轸念灾黎至意。　　

○又谕、蒋霨远奏、请展缓乡试一摺。本年贵州省应举行乙卯科文武乡试。据称该省夷苗滋事。办理堵剿。势难兼顾。自系实在情形。所有本年贵州省乙卯科文武乡试。著准其展至戊午科归并举行。按照两科定额取中。贵州正考官编修王祖培、副考官编修钱桂森、无论行抵何处。著即驰驿回京。　　

○谕军机大臣等、恒春、舒兴阿奏、滇省军需紧要、请饬广东、浙江、两省迅解协滇饷银一摺。云南省军饷等款。向资各省协济。现因贵州剿匪吃紧。滇省解黔之饷。先后已及十四万余两。司库支绌。无款可筹。著叶名琛、柏贵、何桂清、将该省奉部指拨滇省协饷银共四十五万两。迅即筹款。派委妥员、管解赴滇。毋稍迟误。将此由五百里各谕令知之。　　

○以福建捐输军饷。永广台湾府闽籍乡试中额一名。龙溪县学额四名。闽侯官二县各二名。同安、诏安、永安三县各一名。　　

○乙亥。上诣慈宁宫大行皇太后几筵前、供奠。　　

○谕内阁、本月二十一日。奉移大行皇太后梓宫于绮春园。朕即居住圆明园办事。以便恭奠几筵。用伸哀慕。　　

○丙子。中元节。上诣慈宁宫大行皇太后几筵前、行中元大祭礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。　　

○遣官祭孝德皇后殡宫。　　

○遣官祭端慧皇太子园寝。　　

○谕内阁、前以大行皇太后百日后。朕应用服色。谕令惠亲王绵愉等、会同礼部议奏。兹据集议具奏。自应仰体大行皇太后慈爱之心。于百日除服。即照二十七月释服礼举行。惟梓宫暂安绮春园。朕当仍御青褂、寻常袍。俟奉移山陵后。一切服色从吉。其未经奉移山陵以前。所有坛庙祭祀斋戒、以及朝会典礼服色。即照释服后常例服用。至臣工以下服色。著该部再行核议具奏。　　

○又谕、惠亲王绵愉等奏、酌议在京民人等、嫁娶作乐日期等语。著照所请。所有在京民人等、著准其于一月后嫁娶作乐。仍百日不薙发。并准其于百日后、寻常宴会作乐。　　

○命仓场侍郎文彩、恭理丧仪。　　

○以正白旗满洲副都统阿彦达、署仓场侍郎。前仓场侍郎朱嶟、署吏部左侍郎。署吏部左侍郎沈兆霖、署工部右侍郎。兼管钱法堂事务。　　

○以克复安徽徽州府城。赏知府王有龄、游击魁龄、花翎。县丞程洪等、蓝翎。余加衔升叙有差。　　

○丁丑。上诣慈宁宫大行皇太后几筵前、供奠。　　

○谕内阁、西淩阿等奏、德安逆匪分股窜扑勇队营盘、现在饬收兵勇、以图攻取一摺。本月初二日、德安府城贼匪。分股窜扑三陂港等处。参将刘富成、带勇迎杀。总管德楞额、率领马队接应。枪箭齐施。贼众由两旁抄裹。勇队营盘。猝被烧毁。西淩阿等、统兵督剿德安逆匪。未能及时攻取。致被贼扑营盘。损失军装器械。实属调度乖方。西淩阿、绵洵、均著革职留任。以示薄惩。孔广顺、讷钦、未能带兵接应。亦属怯懦无能。均著革职。留营效力。以赎前愆。贼匪现踞德安。著官文迅速前进。会同攻剿。西淩阿总统诸军。毫无纪律。顿兵不战。以致为贼所乘。殊堪痛恨。傥再不知愧奋。必当重治其罪。　　

○谕军机大臣等、西淩阿、绵洵奏、逆匪窜扑、步兵溃散一摺。又据奏、退回随州收集兵勇。相机前进等语。览奏实堪痛恨。西淩阿统领诸军。剿办楚匪。乃抵德安后。毫无布置。并未督兵攻剿。及贼匪扑出。营盘辄被烧毁。孔广顺、讷钦、所带步兵。望风而靡。营盘亦被贼踞。可见平日既调度乖方。临时又不能相机策应。如果联络劄营。互相援应。何至遇贼即溃耶。至五营义勇。屡次谕令该大臣妥为驾驭。乃竟有邢兴未等、率众投入贼夥之事。我军虚实。该逆得以周知。其患更甚。该大臣等、因长林冈势难久驻。退回随州。所带马队兵勇。仅止三千。义勇二千余名。兵力愈形单弱。本日已谕令都兴阿、将冯官屯官兵二千名。带赴湖北军营。交西淩阿等调遣。以资攻剿。官文前奏、督兵由襄阳启程。顺流下击。此次我兵失事。贼势更形猖獗。该督自应赶紧驰赴德安。会同攻剿。使军威复振。以遏贼锋。至逆匪北窜。固不可不防。然能奋力进攻。该逆方自保之不暇。何能远窜。若如西淩阿之以严防北窜为词。以掩其节节退守之罪。是又蹈杨霈故辙。国法具在。岂能屡邀宽宥耶。现在存营义勇。是否足恃。溃散兵勇。应如何分别留撤。该大臣等、务当悉心筹画。毋令再滋他变。将此由六百里加紧各谕令知之。　　

○又谕、英桂奏、探闻德安贼匪、突出窜扑、官军失利、现筹严防信阳三关、并剿办匪徒情形一摺。前因河北新乡县刁民。纠众围城。谕令英桂、将南路防堵事宜。责成邱联恩等筹办。该抚即前赴新乡。迅将匪徒扑灭。兹据奏称、辉县等处乡民、业经崇安等、再三晓谕。不致暗相句结。新乡刁民。其势已孤。俟兵勇到齐。谅可迅速剿除。而楚北官军。现经失利。则信阳三关。愈形吃重。必得在防文武严密戒备。不可稍形松懈。该抚应否亲赴新乡。或仍驻信阳防堵。著即酌量缓急。迅速覆奏。仍著严饬崇安蒋斯崇等、务将新乡匪徒。赶紧剿办。并将首犯及余匪摉捕净尽。毋留余孽。至西淩阿退驻随州。兵勇溃散已多。不敷攻剿。本日已谕知官文、带兵前进。会同剿办。并谕都兴阿、管带驻劄冯官屯之官兵二千名。即日赴楚助剿。该副都统带兵经过豫省。所需军火。并著英桂、随时接济。毋令缺乏。将此由六百里加紧谕令知之。　　

○又谕、本日据西淩阿等奏、德安城内贼匪、分三股窜出。已革参将刘富成等、督兵抵御。因众寡不敌。以致兵勇营盘。被贼焚毁占踞。孔广顺、所带兵勇、逃散居多。五营义勇、并多投入贼营。该大臣现在退守随州。严防北窜。楚北贼势狓猖。必得厚集兵力。以资剿办。所有驻劄冯官屯官兵二千名。皆系劲旅。著都兴阿、即日统带启程。前赴湖北西淩阿军营、听候调遣。该官兵启行时。所需军装口粮车辆等项。著崇恩迅速应付。毋误军行。并将启程日期。先行具奏。将此由六百里各谕令知之。　　

○钦差大臣西淩阿等奏、德安逆匪、分股窜扑。兵勇溃散。自请治罪。得旨。联络劄营。何至若是挫败。西淩阿到楚以来。并无大举。遭此失事。军威何日复振。岂事前漫无防范耶。　　

○戊寅。上诣慈宁宫大行皇太后几筵前、供奠。　　

○以刑部右侍郎国瑞、管宝坻等四处官兵事。　　

○己卯。上诣慈宁宫大行皇太后几筵前、供奠。　　

○以安徽巢县剿贼失利。革镶红旗蒙古副都统忠泰职。　　

○以工部右侍郎基溥、兼镶红旗蒙古副都统。　　

○庚辰。上诣慈宁宫大行皇太后几筵前、行殷奠礼。　　

○谕内阁、和春、福济奏、连日击贼获胜一摺。庐州逆匪。叠经官军痛剿。仍敢□嵎抗拒。六月二十六等日。和春督兵进攻。南路贼匪分股来扑。城内之贼。亦由得胜水西等门、出城接应。兵勇分路截击。共毙贼七八百名。初七日。官军于大堂店筑垒。城内逆贼由得胜门、南门出扑。旋被击退。毙贼多名。南路之贼。复于初九日、被官军分途攻剿。尸骸枕藉。约毙八九百名。砍获首级二十七颗。夺获枪炮等械、二百余件。该逆等经此叠加惩创。自已胆落。和春、福济、务应督率将弁。乘胜攻剿。亟图克复庐城。毋得再涉延缓。　　

○又谕、骆秉章奏、南北两路、剿贼获胜情形一摺。湖北通山等处逆匪。被湖南兵勇击退后。仍踞通城。意图南窜。经魁联、江忠济、分遣楚勇。出境迎剿。自三月二十二日、至二十七日。连获胜仗。先后毙贼二百余名。及六七百名不等。贼已败窜。复有崇阳逆党、及江西义甯贼匪。分股再踞通城。并由临湘小路窜及新墙。经江忠济派出之守备徐志近、郭汉云等迎击。毙贼无数。湘阴长乐团勇。复会合四万余人。分途进攻。毁贼营棚八十余架。连日乘胜追杀。沿途毙贼。每仗不下数百人。该匪全数遁归老巢。湖南北境。边防尚能堵御。著骆秉章、即饬江忠济等、激励团勇。分投堵剿。将通城交界各处聚匪。并力歼灭。以固藩篱。至广东窜匪。占踞郴州宜章后。复有另股围扑临武县城。及桂阳县之文明司地方。六月初七、至十五等日。临武县官绅、各督团勇、攻守兼施。毙贼五六百名。贼众败溃。遂乘胜追至宜章县界。毙贼数百。临武城围顿解。桂阳逆匪。亦于六月十三日、至二十三日。经该署县吴清鹓等、调集团勇练勇。合营围攻。每日毙贼数百。生捦贼目谭昌幅等十六名。贼仍败窜广东仁化县境。桂阳贼匪亦退。其宜章县城。据奏业已收复。郴州踞城之贼。据奏连日分路进攻。杀贼甚多。该逆未敢分窜。著骆秉章、督饬参将李辅朝等、迅速进攻。力图克复。俾得次第埽除。廓清南路。其东安获胜情形。仍著查明具奏。　　

○谕军机大臣等、前因东河下北厅属铜瓦厢、黄水漫溢。谕令杨以增、将丰北口门。乘机堵筑。兹据该河督奏称、兴筑经费。劝捐难以济事。惟有督率疏防之道将府厅等、将应行补还正堤工程。设法筹款。赶紧赔堵等语。此项工程。趁此机会。自可节省经费。著杨以增、详细履勘即在该道将等、应行补还项下、设法筹办。其余应办埽工。应估挑工。所需用项尚多。能否劝捐接济。该河督务当实力办理。一俟捐项、赔项、集有成数。即行据实奏闻。将此谕令知之。　　

○以托病擅离岳州防所。降湖南按察使魁联为知府。以浙江杭嘉湖道周起滨、为湖南按察使。　　

○予安徽阵亡骁骑校德庆、把总蒋万福、外委苏兴珑、湖南阵亡县丞姚荣卿、把总林志祺等、祭葬世职。附生李文浡等、赏恤如例。　　

○辛巳。辰刻。上诣慈宁宫大行皇太后几筵前、行启奠礼。申刻。复诣几筵前、行辞奠礼。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之一百七十三　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰五年。乙卯。七月。壬午。卯刻。恭移大行皇太后梓宫。安奉绮春园迎晖殿。上先于几筵前奠酒。恸哭尽哀。届时、灵驾启行。升小轝。出永康左门。跪奉梓宫升大轝。上攀掖步引出西华门。至北长街三座门跪送。王大臣再三吁请上先赴绮春园宫门外祗候。未刻。梓宫至。上跪迎。安奉梓宫于迎晖殿。上号泣行奠祭礼。王以下大臣官员。俱举哀行礼。　　

○颁朱谕、恭亲王奕于一切礼仪。多有疏略之处。著勿庸在军机大臣上行走。宗人府宗令、正黄旗满洲都统、均著开缺。并勿庸恭理丧仪事务。管理三库事务。仍在内廷行走。上书房读书。管理中正殿等处事务。俾自知敬慎。勿再蹈愆尤。以副朕成全之至意。　　

○命吏部尚书翁心存、恭理丧仪。　　

○命户部尚书文庆、在军机大臣上行走。　　

○以怡亲王载垣、为宗人府宗令。　　

○调正白旗汉军都统裕诚、为正黄旗满洲都统。镶红旗蒙古都统联顺、为正白旗汉军都统。以学习御前大臣景寿、为镶红旗蒙古都统。　　

○以湖北分水觜剿贼出力。赏守备李魁士等、花翎。外委胥超云等、蓝翎。余加衔升叙有差。　　

○以湖北武昌守城办理团练出力。赏已革詹事府右赞善如山、花翎。五品顶带。　　

○上居圆明园。　　

○癸未。上诣安佑宫行礼。　　
</div>
    <div class="pagination">
<a href="清实录咸丰朝实录_page250.html">上一页</a><span>...</span><a href="清实录咸丰朝实录_page246.html">246</a><a href="清实录咸丰朝实录_page247.html">247</a><a href="清实录咸丰朝实录_page248.html">248</a><a href="清实录咸丰朝实录_page249.html">249</a><a href="清实录咸丰朝实录_page250.html">250</a><span class="current-page">251</span><a href="清实录咸丰朝实录_page252.html">252</a><a href="清实录咸丰朝实录_page253.html">253</a><a href="清实录咸丰朝实录_page254.html">254</a><a href="清实录咸丰朝实录_page255.html">255</a><a href="清实录咸丰朝实录_page256.html">256</a><span>...</span><a href="清实录咸丰朝实录_page252.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
