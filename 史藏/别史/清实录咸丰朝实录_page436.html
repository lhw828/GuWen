<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 436 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 436 页/共 502 页
  </h1>
  <div class="content">
   ○又谕、内务府奏、清查各州县新编庄头、积欠钱粮、并未完应徵租银、分别办理一摺。直隶顺天大兴等四十九州县。新编庄头。自道光三十年、至咸丰九年。积欠租银。至二十万四百余两之多。现经该衙门派员、会同直隶顺天委员、查明积欠银钱确数。所有佃欠。并该州县徵存未解各租。著即照议。由该总督府尹、檄饬各该州县。迅速传佃追租。勒限两个月徵齐。交该庄头承领。不准再行延宕。至该庄头实未完银十四万余两。于上年仍未交齐。并藉词取巧。实属狡猾。亟应从严惩办。所有交过一成至八成之张善通等、一百四十八名。均著按成分限勒交。如限满不完。即著命交慎刑司押追。其交不足成数之把双符等十八名。即著按名锁拏来京。交慎刑司严追。其分厘未交之袁尚忱、高成阶、于成杰、高堉、四名。著该总督府尹、密饬该州县。将该庄头家产。一并查抄备抵。按名锁拏来京。加等治罪。其承领地亩。暂由该地主官收管。听候牌取。傥胥役徇情纵放。即将该州县从严参办。催长文通、慧祥、吉升、承催毫无实效。著先行摘去顶带。责令会拏庄头。如有一名漏网。即著一律治罪。至该衙门牌取通州等三十九州县欠租银、三万七千一百五十余两。屡催罔应。实属疲玩。仍著该总督府尹、严饬该州县。勒限六个月。埽数徵齐。俟牌取委员到境。同本年租银。一并兑交。傥再延宕。即由该衙门指名参奏。顺义等七州县、连年分厘未徵。著直隶总督、顺天府府尹、查取历任顺义、怀柔、密云、高阳、平谷、良乡、安州、各州县职名。先行交部照例议处。应徵租银。勒限六个月。全数徵齐。同本年租银。一并兑交牌取委员。傥仍前抗违。即著从严参办。其催徵不力之历任司员、笔帖式等、著该衙门分别议处。以示惩儆。　　

○谕军机大臣等、前因特普钦等奏、将鄂伦春牲丁。收罗团聚。分布要隘。当谕令将如何酌给口粮。不受夷人笼络之处。妥议章程具奏。兹据该署将军等奏称、酌拟章程。绘图呈览。所有库玛尔、毕喇尔、托阿哩、多普、库尔、五路鄂伦春。著即照所拟地方。令其环居游猎。以备缓急调用。阿哩多普库尔托三路鄂伦春。既移于内兴安岭以内。其岭外呼伦贝尔卡伦之东谟哩勒克一带。地方辽阔。恐该夷窥伺。著即责成该处附近游牧之新旧巴尔虎人等。一体防范。并准其于额尔固讷河以下布鲁河、谟哩勒克河、两处。各添设卡伦一处。并在查边要路。额勒霍讷河根河渡口处。各添设卡伦一处。加派官兵坐守。与呼伦贝尔珠尔特依卡伦。会哨巡查。以期周密。该鄂伦春所食口粮。应行接济。及挑备官员领催管束之处。均著照特普钦等、所拟办理。鄂伦春五路男丁。经此次指定地方。设法接济。并每路挑备官员领催等管束。即不得令其任意远离。务须随时稽查。毋令越限游猎。至为俄夷笼络。是为至要。将此由四百里密谕知之。　　

○以翰林院编修袁保恒、发往安徽军营。交钦差大臣袁甲三差委。　　

○己巳。谕内阁、御史恩霙奏、汉军旗员、蒙混改入满洲一摺。据称翰林院侍讲恩吉、系内务府正白旗汉军人。其考取附生拔贡。中式举人卷册。均系汉军旗籍。何以今竟归入满洲。难保无通同蒙混。擅改户档情弊。著礼部、兵部、内务府、顺天府、将该员户考各册。及箭册中卷。一并查明具奏。　　

○又谕、巡城御史托克托布等奏、巡捕营千总霍瑞祥自缢、验有冤呈、牵涉刑部司官及营员交通舞弊、婪赃曲法一摺。著军机大臣、会同刑部。严行审讯。寻奏。霍瑞祥恐被刑部传讯受累。遽萌短见。其牵涉各情。均已讯明拟结。从之。　　

○谕军机大臣等、前据都察院奏、山西民人马敦五等呈称、总县铜山铜矿。产苗甚旺。请自备资斧。试行开采。当经降旨。著英桂派委妥员查看情形具奏。兹据御史富稼奏称、查阅马敦五呈内。矿经私穵。复请试行三个月升课。词有闪烁。素闻该民人等、均非安分良民。且非殷实富户。显有影射之徒。假公济私等语。著英桂、按照该御史所奏各情。严密查察。该处矿苗。如可采办。可否官为经理。据实具奏。毋任该民人等蒙混营私。以裕鼓铸而杜侵渔。原摺著钞给阅看。将此谕令知之。　　

○又谕、前因官文奏称、都兴阿病尚未痊。当谕令赴荆州将军本任。俟大兵东下。再行带兵会剿。兹据都兴阿奏、恳请陛见等语。现在楚师东征。业已克复潜太。甚属得手。都兴阿著暂缓陛见。俟病体痊愈。仍遵前旨。督率所部兵勇前进。与曾国藩及湖北各军。会合夹击。以奏肤功。实深殷盼。将此各谕令知之。　　

○又谕、本日据瑞昌等奏、逆匪直扑省垣、危急情形一摺。皖南之贼。由广德进窜四安。偪近浙境。业经和奏等派兵赴援。乃该逆竟由武康。直扑浙省。罗遵殿等登陴守御。事前既布置仓皇。徒为守城之计。并未派兵迎击。实属无能之至。览奏殊堪愤懑。据称和春等续派副将向奎、带兵二千。总兵张玉良、带兵二千。周天孚、亦管带兵勇二千三百余名。进援浙省。合之前派郑魁士、曾秉忠、所部六千名。兵力亦不为不厚。何以任令该逆偪近浙省。恐各军未能确探贼踪。以致节节落后。著和春、张国梁、何桂清、迅速催令前进。以解省城之围。瑞昌等现在固守待援。务即激励兵勇。妥为防范。米兴朝统兵三千六百名。已抵江口。即可迎提协剿。一俟江南援兵云集。即应内外夹击。痛歼丑类。毋得株守省垣。致成坐困之势。本日已谕令庆端等、调兵二千名。由闽赴援。并谕周天受、跟踪追剿。攻贼之背矣。瑞昌等另片奏、请饬乍浦副都统锡龄阿、再派官兵四百名。来省助剿等语。此项官兵。连前调之兵。共八百名。即著瑞昌飞饬锡龄阿管带赴省。以资防剿。协领祥瑞、带兵行抵塘栖。既知省城危急。竟敢折回嘉兴。实属畏葸。著先行摘去顶带。仍令带兵赴省。随同剿贼。如再不知奋勉。即著从严参办。将此由六百里加紧各谕令知之。　　

○又谕、周天受奏、四安又挫、南陵获胜一摺。四安为入湖州正冲。该逆以全力拌死围扑。我军力竭无援。以至四安五营。被贼攻陷。殊堪愤懑。本日据瑞昌、罗遵殿等奏、贼由武康。径扑省城。现在婴城固守。情形万分危急。周天受惟当激励将士。奋勇直前。由孝丰一路。攻贼之背。以解杭城之围。所陈甯饷缺乏。请就近接济饷需一节。已谕恽光宸迅速拨解矣。将此由六百里加紧谕令知之。　　

○又谕、本日据瑞昌、罗遵殿等奏、贼由武康径扑省垣。存城兵勇无多。现在婴城固守。情形万分危急等语。贼匪窜入浙境。前调江南大营兵数千名。尚未能全数到浙。此时猝扑省垣。非厚集兵力。不足以资攻剿。著庆端、瑞瑸、迅速拨兵二千名。派得力将领管带。探明就近道路。驰赴浙江救援。以解城围。毋许迟误。将此由六百里加紧谕令知之。　　

○又谕、周天受奏、甯国一军、欠饷过多、请筹接济一摺。四安为入浙门户。扼守官兵。因力尽无援。又复挫败。贼已由武康径扑省城。情形万分危急。已饬周天受整顿各军。力图前进。以解杭城之围。惟甯国一军。欠饷过多。军心已不甚固。势难驱策饥军前进。著恽光宸无论何款。索速筹拨银数万两。赶解甯国军营。以济眉急。毋许迟误。致干重咎。将此由六百里加紧谕令知之。　　

○浙江巡抚罗遵殿、奏报贼扑省垣情形。得旨。罗遵殿身任疆圻。乃事前既布置仓皇。徒为守城之计。迨贼踪不远。尚不知派兵迎击。实属无能之至。　　

○庚午。谕军机大臣等、何桂清奏、＜口英＞口□佛各酋呈递照会、意存挟制、并钞录新闻纸呈览一摺。＜口英＞口□佛各酋。呈递大学士公文。有欲令中华认咎。派员赴津迎接。及长驻京城。赔偿兵费各节。大致相同。所言狂悖已极。已由军机大臣、照会何桂清、转覆该酋矣。所递译出该夷新闻纸。有＜口英＞口□佛增兵共有三万之众。携带炮械等具。仍攻天津。并有于北塘左右得水势深处。登岸直抄津口炮台之后等语。虽不足深信。然口□普噜嘶、与咘口□尔咘口□隆、狼狈为奸。其情凶狡。所言添兵、及登岸攻我炮台之后。亦不可不防。著僧格林沁、恒福、相度形势。妥为布置。务使防御周密。计出万全。方操胜算。毋涉大意。原摺及所呈新闻纸。著钞给阅看。俄酋伊格那提业幅、因吉林地界一事。不允所请。呈递照会。有兵船数只。欲来北塘。并有俄酋书信。求为由京送至上海等语。当经给与照会。将原信发还。现届春融。如有俄夷兵船。前来北塘。僧格林沁等、即告以原定和约。并无兵船前来之语。所立专条。系海口无事之时。方准俄夷由北塘行走。现在海口设防。若随带兵船前来。前各国言语像貌。无从办认。且恐别国冒充滋扰。傥被官兵误伤。反失和好。勿得在海口逗遛。致多不便。该夷若以解送枪炮为名。驶至近岸。著仍遵前旨。令在拦江沙外停泊。由内地另派小船。搬运进口。仍当严密防范。至在京俄酋声称、派人前赴北塘。难保不别生诡计。如果有俄夷。由京来至北塘。著该大臣等、严密查访拏获。派人解京。毋令窥探虚实。将此密谕知之。　　

○又谕、和春等奏、派兵援浙、并江浦获胜、及何桂清等奏、逆匪直扑杭州省城、请速派督办大员各一摺。逆匪偪近杭州省城。情形万分危急。和春等先后派援各军。已一万有余。计可陆续赶到。前有旨令李定太调度援浙诸军。现在该总兵在梅溪受伤。折回湖州。威望已失。难资统率。所有浙江军务。即著和春兼办。并著候补提督张玉良、总统援浙诸军。其各省派出带兵之员。及浙江各军。均归张玉良调度。以一事权。昨谕庆端等、由福建迅派援兵二千。取道前往浙省。本日复谕令恽光宸、饬令饶廷选带兵赴援。此项官兵到浙后。一并归张玉良调遣。罗遵殿祇知固守省城。并未派兵迎击。已非上策。现将援救湖州各军。全数调赴杭州。不知杭州之贼。仅止一股。大股尚在长兴等处。似此未知贼情。必致堕其奸术。朕深为系念。著和春等、即饬张玉良、督催诸军。迅解城围。毋得迁延贻误。一面兼顾湖州。保障苏常。毋得顾此失彼。将此由六百里谕令知之。　　

○又谕、何桂清、徐有壬奏、湖州军情紧急、并贼扑杭城、请派大员督办各一摺。昨据瑞昌等奏、逆匪由武康一路。直偪杭州省城。已谕令和春等、迅催援浙各军。以解城围。并谕令庆端等、调福建兵二千名。驰往救援。现在徽甯江浙各军。为数不少。李定太、梅溪一挫。威望已失。自应＜闲＞派大员。以资统率。本日已谕令和春、兼办浙江军务。所有援浙诸军。均归候补提督张玉良总统。俾事权归一。不致调度失宜。逆贼两次攻扑湖州。均经我兵击退。自可无虞。惟杭湖偪近江苏。浙省一经得手。恐该逆另图窜扰。该督等现在筹防江苏。布置尚属妥协。著即认真堵截。毋令阑入江境。另片奏、请饬江西接济饷银等语。已谕恽光宸、每月解徽州军饷银八万两矣。该督等既知保全大局。救浙救甯。同一吃紧。现虽催解江西之饷。仍在月解数内。不能补浙饷之缺。自应由苏省协甯。以免瓦解。俟将来军务稍松。仍可停解。其援浙诸军饷需。该督等已由江苏垫发。尤应随时接济。毋稍迟误。将此由六百里谕令知之。　　

○又谕、本日据罗遵殿奏、军情愈紧、请饬邻省协济军饷等语。浙省被围。既患兵单。益虞饷绌。指日援兵云集。各路民团募勇。所费数倍于前。现当防守吃紧之时。岂容以饷乏兵饥。致形决裂。著庆端、瑞瑸、无论何款。拨银十万两。迅速委员。探明道路。管解赴浙。以济眉急。江西现当无事之时。惟已拨应徽甯军饷。能否筹拨数万两。接济浙省。亦当酌度情形。不分畛域。宽为筹备。方为妥善。本日复据张芾奏、请饬解徽饷、并饬总兵饶廷选援浙等语。徽防军饷、积欠过多。将虞哗溃。著恽光宸、饬令藩司毓科、仍遵前旨。按月筹解徽饷八万两。如数速筹接济。并飞饬现驻浮梁之总兵饶廷选、率所部兵勇。星速赴援浙江。以资攻剿。毋许迁延。将此由六百里各谕令知之。　　

○又谕、本日据罗遵殿奏、军情愈紧、请饬邻省协济军饷、并请将知县暂行革留等语。皖南逆匪。扰入浙境。直扑省垣。该抚将援湖水陆各军。全数调赴杭城。不识逆匪分我兵力。堕其术中。已属调度乖方。而且主守不主战。守近不守远。株守省垣。致成坐困之势。实属无能之至。现在已命和春、兼办浙江军务。并命张玉良、总统援浙官军。所有江浙徽甯官军。悉听调度。罗遵殿、即饬令听候张玉良调遣。勿庸归李定太总统。该抚亦不得率行更调。致失机宜。此时惟当激励将士。固守省城。一俟援师云集。内外夹击。以解城围。安吉县知县陈钟英、于县城失陷后。尚能督同士民。于一二日闲。将县城克复。尚知奋勉。著革职暂行留任。所请饬令福建、江西、筹款接济。已谕庆端等、筹银十万两。并谕恽光宸、酌量筹拨矣。现在援兵齐集。所有江南援浙各军。已由何桂清等垫给军饷。该抚亦当督率司道各员。于本省可以筹饷之处。悉心筹画。俾得源源接济。不得以无著一词。为将来冒销地步。将此由六百里谕令知之。　　

○又谕、张芾奏、派兵援浙、仍亲驻徽郡、以顾门户一摺。皖南逆匪。攻陷武康。直扑浙江省城。存城兵勇无多。现在婴城固守。情形万分危急。张芾所派总兵米兴朝、带兵四千名。据罗遵殿奏、已行抵江口。其所派参将袁国祥一军。由水路进发。并著张芾飞催前进。与江南诸军会合夹击。以解杭城之围。现命张玉良总统援浙诸军。各路均归调度。大兵云集。无难立歼贼氛。张芾自应仍驻徽州。以固浙江藩篱。无庸亲往。将此由六百里谕令知之。　　

○命协办大学士户部尚书周祖培、为会试正考官。吏部尚书全庆、礼部尚书朱嶟、吏部右侍郎杜翰、为副考官。　　

○以兵部尚书穆荫、署吏部尚书。都察院左都御史沈兆霖、署户部尚书。吏部尚书许乃普、署管户部三库事。吏部左侍郎匡源、署礼部尚书。刑部尚书赵光、署兵部尚书。候补侍郎黄宗汉、署吏部顺侍郎。内阁学士载崇、署刑部左侍郎。户部左侍郎文祥、署工部右侍郎。兼管钱法堂事务。候补侍郎李菡、署礼部右侍郎。　　

○以怡亲王载垣、署正红旗汉军都统。　　

○以安徽衡阳防剿出力。赏总兵官鹤龄、安勇、提督衔。千总刘厚和、巴图鲁名号。副总管德升额、防御桂林、守备刘玉章、知府颜培高、同知依勒通阿等、花翎。军功常海等、蓝翎。余升叙加衔有差。　　

○以克复安徽临淮关。赏都司苗希年、巴图鲁名号。游击滕遇春、都司连福、守备徐士衡、知府秦荣等、花翎。知县丁光德等、蓝翎。余加衔升叙有差。　　

○以朝日坛陪祀未到。不入八分镇国公绵寿等、下部议处。　　

○予江南瓜子山阵亡都司曾升、外委李朝清、祭葬世职。　　

○辛未。遣官祭历代帝王庙。　　

○壬申。谕军机大臣等、昨据何桂清奏、夷酋意在胁制夷商、并接收＜口英＞口□佛各酋照会公文呈览一摺。业经谕令军机处。按照来文情节。分别咨覆该大臣、转覆该酋矣。照会言词。诸多狂悖。而尤于驻京赔费二层。哓哓置辨。可见其意所专注。强词夺理。该大臣以覆文给予阅看后。即当饬令薛焕、督同吴煦等、密谕华商笼络夷商。设法详细开导。以期消患未萌。无论驻京一事。从前已说通融。断不能再准。即择地居住之说。亦不可行。该国通商处所。皆有领事官住居。何又添出官员。住居不通商处所。道光年间。从无此事。亦不可行。至索偿兵费一节。＜口英＞夷衅由自启。本无赔费之理。且中国所费。岂止数千百万。应向该夷索令赔偿。除抵还四百万外。尚须找给中国。惟夷情惟利是视。未必听从。万不得已。亦须将兵费二百万抵傥。其赔货之二百万。作为华商分年代赔。务令交还广东省城。口□佛夷之二百万。亦准此办理。至增添口岸一节。除长江内固不可行。此外＜口英＞国所求牛庄、登州、皆与天津逼近。亦难允准。祇可照咪夷增潮州、台湾、二口。此外不增。如必不得已。＜口英＞国可再添其所请之琼州一处。口□佛国可再添其所请之淡水一处。连潮州、台湾。已共添四口。不为少矣。以上各条。何桂清等、先勿宣露。应俟该夷悔罪求和。以为转圜地步。如该夷等、于应行通融事宜。悉听该大臣等斟酌。各无异说。真心换约。方能援照咪夷成案。准由北塘行走。若欲大沽撤防。可告以中国设防。虽换约之后。亦不能撤也。其游历内地、及长江设立马头二条。该大臣等、务当竭力消弭。盖一与换约。即当永远遵行。毋贻后日无穷之患。总之该夷此次照会。虽不露求和之意。已属外强中乾。其情大可想见。全在该大臣等、迎机以导。妥为办理。方不负朕委任也。如果该夷不听开导。船令竟行北驶。即著薛焕驰驿来京。不可耽延。将此由六百里加紧谕知何桂清、并传谕江甯布政使薛焕知之。　　

○以陕西靖远营副将成瑞、为甘肃甯夏镇总兵官。　　

○癸酉。谕内阁、徐有壬奏、官犯不服起解、请旨办理一摺。已革参将觉罗台斐音、前因讦告虚诬。发往新疆效力赎罪。乃敢肆其咆哮。不服起解。实属刁玩。台斐音、著即行锁押起解。毋任疏脱。　　

○以河南防河出力。赏知府高应元、盐运使衔。　　

○以湖南叠次防剿出力。赏副将翟国彦、参将杨岩宝、游击全祖凯、巴图鲁名号。游击赵太和、都司李茂龄、守备林柏、同知王诰、知州汪敩灏等、花翎。军功袁玉章等、蓝翎。余升叙加衔给封有差。予阵亡都司蒋得胜、守备黄映魁、千总张友焕、把总唐占魁、外委彭扬贵、县丞郑其光、巡检徐正学、训导曹玉衡等、九十七员。祭葬世职。生员吴国治等、赏恤如例。　　

○予江南萧县清江浦阵亡副将高玉振、巡检守逢庚、外委魏永刚、骁骑校阿拉什、祭葬世职。　　

○甲戌。谕军机大臣等、胜保奏、行抵豫省、查知兵力单薄。归德等属。业经筑立堡寨。办理团练。拟就现办章程。再加整顿。并于各乡团内。酌抽壮丁。勤加训练。听候徵调。统俟庆廉到后。筹商妥办等语。已谕令该副都统照议办理矣。抽丁训练。事属创始。必须派委贤能员弁。分投督办。以免有名无实。口粮等项。须各州县就地筹捐。藉资接济。傥有不肖莠民。借端滋事。亦须地方官妥为弹压。消患未萌。均著庆廉会商妥办。至胜保虑事权不属。呼应不灵。嗣后除地方寻常事件。胜保不得与闻外。其关涉军务事宜。应催应参。均著胜保与庆廉会办。以重事权。至军营饷需。并著该抚督饬藩司源源接济。毋使支绌。将此由六百里谕令知之。　　

○又谕、本日据胜保奏、行抵豫省、筹办情形。并请添调营员马队各摺片。业经降旨。将武员佟煊等三员。准其发往差委矣。豫省境内。现已一律肃清。而江皖豫三省交界。皆系贼圩。难免时出窥伺。胜保以关保一军数千兵。尚嫌单弱。不能不借助民团。现拟遴员分赴归陈各属。照瑛棨前办章程。按团抽丁。勤加训练。并于完善各府县。筹捐粮米。计口授食。所筹自系为整顿防务起见。著照所议。会同新任巡抚庆廉、妥为办理。总期著有成效。足资敌忾。均不可有名无实。至团勇能否调赴军营。仍著体察舆情。酌量办理。逆捻现在麕聚邳宿。北路防剿。正当吃紧。岂能将得力劲兵。分拨赴豫。所请饬调马队千名之处。著毋庸议。胜保现于豫省各标。挑选精兵。并另募北勇训练。惟当筹现有兵力。会合关保等军。由亳州一带。直捣贼巢。亟图埽荡。俟皖省军务稍松。则傅振邦、袁甲三、两军内马队。尚可通融分拨。毋庸渎请。将此由六百里谕令知之。　　

○命总管内务府大臣明善、办理万年吉地工程。　　

○以克复安徽绩溪县城。予守备张泰忠等、奖叙。免知府刘兆璜、知县王峻等、疏防处分。　　

○以安徽泾县等处防堵不力。撤升用总兵官杨名声勇号。并与副将罗承勋等、一并革职留营效力。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。三月。乙亥。孝贤纯皇后忌辰。遣官祭裕陵。　　

○谕内阁、户部奏、闽省茶税、延不奏报、请旨饬催一摺。福建省徵收茶税。前经户部奏准、令将所缴课银专款存储。每届三月。奏报一次。并节次随案奏催勒限奏报。迄今仍未据该督抚奏报有案。以致无凭查核。实属迟延。难保无侵渔中饱情弊。著庆端、瑞瑸、迅即遵照该部前奏。速行造报。毋稍徇隐。并先行查取迟延各职各。送部核办。该督抚当严饬各税员。认真经理。将所徵税银封存。听候部拨。不得以办理军需为词。任意开销。傥再含混宕延。即著该部查明参奏。　　

○又谕、工部奏、捐修城工、核与奏案不符、查明请旨一摺。前因甘肃捐修城工。将该督等交部议叙。免其造册报销。兹据工部奏称、各省捐修工程。劝办请奖。即与动款无异。岂可漫无稽察。致滋冒滥。且此项工程。银数在五百两以上。未据声明保固限期。核与该部奏案不符。所有甘肃省捐修城工一案。仍著造册报销。并将陕甘总督乐斌、此次议叙撤销。毋庸交部议处。　　

○福建水师提督杨载福奏、策应江南水师。布置江面事宜。得旨。所请饬令和春抽调师船。著军机大臣存记。遇有江南廷寄。附便谕知。　　

○展普济堂功德林煮赈两月。加赏稄米二百石。　　

○丙子。谕内阁、前据瑞昌、罗遵殿等驰奏、皖南逆匪。由广德进窜四安。并从武康县直扑杭州省城。当谕令和春、兼办浙江军务。并著候补提督总兵张玉良、总统诸军。迅速驰往援浙。方冀大兵云集。立解城围。乃罗遵殿事前布置仓皇。竟堕贼计。本日据和春、何桂清等驰奏、二月二十七日。逆众在清波门暗掘地道。将城轰塌三十余丈。蜂拥入城。满洲营官兵。接仗杀贼。众寡不敌。以致杭城失陷等语。览奏焦愤实深。和春等叠次所派援兵。为数已及万余。何以全未赶到。著和春、张玉良、查明各路带兵员弁。如有托故迁延。即立予正法。现派王有龄、署理浙江巡抚。并著会同张玉良、督饬诸军。迅图克复。其在城文武各军下落。著和春、何桂清、王有龄、迅速查明具奏。　　

○又谕、和春奏、营弁强奸擅杀、请革职拏问等语。贵州定广协都司陈定安、赴广东招勇。行至茂名县谢鸡圩地方。辄敢在歇店、持刀强奸民妇。并将该民妇家属、及店夥等六人。一并捆杀。讯据供称、在歇店被窃银两。并无杀人之事。情节支离。实属目无法纪。案关营员逞凶奸杀。虚实均应彻底根究。陈定安著即革职拏问。由江苏解赴广东。著劳崇光督同臬司、归案严行究办。以儆官邪。　　

○谕军机大臣等、本日据扎拉芬泰等奏、接裕瑞等函称、浩罕所属提拉依地方。有托古达买州等、带领五六百人劄住。又阿克苏所管卡拉巴哈地方住站布鲁特、进山句结。探闻浩罕已派倭里罕托古达买州、带兵五千。于二月间前往冰岭。截官兵来路等语。叶尔羌官兵。殴毙浩罕额尔沁一案。曾据裕瑞等奏明审结。现在该浩罕派兵前来。意图报复。是该大臣等、前派阿奇木伯克、寄信与浩罕伯克。并未能折服其心。办理殊未妥协。该浩罕称兵犯顺。虚实虽未可知。必须豫为筹办。著裕瑞等、一面设法晓谕该夷。俾自知理曲。不致别滋事端。一面不动声色。妥为防范。并安抚各处回民。毋令句结为患。仍随时与扎拉芬泰、会商妥办。总期消患未萌。以安边圉而弭兵端。将此谕令知之。　　

○又谕、据扎拉芬泰等奏、请饬催甘省欠饷等语。甘肃省欠解伊犁三成俸饷。不下百万之多。前经部议、山西陕西等省。报解甘饷、约计三十万两。行令拨给伊犁。并催各该省各拨银十数万两。限三日内凑齐。如数解甘。此项专拨银两。迄今未据甘省转解。该将军屡次咨催。亦无回音。是否已分拨各处。抑或尚有未到。现在浩罕使臣额尔沁等、在叶尔羌滋事。被弁兵殴毙。闻浩罕业已派兵。欲往冰岭阻截官兵。难保不因此起衅。南路各城。设有蠢动。所需行粮一切。无可支发。贻误非轻。著林扬祖无论何款。先行筹拨银数十万两。派员解赴伊犁。并查明山西等省。专拨伊犁饷银三十万两。如已解到。即行起解。兼程前进。并檄饬前途台站。毋得刻延。以济要需。将此由五百里谕令知之。　　

○又谕、和春、何桂清等、杭州毗连苏省。为财赋之区。断不容该逆久踞。致误东南大局。和春现既兼办浙江军务。著即与张国梁、何桂清、王有龄、通盘筹画。一面进攻杭城。一面严截窜路。毋令扰及附近各处。力保完善之区。并咨催前调闽兵二千。及饶廷选所部兵勇。迅速赴浙。以厚兵力。其米兴朝一军。已到江口。即可饬令攻城。苏州与杭州、唇龄相依。据何桂清、徐有壬奏、已募上海炮船四十只。派员带赴嘉兴一车。迎头进击。并饬蔡映斗等、严扼由浙入苏之路。务即严密布置。毋得临事仓皇。江苏藩司、筹办大营兵饷。责任綦重。著何桂清、徐有壬、保奏一员。先行署理。候旨简放。所有杭州文武下落。著和春等查明具奏。再前因官军攻克沿江贼垒。及九洑洲贼巢。谕令官文等、饬杨载福水师、与江南水师。互相策应。兹据该提督奏称、水师应仍在芜湖以上。巡扼沿江要口。随时截击。俟陆兵会齐。攻复安庆后。相辅东下。傥金陵尚须炮船。请饬和春、将芜湖以上红单师艇。调往下游等语。杨载福水师。既专防芜湖以上一带。所有红单师艇。即可调赴下游。俾呼吸相通。互为策应。著和春等、体察情形。酌量办理。将此由六百里加紧各谕令知之。　　

○又谕、和春奏、各路军情紧急、需用军火浩繁、请饬河南、山东、陕西、赶解火药足数、并请再行奏拨等语。现在江南围攻吃紧。兼须接济皖省江北清淮等处。近因杭湖甯国军情。同时紧急。需用孔殷。自应亟筹拨解。著庆廉、文煜、谭廷襄、迅将前次所欠该营火药。赶紧如数解足。一面再行各拨火药十万斤。擡枪五百杆。鸟枪一千杆。擡枪鸟铅丸各三万斤。派委妥员、飞饬起解至江南军营。以济急需。毋稍延误。将此由六百里各谕令知之。
  </div>
  <div class="pagination">
   <a href="清实录咸丰朝实录_page435.html">
    上一页
   </a>
   <span>
    ...
   </span>
   <a href="清实录咸丰朝实录_page431.html">
    431
   </a>
   <a href="清实录咸丰朝实录_page432.html">
    432
   </a>
   <a href="清实录咸丰朝实录_page433.html">
    433
   </a>
   <a href="清实录咸丰朝实录_page434.html">
    434
   </a>
   <a href="清实录咸丰朝实录_page435.html">
    435
   </a>
   <span class="current-page">
    436
   </span>
   <a href="清实录咸丰朝实录_page437.html">
    437
   </a>
   <a href="清实录咸丰朝实录_page438.html">
    438
   </a>
   <a href="清实录咸丰朝实录_page439.html">
    439
   </a>
   <a href="清实录咸丰朝实录_page440.html">
    440
   </a>
   <a href="清实录咸丰朝实录_page441.html">
    441
   </a>
   <span>
    ...
   </span>
   <a href="清实录咸丰朝实录_page437.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
