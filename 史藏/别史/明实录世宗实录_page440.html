<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 440 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 440 页/共 518 页</h1>
    <div class="content">　　○以灾免宣府前左右卫并顺圣东城蔚州广昌所狭西临洮巩昌二府甘兰临河洮岷阶文靖虏等卫所及庄浪所属红城子沙井儿等处凉州永昌古凉三卫屯粮各有差
　　○顺天府密云县进生沙金五十两诏入内府用仍行各抚按官多方采献
　　○丙申参赞机务南京兵部尚书韩邦奇复以疾乞休不允
　　○改湖广荆西道佥事为整饬荆西等处兵备兼管分巡以原辖承天德安二府及邻近嘉鱼等八县属之从巡抚都御史林云同奏也
　　○贵州宣慰使宋夔遣人来贡马给赏如例
　　○工部覆礼科右给事中程时恩条陈二事一国家每有兴建巡视监督诸臣概同工匠受赏非人臣靖共之道又工所官吏侵渔物料卖放班军宜严禁一角□羊户物料内府各监局除需索茶果之外又创为铺垫等名少不如意辄百方困辱往往至坐累以死宜令巡视官劾治得旨允行
　　○提督鞍辔军器二局太监吕洪以各工匠造军器成援先年造明盔明甲例请给冠带并赏赐工部覆御前扈从盔甲事体崇重比之军器不同各匠止宜量赏  上从部议
　　○丁酉巡按湖广御史贾大亨劾奏荆州府知府周世雍及竹山县知县雍通皆贪污不职当为民吏部覆拟闲住  上竟从大亨言黜世雍通俱为民仍戒吏部于贪墨官毋得徇情曲护
　　○命南京中军都督府佥书南和伯方东团营扬威营坐营
　　○戊戌以三年考满荫南京户部右侍郎侯纶子汝谦为国子生
　　○己亥升巡抚辽东右佥都御史李珏为大理寺卿太仆寺卿方钝为都察院右佥都御史总理河道
　　○选授行人张廷槐杨允绳赵輄推官任璜王德沈束文方林懋举知县石鲸徐易凌汝志为给事中行人申仲陈效古金豪推官赵世奎吴昶孙慎霍冀知县姜廷颐闾东赵孔昭胡宗宪薛樟沈宠赵绅严天祥李廷春王本固黄中张鉴赵锦李九功李尚智欧阳震朱木王民陈泽为试御史璜吏科德鲸户科束礼科廷槐方允绳兵科易汝志刑科輄工科懋举南京工科廷颐河南道东浙江道世奎江西道昶慎福建道孔昭宗宪湖广道樟广东道冀广西道宠山东道绅山西道仲狭西道天祥四川道效古廷春云南道本固中贵州道鉴南京浙江道锦南京江西道九功南京福建道尚智南京山东道震南京湖广道豪南京广东道木南京广西道民南京山西道泽南京贵州道
　　○庚子升兵部郎中张镐为光禄寺少卿
　　明世宗肃皇帝实录卷之三百四十二


大明世宗肃皇帝实录卷之三百四十三
　　嘉靖二十七年十二月壬寅朔以三年考满荫光禄寺卿张忠子照为国子生
　　○癸卯升提督誊黄通政司右通政卢勋为太仆寺卿
　　○甲辰山西抚臣言太原平阳二府泽汾沁三州所属荒田可垦者计一万七千四百九十余顷岁可入粟九万一千六百四十余石请遣官相度召民佃种以补王府禄粮及他郡荒田之税报可
　　○乙巳  慈孝献皇后忌辰  奉先殿行祭礼镇守湖广丰城侯李熙祭  显陵
　　○升后府都督佥事管锦衣卫事袁天章为都督同知镇抚司掌司事锦衣卫指挥同知张柏龄为指挥使署指挥佥事周京为指挥同知官校各升一级以三年缉捕理刑有功故也
　　○录广宁城长静等堡擒贼死事功升赏官军刘拱极等一千五十二人
　　○丙午升南京都察院右都御史刘讱为南京工部尚书应天府府尹蒋应奎为都察院右副都御史巡抚辽东
　　○丁未承天府耆老刘源等＜锍-釒＞请岁时诣旧邸元祐宫望拜祝厘时源等年皆八十余自楚中走数千里伏阙上书  上嘉其恳诚报可仍赐金帛遣之
　　○巡抚蓟州都御史孙应奎奏秋防既毕所调京营保定兵马例宜掣回第顷者虏报未靖乞仍留各兵分布附近诸州县以备不虞  上曰朝廷设抚镇官付之边寄且本镇备边自有主兵即今严冬之际孙应奎輙欲概留客兵甚非事体其亟令掣回应奎等务督率将领固守信地无得疏怠取罪
　　○戊申漕运总兵官万表请给帑银造船并减折运米以纾民困诏以太仓银三万三千两给之运米准减折三十万石每石银六钱仍令户部酌量地之远近及被灾轻重以为差
　　○己酉罢百官腊宴建报丰醮典于大高玄殿三日命文武大臣英国公张溶等分告各宫庙
　　○壬子御马监太监李庆等以司礼监太监鲍忠病故为其侄鲍恩等乞恩升级八人收入勇士营五十人  上已许之兵科给事中刘体乾奏  祖制武职非军功不授  陛下登极诏书已经申明遵守忠生膺荣宠殁承恤典且官其侄恩等至锦衣卫指挥未有寸功以报又求升级并乞收勇士营五十人若尽如所请将使胥徒襍遝乎青紫厮隶混淆于冠裳此岂盛世所宜有也  上曰科臣言是鲍忠故后恩悼非常况前已准乞数名矣恩等姑准三名勇士收二十名其余俱除之
　　○甲寅少保兼太子太保礼部尚书兼翰林院学士费采卒赐祭葬如例谥文通采江西铅山人正德辛未进士改翰林院庶吉士授编修时宁庶人宸濠潜蓄异志求复护卫采与从兄大学士宏极言其不可予遂忤权幸意禠职罢归  上御极用荐复还旧职寻充经筵官与修  武庙实录成升左春坊左赞善迁南京尚宝司卿寻改左庶子兼侍讲掌南京翰林院事累升礼部侍郎兼学士掌院事踰年进尚书掌詹事府事寻命回部以  太庙成加太子少保满三岁考秩进太子太保复加少保至是疾作卒于官
　　○命漕运总兵兼镇守淮安署都督佥事万表佥书南京中军都督府事
　　○发黎山王府庶人誉木□乂高墙禁住坐淫暴手杀其妻故也
　　○乙卯升巡抚山东右佥都御史彭黯右副都御史巡抚河南
　　○诏广西向武州土官男黄仲金那地州土官男罗廷凤泗城州土官男岑施各就本处袭替免赴京以其尝听调有劳也
　　○改吏部尚书闻渊子宗人府经历思学为礼部主客司郎中于中书科办事思学以久次当迁渊引嫌乞令左右侍郎定拟  上许之乃改思学前职不为例
　　○以灾免狭西平凉凤翔汉中所属州县税各有差
　　○丙辰  贞惠安和景皇后忌辰遣都督佥事王朝用祭  陵寝
　　○旌表节妇十三人山东费县监生负交妻李氏广东新会县民区超妻陆氏狭西商州民苟珖妻任氏云南腾越州生员吴玺妻张氏生员黄桂妻李氏狭西泾阳县民李杲妻赵氏朝邑县民韩邦仁妻许氏湖广铜鼓卫舍人李泰妻王氏河南许州民高城妻赵氏山西五台县监生陈玠妻王氏山东任城卫旗余黄刚妻赵氏滨州民魏昱妻韩氏江西余干县民邓颐妻曹氏烈妇四人山东金乡县生员辛召妻史氏狭西渭南县民张猷妻安氏河南睢州生员熊威妻张氏杞县生员刘光遇妻王氏
　　○升尚宝司卿席中为太常寺少卿仍管司事以九年考满也
　　○两广总督都御史张岳总兵平江伯陈圭督兵击连山贼余党破之凡擒斩四百二十四级俘获一百一十人捷闻兵部乞录抚镇官并参议朱宪章署都指挥佥事梁希孔等功而治靖远守备张廷佐徐浚广州府知府胡凤等失事之罪得旨岳奎各赏银四十两纻丝三表里宪章希孔二十两一表里廷佐等逮问
　　○丁巳命礼部尚书兼翰林院学士掌詹事府事孙承恩回部管事兼官掌府事如故
　　○荫总督宣大左都御史翁万达弟万程为国子生万达以修边功当荫子乞恩改荫其弟许之
　　○升闲住应天府府丞朱隆禧为太常寺卿致仕隆禧以考察黜会秉一真人陶仲文之太和山即邀至其家以所藏方书托之代进  上悦命即其家以白金彩衣赐之隆禧既受赐因自赴阙陈谢意图留用  上以考察罢闲官例不得复起令加秩致仕
　　○庚申升山东左布政使骆颙为都察院右副都御史巡抚山东吏部文选司郎中张濂为通政使司右通政提督誊黄
　　○辛酉礼部类奏灾异  上报曰览所奏灾异仰承  上天仁爱朕心感惕其通行内外臣工各加修省尽心职业仍令严饬兵防以弭边患
　　○命神机营坐营镇远侯顾寰充总兵官提督漕运兼镇守淮安地方改分守大同参将署都指挥同知麻宗提督京城内外巡捕
　　○改氵□丐阳州沙湖水驿于德安府应城县名城北马驿
　　○甲子升左给事中张汝栋李珊为都给事中右给事中叶镗为左给事中给事中申价张秉壶为右给事中汝栋秉壶俱刑科珊镗俱工科价礼科
　　○乙丑命怀宁侯孙秉元效勇营坐营定西侯蒋传神机营五千下坐营
　　○丙寅命兵部左侍郎范鏓兼都察院右佥都御史往□河川等处相视修筑关城
　　○戊辰以灾免直隶大河等一十八卫所屯粮有差
　　○福建海贼林成等流劫至南直隶界苏松兵备副使魏良贵檄太仓州署印同知周凤岐等集兵捕之擒斩三十余人事闻诏赉良贵银币凤岐等操江抚臣犒赏
　　○己巳立春  上不御殿顺天府官进春司礼监捧入
　　○庚午遣兴安伯徐梦旸等为正使太常寺少卿席中等为副使持节册封蜀成王让栩世子承爚为蜀王妃常氏为蜀王妃代昭王充燿世子廷埼为代王妃陈氏为代王妃广灵康定王俊槻长子充煡为广灵王夫人郝氏为广灵王妃崇恭王厚燿庶第四子载壃为归德王庆元荣康王祐椐长孙载圿为庆元王夫人周氏为庆元王妃周府河清庄宪王安洇长子睦棱为河清王益阳康定王睦楮庶长男已故镇国将军勤熤嫡第三男朝墰为益阳王兵马指挥康国奇女为曲江王妃辽府湘阴端靖王宠湳长子致梠为湘阴王楚府永安昭定王显梧长子英焌为永安王夫人徐氏为永安王妃山东济南府生员赵应奎女为德府临清王妃兵马指挥孙著女为宁海王妃兵马指挥张朝卿女为韩府襄陵王妃
　　○兵科都给事中胡叔廉言辽东宁夏总兵官李琦王缙俱尝以曾铣失事各在罪籍今防秋已毕乞如前旨议罢诏缙革任回卫琦以辽东方用兵姑留之候事宁奏处
　　○辛未岁暮大祫享  太庙命京山侯崔元代
　　○命礼部尚书兼翰林院学士掌詹事府事孙承恩充会典副总裁
　　○以明日元旦节遣长宁伯周大经玉田伯蒋荣惠安伯张镧驸马都尉谢诏分祭  八陵都督佥事沉至祭  恭仁康定景皇帝  哀冲太子惠安伯张镧祭  孝洁皇后中官祭  恭让章皇后废后吴氏各陵坟
　　大明世宗肃皇帝实录卷之三百四十三终




明世宗肃皇帝实录卷之三百四十四
　　嘉靖二十八年正月壬申朔命成国公朱希忠代行拜天礼于  玄极宝殿  上不御殿群臣朝服于奉天门行五拜三叩头礼仍具表称贺罢群臣宴赐节钱钞王府进贺人员及四夷朝贡使俱宴于阙左门
　　○升协守宁夏副总兵署都指挥佥事黄振为署都督佥事挂印充镇守宁夏总兵官
　　○甲戌  宣宗章皇帝忌辰  奉先殿行祭礼遣都督佥事王朝用祭  景陵
　　○丁丑时享  太庙命驸马都尉邬景和代
　　○壬午发太仆寺马价银四万两于大同市马给军
　　○丁亥遣兵部左侍郎范鏓经理边关诸隘
　　○戊子  英宗睿皇帝忌辰  奉先殿行祭礼遣定国公徐延德祭  裕陵
　　○己丑致仕南京户部侍郎顾珀卒赠右都御史赐祭葬如例
　○辛卯先是直隶巡按御史陈其学奏漕运河道二臣皆国计所系非久任无以底绩前年秋冬间胡松推河道韩士英推漕运去年春初士英始莅任不踰月升南京户部尚书仍以松代松至淮亦不踰月升户部右侍郎彼此更代视如传舍宜行久任以专责成待其年资渐深劳勚茂著然后不次擢用庶于国计有禆吏部覆议报可
　　○甲午南京给事中雷贺等御史张诏等论劾礼部尚书孙承恩兵部尚书赵廷瑞各贪鄙不职并宜罢黜承恩廷瑞各＜锍-釒＞乞休  上谕廷瑞勉脩职业承恩准致仕
　　○以去年十月虏入宣府灰岭口焚掠小苇伤及大松沟下分守参将张元勋等巡按御史逮治
　　○乙未太子少保礼部尚书盛端明以年老乞致仕许之
　　○发太仓银一万一千二百两备延绥镇新设游兵月粮从巡抚都御史杨守敬请也
　　○命扬威营坐营南和伯方东佥书右军都督府事仍不妨营务
　　○甘肃抚镇等官杨博等以新垦龙首靖安二堡田成请以指挥刘继政任堂分任防守从之
　　○丙申  孝静毅皇后忌辰奉先殿行祭礼遣都督佥事王朝用  祭  康陵
　　○先是代世子廷琦奏本府宗室岁禄积欠数多乞发银救赡户部覆宜行山西抚臣查本省堪动钱粮随宜补给其逋负之数督令有司严徵并议将运司引盐除角□羊边外存补岁禄诏以山西布政司银八万两补之余俱如议
　　○丁酉昨岁甘肃地方旱歉庄浪为甚巡抚都御史杨博＜锍-釒＞请赈贷谓秋成米贵民已嗷嗷若至来春势必不支救荒之政所当先事讲求多方处备因条上四事一庄浪贫丁及土丁自本年正月起至四月止每名月给米三斗银五钱于甘肃仓粮价银借用一沙井儿等处驿递夫马粮料宜收买本色乘春给与以寓赈恤之意一各仓仿常平之法收籴冬米至春时止照原估官为粜卖一凉州等卫屯田宜行管屯官课民耕植春初给种秋成如数徵还仍择其户之殷实者领之至是户部始议复报可
　　○刑科都给事中张汝栋等＜锍-釒＞陈时弊一谓近年官员被劾者輙行奏辨名曰白已实则攻人如工部主事陆应豹先经给事中减珊论劾豹乃指摘珊罪恣情奏扰是不畏朝廷之法也乞敕部院重加惩究以警将来一国家置御史巡察天下其职甚重近日阜城知县梅伯昂贪声素著御史王应钟已行戒饬伯昂輙纳贿求免非应钟不避群言挺然论白则辇毂之下口语藉藉孰肯谅之乞敕都察院将伯昂发遣仍行各处巡按毋避嫌疑指实奏闻一  祖宗之制凡内外官民事有问理不明冤抑未伸者皆得赴阙下诈不以实者有明罚迩年守阙讼者率多虚诞乞敕都察院行十三道御史于内外官民章奏果有诬枉即为伸理其逞虚罔上者行法司递角□羊原问衙门如律重治章下所司议覆俱从之
　　○下榆林卫都指挥佥事游击将军李珍狱珍初以为事官与延安卫署都指挥佥事田世威宁夏卫指挥同知郭震俱为总督曾铣所任用珍遂以战功起徒中为今官铣败将校多得罪于是逮珍等诏狱罗织其事谓珍常减军饷万余送铣子至京馈遗珍被拷掠备极惨毒几死卒不肯诬服以累铣子至是法司请论珍死其侵盗官银系亲属监追田世威郭震谪戍诏依拟
　　○庚子启蛰行祈谷礼于  玄极宝殿先期视牲命英国公张溶代至日行礼命成国公朱希忠代
　　世宗肃皇帝实录卷之三百四十四


明世宗肃皇帝实录卷之三百四十五
　　嘉靖二十八年二月辛丑朔
　　○壬寅改辽东锦州备御为守备辖左中屯二卫并大兴等堡增设海州参将一员辖海盖二卫并东昌等堡命抚臣于二城附近卫所摘选舍余丁壮及原额军共足六千名每城分拨三千发太仆寺马价银二万四千六百六十余两分给本镇新军僦居买马从辽东巡抚李珏请也
　　○癸卯诏抚治郧阳都御史于湛巡按湖广御史贾大亨俱回藉听勘先是二十七年九月十六日月食当画刻例不救护陕西布政司以钦天监题月食邸报呈湛湛督所属行救护礼大亨＜锍-釒＞陈其谬且诋湛为昏庸当罢湛遂＜锍-釒＞讦大亨淫婪不职诸事大亨亦上＜锍-釒＞自理章下吏部都察院看议谓大亨事干名检但湛不先期紏举被论乃始讦奏亦难遽信宜俱令回籍行湖广抚按官会勘以闻从之
　　○鲁王观＜火定＞薨遣官祭葬如例
　　○乙巳发太仓银四万两于陕西赈饥并停征临洮巩昌等府州县卫所税粮有差
　　○丙午给事中王德沈束杨允绳＜锍-釒＞陈简辅臣录遗佚二事谓自古帝王无有不慎选良弼以臻至治者顷该大学士严嵩题称内阁办事缺人诏令推堪任者五六员以闻臣仰见  皇上忧勤惕励思得命世之佐以副侧席之想甚盛心也窃惟辅弼之臣关系甚大必行履忠贞器量弘慱者始足以当其任若文言饬貌而迂疏不适于用强学慱辨而执拗不通于时外饬廉隅而中藏贪诈阴怀虿毒而阳为脂韦此天下之大怼也有一于此皆足以病国殃民使不早辨而误用之以致偾事虽加谴斥亦奚益矣昔唐肃宗用杨绾为相一时大臣声乐骑从率皆减撤宋哲宗相司马光外夷戒饬边吏慎勿生事此固得人之证也且国家盛治必英才汇进而后可成昔虞周之际百揆庶牧悉赖忠良＜锍-釒＞附御侮罔非吉士顷者每遇廷臣员缺輙患得人之难岂古今若是异哉良以进拔之途未广遗佚之贤尚多固有志节足以表世而嘉遁自藏才猷可与济时而抡拣未逮或以二卵遂弃干城之用或失东隅莫收桑榆之功故不充任使耳非无人也伏望  皇上俯念机务重任简自  宸衷敷求正人置诸左右仍敕该部慱稽公论荐举遗贤或特赐超擢或遇缺填补务求举惟其人才称其用无使庸流下品乘机幸达则股肱惟良庶事可康矣章下所司
　　○发太仓银一十六万于大同二万六百两于山西
　　○丁未祭至圣先师孔子遣吏部尚书闻渊行礼
　　○建春祈大醮于朝天宫三日夜遣英国公张溶行礼
　　○总督宣大侍郎翁万达言大虏俺答等十余酋紏聚部落将犯宣府缘该镇将庸兵弱为虏所轻请令大同总兵周尚文量带家丁通事星驰赴宣府暂代总兵赵卿统辖诸军分布要害以待虏兵部复万达议良是得旨报可仍令将尚文调发起程日期奏闻
　　○戊申祭  太社  太稷命英国公张溶代
</div>
    <div class="pagination">
<a href="明实录世宗实录_page439.html">上一页</a><span>...</span><a href="明实录世宗实录_page435.html">435</a><a href="明实录世宗实录_page436.html">436</a><a href="明实录世宗实录_page437.html">437</a><a href="明实录世宗实录_page438.html">438</a><a href="明实录世宗实录_page439.html">439</a><span class="current-page">440</span><a href="明实录世宗实录_page441.html">441</a><a href="明实录世宗实录_page442.html">442</a><a href="明实录世宗实录_page443.html">443</a><a href="明实录世宗实录_page444.html">444</a><a href="明实录世宗实录_page445.html">445</a><span>...</span><a href="明实录世宗实录_page441.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
