<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 48 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 48 页/共 245 页
  </h1>
  <div class="content">
   诸大绶 
　　公讳瓒字邦献号见沧其先汴人宋靖康末徙居钱塘数□而公高祖以实生仕安乡中仕安生茂茂生麟茂公大父麟公考也并以公贵赠通议大夫太子宾客吏部左侍郎兼翰林院学士初公考侍郎公人倜傥任狭能亢其宗娶张淑人而生公公生有异兆数岁即嶷嶷殊凡儿日诵数千百言稍长益颖敏绝人从侍郎公入京畿时有豫章人郑先生者说朱氏易所居从徒常百人公往游其门百人者皆服以出公下即公亦自以百人者莫予若也会有司试士侍郎公欲公占医省籍就试公长跽辞曰士致身重先择涂大人柰何令儿从他涂进耶侍郎公韪其言资遣佐之归时御史中丞海虞陈公察方署学政一试即首录公今少师存斋徐公继督学来两浙亦置公高等公名益大吉士挟策从公游者日益众丁酉举于乡明年试于南宫学士无锡华公察首得公卷大奇之欲以冠魁列傍有相沮扞者华公不怿曰楚王在璞何患无知者是子即试大庭众□能嫉抑之耶人奉殿对　上果亲擢公第一甲第一人授翰林院修撰公在馆职刻意学问六经诸史旁及百家稗杂之说靡不深究盖能掇其菁华以求自得于心不徒强记资辨说巳也乃其与人处则又简默不自炫愔愔若无所知能人故滋以公辅期之庚戍满九载升左春坊左谕德壬子升南京国子祭酒扁所寓之堂曰身教律巳严恪动应矩度其余规条格令岌岌不少假六馆士承教指惟谨无或私谒于门者踰年改国子祭酒寻升南京吏部右侍郎改礼部右侍郎居无何上谕辅臣简忠谨文臣二人供内撰辅臣以公暨洞山先生应诏可兼公翰林侍讲学士践其任公长身玉立仪观岸伟上每属意焉乃公益蚤夜儆儆畏慎无敢忽洊受　上眷宠数出廷臣右丙辰转左侍郎丁巳加太子宾客兼学士赐仙鹤服三年考绩诰赠祖及考如其官祖妣及妣并淑人寻加公二品俸赐飞鱼服改吏部左侍郎兼职如故时持铨衡者权贵所掣系进退人材多于羣情未厌公不当事权蔑以救正而往往有槩于中不安其位会得足疾不能起视事遂上疏乞归　上屡赐问疏再上乃允谕有司愈日以闻寻愈有司上状竟弗召间出赐金构堂数盈题曰荣赐曰此金者圣主所以宠劳从臣也吾不敢隐君之赐抑使后世子孙或覩是兴思厉术业以効报乎公人夷爽洞达不事机防自诸生即负意气自高不能曲狥人既官翰林益岳岳养重于人卒难合遇势权隆灼者亦未尝媕妸求媚附盖公之性然也人以是重公而亦或以是忌之云余尝观古所谓大臣其行巳立朝道德功业虽不尽同然大要多慷慨高明阔略于小节而务其大体若公者庶几古大臣之风焉公之始生侍郎公梦故少宗伯王公瓒谒其门语曰是儿后当贵名第大出我上乃今科名位望二公大略竟相埒则神固巳示之分矣又公少年时讲业僧舍稍倦寐梦神人导之帝庭授公二巨字文曰见沧寤未解所谓顷之僧过语舍后山壁间故镵宋理宗御书公令引视则所梦二巨字宛如也遂以号夫鬼神之事亦怪矣哉然则公之生固不偶然也 

　　○吏部左侍郎靳学颜（实录） 

　　实录 
　　吏部左侍郎靳学颜隆庆五年六月卒以三年未满赐祭一坛给半葬学颜山东济宁州人嘉靖乙未进士初授南阳府推官累官至左布政使入太仆光禄卿都察院副都御史巡抚山西晋工部侍郎改吏部以病乞归至是卒学颜人淳谨内行修洁文学气节俱士论所重云 

　　○吏部右侍郎兼翰林院侍读学士赠礼部尚书山阴诸公大绶行状（张元忭） 

　　张元忭 
　　今上改元万历癸酉之春正月十有三日吏部右侍郎兼侍读学士诸公卒于京邸讣闻　上念公讲读劳赠礼部尚书赐祭葬有加按诸氏实越大夫诸稽郢后世家山阴当宋时有所避改姓诸葛其后有某某者累世以儒显复姓诸氏又数传明庵公公大父也明庵公三子长双潭公宗辅配陈氏次宗弼又次国太公宗教配金氏公盖双潭公仲子国太公后两公及明庵公皆以公贵累赠通议大夫吏部右侍郎兼侍读学士配并封且赠淑人公之始诞也陈淑人梦有凤自天投于怀巳而岐颖绝羣甫髫日诵千余言目不再过十岁善属文比部郎八山钱公越巨儒也见而奇之乃言于兄以女女公是钱安人阅四岁随双潭公官祁门祁门令又见而奇之语人曰此非东南竹箭邪居三岁返越补郡诸生文学日益邃时辈畏之又明年癸卯领乡荐及　御史舒公数睨之问年几何曰二十有一舒顾诸寮曰是子凝采不凡异时有闻馆阁光兹榜者必其人也人至今服其雅鉴然自甲辰历癸丑凡四上春官辄不第归归则杜门茹涵今古益以淹贯其自律若处子未尝逐队登公庭有所托双潭以丁未违养公归自北号踊几绝执丧踰制乙卯又北上宿清源逆旅梦　天帝并　肃皇帝坐而语指公才贤以印剑明年丙辰举会试第二廷试第一人传胪日越卧龙山鸣声闻数里人谓地灵响应视曩时名至卿云见盖同符云时家人以公既贵显置袴欲以纨公遽斥曰袴宜以纨耶吾行将菲粝以终身安用此每慕王文正不在温饱句因镌之石章随授翰林院修撰亟迎二淑人于邸日奉旨甘侍膳寝己未春充会试同考试官既　陛辞则归拜二淑人而后入且曰儿所藉手以报　国恩万一在兹役也敢不努力巳入院则又焚香吁天曰夫录士以□耳文岂能尽得士哉唯神明默相予令一二□才人彀中用充　国家任使则神之贶也后凡公所录士率多表见者旧制凡人后者封不及本生公痛之是夏秩满乃日夜草奏祈貤封词甚恳恻　肃皇帝嘉其孝特允之于是在廷诸臣凡若此者□相庆以此殊典自诸太史始嗣后公学士□郎两值　覃恩皆得并及所生如公官庚申春乞假归陈淑人仓卒卒于途哀毁执丧一如丧双潭公时居家益事韬敛谢请托至关一郡利弊则毅然任之不惜齿颊如辛酉夏台卒乏饷以万计督府檄吾郡假输甚急公言于当路往复者再三事竟寝它率类此壬戍服除赴　阙补原官前所称旧制人后者不得兼封本生亦未有兼服本生者公顾服陈淑人丧衰绖疏水者三年踰假期且两阅岁而后出当事者哀公情疏于　朝凡后于人者皆得服其本生着□令在廷诸臣凡若此者又举相庆以此殊典自诸太史始癸亥夏有　诏偕阁臣纂修承天大志甲子春校录　永乐大典乙丑会试再充同考试官其祈天一如己未夏公所居祖第灾报至无所问第曰是祝融之儆予也夫丙寅春承天大志成赐银币宝钞丁卯春　肃皇帝崩　庄皇帝嗣位始以恩得封本阶及钱安人无何偕史臣纂修　肃皇帝实录兼管理文阶诰勑夏　永乐大典成升左春坊左谕德兼侍读仍升俸一级　　皇帝御讲充经筵日讲官赐银币迨讲加赐金绯纻罗纱各一及宝钞公在讲筵凡五历寒暑每进讲必先一夕斋戒积精凝思期以至诚悟　主上而耒姿修伟步上雍肃吐音朗朗　　　帝每竦意听之所著经史讲义凡涉理乱几微必剀切详尽言人所不敢言一日讲尚书至有言逆于汝心必求诸道有言逊于汝心必求诸非道反复开谕谆谆以纳忠鲠屏谀佞言　帝肃然改容它日讲论语至朝闻道章同列难之公独从容启发不讳沮一日寺臣侍经帏者某忽癎发哮欺豕视满廷尽愕公讲迪如故若不见闻及出大学士徐公李公相顾言曰诸君讲官非大有养者曷至是冬升侍读学士掌院事充纂修玉牒总裁官戊辰春从　庄皇帝谒长陵锡金绯罗服仍充会试武举考试官冬从　庄皇帝郊赐金绯纻表里一己巳秋大阅随　驾赐绯罗服庚午夏升礼部右侍郎兼管日讲如故仍充　肃皇帝实录副总裁辛未春　庄皇帝亲策礼部所举士于　廷充提调官赐钞时两　册宫妃咸预典礼赐银币者再会　今上方冠廷议冠礼中贵多乐简便公正色诤之多所条改　长陵竣工赐银彩　庄皇帝崩公自以始终　庄皇帝世无一日不在侍从沐　宠遇殊它班每一哭临至失声而大丧礼仪又当其剧以是形神交惫病遂作矣六月有诏驰　天寿山视　大峪陵赐银币时暑甚人马有喘而毙者公独上下卑峻不少避竟触热败脾及归命即卧榻艰起七月改吏部右侍郎兼官如故既越月病小愈始一赴公座而　庄皇帝寻即幽宫又扶疾徒跣行二十余里哭送于郊自是病益甚涉秋迫季冬始得请归田乃竟不起呜呼悲哉 

　　○吏部侍郎陶文僖公大临传（王世贞） 

　　王世贞 
　　陶文僖公大临者绍兴之会稽人也与山阴诸公大绶同里闬相善而其射策时　上以文僖公第一人诸公次之而亡何有所更置文僖公遂得第二人自是益相善其官史局侍讲闱与銮坡鹤禁之长佐对秉更莅若左右手然诸公遂以其女女文僖公之子允宜而最后诸公繇吏部右侍郎兼侍读学士捐馆文僖公即日继之亡何亦遂卒始文僖公之侍讲闱也　天子器重之数称先生而不名众以且大拜而及其病遣中□人问痊否赐羊豕酒粲蔬等物殁而复遣中贵人临护丧赙白金米布宝钞香烛俱视执政恩数其谕祭至葬赠大宗伯大略同诸公而易名之典则诸公所不敢望者天下之惜二公以庶几有所展布佐成万历之治佹及而失之以恨而于文僖公尤切公字虞臣其先世彭泽人徙于台已复徙会稽遂会稽甲族曾祖曰慥举四丈夫子皆有科第而其叔子曰庄敏公谐选入翰林迁给事中以直谏谪徙累官至兵部左侍郎卒赠尚书德靖间名臣庄敏公之子曰鸿胪序班师贤以公贵赠通议大夫詹事府詹事兼翰林侍读学士举丈夫子三长湖广参政大顺次公又次大恒公少而端嶷不妄笑言三四岁时母淑人授之书即成诵巳就外传而有朱先生者好礼使童子习洒扫拂凡展席夷其贵于贱者夏不得挥扇公独乐之曰童子分固当且夫习则不劳静则无暑朱先生以语庄敏公而奇之公尝间至庄敏公书阁见名臣奏议辄手裒录得数卷庄敏公益奇之曰是儿其中人也十二工属文十五补博士弟子明年廪学官又明年应省试夜有邻女奔公者却之三巳遂徙居归而与其伯氏相师友学每谓圣狂自一念起署其室曰念斋公凡三试而举于乡又三试而举礼部以至射策及第盖年三十矣授翰林院编修故相严耳公名欲致之门下数遣其子世蕃候公公戒门者以他出应之第一剌报而巳卒不见而是时僊居吴给事时来慷慨慕直言公独善之数与扬扢世务吴君谓世务莫先于击相严公曰然吴君出其草公读之曰是名计耶胜之则毋触县官讳泚笔汰其甚者巳吴君论上不胜下　诏狱诘责所共谋五毒苛备或传且诬大者公闻之泰然日遣饷药物醪糗侦伺耗息吴君谢母重累故人公笑曰固也柰何使君独善吴君得不死以戍去而公尝迎韩淑人养于邸得疾卒公以丧归毁瘠踰礼三载绝酒肉不御内既服除念通议公且老而时事亡当心不欲出通议公强之乃　仍故官校录永乐大典寻授诸孺珰书公每言古寺人清公奉法以令终者其贪暴负国参夷五宗者委曲辨析不巳诸孺珰咸拱手曰此公异日谓我也当是时元相华亭公心器公数引与议　国事而会　世宗晏驾遗诏及他笺表往往公有力焉寻以通议公丧归会大典成道进翰林侍读公所居丧无异于韩淑人时甫公除召充　世庙实录俄校应天试务绌浮薄所得多老成士还进侍读学士掌留院岁余拜南京国子祭酒至则进诸生与讲说道理经济不高远奇僻之行士则之亡何以少詹事兼侍读学士召侍　上讲读于春宫寻进詹事仍兼学上如故　上践阼迁礼部右侍郎兼学士复如故前后凡三视院篆异数也俄解院事佐部其在经筵日讲修　穆宗实录副总裁　上虽在冲幼圣质不世出公思所以启翼之者首讲大学谓明明德如磨鉴不虞昏新民如澣衣不虞污止至善如赴家不虞远是在于性未凿时扩充善端而巳公所陈说每至谨天戒法祖孝亲恤民隐慎用舍广咨访缓工役饬边政谆谆乎有味言之也公每进讲左右皆目相指而上亦自重之其亟称先生以此赐服视一品他精镠宝楮金符绣币彩扇貂裘之赐无虚月改吏部仍日讲修史岁首大计吏公去藩臬之巧附势者二留运司之苦节迹迂者州幕之非疾而诬以疾者各一众大称服其迫欲得公大拜亦以此盖未几而公卒矣得年仅四十八公孝友天至既与伯氏相师友伯氏数奇娄食贫然公庄事之不敢以鴈行进叔氏得奇疾公不忍其躁也身与之寝外而俾妇章夫人与其妇居内尝手疏吁之神愿减算以代抚恤寡妹尤至伯氏之子尚宝丞允淳其成进士无异师皆公教也公人宽然长者然閟默不泄尤眘取舍绝嗜好其以乡进士里居有凌而夺之田于令者公弗白也令后知之惊以问公公竟弗白里豪有御史逮当令治疑其狱公徐谓曰书不云乎疑惟轻令悟趣宽之豪后知其自夜挟百金寿公□曰误矣我何德于公公无厌此金山畲耶胡不易粟帛而瞻族姻之饥若寒者其奉韩淑人讳也故陆都督柄方重伺公窘于棺遗之美材可百金公返其直不得后抵京而都督死矣公设薄酹酹之呼其子绎授直曰吾以不欺志也胡少保宗宪时拥节东南欲交欢公捐数百金树坊公叹曰东南困矣以饷军不足而我何用坊则逊谢曰不佞业巳有之不可强裁之至百金公又谢曰无巳有外王父之韩大夫未树者附一名足矣公居官二十年一切贽谢俱绝门故计亡之则购名书画犀器以馈公笑却之曰吾唯无好耳好则何论金帛与书画犀器异耶公家世二千石产可中上而其自奉极简约食不过算器衣无重彩门不纳优人迹顾其好施子独异是友人朱泰家贫事亲孝死无子其妻复以节死公先后治丧葬养其父母又之上状于有司而推坊直祠之曰节孝置祀田若干亩有钱生者挟旧而徒步访公于京至则病病发狂逆旅人走避之公徙置精舍躬粥药死则周棺殓归之乡公所衣食父之党若而人母之党若而人诸戚友以至闾左右若而人取之若囷廪也公恒言学有根而室有基不实则欹又曰善罔极恶亦罔极譬之岐乎南则益南北则益北又曰善犹水也之先者源之后者埋始而滥一觞终而润九里每读孟子至收放心未尝不再三叹也且曰忧勤惕厉其古帝王之心玺乎又谓允宜才不可强守可强也财有所用之则重无所用之则轻惟俭养廉惟俭养惠公之所以能绝取广予俭故也公疾得之晨趋请而更衣风人之遂剧　上所遣慰使犹强自力拜乃顾谓伯氏曰书生诚不意得此父子兄弟举甲科官近列如　国恩何唯生者勉之遂瞑允宜之举乡会皆魁其经进士第授刑部主事又能古文辞　赞曰吾闻之吴君时来允相江陵公之上　帝鉴图说也寔公发之乃　世庙冯几之诏公所进于华亭公者深矣养正圣功也萃涣大几也其二端皆自公公用矣人乃以不竟用公惜者何也夫进善不自讳居功不自名公所以称大人长者哉陶氏之声实衣被天下未央者有以也 

　　○陶公大临（维风编） 

　　维风编 
　　少宰陶文僖公大临余同门同年也第进士鼎甲官翰林嗣今上讲官累迁至少宰资望将柄用而卒公官翰林时曾以差出京便过家归省寻还朝一日晤余慨然太息曰吾侪一列仕籍即令念念济人利物一生罪业不能赎万一况吾官此闲局虽名清华未得亲民将何修而可余曰云何公曰忆余往以差出京由京泝越巳自越还　朝报　命往还凡几千里或由陆而舆所用负载役夫不知若干人或由水而舟所用牵挽役夫不知若干人念兹菜色枵腹之氓鹑衣褁体之黎皆人子也或当炎蒸淋污如雨喘息若雷或值严寒必跋淖泞冲冒风雪由此而踣顿道路委填沟壑者何可数也此等罪业皆由我作如竺氏果报之说不诬能无惕然乎余之悚然者累日中心识之不忘念公倘得柄用推此一念天下必多食其福者惜夫 

　　○嘉议大夫史部左侍郎定宇赵公用贤行状（瞿汝稷） 

　　瞿汝稷 
　　公讳用贤字汝师别号定宇其先世宋宗室简国公讳仲谈简国生朝请大夫讳士鹏守江阴军因家焉十传讳实者赘于常熟钱氏遂家常熟实生玭玭生某举嘉靖戊戌进士累官广东布政司参议娶萧恭人无出公乃张恭人出也公生而魁岸超明甫五龄日记数百言稍长益警颖参议公尝以考亭纲目命之读晨授而夕成诵者八十叶从参议公入粤署署多祟公所止祟绝迹于是始奇之嘉靖庚戌补博士弟子年十六而偘偘若老成覃精六秇渔猎百氏孔今古名贤康济之迹悉湛涵于胸臆矣戊午先文懿典应天试寔举公参议公素抗直里人有怨之者比没乘公侍婢暴疾亡遂巧设缯缴欲中公危法直指使及臬司颇眩逮甚急会郡侯缙云李公力白事遂解辛未举进士应馆试居首授翰林院检讨丙子纂修会典丁丑分典会试是冬江陵相闻父讣不奔丧台省复会疏留之公太息曰子我欲短丧仲尼不可况不丧乎是不独可斯世纲常惜亦当相国进退惜矣而是时彗出西南长竟天公遂上疏论曰臣闻天人相与之际微矣故人君欲求天心之格必求诸人心之安人心之所安即天理之所合其机幽渺而寔捷于桴鼓是不可不慎也顷自天文示异彗出山南　皇上兢惕不遑下勑臣工同加省惧一时言事者藉藉或以纠察大臣或以修举庶务固犂然□矣然臣犹以未覩其大也顷者辅臣张居正以父忧请归而　陛下留之再四臣每读其疏输诚写哀情泪竭尽而犹不能少回　陛下之听者　陛下以辅臣受　先皇付寄之重系社稷安危之机有不可一日而失所倚者然臣以丧必三年自周公孔子以来未之有改是非小节常礼法云也自后世乃有以金革之事起其臣于衰绖之中此特权一时之缓急不得曲顾其臣之私者非先王之法也臣自数日以来见辅臣瘠毁柴立形神摧弊臣私窃计辅臣之心欲更有所请则拂　陛下挽留之意欲遂听　陛下之留而不一往必有抱恨终天而不容顷刻安者夫辅臣能以君臣之义効忠于数年而　陛下不能使其父子之情少尽于一日臣不知　陛下何忍于此也臣又按杨漙李贤在先朝时亦尝起复然漙先以省母还家贤亦以同籍夺情固未有不出都门而可谓之起复者也且　陛下所以不允□臣之请者岂非谓　朝廷政令赖以参决四海人心赖以观法乎今辅臣方负沉痛其精神之恍惚思虑之迫切必有不能如曩日之周且悉而四海人心赖以观法者又且以拘曲寻常之见疑之亦何能如曩日之敬信而承服是辅臣之勋望积之以数年而　陛下败之于一日臣又不知　陛下何忍此也臣以辅臣之抱痛抑郁而不得伸是干天和而动星象之大者莫甚于此　陛下若垂愍辅臣宜听其所请暂还守制即万不得巳请如　先朝故事特勑礼官一员护送就道仍责限赴　阙如是则辅臣之心既可以少安天下之人心亦可以安而　陛下所以处辅臣君臣父子之间庶几无遗议矣然臣因是而感夫士气之日靡　国是之不明也夫国家之设有台谏所以法纪之司而任纠绳之寄者也固非谓其阿意顺　旨而将迎逢合之也今辅臣之留　皇上主之既有成命矣乌用是哓哓者哉逐影附声背公谊而狥私情蔑至性而倡异议夫父子君臣均人道所最重父死不奔丧同声附和是脱不幸异日有不肖者乘势而窃位亦将循故事而此附和乎臣以此人纪之所以植　国是之所以定者　陛下不可不垂察于此且　陛下信辅臣之深而留之笃者岂非以在　廷之臣未有称　陛下之任使如辅臣者乎然亦顾　陛下择而用之者何如耳　陛下诚于朝讲之暇悉心体访自内阁讲读以至部院大臣非时召对考之行以验其心术之端邪委之事以稽其才识之通塞使人人得以所长自见当必才有如辅臣者以称　陛下之任使不愈于以忧劳萃辅臣之一身使其乖父子之性伤天地之和哉臣愚敢昧死以闻时翰林院编修吴公中行刑部员外郎艾公穆主事沈公思孝亦皆具疏论不奔丧非是初　上在冲龄江陵翊赞颇着声望而其人寔忮刻以智驭一世席宠侈肆其欲无涯御史傅公应祯刘公台尝窥其微具章纠之悉奉　旨杖戍刘竟所贼杀巨珰冯保便给善计数　仁圣　慈圣皆眷倚之保自谓有阿保功与江陵深相结纳　朝廷政务运之掌上虽无居摄之名而握其势人莫敢迕视保之养子徐爵江陵家奴尤七与荐绅皆分庭抗礼奔走爵与七者蹄毂恒丙夜不绝何论江陵其闻父丧阳虽疏请如制而阴图固位中外羽翼之者林林也四公疏上同日杖于朝公与编修杖六十削藉两刑部杖八十戍时进士邹公元标号哭于旁翼日即疏论江陵且申救四公旋奉　旨杖百戍盖五公之名一日而烨寰宇虽刍牧笄帏靡不敬慕公归江陵侧目未解直指莅吴者受密谕将兴大狱吴大汹汹甚公闻曰吾得从苌弘子胥不有余幸哉惟冥搜经史匡坐笑咏澹若无闻既而直指中悔移病去岁壬午复有将承者代事抵毘陵业巳张弛会江陵死其人以前杀刘御史事论逮祸乃寝是年腊以言官累荐起官癸未夏六月升右春坊右赞善时凡江陵所排阨诸君子皆被征列交戟锐意反江陵故政期一旦而湔涤之快乃异议者明以朋党攻公于是上疏乞归且极言朋党之祸乃汉宋之季小人借以去君子而空人国者非盛世所宜有引去甚决不允顷进经筵讲官分校会典甲申　册封郑府繁昌王事竣至仪闻司经局洗马管国子监司业事之擢引疾乞假部寝其奏促行乙酉春赴　阙丙戌再分典会试旋纂修　玉牒升右春坊右庶子掌坊事公自削藉时目击东南民困于征输稽于父老稍稍知吴赋所以偏重有不尽隶部额豪胥伏蠧有不可胜言者至是闻携李袁君黄习其隐曲相与订证者四十七昼夜条陈十四事一曰议田赋之数二曰议混派之弊三曰议征税之则四曰议蠲减之条五曰议偏重之派六曰议派剩之目七曰议白粮之运八曰议兵饷之实九曰议折银之例十曰议存积之重十一曰议荒田之核十二曰议征敛之期十三曰议徭役之累十四曰议积谷之制其议穷极根抵疏上格于众咻会有言南人不当言南事者遂寝秋主武试丁亥升南京国子监祭酒兼詹事府少詹事大典成赐白金一镒文绮二既莅南廱惓惓以四维励诸生曰士不敦彝常即有渊云之墨妙直如雕龙绘虎无济于实首举海内高行邓元锡刘元卿等以鼓舞之凡六馆试事必躬衡其殿最第有寸长靡不采擢规绳一以身先士子黠骜者范于严而不敢肆进修者乐其引翼而日兴起复条奏监事之当举者及庙宇之当新者毕营修葢焕乎其易观听矣诸史籍之剥蚀湮晦者务求善刻详更正故南少宗伯黄公观死靖难其庙圯公修葺之树表忠碑以风世戊子己丑两具疏乞归且言人臣不可以身之将退而忘忠益乞早定　储位宥言官李沂斥绝张鲸母令窥觎　不允升南京礼部右侍郎寻草疏同宗伯王公弘诲请早教元子不报辛卯移礼部左侍郎兼翰林院学士再引疾乞归　不允壬辰莅任教习庶吉士闻有并封　皇长子　皇次子议即上书极陈其不可疏寝不报癸巳升吏部左侍郎兼官如故甫履任会监生吴镇以绝婚事讦奏而户部郑某杨某御史陈某和之公因三疏悬归初娄人吴之彦当江陵之不奔丧台谏交章奏留吴御史疏应属吴具而以疾辞人颇以是称之故公因友人之要遂约姻娅而其人未几深结江陵居恒悔与公婚数言之所亲凡事数避远公公尝过吴吴坐镇于其弟下曰婢子也不当与嫡齿及其按闽公讯行日欲祖于道既示期公操舟候之吴佯托故积旬不至公知人言信乃返而求允币书言不欲以罪锢余身相累愿告绝吴受书与币快甚事在辛巳及是越十三年矣人言镇不争于未嫁之先突争于抱子之后寔乘公之间而肆其毒然公遂不能安其位矣公自壬午起官至是乞休之疏凡十二上归槖中第余百金闻岛夷内讧公倡议修城即捐以助役杜关谢将迎日事披阅乙未春某将赴黄过公公语某欲撰次三吴文献志　国朝典章因革录毕此而后谢笔砚然公巳病衰甚丙申三月适奴辈有悖叛者病遽作遂不起伤哉公人刚直好义凡事关　君国持议必依于正意所不可虽贵显力诤无所避至人頳颊疾视而不变率以常壬辰之春余迓公于东郊谓公此来愿少逊以避机辟公曰世之治乱惟在国是之当否人臣食君之禄而第图全躯保妻子随人短长可谓忠乎其在亲戚友朋亦然闻有善称之惟恐不及有不善规之惟恐不力绝不计其能从与否故世之多公者以此而訾公者亦以此 

　　○嘉议大夫吏部右侍郎兼翰林院侍读学士赠礼部尚书盛公讷神道碑（王家屏） 

　　王家屏 
　　少宰潼关盛公以翰学侍　上讲幄兼副正史总裁值母丧解官归踰年感积哀而病以万历乙未卒于里第讣闻　上悼念讲读之劳诏所司加祭一坛给水衡钱营葬赠官礼部尚书荫一子国子生并异数也公讳讷字敏叔号凤冈其先凤阳定远人六世祖聚杖策从　高皇帝行军有功领元帅事用敢战殁于阵子瑄补燕山护卫旗校从　文皇帝讨乃卜花□以靖难功升府军卫指挥同知永乐二年徙潼关卫家焉瑄生斌斌生珍以功升世指挥使珍生木鼎升都指挥佥事木鼎生德是公父以公贵累进昭武上轻车都尉初配彭赠淑人生子愈谦南京前府署都督佥事愈让武举官继配刘氏封太淑人寔生公公方姙有异兆都尉公喜曰天其有意振吾宗俾以儒显乎巳而公生娟秀聪颖八岁即能属文年十四补卫学弟子员闻乡先生马文庄公讲业华山之青柯坪负笈往从之游文庄公见而器之教使学先秦两汉之文遂以弱冠举壬子省试声誉籍甚顾屡上春官不第仍即青柯坪下帷发愤前后几二十年以辛未成进士选庶吉士人谓不愧文庄公弟子焉癸酉授翰林编修值大庆覃恩都尉公得进阶昭毅乞归省墓武弁以荣乙亥还京教中贵人书明年充会典纂修官丁丑　世庙实录成以参对劳赐白金文绮戊寅奉命册封蜀藩庚辰分校礼闱士辛巳充起居馆编纂官管理文官诰勑癸未升侍读请假奉母还里踰年复职丙戌春再分校礼闱其秋充武举会试主考当迁宫谕以避父讳就司经局洗马管国子监司业事校刊十三经注疏是年复迎母如京丁亥补经筵讲官会典成升俸一级巳升右春坊右庶子兼侍读充纂修玉牒官戊子主顺天乡试寻转左署翰林院篆以满绩授奉议大夫而都尉公得进阶昭武两母赠封皆淑人庚寅冬升国子监祭酒寻转詹事府少詹事兼侍读学士补日讲官辛卯升詹事署翰篆壬辰春副大学士陈公会试主考秋升礼部右侍郎兼摄詹翰事癸巳改吏部右侍郎兼官如故甲午充正史副总裁无何丁母艰　上赐之祭葬如例将行复赉以道里费命乘传去行未数舍配杨宜人又卒归竟以哀殒伤哉公天性仁孝自童子时一草木萌蘖不忍残年十七洛南盗起都尉公奉檄剿捕力战遇害公誓不与贼俱生叩请当道发兵歼贼号泣累日勺水不入口当道怜之发卒捕贼贼众就擒乃己刘太淑人严稍不色喜辄率妇子伏地叩请过所以婉解之百端病则吁天蕲以身代殁而匍匐苫由间即病不更其处也都尉公所遗产仅取饘粥之田若干亩余悉推以让二兄与人处色温气和曾无崖岸而中确然有执耻随俗俯仰其取予致严一介而睦族敦旧惟恐不周若抚舅氏遗孤全阚尸侯世爵施恩不报并人所难在翰林湛静寡交特究心当时之务自国家典章以及星历堪舆诸书靡不综览有得辄录以成帙所辑有玉堂日纪闻见漫录经书发纪各若干卷历任詹翰有考应制代言有编著作烂焉甚富其在讲筵务积诚储悃感悟圣聪而进止有仪不失尺寸　上每改容听焉造士国学首教人收摄此心随处体验谓方寸一定百事可次教以治事明经歌诗习字因材陶冶人谓有泾野先生之遗风焉历典试事矢心公明至穷日夜之力品题甲乙所收士彬彬称盛戊子彻棘同事者横被诬诋公独不染于词北佐铨曹与太宰余姚陈公共图杜请谒塞邪枉之窦即公子以达监满拨历亦从众探筴于堂人以是益服其公封倭之议聚讼盈庭公抗言倭不退而求款恐非情实宜控守要害调度兵粮自治计虚内事外舍巳耘人未见其便众以石画嗟乎世特患无深识远虑之臣国家决疑定难销祸于未形耳以公粹白之衷虚明之识使得谟谋密勿大猷可计日而升而不及相以殁人之云亡此君子所以痛心于殄瘁也 

　　○嘉议大夫吏部左侍郎兼翰林院侍读学士贞复杨公起元传（邹元标） 

　　邹元标 
　　公名起元字贞复学者尊复所先生广东归善人也曾祖天冀号木斋父传芬号肖斋皆以一经名诸生而肖斋公又从湛宗伯游公自幼闻正学言动举止咸庄重不苟十五补诸生二十一而魁于乡三十一而成进士入读中秘书当公中省试之年会有诏厘正文体独公文勃萃理窟海宇既争传颂之而计偕不偶读书白门者若而年然于诸儒学旨枘凿不相入忽市遇建昌黎允儒与之语胷中豁然诘曰公何所得此曰吾师近溪罗子公遂与黎联榻者半年不忍别明年成进士偶罗先生以赍捧至遂禀学焉时江陵禁严凡谭名理士一槩摈斥有欲中人者曰此道学先生公不难北面先生其勇可知言官旋击罗先生归而公踰年拜编修久而思曰吾师且老不亲承謦欬将身谤我师乎因奉　册封迂道访罗先生从姑山房公尝语予曰吾坐师春风师未语予未尝问惟覩会堂上长幼毕集融融鱼鱼此即唐虞太和景象予终身不能忘会有善肖像者肖先生像子室出入必奉以偕晨夕有事必禀命而行以此学化于乡乡从游者众具载黎子来粤记巳之南都之凤阳凤阳诸人士请公登坛公语曰穷而道明惟我孔子达而道行惟我　高祖　高祖以斯道重造乾坤而乾坤沐浴于光天化日下者不知谁之功此　高祖所以大也取祖训重译其旨旧都人不忍别公南中剏近溪先生祠诸禀学者众独新安盛公没后予以公影响寥寥近秣陵纪闻出而知公火传无尽矣时倡道南中有浙中敬庵许公许昔守旴江不与近溪先生合遂不能无疑于公众以两先生议矛盾从中掊击之两先生卒不以此少贬公盖数典试典成均少宗伯少宰皆所至以学与人熏陶少宗伯时覩时政日非疏以学进　上曰臣得之父师者如此具全集中盖公学直窥性宗一切支离影响之弊铲削无余知道者望公而意也消不知道者以公无岸异亦终不能窥公之浅深也至于疑公者谓其徒广而不精日用与庸众同情不知与众同情此公之大处世儒妄自藩篱与众隔阂正公闵而欲拯援者岂足知公哉公所著有孝经识仁编证学编存笥稿皆一禀旴江宗传居家立朝孝友诚敬温温恭人惟德之隅公有焉而惜乎大不愸遗使海内覩儒之效则信乎斯道益孤矣元标虽与公同年然同朝两不相值惟庚寅与公联榻数宵公两过文江聚讲龙华者亦不数日然两人脉脉心期亦如先生之与旴江期在无言之表者故时思公恐千载后无能貌公万一敬之传　论曰五岭自新会开斯道之传增城继之及公起而不永年然由旴江而直接新会以近遡孔孟嫡传者舍公谁属昔人云南海有圣人出此心同此理同信哉或者以公尊师窃议其迹不知公之尊师非当仁不让不能如是之勇然公非尊师也尊道也呜呼非身有诸巳谁复知在三之谊此难与庸众人道也 

　　◆郎中 

　　吏部郎中赵公敏传 
　　奉政大夫吏部验封司郎中西冶王公銮墓志 铭（陈沂） 
　　吏部郎中薛西原蕙墓志铭（唐顺之） 
　　侯郎中一元墓志（霍韬） 
　　吏部郎中林东城春墓志铭（唐顺之） 
　　吏部文选司郎中受甫王君与龄行状（赵时春） 
　　吏部稽勋郎中卜君大顺墓志铭（郑晓） 

　　○吏部郎中赵公敏传 

　　公讳敏字子聪汝阳人也大父好德洪武间官至吏部尚书尝召与四辅官内黄何显周等内殿坐论治道　上悦命画工图其像又赐衣一袭及诰命以示褒异父毅永乐初以荐授工科都给事中累迁工部右侍郎兼詹事府少詹事奉使交趾卒于□敏少英毅善属文复工书翰同侪皆以弗及年二十余举于乡授兵部主事正统九年夷酋思仁据麓川以叛　上遣兵部尚书王骥率京营及四省军往征敏预参谋事宁转吏部郎中十四年秋也先入寇中人王振劝　上亲征敏白吏部尚书王直率百官谏止不听敏遂扈从出居庸关八月十四日师次宣府虏报踵至兵部尚书邝埜请疾驱入关而严兵殿不报明日次土木营中无水士马皆饥渴埜请战又不许会日暮风沙起虏四面集矢下如雨须臾师覆及风止不知车驾所在众欲归敏曰昔嵇绍荡阴之事诸君独不闻邪君有难臣当誓死以赴乃易□跃马而北陷于阵死焉景泰元年赠奉直大夫荫□□国子生　论曰初　睿皇北征子聪以不□□其明也及遇土木之难挺身而死又何其勇也既明且勇假令统六师秉钧轴其歼魂虏扬国威无难者然名位卑微竟死弗济悲夫悲夫 

　　○奉政大夫吏部验封司郎中西冶王公銮墓志 铭（陈沂） 

　　陈沂 
　　公寝疾时　子皆以应试去侧沂往问之公曰死矣子我殓子铭我墓中沂曰噫方公之疏止　武皇南巡也沂尝言之矣公之父静省翁年方八十万一逢　上不测之怒不能不遗翁忧今卒以廷杖死矣公曰业巳臣不能两全顷之疾革沂坐榻右起视易篑沐浴衾衣具而殓之将以死谏事上闻于朝以徼恤典而入仕始末及疏草仓卒不可得须其二子至而之踰月长子适至哭向余请卜日殡归卜月以葬沂曰铭尝受命矣谨叙公之事公讳銮字汝和幼读书于冶城山因以西冶号先世吴江人　国初以右室实京师隶籍锦衣卫祖讳信号澹庵隐德不仕父讳潣即静省翁虽不仕而以厚德兼文史推重闾里一时缙绅大夫士雅与游好修伟豁达年七八十时如强壮人封承德郎文选主事加封奉直大夫考功员外郎母关赠安人加赠宜人继母杨赠宜人吴封安人公未冠充应天弟子员即以文行称御史来试事辄拔第一凡八试不见收岁当贡于礼部京兆尹曰连抱之梓不托处之庐厚饯之京及□试天下士千数百人文卷下内阁无与并者大宗伯速令南国学以就试且曰此行必售毋庸虑也及入国学试六馆诸生亦无与并者祭酒有公曰锥岂囊所居今且脱而出矣是年庚午果举应天乡贡明年辛未连举进士试政吏部太宰邃庵杨公急于知人令试政者各以文字呈时逆宦就诛流贼甫平尚尔多事公以夙昔诸作不能发所欲言乃愤时作原治上下篇大旨谓今之盗贼多臣下所致言路不通守令非人监司惟利于趋承抚按不核于实效而恤民弭盗之方至悉且切至于根究则欲禁奢立礼敦教化严贪墨以正其本太宰见而大奇之即补文选主事旧例必他司调补无进士径授者太宰盖急于用贤云公居文选秉公持正不轻交一人不轻与一人言而人亦无所望进稽勋员外寻改考功当天下百司大计日核察惴惴自矢曰进退淑慝不明惟我罪敢于欺乎进验封郎中夙夜益虔罔略微细私第日责吏于门以自防键鐍贵戚大贾虽同里不纳见亦不相答久而绝迹趋朝散衙障面于道有终未之识者归则合门课子左右图书堂室閴寂若未仕者所著甚富有集藏于家公以奉直公高年屡欲请官于南以便养奉直公不可乃今巳矣乌乎悲哉公少失母而育于杨杨之赠典限于制公泣请于　朝遂得赠乌乎如公者忠于　国孝于家者矣若夫褒忠之命　朝廷当重有所劝也公生于成化己丑六月三日卒于嘉靖壬午四月八日 

　　○吏部郎中薛西原蕙墓志铭（唐顺之） 

　　唐顺之 
　　西原先生姓薛氏名蕙字君采先生悯学者漓于多岐作约言学者执言诠以求见圣人之心而不能自见其心也作五经杂说方士穿凿乎性命之外而不知养性之养生也世儒泥象于有无之内而不知无之有也作老子解先生之学无所不窥不名一家中岁始好养生家言自是绝去文字收敛耳目澄虑默照如是者若干年而卒未之有得也久之乃悟曰此生死障耳不足学然因是读老子及瞿昙氏书得其虚静慧寂之说不逆于心巳而证之六经及濂洛诸说至于中庸喜怒哀乐未发之谓中曰是矣是矣故其学一以复性鹄以慎独括以喜怒哀乐未发奥以能知未发而至之窍自是收敛耳目澄虑默照如是者又若干年而后信乎其心其自信之确也而后着之于书呜呼心学之亡久矣有一人焉倡本心之说众且哗然老佛而诋之矣学者避老佛之形而畏其景虽精微之论出于古圣贤者且惑而不敢信矣先生直援世儒之所最诋者以自信而不惑其特立者欤先生少尝刻镂于诗世绝喜其工今所传西原集者其少作也既有志于道则弃不复虽之亦绝不较工与否然西原集世争慕效之而约言老子解好者希矣先生以正德甲戌举进上授刑部主事病免起刑部主事以才调吏部主事嘉靖中先生在吏部历考功司郎中而罢后十八年辛丑正月九日以病卒于家年五十有三其罢也坐论大礼先生自刑部时值武庙南狩抗疏谏祸叵测先生晏然后大礼之议起乃撰人后解人后辨奏入下狱巳而复其官然巳权贵人所不释矣巳而竟主给事中某构先生罪先生上书讼坐是罢后所构事解吏部数移文促先生赴官时权贵人且张甚曰是可褰裳而蹈渊也哉竟屡荐不复起先生貌臞气清行巳素峻洁其才虽高然坦易洞朗破去厓岸豪杰皆慕与之交其庸众亦无所嫉者独以一二权贵人故至一斥遂不用先生方且艺圃灌花澹如也居乡绝不肯人干请至戚里有疾亲之检方制药尝脱绵袄施冻者或曰焉得人人而济之曰吾不愧此心耳始号西原居士后扁其斋曰大宁斋更号大宁斋居士而世犹称西原先生云薛氏故隶偃师国初以戍武呼遂亳人祖琇父封吏部主事曰镒自封主事君而上皆不显然世推长者妣杨安人生三子先生其仲也 

　　○侯郎中一元墓志（霍韬） 

　　霍韬 
　　吏部验封郎中侯一元卒其友詹事霍韬之泫然曰呜呼天不佑善人早夺侯子是故之志其墓志曰予于元年壬午守职方君补武库予咨材或曰巡抚之材得如侯君者可也是时也君位未显然而巳负天下之望矣予咨材于君君曰今之材如何粹夫不可投之闲也时粹夫瑭以郡佐家居故云又曰关中之材如康子德涵如王子敬甫不可投之闲也予由是知关中诸君子君工部出理济宁先是部官有事济宁率榷役钱取货舶苛点查滥科罚通馈送种滩田征市宅专园囿较湖池以攫利于民君一切罢之济宁人由是至于今思君之德君生员从先公就贡京师人曰子肄于学可以勿从也君曰父母远离吾可以勿从也乎宁荒吾业母宁离吾亲也礼部扶母氏之丧归关西步至于良乡足尽肿人曰毋良苦君曰吾亲震撼吾忍自惜也乎至于庆都邑令高劝之力乃骑君子由是称君之孝兵部却直厅隶之利先是守武库者多取隶而利之金入君所司多五隶岁入五十金君曰利隶金则吾不能暴僚之失以徼名吾不忍归其隶于公曰以艺圃云君子由是称君之廉吏部有戚里袭爵君曰闻军功侯伯非军功不侯伯未闻戚里侯伯延于世世者也乃拟奏革戚里侯伯者十八君子由是称君之公而断是皆知君之略也君瞻视不回言不疾行步安安不遽以翔未尝暴怒失色于人气肃而温辞寡而直近之可亲望之可敬盖其养之于独者醇深矣充其志直欲与天下贤杰共赞　明主致隆平君子之期之也亦曰侯君尚大用尚大有云惜也其止于斯也君始祖曰文昌家泰安文昌生义义生长长生器器生宪君之先公也奕世隐德始发于君惜也其止于斯也 

　　○吏部郎中林东城春墓志铭（唐顺之） 

　　唐顺之 
　　呜呼吾友东城林君古所谓敦行君子也纷华盛丽耳目之好一不腻乎其外獧巧慧辨机智之习一不钩乎其心洁以律乎其身一束修之问畏之若苞苴然谦以裕乎其人一舆台之贱接之若宾友然行必惬乎人之所安故不嵬崖崭山截之行言必衡乎力之所抵故不要眇浮阔之言嘉靖辛丑十一月二十日以吏部文选司郎中卒于京师年四十有四出其槖得银四两不能棺其寮友之棺以归归不能葬郡守朱君州守黎君赙之钱以葬而黎君又使君之友陆位等状君之行来请铭朱君黎君君在文选时所选廉平吏治其乡者也君讳春字子仁始号方城以其先福建福清县方城里人后改东城祖讳某父讳宏母某氏自君几世而上有讳闰者始自福清以从戎隶泰州守御所故君泰州人林氏自徙泰川未有以儒显者儒自君始后君贵始赠其父宏吏部文选司主事而封母某氏太安人君始以窘故几废书者屡矣君读书居常以竹筩注膏系衣带间惟所适则出膏于筩燃火读书君父漕卒君又独与母妻织屦读书率以夜不睡尝日中不能炊贳米于邻不得君行歌自若家人颇非怪之君自若君是时坚苦巳如是巳而受学于知州王君某与其乡先生王君汝止两王君故王阳明先生弟子君内此始闻致良知之说则心喜之至夜中睡醒无人处辄啧啧自喜不休遂欲以躬践之则日以朱墨笔点记其意向臧否醇杂以自考镜久之乃悟曰此治病于标者也于是骎骎有意乎反本矣戊子举乡试壬辰举会试第一登进士第选户部广西司主事调礼部主客司主事又自礼部调吏部文选司主事吏部故矜厓岸锁门谢客虽亲故人不往拜示自尊重而吏部以提热柄故虽诸寮中率自羯羠相猜抵君色温气柔不以行能先人其在诸寮中悛悛下之唯谨其在同志中虽其名位绝不相埒者悛悛下之唯谨门无留宾日旴出部则徧走刺答诸宾客或罗致诸宾客讲学意烝烝如也诸宾客人人自以林君亲巳其尤厚者则相与挟衾被栉其往宿观寺中讲学竟夕以常后郎中官重益多事矣然犹如此以此诸寮中虽其志行与君绝不入者亦谓君长者不复猜也而善类因君以联者多君自束发至盖棺未尝一日不讲学然君本以长厚清苦绳墨自立其于学也亦因其质之所近君为主事是时缙绅之十以讲学会京师者数十人其聪明解悟能发挥师说者则多推山阴王君汝中其志行愊实则多推君与吉水罗君达夫罗君于朋友中最沉密矣然君犹面疵罗君以其露才也君之自敛可知巳王君汝中洒落而君小心周慎画尺寸不敢失两人操行不同然君独心敬王君为主事久之转验封员外郎巳而调文选司员外郎居一年母安人病瘫卧君谢病归养君居乡则益悛悛谨甚如故儒生时家无一钱亦不以取于人家有一钱亦必以施于人侍母安人病病少间则出寓故所读书处万寿宫者与其故时友人及乡之后生讲学以其间走安丰就其故师王君叩所疑义每往必喜幸以为闻所未闻君于师推王君汝止于友推王君汝中君居官有未识王汝止者君与之言必曰吾师心斋说如是君居乡有未识王汝中者君与之言必曰吾友龙溪说如是居久之赴官补稽勋郎中调文选郎君自为吏部主事泰州守某黠而虐君请于尚书黜之泰君乡也尚书趦趄曰某未有劾者柰何君曰不实则罢主事遂以其人调边地顷之南御史劾章至则其人也竟黜之后君赴官泊淮淮守某以次谒诸过客舟始及君供张又薄若不知君吏部者后淮守入觐考不当远调君稽勋郎具白尚书以过淮事荐其廉静□乞留之更得调永平内郡二者其一远嫌者不敢其一怙势者不能而君吏部若此然君长者常护人短其请黜泰州守事则尤君所难君既长选事益思荐进贤人慎择监司守令洗刷奉其职然事有曳掣或不能尽如所欲则君自谓曰选曹之职欲上通于君与相冢宰之心下通于选人与天下人之心相冢宰之心未必选人与天下人之心选人与天下人之心未必相冢宰之心选曹居其闲欲两合焉难矣虽然求无负乎吾心足矣君始调文选会御史论君受牌坊银事虽众以妄然君独自念束发兢兢砥行遭点染居常引咎不惬欲解官又业巳之既任事又曳掣缩缩不自得曹又多事君日夜其间固甚瘁居无何病一夕卒卒之日犹在曹不自知病病且革乃舁归舍先是君尝会朋友讲曾子启手足意恳恻闻者皆怵惕未数日君遂卒君问学几二十年其胶解冻释未知其何如心然自同志中语质行者必归君 

　　○吏部文选司郎中受甫王君与龄行状（赵时春） 

　　赵时春 
　　王君讳与龄字曰受甫余故呼寿夫世平阳府乡宁县人父爵自彰德府通判擢知蓟州其大父文以处士封赠如子秩通判君之母李氏封安人正德戊辰孟秋李梦有蛟龙蟠巨树是月之五日生君幼凝重不狎羣童九岁与兄培龄从安阳崔后渠先生学咸见器重嘉靖乙酉延夫领乡荐与余邂逅澶渊始闻君学行戊子君亦荐于山西己丑昆弟咸登进士延夫寻卒余方刑部郎得交君及罗达夫唐应德推天下士悦其必不与众俯仰辛卯授苏州府推官以少年佐剧郡狱讼咸平无滞官有愤人盗镜者严掠之君谓盗甚微不足治且近诬姑俟之竟获盗生前寃者海寇董氏聚众攻杀大姓颜氏之族或支解之君竟捕大法而散其众苏之善者爱君而不善者畏之甲午擢户部湖广司主事以廉能不扰调吏部验封司主事更考功文选丙申迁稽勋员外郎郊祀推　恩爵封如君官李封太宜人丁酉归省封君乃卒君得奉终执丧庚子终丧复官与罗子唐子泊余会东郭邹先生今少师徐公论学禁闼众论归之壬寅晋文选郎中以用天下人才巳任上疏条故事请抑奔竞清仕途重抚臣责成守令奏报是君孜孜力行用人务进廉靖老成痛绳侥幸绝请谒常州训导诸富势士争求之君乃用平凉贡士号张贫子者怙势者咸沮常州府知府应君子才以廉不阿上更代君延见访问吏治民瘼众莫敢望子才由是显于员外浙人郑公晓主事榆次周君鈇广人李君义壮子过贪残以张治典正论几振而分宜之螟蛉子巳渐盗大柄卑侮省郎公以分宜帖子托钱知县君峻拒之其来益渎君率同官上其事乃君与钱知县同报罢郑周李咸外谪铨部自此丧气吏治贪冒日甚计赀得官计日求擢而民不聊生寇盗充斥矣君归平阳角巾躬稼圃怡然自得仇者媒孽万端竟无可乘二十余年壮颜俱衰甲子复周幸际　圣明除诛民蠧而八月达夫告终冬至二九之七日君自顾泥丸上神出乃笔之备云遂卒呜呼奸逆大辜众方属望寿天达夫乃皆先余而逝余之悲叹岂独伤交亲也哉 

　　○吏部稽勋郎中卜君大顺墓志铭（郑晓） 

　　郑晓 
　　嘉靖辛酉正月庚辰簠泉卜君卒于京邸又明年癸亥十一月乙酉葬思贤乡良宇圩新阡乃兄益泉太守持钱秋官状问铭于余余与君同朝五年每过余必质经谊咨政典言不及私曾谓君遽至此哉按状君讳大顺字信夫簠泉其别号也上世居嘉兴宣德中析秀水高祖璇曾祖颙祖周皆力田种德考国子生宗洛朴厚善教子三子相继登进士一授王官以长子官加赠刑部员外郎母贺氏进封太宜人君初生有奇兆幼颖敏稍长即嗜学兄弟交相师友博读经史文典丽有思致质素清癯骨相顾坚耸志能帅气丰仪秀朗服父丧如礼事母孝爱恳至宗族乡党曲周恤训诫子侄必曰诗书耕织吾家世业也姊氏早寡尤矜念之嘉靖己酉举乡试癸丑成进士初令当涂当涂南畿壮邑去都近富贾羣集善附丽徭赋病细民又巡按御史所驻节江南北水陆孔道馆候无虚日劳费百倍旁邑民大困君洁廉尚简约尽罢诸冗费廪庖舟车夫隶悉裁阔狭均其劳逸而日省阅之宾不留行民罔怨言且明习律比事至立断案无累牍狱无宿系请寄不行庭宇清肃御丈大夫御史交荐三岁二十余章故事吏部之属十有四人省必一人丙辰正月两浙拟用君实冢宰瓯宁古冲李公定议余时吏侍与闻之俄李公去位余出理戎政君自刑部主事改稽勋历四司主事员外郎稽勋郎中日检故籍凡政令因革可法与否类析书必守其典则不人所摇夺尤留意人材询诹周密扬善隐过务存平恕寡交游谢宴会却问遗卓然树立不屑逐时下上考功员外郎报政　制词有克承家学竞爽联芳秉公持慎甄量精明之褒比抱贞疾数请告毋闻之不喜君冀得其欢心以故竟不可起长叹曰伤哉吾母儿不孝矣善类闻之咸悼惜焉君生正德庚辰十二月辛卯年仅四十有二元配杨氏赠安人继室顾氏封安人子男二长自鄣聘余长子之女次自邦未聘女三俱顾出长字陆职方子基诚次项主客子时亨次未字铭曰皦皦君子志在修名文以行着才以学成孝友端洁泃敏粹贞岂惟乡隽蔚国桢百里可寄三铨是平爱留棠芾誉犹水清陈书展图左规右绳圭棱外霁渊回内凝弥留不乱临深履谓天盖高歼我良朋勒此铭辞奠尔玄塍仁必有后继序其承之 

　　◆员外郎 

　　吏部文选司员外郎王君榖祥墓表（皇甫汸） 
　　吏部员外郎左君思忠墓志铭 
　　稽勋司署员外郎万君士亨状（弟士和） 

　　○吏部文选司员外郎王君榖祥墓表（皇甫汸） 

　　皇甫汸 
　　君讳榖祥字禄之系出大原晋未徙闽之福清至八世祖仲举赠奉议郎始迁吴之常州生苹仕宋著作郎终中大夫生敏精于医生观能世其业即君之父也子孙守其方书往往金活人吴中称医家者流必首王氏云君生而器雅童乌之龄即能属文选充县学弟子员文恪王公一见奇之曰吾宗千里驹殆此子矣时文待诏蔡孔目尚在诸生中引忘年交既举进士改翰林院庶吉士　先帝疑政府私树桃李诏悉罢之乃授工部屯田司主事少宰徐文敏公乙酉座主也荐调考功寻署文选员外遇正郎缺期月不拜谓君明慎铨藻咸当其人力足摄也时太宰婺源汪公鋐专伺政府贤不肖一切倒置选法几坏君每与忤将中伤君君稍觉乃以母老不便北土乞归侍养而忘其有兄不得辄引是例　命下予告仍勑按院核之遂出贬定尉弃不拜时邝子汴王子慎中任□瀚唐子顺之并以才居吏部不利伍君行而诸子亦相继谢去邹阳入朝见嫉之言固不验耶后周恭肃公故吏部少宰也再　召入京谓汪曰公不足王子者奚故汪口本部左迁非止一人彼独薄尉者非矫耶周笑曰公谬矣员外初以母不便于北土定去京师纔数百里独能安耶既以母老乞归今可舍之而身自之官耶江浙间宁无散郡可迎养者乎公颔之意终不释而君亦矢心不复仕矣亡何太安人背养居丧敦礼杜门却扫委怀图史绝恋纷华既无尘网之婴亦无山水之好有田在东郭外课农自给与田父野老谈笑移日不知吏部郎也胡安人亦时往馌之君曰昔介子与母偕隐庞公将妇以游向恨失之绵上今幸得之鹿门矣抚按诸司交相推荐疏累上未报厥后太宰欧宁李公默己丑房考也素重君讽御史特疏举君又移书所司趣驾终不赴君既不出而李公竟坐谗死世益贤智君矣　今上嗣位简用　先帝旧臣君业巳补尉大名至是超拜南京文选主事地近而易即佥谓由此可立致崇显君称疾坚不就众惜之而陆君由南仪曹起仅迁尚宝君殆有见也郡守永年蔡公甫下车首书清德表其里枉驾造其庐坐床第间相劳苦君口不能语咄咄书空稽首作谢状里中嗟叹谓贤哉蔡侯也越明年戊辰九月九日卒君诗冲澹而不尚绮靡文亦典雅有则书仿晋人不坠右军大令之风寄兴丹青追工摩诘之技篆籕八体并臻妙品晚抱书癖手自抄录无间寒暑雠校鲁豕畧无脱误虽大亮之百卷缮写子孺之三箧刊亡曷过焉今张燕公陆放翁曾南丰三集南唐书野客丛书手泽犹存所纂郡学志并着诗文若干卷行于世君性整洁不苟简室中器物置必有恒所衣服巾履虽敝无点腻可澣足迹未尝入公府有以事干请者挹其风槩不复敢言有诋人短者以他语乱之惭色而去 
　　司勋氏曰若王员外者表署于郑乡稽评于月旦勒有道之碑展季子之墓易名断谥其在陶赵间乎夫啬君者年完君者天夷清而圣臧节而贤呜呼先生之清节足以起懦激廉矣灵岩之境横山之巅白杨萧萧爰起新阡灼灼桃坞夫人从焉奋猷树烈后其考旃 

　　○吏部员外郎左君思忠墓志铭 

　　吾友左长臣名思忠别号石皋先生长安人也先祖名继先始迁耀州曾祖春生祖进号松轩进生父经号漆涯登某年进士官至湖广佥事配宋氏封安人生长臣长臣生而神来秀异烱目丰颐色如紫电形如野鹤天性孝友有览辄记二岁时宋安人偶思非石皋即葡匐园中手持韭向安人与之安人甚惊异因知其将来能孝云一日松轩公携石皋向市城游见有货鼗皷者松轩公欲易之而石皋曰祖尝教我勿戏柰何复鬻此乎松轩公大奇之乃知其非常儿也以此稍训以义理即能解义理训以书传即能解书传及长训以文其文果异于他文正德壬申维扬朱凌溪先生督学关中选拔才俊读书院书而石皋首与选与余同游书院余见其才行迈他才俊遂与之游而石皋子遂与余友也勉德勖业励行规过未始一日离癸酉同举于乡方乡试时余与石皋同宿于场屋僦舍中比入二场余约就僦舍石皋坚不肯就曰我初场文字失实不修知不中余令读其文甚佳且修遂拉之就比三场罢凌溪先生问余曰诗经知谁中余以石皋子对凌溪即唤石皋写其文见之惊叹曰左子必高第既而果第是时石皋声名已勃勃然着矣比同会试都下余以连中就选而石皋以父漆涯公官大理遂入监以诗文谒信阳何大复先生何大奇之遂纳诗友而所交又皆一时文人才士丁丑又不第归关中己卯余以比部亦谢病归是时石皋读书鉴山壬午冬余访石皋于鉴山与之登五台入孙思邈洞出而坐盘石持古松枝扣怪巨石而歌歌既赠荅各有诗明日余归省石皋亦北上次年癸未石皋登进士第拜莱阳知县莱阳僻处海滨民素悍难治里胥多奸差赋任意低昂石皋先铲其奸伪平其低昂民甚悦既而招其流亡抚其困穷民有田弗能种者给其牛种是以田亩多所开辟沿海妇女不着中衣久弗能变石皋力禁谕以变其俗且大阐中国之化俾之读书明礼□切背义伤道者悉剪革弗存海人自是知回俗向道矣又雅好文学乐于训廸生员赵文耀登进士第实石皋子教谕之力以至他多成就者罔不念石皋子焉尝委修海城辞赏推劳三年贤能独超声誉远播抚按交章抡荐升南京户部主事便道之家省漆涯公是时漆涯公疾作矣石皋子心欲事漆涯公不之任而漆涯公强逼之行石皋子不得巳行暨抵任以忧漆涯公成疾乃具疏乞养　上允束装且行而漆涯公讣音至石皋子悲涕哀毁几弗能生遂徒步归关中守制三载行不踰礼服阕除北户部在部能祛弊振规遏阻权势请托不行门无私谒案无滞牍督饷榆林不侵羡余无何调吏部考功主事无何升稽勋员外郎无何转验封能甄拔才能别白淑慝其所抡荐皆文法知名之士无何承祖妣马太夫人重归某年夙疾作遂卒得年纔四十五耳呜呼惜哉其诗文皆典实古雅可诵可传有数十卷藏于家 

　　○稽勋司署员外郎万君士亨状（弟士和）
  </div>
  <div class="pagination">
   <a href="国朝献征录_page47.html">
    上一页
   </a>
   <span>
    ...
   </span>
   <a href="国朝献征录_page43.html">
    43
   </a>
   <a href="国朝献征录_page44.html">
    44
   </a>
   <a href="国朝献征录_page45.html">
    45
   </a>
   <a href="国朝献征录_page46.html">
    46
   </a>
   <a href="国朝献征录_page47.html">
    47
   </a>
   <span class="current-page">
    48
   </span>
   <a href="国朝献征录_page49.html">
    49
   </a>
   <a href="国朝献征录_page50.html">
    50
   </a>
   <a href="国朝献征录_page51.html">
    51
   </a>
   <a href="国朝献征录_page52.html">
    52
   </a>
   <a href="国朝献征录_page53.html">
    53
   </a>
   <span>
    ...
   </span>
   <a href="国朝献征录_page49.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
