<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 121 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 121 页/共 127 页</h1>
    <div class="content">　　○癸卯月犯天街星
　　○丁未昔藏等族番人米牙癿等贡马及方物赐彩叚钞贯等物有差
　　○己酉授太常寺博士姚釪湖广武昌府推官卫道俱南京给事中釪兵科道刑科
　　○庚戌以明日冬至节庆云侯周瑛安仁伯王桓彭城伯张钦竭祭  长陵  献陵  景陵  裕陵  茂陵  泰陵文武衙门各分官陪祭仪宾周钺祭  景皇帝陵寝内官祭  恭让章皇后陵寝俱如常仪
　　○壬子冬至节文武群臣于奉天门行遥贺礼是日  上在清江浦扈从及抚按等官称贺于太监张阳第
　　○癸丑授知县范永銮王杲彭占祺俞集郑气简霄周在郑本公吉棠傅桂郭楠李孟旭杨铨张彦杲余翱推官王钧胡松行人喻汉国子监博士陈克恭儒学教授周允中俱试监察御史永銮浙江道杲江西道钧福建道占祺汉湖广道集河南道气山东道霄山西道在松狭西道本公四川道棠广东道桂云南道楠贵州道孟旭南京江西道铨湖广道彦杲山东道翱四川道允中广西道尧恭贵州道
　　○甲寅  上至淮安府屏侍卫徒步入城幸总兵官顾仕隆第
　　○吏科给事中张云十三道御史孙乐等以天下诸司朝觐请  上旋跸不报
　　○丁巳达思蛮长官司剌麻番僧耿勺监藏等贡方物赐彩叚钞锭等物有差
　　○命覊管朱宁于临清初宁与宸濠通谋事颇洩深自掩覆  上之南征也已留宁居守宁恐离  上左右为人所发乃私求扈从及  驾发京师既出正阳门始传旨令宁俱南江彬素与争宠至临清进间止宁董皇店役遂白其通濠状  上大怒曰我固疑之黠奴乃敢尔时将渡淮遂令即所在拘系之又密遣人至京收其妻子家属后驾还与诸从濠逆者俱俘以入籍其家玉带至二千五百束金十余万两银三千箱胡椒数千石他珍玩财货不可胜计会上晏驾  今上即位命磔于市妻子没入官宁不知所出幼鬻太监钱能家为奴冒其姓能死后因刘瑾引入为义子以能左右手拓弓日见亲幸遂赐国姓累升至后府左都督常掌锦衣卫事诱  上于西内营治豹房新寺进乐人臧贤回子于永并番僧之属杂陈伎术以取悦固宠宁朝夕侍豹房  上醉常枕之而卧百官候朝每至晡莫得  上起居惟探伺宁宁来则知驾将出矣诸司事必与宁关白诸大臣造谒惟恐后有因以致枢要者小艴其意辄遭中害或事危急往往扣宁乃得角□羊内臣武将欲传为镇守总兵者率持重资投其门威势赫奕与东厂太监张锐相埒中外称曰厂卫其子永安才六岁已为都督下至走使皆授锦衣指挥及千百户宁富贵已极欲树功强藩为他日地时为通贡献以悦  上心既复护卫又许迎取其世子京师动静纤悉必以报濠意欲俟时乃发而濠亦恃宁辈为内应故益无顾忌初朝廷将遣官宣谕宁从中劝沮不得密驰报濠且扬言建议者离间宗室欲尽加以祸会濠即反遂反于败
　　○己未  上至宝应县渔于范光湖
　　明武宗毅皇帝实录卷之一百八十终
　明武宗毅皇帝实录卷之一百八十一
　　正德十四年十二月辛酉朔  上至扬州府先是太监吴经至扬选民居壮丽者改为提督府将驻跸焉经矫  上意刷处女寡妇民间汹汹有女者一夕皆适人乘夜争门逃匿不可禁知府蒋瑶诣经恳免经大怒曰汝小官敢尔汝头顾欲斫邪瑶不为动徐曰小官苟逆  上意自分必死但百姓者朝廷之百姓倘激生他变恐将来责有所归经怒犹未角□羊挥使去经密觇知寡妇及娼者家夜半忽遣骑卒数人开城门传呼驾至令通衢燃炬光如白日经遍入其家捽诸妇以出有匿者破垣毁屋必得乃已无一脱者哭声振远近寻以诸妇分送尼寺寄住有二人愤恚不食死瑶为具棺殓之自是诸妇家皆以金赎乃得归贫者悉收入总督府云
　　○壬戌  上以数骑猎于府城西遂幸上方寺自是数出猎以刘姬谏而止总兵周神奉旨至泰州搜取鹰犬城中骚然皆逃匿不敢出乃括居民百余人充猎手东循草场火猎三日仅得獐兔数只复欲猎海滨值道潦乃止
　　○癸亥以灾伤免直隶隆庆州及宣府蔚州等卫所城堡屯粮有差
　　○甲子给庆府故寿阳王妃包氏永和王妃安氏养赡米岁各百石晋府故辅国将军奇滑夫人王氏岁五十石
　　○给晋府庶人奇滆表枕等九人宫妾养赡米月各三石
　　○丙寅以水灾免河南开(府)[封]等六府所属四十五州县宣武等八卫所秋粮子粒有差
　　○戊辰大同山阴城地震
　　○庚午授服阕翰林院庶吉士阎闳为吏科给事中
　　○升大理寺右寺副办中书舍人事陈伟为太仆寺寺丞
　　○辛未大学士梁储蒋冕言今早司礼监太监魏彬传谕  圣意以明年正月郊祀  天地日期既近欲暂于南京行礼命臣等详议可否臣等闻命之余不胜惊惧反复思惟决以为不可谨以愚见条列于后伏望  圣明采纳停止前议早赐回銮以成大礼使天下后世无得而议  宗社生灵不胜庆幸一我  太祖高皇帝每遇郊祀大礼前期已行慎重临事尤加敬谨  圣言谆谆备载  祖训诸书  列圣相承守而勿失我  太宗文皇帝临御之日虽因国有大事不得已亲征巡狩及至郊期将近随即先事回銮未常废礼  祖宗成法具存在于今日尤当遵守一我  孝宗敬皇帝常因圣体违和未能出朝不得已暂改郊祀日期然中心兢业甚不自安每语近侍群臣以此为憾及  圣体康复躬成大礼然后  圣情悦豫在于今日尤所当法一臣等考得南京郊坛配位洪武时止有  仁祖永乐初方增  太祖一位迁都以后京师郊坛止以太祖  太宗并配今若欲于南京旧坛行礼既不可除去
　　仁祖配位又不可擅设  太宗配位事体至重至大臣等尤不敢妄议一古者国君迁都然后移祀天地此皆事非得已今若移郊南京似与古人迁都之举无异窃恐涉于不祥未可轻议一凡郊礼以敬为主其牺牲制帛等项皆须预养素办严谨省视不然不敢行礼今若仓猝措置取具一时卤莽苟简徒为亵渎其为不敬孰大于此臣等岂敢阿谀苟从以速天谴一燔柴用特取其馨香上达其所用特牛并所祀牛犊古人皆谓之帝牛以其祀昊天上帝也凡帝牛若至临祀之时卜而不吉或有死伤等项不敢辄代以他牛必取在涤过三月者然后用之谓之涤者牢中清除之所盖以精洁为义肆我  祖宗百五十年来一应大祀特牛牛犊皆先期喂养务令肥腯洁净深合古人制礼之意其他牺牲俱如此类今若不然何以尽事天之敬小大臣工孰敢轻议一我  祖宗凡有祭祀于未祭之先七月戒三日斋当此斋戒之际大小衙门并不许奏刑名以其有徒流斩绞等项字面也不许奏丧葬以其有薨逝死亡等项字面也况兵尤刑之大者而郊尤祀礼之至大至重者乎今出兵讨罪未及班师乃欲因便而行郊祀之礼求之  祖宗之制未见其有合也擅更成宪孰任其咎仰惟  皇天眷祐国家笃生我  皇上以为天下民物之主今  皇上父天母地继体  祖宗正宜法  祖敬  天子育黎庶以尽报本之道若郊祀一事或有不谨则报本不诚天心不享天下臣民何以蒙福是以臣等不敢不摅诚尽言冀回天听顾前件所陈事宜一时愚昧不能尽意伏惟  圣明宥察翌日又奏曰我朝郊祀配享之礼在洪武年则尊奉  仁祖以配天地在永乐年则并尊  仁祖  太祖同配天地盖  仁祖配位居上  太祖居次此南京坛位之制也至洪熙宣德以来并尊  太祖  太宗以配天地盖  太祖配位居上  太宗居次此京师坛位之制也今  皇上偶因讨贼之故欲于南京旧坛仓猝行礼且又有增减配位之谕岂非欲奉迁  仁祖配位于他所而增设  太宗之配位于  太祖配位之次邪若然则失礼甚矣盖  仁祖配位乃  太祖当时躬自奉安者  太祖配位乃  太宗当时躬自奉安者子孙万年所当瞻仰今欲擅迁  仁祖配位而奉  太祖居其处又奉增  太宗配位居  太祖之处则  太祖  太宗在天之灵岂能自安乎  祖宗之灵既不自安则  皇上之心亦岂能自安乎况人臣变更旧制朝廷自有明法臣等二人安敢辄便轻议自贻诛戮伏望  圣明断在不疑勿徇浮议以紊旧章即日班师回京以行大礼则天地无不歆飨万方臣庶同被庆成之泽矣既而彬复传旨谓欲暂于南京郊祀旧坛增减配位以便行礼储冕复言自古帝王郊祀天地而以  祖宗配享以尽报本反始之道皆天地之常经古今之通义未有辄以己意擅为增减者也我朝郊祀之礼初都于南而奉  仁祖以为配继都于北而奉  太祖  太宗以并配旧坛配位则有  仁祖  太祖京坛配位则有  太祖  太宗  仁祖配位即不可奉迁而北太宗配位又不可奉移而南不知今日仓猝欲行郊祀于我  二祖  一宗果将何以奉配  天地臣等反复思之决然知其不可况  二祖  一宗奉配之初既博考于圣经又详集乎廷议既诏谕于宗藩又诏谕于天下不知今日欲有此举亦能如祖宗之时从容廷议诏告否乎此臣等所以始终决然知为不可也伏乞  皇上俯从臣等先后所言停止前议早赐回銮恪遵旧制躬成大礼  宗社生灵不胜庆幸时  上驻跸扬州欲于南京郊祀以缓班师之期也谕议再四储冕力陈不可事遂寝若郊于南京则  上心益无所系而驾回不可期矣
　　○壬申以水灾免顺天河间永平保定四府所属五十二州县及天津三卫粮草有差
　　○癸酉大学士杨廷和等言大祀南郊乃人君敬天第一事  皇上所以仰承眷命茂膺景福者端在于此今圣驾南征罪人既得实天佑我国家所以戡定祸乱如此之速正宜奏觊班师举行大礼告成于天以致享答之诚明年春  孝贞太皇太后大祥祔  庙奉安  神主  皇上当躬亲行礼非臣下所敢摄行者又今天下诸司官员赴京朝觐吏部会官考察各衙门堂上并科道官大班纠劾必须  皇上亲临黼座面赐裁决近日以来内外衙门具题事务已经累次赍奏日久未见发出应行事情率多积滞中间如推用巡抚等项官员处置各边兵粮问拟罪犯等事动经数月未奉明旨人心疑惑误事非细凡诸礼典政务关系事体重大不可轻忽伏望  圣明留神省览俯赐采纳中外臣民不胜庆幸奏上不报
　　○乙亥  贞惠安和景皇后忌辰仪宾杨淳祭  陵寝
　　○免大同左阳和高山天城镇虏五卫粮草有差以旱涝相仍雨雹为灾故也
　　○戊寅  上阅诸妓于扬州抚按官具宴却之命折价以进
　　○宸濠之举逆也适镇巡三司及公差官入府谢宴濠既杀都御史孙燧副使许逵乘怒叱诸官俱械系仪卫司狱户部主事马思聪参议黄宏不食死寻复释各官还官舍惟知府郑瓛不释是时巡按御史王金镇守太监王宏户部主事金山布政梁辰胡濂按察使杨璋参政刘斐程杲副使唐锦贺锐参议许效廉佥事赖凤王畴都指挥同知马骥许清都指挥佥事白昂王＜王已＞郏文原任参议升狭西参政杨学礼等皆畏死就降参政王纶伪授赞理军务及佥事师夔潘鹏俱留军前用事濠移檄各处辄付辰署押而行令杲鹏以所贮米谷给散城中军民以结人心濠举兵下江出白金千计遍馈辰等俾乐为用令斐＜王已＞领兵巡守效廉凤接管放粮而释学礼令之任以辰杲璋锐畴骥清昂大瓛随行惧其逃也恒令人守之而时赏赉马夔奉伪旨先往南康九江抚谕鹏安庆人属为持檄招降安庆守将于城上骂之而诛其家属以示必不可下及都御史王守仁师薄省城各官犹为濠居守不知向顺城既克复乃未引罪及濠败江中王金王宏梁辰等亦脱走来见守仁奏劾纶鹏夔从贼情罪深重各官势虽由于迫胁事已涉于顺从乞大奋乾纲各寘诸法以为臣子不忠之戒诏下兵部看处以闻
　　○乙卯  上至仪真时上巡幸所至禁民间畜猪远近屠杀殆尽田家有产者悉土□殳诸水是岁仪真丁祀有司以羊代之
　　○以水灾免大名真定顺德三府所属十一州县税粮有差
　　○致仕太常寺少卿潘辰卒辰本浙江景宁县人侨居京师幼习儒业屡举不第弘治初府尹唐珣给事中王纶夏昂荐其才可用授翰林院待诏寻以大学士徐溥等荐入内阁诰敕房供事历升典籍博士编修少卿辰本布衣刻苦问学而持身驯谨无过失年且至人故怜而荐之又与大学士李东阳连姻常相与倡和名益重与人无忤见者皆称其贤居诰敕房最久属草之际士大夫有以贽礼相遗者辰一无所取至是卒特与祭葬
　　○庚辰月犯上相星
　　○壬午吏科右给事中许复礼催督漕运奏劾各卫指挥千百户及把总等官玩法踰限旷职废事请严为禁例并劾总督漕运都御史臧凤总兵镇远侯顾仕隆参将王玉短于经画宜取回他用户部议覆嗣今把总以下完粮踰限三月者问罪停俸半年五月以上问罪停俸一年俱仍领运若至次年二月终不完及一年以上不赴运者俱问罪降二级回原卫闲住其有侵盗剥削情弊从重问拟请著为令总督等官凤拟调用仕隆玉拟取回诏是其议令永遵行之凤等姑令用心督理以图后效
　　○遵化县地震声如雷
　　○湖广武昌府地震
　　○癸未  上渔于仪真之新闸因视大江命江彬摄祭明日幸民黄昌本家阅太监张雄及守备马炅所选妓以其半送舟中
　　○命拨天津三卫官军六千一百五十四员名拽运营建大木免其春班京操
　　○乙酉
　　上渡江
　　○丙戌  上至南京
○丁亥  上祭南京  太庙
○戊子祭  奉先殿是日定国公徐光祚驸马都尉游泰以岁暮祫祭告  太庙及  懿祖  熙祖祧庙
　　○己丑祫祭  太庙驸马都尉崔元代行礼
　　○以明日正旦节魏国公徐鹏举安昌伯钱承宗惠安伯张伟分祭  长陵  献陵  景陵  裕陵  茂陵  泰陵仪宾周钺祭  景皇帝陵寝内官祭  恭让章皇后俱如常仪
　　○是岁天下户共九百三十七万九千八十一户口共六千二百六十九万五千八百一十二名口田四百六十九万七千二百三十三顷一十六亩九分二厘七毫五丝四忽九微五纤田赋二千二百一十六万七千三百七十六石九斗八斗一合四勺五撮五圭三粟三粒七微麦四百六十二万六千六百四十八石七斗三升九合一勺八抄二撮七圭七粟九粒四微五纤丝三万一千五百五十三斤一两三厘一忽四微五尘绵一十六万九千六百斤一两九钱八分八厘七毫七丝绢一十二万六千七百六十七疋三丈六寸六分二厘一毫八丝三忽布一百六十六万六千四百六十疋四尺四分绵花一十一万二千八百九十四斤一十一两二钱二分二厘四毫三丝三忽草二千五百九十四万四千二百四束包六斤五两二钱八分九厘三毫三丝九忽七微六纤户口钞八千七百九十七万六千六十七贯七百七十八文五分六厘杂课钞七千三百九十二万七千一十九贯折米三万三千三百三十六石七斗四升七合三勺盐课二百一十八万二百四引九十一斤九两三钱三分六厘折米五千七百八十七石四斗折布四万六千六十三疋一丈八尺五寸五分五厘茶课一十一万三千三百一十一斤九钱七分屯田一十六万一千三百三十七顷一十八亩四分四厘四毫七丝一忽粮一百四万一百五十八石三斗九升一合五勺八抄九撮金银课三万二千九百二十两水银二百二十九斤朱砂四十六斤八两儧运四百万石各处运纳一千一百七万五千六百一十九石八斗四升一合三勺三抄三撮七粟六粒减免粮二百五十六万八千九百二十三石二斗一升七合四勺四抄八撮三圭减免草五十一万包
　　武宗毅皇帝实录卷之一百八十一终
明武宗毅皇帝实录卷之一百八十二
　　正德十五年春正月庚寅朔  上在南京诣  孝陵谒见是日文武群臣于奉天门行遥贺礼  皇太后  皇后受命妇朝贺于宫中
　　○工部奏浣衣局寄养幼女甚众岁用柴炭至十六万斤宜增给许之时诸近幸多以幼女为献又累年巡幸所过阅选民间妇女载归者皆留浣衣局至不能容饔飱不继日有死者  上亦不问也
　　○旧例惜薪司牧易州山厂柴炭每百斤加十五斤为水湿耗后加至三十斤而中官主收者又设重权以多取之逋负岁积遂以正补耗类以三年之正补一年之耗运官多弃职以逃至有死于追禁者管厂侍郎杨廷议奏乞量减尚书李鐩议以正数万斤外更加万斤为耗得旨如鐩议自是耗与正敌而主收者乃以四万斤重权准万斤正数盖不啻三倍于前矣其输纳浮费又有扛运过门起筹取单诸钱当运判官赵孔清等愬言虽死不能完纳工科都给事中吴岩因言当鐩议未请之先主收者虽曰多取尚未有定数自此旨既下得以藉口肆无忌惮耗加于正子过于母而害及官民鐩及廷议不得辞其责矣事下工部复请禁治诏如前旨行不必纷更
　　○辛卯初左给事中徐之鸾等请裁革镇守分守等官例外奏带人员不听至是南京左卫军厉曰□永者敺人死因夤缘为锦衣卫百户贿总兵官朱洪奏带之山海关将为规避计事觉有旨执曰□永付南京按问都给事中刘洙等复极论奏带之弊兵部议覆自今例外奏请及有避罪投托者宜治以重罪  上亦不听
　　○壬辰  宣宗章皇帝忌辰安昌伯钱承宗谒祭  景陵如常仪
　　○是日大学士梁储蒋冕及南京守备魏国公徐俌兵部尚书乔宇等朝正于行在所鸿胪寺鸣赞李辰柴昂赞礼差错侦事者以闻各夺俸两月
　　○癸巳初钦天监奏定以是月八日  大祀  天地至是驾未还命改卜二月上旬
　　○孟春享  太庙太保武定侯郭勋代行礼
　　○南京礼部奏  皇上驻跸南京  太庙  孝陵  奉先殿已新行礼其余诸祀典当举者请遣官从之乃命平虏伯朱彬祭龙江坛南京兵部尚书乔宇祭  钟山之神吏部尚书刘春祭  懿文陵
　　○丙申大学士梁储蒋冕言今早太监魏彬传谕  圣意谓逆藩宸濠等械系将至何以处之臣等请如宣德间亲征汉庶人例罪人既得即日班师还告于  天地  宗庙下廷臣及各王府议其罪则事体顺而国法正矣不纳
　　○初南京守备太监刘琅纳宸濠重赂谋为内应及闻变太监廖銮之侄指挥铠持兵率家丁分布城中琅复托为察奸执无罪者戮之城中人人皆忧危南京御史杨必进等以闻有旨罢琅令南京闲住铠还原卫带俸至是南京兵部尚书乔宇及内外守备官复言去恶不尽恐贻患未已请明正琅铠之罪乃命执琅铠赴锦衣卫禁锢俟宸濠至日鞫问銮亦责令陈状
　　○丁酉立春  上迎春于南京备诸戏剧如宣府之为者魏国公徐俌尚书乔宇等复称贺于行在所是日顺天府于奉天门进春如常仪
　　○戊戌泰宁等卫都督孛来罕等遣头目塔卜歹等贡马并贺正旦赐宴并缯绮金织衣等如例
　　○土鲁番哈密使臣舍黑白虽儿等赴京朝贡留二年自言资尽而赏未给乞还事下礼部议谓本部久已拟奏犹未得旨请先给赏而遣还之期尚须后命于是内批赏金织文绮彩缯有差
　　○朝鲜国王李怿遣陪臣礼曹参判金洗弼等贡方物及马贺正旦节赐宴并赏金织文绮钞锭如例
　　○甲辰添设狭西平凉府通判一员专管宁夏西路收放粮草从巡抚都御史王时中奏也
　　○司礼监官杨秀赍奏赴行在过临淮以知县吴鼎慢已还奏之内批逮至京师鞫讯
　　○广西副总兵张佑镇守太监傅伦巡按御史曹圭等率都指挥沈希仪土官知州罗廷□□八甫虍旦□等击猺贼于临淮灌阳等处斩首五百余级事闻诏祐伦圭各敕奖励有功官军人等令纪功官事查奏余贼命提督都御史萧翀总镇太监王堂总兵官朱麒并祐等仍徵调土兵克期剿绝
　　○丙午  英宗睿皇帝忌辰驸马都尉崔元谒祭  裕陵如常仪
　　○大学士梁储蒋冕言  郊祀已奉旨改卜二月上旬今正月已过半矣伏望  皇上亟命将士促装俟太监张永等押解宸濠等至日即班师庶几不误二月之期不报
　　○礼科给事中储昱言  郊坛视牲五府侯伯仅一人余皆托名丧疾偃息偷安  郊坛往返不越数里乃尔惮劳及遇册封之差则不计远近攘臂争求有利必趋无利则避国家豢养此辈安所用之乞验其无故不视牲者寘之于法章下所司知之
　　○丁未酉刻星陨于山西龙舟谷巡检司厅事少顷火作厅事悉毁
　　○庚戌户部奏漕运议单内所载参奏军卫有司官员例略无等第以致上下轻犯粮运稽迟请自正德十五年为始各水次至正月终有司无粮军卫无船者府州县管粮官领运千百户提问各住俸半年迟至三月终者并府州县掌印官领运指挥提问各住俸一年其船粮不到之数俱以三分之一为限仍先革冠带戴罪催儧若迟至五月者不分多寡又并布政司掌印管粮官领运把总俱提问各降二级文职送吏部别用军职回原卫带俸差操以上三等俱听监兑官查参其监兑官亦令依期赴水次催兑母迁延误事以后永为定规从之
　　○辛亥大学士杨廷和等言近钦天监另选二月十三日郊祀又  孝贞太皇太后大祥  神主祔庙亦在二月十日此礼皆  皇上所当躬亲举行者今日期渐近内外人心不胜悬望伏乞銮舆早回不报
　　○诏自今沿河军卫有司贮库摏草夫价银非关河道急务不得擅用从管河郎中毕济时奏也
　　○壬子山西太原府地震
　　○辽东饥指挥唐斌千户侯能等弃印逃者三十余人军士亦多亡者巡抚都御史张禴以闻请治如律兵部覆议斌等逼于岁俭情似可原宜榜谕许自首免罪仍令所司亟散俸粮以安人心报可
　　○甲寅以水灾免直隶凤淮扬三府徐滁和三州所属三十四州县及凤阳徐邳等十五卫所粮草有差
　　○兵科给事中李学奏河南鲁山等县盗发实洛阳中护卫军屯恶党也有司格于势分不敢防制宜早为之所令汝宁南阳虽添设兵备官不兼分巡何以责成乞下所司详议兵部议覆宜革兵备即以分巡官兼理其事常驻汝宁信阳等处岁一更代从之仍令镇巡等官查勘护卫军屯有为盗实迹听禁约处治其辅导等官有占恡故纵者参奏逮问所司隐匿不以闻者并治其罪
　　○乙卯先是太常寺奏以二月八日祭先师孔子次日祭  社稷至是以  郊祀未举内批复令俟郊后遇丁戊日举行
　　○周府丽水王安汾薨王惠王第二十五子母徐氏弘治癸丑生癸亥册封丽水王至是薨辍朝一日赐祭葬如例谥曰靖恭
　　○戊午以旱涝灾伤免湖广安陆等十五府州所属六十一州县及长沙等二十二卫所税粮有差
　　○应天府府尹陈良器卒良器字彦成浙江仁和人故南康守敏政子也成化辛丑进士授南京大理寺评事历寺副寺正擢池州知府岁余积粟十三万石垦田百六十顷号为能吏迁山东右参政至福建右布政使遭母丧服阕改湖广转福建左布政使入为应天府府尹寻罢良器之居山东也不一二旬辄出行所部郡县不以为劳又善聚歛以坚好名杭中过者骇焉而良器亦以此自侈
　　○传旨执太监毕真刘琅刘璟都指挥廖鹏齐佐王准都督同知王瓛等送锦衣狱真初附刘瑾镇守山东侵牟钜万后镇江西与宸濠亲厚濠所忌者辄共倾之濠又为出资夤缘改浙江真至即厚赏诸卫官军费数万亦濠资之也及濠反密遣人驰报真真即倡言濠世子来取浙矣浙中大宸会进  圣节表三司及府卫众官当集于镇守署真先夕收城门钥令官军夜半皆甲以入将为乱众官惧不赴且严为备真不得发琅守备南京虐焰张甚欲自托于濠阴遣弟璋事之濠以为南京有琅浙江有真下之如反手耳琅闻濠举逆集家丁百余以棺贮火药军器出城欲为濠应事洩乃已璟初镇浙江贪利亡厌赂钱宁改两广总镇及还又赂宁得再镇河南过江西特受濠馈遂与通鹏福建人投附太监廖堂冒姓称为弟与其子铠锐钺皆冒功得官锦衣堂镇河南时鹏随往百计朘削公私一空及廖銮镇狭西复令铠随朘削亦如之河狭之人怨之入骨鹏奸琐诡猾貌寝如鬼謟事宁无所不至后掌南镇抚事奢僣无度公卿士夫多与还往及宴会其家靡然不以为非瓛亦累冒功起白身至都督依凭权幸出入公卿家有所求请无不立应有拂其意者则用计倾之遂得祸不安其位与之厚者为达于宁而至台辅者有矣常为宁通贿窃以自入者亦数万计与鹏皆与濠通佐准皆宁婿骤贵宁既败分遣官校收捕真等并籍其家琅先已被逮寻与准俱死  今上即位法司以狱上真坐谋反凌迟鹏瓛佐铠以交结朋党紊乱朝政论斩妻子没为奴璟仅革职既而鹏等屡奏辩延久未决鹏铠死狱中
　　明武宗毅皇帝实录卷之一百八十二
　明武宗毅皇帝实录卷之一百八十三
　　正德十五年二月庚申朔  上在南京
　　○兵科都给事中汪玄锡等言比宣府报境外虏尘约四十余里且称万余骑自威远东行臣等窃谓京畿邻于北虏所恃以为险者徒以迤北诸山关隘限之耳迩来边人告机又苦于朘削往往投入虏中是以中国之虚实道路之险夷彼皆得而知之去冬白羊口所获奸细云虏使探  圣驾消息欲谋入寇观今日之警则其说信矣万一乘我不备而深入京师其不震动乎近京诸郡其不蹂躏乎伏望  圣驾亟归以防虏患不报
　　○夜南方流星如盏青白色尾迹有光起自轸宿东南行至近浊
　　○自正月己未至是月辛酉金星昼见于巳
　　○壬戌南京给事中王子谟等劾奏南京都督佥事张海当宸濠之乱内外守备委以领军避匿不赴管操江南和伯方寿祥贷军士之钱过取利息俱罢黜别选廉勇者以代下所司知之
　　○癸亥给永和王府故顺僖王荣怀王宫眷养赡米岁九十石
　　○毛怜等卫女直都指挥佥事忠塔等建州左卫都指挥使张兀里等杂谷安抚司遣都纲番僧则坑藏卜等各来贡赐宴并赏彩币金织衣等如例
　　○大学士杨廷和以衰病乞致仕诏曰卿忠诚体国德望兼隆值今四方事殷谋猷赞画劳绩弘多朝廷切倚毗岂可累＜锍-釒＞引疾求退宜照旧供职以副朕怀慎勿固辞
　　○乙丑狭西秦州地震有声如雷
　　○昏刻月犯天街星
　　○丙寅以礼部会试命礼部左侍郎兼翰林院学士石珤翰林院侍讲学士李廷相为考试官
　　○大学士梁储蒋冕言  皇上每岁郊祀皆及时竭诚行礼近因率师讨贼偶尔归迟今幸贼徒擒获乞即日回銮以申事天之敬又令天下朝觐官员皆得以瞻望  天颜亲见平贼安民之盛事且以次举临轩策士之旧典  孝贞纯皇后祔庙之大礼此天下臣民之至愿至愿者也伏望  圣明留意不报
　　○丁卯仪宾杨淳卒赐祭葬
　　○夜土星犯罗偃星
○戊辰大学士杨廷和等言近日传闻直隶及山东镇巡等官奉  圣旨禁地方人等不许养豕及易卖宰杀违者发极边卫分永远充军远近流传旬日之间村市居民畏避重罪随所养之豕尽行杀卖减价贱售甚至将小豕掘地埋弃者有之人心惶骇莫测其由臣等切思民间豢餋牲豕上而  郊庙朝廷祭祀宴享膳羞之供应下而百官万姓日月饮食之资给皆在于此孟子曰鸡豚狗彘之畜无失其时五十者可以食肉矣古先哲王之治天下所以制民之产其道如此况小民畜养贸易以此为生理之资正宜教之孳息蕃育岂可禁乎至于十二支生辰所属物畜乃术家推筭星命之说鄙俚不经不可为据若曰国姓字音相同古者嫌名不讳盖以文字之间虽当讳者尚且不讳嫌名今乃因其字之音而并讳其物之同者其可乎又况民间日用牲豕比之他畜独多牛以代耕亦非可常用之物私宰有禁不可纵也此事行之虽若甚微而事体关系甚大传之天下后世亦非细故诚不可不虑也伏望  皇上洞察物情详审命令亟敕所司追寝前旨仍晓谕各处地方人等各安生业毋致惊疑则事体不乖而人心慰悦矣不报
</div>
    <div class="pagination">
<a href="明实录武宗实录_page120.html">上一页</a><span>...</span><a href="明实录武宗实录_page116.html">116</a><a href="明实录武宗实录_page117.html">117</a><a href="明实录武宗实录_page118.html">118</a><a href="明实录武宗实录_page119.html">119</a><a href="明实录武宗实录_page120.html">120</a><span class="current-page">121</span><a href="明实录武宗实录_page122.html">122</a><a href="明实录武宗实录_page123.html">123</a><a href="明实录武宗实录_page124.html">124</a><a href="明实录武宗实录_page125.html">125</a><a href="明实录武宗实录_page126.html">126</a><span>...</span><a href="明实录武宗实录_page122.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
