<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 223 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 223 页/共 502 页
  </h1>
  <div class="content">
   ○辛酉。长芦盐政文谦奏、运河久阻。税无来源。徵收日形短绌。逾时恐难赶补。得旨。览奏尚属实情。又奏、沧州等处团练捐赀绅民。可否查明核保。批。著先行查明保奏。以期踊跃。　　

○蠲缓山东临清、阳谷、钜野、郓城、朝城、冠、莘、七州县。被贼村庄。新旧钱漕。　　

○缓徵山东历城、齐河、邹平、长山、新城、禹城、临邑、长清、陵、德平、临淄、博兴、高苑、乐安、平原、东阿、惠民、青城、阳信、乐陵、商河、滨、利津、蒲台、汶上、单、城武、观城、茌平、馆陶、武城、东平、莱芜、滋阳、甯阳、阳谷、濮、菏泽、范、朝城、聊城、堂邑、博平、清平、恩邱、海丰、沾化、益都、寿光、昌乐、平度、昌邑、潍、高密、德、寿张、定陶、曹、夏津、六十州县。及德州、东昌、临清、济甯、四卫。被雹被虫被风庄屯。新旧额赋有差。　　

○壬戌。谕内阁、恭亲王奕等奏、商人呈请措赀、垫发宝钞、请旨遵行一摺。商人白亮、刘宏振等呈称、情愿摊借赀本。呈报户部。以备收发宝钞之用。洵属好义急公。著照所请。准该商等、设立总局。分开铺面。无论宝钞新旧。钱数多寡。均许持钞到局。支取钱票现钱。仍由户部综核稽查。以资流转。单开章程六条。均著照议办理。　　

○谕军机大臣等、胜保前次奏报。击回高唐出扑贼匪。即以患病自解。朕不加诘责。冀该大臣等、必能于数日之内。力筹进攻良策。本日据奏围剿情形。既藉口于调兵未到。复托词于兵力过劳。并无出队打仗之语。仍以增挑濠堑。加添树栅。迁延时日。历览所奏。直似智穷力竭。计无所出。据称挑拨兵勇五千。令其严加防守。试问守而不攻。逆贼岂有自毙之理。统计胜保等各营兵勇。为数已多。即保衡所带之二千名。未能赶到。亦已足敷攻剿。且白昼督攻。则恐其过劳兵力。岂深夜更番严守。即谓之休息耶。现在胜保胁痛已减。若不迅速克复孤城。必将叠次耽延。统治以应得之罪。天气渐寒。利在速战。日延一日。非但兵饷虚糜。抑恐迟则生变。著与德勒克色楞等、统率将弁。设法进攻。务将州城攻克。勿得专待保衡所带官兵。更滋延误。本日有人奏、候补道延龄、在胜保高唐军营。委司稽查兵勇。任听家人擅作威福。文武职官。因公谒见。十数往不得一面。现已卧病委顿。又有石云、在营专司兵勇赏恤事件。乃安处村庄。遇有兵勇损伤死亡。必令擡至该委员住所。方与勘验。至有经旬不得掩埋。伤亡不邀赏恤者。甚或官勇所乘马匹。任其所欲。索取留用等语。军营委用员弁。必须惬合众心。若如所奏、延龄委任家丁。石云不恤士卒。傥复留营差遣。听其任性妄为。必至各军解体。著胜保即按所参。确切查办。不得以该二员、系该大臣差委之人。瞻徇情面。稍从轻纵。将此由六百里加紧谕知胜保、并谕德勒克色楞、善禄、崇恩知之。　　

○又谕、前因四川綦江、泸州等处。与黔省毗连。当谕令载龄等、严饬地方官。劝谕团练。以助声势。谅已遵照办理矣。本日有人奏、川省地形辽阔。请饬严密筹画防堵。并胪举劝民团练。修筑堡寨。查办土匪。秉公举劾各事宜。原系地方应办之事。惟各省情形不同。亦未可拘泥。著载龄等、详加体察。择其可办者。斟酌办理。至所称＜口固＞匪烟匪盐枭。遍地皆有。自应实力查拏。亦未可操之过急。致激事端。其桐梓居民。搬入綦江县白云观山居住。是否有土匪潜匿。若骤加驱逐。有无窒碍。并著查明妥办。又另片奏、四川成都府知府题升建昌道俞文诏、夤缘贪鄙。与藩司杨培、联为一气。为州县代谋升调。收受贽礼。认拜门生。前在嘉定府知府任内。勒令各行户。另换行帖。索取陋规。办理盐务。随带知县万年清、到处演戏。并得受盐厂盐商赃贿。宜宾县知县徐继镛、与俞文诏亲戚。不及一年。三调大缺。徐继镛公事不办。惟以吸食鸦片为事等语。道府知县。各有临民之责。若似此贪污不职之员。岂容任令滥竽。著载龄等、确切查明。据实参奏。毋稍隐饰。原摺片著钞给阅看。将此由四百里谕令知之。　　

○又谕、有人奏、河南候补道员张维翰、前在河南候补知县时、与前任开封府知府邹鸣鹤之门丁张夔宝换帖。张夔宝现住汴梁。往来甚密。又在鹿邑县知县任内时。将料价科派民间。又在卫辉府知府任内。需索属员。纵令官亲胡姓。在外招摇撞骗。因恐前巡抚李僡参劾。先求告病。捐升道员。又与因案脱逃、现充勇目之刘老长即刘玉纪换帖。希图保卫身家。怀庆告警。该员首先逃出。徙居刘玉纪所居之黄山洞。以致卫辉居民。迁徙一空。现充总理军需局。所发薪水口粮。每百钱祇发八十文。致令乡勇溃散。众口沸腾等语。该员系候补监司大员。前据英桂奏、委带兵勇一千八百名。帮同徐广缙、剿办永亳土匪。似此贪劣素著。何以统辖兵勇。鼓励众心。著英桂即按原参各款。确切查明。据实参奏。毋稍徇隐。原片著钞给阅看。将此由四百里谕令知之。　　

○贵州巡抚蒋霨远奏、兵饷不继、请将仓谷通融搭放。藉资兵食。下部知之。　　

○癸亥。上诣寿康宫、问皇贵太妃安。　　

○谕内阁、富兴阿奏、官钱铺把持垄断。有梅姓、周姓、句串官吏。侵吞银两等语。著户部查明。据实具奏。其乾丰官铺控案。有无铺夥舞弊重情。仍著刑部秉公严讯。彻底根究。毋任狡饰含混。　　

○命科布多帮办大臣辑瑞、来京。以前任喀什噶尔领队大臣特克星额、为科布多帮办大臣。　　

○甲子。谕内阁、曾国藩、塔齐布奏、攻破田家镇贼巢、毁尽逆船、收复蕲州一摺。逆贼踞守田镇老巢。自我军攻夺半壁山后。仍于南岸富池口。结营抗拒。复用铁锁横江。阻我舟师进偪之路。我军战船。于十二日。进劄见峰觜地方。次日列船出队。南岸陆军。排列六千人。以助声威。逆众自牛肝矶、悉锐来拒。我水师第一队急桨驶至铁锁之前。贼用炮船护救。第二队环围击之。逆势退却。当将贼船铁码。先行斩截。继以火具镕化。须臾锁断。飞棹驶下。逆众登时溃乱。仓皇窜逸。维时陆军、亦从半壁山飞驰而来。与水勇争前刺杀。即将富池口贼营烧毁。逃窜不及之匪。全数追逐落水。该逆见官军冲过铁锁。悉数扬帆下窜。我军且追且烧。邬穴以下贼船。又经官军鼓棹穷追。焚毁净尽。共计烧船四千余号。并所夺贼船五百余只。一并烧毁。田镇之贼。遂不战而自溃。其分踞蕲州贼匪。于十三四日。两次来扑官军营盘。均经我兵奋力击退。斩获多名。旋闻下游贼势大败。老巢已破。亦即宵遁。官兵即时克复州城。曾国藩、塔齐布、自岳州统师东下以来。沿江攻克城池。歼除丑类。所向克捷。皆由同心戮力。调度有方。节次披览奏章。朕心实深欣慰。在事文武员弁兵勇。亦能人人用命。奋不顾身。尤堪嘉奖。大军现已追至九江。沿途焚击贼众甚多。该郡城外。已无贼＜舟宗＞。即著该侍郎等、乘胜追剿。直达皖江。与下游金陵大营。会合夹剿。以期肃清江面。净埽妖氛。用副委任。　　

○谕军机大臣等、绵森奏、遵查树株情形一摺。慕陵树株。据绵森查看平地、及对宫门南案山。后宝山下层等处。均属一律葱茜。其后一层、并左右砂山各树。不甚壮茂。日久深得地气。尚可望其长成。此项树株。为数过多。自未便全行刨穵。普律另种。惟有随时查看。如有枝叶萎弱。不能长成。以及回乾者。务将树窝沙石去净。换培黄土。再行补种。自可期其蕃茂。不致旋补旋萎。如此认真更换。既与风水无妨。而树株亦日臻茂盛。其余各树株。并著绵森等、督率司员。加意浇灌培养。以昭慎重而期经久。将此谕令知之。　　

○又谕、据曾国藩、塔齐布奏、本日十三日。官军大破田家镇贼防。斫断铁锁。焚毁贼船四千余号。并将夺获贼船五百余号。一并焚毁。余匪宵遁。蕲州之贼。闻信后、亦弃城逃往广济黄梅一带。水师前队。已于十九日追贼至九江。沿途续焚贼船百余号。九江城外。现无贼＜舟宗＞。城内亦无多贼。惟北岸仅泊有贼船八只。塔齐布已督率陆军、渡江而北等语。楚境逆贼。自半壁山大加诛戮之后。田镇、蕲州、又不战而溃。纷窜下游。到处冲突。势所必至。虽已饬令和春、福济等、分兵接应楚师。严防北窜要隘。但据袁甲三前奏、庐州舒城之贼。复陷庐江。四城掎角。我军有应接不暇之势。计曾国藩等、水陆两军。可以沿江直下。节节疏通。而腹内各郡县。自难兼顾。潜太一路。固可由六安绕赴淮河。其全椒滁州等处。皆偪近江岸。所有针鱼觜、驻马河、石迹桥、及乌江一带。数十里贼营联络。直接东西梁山。贼船停泊。不可数计。若非水陆官军。往上迎击。截其分支四窜之路。即江面肃清。其占踞陆地之贼。与上游溃匪。乘间奔突。下而芜湖太平各口岸。固属可虞。上则踰淮而北。其蔓延为患。更不可问。著托明阿、向荣等、和衷定计。通筹全局。一面赶紧攻克瓜州。剿除金山北固贼巢。一面督饬师船。迅速上驶。与曾国藩水军会合。由梁山、芜湖、荻港、以达安庆。扼住南岸各要口。仍严饬武庆等、力守浦口。不得更令游匪登岸窜入。并令与恩锡、张光第、联为一气。将全滁和含境内贼匪。并力攻剿。该处兵力不敷。应如何派拨协剿之处。著托明阿等、妥商调往。能令庐州东境。剿洗一空。即可与临淮袁甲三之军会合。声势联贯。逆匪自不敢复萌北窥之志。南省转机。在此一举。该大臣虽各领各军。分驻南北江岸。实则共办一事。朕日盼成功。以酬劳勚。若坐待楚军之至。或致令该逆等、纷纷窜逸。酿成流贼之患。责有攸归。该大臣等、尚有何颜对朕耶。将此由六百百里加紧各谕令知之。　　

○又谕、曾国藩、塔齐布奏、大破田家镇贼巢一摺。览奏欣慰。此次烧毁贼船。至四千余号之多。田镇蕲州之贼。溃败奔窜。皆由该侍郎提督等、筹画尽心。和衷共济。即杨载福、彭玉麟、罗泽南等、亦能人人用命。制胜出奇。朕心实深廑念。现在水师前队。早抵九江。该郡城外。已无贼＜舟宗＞。大队舟师。自可顺流下捣。惟北岸之贼。窜往广济黄梅一带。止系闻败溃逃。并未大受惩创。北岸一军。系桂明统带。何以屡次奏报。并未见其带兵助剿。即扼堵蕲州之军。亦并无该提督在内。究竟逗遛何处。殊不可解。魁玉、杨昌泗等、遇贼即挫。犹是从前孱弱积习。如此军威大振。尚不能鼓舞奋兴。尤为可恨。今塔齐布、已率罗泽南等、渡江而北。自系先其所急。为节节打通之计。但广济、黄梅、直接皖境。皖省西南一带。如潜山、太湖等处。皆为贼踞。一闻楚军进剿。势必悉力抗拒。若北岸一军。再有迁延。必致塔齐布等、后路无援。殊为可虑。著曾国藩等、即行严饬桂明等、迅速进剿。一面飞咨杨霈、督兵继进。不得稍形观望。袁甲三前奏、已派参将刘玉豹、举人臧纡青、带领兵勇二千。先趋潜太一路接应。不知曾否行抵该处。如能克期会合。则塔齐布等、前路亦有接应。可以沿江攻击。直抵安庆。与水师会合。自成破竹之势。曾国藩大队师船。如能于日内驶过九江。则江面贼＜舟宗＞。已无回窜江西之虑。该省派防湖口之炮船、一百五十只。为数不少。亦可令其出境随征。以为后路声援。较之远待湖南接应。自觉顺便。东西梁山。为金陵第一门户。贼船之多。贼垒之固。尚不下于田镇。红单艇船。上驶者止三十九只。傥未能突过梁山。径扼芜湖。必须厚集师船。方能上下夹击。曾国藩等、务当加意慎重。妥筹办理。庐州逆匪。日久□嵎。和春等、不能迅图克复。以致桐舒一带。兵力不能兼顾。若楚军得胜之后。余逆纷纷内窜。则旁通颍亳。上接淮徐。处处皆形吃重。曾国藩等、水陆各军。本为肃清江面直捣金陵。岂能尾贼北追。致成隔绝。本日已谕知托明阿、向荣、随处严防。拨兵协剿。著和春、福济、即行分拨兵勇。于沿江一带。接应塔齐布之兵。仍知会袁甲三、严扼临淮南北要隘。其六安正阳等处。前已有旨。饬调河南南路防兵。出境堵剿。著即飞咨英桂、妥速调拨。万不准任令贼踪踵至。秦定三初到舒城。尚形奋勇。近来又复疲玩。著和春等、督饬该提督、迅将该城克复。则此路官兵。接应楚军。尤为近便。若处处为贼牵掣。徒以兵力难分为解。致逆匪被偪北窜。和春等、不能当此重咎也。将此由六百里加紧各谕令知之。　　

○以攻破湖北田家镇贼巢。赏副将杨载福、总兵衔。道员罗泽南、按察使衔。同知彭玉麟、巴图鲁名号。游击普承尧、守备刘培元、花翎。外委洪定升、蓝翎。　　

○乙丑。上诣寿皇殿行礼。　　

○谕军机大臣等、吉尔杭阿奏、密陈上海各夷动静、并现在筹办情形一摺。详览所奏。上海逆匪。大抵藉夷人为藏身之固。而该夷即以逆匪为挟制之端。故于我兵在北门外。沿河筑墙。夷酋则阳为助顺。而领事人等、则狡诈百出。种种阻挠。其实该夷与逆匪。暗相句结。形迹已属显然。所称助顺效忠。毫不足信。此时惟当督饬弁兵。实力进攻。迅图攻克县城。正不必借力于该夷。转令有所藉口。况逆匪占踞城池。万无不进攻之理。岂能因夷人刁难。遂观望不前。该夷犬羊性成。畏强欺弱。若我军畏首畏尾。不特上海之匪。愈肆鸱张。即该夷亦必别生诡计。以现在情形而论。与其用柔而为所挟持。转不如用刚而使有所忌惮也。大兵剿办逆匪。名正言顺。原与夷人毫无干涉。即北门一带。亦系中国土地。并非夷人疆界。傥竟敢显然抗阻。则其曲在彼。亦非衅自我开。正言晓谕。谅该夷亦不肯自败成约。该抚此次汇报攻剿情形。皆敷衍塞责。并无实际。若藉词于夷人阻挠。不能力破贼巢。贻误之罪。岂能屡邀宽宥也。将此由六百里加紧谕令知之。　　

○予江南阵亡署外委张曰德、祭葬世职。　　

○蠲缓直隶保定、东光、宝坻、安、景、天津、磁、武清、蓟、甯河、霸、大城、东安、蠡、雄、束鹿、高阳、故城、青、南皮、盐山、庆云、永年、鸡泽、大名、元城、南乐、清丰、涞水、蔚、玉田、武邑、衡水、武强、平乡、邯郸、南宫、任邱、献、阜城、静海、沧、晋、任、隆平、深、文安、四十七州县。被水被旱被雹村庄。新旧额赋。并赈保定、东光、二县。被水灾民。　　

○上以冬至祀天于圜丘。自是日始。斋戒三日。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百五十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。十一月。丙寅朔。谕内阁、载垣奏、将多尔济帕拉玛、昨日并未站班、及因何未曾进内各情、遵旨查明参办一摺。多尔济帕拉玛、昨系值班之期。竟自旷误。乃以腹泻为词。实属玩懈。著革去蒙古谙达、及蒙古奏事侍卫。仍罚俸二年。以为当差疏懈者戒。　　

○又谕、户部奏、山东河南应解京饷、请严饬解交一摺。山东河南两省。应解京饷银两。经户部屡次奏催。日久未据报解各该抚身任封疆。当此需饷孔亟之时。仍复任意迁延。实属疲玩已极。崇恩、英桂著先行交部议处。仍著该抚等按照户部所奏。自本年六月为始。将每月欠解银五万两。迅速派委妥员如数起解。勒限于十一月内到部。傥仍前延宕。即著该部据实严参。以儆玩泄。至山东省地丁银两。积欠至一百七十余万。尤属不成事体。前经降旨、饬催报解。并指拨东三省俸饷各款。著崇恩一体迅速起解。毋误要需致干重咎。　　

○又谕杨以增奏、遵旨饬拏巨匪、悉数就捦一摺。江南铜山丰沛地方。有土匪张彦等。聚众掳掠。先经徐州道王梦龄派员兜捕。捦获多名杨以增复派通判于赞等、随同怡良原派之候补知府毓彬会拏。已将张彦、杜四等、先后于耿家湾、鲍家楼、等处捦获。并击沈匪船多只。又经在籍团练之候补直隶州知州张梦麟、署邳州知州焦肇瀛在铜邳交界地方摉获逆首李大选、均即正法。该匪等结捻抢劫。实属罪大恶极。现经该地方文武绅团。水陆兜拏悉数弋获。均属著有微劳。所有出力各员。著准其择尤保奏。毋许冒滥。　　

○谕军机大臣等、户部奏、库款不敷支放、请饬山西省筹款赶解等语。上年因部库积存。不敷四年分支发之用。经户部奏明于山西省地丁项下。豫筹银一百七十万两。嗣经该省解过银八十万两。现据该抚咨称晋省藩库。无款可筹。下忙钱粮。尚未收有成数。俟徵收后即行起解。本年山西省、接济部库。以及指拨各省军需。款项较多。所称藩库支绌。自系实情。惟现在部库应放之款。需用浩繁。仍著恒春悉心筹画。无论何款内、暂行措银四五十万两务于十一月内解京。以供支放。俟徵收下忙钱粮。陆续归款。至捐免充商银两。业经该省解过银一百五十七万两。其余应缴银两。并著饬属催缴。赶于年内解京。将此由四百里谕令知之。　　

○又谕、沈祖懋奏、徽郡防堵紧要、需员督办一摺。徽甯为江浙门户。池州所属青阳、石埭、东流、建德、贵池等县皆与徽郡西境接连。前此逆船由大通河登岸。并芜湖贼船。驶进内河。俱经黄宗汉派令兵勇。前往应援并派护杭嘉湖道徐荣、前往徽州、督办防务。兹据该学政奏称、黄宗汉欲令徐荣回杭。而徽郡情形紧要。必得统率有人事权方有专属等语。自系实在情形。著黄宗汉、何桂清、仍留徐荣办理徽郡防堵事务。毋庸更易生手。致有疏虞。现在曾国藩等水军。已收复蕲州。追至九江。即可直达安庆。托明阿、向荣、和春、福济等、亦皆谕令分兵扼要。协力进剿。该逆奔窜无路。恐其由徽甯窥伺江浙。必须严密设防。未可稍存大意。黄宗汉不得因擢任川督。置身事外。何桂清虽甫经到浙。亦当悉心筹画。以副委任。将此由六百里谕令知之。　　

○丁卯。上诣南郊斋宫斋宿。　　

○谕内阁、杨霈奏参带兵官员、疏懈无能等语。副都统魁玉、总兵杨昌泗、督带兵勇。驻劄蕲州之三道桥地方于败匪溃窜之时。不能奋力扼截。致官兵有惊散情事。虽经事后收集。跟踪追剿。究属约束不严。疏于防范。魁玉、杨昌泗、均著摘去顶带。以示薄惩。傥再不知愧奋。即著严参惩办。　　

○又谕、叶名琛等奏、查明饷员回粤实情一摺。广东连平州吏目冯宝封、试用从九品杨长庆、前因领解江南大营军饷。并未解到。辄行私自他往。当降旨将该二员革职严拏再行请旨。兹据叶名琛等奏称、查明该革员冯宝封、杨长庆委因辗转改道。路费不敷暂行回粤措资。尚无规避饰卸情事。惟不候湖南批回。竟敢擅自回粤究属不合。冯宝封、杨长庆、均著开复原官。仍交部议处。　　

○谕军机大臣等、前因曾国藩等、水陆官军自蕲州直下。逆匪败窜广济黄梅。当谕令托明阿、向荣等、拨兵向上迎击。截其分支四窜之路并严饬师船。迅速上驶。乃本日向荣所奏、师船尚在浦口守风。逆贼横江桥炼。尚未攻断。同一铁锁拦江伎俩。何以该逆用之田镇而曾国藩等、一战破之用之九洑洲而托明阿等屡攻不破殊不可解。现在乌江一带贼垒。经袁甲三等、派委恩锡、张光第督兵进剿业已平毁无余。惟因水路无兵接应。以致败贼扬帆逃逸。若吴全美、叶常春、能于攻破洲地贼营后。即日驶赴上游。自可水陆夹击。不但可为楚师接应。并可断绝南北岸逆贼、来往应援。乃任意迁延。水陆隔绝。殊为可恨。著托明阿、向荣即行严饬该总兵等克日起碇。将前次指拨各船。悉数开赴上游。沿江剿洗。直抵芜湖。毋许再有推诿。至曾国藩等、斩断田镇贼炼。系分船四队以一队专管毁断铁锁。以一队围攻其护锁之船。使之不能相救。江路一开。四队战船。皆可分投焚剿。下游江面较宽。施展更易为力。江南江北两营。师船之外。尚有多桨快船。岂不能酌量分队。仿照办理总由水师将弁。不思设法以致贼炼未能即破。而我师复自为锁缆。拦截上游。似此相持。将使红单各船。终无上驶之期。徒以俟湖北师船一到、合力夹攻为词岂湖北一军之外。各营水师人员。皆应坐视旁观。束手无策耶。著托明阿、向荣等、于接奉此旨后。即将拦江贼炼。迅速攻破。断不准再迟延。并将筹办情形。速行具奏。如水师员弁。有意玩延。即著严行参奏。其和含等处。应如何分拨兵勇。与袁甲三所派兵勇。合力攻剿之处。亦著托明阿等、妥速筹办。但能洗净一处。即少一北窜之路。并非专顾瓜州金陵。遂为该大臣等职分已尽也。将此由六百里加紧各谕令知之。　　

○又谕、袁甲三等奏、进剿沿江逆匪、平毁乌江一带贼垒、并剿办逆匪、恳请饬催河南援兵各摺片。已寄谕英桂、赶紧拨兵赴皖。相机进劄正阳六安等处。不得株守豫境矣。据英桂奏、现拟将信阳三关防兵。拨赴陈州。归牛鉴调遣。为近驻颍州远扼正阳之计。并称信阳遣撤兵勇。拨赴归德独多派委道员张维翰、接办防剿。袁甲三酌量何处空虚。亦可径行檄饬牛鉴、张维翰、迅速派兵前进。如该员等心存畛域。有意逗遛。即著袁甲三据实参办。惟曾国藩等水陆各军。即日可抵皖境。沿江贼党。势必纷窜腹地。袁甲三虽驻劄临淮。所有北路各州县。均须面面顾到。亦不得泥守一隅。不复设法筹及。何处情形吃重。即迅速督兵前往扼截万不准有贼踪踰淮而北。一面严饬陆希湜赶赴市儿集一带。会同张家驹等迅将亳州境内捻匪。摉捕净尽。务将捻首苏添幅、捦拏惩办。毋令日久稽诛。又致句结蔓延该员职司守土。无论所属何处州县。伏莽未靖。皆不容有所推诿。即豫省捻匪一有窜入境内。亦陆希湜防堵不力之咎。著饬知该员、与带兵各员。务与归陈各路调到兵勇。联络声势。或应合剿。或应分捕。亟行协力商办。以期净绝根株。至全滁和含各处贼营联贯。直接东西梁山。前已谕托明阿、向荣等、通筹分兵攻击。迅饬师船上驶。由芜湖荻港径达安庆。并令武庆等、力守浦口。兼与恩锡、张光第、并力筹剿。本日复谕令设计断贼铁锁。以通江路。和春、福济、围攻庐州。日久无功。已属罪有应得。若能与托明阿等、派到兵勇互相接应。将东路贼匪先行埽荡。则庐城贼势益孤。更属易于得手。并须时时与袁甲三知会。不得令剿余溃匪。潜谋北窜。若顿兵城下。以为藏身之固。不复兼筹大局。福济巡抚皖省。固已责无旁贷。和春专剿皖贼。并未能迅速办理。国法具在。朕不能为该提督等、稍从宽宥也。将此由六百里加紧各谕令知之。　　

○又谕、曾国藩水陆大军。从田镇进攻九江。指日可抵安庆。逆贼被剿紧急。必由陆路纷窜。皖省重兵。聚于庐舒。凡正阳六安等处。均属空虚。袁甲三虽驻临淮。兵力较单势难兼顾。河南南路。现已撤防。正可拨兵前往。以资截剿兹阅英桂奏报、仅将信阳三关兵勇。拨赴陈郡其或进驻颍州。或往扼正阳。尚俟咨商妥办。是豫省之兵。现在全未出境。著英桂、即将拨赴陈郡兵勇。酌量调往正阳六安等处。相机协剿。至邱联恩、驻劄光州。牛鉴驻劄陈州。与其远为声援。何如带兵前进之较为得力。并著英桂、斟酌情形。将该二处防兵。如何分派赴皖。迅速筹办。该抚亦应出省防剿。不得株守省城。至归德为上年逆匪北窜之路。地方极为吃紧。徐广缙请假后。张维翰是否可恃。永亳捻匪。现经袁甲三等、派员追击。仍著英桂、严饬该地方文武会剿。务将捻首苏添幅拏获。毋稍贻误。将此由六百里加紧谕令知之。　　

○又谕、金陵粮台。饷需缺乏。前经降旨、谕令广东江西两省。筹款接济。兹据向荣奏称、迄今仍未解到。现当堵剿吃紧之时。兵勇盐粮。不敷支发。情形甚为紧要。著叶名琛、柏贵、陈启迈、于无论何款项下。赶紧筹拨数万两。派委妥员。迅速解往向荣军营。不得以无款可筹。道途梗阻为词。致误要需。将此由六百里加紧各谕令知之。　　

○以克复湖北武昌、汉阳二府城。赏西安副都统伊勒当阿、委协领斐森布、吉祥、知府栗耀、侯廷樾、同知张曜孙、守备徐超平、王家宾、周德田、德明等、花翎。守备邓长清等、蓝翎。余升擢有差。　　

○戊辰。冬至。祀天于圜丘上亲诣行礼。　　

○诣关帝庙拈香。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。　　

○遣官祭孝德皇后殡宫。　　

○遣官祭端慧皇太子园寝。　　

○停次日朝贺。　　

○诣寿康宫、问皇贵太妃安。　　

○命散秩大臣德懋委散秩大臣松秀在乾清门侍卫上行走。　　

○己巳。谕内阁、委散秩大臣公麟兴、散秩大臣公德懋、委散秩大臣伯松秀、俱著仍值散秩大臣之班。嗣后由散秩大臣、挑补乾清门侍卫者。著仍值散秩大臣之班挑补御前侍卫者再令值乾清门之班。　　

○又谕、兵部奏革员应否仍交向荣军营差委、请旨遵行一摺。已革广东碣石镇总兵王鹏年、前据向荣奏称、现在芜湖黄池一带。督兵剿贼。王鹏年著仍交向荣差遣委用。　　

○庚午革职留任云贵总督罗绕典奏、带兵抵黔。并调集员弁。会剿遵义逆匪得旨。汝既拟赴遵义督剿。著迅速办理。以期地方肃清勿糜饷糈。　　

○以陕西捐输军饷。永广朝邑县学额七名。泾阳渭南二县各三名。郃阳县二名。咸甯、富平、三原、韩城、蒲城、岐山、六县各一名。　　

○辛未。谕军机大臣等、前以上游楚师。节节下偪。诚恐溃窜之匪。突入皖境。于北路咽喉。腹内郡县。均有关系。节次谕令和春、福济等。迅速分兵接应。并相机扼要严防。以截该逆分支四窜之路。兹有人奏。筹办皖省防剿。此时安庐舒桐等处贼匪。仍联络一气。江面既毫无拦截而陆路亦复处处空虚。贼情狡黠异常。万一纠合上下游溃匪。蹈隙而来又将何以为计。该提督等顿兵城下。坐令狂寇稽诛。不但南路关山一带、应防金陵分股踵至且西路凤颍所属皆与豫境毗连。一经句结蔓延。则防剿更形棘手。昨复谕令英桂、将信阳撤防兵勇。调赴安徽协同堵剿。著和春等、就近知照袁甲三、酌量迎提。妥为布置。以顾北路大局。其乌江贼垒。已据恩锡、张光第等毁平数处务即随时檄饬该司道等、乘势将沿江贼匪。赶紧歼除。而昭关、清流关、两要隘。亦宜豫筹兼顾和春等、惟当竭力攻克庐州以次收复舒桐各县。断不准株待曾国藩等、行抵安庆后。再图会合进攻之计。一面仍遵前旨。拨兵四路接应。至临淮一路。责成袁甲三、专司防剿。该提督等亦不得以督办有人遂置之勿顾也。原摺著钞给阅看。将此由六百里加紧谕令知之。
  </div>
  <div class="pagination">
   <a href="清实录咸丰朝实录_page222.html">
    上一页
   </a>
   <span>
    ...
   </span>
   <a href="清实录咸丰朝实录_page218.html">
    218
   </a>
   <a href="清实录咸丰朝实录_page219.html">
    219
   </a>
   <a href="清实录咸丰朝实录_page220.html">
    220
   </a>
   <a href="清实录咸丰朝实录_page221.html">
    221
   </a>
   <a href="清实录咸丰朝实录_page222.html">
    222
   </a>
   <span class="current-page">
    223
   </span>
   <a href="清实录咸丰朝实录_page224.html">
    224
   </a>
   <a href="清实录咸丰朝实录_page225.html">
    225
   </a>
   <a href="清实录咸丰朝实录_page226.html">
    226
   </a>
   <a href="清实录咸丰朝实录_page227.html">
    227
   </a>
   <a href="清实录咸丰朝实录_page228.html">
    228
   </a>
   <span>
    ...
   </span>
   <a href="清实录咸丰朝实录_page224.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
