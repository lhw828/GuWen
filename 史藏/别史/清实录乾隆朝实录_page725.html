<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 725 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 725 页/共 1860 页</h1>
    <div class="content">
○大学士管陕甘总督黄廷桂奏、安西绿营兵二千。前往巴里坤。共需马四千七八百匹。酌议每兵三名。合给车一辆。装载军械。兵丁令从容步行。以节马力。若节得一分马力。将来乘骑进剿。即可多得一分之用。得旨、甚合机宜。嘉许之至。笔不能宣。　　

○又奏、接奉廷寄。始知由内地赴肃出口者。止吉林、察哈尔、阿拉善、兵二千五百名。约需马八千五百余匹。即应在肃拨给。其索伦及兆惠原带兵四千名。既经赴巴里坤。所需马一万四千余匹。已飞调陕甘满汉各营。解赴坤营。并于戈壁各站。将应备草料。一并运供。约明春二月内。即可全抵军营。报闻。　　

○狭西巡抚陈宏谋奏、狭省台站马骡。均已齐备。其住兵房屋。俱与民居隔别。又皆安设栅栏堆卡。各有防闲。易于约束。至甘省道长。台站较多。马骡难雇。黄廷桂商令陕省代雇五千余匹。为泾州等三台之用。现上紧派雇。务于兵到之前赴台。亦可无误。通计陕省雇用马骡。比前次较多。诚恐里胥人等、乘机索扰。饬将某县雇用车马若干。安于某台。送兵回空。给价若干。明白出示晓谕。以杜弊端。得旨、所奏俱悉。汝原能办此也。　　

○又奏、遵旨购骡一千解肃。现已陆续起解。但民骡与营马不同。若照营马委员分解。长途难于照应。今即责成购骡之各州县。专差家人。雇用长夫解送。得旨、甚妥。　　

○四川总督开泰奏、川省助马一千。应分十起解送。第查由蜀至甘。道路有二。一由略阳等处。一由宝鸡、秦州、等处。臣现令管解各员。于将出境时。探明甘省何路草料已备。即由何路前进。并飞咨黄廷桂、将应由何路、及何处交收之处。迅为咨覆。得旨、所办甚妥。　　

○两广总督杨应琚、署广东巡抚周人骥奏、粤东局钱。每岁除支销外。实存一万九千八百余串。应照由近及远之原议。即以乾隆二十二年夏季为始。于左右二翼镇标俸饷内。每银一百两。搭放钱五串。俟搭放数年后。倘局贮无多。仍先尽附近各标协营搭放。如积有成数。再匀搭左右二翼镇标。得旨、好。　　

○是年。追予准噶尔出师阵亡之参领衮楚克等九员。佐领萨积图等五员。二等侍卫卓尔和一员。蓝翎侍卫富明安等五员。闲散章京彦扎布等六员。笔帖式成明等二员。四等台吉桑济扎普一员。祭葬赠恤如例。前锋校爱申太等、护军校呼图克等、千总张有贤等、把总杨玉林等、领催瑚木齐等、马步兵罗福等、一百六十员名恤赏。俱入昭忠祠。　　

○旌表孝子、陕西刘继业等、二名。守节合例、八旗满洲四达色妻塔塔喇氏等、八十四口。蒙古玛尔泰妻赵氏等、十八口。汉军董集礼妻霍氏等、十口。内务府正白等旗殷凤鸣妻段氏等、十五口。奉天等省驻防孙国安妻焦氏等、二十九口。直隶等省张隆妻王氏等、四百一十一口。夫亡殉节、江苏省陈彭年妻张氏一口。未婚捐躯、张德元聘妻茅氏一口。未婚守志、江苏等省陈洁聘妻臧氏等、二十四口。百岁寿民妇、浙江等省应重华等、二十三名口。各给银建坊如例。　　

○一产三男、直隶等省高崇义等、十七家。　　

○会计天下民谷数。各省通共大小男妇、一万八千六百六十一万五千五百一十四名口。各省通共存仓米谷、三千一十九万一千一百五十八石三斗三合六勺。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百二十九


大清高宗法天隆运至诚先觉体元立极敷文奋武孝慈神圣纯皇帝实录卷之五百三十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十二年。丁丑。春。正月。癸巳朔。上诣奉先殿行礼。　　

○诣堂子行礼。　　

○率王以下文武大臣。诣寿康宫、庆贺皇太后。礼成。御太和殿受朝。作乐宣表如仪。　　

○诣大高殿、寿皇殿、行礼。　　

○遣官祭太庙后殿。　　

○御乾清宫。赐宗室王公等宴。　　

○甲午。上奉皇太后幸重华宫侍宴。　　

○御乾清宫。赐大学士尚书等宴。　　

○谕、今春朕奉皇太后銮舆。载临江浙。问俗省方。行庆施惠。而东南黎庶。望幸情殷。兹当翠华发轫之初。宜沛渥恩。用昭盛典。乾隆十六年肇举南巡。曾颁恩谕。将江苏、安徽、十三年以前积欠地丁。悉行蠲豁。浙省因无积欠。特免应徵地丁三十万两。以示鼓励。亦欲使恺泽覃敷。官无挂误。民免追呼。共享昇平之福。乃迩年来江浙间被偏灾。其积年未完之数。又复不少。虽维正之供。岁有常经。不宜任其逋欠。然天时之不齐。亦非尽小民之过也。该二省去岁秋成丰稔。粮价平贱。据地方大吏陈奏。并清问所及。民物康阜。井里恬熙。朕心实为欣慰。但闾阎盖藏。时廑宵旰。若令新旧并输。于民力未免拮据。著将江苏、安徽、浙江、乾隆二十一年以前积欠未完地丁银两。概子蠲免该督抚等其严饬所属实力奉行。毋令胥吏侵蚀中饱。务俾恩膏普逮。实惠均沾。称朕怀保黎元至意。该部即遵谕行。　　

○又谕、朕巡幸江浙。前经降旨截留江苏漕粮十万石。浙江漕粮五万石。豫备临期平粜之用。所有此项减歇漕船。向例止给一半月粮。于该丁等生计。未免拮据。著加恩于应给月粮之外。再赏给十分之二该部即遵谕行。　　

○又谕、朕此次恭奉皇太后巡幸江浙。著庄亲王、和亲王、大学士来保、陈世倌、在京总理事务。其月选之文员内、通判州县等官。武员内八旗护军校、骁骑校。及外省送到之补放水手官、骁骑校等官弁。并年满千总。俱著王大学士照从前之例验看可传谕该部知之。　　

○谕军机大臣等、现在齐集大兵。前赴巴里坤。定期三月内进剿。将军重任。甚难其人。成衮扎布熟悉蒙古事务。且深感朕恩。诚心报效。著授为定边将军。即带领索伦兵丁二三百名由阿济必济、前往巴里坤。并著赏给整装银五千两。其子弟内有愿带往者。听其奏闻带往。北路事务。亦属紧要。伊弟车布登扎布。才情干练著暂行署理定边左副将军印务。此次进兵非初定伊犁可比。现在贼势穷蹙。擒剿甚易。成衮扎布勤劳已久。应示体恤。俟进兵擒获首恶之日。即速来京陛见。毋庸久驻行间。一切善后事宜。朕另派大臣等办理舒赫德、富德、鄂实、俱著授为参赞大臣。色布腾巴勒珠尔、阿里衮明瑞、额勒登额、及侍卫什布图铠巴图鲁奇彻布等俱著在领队大臣上行走。　　

○又谕、大兵由西路进剿。哈萨克锡喇等势穷力竭或逃往哈萨克。亦未可定著传谕杜尔伯特汗车凌等及内大臣阿克巴集赛宰桑达什车凌。各派兵防守游牧并通哈萨克地方隘口。严加堵御。倘遇贼人逃窜。即行擒献。此特为保护伊等游牧起见并非令其出兵会剿著副都统唐喀禄亲往车凌等游牧宣谕。并派员明白晓谕达什车凌知之。　　

○又谕、据雅尔哈善奏称、于黄廷桂解交马匹内。拣选一千六百匹。派兵八百名。交图伦楚、达礼善、带领。往迎兆惠。如兆惠等已经得出。或迈斯汉等已具报兆惠信息。即不令伊等前往等语。著将此即寄信与雅尔哈善等。前此已派迈斯汉等往迎兆惠。若得信即可前来。今发兵声势甚大尚可。如仅派兵八百。万一遇贼不能抵敌。反损军威。著不必令图伦楚等带兵前往。此际图伦楚等如尚未起程。即照此旨停其派往。若已起程。谅亦不远。急遣人追回。令其带兵在巴里坤。驻候大兵到时。再行进发。奉到此旨。筹办妥时。速行覆奏。此时如得信息。亦速行奏闻。　　

○命礼部铸给成衮扎布定边将军印信。　　

○调陕西兴汉镇总兵罗英笏、为浙江定海镇总兵。以候补总兵丑达、为兴汉镇总兵。　　

○乙未。上诣皇太后宫问安。　　

○谕、据白钟山等奏称、济宁迤南积水未消。请缓开汶河大坝。保护纤道民田。并移咨江南河臣＜锍-釒＞浚下游茅村河、荆山桥之彭家河。以及猫儿窝垫高处所等因一摺。前据署山东巡抚杨锡绂奏、荆山桥河身淤浅。出水甚少。以致滕峄等县积水。难以宣洩等语。曾经降旨。令白钟山亲往悉心查勘。奏闻办理。山东江南联界处所。积水未消。亟宜相度疏浚。现在尹继善、爱必达、经理南巡差务。兼有交办承审事件。于河工事务。不能兼顾。所有白钟山等奏内缓开汶坝及疏浚下游等事。即著白钟山亲往确查。妥协办理。其南河文武官员。均一体听其调遣。不必更分疆界。总期于运道民生。两有裨益。　　

○又谕、上年江南淮、徐、海、等属被水偏灾。业经加恩赈恤。但念该处连年积歉。现届停赈之期。而东作方兴。麦秋尚远。闾阎口食。未免拮据。著再加恩将下江被灾较重之清河、桃源、铜山、萧县、沛县、邳州、宿迁、睢宁、海州、沭阳、徐州、大河、等十二州县卫。极贫加赈三个月。次贫加赈两个月。被灾较轻之安东、丰县、砀山、三县。同上江被灾之宿州、灵璧、虹县、长淮、等四县卫。极贫加赈两个月。次贫加赈一个月。其贫生灾军兵属。各随坐落州县。一体加赈。以资接济。该督抚等、其董率属员。妥协经理。无遗无滥。以副朕轸恤灾黎之意。该部即遵谕行。　　

○谕军机大臣等、庄有恭所办朱＜日冉＞赎罪外结一案。情弊显然。尹继善理应迅速查审。据实奏闻。计该督接奉谕旨。应在十二月初四五间。乃于十二月初八日奏事摺中。并无一字言及。迟回观望。必俟爱必达抵任后。始联衔入奏。而其所奏。又不过许松佶禀覆之词。空言敷衍。此等案件。岂可如此迂缓办理。庄有恭平日办事。并非糊涂粗率之人。乃于人命重案。辄敢如此专擅。若非别有情节。何至悖谬乃尔。尹继善身为总督。何得诿为不知。看来此案情节。许松佶必知之甚悉。即其禀内所云、庄有恭于十一月内。业将奏明缘由饬知臬司。又云、曾经请示庄有恭。面谕俟罚项完足之日。始可入奏。天下岂有绞候重辟。督抚擅自问拟。不先奏明。遽行准赎收银。至丁忧离任。始以一奏卸责。经朕降旨查审之后。事已发露。尚得谓之已经奏明乎。庄有恭原摺内所称、该县有借动之项。现不无亏空等语。前经降旨询问。尹继善亦未将此项原委。详悉声覆。但以查赈动项。借此还款为词。岂去岁江省绅士。因岁歉捐赈。皆系有罪应罚之人耶。又如该县无朱＜日冉＞之案。其煮赈借动之项。将作何归楚耶。许松佶情词闪烁。显有别项情节。业经批令解任严审。著传谕尹继善等。作速彻底根究。务得实情。即行覆奏。倘模棱两可。仍存大事化小小事化无之见。希图苟且完结。朕必另派大臣审讯。不患不水落石出。断不肯含糊了事也。尹继善自度能当此咎耶。并将此谕令爱必达知之。　　

○又谕、据将军成衮扎布奏称、乌里雅苏台看守仓库。原有满洲、绿营、兵八百。请再留索伦、察哈尔、兵各一千。以五百驻科布多。以一千五百驻崆圭、扎布堪。留喀尔喀兵五百。以二百添驻科布多。以三百分驻乌里雅苏台。喀尔喀游牧内应备兵三千。仍留在各游牧内。豫备调遣所需马驼。于军营附近牧放备用。其余兵丁。皆令彻回等语。此奏甚是。但科布多附近阿尔台。阿尔台内外。皆系厄鲁特游牧处所。驻兵五百。恐不敷用。著于崆圭、扎布堪、所驻兵内。派出五百。添驻科布多。余依议行。　　

○丙申。命翰林院侍讲学士金甡、在尚书房行走。　　

○丁酉。上御丰泽园大幄次。赐蒙古王公等宴。　　

○戊戌。谕、荆州将军尚简保现在患病。著留京调理。所遗员缺。著公嵩椿补授。嵩椿所遗镶黄旗汉军都统员缺。著舒赫德补授。领侍卫内大臣员缺。著委派公如松。嵩椿所署之銮仪卫事务。著公永瑺署理。正黄旗领侍卫内大臣员缺。著兵部尚书傅森补授。　　

○又谕曰、副都统莽古赉、著驰驿前赴北路军营。在参赞上行走。　　

○又谕、甘省地方承办军需。去岁屡经降旨。将该省本年应徵及历年民欠各项钱粮。分别蠲免。但念西路现在用兵。甘省小民。趋事赴公。甚属勤苦。朕心甚为轸念。著再加恩将甘、凉、肃、三府。及安西五卫、皋兰一县、应徵本年地丁钱粮米豆草朿。概予蠲免。其甘肃通省、自乾隆十六年至二十年未完地丁钱粮。一并加恩蠲免。该督抚等、其董率属员。实心经理。俾小民均沾实惠。毋致胥役中饱。用副朕恩施格外。优恤边氓至意。该部即遵谕行。　　

○谕军机大臣等据雅尔哈善等奏称、自伊犁前来之察哈尔阿什达等告称、闻阿巴噶斯等属人。及布库努特、扎哈沁人等。与副将军兆惠交战。贼众力不能敌等语。此信既确。亟宜遣兵赴兆惠处应援。昨雅尔哈善等奏、派侍卫图伦楚等、带兵八百名先往。因兵数不多。是以降旨停止。仍令俟大兵齐集同进。今据阿什达所称。不过穷蹙贼众。原易剿灭。再得图伦楚等领兵协助。甚合机宜。著即照雅尔哈善等前奏办理。毋庸停止。　　

○谕吐鲁番贝子额敏和卓曰、尔感戴朕恩。尽力保护鲁克察克地方。与贼拒战。劳苦可嘉。是以朕前加恩降旨发兵前往。现今内大臣雅尔哈善等。已遵旨发兵一千名。遣总兵傅魁等、前赴鲁克察克救援尔等。即日可到。尔应与伊等协力破贼。黾勉效用。至莽噶里克。断不可留。尔与傅魁等。能设计擒拏即擒之。能直往剿办即剿之。擒获莽噶里克时。其所属即赏与尔。若擒伊头目。尔即派人监管。傅魁之兵。著驻吐鲁番地方。大兵续进时。尔再尽心协助。既得吐鲁番地方。回众事宜。即交尔办理皆可。尔此次甚属勤劳、道远不能多赍赏物特将朕带用荷包鼻烟壶赍往赉尔尔其遵朕谕旨。尽心报效。特谕。　　

○命和硕简亲王奇通阿、大学士傅恒、充玉牒馆正总裁。多罗理郡王弘＜日为＞、奉恩辅国公弘晥、协办大学士尚书蒋溥、侍郎介福、充副总裁。　　

○命右春坊右中允吴鸿、提督广东学政。　　

○是日起。上以祈谷于上帝。斋戒三日。　　

○己亥。世祖章皇帝忌辰。遣官祭孝陵。　　

○谕军机大臣等、额琳沁多尔济贻误军务。应革去王爵。不准承袭。第念其祖父旧勋。著加恩将伊王爵降为贝子。令伊兄根扎布多尔济承袭。仍授为扎萨克。　　

○又谕噶勒藏多尔济曰、巴雅尔、哈萨克锡喇、及回人莽噶里克等。负恩背叛。莽噶里克等供称、与尔同谋。朕知尔受恩深重。必无从逆之事。今据雅尔喀善等奏闻。知尔于哈萨克锡喇等扰乱之前。即遣人往诺尔布处、转告知将军兆惠。有身受国恩。断不从贼之言。尔能深明大义。输诚报效。深堪嘉尚。已令尔从前来使固穆扎布、随将军大臣前往。遣赴尔游牧地方。现在大兵前进。擒拏巴雅尔、哈萨克锡喇等。尔能遣派所属人等。协助将军大臣。擒拏逆贼。朕自加以厚恩。并明白晓谕尔游牧内人众。毋为逆贼煽惑。自取罪戾。勉之。毋忽。　　

</div>
    <div class="pagination">
<a href="清实录乾隆朝实录_page724.html">上一页</a><span>...</span><a href="清实录乾隆朝实录_page720.html">720</a><a href="清实录乾隆朝实录_page721.html">721</a><a href="清实录乾隆朝实录_page722.html">722</a><a href="清实录乾隆朝实录_page723.html">723</a><a href="清实录乾隆朝实录_page724.html">724</a><span class="current-page">725</span><a href="清实录乾隆朝实录_page726.html">726</a><a href="清实录乾隆朝实录_page727.html">727</a><a href="清实录乾隆朝实录_page728.html">728</a><a href="清实录乾隆朝实录_page729.html">729</a><a href="清实录乾隆朝实录_page730.html">730</a><span>...</span><a href="清实录乾隆朝实录_page726.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
