<!DOCTYPE html>
<html>
<head>
    <meta charset="UTF-8">
    <title>钦定续通志 - 第 7 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 7 页/共 284 页</h1>
    <div class="content">　　钦定续通志卷十二
　　唐纪【十二】
　　宪宗
　　宪宗皇帝讳纯顺宗长子也母曰庄宪皇后王氏贞元四年封广陵郡王顺宗即位册为皇太子永贞元年八月内禅诏立为皇帝乙巳即皇帝位于宣政殿丁未始聴政庚戌罢献祥瑞癸丑剑南西川节度使韦臯卒行军司马刘辟自称留后己未以袁滋为剑南东西两川山南西道安抚大使辛酉太上皇诰册良娣王氏为太上皇后癸亥以尚书左丞郑余庆同中书门下平章事九月己巳罢教坊乐人正员官辛未河阳三城节度使元韶卒癸酉以陈州刺史孟元阳为河阳三城孟懐节度使丙子以亢旱赈申光蔡米十万石陈许五万石冬十月丁酉为曽太皇太后沈氏发哀贾耽薨戊戌袁滋罢己酉葬徳宗皇帝于崇陵十一月壬申贬韦执谊为崖州司马袁滋为吉州刺史夏绥银节度留后杨惠琳反以左骁卫将军李演为夏绥银节度使壬午吏部尚书郑珣瑜卒十二月甲辰加襄阳于頔同平章事己酉以刘辟为剑南西川节度使壬子以右谏议大夫韦丹为剑南东川节度使壬戌中书舍人郑絪为中书侍郎同中书门下平章事
　　元和元年春正月丁夘大赦改元赐文武官阶勲爵民髙年者米帛羊酒辛未以鄂岳沔观察使韩臯为鄂岳蕲安黄节度使壬午成徳军节度使王士真同中书门下平章事癸未以左神防长武城兵马使髙崇文充神防行营节度使甲申太上皇崩于兴庆宫戊子兴元严砺东川李康率师会髙崇文及神防兵马使李元奕以讨刘辟刘辟陷梓州执李康辛夘羣臣请聴政二月严砺克剑州癸丑加田季安同平章事三月丙子严砺克梓州丁丑诏削刘辟官爵辛巳杨恵琳伏诛壬辰以髙崇文为剑南东川节度使夏四月壬寅以前安南经略使赵昌为岭南节度使【按旧书在三年三月乙丑朔则壬寅当是四月】丁未杜佑为司徒平章事如故戊申以陇右经略使刘澭为保义军节度使赈浙东米十万石初令尚书省六品以上职事官太子师传宾客詹事王府傅等毎日两人待制五月壬申贬李康为雷州司马以横海军留后程执恭为横海军节度使庚辰郑余庆罢辛夘尊母为皇太后六月癸巳朔降死罪以下赐百姓有父母祖父母年八九十以上者粟帛有差丁酉髙崇文及刘辟战于鹿头闗败之加刘济侍中李师古检校司徒癸夘髙崇文克汉州闰月壬戌李师古卒其弟师道自称留后秋七月壬寅葬顺宗皇帝于丰陵癸丑髙崇文及刘辟战于武败之八月癸亥以左卫大将军李愿为夏绥银节度使丁夘进封平原郡王寜为邓王同安王寛澧王延安王宥遂王彭城王察深王髙宻王寰洋王文安王寮绛王审为建王乙巳以建王审为平卢淄青节度使以李师道充节度留后九月丙午严砺及刘辟战于神泉败之辛亥髙崇文克成都冬十月丙寅以髙崇文检校司空兼成都尹充剑南西川节度使改封南平郡王【按旧书此处脱十月字九月辛夘朔则不应有丙寅通鉴亦作十月丙寅】戊戌以严砺为剑南东川节度使以将作监栁晟兼兴元尹山南西道节度使庚辰以袁滋为义成军节度使壬午以李师道为平卢淄青节度使戊子刘辟伏诛十一月戊申以武寜军节度张愔为工部尚书东都留守王绍为武寜节度使丙辰以内常侍吐突承璀为神防防军中尉
　　二年春正月辛夘有事于南郊大赦赐文武官勲爵乙巳杜黄裳罢己酉以御史中丞武元衡为门下侍郎中书舍人李吉甫为中书侍郎同中书门下平章事二月庚午司天造新厯成诏题为元和观象厯夏四月甲子以右金吾卫大将军范希朝为朔方灵盐节度使六月辛巳以京兆尹李鄘为凤翔尹凤翔陇右节度使秋八月辛巳封杜黄裳为邠国公于頔为燕国公冬十月己酉以李锜为左仆射以御史大夫李元素为镇海军浙西节度使庚申李锜反杀判官王澹大将赵琦壬戌诏李锜在身官爵并削夺乙丑以淮南节度使王锷充诸道行营招讨使率汴徐鄂淮南宣歙之师讨之丁夘武元衡罢癸酉镇海兵马使张文良执李锜以献十一月甲申李锜伏诛十二月丙寅以髙崇文检校司空同平章事为邠寜庆节度使京西诸军都统己夘史官李吉甫撰元和国计簿总计天下方镇凡四十八管州府二百九十五县一千四百五十三戸二百四十四万二百五十四其鳯翔鄜坊邠寜振武泾原银夏灵盐河东易定魏博镇冀范阳沧景淮西淄青十五道凡七十一州不申户口每歳赋入倚办止于浙江东西宣歙淮南江西鄂岳福建湖南等八道合四十九州一百四十四万户成书十卷
　　三年春正月癸巳羣臣上尊号曰睿圣文武皇帝大赦罢诸道进奉钱二月丙申李吉甫进封赵国公己丑以武昌军节度使韩臯为镇海军节度使癸丑以鄜坊节度使裴玢为兴元府山南西道节度使丙子以右金吾卫大将军路恕为鄜坊节度使三月庚子以定平镇兵马使朱士明为四镇北庭泾原节度使夏四月乙亥以岭南节度使赵昌为江陵尹荆南节度使戸部侍郎扬于陵为岭南节度使六月丁丑沙陀突厥七百人携其亲属归镇武节度使范希朝乃授其大首领曷勒河波隂山府都督秋七月辛巳朔日有食之九月庚寅以山南东道节度使于頔为司空同中书门下平章事以右仆射裴均同平章事充山南东道节度使加韩同平章事丙申以户部侍郎裴□为中书侍郎同中书门下平章事戊戌李吉甫罢以淮南节度使王锷检校司徒河南尹河中晋绛慈隰节度使河中节度使检校司空同平章事邠国公杜黄裳卒
　　四年春正月壬午免山南东道淮南江西浙东湖南荆南今嵗税二月丁夘郑絪罢以给事中李藩为门下侍郎同中书门下平章事三月乙酉成徳军节度使王士真卒其子承宗自称留后闰月丁夘立邓王寜为皇太子夏六月丁丑以河东节度使李鄘为刑部尚书充诸道盐鐡转运使以灵盐节度使范希朝为太原尹北都留守河东节度使以右卫上将军王泌为灵盐节度使秋七月癸亥吐蕃请和八月丙申环王冦安南都防张舟败之癸夘赠太师裴冕配享代宗庙庭太师李晟太尉段秀实配享徳宗庙庭九月庚戌王承宗起复充成徳军节度使以徳州刺史薛昌朝充保信军节度使丁夘邠寜节度使检校司空同平章事髙崇文卒冬十月癸酉以右羽林统军阎巨源为邠寜庆节度使辛巳王承宗反执薛昌朝癸未诏削承宗官爵以吐突承璀为镇州行营招讨处置等使戊子改为镇州行营招讨宣慰使癸巳以册储降死罪以下赐文武官子为父后者勲两转【按旧书是月以册储肆赦新书闰三月丁夘立皇太子考惠昭太子传册礼用孟夏不克改用孟秋亦雨冬十月克行礼葢制下在闰月至是始受册成礼耳】十一月癸夘以浙西旱出米二万石赈之己巳彰义军节度使吴少诚卒其弟少阳自称留后
　　五年春正月己巳左神防大将军郦定进与王承宗战死之三月癸丑以郑絪为岭南节度使己未以遂王宥为彰义军节度使吴少阳为节度留后夏四月丁亥范希朝张茂昭及王承宗战于木刀沟败之壬申以昭义兵马使乌重为河阳三城节度使以河阳节度使孟元阳为昭义军节度使戊戌贬前昭义节度使卢从史为驩州司马秋七月丁未赦王承宗加幽州刘济中书令魏博田季安司徒淄青李师道仆射乙夘幽州节度使刘济卒其子总自称留后九月己亥吐突承璀自行营还复为左军中尉辛亥降为军器使以程文干为左军中尉壬戌刘总起复充幽州卢龙军节度使丙寅以太常卿权徳舆为礼部尚书同中书门下平章事冬十月张茂昭以易定二州归于有司辛巳义武军将杨伯玉张佐元伏诛壬辰以任迪简为义武军节度使甲午以前义武军节度使张茂昭检校太尉兼中书令河中尹充河中晋绛慈隰节度使十一月庚戌以前河中节度使王锷检校司空兼太子太傅太原尹北都留守河东节度使以代州刺史阿跌光进为单于大都防振武麟胜节度使庚申裴垍罢十二月癸酉以刑部尚书李鄘为淮南节度使
　　六年春正月丙申以吴少阳为彰义军节度使庚申以淮南节度使李吉甫为中书侍郎同中书门下平章事二月壬申李藩罢丙子河中节度使张茂昭卒癸巳以陕虢观察使张靖为河中尹晋绛慈等州节度使三月乙未以河南尹郗士美为昭义军节度使丁未以检校右仆射严绶为江陵尹荆南节度使夏四月庚午以户部侍郎李夷简为山南东道节度使五月庚子以左金吾卫将军李惟简为鳯翔尹陇右节度使丙午前山南东道节度使裴均卒壬子赐阿跌光进姓李氏秋七月癸巳尚书右仆射致仕髙郢卒八月乙丑以天徳军防御使张煦为夏绥银节度使冬十月以前夏州节度使李愿为武寜军节度使十一月癸巳华州刺史李藩卒十二月己丑以户部侍郎李绛为中书侍郎同中书门下平章事
　　七年春正月己巳以刑部尚书赵宗儒为兴元尹山南西道节度使癸酉振武河溢毁东受降城二月壬辰以京畿旱出粟三十万石赈之其元和六年所贷粟并放免三月庚午敇诸司虑囚夏四月癸巳诏民田种桑六月癸巳杜佑罢秋七月乙亥立遂王宥为皇太子改名恒八月戊戌魏博节度使田季安卒其子懐谏自称知军府事辛亥以左龙武大将军薛平为义成军节度使冬十月乙未魏博军举其衙将田兴知军州事甲辰以魏博兵马使田兴为魏博节度使庚戌澧王寛改名恽深王察改名悰洋王寰改名忻绛王寮改名悟建王宻改名恪田兴以魏博六州归于有司十一月辛酉给复六州百姓一年兼赦其管内系囚辛未太保致仕杜佑卒八年春正月辛未权徳舆罢癸未以山南东道节度使李夷简为成都尹剑南西川节度使以户部尚书袁滋为山南东道节度使二月辛夘田兴改名正丁酉贬于頔为恩王傅三月甲子以剑南西川节度使武元衡为门下侍郎同中书门下平章事夏六月丙戌以东都留守韩臯为忠武军节度使辛丑出宫人秋七月丁夘以李光进为灵武节度使冬十月庚寅以湖南观察使桞公绰为岳鄂沔鄿安黄观察使戊戌以神防普润镇使蘓光荣为四镇北庭行军泾原节度使十二月丙戌以桂管观察使马总为岭南节度使庚寅振武军乱逐其帅李进贤诏以夏绥节度使张煦为振武节度使丙午以金吾卫将军田进为夏绥银节度使滑州薛平魏博田正于黎阳界开古黄河道以纾水患
　　九年春正月乙亥张煦入振武军讨作乱者诛之二月癸夘李绛罢三月辛酉以郑余庆为兴元尹山南西道节度使夏四月庚寅诏太师咸寜王浑瑊配享徳宗庙庭五月癸酉以旱免京畿夏税六月庚辰以义武军节度副使浑镐为义武军节度使壬寅河中节度使张靖为刑部尚书同中书门下平章事秋七月乙未以御史大夫赵宗儒为河中尹河中晋绛节度使闰八月丙辰彰义军节度使吴少阳卒其子元济自称知军事【旧纪在九月】辛酉以乌重为懐汝河阳节度使徙治汝州己巳加田正检校右仆射九月丙戌以袁滋为江陵尹荆南节度使严绶为山南东道节度使吴元济反屠舞阳焚叶县戊戌加河东节度使王锷检校司空同平章事冬十月丙午李吉甫薨壬戌以忠武军节度副使李光顔为忠武军节度使甲子以山南东道节度使严绶充申光蔡招抚使督忠武河阳诸道兵讨吴元济戊辰以尚书左丞吕元膺为东都留守十一月甲午以御史中丞胡证为振武军节度使丁酉太子太傅范希朝卒戊戌以中书舍人裴度为御史中丞以左金吾大将军郭钊为邠寜节度使十二月戊辰以尚书右丞韦贯之同中书门下平章事
　　十年春正月乙酉加宣武军节度使韩守司徒己亥削呉光济官爵命宣武等十六道进军讨之二月甲辰严绶及吴元济战于磁丘败绩【胡三省曰磁丘当作慈丘县属唐州取县界慈丘山为名】壬戌河东将刘辅杀丰州刺史燕重旰伏诛己巳以羽林将军李彚为泾原节度使三月庚子李光顔及吴元济战于临颍败之夏四月甲辰又败之于南顿辛亥盗焚河隂转运院五月辛巳御史中丞裴度兼刑部侍郎丙申李光顔大破吴元济于洄曲六月癸夘盗杀武元衡京师大索庚戌神防军士以盗名上乃捕得张晏等八人诛之乙丑以御史中丞裴度为中书侍郎同中书门下平章事秋七月庚午灵武节度使李光进卒辛未以神防军长武城使杜叔良为朔方灵盐节度使甲戌以王承宗有罪絶其朝贡丙戌泾原节度使李彚卒以将作监王潜为四镇北庭泾原节度使八月己亥朔日有食之丁未李师道将訾嘉珍于东都作乱吕元膺捕得之乙丑李光顔及吴元济战于时曲败绩九月癸酉以韩充淮西行营兵马都统冬十月庚子析山南东道为两节度以户部侍郎李逊为襄州刺史充襄复郢均房节度使以右羽林将军髙霞寓为唐州刺史充唐随邓节度使刑部尚书权徳舆奏请行用新定敕格三十卷十一月壬申李光顔乌重及吴元济战于小溵水败之乙亥以山南东道节度使严绶为太子少保丁丑李文通又败吴元济于固始戊寅盗焚献陵寝宫诏发振武兵二千会义武军以讨王承宗十二月甲辰李愿及李师道战于平隂败之乙丑河东节度使王锷卒
　　十一年春正月己巳张靖罢乙亥刘总及王承宗战于武强败之癸未削王承宗官爵令河东及河北道诸镇加兵进讨甲申盗断建陵门防四十七竿二月乙巳以中书舍人李逢吉为门下侍郎同中书门下平章事三月庚午皇太后崩夏四月庚子李光顔乌重及吴元济战于凌云栅败之乙夘刘总及王承宗战于深州败之五月丁夘宥州军乱逐其刺史骆怡夏绥节度使田缙讨平之六月甲辰髙霞寓及呉元济战于鐡城败绩秋七月丁丑贬髙霞寓为归州刺史以河南尹郑权为山南东道节度使以荆南节度使袁滋为彰义军节度使权以唐州为理所以华州刺史裴武为江陵尹荆南节度使戊寅以随州刺史杨旻为唐州刺史充行营都知兵马使壬午韩及吴元济战于郾城败之八月壬寅韦贯之罢己未昭义军节度使郗士美及王承宗战于柏乡败之九月乙酉李光顔乌重奏拔凌云栅冬十月丁巳以刑部尚书权徳舆为兴元尹山南西道节度使十一月丙寅加刘总同平章事李师道请降加检校司空【旧书是年不书十一月以次年正月辛酉朔推之则丙寅非十月也今据通鉴辑】辛巳命内常侍梁守谦监淮西行营诸军辛夘李文通奏败吴元济于固始十二月丙午以易州刺史陈楚为义武军节度使丁未以翰林学士王涯为中书侍郎同中书门下平章事甲寅以闲廏宫苑使李愬检校左散骑常侍充唐随邓节度使己未西原蛮陷岩州
　　十二年春正月癸未贬义武军节度使浑镐为循州刺史甲申贬唐邓节度使袁滋为抚州刺史三月壬戌郗士美及王承宗战于柏乡败绩戊辰赐程执恭名权癸未吴元济将吴秀琳以文城降于李愬夏四月辛夘李光顔及吴元济战于郾城败之五月丙子罢河北行营専讨淮蔡庚辰李愬奏败吴元济于吴房获其将李祐【旧书五月作庚寅朔此据通鉴故丙子庚辰皆系五月】秋七月庚戌以国子祭酒孔戣为岭南节度使丙辰以裴度为门下侍郎同平章事使持节蔡州诸军事充彰义军节度使仍充淮西宣慰招讨处置使以户部侍郎崔羣为中书侍郎同中书门下平章事以刑部侍郎马总充淮西行营诸军宣慰副使八月庚申以河南尹辛秘为昭义军节度使癸亥李光顔乌重及吴元济战于贾店败绩九月丁未李逢吉罢甲寅李愬及吴元济战于吴房败之冬十月癸酉克蔡州【考异曰按十月戊午朔韩愈平淮西碑云壬申愬用所得贼将自文城因天大雪疾驰百二十里即十五日也又曰用夜半到蔡破其门取元济以献即十六日实録己夘执元济乃奏到日也】甲戌以淮南节度使李鄘为门下侍郎同中书门下平章事以左丞卫次公为淮南节度使甲申给复淮西二年十一月丙戌吴元济伏诛以李愬检校尚书左仆射充山南东道节度使加宣武军节度使韩兼侍中忠武军节度使李光顔河阳节度使乌重并检校司空以宣武军都虞候韩公武检校左散骑常侍鄜坊丹延节度使戊申以马总为彰义军节度留后十二月壬戌以彰义军节度使门下侍郎同平章事裴度守本官赐上柱国晋国公以蔡州留后马总为彰义军节度使溵州颍陈许节度使
　　十三年春正月乙酉朔大赦免元和二年以前逋负赐髙年米帛羊酒辛亥以礼部尚书王播为成都尹剑南西川节度使三月戊戌以御史大夫李夷简为门下侍郎同中书门下平章事李鄘罢己酉横海军节度使程权以沧景二州归于有司夏四月甲寅王承宗献徳棣二州庚辰诏复承宗官爵以华州刺史郑权为横海军节度使五月丙申以李光顔为义武军节度使【旧书作丙辰然上有乙酉乙未又六月癸丑朔则不当是丙辰也兹据通鉴改】马总为忠武军节度使戊戌以李愬为鳯翔尹鳯翔陇右节度使丙午以户部侍郎孟简为山南东道节度使六月癸丑朔日有食之丁丑以程权为邠州节度使秋七月癸未以新除鳯翔节度使李愬为武寜军节度使甲申田正检校司空乙酉削李师道官爵仍令宣武魏博义成武寜横海等道进军讨之辛丑李夷简罢庚戌以左仆射郑余庆为鳯翔陇右节度使八月壬子王涯罢戊午以尚书右丞崔从为兴元尹山南西道节度使戊寅前山南西道节度使权徳舆卒九月甲申以左卫将军髙霞寓为单于大都防振武麟胜节度使甲辰以户部侍郎皇甫镈诸道盐鐡转运使程异为工部侍郎并同中书门下平章事冬十月甲寅吐蕃寇宥州壬戌灵武节度使杜叔良击败之癸亥前淮南节度使卫次公卒丙子以左金吾卫大将军薛平为义成军节度使以义成军节度使李光顔为忠武军节度使十一月丁亥以山人栁泌为台州刺史以求药【谨按通鉴辑览】
　　【御批大乱甫戢而亟亟求仙服药葢由志满意盈遂尔一蹶不振而穆宗且甘蹈覆辙而不悟非所谓贻谋不臧者乎】壬寅以河阳节度使乌重为横海军节度使丁未以华州刺史令狐楚为河阳三城懐孟节度使十二月庚戌遣使迎佛骨于鳯翔
　　十四年春正月壬辰李愬克鱼台佛骨至京师癸巳贬
　　刑部侍郎韩愈为潮州刺史丙申田正败李师道于东阿丙午又败之于阳谷二月壬戌田正奏淄青兵马使刘悟斩李师道并男二人首请降庚午以刘悟为义成军节度使封彭城郡王癸酉田正加检校司徒同中书门下平章事三月己丑以义成军节度使薛平为平卢军节度使以淄青四面行营供军使王遂为沂海兖宻等州都团练观察等使夏四月戊午以刑部尚书李愿为鳯翔尹充鳯翔陇右节度使辛未程异薨丙子裴度罢【谨按通鉴辑览】
　　【御批晋武平吴赞成者独有杜预而山涛则云吴平之后方劳圣虑其言可谓知要宪宗倚任裴度河南北得以摧陷廓清可谓有为之主既而镈异并进度且不安其位中兴之业自亏一篑于此可见处成功之难】五月庚辰以楚州刺史李聴为夏绥银宥节度使丙戌以河东节度使张靖为吏部尚书以忠武军节度使李光顔为邠寜庆节度使庚寅以工部尚书郗士美为忠武军节度使秋七月戊寅韩以汴宋亳颍四州归于有司朝于京师己丑羣臣上尊号曰元和圣文神武法天应道皇帝大赦免京畿今年秋税赐文武官阶勲爵遣黜陟使于天下辛夘沂海将王弁杀其观察使王遂自称留后丁酉以河阳三城节度使令狐楚为中书侍郎同中书门下平章事癸夘以前黔中观察使魏义通为河阳三城懐孟节度使八月己酉韩守司徒兼中书令癸丑以吏部尚书张靖为宣武军节度使戊午王承宗进位检校左仆射九月戊寅王弁伏诛癸未以国子祭酒李逊为忠武军节度使冬十月壬戌安南军乱
　　杀其都防李象古是月吐蕃冦盐州十一月辛夘灵武大将史奉敬破吐蕃于盐州十二月乙夘崔羣罢十五年春正月庚子以少府监韩璀为鄜坊丹延节度使宦者陈宏志等反皇帝崩【按旧书云时以暴崩皆言内官陈宏志弑逆史氏讳而不书范祖禹曰陈宏志弑宪宗而穆宗不讨贼故旧史子宪宗疑以传疑其后文宗谋诛宦者本讨元和之乱宣宗追怨穆宗以为预谋穷治逆党诛之殆尽其子孙皆以为弑无疑矣故正其事曰为陈宏志所弑】年四十三諡曰圣神章武孝皇帝庙号宪宗陵曰景陵
　　宪宗元和十五年







　　钦定续通志卷十二
<史部,别史类,钦定续通志>
　　钦定四库全书
　　钦定续通志卷十三
　　唐纪【十三】
　　穆宗
　　穆宗皇帝讳恒宪宗第三子也母曰懿安皇后郭氏初名宥封建安郡王进封遂王领彰义军节度使元和七年册为皇太子改今名【吴缜曰按宪宗纪元和元年进封子延安郡王宥为遂王即穆宗也延安建安字有误元和七年立遂王宥为皇太子十五年皇太子即皇帝位以上穆宗之为皇太子也其名宥也及本纪则讳恒新史又不载改名年月葢新史凡诸帝在潜之日诸事多所简略不复详述然既为一朝之史凡人主或皇太子之名岂细故哉今乃削而不着使览者莫见本末则难免阙文之讥也自后文武宣懿僖昭六帝在藩与本纪所载之讳皆不同又不见所改年月其失皆与穆纪同也】十五年正月庚子宪宗崩陈宏志杀吐突承璀及澧王恽闰月丙午皇太子即皇帝位于太极殿丁未贬皇甫镈为崖州司户参军戊申始聴政辛亥以御史中丞萧俛翰林学士段文昌为中书侍郎同中书门下平章事诏山人栁泌轻懐左道上惑先朝僧大通医方不精药术皆妄付京兆府决杖处死丁巳以剑南东川节度使李逄吉为山南东道节度使以吏部侍郎王涯为剑南东川节度使丙寅以右神防大将军张维清为单于大都防充振武麟胜节度使乙夘尊母贵妃郭氏为皇太后二月丁丑大赦赐文武官阶爵髙年粟帛二王后三恪文宣公嗣王公主县主武徳配享及第一等功臣家予一子宫放没掖庭者宣制毕于丹鳯门观百戏丁亥如左神防军观角觝及杂戏甲午以桂管观察使裴行立为安南都防充本管经略使乙未以太仆卿杜式方为桂管观察使吐蕃冦灵州三月癸夘朔赠皇太后父郭暧太傅母虢国大长公主赠齐国大长公主乙巳杜叔良及吐蕃战败之夏五月癸夘以国用不足诏两税盐酒茶税及户部阙官除陌等钱兼诸道杂税合送上都及留州留使诸道支用诸司使职掌人课料等钱并毎贯除旧垫陌外量抽五十文庚申葬宪宗皇帝于景陵六月丁丑韩罢戊寅以金吾将军李祐为夏绥银宥节度使代李聴以聴为朔方灵盐节度使己夘放京兆府今嵗青苗钱壬辰停五月敕应给用钱每贯所抽五十文仍出内库钱付度支给用癸巳皇太后移居兴庆宫皇帝与六宫侍从大合宴于南内至右军颁赐中尉等有差自是凡三日一至左右军及宸晖九仙等门观角觝杂戏秋七月丙午罢诞日受贺之礼甲寅御新成永安殿观百戏乙夘如安国寺观盂兰盆壬戌盛饰安国慈恩千福开业章敬寺纵吐蕃使者观之丙寅以新成永安殿与中宫贵主宻宴以乐之嫔妃皆预丁夘令狐楚罢八月癸酉太子少傅李鄘卒甲戌安南都防桂仲武讨其叛将杨清诛之乙亥赐教坊钱五千贯充息利本钱壬辰如鱼藻池发神防兵二千浚鱼藻池戊戌以崔植为中书侍郎同中书门下平章事九月辛丑大合乐于鱼藻宫观竞渡戊申以重阳节曲宴郭钊兄弟贵戚主壻等于宣和殿戊午加裴度守司空门下侍郎同平章事李光顔李愬并同中书门下平章事李愬充昭义军节度泽潞磁邢洺观察处置等使丙寅以御史大夫崔羣为武寜军节度使将作监崔能为岭南节度使冬十月庚辰王承宗卒其弟承元以镇赵深冀四州归于有司壬午吐蕃防泾州右神防中尉梁守谦为左右神防京西京北行营都监以御之乙酉以田正检校司徒兼中书令镇州大都督府长史成徳军节度镇冀深赵观察处置等使以镇冀深赵观察度支使王承元为义成军节度使以李愬为魏博节度使以刘悟为昭义军节度使以左金吾将军田布为河阳三城懐孟节度使乙酉吐蕃遁十一月癸夘赦镇赵深冀四州死罪以下己未帝由复道出城如华清宫癸亥检校司徒兼太子少师郑余庆卒十二月庚辰猎于城南壬午击鞠于右神防军甲申猎于苑北己丑皇甫镈卒
　　长庆元年春正月己亥朔朝献于太清宫庚子享于太庙辛丑有事于南郊大赦改元赐文武官阶勲爵陪位白身人勲两转癸夘以田布为四镇北庭行营泾原节度使以刑部尚书兼司农卿郭钊为河阳三城怀孟节度使以泾原节度使王潜为江陵尹荆南节度使乙巳鄜坊节度使韩瓘改名充壬戌萧俛罢二月乙亥观乐于麟徳殿丙子观神防诸军杂伎己夘刘总以卢龙军八州归于有司壬午段文昌罢翰林学士杜元颖同中书门下平章事以剑南西川节度使王播为刑部尚书充盐鐡转运使乙酉天平军节度使马总奏当道见管军士三万三千五百人从去年正月已后情愿居农者放逃亡者不捕辛夘宴羣臣于麟徳殿三月辛亥王播奏加江淮盐估毎防五十文兼旧三百文癸丑以幽州卢龙军节度使检校司空同平章事刘总为检校司徒兼侍中天平军节度使以宣武军节度使张靖检校司空同平章事兼幽州卢龙军节度使以鳯翔节度使李愿检校司空充宣武军节度使以邠宁节度使李光顔为鳯翔尹依前检校司空平章事充鳯翔陇右节度使以右卫大将军髙霞寓为邠寜节度使丁巳赦卢龙军八州死罪以下百姓给复一年戊午封弟憬为鄜王悦防王恂沔王怿婺王愔茂王怡光王协淄王憺衢王惋澶王子湛为景王涵江王凑漳王溶安王瀍颍王甲子刘总奏请为僧赐号大觉总是夜遁去夏四月丙子以前天平军节度使马总复为天平节度使丁丑覆试礼部所取进士贬礼部侍郎钱徽为江州刺史中书舍人李宗闵为剑州刺史右补阙杨汝士为开江令辛亥造百尺楼于宫中壬子王播奏加茶五十文兼旧一百五十文六月辛未吐蕃冦青塞堡盐州刺史李文悦败之秋七月甲辰卢龙军兵马使朱克融囚其节度使张靖以反壬子羣臣上尊号曰文武孝徳皇帝大赦赐文武官阶勲爵庚申以刘悟为幽州卢龙军节度使壬戌成徳军兵马使王廷凑杀其节度使田正以反八月辛未以左金吾将军杨元卿为四镇北庭行军泾原节度使壬申朱克融防莫州癸酉王廷凑防冀州刺史王进岌死之乙亥以前泾原节度使田布起复检校工部尚书兼魏州大都督府长史充魏博节度使丙子瀛州兵乱执其观察使卢士玫叛附于幽州王廷凑冦深州丁丑诏魏博横海昭义河东义武诸军讨之己夘以深州刺史牛元翼为深冀节度使己丑以裴度为幽镇招抚使癸巳王廷凑防深州围之九月乙巳相州兵乱杀其刺史邢濋吐蕃请和壬子朱克融掠易州涞水遂城满城癸酉田布奏出师赴贝州行营冬十月丙寅以王播为中书侍郎同中书门下平章事依前充盐铁转运使以裴度充镇州四面行营都招讨使左领军卫大将军杜叔良充深冀诸道行营节度使戊辰以牛元翼为成徳军节度使丁丑朱克融冦蔚州戊寅王廷凑冦贝州己夘易州刺史桞公济及朱克融战于白石岭败之庚辰横海军节度使乌重及王廷凑战于饶阳败之丙戌以杜叔良为横海军节度使乌重授检校司徒兴元尹山南西道节度使戊子太子少保李愬卒十一月甲午裴度奏破王廷凑之兵于会星镇丙申朱克融冦定州节度使陈楚败之辛酉淄青牙将马廷崟谋逆节度使薛平讨斩之【考异曰据实録作马廷崟旧传作马狼儿河南记作马士端今从实録】十二月丙寅以前容州经略使留后严公素为容管经略使庚午杜叔良及王廷凑战于博野败绩丁丑陈楚及朱克融战于望都败之戊寅以李光顔为忠武军节度使仍兼深冀行营节度使以李逊为鳯翔节度使辛巳以神防副使杨承和为深冀行营都监押乙酉赦朱克融以为幽州卢龙军节度使己丑陈楚及朱克融战于莫州败之
　　二年春正月丁酉朱克融陷弓髙庚子魏博军溃于南宫节度使田布自杀兵马使史宪诚自称留后己酉以宪诚为魏博节度使庚戌以徳州刺史王日简为横海军节度使壬子贬杜叔良为归州刺史甲寅以工部尚书崔倰为鳯翔尹鳯翔陇右节度使庚子以兖沂宻观察使曺华为节度使以天徳军防御使李进诚为朔方灵盐定逺城等州节度使以晋州刺史李岵为天徳军丰州东西受降城都防御使二月甲子赦王廷凑仍授成徳军节度使丙寅以牛元翼为山南东道节度使癸酉以鄜坊丹节度使韩充为义成军节度使甲戌王日简赐姓名李全略辛巳崔植罢以工部侍郎元稹同中书门下平章事癸未以李光顔为横海军节度使兼忠武军节度深冀行营并如故以李全略为徳棣等州节度使丙戌以兵部郎中知制诰冯宿检校左庶子充山南东道节度副使权知襄州军府事丁亥以河东节度使裴度守司徒平章事充东都留守以前灵武节度使李聴为太原尹北都留守河东节度使三月乙巳武宁军节度副使王智兴逐其节度使崔羣丙午加朱克融王廷凑并检校工部尚书壬子以新授东都留守裴度为淮南节度使丁巳以左丞崔从为鄜坊节度使以王承元为鳯翔陇右节度使戊午以裴度同中书门下平章事王播为淮南节度使依前兼诸道盐铁转运使己未以王智兴为武宁军节度使以李全略复为沧州节度使仍合沧景徳棣领之李光顔还许州夏四月辛酉朔日有食之壬戌王廷凑陷深州五月壬寅邕州刺史李元宗叛奔于黄洞蛮六月癸亥宣武军乱逐其节度使李愿牙将李防自称留后甲子裴度元稹罢以兵部尚书李逢吉为门下侍郎同中书门下平章事丁夘以易州刺史栁公济为义武军节度使壬申吐蕃冦灵州秋七月丙午贬李愿为随州刺史以郑滑节度使韩充为宣武军节度使汴宋亳颍观察等使郑滑如故戊申李防陷宋州丙辰兖海节度使曺华及李防战于宋州败之丁巳李光顔又败之于尉氏八月戊辰以左仆射韩臯为东都留守以东都留守陈楚为河阳懐节度使丙子李防伏诛癸未以前东都留守李绛为潼闗防御镇国军等使以曺华为义成军节度使以宋州刺史髙承简为兖海沂宻等州节度使九月戊子镇海军将王国清谋反观察使窦易直讨平之李全略杀徳州刺史王稷以军乱闻壬子太子少师李夷简卒癸丑以前河阳节度使郭钊为河中尹兼河中绛隰等州节度使冬十月壬戌韩守司徒兼中书戊辰以乌重为天平军节度使己夘帝由复道如咸阳止于善因佛寺施僧钱百万因猎于咸阳闰月戊子以韦绶为兴元尹山南西道节度使壬辰右骁卫大将军韩公武卒甲寅以江淮诸州旱损诏取常平义仓粟减价粜之十一月庚午皇太后幸华清宫癸酉帝如华清宫迎皇太后遂猎于骊山庚辰帝与内官击鞠于禁中得疾十二月丁亥放五坊鹰隼毁猎具司徒中书令韩卒癸巳立景王湛为皇太子甲午内出绢二百匹赈两市癃残穷人己未敕在京诸司疏放系囚己酉以前天平军节度使马总检校左仆射守户部尚书癸丑降死罪以下赐文武常参及州府长官子为父后者勲两转宗子诸亲一转是嵗初行宣明厯
　　三年春三月壬戌以御史中丞牛僧孺为户部侍郎同中书门下平章事夏四月甲午陆州獠反五月山南东道节度使牛元翼卒秋七月丙寅黄洞蛮陷钦州八月郑滑节度使曺华卒检校尚书右仆射户部尚书马总卒兴元节度使韦绶卒帝由复道幸兴庆宫至通化门赐山僧绢二百匹邕管奏破黄洞蛮九月壬子朔日有食之丙辰加刘悟同平章事冬十月己丑杜元颖罢十一月帝御通化门观作毗沙门神因赐绢五百匹
　　四年春正月辛亥朔降死罪以下减流人一嵗赐文武官及宗子贺正使阶勲爵诏百官言事帝饵金石之药处士张臯上疏切谏帝悦召之求臯不获辛未诏皇太子监国壬申皇帝崩于寝殿年三十諡曰睿圣文惠孝皇帝庙号穆宗陵曰光陵
　　穆宗长庆四年
　　敬宗皇帝讳湛穆宗长子也母曰恭僖皇后王氏长庆元年封鄂王徙封景王二年十二月穆宗因击鞠暴得疾自是人不闻帝起居宰相屡乞入见不报裴度三上疏请立太子而翰林学士两省官相次皆以为言居数日穆宗疾少间乃御绳牀见羣臣宰相李逢吉请立景王为皇太子四年正月穆宗崩丙子皇太子即皇帝位于太极殿二月辛巳朔始聴政辛夘放没掖庭及先配内园宫人己亥尊皇太后为太皇太后辛丑帝始御紫宸殿既退如飞龙院厚赐内官以米贵出太仓粟于两市贱粜之乙巳尊母王妃为皇太后丁未御中和殿击毬赐教坊乐官绫绢三千五百匹戊申击毬于飞龙院己酉大合乐于中和殿三月壬子大赦免京畿青苗钱减宫禁经费罢常贡之外有进献者庚午赐内教坊钱万缗以备逰幸甲戌夏州节度使李祐奏于塞外筑乌延宥州临塞隂河陶子等五城以备吐蕃又以党项为盗于芦子闗北木岭筑垒以扼其冲乙亥如教坊赐伶官绫三千五百匹夏四月丙申染坊匠张韶反帝如左神防军韶伏诛丁酉帝还宫五月乙夘以吏部侍郎李程户部侍郎判度支窦易直同中书门下平章事癸亥以盐州刺史傅良弼为夏州节度使六月己夘以左神防大将康日全为鄜坊节度使辛巳以霖雨命疏决京城囚壬辰以左金吾卫大将军李愿检校司空兼河中尹河中綘隰等州节度使丙申山南西道节度使裴度加同中书门下平章事加陈许节度使李光顔守司徒癸夘太保张靖卒秋七月辛酉疏灵州特进渠置营田八月中官李文徳谋反伏诛乙巳宣武军节度使韩充卒九月庚戌以河南尹令狐楚为宣武军节度使戊午加朱克融检校司空己巳浙西淮南各进宣索银妆奁三具冬十月庚子岭南节度使郑权卒壬寅以鄂岳观察使崔植为岭南节度使十一月戊午黄洞蛮反与环王合陷陆州刺史葛维死之庚申葬穆宗皇帝于光陵十二月庚寅加乌重同平章事丁酉进封牛僧孺竒章郡公李程彭原郡公窦易直晋阳郡公
　　寳厯元年春正月辛亥有事于南郊大赦改元内官殴鄠县令于丹鳯楼下乙夘牛僧孺罢三月乙巳以兵部尚书郭钊为剑南东川节度使壬子宴羣臣于三殿夏四月甲戌宰相凉国公李逄吉进封郑国公以右神防大将军康志睦为平卢军节度使癸巳羣臣上尊号曰文武大圣广孝皇帝大赦死罪以下无轻重咸赦除之赐文武官阶爵五月庚戌如鱼藻宫观竞渡庚午以右金吾将军李文悦为天徳军防御使六月己丑河中节度使检校司空李愿卒乙未以户部尚书薛平检校司空河中尹河中节度使秋七月癸夘以忠武军节度使李光顔为太原尹北京留守以河东节度使王沛为忠武军节度使甲辰盐铁使王播进羡余绢一百万匹癸丑以右金吾卫大将军张茂宗为兖海沂宻节度使己未诏王播造竞渡船进之闰月壬辰以前河东节度使李聴为义成军节度使八月戊午遣中使往湖南江南等道及天台山采药以道士刘从政为光禄少卿九月壬午昭义节度使刘悟卒其子从諌自称留后冬十一月丙申封子普为晋王十二月辛丑以晋王普为昭义军节度副大使刘从谏起复充昭义节度留后甲子以左仆射李绛为太子少师分司东都戊辰敕委度支往河东振武灵夏等州市耕牛分给畿内百姓
　　二年春正月甲戌发神防六军穿池于禁中二月丁未以山南西道节度使裴度守司空同中书门下平章事丁夘以礼部尚书王涯为山南西道节度使三月戊寅如鱼藻宫观竞渡夏四月戊戌横海军节度使李全略卒其子同防反壬寅以右金吾卫大将军髙承简为邠宁庆节度使丙午王廷凑检校司空戊申以刘从諌为昭义节度副大使知节度事丙辰右金吾卫大将军髙霞寓卒五月甲戌以泾原节度杨原卿为河阳三城懐州节度使以金吾卫大将军李祐为泾原节度使戊寅如鱼藻宫观竞渡庚辰幽州军乱杀其节度使朱克融克融子延嗣自称留后癸未遣中使押山人杜景先往淮南及江南岭南诸州求访异人甲午赐兴唐观道士刘从政修院钱二万贯六月辛酉观渔于凝碧池癸亥以旱命诸司疏理系囚甲子观驴鞠角觝于三殿秋七月乙亥河中进力士八人癸巳以鄠县渼陂尚食禁民渔八月丙申以裴度判度支丙午观竞渡于新池九月甲戌大合宴于宣和殿陈百戏三日而罢戊寅河东节度使李光顔卒出内库钱募力士卢龙军兵马使李再义杀朱延嗣自称留后壬午李程罢冬十月乙亥以李再义充卢龙军节度副大使知节度事仍赐名载义十一月壬申以户部尚书胡证为岭南节度使甲申李逢吉罢己丑禁朝官及方镇置私白身十二月辛丑帝夜猎还宫与中官刘克明田务成许文端打毬军将蘓佐明王嘉宪石定寛等二十八人饮酒帝方酣入室更衣殿上烛忽灭刘克明等谋反帝崩于室内时年十八諡曰睿武昭愍孝皇帝庙号敬宗陵曰庄陵
　　敬宗寳厯二年


　　钦定续通志卷十三
　　钦定四库全书
　　钦定续通志卷十四
　　唐纪【十四】
　　文宗　　　　武宗
　　文宗皇帝讳昂穆宗第二子也母曰贞献皇后萧氏初名涵长庆元年封江王宝厯二年十二月敬宗崩刘克明等矫诏以绛王悟勾当军国事壬寅内枢宻使王守澄中尉梁守谦等率禁军讨贼诛之并杀绛王乃迎文宗于江邸癸夘见羣臣于紫宸外庑下教处分军国事以裴度摄冡宰羣臣三上表劝进乙巳皇帝即位于宣政殿更名昂丙午赴西宫成服丁未宰臣百寮上表请听政三表许之道士纪处杨冲虚伎术人李元戢王信等并配流岭南戊申尊母为皇太后己酉放凤翔淮南所进女乐二十四人庚戌以韦处厚为中书侍郎同中书门下平章事丁巳为绛王举哀废朝三日庚申出宫女三千人省教坊乐工技术冗员千二百七十人纵五坊鹰犬停贡纂组雕镂金筐宝饰牀榻停诸司新加衣粮御马坊场及近嵗别贮钱谷所占陂田悉归之有司
　　太和元年春二月乙巳大赦改元免京兆今嵗夏税之半赐九庙陪位者子孙及立功将士阶爵有差三月壬戌右军中尉梁守谦致仕以枢密使王守澄代之夏四月己未忠武军节度使王沛卒庚申以太仆卿高瑀为忠武军节度使五月丙子以乌重为横海军节度使以前横海节度副使李同防为兖海沂密等州节度使加史宪诚同平章事六月癸巳以淮南节度使兼诸道盐铁转运使王播为尚书左仆射同中书门下平章事依前充诸道盐铁转运使以御史大夫段文昌为淮南节度使甲寅以旱降京畿死罪以下秋七月癸酉敬宗皇帝于庄陵李同防反八月庚子削李同防官爵命乌重王智兴史宪诚李载义李听等各帅本军讨之复以张茂宗为兖海沂密节度使辛丑邠宁节度使高崇简卒壬寅以刑部尚书栁公绰为邠宁节度使九月癸亥以左神防军将何文哲为鄜坊丹延节度使甲戌以左神防大将军李泳为单于都防充振武麟胜节度使丙戌以谏议大夫萧裕为桂管观察使冬十一月丙寅乌重卒庚辰以保义军节度使李寰为横海军节度使十二月庚戌以王智兴为沧州行营招讨使加同平章事二年春三月己夘王智兴攻棣州焚其三门夏四月壬午以邕管经畧使王茂元为容管经畧使六月辛巳以灵武节度使李进诚为邠宁节度使以天徳军使李文悦为灵武节度使秋七月辛丑史宪诚及李同防战于平原败之【旧书无此一条新书有之而于八月辛巳又复载之今去彼存此】王廷凑反八月壬申义武军节度使栁公济与战于新乐败之己夘刘从諌败之于临城癸未又败之于昭庆九月丁亥王智兴拔棣州以李寰为夏州节度使甲午削王廷凑官爵命诸军讨之以前夏州节度使傅良弼为横海军节度使庚戌安南军乱逐其都防韩约冬十月庚申史宪诚克平原【新书作史宪诚及李同防战于平原败之而于下戊寅又载其语今据通鉴改辑】辛未以江西观察使李宪为岭南节度使癸酉窦易直罢以李逢吉为宣武军节度使十一月乙酉以右金吾衞大将军李祐为横海军节度使壬辰给复棣州一年十二月乙丑魏博行营兵马使亓志沼反【考异曰实录或作于志沼或作开志沼或作亓志绍旧纪作开志绍新纪传作亓志沼今从之　胡三省曰开苦坚反亓渠之反二音皆姓也】壬申韦处厚薨戊寅以翰林学士路随为中书侍郎同中书门下平章事
　　三年春正月亓志沼与王廷凑合兵掠贝州史宪诚告难诏沧州行营兵赴之庚子李听击败之志沼奔镇州甲辰以太常卿李绛检校司空兼兴元尹山南西道节度使己酉以前山南西道节度使王涯为太常卿二月辛亥以兵部尚书崔羣为荆南节度使三月乙酉罢教坊日直乐人壬辰义武军节度使栁公济卒乙巳以太原兵马使傅毅为义武军节度使义武军不受其兵马使张璠自称节度使戊申以璠为节度使夏四月戊辰李祐克徳州李同防降乙亥沧徳宣慰使柏耆斩之于将陵五月庚寅加李载义同平章事辛夘给复横海军四州一年丙申横海军节度使李祐卒以泾原节度使李岵为齐徳等州节度使改名有裕丁酉以前义武军节度使傅毅为横海军节度使辛丑以右金吾衞大将军张惟清检校司空充泾原节度使以左金吾卫大将军刘遵古为邠宁节度使六月辛亥以魏博节度使史宪诚检校司徒兼侍中为河中尹充河中晋绛节度使以义成军节度使李听兼魏博节度使以魏博节度副使史孝章为相卫节度使甲戌魏博军乱杀其节度使史宪诚兵马使何进滔自称留后秋七月李听至魏州进滔出兵击之听大败走归滑州乙未岭南节度使李宪卒丁酉以京兆尹崔防为岭南节度使八月壬子诏以何进滔为魏博节度使复以相卫澶三州归之癸丑以卫尉卿殷侑为齐徳沧节度使辛酉以旱免京畿九县今嵗租壬申赦王廷凑复其官爵甲戌以吏部侍郎李宗闵同中书门下平章事九月壬辰以兵部侍郎李徳裕检校戸部尚书兼义成军节度使冬十一月甲午有事于南郊大赦禁献难成非常之物焚丝布缭绫机杼乙巳以王智兴守太傅进封鴈门郡王云南蛮防巂卭二州十二月丁未发鄂岳襄邓陈许等道兵伐之以劔南东川节度使郭钊为西川节度使仍权东川事庚戌云南蛮防成都府己未以右领军大将军董重质为神防西川行营节度使蛮防梓州壬戌防蜀州乙丑以东都留守令狐楚为天平军节度使己巳郭钊奏蛮兵退辛未以太子少师李听为邠宁节度使
　　四年春正月丙戌以左神防大将军丘直方为鄜坊节度使戊子封子永为鲁王辛夘以武昌军节度使牛僧孺为兵部尚书同中书门下平章事癸巳以前邠宁节度使刘遵古为剑南东川节度使甲午王播薨辛丑以尚书左丞杜元颖为武昌军节度使二月乙夘兴元军乱杀其节度使李绛庚申以左丞温造为兴元节度使辛未夏州节度使李寰卒壬申以董重质为夏绥银宥节度使三月乙亥以河东节度使李程检校左仆射同平章事兼河中尹晋绛慈隰等州节度使以刑部尚书栁公绰为太原尹北都留守河东节度使丁丑以前河中节度使薛平为太子太保癸夘以淮南节度使段文昌检校尚书左仆射同中书门下平章事兼江陵尹荆南节度使以前太子宾客崔从为淮南节度使夏四月丁未奚防边李载义击败之五月丁丑以旱命京城诸司虑囚六月丁未以守司徒门下侍郎平章事裴度为司徒平章军国重事秋七月癸未尚书右丞宋申锡同中书门下平章事八月戊辰幸棃园亭会昌殿奏新乐九月壬午以裴度充山南东道节度使冬十月戊申以东都留守崔元畧为义成军节度使以李徳裕为成都尹劔南西川节度使甲寅以前劔南西川节度使郭钊为太常卿十一月癸巳以左丞康承宣为兖海沂密等州节度使十二月己酉崔元畧卒壬子以左金吾卫大将军段嶷为义成军节度使闰月壬申太常卿郭钊卒五年春正月庚申幽州军乱逐其节度使李载义兵马使杨志诚自称留后载义赴京师二月壬辰以为守太保同中书门下平章事丙申以桂管观察使李谅为岭南节度使三月庚子贬宋申锡为太子右庶子癸夘降封漳王凑为巢县公再贬宋申锡为开州司马夏四月己丑以李载义为山南西道节度杨志诚为幽州卢龙节度使六月戊寅以霖雨诏诸司虑囚秋八月庚午武昌军节度使元稹卒壬申以河阳三城节度使杨元卿为宣武军节度使以李逢吉检校司徒充东都留守以温造为河阳三城怀州节度使九月李徳裕奏收复吐蕃所陷维州冬十月戊寅蛮防巂州十一月己未以王承元检校司空充平卢军节度使癸亥以尚书左仆射窦易直检校司空为鳯翔陇右节度使
　　六年春正月壬子降死罪以下甲寅司徒薛平卒二月甲子以前义昌军节度使殷侑为天平军节度使以令狐楚为太原尹北都留守河东节度使戊寅以苏湖二州水发米二十二万石赈之三月辛丑以王智兴兼侍中充忠武军节度使以李听为武宁军节度使以金吾卫大将军孟友亮为邠宁节度使辛酉以前忠武军节度使高瑀为武宁军节度使夏四月戊寅以新除武宁军节度使李听为太子太保五月甲辰西川修卭崃闗城又移嶲州于台登城丁巳以盐州刺史王晏平为灵盐节度使庚申给疫死者棺十嵗以下不能自存者粮秋七月癸丑以李文悦为兖海沂密节度使己未以户部尚书判度支王起为河中晋慈隰节度使八月辛酉吏部尚书崔羣卒九月庚寅淄青初定两税额五州一十九万三千九百八十九贯自此淄青始有上供壬子以右金吾衞将军史孝章为鄜坊丹延节度使冬十月甲子立鲁王永为皇太子【按旧书通鉴皆在十月甲子新书作十一月甲子十二月有乙丑则十一月不应有甲子当是十月也】壬午以左金吾卫将军李昌言为夏绥银宥节度使十一月丁未淮南节度使崔从卒乙夘以荆南节度使段文昌为劒南西川节度使十二月乙丑牛僧孺罢丁未以前西川节度使李徳裕为兵部尚书【此据旧书然旧书是月己未朔歴乙丑戊辰乙亥不得又有丁未疑有误也】
　　七年春正月壬辰罢吴蜀冬贡新茶甲午加刘从谏同平章事乙亥以太府卿崔珙为岭南节度使【此据旧书然乙亥不应在甲午之下又旧书上年十二月己未朔则此正月当是己丑朔而书乙丑且若是己丑朔则是月中不得又有乙亥明俱有误】壬子赈京兆府粟十万石河南府河中府绛州各七万石同华陜虢晋等州各十万石甲寅以新除岭南节度使崔珙为武宁军节度使以右金吾卫将军王茂元为岭南节度使二月丙戌兵部尚书李徳裕同中书门下平章事三月辛夘杨志诚执春衣使边奉鸾及送奚契丹使尹士恭己亥岭南节度使李谅卒癸夘以京兆尹杜悰为鳯翔陇右节度使夏四月癸亥前鳯翔节度使检校司空窦易直卒五月丁酉以李听为鳯翔陇右节度使六月乙巳以李载义为太原尹北都留守河东节度使乙亥李宗闵罢己夘以右神防大将军李用为邠宁节度使秋七月丁亥以右龙武统军康志睦为四镇北庭行军泾原节度使壬寅以尚书右仆射诸道盐铁转运使王涯同中书门下平章事领使如故乙巳以左丞杨嗣复为劒南东川节度使己酉以旱命诸司虑囚癸丑以左仆射李程检校司空兼宣武军节度使甲寅以旱徙市宋申锡卒诏许归闰月乙夘以旱避正殿减膳彻乐出宫女千人纵五坊鹰犬停修造事非急务者八月庚寅降死罪以下赐文武及诸州府长官子为父后者勲两转戊申以刑部尚书髙瑀为忠武军节度使九月甲寅以前忠武军节度使王智兴为河中尹河中晋绛慈隰节度使冬十一月己夘以左神防长武城使朱叔夜为泾原节度使十二月癸夘天平军节度使王承元卒丁未以河南尹严休复为平卢军节度使八年春二月壬午朔日有食之庚寅以疾愈降囚罪放逋赋移流人三月庚午以裴度充东都留守依前守司徒兼侍中丙子以华州刺史崔戎为兖海观察使夏四月丙戌诏笞罪毋鞭背六月甲午以旱诏诸司虑囚丙申以前鳯翔节度使杜悰为忠武军节度使秋九月庚申右军中尉王守澄宣召郑注对于浴堂门赐锦彩银器冬十月辛巳幽州军乱逐其节度使杨志诚兵马使史元忠自称留后庚寅以山南西道节度使李宗闵为中书侍郎同中书门下平章事壬辰召国子四门助教李仲言对于思正殿赐绯甲午李徳裕罢以李仲言为翰林侍讲学士丙午以新除兴元节度使李徳裕为兵部尚书十一月辛亥以左金吾卫大将军萧洪为河阳三城节度使癸丑以礼部尚书王源中为山南西道节度使成徳军节度使王廷凑卒军中奉其子元逵知留后乙亥以李徳裕检校右仆射充镇海军节度使丙子李仲言请改名训十二月己夘以昭义节度副使郑注为太仆卿降京畿死罪以下癸未以通王为幽州卢龙节度使以史元忠为留后【此通王当是徳宗子通王谌然旧书不书其名恐有误】九年春正月乙夘以王元逵为成徳军节度使太常卿庾承宣为天平军节度使癸亥巢县公凑薨追封齐王壬申司徒李逢吉卒二月甲申以司农卿王彦威为平卢军节度使三月丙辰以史元忠为卢龙节度使丁巳劒南节度使段文昌卒庚申以杨嗣复为成都尹西川节度使乙丑以嵗饥赐魏博六州粟五万石陈许郓曹濮等州各二万石夏四月丙戌以桂管观察使李从易为岭南节度使以李徳裕为太子賔客分司东都丙申路随罢戊戌以新浙西观察使贾餗为中书侍郎同中书门下平章事庚子贬李徳裕为袁州长史五月戊辰以尚书右丞王璠为户部尚书判度支辛未王涯册拜司空癸酉以河中节度使王智兴为宣武军节度使六月乙亥以前宣武军节度使李程为河中节度使丁亥以右神防大将军刘沔为泾原节度使壬辰贬李宗闵为明州刺史秋七月辛亥以御史大夫李固言为门下侍郎同中书门下平章事壬戌镇海军节度使路随卒戊辰以刑部尚书殷侑为天平军节度使以吉州刺史裴泰为邕管经畧使八月甲戌以戸部侍郎李翺为山南东道节度使丁丑以太仆卿郑注为工部尚书充翰林侍讲学士鄜坊节度使李章为义成军节度使甲申以左神防大将军赵儋为鄜坊节度使九月乙夘以泾原节度使刘沔为振武麟胜节度使庚申以鳯翔节度使李听为忠武军节度使癸亥杀陈宏志丁夘李固言罢以翰林侍讲学士工部尚书郑注检校右仆射充鳯翔陇右节度使戊辰以右军中尉王守澄为左右神防观军容使兼十二卫统军己巳以御史中丞舒元舆为刑部侍郎翰林学士李训为礼部侍郎并同中书门下平章事壬申以刑部郎中兼侍御史知杂李孝本权知御史中丞冬十月乙亥杜悰复为陈许节度使李听为太子太保分司王涯献茶之利乃以涯为茶使以吏部尚书令狐楚为左仆射以刑部尚书郑覃为右仆射辛巳杀王守澄癸未以前广州节度使王茂元为泾原节度使己亥以前河阳节度使萧洪为鄜坊节度使庚子裴度进位中书令余如故十一月乙巳杀武寕军监军使王守涓丙午以大理卿郭行余为邠宁节度使丁巳以户部尚书判度支王璠为太原尹北都留守河东节度使戊午以京兆尹李石为户部侍郎判度支以京兆少尹罗立言权知府事己未以太府卿韩约为左金吾衞大将军壬戌李训及王璠郭行余郑注罗立言李孝本韩约等谋诛中官不克训奔于鳯翔甲子以尚书左仆射郑覃同中书门下平章事乙丑以户部侍郎李石同中书门下平章事左神防军中尉仇士良捕杀李训王涯贾餗舒元舆李孝本罗立言王璠郭行余鳯翔少尹魏逢皆族诛之丁夘以左神防大将军陈君奕为鳯翔节度使戊辰鳯翔监军使张仲清杀其节度使郑注己巳仇士良杀韩约十二月壬申杀左金吾卫将军李贞素翰林学士顾师邕丙子以刑部尚书王源中为天平军节度使丁丑降京师死罪以下
　　开成元年春正月辛丑朔日有食之【按旧书云丙辰望日有蚀之厯法日食在朔月食在望望安得有日食旧书误】大赦改元免太和五年以前逋负京畿今嵗税赐文武官阶爵丁未以银州刺史刘源为夏绥银宥节度使二月昭义军节度使刘从諌表请王涯等罪名丙申加从谏检校司徒夏四月癸酉以亳州刺史裴泰为义成军节度使甲午以山南西道节度使李固言为门下侍郎同中书门下平章事以左仆射今狐楚为山南西道节度使闰五月甲申以河中节度使李程为左仆射判太常卿事乙酉以李听为河中节度使己丑以神防大将军魏仲卿为朔方灵盐节度使六月癸亥以河南尹李绅为宣武军节度使秋七月辛未以左金吾卫将军傅毅为鄜坊节度使癸酉宣武军节度使王智兴卒辛夘以刑部尚书殷侑为山南东道节度使甲午以金吾卫大将军陈君赏为平卢军节度使九月庚辰诏复宋申锡官爵冬十二月丙申以京兆尹薛元赏为武宁军节度使庚戌以华州刺史卢钧为岭南节度使癸丑以兵部侍郎杨汝士为劒南东川节度使二年春三月丙寅以彗星见减膳壬申素服避正殿彻乐降死罪流已下原之纵五坊鹰犬禁京畿采捕甲戌以左仆射李程为山南东道节度使己丑以金吾大将军李直臣为邠宁节度使夏四月戊戌以工部侍郎陈夷行同中书门下平章事庚申太原节度使李载义卒五月乙丑以东都留守裴度为太原尹北都留守河东节度使丙寅以浙西观察使李徳裕为淮南节度使辛未以前淮南节度使牛僧孺检校司空东都留守六月丙午河阳军乱逐其节度使李泳戊申以左金吾衞将军李执方懐为河阳三城懐州节度使秋七月乙亥以久旱徙市闭坊门乙酉以蝗旱诏诸司虑囚八月庚戌封敬宗皇帝子休复为梁王执中襄王言扬杞王成美陈王封子宗俭为蒋王【杞王旧纪作汜王传又作纪王此从新书】冬十月癸夘宰臣判国子祭酒郑覃进石壁九经一百六十卷刋碑列于太学戊申李固言罢十一月壬戌以太子賔客分司东都殷侑为忠武军节度使丁丑兴元节度使令狐楚卒丁亥以刑部尚书郑澣为山南西道节度使
　　三年春正月甲子盗击李石诏大索京城丁夘追赠齐王凑为懐懿太子戊辰以诸道盐铁转运使户部尚书杨嗣复户部侍郎李珏并同中书门下平章事【此日新旧书及通鉴皆作戊申然上有丁夘下有丙子则非戊申可知此据宰相表】丙子李石罢夏五月乙亥禁诸道奏祥瑞其朝享宫庙及元日受朝所奏皆停秋七月甲子以卫尉卿王彦威为忠武军节度使右金吾衞大将军史孝章为邠宁节度使九月壬戌移太子于少阳院杀太子宫人左右数十人辛未义武军节度使张璠卒其子元益自称留后壬申以易州刺史李仲迁为义武军节度使冬十月乙酉李仲迁至定州不得入壬辰以右金吾卫将军髙霞寓为夏绥银宥节度使庚子皇太子暴薨乙巳以左金吾将军郭旼为邠宁庆节度使十一月壬戌降死罪已下沧州节度使李彦佐为郓曹濮节度使以徳州刺史刘约为义昌军节度使丁夘张元益去定州壬申以蔡州刺史韩威为义武军节度使十二月辛丑以河东节度使裴度守司徒中书令以兵部侍郎狄兼谟为河东节度使
　　四年春闰正月甲申以吏部侍郎郑肃为河中晋绛慈隰等州节度使丙申以前河中节度使李听为太子太保二月辛酉以吏部侍郎归融为山南西道节度使三月丙戌司徒中书令裴度薨【裴度之死新纪不书而传系之开成三年考白居易有和裴令公三月上已日防太原龙泉忆去嵗禊洛之作是开成三年诗则度实以四年死新传以为三年误也宰相表载度于三年十二月为中书令却又不误兹据旧书又旧纪是日系丙申兹则改从通鉴云】夏四月壬子以右羽林统军李昌元为鄜坊节度使五月丙申郑覃陈夷行罢丙午邠宁节度使郭旼卒六月辛亥以长武城使符彻为邠宁节度使秋七月壬寅以河南尹韦长为平卢军节度使甲辰以太常卿崔郸同中书门下平章事八月癸亥以左仆射牛僧孺检校司空同平章事充山南东道节度使九月甲辰以京兆尹郑复为剑南东川节度使冬十月丙寅立陈王成羙为皇太子丁丑太子太保李听卒十一月己亥曲赦京城系囚五年春正月戊寅帝不豫己夘左右神防军防军中尉鱼志仇士良立颍王瀍为皇太弟权勾当军国事废皇太子成美复为陈王辛巳皇帝崩于太和殿年三十三諡曰元圣昭献皇帝庙号文宗陵曰章陵
　　文宗太和九年开成五年凡十四年
　　武宗皇帝讳炎穆宗第五子也母曰宣懿皇后韦氏始封颍王本名瀍累加开府仪同三司检校吏部尚书开成五年正月文宗疾甚宰相李珏杨嗣复面奉防以皇太子监国两军中尉仇士良鱼志以太子之立功不在己乃言太子幼且有疾更议所立遂矫诏迎颍王于十六宅立为太弟辛巳即皇帝位于柩前杨嗣复摄冢宰癸未杀陈王成美安王溶及贤妃杨氏甲午追尊穆宗妃韦氏为皇太后二月乙夘大赦庚申开府右军中尉仇士良封楚国公左军中尉鱼志封韩国公夏五月己夘杨嗣复罢以刑部尚书崔珙同中书门下平章事【旧书在二月此据新书及通鉴】秋八月壬戌文宗皇帝于章陵庚午李珏罢义武军乱逐其节度使陈君赏君赏讨诛之九月甲戌以淮南节度使李徳裕为吏部尚书同中书门下平章事寻兼门下侍郎以宣武军节度使李绅为淮南节度使召道士赵归真等入禁中于三殿修金箓道塲帝亲受法箓冬十月魏博节度使何进滔卒其子重霸自称留后
　　会昌元年春正月辛巳有事于南郊大赦改元三月甲戌以御史大夫陈夷行为门下侍郎同中书门下平章事【旧书在开成五年七月此据新书及通鉴】夏六月以何重霸为天雄军节度使仍赐名重顺秋九月癸巳卢龙军将陈行泰杀其节度使史元忠自称留后闰月牙将张绛杀行泰自称主军务雄武军使张仲武起兵讨绛冬十月以仲武知卢龙留后仲武寻克幽州【考异曰旧纪十月幽州雄武军使张绛言行泰扈请以镇军加讨许之是月诛行泰以绛知兵马事二年正月以绛知留后仍赐名仲武以两人为一人误也】十一月癸亥崔郸罢
　　二年春正月以张仲武为卢龙节度使己亥李徳裕进位司空回鹘防天徳及振武军二月丙寅太子太师萧俛卒丁丑以淮南节度使李绅为中书侍郎同中书门下平章事【旧书纪传俱在元年】三月以振武节度使刘沔为太原尹北京留守河东节度使夏四月丁亥羣臣上尊号曰仁圣文武至神大孝皇帝大赦赐文武官阶勲爵五月戊申回鹘嗢没斯降太子太师郑覃卒六月陈夷行罢秋七月以尚书右丞李让夷为中书侍郎同中书门下平章事八月回鹘防大同川九月诏发河东卢龙振武之师以刘沔为回鹘南面招抚使张仲武为回鹘东面招抚使李思忠为河西党项都将西南面招抚使冬十月封子岘为益王岐兖王十一月猎于白鹿原十二月丙戌封子峄为徳王嵯昌王
　　三年春正月庚子天徳军行营副使石雄及回鹘战于黒山败之二月庚申朔日有食之甲戌崔珙罢夏四月乙丑昭义军节度使刘从谏卒其弟之子稹自称留后丁亥以忠武节度使王茂元为河阳节度使邠宁节度使王宰为忠武节度使五月辛丑削刘从谏及刘稹官爵以成徳军节度使王元逵为泽潞北面招讨使魏博节度使何敬为泽潞东面招讨使与刘沔王茂元河中节度使陈夷行合兵进讨壬寅以翰林学士承防崔铉为中书侍郎同中书门下平章事以武宁军节度使李彦佐为晋绛行营诸军节度招讨使六月辛酉李徳裕为司徒秋七月以山南东道节度使卢钧为昭义军节度兼招抚使庚子免河东今嵗秋税九月辛夘以王宰兼河阳行营攻讨使河阳节度使王茂元卒戊申以河南尹敬昕为河阳节度使庚戌以晋绛行营节度副使石雄为行营节度使冬十月己巳石雄及刘稹战于乌岭败之以河东节度使刘沔检校司空为义成军节度使以荆南节度使李石检校司空平章事兼太原尹北都留守河东节度使党项防盐州以前武宁军节度使李彦佐为朔方灵盐节度使十一月党项寇邠宁以兖王岐为灵夏六道元帅安抚党项大使御史中丞李回副之安南军乱逐其经畧使武浑十二月丁巳王宰克天井闗
　　四年春正月乙酉河东将杨弁逐其节度使李石壬子监军使吕义忠讨平之二月甲寅朔日有食之丁巳以河中节度使崔元式为太原尹北都留守河东节度使辛酉杨弁伏诛三月戊寅以刘沔为河阳节度使夏四月以左仆射王起同平章事充山南西道节度使六月追削左军中尉仇士良官爵己未令中书门下御史台虑囚秋闰七月壬戌李绅罢以淮南节度使检校司空杜悰为尚书右仆射兼中书侍郎同中书门下平章事仍判度支充盐铁转运等使【杜悰入相通鉴从实録在七月甲辰今从新书】丙子昭义军将裴问及邢州刺史崔嘏洺州刺史王钊磁州刺史安王以城降八月乙未昭义军将郭才杀刘稹以降进封何敬庐江郡公王元逵检校司空进封太原郡公戊戌给复昭义军五州一嵗免太原河阳及懐陜晋绛四州秋税戊申李徳裕为太尉进封卫国公河东节度使陈夷行卒九月以石雄为河中尹河中晋绛慈隰等州节度使以王宰检校司空为太原尹北都留守河东节度使党项防边以子愕为开府仪同三司朔方军节度使冬十月如鄠县十二月猎于云阳
　　五年春正月己酉朔羣臣上尊号曰仁圣文武章天成功神徳明道大孝皇帝辛亥有事于南郊大赦赐文武官阶勲爵文宣公二王三恪予一子出身作望仙台于南郊庚申义安皇太后崩夏五月壬戌杜悰崔铉罢以户部侍郎李回为中书侍郎同中书门下平章事秋七月丙午朔日有食之敕并省天下佛寺以山南东道节度使郑肃检校尚书右仆射同中书门下平章事八月壬午大毁佛寺复僧尼为民冬十月以衡山道士刘静为银青光禄大夫乙亥作昭武庙于虎牢闗十二月如咸阳六年春二月癸酉以旱降京城死罪以下免今嵗夏税庚辰以夏州节度使米暨为东北道招讨党项使壬辰以邠宁节度使高承恭为西南面招讨党项使三月壬戌帝不豫改御名曰炎帝药发不能言左神防防军中尉马元贽立光王怡为皇太叔权勾当军国政事甲子皇帝崩于大明宫年三十三諡曰至道昭肃孝皇帝庙号武宗陵曰端陵
　　武宗会昌六年









　　钦定续通志卷十四
<史部,别史类,钦定续通志>
　　钦定四库全书
　　钦定续通志卷十五
　　唐纪【十五】
　　宣宗　　　懿宗
　　宣宗皇帝讳忱宪宗第十三子也母曰孝明皇后郑氏长庆元年封光王始名怡会昌六年三月武宗疾笃宰相请见不许诸宦官宻于禁中定策立宣宗为皇太叔更名忱丁卯即皇帝位帝防时宫中皆以为不慧太和以后益自晦匿羣居游处未尝发言文宗每如十六宅宴集好诱其言以为戏笑谓之光叔及是哀戚满容裁决庶务咸当于理人始知其有隐徳焉夏四月辛未尊母郑氏为皇太后丙子李徳裕罢杖杀道士赵归真等流轩辕集于岭南以成徳军节度使王元逵检校太保山南西道节度使王起魏博节度使何敬淮南节度使李绅并检校司空劒南西川节度使崔郸检校尚书右仆射同中书门下平章事并如故五月乙巳大赦以翰林学士承防兵部侍郎白敏中同中书门下平章事辛酉封子温为郓王泾雅王滋蕲王沂庆王【按诸王传雅王泾大中元年始王新书载于此年疑误又按旧书此年无雍王汉而大中元年复不载封雅王事又夔王作蕲王均有脱误】秋七月李让夷罢淮南节度使李绅卒八月壬申葬武宗皇帝于端陵九月郑肃罢以兵部侍郎判度支卢商为中书侍郎同中书门下平章事以荆南节度使李徳裕为东都留守冬十月甲申帝受三洞法箓于道士刘静【此据通鉴辑旧书于五月书诛刘静葢因杖杀赵归真等致误也】十一月以江西观察使周墀为义成军节度使十二月戊辰朔日有食之
　　大中元年春正月甲寅有事于南郊大赦改元复左降官死者官爵赐文武官阶勲父老帛文宣王及二王后三恪予一子官二月丁卯封弟惕为彭王惴棣王封子泽为濮王润鄂王以李徳裕为太子少保分司东都癸未以旱避正殿减膳彻乐出宫女纵鹰隼止营缮理京师系囚三月卢商罢以刑部尚书判度支崔元式为门下侍郎翰林学士承防戸部侍郎韦琮为中书侍郎并同中书门下平章事闰月大复所废佛寺夏四月积庆皇太后萧氏崩五月张仲武及奚北部落战败之吐蕃防河西王宰以代北诸军击败之秋八月丙申李回罢冬十二月戊午贬李徳裕为潮州司马
　　二年春正月甲子羣臣上尊号曰圣敬文思和武光孝皇帝大赦赐文武官阶勲爵宗子房未仕者予一人出身西川节度使李回责授湖南观察使桂管防御观察使郑亚贬循州刺史追夺李绅告身夏五月己未朔日有食之崔元式罢以兵部侍郎判度支周墀刑部侍郎盐鐡转运使马植并同中书门下平章事己卯太皇太后郭氏暴崩秋七月己巳续图功臣于凌烟阁九月再贬李徳裕为崖州司戸冬十一月韦琮罢
　　三年春正月丙寅泾原节度使康季荣奏吐蕃以奏原安乐三州及石门等七闗归于有司【考异曰实録泾原节度使康季荣奏吐蕃宰相论恐热杀东道节度使奉表以三州七闗来降献祖纪年录亦云杀东道节度使奉表国史叙论恐热事甚详至五年五月始来降此际未降也又不云杀东道节度使且恐热若以三州七闗来降朝廷必官赏之何故但赏边将而不及恐热葢三州七闗以吐蕃国乱自来降唐朝廷遣诸道应接之非恐热帅以来实録误耳】诏灵武节度使朱叔明邠宁节度使张景绪各出本道兵应接之以太常卿封敖为兴元尹山南西道节度使三月乙卯诏待诏官与刑法官谏官次对马植罢夏四月乙酉周墀罢以御史大夫崔为中书侍郎兵部侍郎判戸部事魏扶并同中书门下平章事卢龙节度使张仲武卒其子直方自称留后五月武宁军乱逐其节度使李廓以义成军节度使卢止为武宁军节度使讨平之六月戊申以张直方为卢龙节度使康季荣奏收复原州及石门驿藏木峡制胜六盘石峡等六闗秋七月丁巳朱叔明复安乐州甲子张君绪取萧闗甲戌鳯翔节度使李玭复秦州诏于萧闗置武州改安乐州为威州八月己丑帝御延喜门楼抚慰河陇老防没蕃复归者共赐绢十五万匹诏募百姓垦辟秦威原三州及七闗土田五年不租税鳯翔邠宁灵武泾原四镇将士能于镇戌之地营田者官给牛及粮种其三州七闗镇戍之卒皆倍给衣粮仍二年一代劒南西川沿边没蕃州郡亦令量力收复冬十月西川节度使杜悰奏收复维州十二月甲戌以克复河湟追諡顺宗曰至徳道大圣大安孝皇帝宪宗曰昭文章武大圣至神孝皇帝【谨按通鉴辑览】
　　【御批唐自肃代以后河西陇右尽没吐蕃及是虽因蕃乱请降版籍徒强藩而田税未归司计则所云克复者亦虚有其名而己】巳未崖州司戸参军李徳裕卒于贬所【以上二条俱据旧书但旧书不系日此据通鉴系之然通鉴是月为闰十一月而甲戌己未相距四十五日是年又无十二月事当有误】山南西道节度使郑涯奏收复扶州
　　四年春正月庚辰朔大赦夏四月壬申以霖诏京师关辅虑系囚免度支盐鐡戸部逋负六月戊申魏扶薨以戸部尚书判度支崔从同中书门下平章事八月卢龙军乱逐其节度使张直方兵马使张允伸自称留后【考异曰实録九月幽州大将表请押衙张允伸知留后事旧书允伸传曰大中四年戎帅周琳寝疾表允伸为留后朝廷可其奏　按新书张允伸传直方出奔以都知兵马使为众立为留后天子报可无周琳为留】
　　【后事故新书于三年十二月不载周琳为留后于此月亦不言允伸为周琳表荐也】九月以河阳三城节度使李拭为太原尹北都留守河东节度使冬十月辛未以翰林学士承防令狐绹为兵部侍郎同中书门下平章事十一月党项防邠宁十二月以李拭及鳯翔节度使李业并兼招讨党项使【新书李业作李安业】
　　五年春二月以右誎议大夫李福为夏绥节度使三月以白敏中为司空充招讨党项行营都统制置等使兼邠宁节度使夏四月敏中及党项战败之党项平辛未给复邠宁鄜坊等道灵夏盐三州三嵗五月以李拭为鳯翔节度使李业为太原尹北都留守河东节度使六月封子润为鄂王秋七月宰相监修国史崔从续成柳芳唐厯二十二卷上之八月南山党项降冬十月沙州人张义潮以沙伊肃鄯甘河西兰岷廓十一州归于有司以义潮为沙伊等州节度使【考异曰唐年补録旧纪义潮降在五年八月献祖纪年録及新纪在十月按实録五年二月壬戌天徳军奏沙州刺史张义潮安景旻及部落使闾英逹等上表请以沙州降十月义潮遣弟义泽以本道沙伊肃等十一州地图戸籍来献河陇陷没百余年至是悉复故地十一月建沙州为归义军以张义潮为节度使河沙等十一州观察营田处置等使新传三州七闗降之明年三州首领张义潮奉十一州地图以献擢义潮沙州防御使俄号归义军遂为节度使参考诸书葢二月义潮使者始以得沙州来告除防御使十月又遣义泽以十一州图籍来上除节度使也新传云三州降之明年误也】戊辰以戸部侍郎魏謩同中书门下平章事白敏中罢都统十一月崔从罢以沙州置归义军以张义潮为节度使十二月盗斫景陵门防
　　六年春正月戊辰以陇州防御使薛逵为天雄军使兼秦成阶经略使夏四月甲辰以白敏中为劒南西川节度使六月癸酉以刑部侍郎毕諴为邠宁节度使闰月庚子以太子少师卢钧为河东节度使徙李业为义成军节度使秋七月丙辰李珏卒八月甲子以礼部尚书诸道盐鐡转运等使裴休同中书门下平章事九月獠防昌资二州
　　七年春正月戊申有事于南郊大赦夏五月左卫率府
　　仓曹张戣集律令格式为刑法统类上之冬十月尚书左仆射崔铉进续会要四十卷
　　八年春正月丙戌朔日有食之二月南蛮进犀牛还之三月以旱虑囚夏五月以户部侍郎翰林学士承防苏涤为江陵尹荆南节度使秋八月以司农卿郑助为夏绥银宥等州节度使九月封子洽为懐王汭昭王汶康王
　　九年春正月甲申成徳军节度使王元逵卒其子绍鼎自称留后二月甲戌崔铉罢三月以吏部侍郎郑涯为义武军节度使夏闰四月辛丑禁岭外民鬻男女者五月丙寅以王绍鼎为成徳军节度使秋七月浙东军乱逐其观察使李讷以旱遣使廵抚淮南减上供馈运免逋租仍发粟赈之丙辰以尚书左仆射崔为淮南节度使庚申罢淮南宣歙浙西冬至元日常贡以代下戸租税九月以昭义军节度使郑涓为太原尹北都留守河东节度使乙亥贬李讷为朗州刺史监军王宗景杖四十仍诏自后戎臣失律并监军坐之【谨按通鉴辑览】
　　【御批监军理不应设直撤之可耳乃不惩掣肘之弊而转定失律并坐之条是欲去其权而反加之权也非抱薪救火而何】冬十一月以河南尹刘瑑为宣武军节度使
　　十年春正月丁巳以御史大夫郑朗为工部尚书同中书门下平章事秋九月封子灌为卫王冬十月以毕諴为昭义节度使桂管观察使令狐楚卒戊子裴休罢十一月壬辰以戸部侍郎崔慎由为工部尚书同中书门下平章事
　　十一年春正月丙辰以京兆尹韦澳为河阳三城节度使以劒南西川节度使白敏中为江陵尹荆南节度使二月以夏绥银宥节度使郑助为邠宁庆节度使以右金吾卫将军田在賔为夏绥银宥节度使辛巳魏謩罢夏四月以鳯翔节度使裴识为忠武军节度使以吏部侍郎卢懿为鳯翔尹鳯翔陇右节度使壬申以右千牛卫大将军宋涯为安南邕管宣慰使五月容管军乱逐其经略使王球六月癸巳以涯为容管经略使甲午封子澭为广王秋七月庚子以兵部侍郎判度支萧邺同中书门下平章事八月成徳军节度使王绍鼎卒其弟
</div>
    <div class="pagination">
<a href="钦定续通志_page6.html">上一页</a><span>...</span><a href="钦定续通志_page2.html">2</a><a href="钦定续通志_page3.html">3</a><a href="钦定续通志_page4.html">4</a><a href="钦定续通志_page5.html">5</a><a href="钦定续通志_page6.html">6</a><span class="current-page">7</span><a href="钦定续通志_page8.html">8</a><a href="钦定续通志_page9.html">9</a><a href="钦定续通志_page10.html">10</a><a href="钦定续通志_page11.html">11</a><a href="钦定续通志_page12.html">12</a><span>...</span><a href="钦定续通志_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
