<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 215 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 215 页/共 367 页</h1>
    <div class="content">　　○庚子慈圣宣文明肃皇太后圣旦文武百官朝贺命妇免
　　○壬寅升狭西副使李景元为山西参政原任江西参政李维贞为四川参政南京兵部郎中杨维先为河南兵备佥事刑部郎中朱思明为河南参议
　　○甲辰诏国公张惟贤承袭祖爵　　○以冬至节遣祭  九陵并  景皇帝陵寝  哀冲  庄敬二太子陵园
　　○乙巳升狭西参政李国仕为广西按察使浙江副使王之麟为山东参政
　　○浙江金华府经历胡奉正捐米三千石助饷
　　○丙午冬至  大祀  天于  圜丘遣侯陈良弼恭代
　　○狭西上笆篱寨坪苽  巾□匝等族番人渰竹等进贡方物马匹给赏如例
　　○赐淮府南康王厚□□火谥安懿
　　○戊申谕选  皇长子婚万历二十六年十一月二十七日礼部钦奉  圣谕朕惟册立分封东宫及亲王乃  祖训大典嫡庶长幼一定自有次序缘因皇长子禀质清弱气体未充况皇后年在妙冲又屡遭不讳大难姑不得已迟缓少俟耳非有别意乱危国家昨者  大行皇妣之服已满虽无三殿其二宫不日落成皇长子龄已过期体已充足尔该部便具选婚旧仪来看其册立加冠礼少俟二宫落成之日行朕又思三皇子五皇子六皇子七皇子俱已长成若再少待恐又费一番事不若亦于二宫完日一并加冠分封之日庶免烦扰内皇三子皇五子年岁稍长待分封之日可著出阁读书亲近儒臣朝夕训诲以开蒙塞礼部知之
　　○己酉兵部奏东事自今夏以来廷议部覆一切战守机局听候勘科会同督抚监军查议不谓中路溃师人情复惑一时阁科诸臣各抒所见致有异同其议撤兵者抱虚内事外之忧欲息肩而省耗费其不欲撤兵者执攘外安内之议期灭贼以图全胜臣等奉旨会议间寻蒙  皇上俞科臣张辅之等请罢会议一意以进剿为事及查往年碧蹄挫败误中狡倭止兵之令一下遂致不可收拾而封议起比时按功罪者犹然痛惜当事不肯励兵讲武自失转败为胜之机今虽丧失而见在水陆之师犹不啻倍蓰往昔天下事尚可为可遂馁马自阻乎且倭所占据全庆海滨按图才得全属之十一而其十九固在我也今我之坚壁貔虎即为扼塞更合鲜人教之击剌修筑事事著实不为虚文相机而动动必万全倭众不逃必将立尽但不得无谋浪战耳何可并什九者而捐之也夫以行间数万之众斗士岂至乏人特患诸将之心疑贰不坚鼓舞无术或为弱徒悍卒所累往往有之明功罪公赏罚问疾苦恤死伤执此鼓舞而士卒不用命者未之有也语曰千里馈粮士有饥色今不止千里矣既不胜其供亿之病又不胜其庚癸之虞倘欲从长计处盍查自来兵集朝鲜之日迄今用过该国本色若干酌定岁额使主客不致倒置如该国残破之后力惫不支亦当计其各道之入稍为调剂勿令专倚办于中国庶乎经久可行至于经理既为朝鲜专设该国之事一切部署战守屯筑选练悉宜委之督臣兼制倭虏仍各于适中调度与夫在事文武尤宜合志同心期于平贼利钝久速皆所不拘也  上曰倭奴逆天悖德当以尽剿为期前旨朕所独断中外便宜恪遵不许更生异说惑乱军心所奏鼓舞士卒酌定饷额及部署战守同心任事等项俱依拟申饬著实举行该奏请的不时奏请朝廷但责荡平不拘久速信赏必罚决无假借军中亦要捐除嫌忌明别功罪勿纵勿枉使人踊跃用命仍须审度机宜详慎进止毋但以浪战为事若有违犯朕命必尽法处治　　○升福建副使张鼎思为浙江参政广东副使陈鸣华为湖广参政长沙知府罗鲲为云南副使
　　○先是行取各官职名吏部久已疏请留中不发至是  上命复列其名以奏竟不报
　　○兵部覆查勘科臣徐观澜劣帅宜更＜锍-釒＞  上曰参核可据传闻处置须当审核各将罪状著彼处督抚科按等官会同虚心详议勿令枉纵致有从言
　　○辛亥兵科给事中张辅之奏东事当勘者有四而其不必轻听者亦有四幕南空庭且多物故吾安保士马之不损伤而多寡悬绝当勘者一市租兼金出入不问吾安保粮草之不耗费而乾没多寡当勘者二赏信罚必师之善经能无罔上邀功夺级掩罪乎当勘者三倭残属国久在目中能无汛埽奇谋结局长策乎当勘者四此四者皆  明旨之所及而诸臣有所凭以勘者也凡人对一人则相与专而其情易昵对众人则指视广而其私难投彼违众逞臆者一不必听凡人背相讥则雌黄一任乎口吻面相质则尔我难掩乎真情彼背后腾谤者二不必听诗称属耳岂无讹传况流言之远布证佐之挟同乎三不必听书载武成尚难尽信况箧笥之蠹遗道路之俚语乎四不必听此四者皆  明旨之所不及而诸臣无所凭以勘者也会同查勘诸臣亦当抱赤秉公矢诸天日可也诏兵部看奏
　　○升浙江按察使吴献台为浙江右布政河南副使刘大武为狭西参政
　　○以原任给事中挂有根补兵科右给事中原任御史牛应元补河南道御史
　　○兵部尚书张学颜卒学颜广平肥乡人嘉靖三十二年进士授曲沃知县擢工科给事中历佥事参议副使升右佥都御史巡抚辽东前后在镇三年斩获功多赐金绮有加复以逆酋王杲献俘土蛮要挟得捷晋兵部侍郎历右都御史兼理京营戎政兵部尚书以六年考满加太子少保寻晋太保乞休回藉至是卒诏与祭葬如例
　　明神宗实录卷之三百二十八终
明神宗显皇帝实录卷之三百二十九
　　万历二十六年十二月壬子朔先是播酋杨应龙梗化构乱屡经诸臣具题奉旨勘处迄无定议巡按赵标乃直陈逆酋杀掳之实据及处置之机宜大略不过剿防抚三策而吃紧尤在足饷今川省当采办之时竭膏尽髓不能更有所出以养兵所可处者议抽民兵弓兵工食即留以为防播之饷则饷不加而兵可敷及查綦江播之大门户当添一参游合江与播错壤亦当添一游守加各道府所属卫分操兵以足之以蜀兵守蜀地事甚简便易行惟在将得其人严加简练务成精兵使屹然足为地方保障耳于是兵部覆称本酋因夷目投田构隙谋动干戈特遣督臣勘处辄尔违断称兵必有奸徒拨置覆议责令禽献首恶以听处分今据题称仇杀五司僣立巡警其焚杀陵轹之惨僣踰凶悖之极非止流毒于蜀之一隅且骎骎然及于黔矣黔蜀唇齿相依不一为之禁遏则豺狼无厌长此安穷议增兵将亦事体之宜急者合行抚按择将统兵驻扎五司要害毋令祸及黔省  上曰应龙前蒙朝廷宽处如何尚敢负恩肆劫其令抚按官悉心处置责令擒献恶目正法
　　○以沈应文为南京工部右侍郎李盛春为南京兵部右侍郎
　　○升湖州府知府陈经济为浙江副使工部员外郭重第为贵州佥事
　　○甲寅吏部文选司堂火夺司官梅守峻俸二月
　　○丙辰差行人汪绍伊掌行永宁王丧祭
　　○授原任大学士赵贞吉孙赵祖荫许国孙许世吉俱为中书舍人
　　○丁巳太常寺少卿傅好礼降三级调外再降杂职大理寺卿吴定降三级调边方再罢为民好礼＜锍-釒＞论近郊之内假官抽税虐民辱国有旨降调定具＜锍-釒＞救并摘边方寻以科道连章论救再罢定为民后复下好礼＜锍-釒＞着厂卫严拿假官张礼等二十八人付镇抚司考讯
　　○诏云南路南州创设儒学从抚臣请也
　　○戊午直隶巡按黄纪贤奏言顷因倭患孔棘集议天津为京师门户登莱咽喉外通旅顺内达淮阳制御要害此其吃紧宜增设抚臣一员专职防海臣近出巡至彼稽之人情揆之事体恐起新旧互诿之嫌不便责成宜以海防巡抚改衔保定而仍驻天津以山东巡抚加敕防海而移驻登莱无事则昼夜分洋各保信地有事则首尾击应务收全功上可易于责成下不乱于指视候倭平各回原驻地方亦便计也＜锍-釒＞下吏部
　　○故事在京各卫军士除岁给月粮外每岁九月每军给折布银五钱至是户部尚书杨俊民听各卫经历议谓各卫心红纸劄例于每军名下取银一钱二分合于布银扣除之礼科给事中杨应文曾以为言吏科给事中吴文灿遂劾俊民不能宣布朝廷之德意而曲听奸人之私情不能体恤朝廷之介士而偏信贪幕之金□赞求且诋其衰残特甚分量已盈请罢之有旨各衙门事有不妥固当参论改正若因一事小失议斥大臣岂成政体老成难得宜共为朝廷体恤已而俊民求去  上曰国用烦费卿劳心牵补以致人言朕甚亮之不允辞
　　○辛酉逮天津土虎张子和等三十二人至京究问以天津税监马堂论其曲蔽徵租也
　　○甲子  皇长子选婚祭告  奉先殿诏内臣于京城内外及里八府刷选淑女
　　○给朝鲜入贺陪臣郑晔韩述等各银布如例
　　○铸给老挝军民宣慰司印
　　○国子监恭进史书诏留览
　　○乙丑  世宗肃皇帝忌辰遣伯焦梦熊祭  永陵
　　○丙寅  贞惠安和景皇后忌辰遣伯陈如松祭  陵寝
　　○倭将清正从朝鲜遁归总督邢玠飞骑以报兵部奏曰自狡倭悖逆残我属藩营釜山之兔窟肆三路之鸱张致廑宵旰东顾隐忧两次兴师七年劳费兹仰仗  皇上圣武英断一意尽剿为期天心助顺将吏协谋值穷寇之思归乘胜兵而攻逼致令贼势窘促扫穴而逃祸本既拔于穴中游魂复歼之海上至是而  皇上字小之义有终属国效顺之心益固矣  上闻而喜邢玠又报近者倭兵二万余舟以六七百计纠釜山泗川巨济闲山各倭将悉力西援行长总兵陈璘即身先将士鼓众大战铳死大倭将石曼子又生擒一部将其焚溺死者无筭虽水中不能割级而犹斩获三百余颗功收全胜妖氛已平兵部覆奏上曰釜山悉收倭寇荡尽朕念将士劳苦宜加恩叙该督抚等官便将功次确议勘明驰奏以慰军心蔚山功罪上紧勘来尔部便遣人星驰传示朕意余如议
　　○丁卯贵州巡按应朝卿奏夷酋杨应龙稔恶不悛蓄谋日久招九股生苗张其爪牙复诱五司夷目自相鱼肉夫夷性好劫又得逆酋为主遂云合响应弥山遍野因粮于我所到为墟五司尽则及北连之屯塞屯塞尽则及府卫之腹心流离塞路血肉膏涂乃谬宣言曰我非叛朝廷第为五司复仇也其谁信之黔中饷微兵寡所恃四川协同防御使有畏忌今秋冬以来羽书狎至川中当事之臣竟不闻发偏师以禁遏亦不闻遣一官以晓谕之虽经该省新旧按臣参题俱置不理以至此酋无虑于西而益并力于东攻围我城邑虔刘我民人非独民生之荼毒堪怜而国体之陵夷已甚臣在镇远月余儆报一日四五至未尝不怒发上指恨此逆酋并恨夫纵逆酋者窃谓四川巡抚谭希思可罢也下兵部
　　○初播酋目把何汉良统兵万余到本卫教场劄营围城指挥陈天宠陶应龙等开门延入守备伍万钟策应后时该部题准陈天宠着巡按御史提问具奏伍万钟革任戴罪立功
　　○己巳甘肃巡抚田乐以病辞本兵任原任工部尚书曾同亨以病辞南铨任俱不允
　　○升游击包良拭为五军三营参将江西都司都指挥佥事刘效节为贵州右参将
　　○庚午初青火等酋盘踞川海为甘镇患自两经大创蓄忿益深图谋愈狡乃分投狂肆我兵深入直探虏穴先后擒斩一百六十级督抚以闻至是宣捷御前遣侯陈良弼  南郊侯徐文炜  北郊驸马侯拱宸  太庙各祭告文武百官朝贺
　　○查勘东征兵科左给事中徐观澜上言狡酋启衅残破属藩蓄诈多端怀叵测我  皇上大发帑金大徵士马固望直捣长驱灭此而朝食也假令擒骜酋于海上枭魁首于藁街讵不羙与乃王师久顿外疆清行二酋竟逃诛僇臣与文武将吏俱不得辞其责矣今幸倭众尽归属藩不失旧物此  社稷之灵国家之福  陛下之神武所致也东征将士追亡逐北虽有斩获战胜攻取未合兵机若欲贪天功以为己力大张勋伐远勒威名臣身在戎行目击其事则何敢欺至于师中积蠹阃外虗文则尤有可叹者臣查核东路甫完四营阵亡兵数且近二千军士呼天拥告弊端种种臣未勘者尚十五营其奸弊不知更何如也臣厘奸剔蠹不敢远避嫌怨以妨军政若乃当今所最急者在善后之图盖关酋果死则倭不复来即来在数年之后我水陆两兵酌留二万即可扼釜山闲山等岛而本折二饷量责之朝鲜可也至如卒伍不畏偏禆不畏大帅啼饥号寒何谋不逞下怨上愤何变不生若迁延时日尚不撤还不但中国称诎朝鲜亦称诎不但中国忧乱朝鲜亦忧乱矣乞敕兵部亟咨督抚二臣速议班师及留兵善后长策永杜后艰庶不负扶危字小之仁矣章下兵部
　　○改提督操江南京都察院右佥都御史陈荐为都察院左佥都御史
　　○壬申录甘镇功次加李汶少保兼太子太保田乐太子太保各于原荫世袭加一级仍赏银币萧大亨李祯佘立王世扬等各赏赉有差
　　○兵部题甘镇降虏盗马潜逃抚备哈光显不能密侦严防副将姜河亦难辞疏慢之罪命革光显任付巡按御史提问夺河俸二月枭示逃虏哈卜兔等
　　○礼部类奏灾异  上曰今年灾异频仍朕览类奏仰承上天仁爱之意深用儆惕尔大小臣工都要痛加修省尽心修职以祈时和民安毋事虗文
　　○乙亥大学士沈一贯复以阁务烦重乏人协理请  上曰自古国家政务君主于上臣任于下都俞吁咈唐虞赞襄之盛治乃我  祖宗设立内阁枢机政务最为详悉朕岂不知但念阁务烦重倚重尤切人之贤否遽难周知乃欲斟酌发行岂有不补之理便着吏部通将前推再推堪任数员开具来用卿宜尽心佐理不必疑畏以负眷怀
　　○山西巡抚魏允贞十＜锍-釒＞恳求终养下吏部
　　○丙子先是南海锦山悍倭自二十九日战败之后愈匿愈深挑诱不出各贼虑我兵穷搜渡遁乙山川盘踞崖深路险比锦山尤甚总兵陈璘亲督所部于初十日夜领兵潜入包围岩洞偃旗息鼓天渐黎明乃发铳炮倭奴惊震拥众冲登后山以高临下为负嵎之势官兵奋勇仰攻斩级十颗贼向深箐潜逃至了口屯札官兵分道扼塞十一日再进奋战良久贼大败奔北璘乘胜蹙之擒斩九十余名颗复督兵爬搜无一余孽计璘自七月至今首功一千一百余颗
　　○丁丑兵科右给事中桂有根以东征荡平奏陈善后七议一议防守以弭再犯当于釜山机张西生一带筑城建堡以朝鲜兵将守之二议分兵以收全功我兵七八万众当以一二万屯南原庆尚间为釜机犄角以水兵一万联络于旅顺天津之中以防飞渡其老弱汰还原伍择精锐三万附住辽阳广宁倍加休养训练倭再举则东渡击倭虏或动则相机创虏未可轻罢三议清饷以裕军需查先年冒领帑金数万募老弱出关寻亡其半者尽法绳之核其实数并见积余粮足供三万人一岁月粮过此则取给于朝鲜岁供内可也四议去冗官以规省便督臣于料理朝鲜之后仍当驻劄辽阳兼制倭虏朝鲜止留一抚臣一司道水陆辽广之兵各留大将一员禆将数员其余总兵参游等官与天津新设抚臣俱应裁革五议久责任以底成功当仍令邢玠万世德经营长计假以三年之期必倭警永息虏焰全消然后徐议释兵振旅告成凯旋六议明赏罚以作士气勿以倭退概从宽假使中路前失事诸将更得幸生为将来坏法者之藉七议却虗文以图实效令督抚将领等官凡兵马火器以及操练之务悉增修实事种种堪用乃称武备＜锍-釒＞下兵部
　　○戊寅先是松山恢复抚臣田乐善后一＜锍-釒＞如所称将领军兵挑筑饷费只须随地改拨就彼那移不溢成额不烦内帑当使庄浪兰靖无梗咽剥肤之忧关陇安会无门庭堂奥之警屯守军民获耕种樵采之利海套诸虏无勾结闯越之虞是宜举而行之不待时矣但＜锍-釒＞末又谓事关两镇仍俟狭西抚臣查议可否应修有无窒碍裁夺而抚臣李汶亦谓河东兰靖事体微异尚厝画未定宜稍待之于是兵科张辅之等奏言宰赛阿兔诸虏未尝一日忘松山也今秋畏威便倾巢而去明秋窥衅便卷帐复来及今不图其害有所必至者诸臣既为国家恢复沦失之土宇必为国家深维长久之至计第恐口颊易烦流光轻掷严限责成不无仰藉  明旨之申饬耳章下兵部
　　○己卯以虏众内附诏复萧大亨太子太保王世扬升右都御史俱管事如故仍各赏银币给与诰命梅国祯王象乾魏允贞俱各荫一子入监读书仍各赏银币麻承恩万世德万象春徐三畏黄嘉善等各升赏有差
　　○庚辰大学士赵志皋奏辩给事中姚文蔚＜锍-釒＞谓东事始终  圣明独断孤臣累遭疑谤乞赐昭察放归  上曰卿有疾宜专精善养何为复因人言构思极辩科臣前＜锍-釒＞朕因关系军国大事故令会议倚毗已久岂有疑于卿阁臣一节着该部不必会议卿宜安心调摄早愈入阁辅理所辞不允
　　○兵部覆总督邢玠余倭荡平报  上曰览奏朝鲜南海余倭悉皆荡绝东征始收完局此乃皇天助顺俾朕得行诛暴之义兴继之仁连年东顾之怀朕方慰释邢玠先赏银一百两大红纻丝蟒衣一袭万世德赏银八十两大红纻丝飞鱼一袭文武将士功次着上紧叙来念其远征久劳许其从宽拟叙咸使沾被庆典
　　○辛巳岁暮行  大祫礼于  太庙遣侯陈良弼代
　　○以明日正旦遣侯张炳等伯方烨等分祭  九陵
　　明神显皇帝实录卷之三百二十九
明神宗显皇帝实录卷之三百三十
　　万历二十七年正月壬午朔免朝贺辅臣赵志皋沈一贯诣宫门行礼赐上尊珍馔
　　○丙戌命吏部会同都察院考察京官从公甄别勿拘旧数
　　○戊子两淮税监鲁保奏有私贩匿课盐商孟餋志等乞重加罚治两淮盐课正股之外乞许行存积盐引岁进银十二万两从之
　　○革两淮盐运司副使丁偕为民以鲁保参其抗违故也
　　○兵部覆经略邢玠塘报前露梁洋之战生擒倭将一名诡称石曼子部下兹译审系关白心腹大总帅平正成乞改正以彰示四夷从之
　　○庚寅改新升广东左布政使曹时聘为湖广左布政使兼副使仍管苏松兵备事其新补苏松兵备詹在泮改河南右参政
　　○户部言辽东金复海盖四卫节年逋欠草豆等银请限三年带徵以十分为率同见年钱粮徵解不及数者管屯及掌印官分别查参从之
　　○户科都给事中包见捷等＜锍-釒＞参税监马堂刘忠鲁保等不报
　　○浙江抚按以金衢宁绍台五府灾议留应解南京粮银及减徵折色以苏民困南京户部执奏不从
　　○南京句容等十五县灾户部覆议灾重者改徵折色有差轻者仍徵本色其米豆芝麻等项共祀  陵庙之用不得改折报可
　　○兵部覆甘肃巡抚田乐所陈松山善后事宜以为松山界在河之东西而甘固实同唇齿且首倡迅扫繇甘镇屡创之威因而荡平又藉固镇协助之力开拓不易保守尤难议于松山自东徂西四百余里筑墙浚壕设墩置戍将扒沙营芦塘川各添参将一员阿坝岭红水河各设守备一员裴家营土门儿芦塘湖各设防守一员即以凉庄守备徐龙量升游击管扒沙参将事其余将官酌量推补所需兵饷及工资在河西者如议派支在河东及双墩以东听抚臣酌议奏请举行务与河西辅车相倚共图保障各将修过工程用过钱粮及督工效劳员役分别勤惰造册送部查考其中如有河东事体不便及河西有积余钱粮可以动支协济河东之所不及者俱听督臣从长调济期于成功报可  辛卯以立春令节赐二辅臣上尊珍馔
　　○辽东三万辽海铁岭等卫同日地震
　　○癸巳升霸州兵备道左参政顾云程为山东按察使管永平道兵备事
　　○甲午吏部言  圣明德意宜广人材废弃堪怜乞分别录用降斥诸臣以慰人心不报
　　○丁酉大学士赵志皋等题  皇长子讲读书经已完臣等窃惟学必温故乃能知新书经一书乃齐治均平之大法拟以此书再行温讲庶几寻绎涵泳以为睿学之助者不浅  上命续讲礼记其书经闲日温习
　　○遣内官高采徵税于京口闸暨禄徵税于仪真听千户郑一麟百户马承恩之奏也
　　○戊戌大学士沈一贯题臣惟我朝军国钱粮丝毫皆出于江南今江南疲敝之极而又荒歉频仍小民嗷嗷思乱甚可寒心况仪真与京口一江之隔不过一二里地岂有可以两税之理徒令内官与外官政务棼杂棍徒奸党肆恶横征商旅不行农民重困南京根本之地与国家财赋之区因此动摇也  上曰朕以连年征讨库藏匮竭且殿工典礼方殷若非设处财用安忍加派小民所奏两处地方不远量免京口一差京口闸已免差遣仪真县等处炤前旨行一贯＜锍-釒＞谢且言今国计告诎  皇上不忍加派于小民而欲取足于商税诚不得已之心也但财计惟用兵为不可料算今东氛净息以后殿工典礼惟在  圣心何如  圣心若加体悉而容所司次第斟酌不致浮浪数年之内就绪何难似不必过为预忧也在昔  皇祖时亦有工作亦有典礼亦尝用兵而未尝忧财之不足则亦付之所司而委任之于始责成之于终耳  皇上惟法  祖攸行天下幸甚
　　○户科都给事中包见捷给事中郝敬等交章乞正郑一麟马承恩之罪停高采暨禄之遣不报
　　○是时陈增讦奏吴宗尧寄送赃私词连青州一府官僚旁引商民吴时奉等参炤籍没并奉旨追究敬复上言宗尧以小吏强直自遂罪诚有之今既被之棰楚幽之囹圄不啻足矣而增复罗织不已必欲籍其家连其妻孥邻里族人其心一何狼也考之律例所谓籍没者惟乱臣贼子大逆不道偶一施之是五刑之极条也  陛下数年以来所籍没罪人多矣大抵皆起于仇家之讦告而无大辜皆掜报乌有之空名而无实数奸人借以纾不平之恨而使  陛下垂不美之名臣窃痛之夫天子四海为家所少非财今内帑之财不为不多乃内帑不足取诸皇店皇店不足取诸开矿开矿不足取诸抽税抽税不足取之卖盐卖盐不足取诸籍没至于籍没斯极已是孟轲所谓杀人以求之也一之为甚反率为常古称货悖而入者亦悖而出又曰财聚则民散臣愚睹其入则虑其所以出也见其聚则忧其所以散也伏愿  陛下杜告讦之门革聚歛之风将陈增所奏速行停寝如欲查勘量从公平毋听增鍜炼傅会之词使宗尧一家之哭更为东南万家之惨  上不纳
　　○庚子吏部文选司主事魏可简以钤束从役不严降一级调用
　　○户部尚书杨俊民等言鲁保所奏先年违没淹消废引加罚银两并议开存积业奉  明旨臣何敢更渎第  明旨查没官积盐而存积非没官也  明旨恐亏正课而存积即正课也盖淮盐原额十七余万引正统以来节定七分常股为逐年开中之数三分存积备边粮急缺之需后因疆场多故不论常股存积一概召中以致盐法遂壅乃九边额饷又不可一日缓者故于存积三分倐而议停倐而议开迩者东征加饷及协济大工等费增至引二十余万傥有存积前何以增既无存积今何以开欲于额内岁取八万引则岁亏正额八万欲于额外岁加八万引则岁壅正引八万必然之理也至于违没淹消废引一十六万有奇曾经臣部查议每引召商纳价五钱共银八万余两助工仍纳余银共一十万九千余两济边见经行巡盐御史驳议数次非自鲁保今日始查出者伏望将鲁保请开存积及废引罚银仍令会巡盐御史虚心确核回奏  上令行文著鲁保及巡盐御史会查具奏不许偏执欺隐
　　○兵部覆兵科右给事中桂有根所陈东征善后七议一议设防守以弭再犯查得釜山机张西生一带最称要害为倭来必争之地宜乘今责成朝鲜因险修筑屯兵厄守与闲山南海等处相为联络尤宜禁约鲜人嗣后不得片帆入海以杜勾引之奸二议分兵马以收全功查得釜山去南原不远釜山与闲山南海既守则倭自不能登岸第恐鲜人被倭屠戮以来人怀畏惧不能支持我之舟师似宜仍留精锐与之协防以次渐撤而陆路亦酌留惯战劲兵用备策应但不得过多致人情物力各有所妨三议清粮饷以裕军需查得东征兵马随军粮饷有部臣与会勘科道稽查覆核听其开报至于海上带运粮米其间有无虚冒仍当令天津山东各巡抚会查的数具奏与夫留兵应饷本折作何议处合行总督衙门确议施行四议去冗官以规省便除裁革天津巡抚见经吏部议覆外至经理抚臣原为朝鲜而设善后事宜乃其专责自当留任以终其局若经略督臣之远任王京祇因奉旨暂代抚臣料理今抚臣已至仍合回镇所有文武将吏应撤者尽行撤回应推用者查缺推补悉听督臣区画妥当而行五议久责任以底成功查得狡倭虽云遁归而残属尚费整顿经理抚臣委当假以便宜需以时日俾与朝鲜君臣备将一切修守防御休息生餋之策细加商确以图经远其留任久近一视事体缓急藩属便否似难预定六议明赏罚以作士气查得东征以来所有军前一二懦弁已经正法处分惟董一元失律丧师之罪彭信古右营失事之首见在核实确议应再行催蚤报务得情罪之当以申军纪至于赏不踰时尤为激劝要机况荡平之局已完擒馘之功颇烈应移文各该衙门速议施行七议却虚文以图实效倭氛虽息忘战则危科臣责实之议自是经常之道应行督抚申饬所有留防朝鲜及辽阳等处策应水陆之兵士欲选马欲良舟楫欲坚固火器战械欲备修与夫操练演习之法俱乘暇从实举行有虚冒糜费者听科臣参劾诏如议
　　○辛丑以灾伤免山西夏县等州县秋粮有差其太原左卫等屯粮改折以被灾轻重为率
　　○壬寅吏部尚书李戴都察院左都御史温纯等各自陈乞罢不允
　　○叙灵州安定堡之功赉陕西总督李汶银币及巡抚杨时周光镐总兵刘承嗣副使王道增各白金有差
　　○兵部覆科臣张辅之奏言顷者甘肃巡抚田乐所陈松山善后事宜业奉  明旨以及时修守责成当事第恐河东之议未定致河西之议难行万一松虏窥衅重来拓疆之功或同画饼乞申饬彼中亟将分画河东事宜查照部覆一面酌举一面具奏勿各持空论致稽全绩  上然之
　　○癸卯大学士赵志皋自陈乞罢优诏留之
　　○吏部左侍郎裴应章都察院左副都御史郭惟贤左佥都御史陈荐各自陈乞罢不允
　　○降巡按陕西监察御史许闻造一级调极边用闻造上言顷者首辅赵志皋以老疾杜门次辅沈一贯以人言求去政本重地阁署几空遂至奸邪窃弄旁若无人因论政本潜移者三事其一谓户部侍郎张餋蒙图窃政权坚辞饷务兵部侍郎李桢背公植党阳托条陈之名阴为餋蒙之地其一谓工部侍郎徐作国子监祭酒刘应秋等居官立朝臣不与知而与去辅张位同乡是则何罪祇因踪迹往来遂尔株连屏窜吏部侍郎裴应章明知诸臣无辜而畏谭锋甚于畏  陛下侧身四顾巽愞脂韦遂使太阿之柄从中阴窃而不觉其一谓吏部主事洪其道＜锍-釒＞辩冤枉桾摭枝蔓夤缘魏允中吕坤请臣欲明今日之诬兼为他日之地哆口论列傲然无惭凡此皆政柄潜移之渐也＜锍-釒＞奏吏科右给事中程绍言闻造大指在挟吏部以避考察重相权以媚政府参张餋蒙等而附会张位徐作刘应秋变白为黑肺肝如见乞特赐罢斥  上以闻造牵连反覆排陷臣寮故降之
　　○升陕西行太仆寺卿兼按察司佥事韩绍云南佥事邓原岳山东右布政使黄克缵浙江管屯兼水利道林汝诏江西副使来三聘陕西参政徐秉正南京国子监司业傅新德顺天府丞乔璧星陕西分巡西宁道黄嘉善山东副使边有猷升礼科都给事中郭如星吏科左给事中程绍户科左给事中李应策刑科左给事中杨应文河南道监察御史崔景荣福建道监察御史方大美光禄寺少卿冯渠调南京大理寺左寺正曹学佺复除太仆寺丞曹钥升云南左布政使赵徤调福建副使包应登复除副使尤锡类升署郎中四员董国光刘三才户部郭之干刑部顾云凤工部升员外九员王编礼部张与可王志远户部何子益叚猷显兵部朱家法虞廷选工部张大孝朱芹刑部升主事十一员吴士瑞刘启先廖如龙杨武烈杨槚俱户部徐希孟礼部张宁方学龙王承钦俱刑部萧椿工部苏兆民南京户部升知府三员陆化淳浙江金华徐尧莘湖广荆州黄光懋浙江湖州先是吏部屡催留中至是复请乃用之
　　○甲辰原任甘肃巡抚田乐以甘镇剿虏功进太子太保加原荫一级仍赉银币乐奏辞升荫不允
　　○乙巳大学士沈一贯自陈乞罢优诏留之
　　○丙午礼科左给事中罗栋题臣等见  皇上近示阁臣因简阅道佛二藏而悟  祖宗朝皆务以仁慈清静为理慨然嘉与海宇臣民同归善道无为而治此一念也扩而充之尧舜之治可臻矣臣等犹不能无言者盖以  皇上意念初动可引而至于无为犹虑  皇上意念不纯又驰而入于有为夫天下生一事不如省一事  武宗朝各省有内臣镇守  世庙在藩邸日稔闻其为地方之害一旦去之不疑至今颂中兴功德者必首及此事  皇上每事法祖顷以大工浩费内帑匮乏群小乘机争言利事风闻献矿者且远及于炎洲献税者且近及于九门矣攘臂接踵转相牵引  皇上禁勿使费官而彼之供亿浩繁费官钱特甚  皇上禁勿使扰民而彼之诛求苛急扰民生特甚今天下在在驿骚谓之安静可乎伏愿  皇上于万几之暇简阅二藏悟道家要指不过以清虚无欲为戒佛家要指不过以苦空去欲为教则津津言利者不足以荧惑  圣听纷纷病民者率至于同归善道无为之化可致而太平之烈益先矣  上曰朕以国家浩费不忍加派小民故为接济之计所奏已悉
　　○兵部赞昼主事丁应泰＜锍-釒＞论总督邢玠等赂倭卖国尚书萧大享与科道张辅之姚文蔚等朋谋欺罔又言朝鲜阴结日本援海东记与争洲事为证语多不根  上寝其奏不下
　　○丁未命山西巡抚魏允贞照旧供职允贞以父老乞终养＜锍-釒＞至十上部覆留之
　　○夺甘肃总兵达云俸四月降西宁兵备副使刘敏宽一级仍旧管事都司余世威行巡按御史提问先是海虏犯西宁阵亡参将赵希云等御史许闻造以闻乞将达云等轻重议罪兵部覆议从之
　　○大学士沈一贯奏近日朝鲜赞画丁应泰有＜锍-釒＞诋切东事臣惟东倭发难已经七年一旦荡平一刖  天地  祖宗默祐国家无疆之大福一则  皇上智勇天锡独断不摇之大功然而十万将士披坚执锐万里远征其劳不可泯也若据奏赂倭卖国则将士皆当有罪不得言功矣此十万人者久劳于外瞻望恩泽如农之望有秋也一旦失其所望而又加之以罪窃恐人心忿怨不可强制万一激变为梗是一倭去而一倭生损国威重亦不可知赂倭事情臣岂敢悬断其有无顾思屡旨责成惟取荡平既已荡平当从公论即应泰之能激励将士亦是一功所宜同录古称功疑从重罪疑从轻此圣王治天下之要道今日之事似宜务从宽厚溥加恩泽以慰士卒久劳之心以平各官相持之情若牵连无已恐致误国不报
　　○庚戌赐  皇第九女名轩嬁
　　○河南道御史牛应元＜锍-釒＞言近日会推之失以为  祖宗立法会推者何也盖用人本属吏部职掌惟以大臣责任既重难容私拟于是请旨下部会九卿科道于廷合公议而商求至当非徒凭众举而漫无主裁也乃近日会推殊异乎是九卿科道既集该部置一簿于案九卿以次各将所举姓名书于簿内科道以次画题该部遂据而题请矣举者自举曾无片言商及可否谓之各推可也恐非所以言会推也题者随题不敢一字问其是非谓之誊录可也恐非所以言吏部会推也顷该吏部申明钦奉  明旨既以专职归吏部而许其详加斟酌品第更以弹劾责科道而令其从实纠正不容循私欺罔大哉  皇言至矣尽矣臣愚反覆思之切谓即如  明旨所称用人原系卿部专职则其责难以他委其综核须务精确与别部泛泛者不同但如往者该部预先独定而止临时与众说知其于会议委有未尽合无今后会推责令该部先将才望素著资俸相应之人备详履历开具一单待九卿科道既集即以单开应推之人公同九卿逐一商确某也可某也不可某也堪正某也堪倍众议佥举部又从而斟酌品第之务协至当然后以姓名登簿持示科道诸臣绝无间言然后以次画题除奉旨多推数员者不妨量为多拟其余止拟一正一陪不必概多致起滥端如是则在部得尽其专职而不得偏狥一己之私在与推各官得各尽其闻见不得各狥一己之私既尽会同之义兼收各举之实夫是之谓至公夫是之谓至当不然止凭众举而漫无主裁其弊且有不可言者＜锍-釒＞上留中
　　○辽东三万辽海二卫及中固城地震
　　明神宗显皇帝实录卷之三百三十

</div>
    <div class="pagination">
<a href="明实录神宗实录_page214.html">上一页</a><span>...</span><a href="明实录神宗实录_page210.html">210</a><a href="明实录神宗实录_page211.html">211</a><a href="明实录神宗实录_page212.html">212</a><a href="明实录神宗实录_page213.html">213</a><a href="明实录神宗实录_page214.html">214</a><span class="current-page">215</span><a href="明实录神宗实录_page216.html">216</a><a href="明实录神宗实录_page217.html">217</a><a href="明实录神宗实录_page218.html">218</a><a href="明实录神宗实录_page219.html">219</a><a href="明实录神宗实录_page220.html">220</a><span>...</span><a href="明实录神宗实录_page216.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
