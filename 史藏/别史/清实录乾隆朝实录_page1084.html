<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1084 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1084 页/共 1860 页
  </h1>
  <div class="content">
   ○戊戌。谕军机大臣等、据彰宝等查奏、杨重英寄顿商众营运。及交同知程堂收贮银。共有五万二千余两。杨重英在两淮虽亦年久。不过分司监掣。何至积蓄如许之多。即其后升任司道。为时无几。其应得养廉。每年仅有数千金。亦止敷一年盘费食指之用。断不能多有余剩。何来此五万余金。可以盘剥生息。此必以其前在分司及监掣同知任内。上而与高恒。普福。卢见曾。赵之壁等。串通结纳。下而与商人等。亲近交好。是以得从中获有厚利。且即以得之商人者。交结盐政运司。上下扶同。分肥侵蚀。皆情理所必有。著传谕彰宝等令其将杨重英从前在两淮时。如何与商人交好。如何与盐政运司。串通渔利。并此外有无寄匿之处。悉心严密访查。并传齐各商。及赵之璧等。严行审讯。务得确情。不得任其稍有含混隐饰。仍将查出情节。即行据实覆奏　　

○又谕曰、瑚图灵阿等奏、俄罗斯廓密萨尔呈请通商一摺。已饬理藩院议行矣。著传谕瑚图灵阿等。将所定章程。询问廓密萨尔。若一一遵照办理。即准开市通商。若稍有迟疑。即毋庸与彼复议　　

○是日、驻跸喀喇河屯行宫　　

○己亥。上驻。跸避暑山庄。至八月庚午皆如之　　

○谕军机大臣等、本日据刘统勋等奏、查出寄信卢见曾之中书徐步云等一摺。自应分别严审。但此案不过寻常查办事件。非若割辫匪徒之关系重大。何以至今未据奏及。匪犯蔓延数省。扰害闾阎。且敢于辇毂重地。潜行匿迹。尤不可不尽力搜擒。以除民害。昨虽据英廉奏到。业经分差番役。四路访拏。但何以迄今多日。尚无一人就获。现在京城中紧要之事。无逾于此。刘统勋。托恩多。英廉。经朕责成专办。必当时刻留心督饬。迅速缉捕。著再传谕刘统勋等。上紧严查。务期弋获毋令匪犯兔脱远扬。并将现在查办情形。及有无获犯之处。迅速奏闻。其僧人普辉亦。即详细研鞫。录取确供覆奏　　

○吏部议覆、贵州按察使高积奏称命案内。凶犯脱逃。定例四参限满不获州县官降一级留任。但所犯轻重不同。如卑幼擅杀期功尊长。属下人殴杀本管官奴婢殴故杀家长。并杀死三命四命重案。遇有脱逃。照寻常命案例。按限查参。未免缉限太宽。请嗣后此等凶犯脱逃。初参承缉官住俸限一年缉拏。限满不获降一级留任。再限一年缉拏。限满不获。即照所降之级调用。应如所奏。从之　　

○又议准、河南按察使杨景素奏称、外任官降革处分。无加级纪录可抵者。于查参日。先令离任。惟杂职微员。必待部覆到日出具考语分别离任办理殊未画一。请嗣后杂职人员。遇有降调处分。无级纪可抵。而平日居官勤能者。照例于查参文内。出具考语咨部请予留任。若居官平庸者。即勒令先行离任随咨报部。开缺。从之　　

○工部议准、两广总督李侍尧奏称粤东采取硫磺。现存无几请将前次封闭之英德县。属猫耳峡等处山场。仍行开采从之　　

○庚子。中元节。遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○谕军机大臣等彰宝奏查办割辫一案。甚属不妥。已于摺内批饬矣。如安东县拏获之刘五既已翦辫有据即当。切实严讯。何竟听其欲乘闹扒窃钱文谎供不加究诘。且该县于四月间获犯。何以止凭到案游供。遽行延搁。直至七月中。始行呈报。似此玩忽属员。何不查参且该抚于春间即有风闻。何以不及早查办。致匪徒经久不获。而地方官拏获之犯。亦竟延挨不报。可见该省政务因循视此等重案。漫不经意。故奸匪无所警惧。传播蔓延。扰及他省。是该省实不能辞养奸贻误之咎也。又沛县民人所获山东城武人。藏有药包及木人。器具正可逐一根求。乃又被愚民聚殴。该犯自戕。遂无活口可质。邳州所获之王道九。亦经村众叠殴而毙。此亦该省办理不善之处。地方有如此恶匪。一有所闻。即当早行通饬各属选派妥干员役严捕。并谕百姓协力擒拏送官究治如果豫行饬谕则二犯并无凶横拒捕情形小民有何迫不及待。而竟逞其公愤立置之死耶。即如山东所获各犯内颇有经村民擒获鸣官讯。问得供者。江南何独不然即此可见该二省之吏治优劣。办事之认真与不认真矣。至玉石一犯。为此案巨匪既经降旨令该督抚、严切查拏彰宝于接到谕旨时。即应速差干员往缉。即云地在宿州系安徽所属。该抚不肯越界拏人在寻常捕犯或有此说。然亦不妨通关邻省。会协缉拏若此等匪魁潜匿。他境岂可尚存畛域之见。视同膜外。经朕屡谕。竟不一为办及。亦无一语奏及耶。督抚受封疆重寄。当以国家公事为重。若以邻封无关已身考成。及虑越境或伤同官和气皆非公忠任事之道。若诸臣相率如此则各省将捍格不通。尚成何政体乎彰宝之以宿州非本客地方诿为局外已属非是若高晋身为总督安徽江苏两省皆其所辖。而亦如彰宝之玩忽从事。又将何以自解。高晋彰宝俱著传旨严行申饬。并谕该抚速提刘五到案。严行审讯。务得确供。以便搜求余党。高晋彰宝并宜多派干员上紧访缉一面严拏玉石。明远等务绝根株毋任漏网　　

○又谕、前闻江浙地方。有偷割发辫之事。蔓延数省。曾经降旨该抚、严切查办。嗣据山东巡抚富尼汉奏报。拏获匪党。供出首犯。一系安徽省宿州僧人玉石为首复节降谕旨。令该抚上紧躧缉。昨据该抚奏、陛见出京后。于六月十五日回任。距今已及一月。何以并未将该省现在查办情形。即行覆奏、至玉石一犯。据东省获犯所供。传授邪术。诱惑多人。扰害邻省。实为此案罪魁。又九华山道士王昭。亦系案内要犯。宿州。青阳。皆该抚所属。一经富尼汉移咨。及朕传旨查办。即应立时选派员弁。星驰前往。擒捕巨凶。搜拏党羽。乃迟至日久。并未见弋获一犯。查奏一语。该抚所司何事。而竟漠不经心若此耶。此必冯钤一经陛见回任。心满意足。故智复萌矣。著传旨严行申饬。并谕令即速分头派委妥干员弁。严切缉拏。毋任闻风远扬。如再玩忽从事是自取咎戾矣。


大清高宗法天隆运至诚先觉体元立极敷文奋武孝慈神圣纯皇帝实录卷之八百十四　　

大清高宗法天隆运至诚先觉体元立极敷文奋武孝慈神圣纯皇帝实录卷之八百十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理史部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十三年。戊子。七月。辛丑。上诣皇太后行宫问安　　

○以理藩院尚书伊勒图、为伊犁将军。仍兼理藩院尚书　　

○以刑部员外郎德福、为湖北按察使　　

○壬寅。刑部议覆、河南按察使杨景素奏称、殴妻至死之案。其例应留养者。俟秋审时查办。例应承祀者。即于疏内声明。查承祀。较之父母现存。赖以侍养者。势可从缓。乃得随疏题请开释。未免迟速不同。请嗣后例应承祀之犯。照留养例。于本内声叙。统俟秋审核拟等语。应如所奏。从之　　

○癸卯。谕、去岁查审黎明五等。派费修堤侵蚀入己一案。卢谦系本管道员。当瞿学富控告之始。并不亲提审讯。任听承审属员问拟。转将原告坐诬。又定长等奏勘黄梅等县董家口江堤一事。始由卢谦具禀。请借动公项。交民自修。复欲蹈黎明五等故辙。种种办理不善。已有应得之罪。今伊父卢见曾。因查办两淮提引积弊。豫将家中财。私行寄匿。并于两淮商家。究出从前托人营运银两。至于盈千累万。而卢谦亦有寄银营运之事。是卢见曾在任时。必系与各盐政。及各商等。交结分肥。自问情虚。故为此狡狯伎俩。将来审明之日。自当按律究治。伊子卢谦。若令其仍任监司。殊不足以示惩儆。卢谦著革职。发往军台效力　　

○又谕、据李侍尧奏、潮州镇标守备甘廷亮。办公回署。自缢身死。旋据亲属呈控。系被总兵明达。逼迫所致。请将明达解任质审等语。营弁承办公务。非被上司逼迫。何至遽尔轻生。情急自尽。总兵明达。素来本属平常。此案抑勒甘廷亮垫发赍摺路费等项。不准请领归款各情节。自非尽属尸亲虚捏之词。明达著解任。交与该督李侍尧。严行审究。如果甘廷亮之子所控属实。即著将明达。一面革职审拟。一面据实奏闻　　

○谕军机大臣等、据高晋覆奏、查拏割辫匪犯。宿州地面。虽有青龙寺。并无匪僧玉石。邳州亦无五乐户地方。及张四儒姓名。现在仍咨东省查询等语。已于摺内批饬。此种奸徒。行踪诡谲。现在各处获犯。多有供吐游移。不即尽情输服者。该州既有青龙寺。僧众聚集八人。焉如玉石不隐匿其内。见事已发觉。遂尔改易法名。乃该督仅据所委道员。及该州等。匆匆讯问。遽尔信为实然。不复根究。转使鬼蜮伎俩。潜为得计。岂详慎查办之道。著传谕高晋。务再实力查察。详晰根究。无使稍有遁饰。又摺内称、据宿州禀报。拏获丐匪张四。搜有刀药辫尖。志其何人传授。同夥几人。吐供尚在游移。现在差提严究。张四既有刀药辫尖。其为此案匪犯。确凿无疑。该督即应详悉审讯。令其供吐实情。庶正夥各犯。由此得其踪迹。此等情在承审之人。细心推鞫。设法研求。奸匪自无能狡展。若徒事刑讯。或以一加夹杖。辄尔塞责。转于事无益也。著将此传谕高晋知之　　

○又谕、近有用药迷人。割到发辫奸匪。蔓延数省。前据山东巡抚富尼汉拏获数犯。供出浙江僧人吴元。江南僧人玉石。明远等。为首。节经降旨各督抚、严密查拏。务获首夥各犯。以尽根株。因思此等奸徒。行踪诡秘。现在正值粮艘回空之际。其沿途暂觅水手纤夫。以及顺道搭船人等。为数甚多。其中保无奸徒藏匿。且或因地方官查拏严切。遂尔潜身船内。希图远扬。均未可定。著传谕杨锡鍚绂。即密饬各帮千总。转行密谕各船旗丁。将暂觅应用。及搭船回南。并欲来搭船之人。留心察看。如有形迹可疑。或包裹内藏有迷药翦刀发辫等项。即行擒获首报。如审明实系真犯者。旗丁特与重赏。千总奏明升用。并令杨锡绂。随时实心督饬。严密查办。俾伊等各知奋勉。不徒以具文塞责　　

○又谕、据刘统勋等奏、查拏翦辫匪犯一案。数日以来。报出被翦者。每日均有数起。而匪犯踪迹。全无影响等语。究属兵役等。查拏不力所致。且现在被翦者。既未尽息。岂有偷割贼踪。全无下落之理。刘统勋等。仍应督饬官兵番役人等。多方密躧。期于必获。以尽根株。至于被割之人。原可无庸根究。若令其每日报闻传讯。徒扰人意而无益事体。且无知之徒。转相传述。摇或听闻。殊非缉匪安良之道。又如妇女在家。被割衣襟。其迹尤属微暧。未必尽出奸徒。更当置之不问。以杜无稽之口。并闻有门墙书字之说。更属不根。于事亦毫无干碍。断不宜诧以为奇。所谓见怪不怪。其怪自败也。刘统勋等。惟当督饬兵役。上紧缉匪。此外一切浮言。并不必过于诘问。明示镇定。而隐饬加严。方得办理此案要领。又本日据高晋奏、山东省提讯蔡廷章等。供称吴元。通元。二人。俱系宛平县人。前供江浙。系属讹错等语。此等匪犯游供。必不肯将确切住址。一时吐露。但该省既据供有宛平之语。宁可信以为实。刘统勋等。并当严谕番役人等。于宛平。大兴。所属寺院等处。留心察访。如有形迹可疑。即行严加根究。毋得稍存宽纵。其前获僧人普辉一犯。并著即速审究。务取确供。止当设法研鞫。不必徒事刑求也。仍速将审讯情节。及有无获犯之处。即行具摺奏闻。毋致久延时日　　

○又谕、据高晋奏、查拏偷割发辫匪犯。前准东省初咨。首犯吴元。系浙江人。通元。并无省分。嗣准咨覆、提讯蔡廷章等。据供吴元、通元、均系宛平县人。前供系属讹错等语。此等奸匪。党羽既多。行踪诡秘。获犯讯供。原不能必其尽皆吐实。蔡廷章所供吴元通元本籍。或系初供游移。后供反覆。俱难悬定。即靳贯子所供玉石。张四儒。二犯。江省查拏。并属渺茫无据。或系该犯随口狡饰。亦未可知。著传谕富尼汉。即派委妥干员弁。将蔡廷章、靳贯子、二犯严行管押。解送行在。听候质审。至此案蔓延数省。惟东省获犯独多。且俱取有供词。自属该省吏治整饬。实心任事。各处间获匪犯。俱不能讯得确供。而东省则各犯招词凿凿。或伊等到案不藉刑求。即尽行吐露。抑初到。茹刑抵饰。别经设法究诘。始行吐实。并著富尼汉。详细附摺奏闻。寻奏、该犯等不待刑求。即将首犯夥党供出。至现在尚未续获要犯。亦别无窝巢下落。报闻　　

○甲辰。谕军机大臣等、京城查拏割辫匪犯一事。昨已降旨令刘统勋。托恩多。英廉。督饬上紧密拏。务于必获。以尽根株。至昨摺内称有被割之人。与旁观之人。俱毫无知觉。且有夜间闭户。妇女被割襟发者。实为理之所不可信。京师地面。人烟稠密。匪徒若果于街市。用术迷人。岂能尽掩众人耳目。但闻此等奸匪。多于僻陋巷径。乘人溲便之时。逞其狡计。则仍系兵役等。搜查不能周到之故。至城内。夜禁森严。到处设有栅栏。启闭盘诘。兼以兵卒终夜巡逻。焉有踪景全无。潜入人家室之理。若奸徒敢于如此肆行无忌。则栅栏岂不成虚设。而徼巡弁兵。所司又何事乎。托恩多兼管提督。此事尤其专责。务须严饬官兵番役。多方设法。上紧缉拏。并密饬各堆栅。留心稽诘。一体查补。鬼蜮自无由遁形。至于被割之人。本无可根究。不但不必传询。并不必令其每日呈报。其余一切浮言。皆当置之不问。诸凡示以镇静。俾愚民不致惊疑。而严密查缉之法。勿稍疎懈。方得办理此案关要。又闻近日京城。传有山西异虫。飞啮伤人甚至绘画图状。转相传播。其说尤属荒唐。此事与查办翦辫之案不同。彼则不宜妄听讹谣。此则急宜廓除诡诞。想其始。不过市井无知好事之徒。因有割辫一事。创为异说。惑人听闻。因而辗转相告。但既形之图画。则踪迹易于根寻。著托恩多悉心体察。遇有传售图张之所。逐一切实追求。务得为首传造之人。缉获到案。尽法惩治。庶足以安人心而熄邪说。著将此传谕知之。并将办理二案情形。即速覆奏　　

○又谕曰、彰宝覆奏、查拏割辫人犯一摺。办理殊未得当。已于摺内批谕矣。此案蔓延数省。而其事始于江南。各该地方官。事前之失于觉察。及到案轻纵不报者。皆所不免。但此际正当饬令承缉要犯。其中果有能出力缉拏。搜擒匪众。原未尝不可稍赎前愆。若仍玩忽因循。将来办结此案时。逐一查参。彼将焉往。且各员任内专责之事。前此或希冀掩饰。至今案已发觉。岂尚不知为晚盖之图。在任勒缉。或可督饬干役。上紧缉拏。若以一参了事。彼亦即甘弃一官。不复措意。而接任之员。又视为前任旧案。漫不关心。正犯何由弋获。彰宝此举。可谓全不解事矣。至安东县获犯刘五。昨已谕令该抚、拘提严讯。并立即提到。留心设法。切实研求。务令其供吐巨魁踪迹。余党下落。即按所在地方。逐一严拏。惟期必获。以绝根株。但此辈狡恶非常。到官恐未必即行承认。该抚审究时。惟当详细研鞫。使其无所遁情。方得办事关键。切不可徒事刑求。致要犯转得茹刑狡抵。又或以一经夹讯。即完审事之责。终于不得确供。于事究属无益。昨高晋奏、宿州查获张四一犯。亦曾谕令详细诘讯。如彼处查有党羽在江苏地面者。一经咨照。该抚即速上紧协拏。毋存畛域之见。如刘五供有安徽人犯。亦一体派员前往会缉。将此传谕彰宝知之　　

○又谕、据彰宝等奏、查讯两淮提引一案。办理尚未详尽。如所称各盐政。虽俱在任年久。细加查察。尚无留寄商人生息余利银两。究诘各商。仍无出首。似不敢欺瞒等语。所见非是。高恒。普福。在两淮盐政任内。历年俱久。今查高恒家产。几值数十万。一应精粗什物具存。且其平昔费用奢侈。核其现存赀产。不甚相悬。似此外不应更有隐饰。若普福家当查办时。所存赀财无几。而京城即查有寄代营运之事。则其在任时。豫为寄顿地步。断不能免。伊用度远不及高恒。且以每年所得养廉计之。为数亦复不少。何至其家竟空诸所有。乃彰宝等竟谓其并无留寄。朕实所不信。至引卢见曾。杨重英。名下查出隐寄累累。即指为各商不敢他有隐瞒之证。犹为舛谬。卢见曾一案。由东省据供交查。杨重英一案。由该旗奏闻饬办。该商等知其无从抵赖。不敢不据实承认。并非伊等先期自行首报也。今普福查出财产。既属寥寥。而其往时。又无多花用。所积历年廉俸。何所归著。彼与各商交结甚久。岂有不托商家代为封殖。而其今年调任之后。心存疑畏。又岂能不向两淮巧为安顿乎。商人等。特因未有指实。故不肯矢口轻承。或念普福多分提引旧情。不肯和盘托出。彰宝等岂可听其一二支饰之词。遂据以为实然乎。著传谕彰宝等。即提各商到案。详悉开导。逐层研诘。务令供吐实情。水落石出。不得任其含混抵饰。如各商执迷不悟。其事岂能终不败露。将来别经发觉。则是各商自取重罪。即该抚等。亦不能辞其咎也。至余引无著银。三百九十六万余两。其中虽有代高恒。普福。卢见曾。垫办器物之项。亦系各商等有意结纳。巧于趋奉。且浮冒价值。仍系各商侵蚀所致。所有此项无著银两。将来无可追抵。仍应于该商等名下追还。同一应行入官之项。何必为普福狡展隐匿。甘心代人任过耶。各商等。前于屡次南巡。承办陈设诸事。彼时因念伊等出力急公。故稠叠厚加恩赉。孰知伊等即以官窝正款。冒认己赀。既邀顶带优荣。又复坐获厚利。且因并无稽查。任意浮开妄费。如此存心。天良何在。今案情自行发露。实属天理难容。朕从宽不加伊等罪谴。已属逾格施恩。今止令其归还款项。于情理既属当然。而众力亦非不给。可将此剀切谕商众知之。至卢见曾令商人办买古玩。未给价银至一万六千余两之多。可见其上下串通。分肥侵蚀。俟解到扬州时。一并严审究拟具奏。其解任运使赵之璧。既讯无染指情弊。姑免深求。但伊在任。目击盐政如此妄行。不能阻止。及据实入奏。自有应得处分。俟此案审结时。照例查办可耳　　

○乙巳。谕曰、高晋奏、上下两江地方。本年五六月间。虽间得雨泽。未能一律普遍。近水低田。尚可车引。高阜之区。难于戽灌。时已立秋。不能赶种杂粮等语。所奏为时太迟。已于摺内批饬矣。朕于农田晴雨。常廑宵旰。每谕各督抚随时入告。冀得周知薄海民生休戚。早施补助。今两江夏雨愆期。地方政务孰有要于此者。该督等。所司何事。岂竟漠不动念。不及早据实上闻乎。至该处水乡洼地。可引溉莳秧者。收成自不致歉薄。其高田山阜。赶种既逾节候。恐不免有偏灾。朕心深为轸念。著该督抚迅速查明通省各属。有被旱成灾。应行赈恤之处。即行董率属员。实力妥协查办。毋使闾阎稍有失所。以副朕惠爱黎元至意。仍一面将办理实在情形。速为覆奏。其应缓徵者。即行缓徵。以纾民望。该部即遵谕行。寻奏、被旱州县。祇十分中之一二。现查勘办理。报闻　　

○谕军机大臣等、据阿思哈奏、奸僧海印。于汤阴县地方。偷翦民人申燕子辫尖。经村众县捕追赴擒获。并于担头查有拧绳短发十余绺。屡经讯问。供词狡展。惟该僧形颇委顿。若急用刑夹致毙。反至无可根究等语。所见甚是。此等奸徒。类多诡谲。虽踪迹显然。而事发到官。每每茹刑狡抵。希冀毙于杖夹。转无从得其底细。昨京城拏获僧人普辉。情形亦略相似。可见奸匪鬼蜮伎俩。大略相同。自应设法研鞫。不可徒事刑求。致夥党无由根究。著传谕阿思哈。督率司道等。多方研究。一得确情。即按供严缉党羽。毋使漏网远扬。并一面饬属上紧搜拏。不拘僧道人众。凡有踪迹可疑者。即行缉捕。以绝根株　　

○又谕、今日富尼汉奏、卢见曾先期得信。寄顿情由一摺。所办尚有不实不尽之处。已于摺内批谕矣。此案不过寻常办事件。东省现有割辫匪犯一案。关系最为重大。该抚既有由驿驰奏之事。何不将近日曾否续获要犯。及已获各犯有无续吐供词。一并具摺奏闻。匪犯蔓延数省。扰害闾阎。不可不及早究出首犯。搜缉余党。以除民患。山东虽已拏得数人。而案内为首重犯。至今未能弋获。昨据高晋奏、东省审出首犯玉石。江南并无其人。固系江省督抚等查办不力。但此辈供词狡饰。原难尽信。即如蔡廷章等所供吴元。通元。籍贯。亦前后互异。可见鬼蜮伎俩。故将供词闪烁游移。巧于掩匿。希图迁延时日。巨魁或幸以漏网。已谕令该抚、将蔡廷章。靳贯子。二犯。派委干员。严行管押。解赴行在候讯矣。但蔡廷章原供。有与通元。在济宁分路之语。恐正犯仍在山东地面藏匿。亦未可知。富尼汉务当上紧督饬所属。迅速捕缉。不得因已获数犯。遂谓可以卸责。遽尔疎懈。致要犯潜踪远扬。至摺内所叙卢谟供称、伊于六月二十七日。往见徐步云。告知扬州提引一事。复至伊戚纪昀家探问。亦与徐步云所告相同之语。显系卢谟欲出脱伊戚纪昀。专归罪于徐步云之意。昨经刘统勋等。讯明卢荫恩。张起。及纪昀。各供。均系纪昀于六月十三日。见卢谟等。告知两淮盐政有事。卢谟遂于十四日寄信回家。是纪昀亦系豫露信息之人。今卢谟供称、二十七日。至纪昀家探问。所告亦如徐步云之言。与京城讯取供词迥异。卢谟之欲为伊戚开脱。不问可知。何该抚辄据一面之辞。竟信以为实然耶。又所讯在家隐寄赀财。卢谟不知情由之处。亦属不确。卢谟既在京得知提引之事。焉知其不豫先通信德州。授意家中。将赀财早为藏匿。现已谕刘统勋等。将张起等再行严讯。无难水落石出。著富尼汉将卢谟亲提严讯。不得令其饰词抵混。至卢见曾家财。既据查出李容等各家寄顿情节。岂有此外更无藏匿之理。并著富尼汉一并严切研究。毋任丝毫隐饰　　

○又谕、据富尼汉奏、卢见曾先期得信。隐寄赀财一摺。所录卢谟供词。显有出脱纪昀。归罪徐步云之意。纪昀于六月十三日。告知卢谟叔侄。随即差人回家送信之处。业据刘统勋等。审出确情。岂卢谟所能代为掩饰。现饬富尼汉另行查讯矣。至所称卢见曾寄顿家财情节。讯之卢谟。坚称赴京在先。不知隐寄情由。明系诡词狡饰。殊不可信。并谕令富尼汉再加研讯。至伊家人张起。先往德州。后复跟随卢谟回家。所有卢见曾家内闻信仓皇。遽将家赀散寄各处。及卢谟如何托寄各情节。张起必能深悉。今张起现在京缉获。著刘统勋等。即就近严加审讯。务令将卢谟知情寄顿缘由。据实供出。并即讯卢见曾家财。除伊戚李容。及家人陈桐。供首寄顿之外。复于何处潜行隐寄。逐一严鞫。取具确供。具摺奏闻。所有富尼汉奏摺供词。一并钞寄阅看　　

○户部议覆、两唐总督李侍尧疏称、香山县鸦鹩萌仔等围盐田。四＜?土屚＞七分。因淡水侵注。不能煎盐。请改筑稻田。现丈明四十五亩有奇。照斥卤例起徵。其盐课银豁除。应如所请。从之　　

○礼部等部议覆、山西巡抚苏尔德奏称、文武生员名册。学政无移送督抚之例。教官亦无呈牒地方官之条。一遇生员斥革案件。无凭查核。请嗣后学政岁科两试。于取进文武新生红案发学后。饬发地方官。造册呈送督抚。其前届文武生员。饬令该学教官。造具格眼册。牒地方官。一并呈送。案件关涉生员者。核其情罪查革。移咨学政除名。应如所请。并通行各省。一体遵办。从之　　

○兵部等部议覆、湖广总督定长奏称、湖南水师协营。战巡等船。应行裁减事宜。洞庭协之罐子口。富地。白家湾等。三塘。水浅沙淤。请归并下窖。白泥湖。明山。三汛兼管。原设巡船三只应裁。鸭子港。下窖。南嘴。大潭。沙堰埂。五塘。各设有小哨船。其原设战船五只应裁。存城战船十六只。兵少船多。应裁四。又岳州营之铜盆湖。请归并鹿角塘。金泊港。请归并扁山塘。应裁战船二。俱应如所奏。从之　　

○江苏巡抚彰宝疏报、靖江县、乾隆三十二年分、新涨田八十五亩有奇　　

○调镶白旗蒙古副都统公奎林、为正白旗满洲副都统。镶黄旗蒙古副都统弘旿、为镶白旗蒙古副都统　　

○豁除江苏靖江县、乾隆三十二年分、被水冲坍田十四顷六十八亩有奇额赋　　

○蠲免安徽潜山、当涂、无为等、三州县学田。乾隆三十二年分。水灾额赋　　

○丙午。上诣皇太后行宫问安　　

○谕军机大臣等、京城查拏割辫匪犯一案。即经传谕刘统勋、托恩多、英廉、严饬官兵番役。上紧躧缉。刘统勋等。自应将办理情形。及有无获犯之处。随时奏闻。乃本日报到。并未奏及此事。且昨据高晋奏称、山东省提讯割辫匪犯蔡廷章等。供出吴元、通元、二僧。俱系宛平县人。当即降旨令刘统勋等。于京城内外。及各乡村庵观寺院。严密访缉。其曾否密饬官役实力搜拏。及有无二僧踪迹。亦当随报奏覆。何竟无片纸入告。岂伊等视查拏割辫匪犯一事。为无关紧要。而不甚经心耶。本日又闻有工部笔帖式。亦被割去发辫之语。其事渐及职官。更非街市愚民可比。刘统勋等。何以亦不奏闻。岂以为前次谕旨。有被割之人。不必每日报闻传讯之语。遂并此亦置之不论。是又不免过于拘泥矣。著传谕刘统勋等。仍严饬官兵等。极力尽心搜捕。毋得稍懈。并将近日匪徒犯案之事。是否少减。及将现在办理情形。迅速具奏。嗣后除拏获要犯。讯得确供。即专摺由驿驰奏外。其余。并于发报之便。将作何查办。及有无获犯各缘由。随时奏闻。普辉一犯。曾否讯有切实供招。并著一并即行覆奏　　

○又谕曰、彰宝奏、安东县拏获翦辫人犯刘五。及沛县民人所获山东城武人姜姓。邳州所获王道九二案。俱被村民殴毙一摺。所办甚属非是。已于摺内批抹切谕矣。如所称三月到任。即闻有奸民割人发辫衣襟之事。其实本省境内。并无被割形迹。讹传之语。亦已止息等语。已非实在情形。此案起自江浙。蔓延各省。山东现有获犯供出为首之人。多在该抚等所辖地面。况苏州民居稠密。尤易藏奸。岂得转无犯案。乃该抚辄诿为浮俗民谣。不即究诘查缉。轻听属员妄禀。遽寝其事。至此时尚欲以此藉口。则匪徒之毫无畏惧。肆行滋蔓。非该抚养奸贻误所致乎。至安东县所获刘五。既翦辫有据。其为匪党。已无可疑。乃听信该犯狡饰之词。谓图乘闹扒窃。并无传授教令之人。不即严加讯诘。尤于情理未协。此等游供。即寻常缉获宵小。尚不可信。今既当查拏割辫要犯之时。而该犯又证据确凿。复有何疑。乃不即穷究实情。严拏余党。转以欲图扒窃。巧为开脱。尚成何办事乎。又如沛县所获山东城武人姜姓。并迷范氏。箱内藏有翦子药包。及木人器具。被乡民聚殴交保。该犯乘间自床。此特惜其已死。无活口可讯。而所藏药物。及碰迷妇女。则亦显类匪流。乃该抚惟视人命为重。缉匪为轻。仅委之素性模棱之邵大业。研审致死情由。该员仰承上司意指。不过将就完案。宁肯实心查诘乎。该抚何不亲提严鞫。或系匪犯邂逅致毙。抑村民诬害平人。皆无难立辨。何乃畏劳敦体。辄尔照常批发府属。遂欲塞乃责乎。至邳州详报之王道九一犯。与沛县所获姜姓。微有不同即所供割襟调戏之语。亦并无证佐。而其已就拘执。不即送官。擅行殴毙。自有应得罪名。此又当就案办案。并通谕所属百姓。凡获面生可疑之人。立即鸣官。不得私行毒殴。自可杜愚民借端擅杀之风。亦可资村众遇匪协捕之益。该轻重稍一不伦。又必将因噎废食矣。至所称因东省翦辫割襟之案发觉。致翦绺之徒。即逞技翦辫。乘机攫窃。更不成语。当此严拏匪犯之际。该抚尚为此不切事理之言。可见其胸中全不以此为事。惟欲化大为小。化有为无。岂朕委任封疆之意。即所云翦绺之徒。平时本应严缉。至敢于逞技翦辫。则已成匪党矣。岂尚可稍存姑息。从而曲为之辞乎。且此案由江南波及山东。转以为闻东省发觉。因而效尤。所见亦属倒置。若果如所云。亦可见东省之实力查办。而江南之漫无稽查。更显然驮。江南向来吏治废弛。实不意积习不悛。竟至于此。彰宝前任晋抚。诸事颇能认真。乃调任以来。江南之结习复萌。承办此等大案。漠不经心。一任属员朦混。毫无振作。岂志足意满。不复如前此之奋勉乎。彰宝著传旨严行申饬所有设法严讯刘五。务得确供。及上紧缉犯之处。节次所降谕旨甚明。著遵照前旨。速行妥办　　

○又谕、据定长等奏、查拏割辫匪犯一案。先于五月内风闻其事。嗣有愚民编造歌词。以为指破割辫之计。而汉阳县地藏庵演戏。称捉获一人。群殴致毙。此外惟江陵、江夏、两处被割者。亦仅止孩童数人。两月以来。谣言顿息。亦无用药迷人。并另有编造歌词等语。所奏殊未可信。犯蔓延数省。扰害良民。地方官一有见闻。若即行实力搜拏。要犯自无难就获。今该省地方。既有被割发辫之事。而匪犯无一就擒。渃阳戏场所获一人。又被村众聚殴立毙。无可质讯。此皆地方官办理不善所致。该督抚等奉到谕旨。尚不严加督饬。上紧缉。转谓谣言惑听。近已止息。是有心存大事化小。小事化无之见。甚属非是。前此山东陆续拏获匪犯。讯有供词。即现在直隶京城被割之人甚多。是匪徒滋蔓。并未敛迹。湖广岂反独无。安得诿之谣言惑听。且以为其风已息耶。著传谕定长。程寿等。务须督饬所属。并选派妥干员弁。分投严切查办。务期要犯就擒。穷究余党。尽绝根株。若稍有疎纵。致奸徒漏网远扬。别经发觉。惟于该督抚是问。寻奏、臣等屡经责成该管道府。严密缉拏。尚无匪犯就获。得旨、甚不成话。近日所获几何。速奏来　　

○又谕曰、永德覆奏、查办翦辫匪犯各摺。办理甚属非是。已于摺内批示矣。该省既于二月间。闻有叫魂翦辫之说。彼时即当切实根究。访查被害者何人。及何地方最甚。按迹覆查。擒拏一二要犯。尽法惩治。并可追缉余党。净绝根株。则匪徒自当早为敛迹。何至蔓延数省。扰害闾阎。是此案纵恶养奸。贻累各处。浙省实为之首也。至湖州旋有石匠郭廷秀、吴东明、先后扭禀莫方周、沈士良、计兆美等。到案。讹言既以石匠造桥为名。而百姓并有开写假名探试之事。其说岂尽无因。乃不于石匠切实根求。讯其起意之人。立拏治罪。转将莫方周等。指为多事。枷示各门。又萧山县盘获僧人正一、超凡等。四犯。既于巨成箱内。搜出翦刀三把。且有发辫在内。赃迹更无可疑。乃不将匪僧严切穷究。辄信其妄供伊子向业皮匠所用。巧为开脱。复将擒获之县役蔡瑞。坐以枉栽枷责重处。如此是非倒置。小民尚何敢再首。差役复何敢拏人。无怪至今不破一案。不获一犯也。又该抚称二月间。在藩司任内。闻有此事。即经面禀巡抚熊学鹏。查饬禁戢等语。此特事后诿过之言。岂能藉词掩饰。在熊学鹏不即奏闻。诚亦不能辞咎。但永德彼时身任藩司。原有自行奏事之责。地方有此邪术迷人大案。巡抚不认真查办。藩司何不据实上闻。否则令伊等专牍列奏。又何所取。若藩司不过摭拾钱谷浮词。臬司不过搜寻刑名陈案。搪塞敷陈。遂为塞奏事之责。又岂朕许令封函径达之本意乎。或永德庸懦无能。顾惧抚臣。不敢搀越。伊于三月内。即经擢用巡抚。升任以后。何亦默无一语。直至此事屡经传旨饬问。始一具奏。尚多方曲为回护乎。此案经朕询谕。前后凡七次。据摺内称、六月二十二日。即奉到初次谕旨。该抚是日奏事。并无一语提及。业经传旨严饬。今该抚乃云两次差人赍奏。录摺附呈。此等取巧掩盖之语。其将谁欺。该抚一味沾染外省化大为小。化有为无之恶习。办理已种种不善。此时若幡然改悟。上紧力擒首夥要犯。或可稍赎前愆。若恃掉弄笔墨。文过遂非。此等伎俩。岂能于朕前尝试。永德若仍以此为得计。尚思颟顸了事。则是自速重戾矣。又如匪僧吴元一犯。经东抚富尼汉。讯取获犯供词。移咨密缉。该处既查有悟源一僧。音与吴元相近。自当反覆研寻。乃草草一问。遂以为与东省指名之匪僧无涉。如此轻率办事。正犯何由就获乎。又称、近日传言顿息。各属查拏。未得匪徒实迹。民情久已安静。更属不确。此案自浙省。延及江南。渐至山东。河南。广东。直隶。俱有被割之人。近日京城亦颇有其事。浙江为始事之地。岂转能独无。况江南。河南。京城。并经获犯。而山东所获尤多。何以浙省竟一无弋获。匪犯一日不能尽缉。闾阎一日不得怗宁。乃以为民情久静。作此掩耳盗铃之语。宁不可鄙。此皆该省从前不以为事。惟图消弭大案。以杜群言。遂迷踪难觅。初不料其辗转传播。至于如此。今其事既已发觉。万难掩覆。乃该抚尚思含糊诿卸。视地方重案。漠不经心。若再不知猛省。恐该抚福薄。不能承受朕恩眷矣。永德。著传旨严行申饬。至德清石匠头吴东明。郭廷秀。并经地方小民探试。且被人指名。实为此案根线。而萧山盘获游僧正一、超凡、巨成、静心、四犯。并皆形迹可疑。该抚何惮不一亲提覆讯。遽以从前所办。为确切不移耶。著传谕永德。即将石匠吴东明。郭廷秀。及正一等四僧。并所获巨成箱内发辫翦刀等物。派委隔属妥干员弁。严加锁押。速行解赴行在听审。若佥委不慎。致有教供串供之弊。及中途稍有疎虞。惟于永德是问。其探试之莫方周、沈士良、计兆美、及县后蔡瑞。并系案内应行质讯之人。但伊等无罪。途间不必加锁。亦著善为照料。一并送至行在　　

○户部议覆、淮安关监督方体浴奏称、向例贡物。及官办铜锡纸张竹木等项。过关俱不报税。今贡物定报税新例。此项官物。是否照旧办理。再铜船过关。将余铜。填给印花。归崇文门统报。贡物可否仿照此例等语。贡物报税。系杜借贡品名色。夹带私货之弊。若官办物件。动项采办。自无庸纳税。至余铜。必俟铜赴局交足后。始有确数。是以各关填给印花。归崇文门统报。若贡物应逐件查验。未便照铜觔过关之例。从之　　

○刑部议覆、贵州按察使高积奏称、道员于每年冬季。按临所属。覆勘秋审。黔省距京遥远。按临后。始接部咨者甚多。移知补勘。往返纷繁。请嗣后凡已经审结具题之案。约计次年四月初旬以前。可准部咨者。臬司查明。移行该道府。于冬季按临之时。逐加覆审。如至期未准部咨。及部驳另审者。归入下年秋审。应如所奏。路远省分。一体办理。又称、黔省惟遵义一府。无亲辖地方。其余贵阳等十二府。均有属府分管之处。秋审各案。系知府自行承审。若令随道员查勘。难免回护原招。请专听道员按临研鞫。亦应如所奏。从之　　

○丁未。谕军机大臣等、刘统勋等奏、究出蔡廷章一犯。曾在京城隆长寺、松筠庵、栖身。兼有伊亲戚王涟、王澐、王文瀚、朱然等、并曾与康亲王门上亲军布勒亨、认识往来。讯据布勒亨。称蔡廷章有画符念咒捉鬼等事一摺。已于摺内批谕矣。是此事查办。似颇有端倪。若从此根究。或可得其踪迹。昨已有旨令富尼汉。将蔡廷章派员解赴行在审讯。计月内即可到京。刘统勋等可于蔡廷章到京时。将该犯与王涟等。及布勒亨。质对明确。讯取真切供词。俟无需再行究诘时。即派员送至行在。并著刘统勋等。将割辫一案。仍严饬官兵番役。上紧查拏。毋得稍有疎懈。其普辉一僧。并当悉心设法详讯。务得实情　　

○戊申。谕军机大臣等、彰宝奏查拏割辫人犯明远等一摺。所见大不是。已将纰谬之处。于摺内逐一批抹严饬矣。此案起自江浙。该督抚始初不以为事。并未上紧查办。遂至奸匪蔓延。总由伊等沾染外省化有为无恶习。固结于中牢不可破。而不肖州县。又复仰承意指。上下相朦。遇事止图消弭。以掩耳盗铃为得计。其咎已不可逭。然至今事已发觉。惟当痛加愧悔。力期速缉要犯。早安良善。或可稍赎前愆。乃犹不自振作。一味希冀回护。欲掩其前此办理不善之迹。则重案何由得有端绪。如此存心。是该抚之取戾愈大矣。亦思朕何如主。岂伊等听信幕宾笔墨支吾。所能文饰。而敢轻于尝试乎。所有历次舛谬情形。俱节经降旨。严切详悉饬谕。该抚奉到后。自当知所猛省。但恐积重难返。始终迷而不悟。如摺内所称安东县缉获之刘五。供有沭阳药店魏胡子。教令翦辫之语。自属紧要根线。即当遴委妥员。星驰前往。查拏到案。未必不由此究出正犯踪迹。乃该抚仅照常行查。且以为是否确实。此尤谬之甚者。江省吏治废弛。指名提犯。尚恐其不肯认真。今该抚转为此游移未信之词。显导劣员以含糊了事之弊。如此。则案情何由得其肯綮。正犯何能早就弋获乎。又如石匠朱殿臣。苏州即无其人。亦当留心根究。其说本始于湖州造桥。即往彼严密访查。亦无不可。乃辄以并无下落。遂思塞责。此等模棱之习。实可痛恨。著再将此严切饬谕知之
  </div>
  <div class="pagination">
   <a href="清实录乾隆朝实录_page1083.html">
    上一页
   </a>
   <span>
    ...
   </span>
   <a href="清实录乾隆朝实录_page1079.html">
    1079
   </a>
   <a href="清实录乾隆朝实录_page1080.html">
    1080
   </a>
   <a href="清实录乾隆朝实录_page1081.html">
    1081
   </a>
   <a href="清实录乾隆朝实录_page1082.html">
    1082
   </a>
   <a href="清实录乾隆朝实录_page1083.html">
    1083
   </a>
   <span class="current-page">
    1084
   </span>
   <a href="清实录乾隆朝实录_page1085.html">
    1085
   </a>
   <a href="清实录乾隆朝实录_page1086.html">
    1086
   </a>
   <a href="清实录乾隆朝实录_page1087.html">
    1087
   </a>
   <a href="清实录乾隆朝实录_page1088.html">
    1088
   </a>
   <a href="清实录乾隆朝实录_page1089.html">
    1089
   </a>
   <span>
    ...
   </span>
   <a href="清实录乾隆朝实录_page1085.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
