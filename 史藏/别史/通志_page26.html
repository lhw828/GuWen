<!DOCTYPE html>
<html>
<head>
    <meta charset="UTF-8">
    <title>通志 - 第 26 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通志 - 第 26 页/共 155 页</h1>
    <div class="content">　　高祖武皇帝讳霸先字兴国小字法生吴兴长城下若里人姓陈氏其本甚微自云汉太邱长实之后也实元孙晋太尉凖凖生匡匡生逹永嘉中南迁为丞相掾太子洗马出为长城令悦其山水遂家焉尝谓所亲曰此地山川秀丽当有王者兴焉二百年后我子孙必钟斯运逹生康复为丞相掾咸和中土断故为长城人康生盱台太守英英生尚书郎公弼公弼生歩兵校尉鼎鼎生散骑侍郎高髙生懐安令咏咏生安成太守猛猛生太常卿道巨道巨生皇考文赞帝以梁天监二年癸未嵗生少俶傥有大志长于谋畧意气雄杰不事生产及长渉猎史籍好读兵书明纬孤虚遁甲之术多武艺明逹果断为当时推服身长七尺五寸日角龙顔埀手过膝尝游义兴馆于许氏梦天开数丈有四人朱衣捧日而至纳之帝口及觉腹内犹热帝心独喜初仕乡为里司后至建邺为油库吏徙为新喻侯萧映传教勤于其事为映所赏及映为吴兴太守甚重帝谓僚佐曰此人将来逺大必胜于我及映为广州帝为中直兵参军随之鎭映令帝招集士马先是武林侯萧谘为交州刺史以严刻失和土人李贲连结数州豪杰同时反台遣髙州刺史孙冏新州刺史卢子雄将兵击贲冏等不时进皆于广州伏诛子雄弟子畧与冏子侄及其主帅杜天合杜僧明共举兵执南江督防沈顗进冦广州昼夜苦攻州中震恐帝率精兵救之贼众大溃天合死僧明降梁武帝深叹异焉授直閤将军封新枋县子仍遣图帝貎而观之其年冬萧映卒明年帝送丧还至大庾岭会有诏以帝为交州司马与刺史杨防南讨帝益招勇敢器械精利防委帝经畧时萧勃为定州刺史于西江相会勃知军士惮逺役因诡说留防防集诸将问计帝曰交州叛涣罪由宗室节下奉辞伐罪故当死生以之于是鼓行而进军次交州防推帝为前锋所向摧防贲窜入屈獠洞中屈獠斩贲传首建邺是嵗太清元年也贲兄天寳遁入九眞与刼帅李绍隆收余兵杀徳州刺史陈文戒进围爱州帝讨平之除振逺将军西江督防髙要太守督七郡诸军事
　　二年冬侯景冦逼帝将赴援广州刺史元景仲隂将图帝帝知之与成州刺史王懐明等集兵于南海驰檄以讨景仲景仲缢于閤下帝迎萧勃鎭广州时临贺内史欧阳頠监衡州兰裕兰京礼扇诱始兴等十郡共攻頠頠请援于勃勃令帝救之悉禽裕等仍监始兴郡事帝遣杜僧明胡頴将二千人顿于岭上并厚结始兴豪杰同谋义举侯安都张偲等率众来附萧勃闻之遣钟休悦说停帝帝泣谓休悦曰君辱臣死谁敢爱命仆行计决矣时蔡路飬起兵据南康勃遣腹心谭世逺为曲江令与路飬相结同遏义军
　　大寳元年正月帝发始兴次大庾岭大破路飬军进顿南康湘东王绎承制授帝持节明威将军交州刺史改封南野县伯于是修理﨑头古城徙居之刘惠骞等望见恒有紫气冒城上逺近惊异故惠骞等深自结于帝寻改封长城县侯南江州刺史时宁都人刘蔼等资高州刺史李迁仕舟舰兵仗将袭南康帝遣杜僧明等据白石御之
　　二年僧明禽迁仕送南康斩之承制授帝江州刺史帝发南康灨石旧有二十四滩滩多巨石行旅以为难帝之发也水暴起数丈三百里间巨石皆没进军顿西昌有龙见水滨高五丈五采鲜曜军人观者数万人帝又尝独坐胡牀于閤下忽有神光满閤廊庑之间并得相见赵知礼侍侧怪而问帝帝笑不答时承制遣征东将军王僧辩督众军讨侯景次盆城帝率杜僧明等合三万兵会焉时西军乏食帝先计军粮五十万石至是分三十万石以资之仍顿巴邱会侯景废简文立豫章嗣王栋帝遣兼长史沈衮奉表于江陵劝进承制授帝平东将军州刺史领会稽太守三年帝帅师发自豫章二月次桑落洲时僧辩已发盆城会帝于白茅湾乃登岸结坛刑牲盟约进次大雷军人杜棱梦雷池君周何神自称征讨大将军乘朱航陈甲仗称下征侯景须臾便还云已杀景竟三月帝与诸军进克姑熟仍次蔡洲侯景登石头城望官军之盛不悦曰一把子人何足可打密谓左右曰此军上有紫气不易可当乃以舣防贮石沈塞淮口缘淮作城自石头迄青溪十余里中楼雉相接僧辩遣杜崱问计于帝帝以诸将不敢当锋请先往立栅即于石头西横垅筑栅众军次连八城直出东北贼恐西州路断亦于东北果林作五城以遏大路帝曰善用兵者如常山之蛇使救首救尾困而无暇今我师既众贼徒甚寡应分贼兵力以弱制彊乃命诸将分处置兵帝与王琳杜龛等悉力乘之景众大溃僧辩啓命帝鎭京口五月齐遣将辛术围严超逹于秦郡帝命徐度领兵助其固守齐众起土山穿地道攻之甚急帝乃自率万人解其围振旅南归承制授帝征北大将军开府仪同三司南徐州刺史进封长城县公及王僧辩征陆纳于湘州承制命帝代鎭扬州
　　承圣二年湘州平帝旋鎭京口
　　三年三月进帝位司空及魏平江陵帝与王僧辩等进啓请晋安王以太宰承制十二月晋安王至自寻阳入居朝堂给帝班劔二十人
　　四年五月齐送贞阳侯渊明还主社稷王僧辩纳之渊明即位改元天成以晋安王为皇太子初齐之纳贞阳也帝固争之以为不可僧辩不见从帝居常愤叹曰嗣主髙祖之孙元皇之子竟有何辜坐致废黜假立非次此情可知乃密具袍数千领及锦防金银以为赏赐之资九月壬寅帝召徐度侯安都周文育等仍部列将士水陆俱进夜发南徐州讨王僧辩甲辰帝至石头前遣勇士自城北逾入时僧辩方视事闻外白有兵遽走帝大兵寻至因风纵火僧辩就禽是夜缢之及其子頠于是废贞阳侯而奉晋安王即位
　　绍泰元年壬子诏授帝侍中大都督中外诸军事车骑将军南徐二州刺史持节司空班劔鼓吹并如故仍诏甲仗百人出入殿省霍州刺史杜龛据吴兴与义兴太守韦载举兵逆命辛未帝表自东讨留髙州刺史侯安都石州刺史杜棱宿衞台省甲戌军至义兴秦州刺史徐嗣徽据城入齐又要南豫州刺史任约举兵应龛齐人资其兵食嗣徽乘虚奄至阙下侯安都出战嗣徽等退据石头丁丑载及龛从弟北叟来降帝抚而释之仍以载兄鼎知郡事帝以嗣徽冦逼卷甲还都命周文育进讨杜龛十一月己卯齐遣兵五千渡江据姑熟又遣安州刺史翟子崇楚州刺史刘士荣淮州刺史柳逹摩领兵万人于湖墅度米粟三万石马千匹入石头帝乃遣侯安都领水军夜袭湖墅烧齐船周铁虎率舟师断齐运输帝领铁骑自西明门袭之齐人大溃嗣徽留逹摩等守城自率亲属腹心往南州采石以迎齐援先是太白自十一月丙戌不见十二月乙卯出于东方丙辰帝尽命众军分部甲卒对冶城立航度兵攻其水南二栅柳逹摩等度淮置阵帝督兵疾战纵火烧栅烟尘张天齐人大溃尽收其船舰是日嗣徽约等领齐兵还据石头帝遣侯安都领水军袭破之嗣徽等单舸脱走丁巳拔石头南岸栅移度北岸起栅以絶其汲路又堙塞东门故城中诸井齐所据城中无水水一合贸米一升一升米贸绢五匹或炒米食之逹摩谓其众曰顷在北童謡云石头捣两裆捣青复捣黄侯景服青已倒于此今吾徒衣黄岂謡言验邪庚申逹摩遣侯子钦刘士荣等请和帝许之乃于城外盟约其将士恣其南北辛酉帝出石头南门陈兵送齐人归北者及至齐人杀之壬戌齐和州长史乌丸逺自南州奔还歴阳江宁令陈嗣黄门侍郎曹朗据姑熟不从帝命侯安都徐度等讨平之聚其首为京观是月杜龛以城降
　　二年正月癸未诛龛其弟翕从弟北叟司马沈孝敦并赐死三月戊戌齐遣水军仪同萧轨库狄伏连尧难宗东方老侍中裴英起东广州刺史独孤辟恶洛州刺史李希光并任约徐嗣徽王僧愔等众十万出栅口向梁山帐内荡主黄丛逆击破之烧其前军船舰齐顿军保芜湖五月丙申齐兵至秣陵故城己亥帝率宗室王侯及朝臣于大司马门外白虎阙下刑牲告天以齐人背约发言慷慨涕泗交流士卒观者益奋辛丑齐军于秣陵故城跨淮立桥栅引度兵马癸卯自方山进及儿塘游骑至台都下震骇帝潜以精卒三千配沈泰度江袭齐行台赵彦深于歩获其舟粟六月甲辰齐兵潜至钟山龙尾丁未进至莫府山帝遣钱明领水军出江乗要击齐人粮道尽获之齐军大馁杀马驴而食之壬子齐军至元武湖西北莫府山南将据北郊坛众军自覆舟东移顿郊坛北与齐人相对其夜大雨震电暴风拔木平地水丈余齐军昼夜坐立泥中县鬲以爨足指皆烂而台中及潮沟北水退路燥官军每得番易甲寅少霁是时食尽调市人餽军皆是麦屑为饭以荷叶裹而分给间以麦防兵士皆困会文帝遣送米三千石鸭千头帝即炊米煮鸭誓申一战士及防身计粮数脔人人裹饭混以鸭肉帝命众军蓐食攻之齐军大溃执嗣徽及其弟嗣宗斩之以徇虏萧轨东方老王敬寳李希光裴英起王僧智等将帅四十六人其军士得窜至江者缚筏以济中江而溺流尸至京口者弥岸惟任约王僧愔获免先是童謡云虏万夫入五湖城南酒家使虏奴自晋宋以后经絓在魏境江淮以北南人皆谓为虏是时以赏俘贸酒者一人裁得一醉丁巳众军出南州烧贼舟己未斩刘归义徐嗣产野猪于建康市是日解严庚申诛萧轨东方老王敬寳李希光裴英起等太平元年九月壬寅帝进位丞相录尚书事鎭卫大将军扬州牧进封义兴郡公庚申追赠皇考侍中光禄大夫封义兴郡公諡曰恭十月甲戌梁帝勅丞相自今问讯可施别榻以近扆坐
　　二年正月壬寅诏加帝班劔十人并前为三十丁未诏赠皇兄道谈南兖州刺史长城县公諡曰昭烈皇弟休光侍中南徐州刺史武康县侯諡曰忠壮甲寅遣兼侍中谒者仆射陆缮防拜长城县夫人章氏为义兴国夫人丁卯诏赠皇祖侍中太常卿諡曰孝追封皇祖妣许氏吴郡嘉兴县君諡曰敬皇祖妣张氏义兴国太夫人諡曰宣二月庚午萧勃举兵自广州度岭顿南康遣其将欧阳頠傅泰及其子孜为前军至豫章分屯要险南江州刺史余孝顷起兵应勃帝命周文育侯安都率众讨平之八月甲午帝进位太尉加黄钺剑履上殿入朝不趋赞拜不名丙申加前后部羽葆鼓吹是时湘州刺史王琳拥兵不应命遣周文育侯安都率众讨之九月辛丑梁帝进帝位相国总百揆以南豫州之陈留南丹扬宣城扬州之吴兴东阳新安新宁南徐州之义兴江州之鄱阳临川十郡封帝为陈公备九锡之礼加玺绂逺游冠绿綟绶位在诸侯王上陈国置丞相以下一遵旧式十月戊辰梁帝又进帝爵为王以扬州之会稽临海永嘉建安南徐州之晋陵信安江州之寻阳豫章安成庐陵并前为二十郡益封陈国其相国州牧鎭卫大将军并如故又命陈王冕十有二旒建天子旌旗出警入跸乘金根车驾六马备五时副车置旄头云防乐儛八佾设钟虡宫县王妃王子王女爵命之号陈台百官一依旧典辛未梁帝书禅位于陈遣兼太保尚书左仆射王通兼太尉司徒左长史王玚奉皇帝玺绂受终之礼一依唐虞故事是日梁帝逊于别宫帝谦让再三羣臣固请乃许之
　　永定元年冬十月乙亥皇帝即位于南郊升坛柴燎告类上帝先是氛雾雨雪昼夜晦防至是日景气清晏礼毕舆驾还宫临太极前殿大赦改元赐百姓爵二级文武位三等鳏寡孤独不能自存者人谷五斛逋租宿责皆勿复收有犯乡论清议赃汚淫盗者皆洗除先注与之更始其长徒系特皆原之亡官失爵禁锢夺劳一依旧典又诏以江隂郡奉梁主为江隂王行梁正朔车旗服色一依前凖梁皇太后为江隂国太妃皇后为江隂国妃又诏百司各依位摄职丙子幸钟山祭蒋帝庙戊寅幸华林园覧辞讼临赦囚徒己卯分遣大使宣劳四方庚辰诏出佛牙于杜姥宅集四部设无遮大会辛巳追尊皇考曰景皇帝庙号太祖皇妣董太夫人曰安皇后前夫人钱氏为昭皇后世子克为孝懐太子立夫人章氏为皇后癸未尊景帝陵曰瑞陵昭皇后陵曰嘉陵依梁初园陵故事立删定郎刋定律令戊子迁景皇帝神主祔于太庙是月西讨都督周文育侯安都于郢州败绩没于王琳十一月丙申封皇兄子长城县侯蒨为临川郡王顼袭封始兴郡王皇弟子昙朗袭封南康郡王庚申都下火十二月庚辰皇后谒太庙是嵗周闵帝元年及九月冢宰宇文防废闵帝而奉明帝又为明帝元年
　　二年春正月乙未以车骑将军开府仪同三司侯瑱为司空辛丑祀南郊大赦甲寅遣中书舍人韦鼎防吴兴楚王神为帝戊午祀明堂二月壬申南豫州刺史沈泰奔齐辛卯诏司空侯瑱总督水陆众军以御齐三月王琳立梁永嘉王萧庄以奉梁后即位于郢州夏四月甲子祀太庙乙丑江隂王殂陈志也追諡梁敬帝诏太宰吊祭司空监防丧事以梁武林侯萧谘子季卿嗣为江隂王戊辰重云殿东鸱尾有紫烟属天五月乙未都下地震壬寅立梁邵陵王庙室祭以太牢辛酉帝幸大庄严寺舍身壬戌羣臣表请还宫六月己巳诏司空侯瑱领军将军徐度讨王琳初侯景之平也太极殿被焚承圣中议欲营之独阙一柱秋七月有樟木大十八围长四丈五尺流泊陶家后渚监军邹子度以闻诏中书令沈众兼起部尚书搆太极殿八月周文育侯安都等于王琳所逃归自劾廷尉即日引见宥之并复本官丁亥加江州刺史周廸平南将军开府仪同三司冬十月庚午遣鎭南将军周文育都督众军出豫章讨余孝劢乙亥幸庄严寺发金光明经题丁酉加髙州刺史黄法平南将军开府仪同三司十二月甲子幸大庄严寺设无碍大会舍乗舆法物羣臣备法驾奉迎即日还宫丙戌加北江州刺史熊昙朗平西将军开府仪同三司三年春正月丁酉鎭南将军广州刺史欧阳頠即本号开府仪同三司是夜大雪及旦太极殿前有龙迹见甲子广州言仙人见于罗浮山寺小石楼二月辛酉加平西将军桂州刺史淳于量鎭西大将军开府仪同三司夏闰四月甲午诏依前代置西省学士兼取伎术士是时久不雨丙午幸钟山祭蒋帝庙是日降雨迄于月晦五月丙辰朔日有食之有司奏旧仪帝御前殿服朱纱袍通天冠诏曰此乃前代承用意有未同合朔仰助太阳宜偹衮冕之服自今永可为凖丙子扶南国遣使朝贡乙酉北江州刺史熊昙朗杀都督周文育举兵反王琳遣其将常众爱曹庆率兵援余孝劢六月戊子仪同侯安都败众爱等于左里获琳从弟袭主帅羊暕等四十余人众爱遁走庚寅庐山人斩之传首建邺甲午众军凯归丁酉帝不豫遣兼太宰尚书右仆射王通以疾告太庙兼太宰中书令谢哲告太社南北郊辛丑帝小瘳故司空周文育之柩至自建昌壬寅帝素服哭于朝堂哀甚癸卯上临讯狱讼是夜荧惑在天尊上疾甚丙午帝崩于璿玑殿时年五十七遗诏追临川王蒨入缵大业甲寅殡于太极殿西阶八月甲午羣臣上諡曰武皇帝庙号髙祖丙申葬万安陵帝雄武多英畧性甚仁爱及居阿衡恒崇寛简雅尚俭素常膳不过数品私飨曲宴皆瓦器蜯盘肴核庶羞裁令充足不为虚费初平侯景及立敬帝子女玉帛皆班将士其充闱房者衣不重采饰无金翠声乐不列于前践阼之后弥厉恭俭故能隆功茂徳光于江左云
　　武帝永定三年
　　世祖文皇帝讳蒨字子华始兴昭烈王之长子也少沈敏有识量美容仪留意经史武帝甚爱之常称吾家英秀梁太清初帝梦两日鬭一大一小大者光灭坠地色正黄其大如斗帝三分取一懐之侯景之乱避难临安县郭文举旧宅及武帝举兵南下景遣吴兴太守信都遵收帝及衡阳献王出都帝乃密袖小刀侯见景欲图之及至以付郎中王翻幽守故其事不遂武帝围石头景欲加害者数矣会景败乃得出起家吴兴太守武帝之讨王僧辩也先召帝与谋时僧辩壻杜龛据吴兴兵众甚盛武帝密令帝还长城立栅偹之龛遣将杜泰乗虚掩至将士相视失色帝言笑自若部分益明于是众心乃定及武帝遣周文育讨龛帝遣将军刘腾蒋元举攻下龛拜会稽太守武帝受禅立为临川王梦梁武帝以寳刀授已周文育侯安都之败于沌口武帝诏帝入总军政寻命率兵城南皖永定三年六月丙午武帝崩皇后称遗诏徴帝入纂皇统甲寅至自南皖入居中书省皇后令帝嗣膺寳箓帝辞让至于再三公卿固请其日即皇帝位于太极前殿大赦诏州郡悉停奔赴秋七月丙辰尊皇后为皇太后辛酉以司空侯瑱为太尉以南豫州刺史侯安都为司空以南徐州刺史徐度为侍中中抚军将军开府仪同三司乙丑重云殿灾八月庚戌立皇子伯茂为始兴王奉昭烈王后徙封始兴嗣王顼为安成王九月辛酉立皇子伯宗为皇太子王公以下赐帛各有差乙亥立妃沈氏为皇后冬十月甲子齐文宣帝殂十一月乙卯王琳冦大雷诏太尉侯瑱司空侯安都仪同徐度御之是嵗周明帝改天王称皇帝复建年号曰武成元年
　　天嘉元年春正月癸丑大赦改元诏赐鳏寡孤独不能自存者人粟五斛孝悌力田殊行异等加爵一级甲寅分遣使者宣劳四方辛酉祀南郊诏赐民爵一级二月丙申太尉侯瑱败王琳于梁山败齐兵于博望禽齐将刘伯球王琳及其主萧庄奔齐庚子分遣使者赍玺书宣劳四方乙巳遣太尉侯瑱鎭盆城庚戌立武帝第六子昌为衡阳王三月丙辰萧庄所署郢州刺史孙玚举州内附丁巳江州刺史周廸平南中斩贼帅熊昙朗传首建邺戊午齐军弃鲁山城走诏南豫州刺史程灵洗守之丙子衡阳王昌沈于江夏四月丁亥立皇子伯信为衡阳王奉献王后辛丑周明帝崩六月辛巳改諡皇祖妣景安皇后曰景文皇后壬辰诏改葬梁元帝于江宁旧茔车旗礼章悉同梁典仍依魏葬汉献帝故事甲午追防故始兴昭烈王妃曰孝妃辛丑国哀周忌上临于太极前殿百僚陪哭赦建邺殊死以下秋七月丙辰立皇子伯山为鄱阳王八月壬午齐孝昭帝废其主殷而自立戊子诏非兵器及国家所须金银珠玉衣服杂玩悉皆禁断丁酉幸正阳堂阅武九月癸丑彗星见乙卯周将独孤盛领水军趣巴湘与贺若敦水陆俱进太尉侯瑱自寻阳御之冬十月癸巳侯瑱袭破独孤盛于杨叶洲盛登岸筑城自保丁酉诏司空侯安都率众会侯瑱南拒周军十二月己亥周巴陵城主尉迟宪降庚子独孤盛潜遁走
　　二年春正月庚戌大赦辛未周湘州城主殷亮降湘州平二月庚寅曲赦湘州诸郡三月乙卯大尉湘州刺史侯瑱薨夏六月己亥齐人通好秋七月丙午周将贺若敦遁归武陵天门南平义阳河东宜都郡悉平九月甲寅诏以故太尉侯瑱故司空周文育故开府仪同三司杜僧明故中防军胡頴故领军陈拟配食武帝庙庭冬十月癸丑霍州西山蛮率部内属乙卯高丽国遣使朝贡十一月甲辰齐孝昭帝殂十二月甲申立始兴国庙于都下用王者礼以国用不足立煑海盐赋及榷酤科先是缙州刺史留异应王琳丙戍诏司空侯安都讨之是嵗周武帝保定元年
　　三年春正月庚戌设帷宫于南郊币告胡公以配天辛亥祀南郊诏赐民爵一级孝悌力田加一等二月梁宣帝殂闰月己酉以百济王余明为抚东大将军髙丽王髙阳为宁东将军江州刺史周廸举兵应留异甲子改铸五铢钱三月丙子安成王顼至自周丁丑以安右将军吴明彻为安南将军江州刺史督众军南讨甲申大赦庚寅司空侯安都破留异于桃枝岭异奔晋安东阳郡平夏四月癸卯曲赦东阳郡乙巳齐人来聘秋七月己丑皇太子纳妃王氏在位文武赐帛各有差孝悌力田为父后者赐爵二级九月戊辰朔日有食之以侍中到仲举为尚书右仆射丁酉周廸请降
　　四年春正月丙子于陁利国遣使朝贡甲申周廸走投闽州刺史陈寳应纳之夏四月辛丑设无碍大会舍身于太极前殿乙卯加骠骑将军扬州刺史安成王顼开府仪同三司六月癸巳司空侯安都赐死秋九月壬戌开府仪同三司广州刺史欧阳頠薨癸亥曲赦都下辛未周廸复冦临川诏护军将军章昭逹讨平之冬十月丙申大赦诏昭逹进军建安讨陈寳应
　　五年春三月壬午诏以防军将军周铁虎配食武帝庙庭夏五月周齐并遣使来聘秋七月丁丑曲赦都下九月城西城冬十一月己丑章昭逹禽陈寳应留异送建邺晋安郡平甲辰以防军将军章昭逹为鎭军将军开府仪同三司十二月甲子曲赦建安晋安二郡讨陈寳应将士死王事者并给棺槥送还本乡并复其家癸未齐人来聘
　　六年春正月甲午皇太子加元服王公以下赐帛各有差孝悌力田为父后者赐爵一级鳏寡孤独不能自存者谷人五斛夏四月甲寅以开府仪同三司扬州刺史安成王顼为司空五月齐武成帝传位于太子纬自称太上皇帝六月辛酉彗星见于上台北周人来聘秋七月癸未有大风自西南至广百余歩激壊灵台候楼甲申仪贤堂无故自壊丙戌临川太守骆牙斩周廸传首建邺枭于朱雀航八月己卯立皇子伯固为新安王伯恭为晋安王伯仁为庐陵王伯义为江夏王九月新作大航冬十月辛亥齐人来聘十二月乙卯立皇子伯礼为武陵王癸亥曲赦都下
　　天康元年春二月丙子大赦改元三月己卯以司空安成王顼为尚书令夏四月乙卯皇孙至泽生赐在位文武帛各有差为父后者赐爵一级癸酉皇帝崩于有觉殿遗诏皇太子可即君临万国山陵务在俭速大敛竟羣臣三日一临公除之制率依旧典六月甲子羣臣上諡曰文皇帝庙号世祖丙寅葬永宁陵文帝起自布衣知百姓疾苦国家资用务存俭约妙识眞伪下不容奸一夜内刺闺取外事分判者輙前后相续每鸡人伺漏传籖于殿中者令投籖于阶石上鎗然有声云吾虽得眠亦令惊觉其自彊若此云
　　文帝天嘉六年天康一年即位七年
　　废帝讳伯宗字奉业小字药王文帝嫡长子也梁承圣三年五月庚寅生永定二年二月戊辰拜临川王世子三年文帝嗣位八月庚戌立为皇太子自梁室乱离东宫焚烬太子居于永福省天康元年四月癸酉文帝崩是日太子即皇帝位于太极前殿大赦诏内外文武各复其职逺方悉停奔赴五月己卯尊皇太后曰太皇太后皇后曰皇太后庚寅以司空扬州刺史新除尚书令安成王顼为司徒录尚书都督中外诸军事丁酉以中军大将军开府仪同三司徐度为司空以镇东将军东扬州刺史始兴王伯茂为征东将军开府仪同三司以吏部尚书袁枢为尚书左仆射以吴兴太守沈钦为右仆射秋七月丁酉立妃王氏为皇后冬十月庚申享太庙十一月乙亥周人来吊十二月甲子髙丽国遣使朝贡是嵗周天和元年
　　光大元年春正月癸酉尚书左仆射袁枢卒乙亥大赦改元赐孝悌力田爵一级辛卯祀南郊二月辛亥南豫州刺史余孝顷谋反伏诛三月甲午以尚书右仆射沈钦为侍中尚书仆射夏五月乙未湘州刺史华皎不从执政丙申以中抚军大将军淳于量为征南大将军总舟师讨之六月壬寅以中军大将军司空徐度为车骑将军总督都下众军自歩道袭湘州秋七月戊申立皇子至泽为皇太子赐天下为父后者爵一级王公以下赉帛各有差九月丙辰百济国遣使朝贡是月周将拓拔定入郢州与华皎水陆俱进都督淳于量吴明彻等大破之皎单舸奔江陵禽定送建邺冬十月辛巳曲赦湘巴二州为皎所诖误者十一月甲子中权将军开府仪同三司王冲薨十二月庚寅以仪同三司兼从事中郎孔英哲为奉圣亭侯奉孔子祀
　　二年春正月己亥司徒安成王顼进位太傅领司徒加殊礼以新除征南大将军淳于量为中军大将军及安南将军湘州刺史吴明彻即本号并开府仪同三司庚子诏讨华皎军人死王事者并给棺槥送还本乡仍复其家甲子司空徐度薨夏五月丙辰太傅安成王顼献玉玺一六月丁亥彗星见秋七月戊申新罗国遣使朝贡壬戌立皇弟伯智为永阳王伯谋为桂阳王九月林邑狼牙修国并遣使朝贡冬十一月甲寅慈训太后下令暴帝过失废为临海王送还藩邸令乗舆迎太傅安成王入即位是日帝出居别第太建二年四月乙卯薨时年十九帝性仁弱无君人之器及即尊位刑政皆归冢宰故皇太后称文帝遗志而废焉
　　废帝光大二年
　　高宗孝宣皇帝讳顼字绍世小字师利始兴昭烈王第二子也梁中大通二年七月辛酉生有赤光满室少寛容多智畧及长美容仪身长八尺三寸埀手过膝有勇力善骑射武帝平侯景鎭京口梁元帝徴武帝子侄入侍武帝遣帝赴江陵累官为中书侍郎时有军主李总与帝有旧每同游处帝尝夜被酒张灯而寐总适出寻反乃见帝身是大龙便惊走他室魏平江陵迁于长安帝貌若不慧魏将杨忠门客张子煦见而竒之曰此人虎头当大贵也永定元年遥袭封始兴郡王文帝嗣位改封安成王天嘉三年自周还授侍中中书监中衞将军置佐吏歴位司空尚书令废帝即位拜司徒录尚书都督中外诸军事光大二年正月进位太傅领司徒加殊礼劔履上殿十一月甲寅慈训太后黜废帝为临海王以帝入纂皇统是月齐武成帝殂
　　太建元年春正月甲午皇帝即位于太极前殿大赦改元文武赐位一阶孝悌力田及为父后者赐爵一级鳏寡不能自存者人赐谷五斛复太皇太后尊号曰皇太后立妃柳氏为皇后世子叔寳为皇太子封皇子江州刺史康乐侯叔陵为始兴王奉昭烈王祀乙未谒太庙丁酉分命大使观省四方风俗以尚书仆射沈钦为左仆射度支尚书王劢为右仆射辛丑祀南郊壬寅封皇子建安侯叔英为豫章王丰城侯叔坚为长沙王二月乙亥耕籍田夏五月甲午齐人来聘丁巳以吏部尚书徐陵为尚书右仆射秋七月辛卯皇太子纳妃沈氏王公以下赐帛各有差冬十月新除左衞将军欧阳纥据广州反辛未遣开府仪同三司章昭逹讨之
　　二年春二月癸未章昭逹禽欧阳纥送都斩于建康市广州平三月丙申皇太后崩丙午曲赦广衡二州丁未大赦又诏自讨周廸华皎以来兵所有死亡者并令收敛并给棺槥送还本乡夏四月乙卯临海王伯宗薨戊寅皇太后祔葬于万安陵五月壬午齐人来吊六月戊子新罗国遣使朝贡辛卯大雨雹乙巳分遣大使廵州郡省寃屈冬十一月辛酉髙丽国遣使朝贡十二月癸巳雷
　　三年春正月癸丑以尚书右仆射徐陵为尚书仆射辛酉祀南郊二月辛巳祀明堂丁酉耕籍田三月丁丑大赦夏四月壬辰齐人来聘五月辛亥髙丽新罗丹丹天竺盘盘等国并遣使朝贡六月丁亥江隂王萧季卿以罪免甲辰封东中郎将长沙王府谘议参军萧彜为江隂王冬十月乙酉周人来聘十二月壬辰司空章昭逹薨四年春正月丙午以尚书仆射徐陵为左仆射中书监王劢为右仆射二月乙酉立皇子叔卿为建安王三月乙丑扶南林邑国并遣使朝贡夏五月癸卯尚书右仆射王劢卒是月周人诛冢宰宇文防秋八月辛未周人来聘九月庚子朔日有食之辛未大赦丙寅以故太尉徐度仪同三司杜棱程灵洗配食武帝庙庭故司空章昭逹配食文帝庙庭冬十一月己亥地震是嵗周建徳元年
　　五年春正月癸酉以吏部尚书沈君理为尚书右仆射领吏部辛巳祀南郊二月辛丑祀明堂乙卯夜有白气如虹自北方贯北斗紫宫三月壬午以开府仪同三司吴明彻都督征讨诸军事畧地北边丙戌西衡州献马生角己丑皇孙允生内外文武赐帛各有差为父后者赐爵一级夏六月癸卯周人来聘秋九月癸未尚书右仆射沈君理卒壬辰晦夜明冬十月己亥以特进周正为尚书右仆射乙巳吴明彻克夀阳城斩王琳传首建邺枭于朱雀航十二月壬辰诏熊昙朗留异陈寳应周廸邓绪等及王琳首并还亲属以广宥乙巳立皇子叔明为宜都王叔献为河东王是嵗诸军畧地所在克防
　　六年春正月壬戌赦江右淮北诸州甲申周人来聘高丽国遣使朝贡二月壬辰朔日有食之辛亥耕籍田夏四月庚子彗星见六月壬辰尚书右仆射周正卒冬十一月乙亥诏北边行军之所并给复十年十二月戊戌以吏部尚书王玚为尚书右仆射
　　七年春正月辛未祀南郊三月辛未诏豫二兖谯徐合霍南司定九州及南豫江郢所部在江北诸郡置云旗义士驻大军及诸镇备防夏四月丙戌有星孛于大角庚寅监豫州陈桃根献青牛诏以还百姓乙未桃根又上织成罗纹锦被表各二诏于云龙门外焚之壬子郢州献瑞钟六六月丙戌诏为北行将士死王事者克日举哀壬辰以尚书右仆射王玚为尚书仆射乙酉改作云龙神虎门秋八月癸卯周人来聘闰九月壬辰都督呉明彻大破齐军于吕梁是月甘露频降乐游苑丁未舆驾幸苑采甘露宴羣臣诏于苑龙舟山立甘露亭冬十月己巳立皇子叔齐为新蔡王叔文为晋熙王十二月壬戌以尚书仆射王玚为左仆射太子詹事陆缮为右仆射甲子南康郡献瑞钟一
　　八年春二月壬申以开府仪同三司吴明彻为司空夏五月庚寅尚书左仆射王玚卒六月甲寅以尚书右仆射陆缮为左仆射新除晋阳太守王克为右仆射秋九月戊戌立皇子叔彪为淮南王
　　九年春正月乙亥齐主传位于其太子恒自号太上皇是月周灭齐二月壬子耕籍田秋七月己卯百济国遣使朝贡庚辰大雨震万安陵华表己丑震慧日寺刹及瓦宫寺重门一女子震死冬十月戊午司徒吴明彻破周将梁士彦于吕梁十二月戊申东宫成皇太子移于新宫
　　十年春二月甲子周军救梁士彦大败司空吴明彻于吕梁及将卒皆见囚俘不反三月辛未震武库丙子分命众军以备周乙酉大赦夏四月庚戌诏絓在军者并赐爵二级又诏御府堂署所营造礼乐仪服军器之外悉皆停息掖庭常供王侯妃主诸有奉防者并各量减庚申大雨雹六月丁酉周武帝殂闰六月丁卯大雨震大皇寺刹庄严寺露盘重阳阁东楼千秋门内槐树及鸿胪府门秋七月戊戌新罗国遣使朝贡八月戊寅陨霜杀稻菽九月乙巳立方明坛于娄湖戊申以州刺史始兴王叔陵兼王官伯临盟甲寅幸娄湖临誓众乙卯分遣大使以盟誓班下四方以上下相警冬十月戊子以尚书左仆射陆缮为尚书仆射十二月乙亥合州庐江蛮田伯兴出冦枞阳刺史鲁广逹讨平之是嵗周宣政元年
　　十一年春正月丁酉南兖州言龙见二月癸亥耕籍田秋七月辛卯初用大货六铢钱八月丁卯幸大壮观阅武冬十月甲戌以尚书仆射陆缮为尚书左仆射以祠部尚书晋安王伯恭为右仆射十一月辛卯大赦戊戌周将梁士彦围寿阳克之辛亥又克霍州癸丑以扬州刺史始兴王叔陵为大都督总督水歩众军十二月乙丑南北兖晋三州及盱台山阳阳平马头秦歴阳沛北谯南梁等九郡民并自拔向建邺周又克谯北徐二州自是淮南之地尽归于周矣己巳诏非军国所须多所减损归于俭约是嵗周宣帝大象元年
　　十二年夏四月癸亥尚书左仆射陆缮卒己卯大雩壬午雨五月癸巳以尚书右仆射晋安王伯恭为尚书仆射己酉周宣帝崩六月壬戌大风吹壊臯门中阃秋八月己未周郑州总管司马消难以所统九州八鎭之地来降诏因以消难为大都督加司空封随郡公庚申诏鎭西将军樊毅进督沔汉诸军事遣南豫州刺史任忠率众趋歴阳超武将军陈慧纪为前军都督趋南兖州戊辰以司空司马消难为大都督水陆诸军事庚午通直散骑常侍淳于陵克临江郡癸酉智武将军鲁广逹克郭黙城甲戌大雨霖丙子淳于陵克祏州城九月癸未周临江太守刘显光率众来降是夜天东南有声如风水相激三夜乃止丁亥周将王延贵率众拔歴阳任忠击破之禽延贵等己酉周广陵义军主曹药率众来降冬十月癸丑大雨震电十二月庚辰南徐州刺史河东王叔献薨
　　十三年春正月壬午以中权将军防军将军鄱阳王伯山即本号开府仪同三司以尚书仆射晋安王伯恭为左仆射吏部尚书袁宪为右仆射二月乙亥耕籍田秋九月癸未夜大风从西北来发屋拔树大雨雹冬十月壬寅丹丹国遣使朝贡十二月辛巳彗星见西南是嵗周静帝大定元年逊位于隋文帝改元开皇元年十四年春正月乙酉上弗豫甲寅崩于宣福殿时年五十三遗诏凡厥终制事从省约金银之饰不以入圹明器皆用瓦以日易月及公除之制悉依旧凖在位百司三日一临四方州鎭五等诸侯各守所职并停奔赴二月辛卯羣臣上諡曰孝宣皇帝庙号髙宗癸巳葬显宁陵帝之在田本有恢之度及居尊位实允天人之属于时国歩初弥创痍未复淮南之地并入于齐帝志复旧境惟彊弱之形县絶故深自惩艾恐犯不韪及夫周兵灭齐乗胜畧地还至江际帝自此惧矣既而修饰都城为扞御之备获铭云二百年后当有痴人修破吾城者时莫测所从云
　　孝宣帝太建十四年
　　后主讳叔寳字元秀小字黄奴宣帝嫡长子也梁承圣二年十一月戊寅生于江陵明年魏平江陵宣帝迁于长安留后主于穰城天嘉三年归建邺立为安成王世子光大二年累迁侍中大建元年正月甲午立为皇太子十四年正月甲寅宣帝崩乙卯始兴王叔陵搆逆伏诛丁巳太子即皇帝位于太极前殿大赦在位文武及孝悌力田为父后者并赐爵一级孤老鳏寡不能自存者赐谷人五斛帛二疋癸亥以侍中丹杨尹长沙王叔坚为骠骑将军开府仪同三司州刺史乙丑尊皇后为皇太后丁卯立皇弟叔敦为始兴王奉昭烈王祀己巳立妃沈氏为皇后辛未立皇弟叔俨为寻阳王叔愼为岳阳王叔达为义阳王叔熊为巴山王叔虞为武昌王甲戌设无碍大会于太极前殿三月癸亥诏内外众官九品以上各荐一人又诏求忠谠无所讳己巳以新除翊左将军永阳王伯智为尚书仆射夏四月丙申立皇子永康公允为皇太子赐天下为父后者爵一级王公以下赉帛各有差庚子诏镂刻金银一切华防之属及布帛短狭轻疎者并伤财废业尤成蠹患又僧尼道士挟邪左道不依经律人间淫祀祅书诸珍怪事详为条制并皆禁絶秋七月辛未大赦是月自建邺至荆州江水色赤如血八月癸未天有声如风水相激乙酉夜又如之九月丙午设无碍大会于太极前殿舍身及乗舆御服大赦辛亥夜天东北有声如虫飞渐移西北丙寅以骠骑将军开府仪同三司扬州刺史长沙王叔坚为司空征南将军江州刺史豫章王叔英即本号开府仪同三司
　　至徳元年春正月壬寅大赦改元以江州刺史豫章王叔英为骠骑将军开府仪同三司以司空州刺史长沙王叔坚为江州刺史征东将军开府仪同三司癸卯立皇子深为始安王秋八月丁卯以骠骑将军开府仪同三司长沙王叔坚为司空九月丁巳天东南有声如虫飞冬十月丁酉立皇弟叔平为湘东王叔敖为临贺王叔宣为山阳王叔穆为西阳王叔俭为南安王叔澄为南郡王叔兴为沅陵王叔韶为乐山王叔纯为新兴王十二月丙辰头和国遣使朝贡司空长沙王叔坚有罪免戊午夜天开自西北至东南其内有青黄杂色隆隆若雷声
　　二年春正月丁卯分遣大使廵省风俗癸巳大赦夏五月戊子以吏部尚书江总为尚书仆射秋七月壬午皇太子加元服在位文武赐帛各有差孝悌力田为父后者赐爵一级鳏寡癃老不能自存者人谷五斛冬十一月丙寅大赦是月盘盘百济国并遣使朝贡
　　三年春正月戊午朔日有食之庚午鎭左将军长沙王叔坚即本号开府仪同三司三月辛酉前丰州刺史章大寳举兵反夏四月庚戌丰州义军主陈景详斩大寳传首建邺冬十月己丑丹丹国遣使朝贡十一月己未诏修复仲尼庙辛巳幸长干寺大赦十二月癸卯髙丽国遣使朝贡是嵗梁明帝殂
　　四年春正月甲寅诏王公以下各荐所知无隔舆皁二月丙申立皇弟叔谟为巴东王叔显为临江王叔坦为新会王叔隆为新宁王夏五月丁巳立皇子庄为会稽王秋九月甲午幸元武湖肄舻舰阅武丁未百济国遣使朝贡冬十月癸亥以尚书仆射江总为尚书令吏部尚书谢伷为尚书仆射十一月己卯大赦
　　祯明元年春正月戊寅大赦改元乙未地震秋九月庚寅梁太傅安平王萧岩荆州刺史萧瓛遣其都官尚书沈君公诣荆州刺史陈纪请降辛卯岩等帅其文武官男女济江甲午大赦冬十二月丙子以萧岩为平东将军开府仪同三司东扬州刺史丁亥以骠骑大将军开府仪同三司豫章王叔英为兼司徒十二月丙辰以前鎭衞大将军开府仪同三司东州刺史鄱阳王伯山为鎭卫大将军开府仪同三司
　　二年春正月辛巳立皇子恮为东阳王恬为钱唐王夏四月戊申有羣防无数自蔡洲岸入石头渡淮至于青塘两岸数日自死随流出江是月郢州南浦水黑如墨五月甲午东冶铸铁有物赤色大如数升自天坠镕所有声隆隆如雷铁飞出墙外烧人家六月戊戌扶南国遣使朝贡庚子废皇太子允为吴兴王立扬州刺史始安王深为皇太子辛丑以太子詹事袁宪为尚书仆射丁巳大风自西北激涛水入石头城淮渚暴溢漂没舟乗冬十月己亥立皇子藩为吴王己酉幸莫府山大校猎十一月丁卯诏克日于大政殿讯狱丙子立皇弟叔荣为新昌王叔匡为太原王初隋文帝受周禅甚敦邻好宣帝尚不禁侵掠太建末隋兵大举闻宣帝崩乃命班师遣使赴吊修敌国之礼书称姓名顿首而后主益骄书末云想彼统内如宜此宇宙清泰隋文帝不説以示朝臣清河公杨素素以为主辱臣死再拜请罪及襄邑公贺若弼并奋求致讨后主使袁彦聘隋窃图隋文帝状以归后主见之大骇曰吾不欲见此人每遣间谍隋文帝皆给衣马礼遣以归后主愈骄不虞外难荒于酒色不恤政事左右嬖佞珥貂者五十人妇人美貎丽服巧态以从者千余人常使张贵妃孔贵人等八人夹坐江总孔范等十人豫宴号曰狎客先令八妇人襞采笺制五言诗十客一时继和迟则罚酒君臣酣饮从夕达旦以此为常而盛修宫室无时休止税江税市徴取百端刑罚酷滥牢狱常满覆舟山及蒋山栢林冬月常多采醴后主以为甘露之瑞前后灾异甚多有神自称老子游于都下与人对语而不见形言吉凶多验得酒輙釂之经三四年乃去船下有声云明年乱视之得婴儿长三尺而无头蒋山众鸟鼓两翼以拊膺曰柰何帝柰何帝又建邺城无故自壊青龙出建阳门井涌雾赤地生黑白毛大风拔朱雀门临平湖草旧塞忽然自通后主又梦黄衣围城乃尽去绕城橘树又见大蛇中分首尾各走夜中索饮忽变为血有血霑阶至于坐牀头而火起有狐入其牀下捕之不见以为祅乃自卖于佛寺为奴以禳之于郭内大皇佛寺起七层塔未毕火从中起飞至石头烧死者甚众又采木湘州拟造正寝栰至牛渚矶尽没水中既而渔人见栰浮于海上又起齐云观国人歌曰齐云观冦来无际畔始北齐末诸省官人多称省主未几而灭至是举朝亦有此称识者以为省主主将见省之兆隋文帝谓仆射髙颎曰我为百姓父母岂可限一衣带水不拯之乎命大作战船人请宻之隋文帝曰吾将显行天诛何宻之有使投柹于江若彼能改吾又何求及纳梁萧瓛萧岩隋文帝愈愤以晋王广为元帅总十八总管致讨乃送玺书暴后主二十恶又散遣诏书书三十万纸徧喻江外诸军既下江滨鎭戍相继奏闻新除湘州刺史施文庆中书舍人沈客卿掌机宻并抑而不言初萧岩萧瓛之至也德教学士沈君道梦殿前长人朱衣虎冠头出栏上攘臂怒曰那忽受叛萧误人事后主闻之忌二萧故逺散其众以岩为东扬州刺史瓛为吴州刺史使领军任忠出守吴兴郡以襟带二州使南平王嶷鎭江州永嘉王彦鎭南徐州寻召二王赴期明年元会命缘江诸防船舰悉从二王还都以示威势由是江中无一鬭船上流诸州兵皆阻杨素军不得至都下甲士尚十余万人及闻隋军临江后主曰王气在此齐兵三度来周兵再度至无不摧没虏今来者必自败孔范亦言无度江理但奏伎纵酒作诗不辍
　　三年春正月乙丑朔朝会大雾四塞入人鼻皆辛酸后主昏睡至晡时乃罢是日隋将贺若弼自北道广陵济韩擒虎趋横江济分兵晨袭采石取之进拔姑熟次于新林时弼攻下京口縁江诸戌望风尽走弼分兵断曲阿之冲而入丙寅采石戌主徐子建至告变戊辰乃下诏曰犬羊陵纵侵窃郊畿蠭虿有毒宜时扫定朕当亲御六师廓清八表内外并可戒严于是以萧摩诃为皇畿大都督樊猛为上流大都督樊毅为下流大都督司马消难施文庆并为大监军重立赏格分兵鎭守要害僧尼道士尽皆执役庚午贺若弼攻防南徐州辛未韩擒虎又防南豫州隋军南北道并进辛巳贺若弼进军钟山顿白土冈之东南众军败绩弼乗胜进军宫城烧北掖门是时韩擒虎率众自新林至石子冈鎭东大将军任忠出降擒虎仍引擒虎经朱雀航趣宫城自南掖门入城内文武百司皆遁出唯尚书仆射袁宪后閤舍人夏侯公韵侍侧宪劝端坐殿上正色以待之后主曰锋刃之下未易可当吾自有计乃逃于井二人苦谏不从以身蔽井后主与争乆之方得入沈后居处如常太子深年十五闭閤而坐舍人孔伯鱼侍焉戎士叩閤而入深安坐劳之曰戎旅在途不至劳也既而军人窥井而呼之后主不应欲下石乃闻呌声以绳引之惊其太重及出乃与张贵妃孔贵人三人同乗而上隋文帝闻之大惊开府鲍宏曰东井上于天文为秦今帝都所在投井其天意邪先是江东謡多唱王献之桃叶辞云桃叶复桃叶度江不用檝但度无所苦我自接迎汝及晋王广军于六合鎭其山名桃叶果乗陈船而度丙戌晋王广入据台城送后主于东宫三月己巳后主与王公百司同发自建邺之长安隋文帝权分京城人宅以俟内外修整遣使迎劳之陈人讴咏忘其亡焉使还奏言自后主以下大小在路五百里累累不絶隋文帝嗟叹曰一至于此及至京师列陈之舆服器物于庭引后主于前及前后二太子诸父诸弟众子之为王者凡二十八人司空司马消难尚书令江总仆射袁宪骠骑萧摩诃防军樊毅中领军鲁广达鎭军将军任忠吏部尚书姚察侍中中书令蔡徴左衞将军樊猛自尚书郎以上二百余人文帝使纳言宣诏劳之次使内史令宣诏让后主后主伏地屏息不能对乃见宥隋文帝诏陈武文宣三帝陵总给五百戸分守之初武帝始即位其夜奉朝请史普直宿省梦有人自天而下导从数十至太极殿前北靣执玉防金字曰陈氏五帝三十二年及后主在东宫时有妇人突入唱曰毕国主有鸟一足集其殿庭以觜画地成文曰独足上髙台盛草变成灰欲知我家处朱门当水开解者以为独足盖指后主独行无众盛草言荒秽隋承火运草得火而灰及至京师与其家属馆于都水台所谓上髙台当水也其言皆验或言后主名叔寳反语为少福亦败亡之徴云既见宥隋文帝给赐甚厚数得引见班同三品每预宴恐致伤心为不奏吴音后监守者奏言叔寳云既无秩位每预朝集愿得一官号隋文帝曰叔寳全无心肝监者又言叔寳常沉醉罕有醒时隋文帝使节其酒既而曰任其性不尔何以过日未几帝又问监者叔寳所嗜对曰嗜驴肉问饮酒多少对曰与其子弟日饮一石隋文帝大惊及从东廵登芒山侍饮赋诗曰日月光天徳山河壮帝居大平无以报愿上东封书并表请封禅隋文帝优诏谦让不许后从至仁夀宫常侍宴及出隋文帝目之曰此败岂不由酒将作诗功夫何如思安时事当贺若弼度京口彼人密啓告急叔寳为饮酒遂不省之髙颎至日犹见啓在牀下未开封此亦是可笑盖天亡也昔苻氏所征得国皆荣贵其主茍欲求名不知违天命与之官乃违天也隋文帝以陈氏子弟既多恐京下为过皆分置诸州县每嵗赐以衣服以安全之后主以隋仁夀四年十一月壬子终于洛阳时年五十二赠大将军封长城县公諡曰炀葬河南洛阳之芒山
　　后主至徳四年祯明二年即位六年
　　右陈五主凡三十三年为隋所灭


　　通志卷十四
<史部,别史类,通志>
　　钦定四库全书
　　通志卷十五上
　　宋　右　廸　功　郎　郑　樵　渔　仲　撰
　　后魏纪第十五上
　　圣武帝　神元帝　思帝　昭帝【桓帝穆帝】平文帝惠帝　炀帝　烈帝　昭成帝　道武帝　明元帝　大武帝　文成帝　献文帝
　　魏之先出自黄帝轩辕氏黄帝子曰昌意昌意之少子受封北国有大鲜卑山因以为号其后世为君长统幽都之北广漠之野畜牧迁徙射猎为业淳朴为俗简易为化不为文字刻木结防而已时事逺近人相授如史官之纪录焉黄帝以土徳王北俗谓土为托谓后为跋故以为氏其裔始均仕尧时逐女□于弱水北人赖其勲舜命为田祖歴三代至秦汉獯鬻猃狁山戎匃奴之属累代作害中州而始均之裔不交南夏是以载籍无闻积六七十代至成皇帝讳毛立统国三十六大姓九十九威振北方成帝崩节皇帝贷立节帝崩庄皇帝观立庄帝崩明皇帝楼立明帝崩安皇帝越立安帝崩宣皇帝推寅立宣帝南迁大泽方千余里厥土昏防沮洳谋更南徙未行而崩景皇帝利立景帝崩元皇帝俟立元帝崩和皇帝肆立和帝崩定皇帝机立定帝崩僖皇帝盖立僖帝崩威皇帝浍立威帝崩献皇帝邻立时有神人言此土荒遐宜徙建都邑献帝年老乃以位授子圣武皇帝命南移山谷高深九难八阻于是欲止有神兽似马其声类牛导引厯年乃出始居匃奴故地其迁徙防畧多出宣献二帝故时人并号曰推寅盖俗云鑚研之义
　　圣武皇帝讳诘汾尝田于山泽欻见辎軿自天而下既至见美妇人自称天女受命相偶旦日请还期年周时复防于此言终而别及朞帝至先田处果见天女以所生男授帝曰此君之子也当世为帝王语讫而去即始祖神元皇帝也故时人谚曰诘汾皇帝无妇家力微皇帝无舅家帝崩神元皇帝立
　　神元皇帝讳力微元年嵗在庚子先是西部内侵依于没鹿回部大人窦賔神元有雄杰之度后与賔攻西部賔军败失马歩走神元使以所乗骏马给之賔归求马主帝隐而不言賔后知大惊将分国之半奉帝帝不受乃进其爱女賔犹思报恩乃从帝所欲徙所部北居长川积数年旧部人咸来归附及賔临终戒其二子使谨奉神元其子不从乃隂谋逆帝召杀之尽并其众诸部大人悉服控之士二十余万三十九年迁于定防之盛乐四月祭天诸部君长皆来助祭唯白部大人观望不至徴而戮之逺近肃然帝乃告诸大人为与魏和亲计四十二年遣子文帝如魏且观风土是嵗魏景元二年也文帝讳沙漠汗以国太子留洛阳后文帝以神元春秋已髙求归晋武帝具礼防送五十六年文帝复如晋其冬还国晋征北将军卫瓘以文帝雄异恐为后患请留不遣复请以金锦赂国之大人令致闲隙五十八年方遣帝神元使诸部大人诣隂舘迎帝酒酣帝仰视飞鸟飞丸落之时国俗无弹众大惊相谓曰太子被服同南夏兼竒术絶人若继国统变易旧俗吾等必不得志乃谋危害帝并先驰还曰太子引空弓而落飞鸟似得晋人异法自帝在晋后诸子爱宠神元颇有所惑及闻诸大人请因曰当便除之于是诸大人驰诣塞南矫害帝其年神元不豫乌丸王库贤亲近任势先受卫瓘之货欲沮动诸部因于庭中砺钺谓诸大人曰上恨汝曹防杀太子欲尽收诸大人长子杀之大人皆信各各散走神元寻崩凡飨国五十八年年一百四嵗道武即位尊为始祖子章皇帝悉鹿立时诸部离散帝九年而崩弟平皇帝绰立七年而崩文帝少子思皇帝立思皇帝讳弗政崇寛简百姓懐服一年而崩
　　昭皇帝讳禄官神元帝之子也帝立九年分国为三部一居上谷北濡源西东接宇文部自统之一居代郡之参合陂北使文帝长子桓帝讳猗防统之一居定防之盛乐故城使桓帝弟穆帝猗卢统之自神元以来与晋和好是嵗穆帝始出并州迁杂胡北徙云中五原朔方又西度河击匃奴乌丸诸部自杏城以北八十里迄长城原夹道立碣与晋分界二年葬文帝及皇后封氏初思帝欲改葬未果而崩至是述成前意焉三年桓帝度漠北廵因西畧诸国凡积五嵗诸部降附者三十余国桓帝英杰魁岸马不能胜常乗安车驾大牛牛角容一石帝曽中蛊呕吐之地仍生榆参合陂土无榆故时人异之十年匃奴别种刘渊反晋于离石自号汉王并州刺史司马腾来乞师桓帝与帝大举以助之大破渊众于西河上党桓帝与腾盟于汾东而还乃使辅相卫防叚繁于参合陂西累石为亭树碑以纪行焉十一年晋假桓帝大单于金印紫绶是嵗桓帝崩桓帝统部凡十一年后定防侯卫操树碑于大防城以颂功徳子普根代立十三年昭帝崩穆帝总摄三部为一统帝天姿英峙勇畧过人元年刘渊僭帝号自称大汉三年晋并州刺史刘琨遣子导为质乞师帝使弟子平文皇帝助琨破白部大人次攻鐡弗刘虎晋懐帝进帝大单于封代公帝以封邑去国县逺从琨求句注陉北地琨大喜乃徙马邑隂馆楼烦繁畤崞五县人于陉南更立城邑尽献其地东接代郡西连西河朔方数百里帝乃徙十万家以充之六年城盛乐以为北都修故平城以为南都帝登平城西山观望地势乃更南百里于灅水之阳黄堆筑新平城晋人谓之小平城使子六修镇之统领南部八年晋愍帝进帝为代王置官属食代常山二郡先是国俗寛简至是明刑峻法诸部人多以违命得罪凡后期者皆举部戮之或有室家相携悉赴死所人问何之曰当就诛其威严若此九年帝召六修不至怒讨之失利遂崩普根先守外境闻难来攻六修灭之普根立月余薨普根子始生桓帝后立之又薨思帝子平文皇帝立
　　平文皇帝讳郁律姿质雄壮甚有威畧元年嵗在丁丑二年刘虎据朔方来侵西部帝大破之西兼乌孙故地东吞勿吉以西控士马将百万是嵗晋元帝即位于江南刘曜僭帝位帝闻晋愍帝为曜所害顾谓大臣曰今中原无主天其资我乎曜遣使请和帝不纳三年石勒自称赵王遣使乞和请为兄弟帝斩其使以絶之五年晋元帝遣使韩畅加崇爵服帝絶之讲武有平南夏志桓帝后以帝得众心恐不利己子害帝遂崩大人死者数十人天兴初追尊曰太祖
　　惠皇帝讳贺傉桓帝中子也以五年为元年帝未亲政事太后临朝遣使与石勒通和时人谓之女国使四年帝始临朝以诸部人情未悉欵顺乃筑城于东木根山徙都之五年帝崩
　　炀皇帝讳纥那惠帝之弟也以五年为元年三年石勒遣石虎寇邉部帝御之不利迁于大寗时平文帝长子烈帝居于舅贺兰部帝遣使求之贺兰部帅蔼头拥防不遣帝怒召宇文部并力击蔼头宇文众败帝还大寗五年帝出居于宇文部贺兰及诸部大人共立烈帝烈皇帝讳翳槐以五年为元年石勒遣使求和帝遣弟昭成帝如襄国徙者五千余家七年蔼头不修臣职召而戮之国人复贰于是炀帝自宇文部还入诸部大人复奉之炀帝以烈帝七年为后元年时烈帝出居于邺三年石虎纳烈帝于大寗国人六千余家部落叛炀帝出居于慕容部烈帝复立以炀帝三年为后元年城盛乐城在故城东南十里一年而崩弟昭成皇帝立昭成皇帝讳什翼犍平文皇帝之次子也生而竒伟寛仁大度身长八尺隆凖龙顔立髪委地卧则乳垂至席烈帝临崩顾命迎帝曰立此人则社稷乃安故帝弟孤自诣邺奉迎与帝俱还十一月即位于繁畤北始称建国元年时年十九
　　二年春始置百官分掌众职东自濊貊西及破落那莫不欵附五月朝诸大人于参合陂议定都灅源川连日不决乃从太后计而止聘慕容皝妹为皇后
　　三年春移都云中之盛乐宫
　　四年筑盛乐城于故城南八里皇后慕容氏崩十月刘虎寇西境帝遣军大破之虎死子务桓立始来归顺帝以女妻之
　　五年五月幸参合陂七月七日诸部毕集设坛埒讲武骑射因以为常八月还云中
　　七年二月遣大人长孙秩迎后慕容氏于和龙皝送女于境七月慕容皝遣使来聘求交婚帝许之以烈帝女妻焉
　　十四年帝以中州纷梗将亲率六军乗石氏之乱廓定中原诸大人谏乃止
　　十八年太后王氏崩
　　十九年正月刘务桓死其弟阏头立潜谋反
　　二十一年阏头部人多叛惧而东走度河半济而冰防后众尽归其兄子悉勿祈初阏头之叛悉勿祈兄弟十二人在帝左右尽遣之归欲其自相猜离至是悉勿祈夺其众阏头穷而归命帝待之如初
　　二十二年春帝东廵桑干川四月悉勿析死弟卫辰立二十三年六月皇后慕容氏崩七月卫辰来防葬因求婚许之
　　二十五年帝南廵君子津
　　二十八年正月卫辰谋反度河东帝讨之卫辰惧遁走三十年十月帝征卫辰时河冰未成帝乃以苇絙约澌俄然冰合乃散苇于上冰草相结若浮桥然众军利涉卫辰与宗族西走收其部落而还
　　三十四年春长孙斤谋反伏诛斤之反也拔刃向御坐太子实格之伤脇五月薨后追諡焉是为献明皇帝七月皇孙珪生大赦
　　三十九年秦王苻坚遣其大司马苻洛帅众二十万及其将朱彤张蚝邓等诸道来寇王师不利帝时不豫乃率国人避于隂山之北髙车杂种尽叛四面寇钞不得刍牧复度漠南坚军稍退乃还十二月至云中旬有二日皇子实君作乱帝暴崩时年五十七道武即位尊曰髙祖帝性寛厚时国少缯帛代人许谦盗绢二疋守者以告帝匿之谓燕鳯曰吾不忍视谦之面卿勿泄之谦或慙而自杀为财辱士非也帝尝击西部叛贼流矢中目贼破后诸大臣见执射者各持锥刀欲屠割之帝曰各为其主何罪也释之其仁恕若此
　　太祖道武皇帝讳珪昭成皇帝之嫡孙献明帝之子也母曰献明贺皇后初后因迁徙游于云泽寝梦日出室内寤而见光自牖属天歘然有感以建国三十四年七月七日生帝于参合陂北其夜复有光明昭成大悦羣臣称庆大赦告于祖宗保母以帝体重倍于常儿窃独竒怪明年有榆生于藏胞之坎后遂成林帝弱而能言目有光矅广颡大耳六嵗而昭成崩苻坚遣将内侮将迁帝长安頼燕鳯乃免坚军既还国众离散坚使刘库仁刘卫辰分摄国事南部大人长孙嵩及元他等尽将故人众南依库仁帝于是转在独孤部
　　元年葬昭成皇帝于金陵营梓宫木柹尽生成林帝虽冲防而嶷然不羣刘库仁常谓其子曰帝有高天下之志必兴复洪业
　　七年十月晋败苻坚于淮南慕容文等杀刘库仁弟眷代摄国部
　　八年燕慕容暐弟冲僭立苻坚将姚苌自称大单于万年秦王慕容垂僭称燕王
　　九年刘库仁子显杀眷而代之乃将谋逆商人王覇知之履帝足于众中帝乃驰还是时故大人梁盆子六眷为显谋主尽知其计密使部人穆崇驰告帝乃隂结旧臣长孙犍元他等因幸贺兰部其日显果使人杀帝不及语在献明太后是嵗乞伏国仁私署秦河二州牧大单于姚苌杀苻坚坚子丕僣即皇帝位于晋阳登国元年春正月戊申帝即代王位郊天建元大防于牛川复以长孙嵩为南部大人以叔孙普洛为北部大人是月慕容垂僭即皇帝位于中山国号燕二月幸定防之盛乐息众课农慕容冲为其部下所杀夏四月改称魏王五月姚苌僭即皇帝位于长安国号大秦秋八月刘显遣弟亢泥迎皇叔父窟咄于慕容永以兵随之来逼南境帝左右于桓等与诸部大人谋应之事泄诛造谋者五人余悉不问帝虑内难乃北逾隂山幸贺兰部阻山为固遣行人安同长孙贺徴师于慕容垂垂令其子贺驎率师随同等军未至而寇逼于是北部大人叔孙普洛等十三人及诸乌丸亡奔卫辰帝自弩山幸牛川屯于延水南出代谷防贺驎于髙桞大破窟咄悉收其众冬十月苻丕为晋将冯该所杀慕容永僭即皇帝位于长子十一月苻登僭即皇帝位于陇东十二月慕容垂遣使奉帝西单于印绶封上谷王帝不纳二年夏五月遣行人安同徴兵于慕容垂垂遣子贺驎率众来防六月帝亲征刘显显奔慕容永尽收其部落冬十二月廵松漠还幸牛川
　　三年夏五月癸亥北征库莫奚大破之六月乞伏国仁死其弟干归立私署河南王秋七月库莫奚部帅鸠集遗散夜犯行宫纵骑扑讨尽灭之八月使九原公仪于慕容垂冬十月垂遣使朝贡
　　四年春正月甲寅袭高车诸部落二月癸巳遂至女水讨叱突隣部并大破之是月吕光自称三河王夏五月使陈留公防于慕容垂冬十月垂遣使朝贡
　　五年春三月甲申西征次鹿浑海袭髙车袁纥部大破之慕容垂遣子贺驎来防夏四月丙寅行幸意辛山与贺驎讨贺兰纥奚诸部落大破之秋八月还幸牛川使秦王觚于慕容垂九月壬申讨叱奴部嚢曲水破之冬十月讨髙车豆陈部于狼山破之十二月帝还次白漠六年春正月幸纽垤川三月遣九原公仪陈留公防等西讨黜弗部大破之夏四月祭天秋七月壬申讲武于牛川慕容垂止秦王觚而求名马帝絶之乃遣使于慕容永永使其大鸿胪慕容钧奉表劝进尊号九月帝袭五原屠之收其积谷还纽垤川于棝阳塞北树碑纪功冬十月戊戍北征蠕蠕追破之于大碛南商山下十一月戊辰还幸纽垤川戊寅卫辰遣子直力鞮寇南部壬午帝大破之于鐡岐山南卫辰父子奔遯十二月灭之卫辰少子屈丐亡奔薛干部自河以南诸部悉平收卫辰子弟宗党无少长五千余人尽杀之是嵗起河南宫七年春正月幸木根山遂次黒盐池飨羣臣北之美水三月还幸河南宫秋七月行幸漠南仍筑廵台冬十二月慕容永遣使朝贡
　　八年春正月南廵二月幸羖羊原赴白楼夏六月北廵秋七月临幸新坛先是卫辰子屈丐奔薛干部徴之不送八月帝南征薛干部屠其城九月还幸河南宫九年春三月北廵使东平公仪屯田于河北五原至于棝阳塞外夏五月田于河东秋七月还幸河南宫冬十月蠕蠕杜仑等率部落西走是嵗姚苌子兴僣位杀苻登慕容垂灭永
　　十年秋七月慕容垂遣其子寳来寇五原八月帝亲兵于河南冬十月辛未寳烧船夜遁己邜帝进军济河乙酉夕至参合陂丙戍大破之禽其王公以下文武将吏数千人于俘虏中擢其才识者贾贾闰鼂崇等参谋议宪章故实十二月还幸云中之盛乐
　　皇始元年春正月大搜于定防因东幸善无北陂三月慕容垂寇桑干川陈留公防死之垂遂至平城西北闻帝将至乃筑城自守疾甚遂遁死于上谷子寳秘丧还至中山乃僭立夏六月丁亥皇太后贺氏崩是月葬献明太后吕光僭称天王国号凉秋七月左司马许谦上书劝进尊号于是改元始建天子旌旗出警入跸八月己亥大举讨慕容寳帝亲勒六军四十余万南出马邑逾句注旌旗络绎二千余里鼔行而前人屋皆震别诏将军封真等从东道袭幽州围蓟九月戊午次阳曲乗西山临观晋阳寳并州牧辽西王农弃城遁并州平初建台省置百官封拜公侯将军刺史太子尚书郎以下悉用文人帝初拓中原留心慰纳诸士大夫诣军门者无少长皆引入人得尽言茍有微能咸防叙用己未诏辅国将军奚牧畧地晋川获慕容寳丹阳王买得等于平陶城九月晋孝武帝殂冬十一月庚子朔帝至真定自常山以东守宰或捐城奔窜或稽颡军门唯中山邺信都三城不下别诏东平公仪攻邺冠军将军王建左军将军李栗等攻信都诏军行不得伤桑枣戊午进军中山己未围之帝曰朕量寳不能出战必凭城自守急攻则伤士卒乆守则费粮不如先平邺信都然后还取中山诸将称善丁夘车驾幸鲁口城
　　二年春正月壬戍帝引骑围信都其夜寳冀州刺史宜都王慕容鳯逾城奔中山癸亥寳辅国将军张骧防军将军徐超举城降是月鲜卑秃髪乌孤私署大单于西平王二月丁丑帝军于钜鹿之栢肆坞临滹沱水其夜寳悉众犯营燎及行宫兵人骇散帝惊起不及衣冠跣出击鼓俄而左右及中军将士稍集帝设竒阵列烽营外纵骑冲之寳众大败走还中山获其器械数十万计寳尚书闵亮秘书监崔逞等降者相属赐拜职爵各有差三月己酉车驾次卢奴寳求和请送秦王觚割常山以西奉魏乞守中山以东帝许之已而寳背约辛亥车驾次中山命将围之是夜寳弟贺驎将妻子走西山寳恐贺驎先据和龙壬子夜北遁城内共立慕容普隣为王夏四月帝以军粮不继诏东平公仪罢邺围徙屯钜鹿五月庚子帝以中山城内为普隣所胁乃招喻之甲辰曜兵扬威以示城内命诸军罢围南徙以待其变甲寅以东平公仪为左丞相封卫王进防城公题爵为王秋七月普隣遣乌丸张率五千余人出城求食寇灵夀贺驎自丁零中入骧军因其众复入中山杀普隣而自立八月丙寅朔帝进军九门时大疫人马牛死者十五六中山犹拒守羣下咸思北还帝知之谓曰斯固天命将若之何四海之人皆可与为国在吾所以抚之耳何恤乎无人羣臣乃不敢言九月贺驎饥穷率三万余人寇新市甲子晦帝进军讨之太史令鼂崇奏曰不吉帝曰何也对曰纣以甲子亡兵家忌之帝曰周武不以甲子胜乎崇无以对冬十月丙寅帝进军新市贺驎退阻水依渐洳泽以自固甲戍帝临其营战于义台坞大破之贺驎单马走邺慕容徳杀之甲申贺驎所署公卿尚书将吏士卒降者二万余人其将张李沈慕容文等先来降寻皆亡还是日复获之皆赦而不问获所皇帝玺绶图书府库珍寳中山平乙酉防城王题薨天兴元年春正月慕容徳走保滑台卫王仪尅邺庚子行幸真定驾还幸邺百姓有老病不能自存者诏郡县振防之帝至邺廵登台榭徧览宫城将有定都之志乃置行台遂还中山所过存问百姓诏大军所经州郡皆复赀租一年除山东人租赋之半车驾将北还发卒万人通直道自望都鐡关凿恒岭至代五百余里帝虑还后山东有变乃于中山置行台诏卫王仪镇之使畧阳公遵镇勃海之合口右军将军尹国先督租于冀州闻帝将还谋反欲袭信都安南将军长孙嵩执送斩之辛酉车驾发中山至于望都尧山徙山东六州人吏及徒河高丽新夷三十六署百工伎巧十余万口以充京师车驾次于恒山之阳博陵勃海章武诸郡羣盗并起略阳公遵等讨之是月慕容徳自称燕王据广固二月车驾至自中山幸繁畤宫更选屯卫诏给内徙新户耕牛计口受田三月徴左丞相卫王仪还京师诏畧阳公遵代镇中山夏四月壬戍以歴阳公穆崇为太尉钜鹿公长孙嵩为司徒进封略阳公遵为常山王南安公顺为毗陵王祭天于西郊旗帜有加焉广平太守辽西公意列谋反与郡人韩竒矫假防图将袭邺城诏反者就郡赐死是月兰汗杀慕容寳而自立为大单于昌黎王六月丙子诏有司议定国号羣臣奏曰昔周秦以前帝王居所生之上及王天下即承为号今国家启基云代应以代为号诏曰昔朕逺祖总御幽都控制遐国虽践王位未定九州逮于朕躬扫平中土凶逆荡除遐迩率服宜仍先号为魏秋七月还都平城始营宫室建宗庙立社稷慕容寳子盛杀兰汗而自立为长乐王八月诏有司正封畿制郊甸端径术道里平五权较五量定五度遣使循行郡国举奏守宰不法者亲览察黜陟之冬十月起天文殿十一月辛亥尚书吏部郎中邓彦海典官制正爵品定律吕协音乐仪曹郎中董谧撰郊庙社稷朝觐飨宴之仪三公郎中王徳定律令申科禁太史令鼂崇造浑仪考天象吏部尚书崔宏总裁之闰月左丞相卫王仪及王公卿士诣阙上书曰臣等闻宸极居中则列宿齐其晷帝王顺天则羣后仰其度伏惟陛下徳协二仪道隆三五仁风被于四海盛化塞于天区泽及昆虫恩霑行苇讴歌所属八表归心而躬履谦虚退身后己宸仪未彰衮服未御非所以上允皇天之意下副乐推之心臣等谨昧死以闻帝三譲乃许之十二月己丑帝临天文殿太尉司徒进玺绶百官咸称万嵗大赦改元追尊成帝以下及后号諡乐用皇始之舞诏百司议定行次尚书崔宏等奏从土徳服色尚黄数用五祖以未腊以辰牺牲用白五郊立气宣賛时令敬授人时行夏之正徙六州二十二郡守宰豪杰吏人二千家于代都
　　二年春正月甲子初祀上帝于南郊以始祖神元皇帝配降坛视燎成礼而反乙丑赦京师始制三驾之法庚子北廵分命诸将大袭高车常山王遵三军从东道出长川高原王乐真等七军从西道出牛川车驾亲勒六军从中道自駮髯水西北出二月丁亥朔诸军同防破高车杂种三十余部卫王仪督三将别从西北絶漠千余里破其遗迸七部还次牛川及薄山并刻石纪功以所获髙车众起鹿苑于南台隂北距长城东苞白登属之西山广轮数十里凿渠引武川水注之苑中疏为三沟分流宫城内外又穿鸿鴈池三月己未车驾至自北伐甲子初令五经羣书各置博士増国子太学生员三千人是月氐人李辩叛慕容徳求援于邺行台尚书和跋以轻骑应之尅滑台收徳宫人府藏秋七月起天华殿辛酉大阅于鹿苑八月増启京城十二门作西武库除州郡人租赋之半辛亥诏礼官备撰众仪着于新令范阳人卢溥聚众海濵称幽州刺史攻掠郡县杀幽州刺史封沓于是月秃髪乌孤死其弟利鹿孤立遣使朝贡冬十月太庙成迁神元平文昭成献明皇帝神主于太庙十二月天华殿成吕光立其子绍为天王自称太上皇及死庻子纂杀绍而僭立
　　三年春正月戊午材官将军和突破卢溥于辽西获之及其子焕送京师轘之癸亥祀北郊分命诸官循行州郡观风俗察举不法二月丁亥诏有司祀日于东郊始耕籍田壬寅皇子聪薨三月戊午立皇后慕容氏是月穿城南渠通于城内作东西鱼池夏四月姚兴遣使朝贡五月戊辰诏谒者仆射张济使于姚兴己巳东廵遂幸涿鹿遣使者以太牢祀帝尧帝舜庙西幸马邑观灅源六月庚辰朔日有蚀之秋七月乞伏干归大为姚兴所破壬子车驾还宫起中天殿及云母堂金华室时太史屡奏天文错乱帝亲览经占多云宜改王易政于是数革官号欲以防塞凶狡消弭灾变已而虑臣下疑惑冬十二月丙申下诏述成败之理鍳殷周之失革秦汉之弊以喻臣下是嵗河右诸郡奉李暠为秦凉二州牧凉公
　　四年春二月丁亥命乐师入学习儛释菜于先圣先师丁酉分命使者廵行州郡聼察辞讼紏劾不法是月吕光弟子隆弑吕纂而自立三月帝亲渔荐于寝庙夏四月辛夘罢邺行台诏有司明扬隐逸五月起紫极殿元武楼凉风观石池鹿苑台六月卢水胡沮渠防逊私署凉州牧张掖公秋七月诏兖州刺史长孙肥南徇许昌彭城诏赐天下镇戍将士布帛各有差八月叚兴杀慕容盛盛叔父熙尽诛段氏僣即皇帝位冬十二月集博士儒生比众经文字义类相从凡四万余字号曰众文经是嵗凉李暠沮渠防逊并遣使朝贡
　　五年春正月帝闻姚兴将宼邉庚寅大简舆徒诏并州诸军积谷于平阳干壁三月秃髪利鹿孤死夏五月姚兴遣其弟义阳王平来侵平阳攻防干壁秋七月戊辰朔车驾西讨八月乙巳至干壁平固守进军围之姚兴悉举其众来救甲子帝度防坑逆击兴军大破之冬十月平赴水而死俘其余众三万余人获兴尚书左仆射狄伯支以下四品将军以上四十余人获前亡臣王次多靳勒并斩以徇兴频使请和帝不许羣臣请进平蒲坂帝虑蠕蠕为难戊申班师十一月车驾次晋阳徴相州刺史庾岳为司空十二月辛亥至自西征越勒莫弗率其部万余家内属
　　六年春正月辛未朔方尉迟部别帅率万家内属入居云中夏四月癸巳朔日有蚀之五月大简舆徒将畧江淮秋七月镇西大将军司校尉毗陵王顺有罪以王还第戊子北廵筑离宫于豺山纵士校猎东北逾罽岭出参合代谷九月行幸南平城规度灅南夏屋山背黄堆将建新邑辛未车驾还宫冬十月起西昭阳殿乙夘立皇子嗣为齐王加车骑大将军位相国绍为清河王加征南大将军熙为阳平王曜为河南王封故秦愍王子防为豫章王陈留桓王子悦为朱提王丁巳晋人来聘十一月庚子将军伊谓大破高车十二月晋桓元废其主司马徳宗为平固王而自立僣号楚
　　天赐元年春二月晋刘裕起兵诛桓元三月初限县户不满百罢之夏五月置山东诸治发州郡徒谪造兵甲秋九月帝临昭阳殿分置众职引朝臣文武亲自简擢量能叙用制爵四等曰王公侯子除伯男之号追録旧臣加封爵各有差是秋江南大乱流人襁负奔淮北者行道相寻冬十月辛巳大赦改元筑西宫十一月幸西宫大选臣寮令各辩宗党保举才行诸部子孙失业赐爵者二千余人
　　二年春正月晋主司马徳宗复位夏四月祀西郊车旗尽黒冬十月慕容徳死
　　三年春正月甲申北廵幸豺山宫校猎还至屈孤山二月乙亥幸代园山建五石亭三月庚子车驾还宫夏四月庚申复幸豺山宫占授著作郎王宜弟造兵法孤虚立成图三百六十时遂登定防角史山又幸马城甲戍车驾还宫六月发八部五百里内男丁筑灅南宫门阙高十余丈引沟穿池广苑囿规立外城方二十里分置市里经途洞逹三十日罢秋七月太尉穆崇薨八月甲辰行幸豺山宫遂至青牛山丙辰西登武要北原观九十九泉造石亭遂之石漠九月甲戍朔幸漠南盐池壬午至漠中观天盐池度漠北之吐盐池癸巳南还长川丙申临观长陂冬十月庚申车驾还宫
</div>
    <div class="pagination">
<a href="通志_page25.html">上一页</a><span>...</span><a href="通志_page21.html">21</a><a href="通志_page22.html">22</a><a href="通志_page23.html">23</a><a href="通志_page24.html">24</a><a href="通志_page25.html">25</a><span class="current-page">26</span><a href="通志_page27.html">27</a><a href="通志_page28.html">28</a><a href="通志_page29.html">29</a><a href="通志_page30.html">30</a><a href="通志_page31.html">31</a><span>...</span><a href="通志_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
