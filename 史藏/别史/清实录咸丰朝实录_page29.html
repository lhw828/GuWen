<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 29 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 29 页/共 502 页</h1>
    <div class="content">
○癸巳。上诣宣仁庙、凝和庙、普度寺、拈香。　　

○谕内阁、潘铎奏、请将曾经犯案受刑、改名蒙捐、并讦告挟制之职官、革职审办一摺。河南告病在籍候选知州张继周、著即革职。交该抚提集人证。严审定拟具奏。其讦告河南府知府贾臻各款。并著查明照例办理。毋稍含混。寻奏、张继周、捏款讦告。于未经定案之先。已具悔呈。其改名蒙捐。事犯在恩诏以前。罪名应予援免。下部议。从之。　　

○又谕、毓书奏、查阅满洲营官兵一摺。乌噜木齐防御富克精阿、精力渐衰。难期振作。著以原品休致。该员曾经出兵打仗杀贼。应否食俸之处。著兵部照例办理。世袭云骑尉福珠哩、马步箭俱生疏。惟年力正壮。著勒限三个月。饬令赶紧练习。限满再行考验。傥仍不能长进。即著斥革。　　

○河南巡抚潘铎奏、查明洧川等县被灾徵收钱粮、尚无毙混。下部知之。又奏、请将本年应买仓谷、缓至来年买补。从之。　　

○甲午。遣官祭先医之神。　　

○谕内阁、倭什讷、盛桂、奏参旷误坐卡之佐领、请旨议处一摺。吉林世管佐领依三布、派守额赫穆坐卡。因中途患病。私自回家。月余之久。并未禀请另派接班。经该将军等、查出传询。始行面禀。显系临时捏病。有心玩误。依三布、著交部严加议处。以为因循懒惰者戒。　　

○陕西巡抚张祥河奏、现任藩司王懿德尚未到任。请将本年大计。展限三月举行。从之。　　

○以户部尚书孙瑞珍、部务较繁。命毋庸在上书房行走。　　

○命翰林院侍讲杨式谷、编修何桂珍、在上书房行走。　　

○乙未。谕军机大臣等、琦善奏、遵旨明白回奏、并续捕黑城回匪各一摺。据称海兰地面。汉名雍沙。现在剿灭之番子。系大囊谦千户所属。并非玉树番族。近因大囊谦、频年荼毒良民。戕害大员。是以带兵痛剿。又摺奏、黑城回匪。恃险抗拒。枪毙官兵。经署提督桂龄、总兵萨炳阿等、分堵该城南北两门。大兵占住山梁。用大炮轰击。弁升蜂拥直前。歼毙多名。各撒拉回众。投诚献贼各等语。该番等、贼性犷悍。扰害善良。据该督所奏情形。自应如此惩办。所获各犯。经甘肃两司讯明供招后。妥为监禁。仍著琦善、亲提研讯。自行具奏。候旨办理。该督前奏、甘省近边番贼。以柯柯乌苏、为群聚之所。外来番族。麕集于此。西路之雍沙、东路之黑城等处。皆为贼之腰站。是该督此次阅边。既以柯柯乌苏、为扼要之地。何以带兵前往。听其窜匿。仅将未逃之番贼、什加外荣额群本三名。拏获正法。又称穷追深入。势有不能。乃回兵于雍沙黑城等番。大加剿灭。该督本意。是否欲剿除柯柯乌苏之外贼。因不得手。始将雍沙等处之内贼。掩其不备。痛加剿办。该督出省巡阅摺内。仅称遇有番匪。潜出滋扰。乘势掩剿等语。未将如何办理主见。详悉声明。而哈勒吐那、陈奏情节。又多不同。著琦善仍遵前旨。将前后剿办根由。据实覆奏。毋稍含混。至所称现在撒拉、既知畏威怀服。献贼投诚。著即体察情形。相机妥办。不值再劳兵力也。将此谕令知之。　　

○又谕、程矞采奏、调派官兵、驰赴粤西协剿一摺。粤西贼匪狓猖。该督遵旨飞调开化等镇、广西等营、及督标抚标各兵、共二千名。派临沅镇总兵李能臣、曲浔协副将王锦绣、分路统领。驰赴广西百色地方会齐。听候调遣。计此时当已次第行抵军营矣。滇省与粤西连界。广南府最为紧要。具曲靖府属之罗平州、广西州属之师宗县、均与广西之西隆州接坏。中有河道。可通百色。尤不可不严密防堵。著该督相度地势。督饬文武员弁、于各路要隘处所。无分昼夜。侦探巡逻。遇有形迹可疑者。即行拏办。不可稍有疏虞。致令匪徒窜扰。是为至要。将此由四百里谕令知之。　　

○又谕、郑祖琛、向荣奏、剿捕贺县昭平等处贼匪、歼获首要多名、分带兵勇进剿一摺。并片奏、太平府属州营被扰情形等语。据称贺县、昭平、游匪与土匪句结。复分股四窜。延入富川之太平墟。而贺县另股匪徒。又由老鸦寨出扰马峰。经署抚标中军参将成安、暨印委各文武、分路进击。生捦贼首叶天良、要犯陈税、并将要匪陈三满歼毙。统计平乐府属、及连界浔州之平南、梧州之怀集藤县各处。先后毙匪一千八百余名。生捦四百六十余名。现在余匪无多。该参将成安等、认真剿捕。尚为得力。所有贺县富川、怀集、连界山内、逃匿余匪。恐其复出句结。仍前恣肆。著林则徐、向荣、张必禄等、督饬文武员弁、实力穷摉。毋使稍留余孽。所有此次出力之文武官兵壮勇、及绅民团练、著该大臣查明。据实保奏。候朕施恩。现在左右江各属、盗匪股数尚多。必应乘势分路剿洗。而道途相距窎远。兵力尚单。所有未到之贵州兵一千二百名。湖南兵一千四百名。并云南兵二千名。著该大臣等、迅速催到。分别险隘。相机堵截。至龙州被扰。戕害同知。及其家属。深堪发指。该匪等、既由明江窜扰该处。复分扰各州营衙署、及左州与万承土州等处。西奔东突。来去自知。著即飞咨广东、于钦州灵山各处。扼要堵截。不得令游匪互相句结。一面分饬文武。带领兵勇。合力兜捦。痛加剿洗。逐股访查。将各头目设法捦拏。严堵奔窜。总期捣其巢穴。净绝根株为要。将此由四百里各谕令知之。　　

○署江西巡抚陆元烺奏、委员防堵粤匪情形。得旨。周玉衡、于防堵事宜。既为可靠。即责成该员尽心防堵。如粤匪扰及邻省。惟周玉衡是问。尔大吏亦难辞咎。懔之。又奏、分造直隶二限剥船。动款办理。下部知之。　　

○湖南巡抚骆秉章奏、遵旨会同防堵粤匪。得旨。随时察看情形。速行奏闻。不可玩视。　　

○修墨尔根城关帝庙。从黑龙江将军英隆请也。　　

○予广西阵亡同知王淑元、县丞白良栋、巡检胡成宗、外委黄俊英、祭葬世职。武举康寿等、赏恤如例。　　

○蠲缓湖南武陵、龙阳、沅江、华容、巴陵、临湘、安乡、澧、益阳、湘阴、十州县、及岳州卫、被水村庄。本年额赋有差。并贷澧、安乡、二州县、贫民耔种银。　　

○两申。上诣寿康宫、问皇贵太妃安。　　

○贷云南黑盐井修理房仓堤岸银。　　

○丁酉。谕内阁、户部奏、请饬各省查明藩库滥支等项、分别赔补一摺。各省动用银两。均由藩库支发。自应按款核实。不得任意滥行支借。前因四川甘肃等省。查出借垫亏短等项银两。经该督奏明、著落前任藩司赔交。此外各省藩库。似此流弊。亦必不免。著各省督抚、严饬现任藩司、查明各前任滥支滥借等款。据实奏明。分别责令经手之藩司等、按款赔补。其现任藩司任内滥行支借等款。亦著一并据实详报。追缴赔补。傥藩司含混不报。经督抚或后任藩司查出参奏。即著落现未查出之藩司独赔。如督抚徇庇不奏。即由藩司自行奏明办理。毋得通同隐饰。以致库款虚悬。又片奏、山东历任藩司借支各款。未完银八十九万四千四百余两。经该部列款指询。其无著之款。即应在于滥行支借各员、核实赔缴。著陈庆偕、严饬该藩司、迅即逐款分晰查覆。毋再稽延。　　

○戊戌。谕军机大臣等、有人奏、盖平县、复州、金州厅、岫岩厅地方。时有海盗出没。江浙商船停泊。多被杀伤劫掠。又该处盗案滋多。番役捕役。豢盗分肥。本年海城县举人王以咸、自外归家。及锦州知府差人进京。均被抢劫。复州知州王安业、吸食鸦片。置捕务于不问。署岫岩厅通判刘荣桂、为巨盗梁洪春等、行贿开脱。仅将夥盗马泳德、孙云沛、拟斩。余皆释放。群匪仍复窝聚肆行。该厅叠出盗案。犯无一获。另片请禁止私穵金矿等语。盛京根本重地。盗风日炽。叠经严谕饬拏。如果认真缉捕。何至恣行无忌。若如所奏、巨盗歃血结盟。党与甚众。该署通判、暗使官亲句通胥吏。委曲代为行贿。用东钱万串之多。实出情理之外。系向何衙门行贿。受贿何人。必须严行查办。著奕兴、按名密拏。亲提覆讯。并知州王安业、是否吸食鸦片。不理民事。一并严参惩办。不准稍有瞻徇回护。其曲姓被劫案内。首夥各盗未获。及已获后释放者。均著按照所开姓名。密速查拏。毋许一名漏网。牛庄等处盗案。一体严拏。按律办理。至该处额设水师兵船。自应实力出洋巡哨。海盗因山东捕拏严紧。窜入北洋。即宜扼要堵截。乃任其抢货杀人。毫无顾忌。实属废弛。该将军务须认真整顿。将巡缉懈弛各员弁。分别查参。其通沟地方奸民、私穵金矿。不免聚众滋事。该处与朝鲜接壤。尤应严饬封禁。将匪徒概行驱逐。不得虚应故事。以除匪窝而靖边圉。原摺片著钞给阅看。将此谕令知之。　　

○军机大臣大学士祁寯藻等奏、遵旨酌拟军机处章程九条。一、军机处应立用印簿。于用印之日。满汉章京内。轮派一员监印。登簿画押。用过印封印花数目。于下一次请印时核对。一、兵部送来印花数目。应与用过数目。详细核对。一、字寄中遇有机密查办事件。于承旨后。派章京一二员。在堂上缮写密封呈递。发下后。仍由堂上用印。封交兵部领去。将底稿押封封记。俟查办事竣。再行拆封登档。如有漏洩。查明缮写之章京严参。一、逐日改定草稿。应责成每日该班章京。与领班章京。公同检齐焚销。一、每日明发谕旨同奏摺。交内阁发钞。寄信印封夹板。交兵部驿递。速议事件。交各该衙门领去。应严饬各衙门。仍遵照旧有堂谕。承领事件人员。未到传领时。不得进军机直房。违者参处。并严禁各衙门人员。不许在军机堂。并章京直房阶外附近处所。站立窃听。一、方略馆值宿章京。佩带请印金牌。接收各处文书。关系较重。应责令稽查馆上库上一切事务。不得旷班贻误。一、军机堂章京直房苏拉人等、由堂司随时稽查。其方略馆供事苏拉厨役、应责令满汉提调收掌各员。认真稽查。毋许任意出入。滋生事端。仍密访、如有串通在外闲人。将补授官员等事。争先送信报喜者。即行革役究办。一、隆宗门内军机章京直房后身。另有小门空院。恐供事等于此传递透漏消息。应请将此门封闭。以昭慎重。一、军机册档二分。一存方略馆。一存圆明园。该章京等在内该班。不及兼顾园中直房。应片行圆明园八旗值宿官兵。小心守护。如有应行取用档案。单交片提取。派员领回。从之。　　

○山东巡抚陈庆偕、奏陈剥运南粮、办理棘手、请明定章程、下部议。寻议、剥运章程。如在白露以前。一切费用。统归东省筹办。如已逾白露。所需剥费。照临清例雇剥船报销之案。由帮丁自行按日给发。从之。　　

○以镶蓝旗蒙古副都统绵勋、为正黄旗护军统领。调镶黄旗蒙古副都统达洪阿、为镶白旗满洲副都统。以户部右侍郎书元、兼镶黄旗蒙古副都统。　　

○命河南布政使严良训、来京。以三品京堂候补。　　

○命伊犁将军萨迎阿、科布多参赞大臣慧成、塔尔巴哈台领队大臣都尔通阿、古城领队大臣阿彦达、回京。以伊犁参赞大臣奕山、亦伊犁将军。调叶尔羌帮办大臣布彦泰、为伊犁参赞大臣。以头等侍卫瑞元、为科布多参赞大臣。赏四川督标中军副将常山、头等侍卫为塔尔巴哈台领队大臣。赏已革正黄旗满洲副都统丰绅、二等侍卫。为古城领队大臣。赏大理寺卿倭仁、副都统衔。为叶尔羌帮办大臣。　　

○己亥。上诣寿康宫、问皇贵太妃安。　　

○贵州巡抚乔用迁奏、护送赴粤官兵出境。及拏获烟犯。得旨。外匪固应严密防堵。内匪尤应认真缉拏。若稍有不虞。惟尔等是问。懔之。　　

○调甘肃布政使张集馨、为河南布政使。以前任江苏布政使李僡、为甘肃布政使。　　

○蠲缓山西太原、萨拉齐、二厅县。被雹被水村庄。新旧额赋。赈萨拉齐、托克托城、二厅灾民一月口粮。并给冲坍房屋修费。　　

○庚子。孝德皇后殡宫月祭。遣官行礼。　　

○上诣永安寺拈香。　　

○谕内阁、前据刑部奏、覆核明谊亲供。与各供不符。瓽见明谊解任送部质讯。兹据该部讯明明谊、延请薛执中治病。讲论擦摩工夫。并布施银两。转荐他处行医。虽在薛执中未经改装更名之前。究属不合。其前次亲供。声叙未能详尽。亦属含混。明谊著交部严加议处。饬令回旗。听候部议。　　

○又谕、前任云贵总督林则徐、由翰林洊历外任。叠蒙皇考简膺疆寄。宣力有年。上年剿办云南保山匪徒。调度有方。渥荷恩施。赏加太子太保衔。并赏戴花翎。旋因病请假回籍。朕御极之初。知林则徐平素办事认真。不避嫌怨。叠经降旨、宣召来京。嗣以广西匪徒滋事。特授为钦差大臣。颁给关防。令其速赴军营剿办。前据驰奏。已由本籍启程。方冀迅埽边氛。以绥南服。兹据徐继畬驰奏、该大臣沿途劳顿。旧疾复发。于广东潮州途次、遽尔溘逝。念其力疾从戎。殁于王事。览奏殊深悼惜。林则徐著加恩晋加太子太傅衔。照总督例赐恤。历任一切处分。悉予开复。应得恤典。该衙门察例具奏。伊子编修林汝舟、文生林聪彝、文童林拱枢、均著俟服阕后、由吏部带领引见。候朕施恩。寻予祭葬。谥文忠。　　

○谕军机大臣等、林则徐行至广东普甯县。途次病逝。其钦差大臣关防。并历次所奉寄信谕旨各件。著徐广缙、派委妥员、迅速赍送广西。交李星沅祗领。毋稍迟误遗漏。至廉州南韶等处剿捕事务。亦关紧要。徐广缙、著仍遵前旨、筹办广东军务。以专责成。将此由五百里谕令知之。　　

○又谕、广西左右江各股逆匪情形。现尚狓猖。兵贵神速。不容一日疏懈。李星沅、周天爵、未抵粤西以前。著劳崇光、向荣、张必禄、随时妥筹堵剿。前调湖南云贵之兵。计已到齐。该署抚等、正可乘机歼捕。迅埽欃枪。地方责任綦重。慎勿迁延观望。致有贻误。将此由五百里各谕令知之。　　

○又谕、粤西贼势狓猖。叠窜城邑。戕害官弁。蹂躏地方。虽经郑祖琛等、督兵追捕。于平乐一带。屡获胜仗。并捦首要各匪。而左右江各属股数众多。四出抢掠。势甚蔓延。李星沅自楚抵粤。程途较近。周天爵未到任以前。已命劳崇光署理抚篆。现计湖南贵州云南等省、所调官兵。已有六千名。次第可到。该大臣即会同该署抚、及向荣、张必禄等、悉心筹商。督饬文武。相机兜剿。务期捦渠歼丑。净绝根株。勿致窜逸句结。方为不负委任。其郑祖琛、前在巡抚任内、周旋粉饰各情。已革提督闵正凤。畏葸无能。及该省地方失事官弁。率多逃避捏饰之处。叠经寄谕林则徐、认真访查。现已谕令徐广缙、将林则徐所奉谕旨各件。检齐封固。派员赍至粤西。李星沅接收后。即当逐加访查。务令水落石出。据实覆奏。断不可稍有不实不尽。将此由五百里各谕令知之。　　

○直隶总督讷尔经额奏、遵查天津县关厢劫案。请将署知县陈政典、撤任勒缉。得旨。经朕询问。始行察访。要尔地方大吏何为。汝貌似老成。心实因循。以后务须惕励慎勉为之。　　

○以前任漕运总督周天爵、署广西巡抚。未到任前。以布政使劳崇光署理。　　

○命前任两江总督李星沅、为钦差大臣。驰赴广西。会同署巡抚周天爵、劳崇光、提督向荣、张必禄、剿贼。　　

○辛丑。圣祖仁皇帝忌辰。遣官祭景陵。　　

○上诣寿皇殿行礼。　　

○诣关帝庙拈香。　　

○谕内阁、工部奏、东河应解银两。延不解交。请旨饬催等语。东河应解水利饭银。前经该部奏明作为正款。解交部库。节经该部行催。尚欠解银十五万余两之多。实属延玩。著颜以燠、潘铎、核明前项银两。转饬迅速解部。以济公需。傥再迟延。即著该部查取职名。奏明交部议处。　　

○谕军机大臣等、有人奏、直隶广平府威县、有门丁书役蒙官舞弊。本年三月间。借芦殿大差为名。恣意勒索。百姓有田一顷者。出制钱一千文。又于八月间。以永定河挑穵引河为名。有田一顷者。出制钱八百文。共计索制钱不下两万余串等语。若如所奏。该县丁役。胆敢藐法殃民。藉端滋扰。若不严究重惩。何以儆贪蠹而除弊端。著讷尔经额、严密访查。丁役如何藉端科敛。该县知县。何以形同聋聩。难保无知情故纵情事。且一县如此。其他州县。例外科派。亦恐不免。著该督一并查明。从严参办。讷尔经额、若狃于积习。不以民瘼关心。一奏了事。迨经朕查出。朕惟知将讷尔经额重处不贷。懔之。原摺著钞给阅看。将此谕令知之。寻奏、著知县石玢、恭办芦殿大差。并未额外派累民间。知县赵德滋、因报捐河工经费。辄令乡地凑办。虽事非强派。赃未入己。究属因公科敛。业经革职。应请不准开复。该县丁役。讯无蒙官舞弊情事。应免置议。下部议。从之。　　

○壬寅。江苏巡抚。傅绳勋奏、铜山县知县左仁、擅将武举赵天常等、咨文驿递。现饬确查办理。得旨。严行审办。　　

○缓徵江苏上元、江甯、句容、溧水、高淳、江浦、六合、长洲、元和、吴、吴江、震泽、常熟、昭文、昆山、新阳、华亭、奉贤、娄、金山、南汇、青浦、阳湖、无锡、江阴、宜兴、荆溪、靖江、丹徒、丹阳、金坛、溧阳、山阳、阜甯、清河、桃源、安东、高邮泰、东台、江都、甘泉、仪徵、宝应、铜山、沛、萧、砀山、宿迁、睢甯、太仓、镇洋、通、泰兴、海门、川沙、武进、金匮、嘉定、宝山、崇明、六十一厅州县。暨淮安、大河、扬州、徐州、苏州、太仓、镇海、金山、镇江、九卫。被水村庄。本年漕粮。及新旧额赋有差。　　

○癸卯。上诣寿康宫、问皇贵太妃安。　　

○谕内阁、郑亲王端华、现在丁忧。其下届应赴慕陵值班之期。著派春山、会同裕诚、前往补行住班。　　

○又谕、前据裕泰等奏、武昌府同知劳光泰、议论鹾务新章。其子率行刊刷。当降旨将劳光泰、严加议处。并令陆建瀛、查明该员所论。系何意见。据实具奏。兹据陆建瀛奏、该同知投递禀函。并作有移岸三论。现在板虽销毁。而散布已多。深恐商贩见而裹足等语。淮南盐务新章。甫有成效。岂可任不肖委员。散播浮言。阻挠挟制。著裕泰、派员将劳光泰、解往江南。交陆建瀛、督同运司刘良驹、严行审讯。务将摺内所指各情。逐一研鞫。据实具奏。毋稍含混。当此整顿鹾务之时。销岸畅行。方收实效。裕泰总制楚疆。自当不分畛域。协力疏销。著即督同该盐道、认真办理。一面严密查访。如有似此播散浮言者。即行拏究。按律惩办。断不可稍有徇隐。以除积习而杜弊端。　　
</div>
    <div class="pagination">
<a href="清实录咸丰朝实录_page28.html">上一页</a><span>...</span><a href="清实录咸丰朝实录_page24.html">24</a><a href="清实录咸丰朝实录_page25.html">25</a><a href="清实录咸丰朝实录_page26.html">26</a><a href="清实录咸丰朝实录_page27.html">27</a><a href="清实录咸丰朝实录_page28.html">28</a><span class="current-page">29</span><a href="清实录咸丰朝实录_page30.html">30</a><a href="清实录咸丰朝实录_page31.html">31</a><a href="清实录咸丰朝实录_page32.html">32</a><a href="清实录咸丰朝实录_page33.html">33</a><a href="清实录咸丰朝实录_page34.html">34</a><span>...</span><a href="清实录咸丰朝实录_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
