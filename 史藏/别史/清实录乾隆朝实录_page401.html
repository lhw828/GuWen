<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 401 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 401 页/共 1860 页</h1>
    <div class="content">○丙申。谕、向来乡会试之年。不准条陈科场事务。盖欲使士子潜心诵读。不便纷更成例。以扰其心志。且亦防弊之一端。立法甚善。夫三年之内。何时不可言。而必待场期已近。纷纷陈奏耶。孙宗溥摺。著交部暂存。俟科场事毕。另行议奏。嗣后如有似此违例条奏者。必交部察议。并传谕科道等知之。　　

○广科举额。谕礼部、国家宾兴之典。原以遴拔俊髦。若学殖荒陋者。俱得厕名幸进。则玉石杂呈。主司因而迷目。自不可不严立限制。前此学臣科试之后。复取遗才。录遗之后。督抚又有大收。其取送甚滥。是以议有科举定额。每举人一名。大省录取八十名。中省录取六十名。小省录取五十名。其途本宽。果系真才。自不复有遗珠之叹。但近来士子。因科场剔除旧习。颇知自爱。有志读书。期以实应。又当稍展其额。以示鼓舞作兴之意。朕思前议、但就正榜定额。尚有副榜未经议及。著再加恩。每副榜一名。大省加取四十名。中省加取三十名。小省加取二十名。令各学政于考试遗才时。不论生员贡监。亦不拘县分大小。但就文理明通者。照数录送入场。此外概不许滥送。该部可即速行文知之。　　

○谕、上年山东被水各府州县卫。屡降谕旨。分别赈恤。朕又念歉收之后。宜加抚绥。复经降旨。令该抚将被水州县、于现在赈恤之外。酌量加赈。以资接济。今据阿里衮奏称、安邱、诸城、二县。原报被灾五分之各村庄。例不加赈。但今春雨水短少。米价昂贵。小民谋食艰难。其余原未报灾之各村庄。虽稍有收获。历今半载有余。穷乏户口。未免拮据。请加赈一个月等语。安邱、诸城、二县。无论巳未成灾。俱著加赈一个月。俾贫民糊口有资。勿致失所。该部即遵谕行。　　

○谕军机大臣等。安邑、万泉、二案。朕遣大学士讷亲、率领该抚爱必达查办。自起身之后。朕计日望其将办理情形奏闻。即爱必达到彼。与乌尔登等先到彼处。亦应即行奏闻矣。乃迟至今日。始据奏万泉一案。先后共获人犯一百一十四名。要犯俱巳全获。彼时官兵初至。各犯有闻风躲匿。百姓亦有搬移附近别村。要犯有巳逃被获。百姓旋经招谕。亦即宁怗等语。此案纠众不法。凶恶巳极。其辱官抢犯。把守城门。非寻常聚众可比。或有蓄谋构衅。勾结奸匪。另有别图。是以命大学士讷亲、前往查办。其该处监狱有无疎虞。仓库有无抢劫。即如固原兵丁纠众时。有抢夺当铺等事。此次万泉凶徒肆横。一应当商店铺。有无劫掠。良善有无扰害。彼蜂屯蚁聚之际。百姓若何光景。是否安堵如故。及罗俊带兵前往。不能弹压于前。今若何擒获凶犯于后。此中情事、最关紧要。大学士讷亲摺内、并未叙及。若以朕盼望之切。先为略陈大概。则此摺所奏情节。即初一日到彼之时。巳可发摺。今迟至初三日。自可细加查察。逐一奏闻。乃摺内不过笼统陈奏。何以慰朕西顾之念。尔等可传谕大学士讷亲。令其详悉速奏。再爱必达摺内、称知府朱发、因刁民簇拥出城。遂手书朱票。由蒲州府放还。现巳全拏监禁。朱发为一郡之表率。平日庸懦。酿成事端。乃临事为刁民迫胁。遂尔书票放犯。其罪不容于诛矣。应从重议罪。至于此案审结时。所有统辖专辖之文武员弁。应遵前旨。照苗疆失守例、从重办理。又大学士摺内奏称、于三十日途遇抚臣赍摺之人。询知奏报续获人犯。恐致行迟落后。不如由驿递送。更为便速。因令赍回等语。此摺乃爱必达于四月二十八日赍发者。即恐稽迟时日。带回由驿递送。亦当于初一日即为赍遣。即今初三日所发摺内。亦并无此摺。若云讷亲所奏。即爱必达摺内情形。彼摺可以无庸覆奏。即应将此情节声明。再此次来摺之密封。上面拆破。下面竟未封口。所包黄纸。亦未粘封。讷亲系最精细之人。断无此理。此中自有情弊。巳差员前往沿途一带挨查。大学士讷亲、应将封发奏摺之人。细加询问。可一并传谕知之。再事巳定局。所办者善后耳。可于众犯正法之后。押解别犯赴太原。可令太原之满兵。便路护送。若有应至太原商办者。即亲至太原。乌尔登等先令回京。沿途暑热。不必似去时疾行也。寻奏、查万泉刁民。欲将蒲州人犯、提至本县审结。因闻知府到来。恐人少不足挟制。是以纠集多人。又恐知府回去。人犯不能提回。派留徒党把守城门。乃其起事本意。所有仓库监狱。全未干动。城内并无丝毫侵扰。百姓亦无惊惶。至罗俊、因查阅营伍。亲至安邑。未经查拏人犯。即回平阳。后因万泉有哄闹之事。带兵至万泉。彼时知府业巳旋府。知县亦调赴临晋。在后方回。该镇到时。刁民巳散。陆续于各处查拏。凶犯俯首就擒。百姓闻官兵一到。便都惊避。此等情节。臣概未叙入。实增惭悚。再臣于万泉发摺时。所包黄纸。缘与抚臣奏报、同在一匣。是以用纸另裹。未经粘糊。至奏摺实系封好。其封口损伤。上面封口、因摺子添多。将黄褥改薄。装垫不实。以致沿途松动擦损。其下口本系旧糊。挨动自脱。报闻。　　

○丁酉。上诣畅春园问皇太后安。　　

○戊戌。谕、前因山西万泉、安邑、刁民抗粮拒捕聚众不法一案。特遣侍郎雅尔图、前往查审办理。乃雅尔图行至中途。向巡抚爱必达、告称患病沉重。不能前进。请医调治。近又称病势渐愈。缓缓回京。向来八旗大臣官员。均励忘私忘家之义。即遇用兵行围。若未经派出。无不痛哭垦求。以从王事。其或年老有疾。亦情愿捐躯于疆场。而以偃息在床。死于妇人女子之手为耻。此满洲之旧风。雅尔图身为大臣。岂不知之。至此案奉命查办。即使中途患病。理应力疾前往。果至不可支持。巡抚便至拦阻。而义在雅尔图、惟奋往巳耳。其不能审理案件。请旨派人代巳而巳耳。乃自称病势危笃。逗遛不前。究且此案查拏匪类、则有绿旗之兵弁在。定案参奏疎防、则有巡抚以下、不善经理之官员在。何至耽延观望。畏首畏尾。至于如此。较之从前八旗公忠勇敢之风气。大相迳庭矣。朕于是大为人心风俗虑。尚不为雅尔图一人而巳也。雅尔图现既患病。著解任调理。俟病痊之日。自行奏闻请旨。户部侍郎、著舒赫德调补。　　

○旌表守正捐躯之湖南石门县民冷上珍妻林氏。　　

○己亥。谕军机大臣等。各省督抚养廉、有二三万两者。有仅止数千两者。在督抚俱属办理公务。而养廉多寡悬殊。似属未均。著军机大臣等、酌量地方远近。事务繁简。用度多寡。量为裒益。定议具奏。寻议、查各督抚养廉银。现在湖广总督、一万五千两。两广、一万五千两。江苏巡抚、一万二千两。江西、浙江、湖南、湖北、四川、各一万两。不甚悬殊、无庸置议外。直隶畿辅重地。事务繁多。总督养廉止一万二千两。较各省觉少。请增银三千两。山东、山西、河南、三省。同属近地。事务用度。亦属相仿。且俱系兼管提督。而山东山西二省、各二万两。河南止一万二千两。请将山东山西二省、各减五千两。河南增三千两。各成一万五千两之数。广东巡抚、一万五千两。广西、止八千四百余两。虽广东用度稍多。然相去太远。请将广东减二千两。广西增一千六百两。以足一万两之数。再川陕总督、虽有节制边方。犒赏兵丁之费。然养廉三万两。较各省过多。而西安、甘肃、二省巡抚。西安居腹里。甘肃为边地。乃西安二万两。甘肃止一万一千九百两。请将川陕总督减五千两。西安巡抚减八千两。甘肃巡抚增一百两。以足一万二千两之数。闽浙总督、其道里远近。事务繁简。与两广相仿。而养廉二万一千两。未免过多。请减三千两。福建巡抚、养廉一万二千两。未免不敷。请增一千两。江苏巡抚、养廉银一万二千两。安徽则止八千两。云南巡抚、一万五百五十两。贵州则止八千五百两。亦属未均。请将安徽巡抚增二千两。贵州、增一千五百两。以足一万两之数。至各省督抚养廉。间有奇零。乃从前据火耗之额定数。今既经定制。零数应删。请将两江总督养廉银一万八千二百两内、去零银二百两。云贵总督、云南巡抚、各去银五百五十两。从之。　　

○又谕、山西万泉、安邑、二县匪类聚众抗官之案。特遣大学士讷亲、前往查办。所有造意为首。及附和逞凶各犯。现经分别惩治。以彰国法。朕思晋省风俗。向称淳朴。其民多勤本业而重犯法。乃不意近日刁民。竟至拆毁牌坊。塞堡守门。辱官索犯。种种猖獗。愍不畏死。至于此极。岂事理之所宜有。夫稂莠不剪。则嘉禾不殖。今首恶要犯。既各明正典刑。其林林总总之不为煽诱者。皆良民赤子。戴高履厚于光天化日之下者也。宜令大学士讷亲、宣布朕意。恳切训谕。俾共知国家立政。仁育义正。威惠兼施。彰善瘅恶。不容稍有假借。我朝德泽涵濡。覆露长育。百有余年。尔百姓保家室而乐盈宁。长子孙而安耕凿。刑辟何自而施。即使地方官政事少未妥协。督抚司道昭布森列。自当据实陈诉。静听申理。何至无所控吁。铤而走险。犯上作乱。凶暴公行。总缘愚民无知。易为鼓动。挟众人之势。以逞一巳之忿。遂至陷于大恶。罹于重辟。而不复顾。独不思身犯刑章。无所逃罪。父母妻子。不能相保。既罹重辟。又受恶名。其实不过一二首恶之人。挟私用诈。图快巳意。倡为邪说。而蚩蚩之众。贸贸从之。意谓此一二人。挺身以为众人。众人不可不出力相助。平日好勇斗狠之辈。不知大义。反若激于公愤。振臂而前。如飞蛾之投焰。赤子之入井。试令反而自思。有不痛自咎恨。追悔无从者乎。尔百姓于事过之后。覆念前此凶暴情形。与今日之安居乐业。孰得孰失。有不共斥其愚顽狂悖。转而自相庆幸者乎。嗣今巳后。务湏洗心涤虑。痛除恶习。毋恃朕保民若赤。过于宽厚。而冥顽不灵。以逞凶为得计。当共知尊卑之分。决不可踰。法度之严。决不可犯。父教兄勉。革薄从忠。力为良民。耻为匪类。以共享昇平之福。大学士讷亲、将朕此旨遍行晓谕。如尚在蒲州。即于蒲州剀切训导。如已至太原。即在太原宣谕。务令贤愚共晓。并颁发各府。令地方官转行化导。俾穷乡僻壤。咸共闻之。以化愚悍之积习。　　

○又谕曰、两广总督策楞等、题参电白营游击黄翔麟等因。本年二月内。提督林君升、饬查地方营汛情形。黄翔麟等违例出票。查点户口。以致乌石等三堡。男妇讹传。惊慌奔避一案。该督抚等从前为何并未摺奏。著大学士等寄信询问之。寻奏、乌石等堡、男妇讹言奔避一案。缘地方文武官、初意徇隐。故逃避招回复业。俱未禀报。直待镇道知府查出通禀后。臣等始知之。事隔经月。民咸复业安居。奏报无及。但营弁主事扰民。文武互相朦蔽。不禀不详。成何政体。是以将游击黄翔麟、守备施森、知县毛邑、逐一题参。报闻。　　

○又谕、据喀尔吉善、陈大受奏称、台湾道府二缺。最为紧要。请于知府中、选择一员升署巡道。于同知中选择一人升署知府。似于要地有所裨益等语。朕已批允所请矣。但思台湾孤悬海外。民番杂处。现在汉民俱非土著。刁黠成风。专以侵夺番利为能事。番民生计。日就艰难。而汉民犹欺骗不巳。兵役等、又恣意虐使之。习以为常。地官方狃于便安。惟是因循不加整顿。视一官如传舍。坐待升迁。其不肖者。又复假公济私。动称养廉无多。希图取利。即如采买一事。竟敢托言弥补。明肆侵渔。其他毙端颇多。难以枚举。盖官民兵役。总以远隔海洋。上司耳目不到。遂无所忌惮也。今该督抚既请选择道府大员、以重海疆。不拘资格。务必择老成干练。有为有守。可以整饬地方者。使之统率属员。加意振刷。若仍存故习。不过为此二人进用之阶。则大不可。必也、何以使番民各遂其生。不至困苦含怨。何以使汉民各安其业。不致侵扰穷番。何以使属员等洁巳爱民。何以使兵役等奉公守法。即采买等事。若何使积弊革除。不致仍蹈故辙。如此实心经理数年。则民风吏治。焕然改观。海疆永享宁静之福矣。可传谕喀尔吉善、陈大受、祇遵朕谕。多方留心。此时慎加选择。将来不时稽查。以收要地得人之效。倘有因循玩愒等弊。经朕访闻。惟于该督抚是问。　　

○又谕、据闽浙总督喀尔吉善奏称、浙江司牧之官。虽贤否不一。而所办政务。尚欠整饬。漕务亦有弊窦。胥役舞文弄法。匪窃频扰闾阎。就现在吏治而论。则当振其颓惰。革除弊端等语。常安自任浙江巡抚以来。不过循分供职。并无整齐化导、移风易俗之事。此处朕亦知之。向亦屡经训饬。今春来京陛见。又复切切面诲之。而伊所陈奏。究亦无甚出格留心、整顿地方之处。今喀尔吉善奏、浙江吏治颓惰。弊窦种种。则常安之废弛显然矣。朕因伊居官年久。于吏事尚为历练。一时浙抚不得其人。是以令回原任。伊不可于陛见之后。而存自是自满之心。所当省察前非。革除积习。佩朕训于不忘。闻人言而加惕。庶几后效可收。末路可保也。可传谕彼知之。　　

○旌表守正捐躯之浙江乐清县民陈景和妻王氏。　　

○庚子。谕、直隶河务。现交总督那苏图管理。伏秋二汛。甚属紧要。总督事务纷繁。一切修防工程。难以兼顾。通政司左通政张师载。向为南河道员。通晓河务。著前往协同办理。其所需夫马食用。著总督那苏图酌量给与。　　

○辛丑。上诣畅春园问皇太后安。　　

○还宫　　

○是日起上以夏至祭地于方泽。斋戒三日。　　

○壬寅。谕、夏至致祭方泽。前因斋宫新葺。树木尚未成阴。天气炎热。扈从人多。不免病暍。是以在宫内斋宿。去岁以得雨之后。时正清凉。朕仍诣坛内住宿。近因未得透雨。天气炎蒸。此次亲祭。随从人等。未免苦热。著照九年之例。仍在宫内斋宫住宿。不必前诣坛内斋宫。现在望雨之际。届期前往致祭。不乘辇。不设卤簿。著即传谕各衙门知之。　　

○遣官祭关帝庙。　　

○谕军机大臣等。陕西河州回民马应焕。控告同教马来迟、邪教惑众。起明沙会耳内吹沙一事。从来叩阍之案。不论虚实。立案不行。但陕省回教人多。性悍心齐。最易生事。如固原镇兵。回教十居七八。去冬抢劫商铺。恣行不法。即明验也。马应焕所告。虽虚实难定。但据其所称、于回教之外、又立邪教。将来聚集益众。彼此角胜。必致仇杀相寻。蔓延滋事。为土俗民风之害。不可不早折其萌芽。痛除邪妄。以靖地方。不可拘立案不行之定例。置之不问。著将舒赫德原奏。抄寄总督张广泗、巡抚黄廷桂、令伊等据实悉心办理。如果邪教聚至二三千人。巡抚黄廷桂、亦不应全无闻见。著查明确实。具摺奏闻。不可稍为回护。再马应焕词内称、上年十一月。本州断明示禁。并不遵依。十二月内、本州接了呈子。三四日不见音信等语。近来州县官员自理词讼。既无忠信明决之才。更存因循避事之见。是非曲直。莫辨实情。沉搁迁延。不能结断。其审案又不过以文告了事。百姓之遵循与否。不复计论。近日山西万泉聚众之案。亦因州县不早为申理。酿成事端。夫身在地方。而令不能行。禁不能止。狱不能折。奸不能惩。亦安赖是木偶为耶。可传谕该督抚、严饬各州县官。审理词讼事务。必秉公明断。应禁止者、严行禁绝。尽拔根株。毋得姑息养奸。博宽大之虚名。贻闾阎之隐患。此绥靖边疆、整齐风俗切要之图。慎之毋忽。张广泗寻奏。甘省回民甚繁。河州聚处尤众。大概诵经礼拜。通教无异。惟开斋有先后。诵经有繁简。稍为不同。马来迟向年贸易外省。携有摘本到家。名明沙勒。即汉语此经截句之谓。并非吹沙入耳。至马应焕所供、上年十一月、在本州控告审明示禁之语。调卷查无其事。惟有回民马卜世病故。亲戚马应虎送丧。因散给油香。起衅斗殴。马应焕赴州具控。经头人递词销案。事因斗殴。并非邪教。案内亦无马来迟名姓。又据河州镇臣金贵禀称。本地回民。大概各就附近一寺诵经礼拜。并无明沙会名目。至回众虽共守一教。然各有本业。礼拜原无多日。事毕各散。并无聚至二三千人者。查该镇亦系回籍。所言当属不谬。但马应焕未经在甘面质。或一面左袒。亦未可知。如果马来迟惑众有据。自应穷治。如马应焕诬控。尤须按律究拟。请将马应焕解发甘省面质。一面扎致抚臣黄廷桂、饬司道提齐各犯。俟马应焕到日。彻底审究办理。得旨。著照所请行。该部知道。　　

○又谕、广东巡抚所管之粤海关。著总督策楞、永远兼管。不必再交巡抚。　　

○以署兵部右侍郎鄂容安、为兵部左侍郎。盛京户部侍郎宗室蕴著、为兵部右侍郎。　　

○甲辰。夏至。祭地于方泽。上亲诣行礼。　　

○诣畅春园、问皇太后安。　　

○幸圆明园。　　

○谕军机大臣等、山西布政使朱一蜚奏前月得有透雨后兼旬以来。风日炎烈。本月初七八日得雨一寸等语。看此则晋省雨泽。殊未沾足。已批令将一切政务。先事绸缪。加意办理。巡抚爱必达、身任封疆。既以宽纵因循。致奸民恣为不法。贻害地方。若知将来处分必至离任。自以五日京兆。益复懈怠偷安。诸事旷废。则其罪更无可逭。况螟螣既除。稂莠既翦。则嘉禾益当滋之雨泽。今既稍有旱象。即当豫筹抚恤。无致皇皇待哺。可传谕大学士讷亲、严饬爱必达、一日在任。即有一日之责。新抚一日未到。所有地方应办事务。稍有疎忽。仍于爱必达是问。著悉心筹画。详晰奏闻。且此等情节自知可耳。亦不宜露于属员。以致威令不行也。再万泉、安邑二案。情节孰重孰轻。安邑起事在先。何以万泉猖獗更甚。所办万泉案内、据称看守城门。恐怕府主走了、提不回人来。并不敢有别的意思等语。张世禄等不过数人。何以遂能看守城门。是否实情。其河边追获要犯二名。有无拒捕。把总如何擒获。是否奋勇。作何奖赏。前所奏口供、俱未叙明。此事颇有关系。而两次所奏诸摺。未能彻底明晰。著将案内情节。一一详细奏闻。至各犯造谋附和、情形各别。今览供词。大率相类。想由叙录缮摺。不过撮其大要。未能备载。可传谕大学士讷亲、将原画供单。随便带来呈览。寻奏、查安邑刁民。于三月二十日、至县哄闹三次。初次拆坊。继则毁门。后又索回毁门之犯。皆系一日之事。万泉辱官守城。虽系四月初十起事。较安邑在后。但该处自上年九月、放火烧房以来。今年正月、则殴绅抗粮。三月、则拥众进城夺犯。积渐已非一日。情罪较安邑更重。至万泉刁民守城一节。查该邑甚小。兵丁连外委共止十名。又于抢犯后。衙役兵丁。畏其势焰。俱散匿城内。在城官员。俱不免畏首畏尾。一任刁民恣横。即每门拨一二人看守。亦无敢与之理论。再把总王于宾、探知要犯史考娃、王满仓、二人逃匿陕西。往彼查拏。协同该处地方。于黎明未开门时。将二人拏获。并未敢拒捕。查王于宾从前同都司胡璘、带兵赴万泉协拏人犯。闻有哄城之信。顿居不前。是以此处拏犯微劳。未便奖赏。得旨。所奏俱悉。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百九十


大清高宗法天隆运至诚先觉体元立极敷文奋武孝慈神圣纯皇帝实录卷之二百九十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十二年、丁卯。五月。乙巳。谕、京师自入春以来。虽常得雨泽。但未沾足。今麦秋已过。未沛甘霖。所种大田。望恩尤切。已降旨虔诚祈祷。因念清理刑狱。亦感召天和之一端。著刑部堂官。将在京各案内、徒杖以下轻罪。查明情节。稍有可原者。或应释放。或应末减。即速分别办理。其重罪人犯。虽法无可减。但其中五次缓决者。秋审时有酌量减等之例。此等狱囚。著大学士会同该部。一一查明。斟酌情罪。奏请朕旨。　　

○谕军机大臣等。据大学士庆复等奏、金川贼番围攻各寨。沃日土司求救。随调松茂协马良柱、带兵一千五百名救援。四月十二日、抵热笼寨解围。贼众四散。二十三日、抵沃日官寨、前驻沃防护之都司马光祖等出迎等语。摺内头绪。殊未明晰。马良柱以一副将。领兵深入。似属奋勇。但金酋兵势方盛。不无冒险。是否另有官兵策应。所报打死贼番名数。凭何查验。其自热笼至沃日。何以但有营盘。而蛮兵几许。如何逃散之处。俱未叙明。又前摺内称、都司马光祖、带兵二百名驻沃防护。今奏称马良柱兵到。伊等方带领土司出迎。是否俱经被困。官兵二百名、有无伤损。再前摺内称、宋宗璋驻兵杂谷闹。其马良柱进兵以后。宋宗璋现驻何处。作何调度。又据另摺、许应虎已经到川。作何委用。俱应一一详晰奏闻。再小金川向与大金川有隙。其投顺似系实心。至绰斯甲等、同恶相济。罪无可宽。今见官兵势盛。乃称情愿领兵出力报效。此等反覆情形。狡黠故智。何足凭信。前此瞻对四朗之案。袁士弼一意招抚。以致孽党效尤。岂可复蹈前辙。不若尽行剿灭。毋俾易种。既可锄除凶恶。以靖边陲。即可震慑诸蛮。令革心向化。不必专以招徕抚恤。为翦金酋羽翼之胜算也。朕思此等苗蛮。虽属化外。而叛服靡常。端由办理不善。如但谓得其人不足臣。得其地不足守。比之禽兽虺蛇。亦何妨听其涵孕卵育并生宇宙之间。而此等蜂屯蚁聚之众。果可度外置之乎。即如瞻对大金川之事。亦岂好大喜功。实因伊等声势日张。不得不劳师动众。然前此进兵。既不能遽得要领。临事又惟草率了局。官兵甫彻。旋复煽动。伤威损重。劳费实多。若但来则应之。去则弗追。试思十至而十应。何如以十应之劳。用之于一举。毁穴焚巢。芟除荡涤之为愈也。稽之前事。如汉之马援、诸葛亮、蛮中至今凛其遗烈。即前明韩雍、王守仁辈。亦能震以兵威。群蛮胆落。坐收一劳永逸之利。近日滇黔古州等境。悉成乐土。俱有明效。川省诸番。亦当加意经画。况我朝天威。无远弗届。即蒙古四十八旗。自古所不臣。何尝不在五服要荒之外。而奉令守藩。输诚内向。宁辑至今。可见含齿戴发之伦。断无不可化诲。惟在德足绥怀。威足临制。得柔远之道耳。可传谕庆复张广泗等、悉心区画。因此番用兵。将全蜀情形。通盘计度。如何可令蛮众弭耳帖服。永为不侵不叛之臣。使丛篁密箐。息警消烽。共安至治。熟筹长策。详晰奏闻办理。如果有不能办理。或不可办理情节。亦著将实在情形、缘何不便之处。密行陈奏。　　

○又谕、山东沂州府兰山县、上年被灾歉收。民人乏食。朕已降旨。令阿里衮察看本地情形。应如何加恩接济。即行办理。又登、莱、青、三府。亦有被旱歉收之处。前据阿里衮祗报安邱、诸城、二县。朕闻不止于此。不知近日麦收如何。民间情形如何。若有应须酌量筹画接济者。一面奏闻。即一面速行办理。务使贫民不致失所。因目前时日已迫。不可再迟。寻奏、查益都等处。接续被灾。其中安邱诸城二县。已蒙赈给一月口粮。现在麦禾失收。仍须赈给。再查诸城县并安东等卫被旱。请一例办理。得旨。著照所请速行。该部知道。　　

○大学士等奏。各陵修造事务关防。应俱改为承办办理等字样。交礼部铸给。报可。　　

○丙午。谕、朕令大臣等于自陈本内举贤自代。原期各矢公心。全无瞻顾。杨嗣璟系广西人。而举广西学政官献瑶。且侍郎与中允。官阶相隔甚远。虽朕有韦带之士、亦许举荐之旨。原以待出众之材。必其材猷特达。国人皆以为可者而后称。而官献瑶岂即其选。即谓此时实无瞻徇。焉知日后不缘此居功。而便于请托耶。且将来地方官。皆以本地缙绅。可操荐扬之柄。此风亦不可长。夫缙绅之不敢武断乡曲者。皇考所极力振作。而后能挽颓风。此法当谨守而弗失。杨嗣璟著交部察议。　　

○谕军机大臣等。从前托庸在广西任内、参奏布政使唐绥祖一案。原属过当。亦且近于刻薄。后经策楞毫不瞻顾。秉公查审。朕已知曲在托庸。降旨将托庸革职。而巡抚一时未得其人。即用鄂昌署理巡抚印务。而用按察使李锡秦为布政使。此朕擢用二人之由也。但当李锡秦来京召见时。深贬托庸。而盛称鄂昌居官之优。彼时朕原应将鄂昌李锡秦分省调用。乃即递用为抚藩。同莅一方。竟似二人有意营谋而得者。今鄂昌自陈本内。又举李锡秦自代。封疆重寄。以抚藩大员为之表率。巡抚有失。藩司得随时调剂。藩司有过。巡抚当随时纠察。方协君子和而不同之义。若交相称誉。互相援引。将来必启党比营私之渐。今观鄂昌李锡秦、如此相得。恐未免雷同附和。于地方事务。殊有关系。可密行传谕策楞。于西省一切政务。时时留心体察。倘或贻误公事。即行秉公据实奏闻。寻奏、查李锡秦自知县至藩司。皆在西省。和平老练。办事勤明。在两司中实为出色之员。是以累任督抚。事必与商。鄂昌初到。知其可靠。即与交好属实。但以之统辖群僚。恐不胜任。前巡抚杨锡绂、与提督谭行义、藩司唐绥祖、不和。时李锡秦已任臬司。并无一言建白。迨托庸为巡抚。群小簸弄是非。李锡秦亦未能匡正。此其少特立之操可知。鄂昌此举。实属过当。得旨。至公之论。知道了。　　

○兵科给事中李清芳奏。前保应升知县裘思通。今任福建晋江县知县。臣闻其顿改前操。向地方绅士借贷。操守不堪。据实检举。谕、据给事中李清芳、检举伊昔年保举之知县裘思通、顿改前操一摺。其中情节。尚当体究。如果裘思通操守不谨。李清芳不护前非。据实检举。事属可嘉。但李清芳系福建人。裘思通为伊地方官。倘因有所干渎。不满其欲。遂成嫌怨。而以检举示公。亦未可知。裘思通著解任。将此摺交与该督抚秉公确查。据实奏闻。再降谕旨。　　

○丁未。上御勤政殿听政。　　

○谕、征剿金川。前已拨银四十万两。协济川省。但军营粮饷。务须充裕。著户部于附近四川省分。再拨解银二十万两。以备支用。　　

○又谕、山东地方上年歉收。已先后截漕二十六万石。存贮该省。以资接济。今年春夏以来。该省虽得雨泽。尚有未经沾足之州县。将来秋收或有歉薄之处。应行豫为筹画。即或有收。便可于该处存贮。现据漕运总督顾琮奏报、尾帮漕船。于五月十四日全数过临清闸。此时粮艘谅在德州左右。可速行传谕顾琮。再行截留十万石。以备动用。如此时尚在山东境内。可就近留贮德仓。若已过德州。即于水次州县、酌量收贮。该部遵行。　　

○定举贤自代例。谕、为国求才者、若渴之心。以人事君者、忘私之义。朕于京察之年。令自陈大臣。各举贤自代。盖以政务殷繁。资人而理。诸臣自当殚竭忠荩。举能其官。以副朕吁俊之意。乃乾隆九年。诸臣所举。已有不满朕望者。然尚犹可诿曰初。今次所举。不但允协之未曾。而夷考其中。瞻顾党同。皆所不免。是不可以不谕。如礼部侍郎杨嗣璟、以广西人、而举本省之学政官献瑶。不以官阶越次为嫌。内阁学士朱定元、举云南府知府徐铎。是皆藉口朕有韦带之士。亦许举荐之旨。不知朕之此旨。原以待出众之材。必猷为特达者而后称。岂官献瑶、徐铎辈。即可举以应明诏耶。此等处、若谓无私。谁其信之。又如盛京侍郎。四人同在一城。而所举彼此相同。显系邪许会合。并不出于诚也。又如户部侍郎李元亮。甫荐湖北臬司徐琳。而徐琳即被总督塞楞额参奏。以为办事乖张。居心诈伪。李元亮之特保。何所取耶。又如广西巡抚鄂昌。荐举布政使李锡秦。上年托庸参劾唐绥祖。原属过刻。经策楞审明。朕将托庸革职。因粤抚一时不得其人。即用鄂昌署理巡抚。而用李锡秦为布政使。适李锡秦在京。朕召见时。伊痛贬托庸之劣。而极称鄂昌居官之优。今鄂昌即举李锡秦以自代。其何能免党同朋比之嫌乎。书曰。举能其官。惟尔之能。称匪其人。惟尔不任。诸臣独不闻之乎。嗣自今诸臣其克勉进贤之谊。勿苟且以塞责。勿假公以济私。勿藏拙以废公。勿勉强以从事。本省藩臬。本省缙绅。亦不许举本省官员。著为例。　　

○四川巡抚纪山奏。前奏粮运各条。经军机处议覆准行。但川西挽运綦难。党坝、沃日、二路。中隔雪山。若不增加台站。蛮夫皆褁足不前。杂谷闹至党坝。原拟安设十二站。今增六站。自杂谷闹至沃日。原拟安设七站。今增三站。仍添管台官二员。又查沃日一路。前因金酋围困热笼。粮路阻塞。官兵另择汶川县之草坡地方出口。经由瓦寺地界。粮运亦即于此路尾随。今热笼围解。运道已通。但止杂谷闹一路转运。不敷支给。应仍由草坡分运。至川南打箭炉军粮。原存炉仓一万石。除给过官兵口粮外。又酌拨雅州府仓米五千石。挽运炉城。自炉地至泰宁。安设十站。自泰宁至革布什咱之吉地。甚属荒凉。难安短站。今于泰宁用乌拉长运至沙普隆。由沙普隆长运至吉地。共安设粮务三处。并添置乌拉二千头帮运。再查前议、川西总理粮务道唐进贤、驻劄旧保县。居中调度。原止就党坝、沃日、两路而言。今又增瓦寺一路。请委保宁府知府周歧、驻劄跟达桥、为副总理。下军机大臣议行。　　

○以兵部右侍郎宗室蕴著、为镶黄旗满洲副都统。　　

○以太常寺卿赫瞻、为通政使。　　

○以通政使左通政张师载、为宗人府府丞。　　

○以翰林院编修张映斗、为四川乡试正考官。翰林院侍讲学士龚渤、为副考官。礼部主事陈大复、为广东乡试正考官。兵科给事中李清芳、为副考官。国子监司业陈世烈、为广西乡试正考官。陕西道监察御史冯元钦、为副考官。司经局洗马韩彦曾、为福建乡试正考官。翰林院编修经闻、为副考官。山东道监察御史赵青藜为湖南乡试正考官。翰林院侍读双庆、为副考官。　　

○戊申。上诣畅春园问皇太后安。　　

○谕、乾隆十一年分直隶通省额徵地粮。朕已普行蠲免。其天津所属有应徵苇渔课银一项。向来摊入地粮完纳。著加恩一体蠲除。俾濒海小民。均沾惠泽。该部即遵谕行。　　

○谕军机大臣等。据硕色奏报归陈南、汝四府。及许、汝、陕、光、四州。所属地方。三月初五日、得有透雨之后。又得雨数次。开封、彰、卫、怀、河、五府属。亦于四月初七八日、甘霖大沛。兹二麦登场。据各属禀报、惟仪封等十一州县收成稍减。其余九十八州县。二麦收成、俱有六七八九分。统计七分以上等语。摺内祗报麦收分数。现在大田光景何如。并未奏及。可传谕询问。令其将近日雨泽若何。并秋禾栽莳以后情形。据实奏闻。寻奏、各属于三四两月内、陆续得有透雨。秋禾偏插。业经节次奏闻。迨五月以来。通省复得雨泽。大田得资濡润。俱可乘时播种晚秋。实于农事有益报闻。　　

○己酉。上诣黑龙潭祈雨。　　
</div>
    <div class="pagination">
<a href="清实录乾隆朝实录_page400.html">上一页</a><span>...</span><a href="清实录乾隆朝实录_page396.html">396</a><a href="清实录乾隆朝实录_page397.html">397</a><a href="清实录乾隆朝实录_page398.html">398</a><a href="清实录乾隆朝实录_page399.html">399</a><a href="清实录乾隆朝实录_page400.html">400</a><span class="current-page">401</span><a href="清实录乾隆朝实录_page402.html">402</a><a href="清实录乾隆朝实录_page403.html">403</a><a href="清实录乾隆朝实录_page404.html">404</a><a href="清实录乾隆朝实录_page405.html">405</a><a href="清实录乾隆朝实录_page406.html">406</a><span>...</span><a href="清实录乾隆朝实录_page402.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
