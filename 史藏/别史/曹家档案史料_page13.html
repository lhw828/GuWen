<!DOCTYPE html>
<html>
<head>
    <meta charset="UTF-8">
    <title>曹家档案史料 - 第 13 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>曹家档案史料 - 第 13 页/共 36 页</h1>
    <div class="content">
七十三 曹寅奏不日会商核减三处缎匹摺 

康熙四十七年四月二十二日 
　　江宁织造．通政使司通政使臣曹寅谨奏：恭请圣安。 
　　本月二十日准到部文，为核减缎匹事，伏蒙圣谕，有若尽行停织，机户难以度日之旨。臣随宣谕各匠，无不感激欢呼，顶谢皇恩。至于三处缎匹绅绫等项，诚如圣训，自应减织。臣不日即会同李煦、孙文成公议妥当，造册报部矣。 
　　所有去年请过圣旨条陈数事，内神帛官诰一款，臣已具文咨部细查去后，尚未覆到。俟部文到日，当再具摺奏闻。 
　　江宁小麦前因连日阴雨，收割未完，今已晴明，子粒无损；百姓俱及时刈获，大约月内均可全登。今有镇江平粜户部江南司员外郎戴宝差人赍奏摺二封，并麦样恭呈御览，理应转奏；伏乞圣鉴。 

朱批：知道了。 

七十四 曹寅李煦奏捐银买米平粜摺 

康熙四十七年五月 
　　管理江宁织造．通政使司通政使臣曹寅、管理苏州织造．大理寺卿．兼巡视两淮盐课监察御史臣李煦谨奏：恭请万岁圣安。 
　　前蒙圣恩，江南平粜，闾阎穷民，俱沾实惠，万姓欢戴，洽髓沦肌，祝颂顶礼，从古未有。今据运道李斯（亻全）详称：两淮商人江楚吉、秦晋兴等，感沐皇仁，俱被圣化，无可报答天恩，情愿于江西、湖广二处出米之处，卖盐买米，即照彼处价值，载回平粜，以广我皇上好生之德。臣等公同会议：多买则江西、湖广之米必贵，彼此必生事端，许共卖盐银内，每十两用一两买米载归，则江、广无米贵之病，而江南缓急接济，不为无益。臣等与运道李斯（亻全），亦同捐出银二万两，往来买米平粜，以鼓励众心。俟买米既至，臣等设法平粜，务使贫民仰沾皇恩。俟米价一贱，即行停止。臣等已一面知会督抚，共力襄事。因关地方事宜，又商人感戴之诚，谨具摺上闻，伏乞圣鉴。 

朱批：此法甚善。惟恐有一图利之意，即反为不美矣！今夏北方雨（“扬”之“扌”换作“日”）时若，似有秋之景。 


[宫中．李煦奏摺] 
七十五 曹寅奏陈江宁地方晴雨情形摺 

康熙四十七年五月十八日 
　　江宁织造．通政使司通政使臣曹寅谨奏：恭请圣安。 
　　各处平粜之米，将已卖完。江南近日雨水甚勤，稻田俱全插秧，民间无事。惟是目下湖广、江西及庐州等处产米地方，皆禁遏口岸籴粜，米价比前稍长。臣无地方之任，惟谆谕州县官呈文督抚，一面晓谕客商。一面移文江广开禁，自可接济无虞。 
　　今将江宁晴雨录自四月初一起至本月初十日止，恭呈御览。又，扬州平粜内阁侍读觉罗塞黑奏摺一封，理合转奏。伏乞圣鉴。 

朱批：知道了。 

七十六 江宁织造曹寅奏洪武陵冢蹋陷摺 

康熙四十七年五月二十五日 
　　江宁织造．通政使司通政使臣曹寅谨奏：恭请圣安。 
　　目下上江米禁已开，客船陆续运到有二百馀只，惟湖广、江西尚未通运，督抚已经移文开籴，将来自可接济无虞。臣为核减缎匹事，至扬州与苏杭两处织造会议，因同李煦、运司李斯?商量，公同捐赀买米，往来平粜。两淮商人亦感沐天恩，情愿于江、广卖盐买米，载回平粜，以仰体皇上好生之德。臣已会同李煦公摺陈请。 
　　再，江宁洪武陵冢上西北角梧桐树下陷蹋一窟，口面有五尺馀寸，深约二丈馀，下视如井。臣念洪武陵有御赐碑额，太监看守，因民间讹言冢已蹋下，臣随往勘验，离地宫尚远十五丈馀，毫不相关，原系当先培填之土不坚，日久值雨冲蹋，水流宝城之外。当有地方该管官员，即命陵户挑土填平。恐谣言流播，讹传失实，有廑宸衷，合先奏闻。 

朱批：知道了。此事奏闻的是，尔再打听，还有甚麽闲话，写摺来奏。 

七十七 曹寅李煦奏陈织造事宜六款摺 

康熙四十七年六月 
　　管理江宁织造臣曹寅、管理苏州织造臣李煦谨奏，为敬陈管见，仰祈睿裁事。 
　　窃臣寅于康熙四十六年冬盐差任满复命，十二月十八日陛见。蒙皇上垂问，随具摺条陈织造事宜六款。于四十七年二月初三日面奉圣谕：除修理机房、船只，停支买办银两三件准行外，惟制帛、线罗、诰命，每年应用若干，工部现存若干，须核实再一并启奏。 
　　臣遵奉旨意，于回江宁之日，即移工部咨查。今准工部咨称：查明库存大红线罗二百六十二匹半，尚足十馀年之用。明黄线罗十匹，尚足二年之用。二项暂且停织，库内月完之日，另行派织。制帛虽尚存库五百八十二段，止敷一岁之用，难以停织等语。 
　　臣案查年例，制帛、线罗项下岁支银一千九百二十两。今部覆既称线罗暂行停织，应遵部文，俟库中用完，再当听文派织，共制帛一项，部覆虽存五百八十二段，止敷一岁之用，难以停织，是年例制帛仍应照岁定之数织解。惟坛庙郊告等帛，应俟需月之时，随时派织。是行派多寡，亦难预定，应如臣等原议，照局设制帛线罗机三十三张，约计应用料工每岁需银三千两，加以年例制帛，即可供一年织造；至诰命一项，今部覆：凡遇覃恩，皆由吏兵二部查明各官应领轴数，行文本部，方行派织，此系现用现派之项。现今诰轴俱不足应用，仍令该织造照所派数目，陆续织送。其每年应用若干之处，似难悬定等语。此诰命钱粮，既系现用现派之项，难以预定，亦应如臣等原议，照局设诰命机三十五张，约计应用料工每岁需银五千两，即可供一年织造。此制帛、线罗、诰命岁需钱粮，系照机张、人匠筹计，将来行派，则照部文织解。无派则存贮银两，以俟行派之用。 
　　更有请者，神帛、官诰两机房，自顺治二年间案经内院臣洪承畴经定，除丝、颜等料照时采买外，其一应匠作工价，比因开织之初，惟期撙节，所定工价甚寡，较之段匹、倭段，仅十之二三。此各匠虽有工价名目，实皆民间各户雇觅应工，迄今六十馀年。历任织臣，无可动钱粮，惟一循旧例，若竟行革除，则穷匠星散，谋食不能，束腹以待钦工。若听其贴养，则穷檐（上艹下部）屋，虽升斗分文，尚属艰难，而责之帮工，曷能免胥吏诛求之累。伏思皇上宵旰殷忧，无时不以民瘼为重。臣等虽至愚，敢不仰体睿怀，绳勉从事。但诰帛工价，岁有成案，臣督织以来，即昼夜图维，未有善全之策。今幸值江、苏两局织造钱粮，既岁于巡盐多得银内动支，此不足工价亦请于馀银支给。臣等原议诰帛二项人匠，约计三百七十名，岁需银二千七百两，即可赡活群工。将来有无派织，皆需此养匠，其民间帮贴，概可革除。如此则穷匠小民咸沾圣泽，而钦工大典亦无旷误。敢请睿裁，仍归原议，诚垂久之至计也。 
　　以上条陈事宜六款内，除江、苏二处买办银共二千两，既巡盐银内岁有馀剩，此项应请停支外，共馀五款，计诰、帛、线罗、养匠，共需银一万二千六百二十两。又江、苏二处修理机房，每处岁需银五百两。船只每处岁需银一千两。通共银一万五千六百二十两。臣等仰荷殊恩，报效无地，而巡盐银内尚有馀剩，请自戊子纲为始，前项银两于多得馀银内支用，年终造册报销，永远定例。此臣寅、煦公同筹计，倘荷圣裁并赐准行，则藩司驿道既免支解之烦，而织造不至误工，地方永戴皇仁矣。 
　　伏乞睿鉴，敕部议覆施行。 

[宫中．李煦奏褶] 
七十八 曹寅李煦奏江宁所织诰帛等用费请在盐馀支用摺 

康熙四十七年六月 
　　管理江宁织造．通政使司通政使臣曹寅、管理苏州织造．大理寺卿兼巡视两淮盐课监察御史臣李煦谨奏：恭请万岁万安。 
　　窃臣寅于康熙四十六年十二月十八日盐差任满，复命陛见，具摺条陈织造事宜六款，于四十七年二月初三日，面奉圣谕，修理机房、船只、停支买办银两三件准行，其制帛、线罗、诰命每年应用若干，现存若干，命核实再奏。臣寅钦遵旨意，于回江宁之日，即移咨工部。今已查明现存若干，应织应停若干，俱疏内逐件奏明，不敢再为渎陈。惟是臣寅、臣煦仰荷殊恩，报效无地，伏思江、苏两局织造钱粮，既于巡盐多得银内动支，而巡盐银两尚有馀剩，是以臣等公同商酌，条陈六款。其江、苏二处买办银共二千两，在馀银内支用。至江宁所织诰、帛、线罗以及养匠之费，又共需银一万二千六百二十两，与江、苏修理机房每处岁需银五百两，江、苏修理船只每处岁需银一千两，通共一万五千六百二十两，均请照条陈原议，并自戊子纲为始，总于所得馀银内支用，年终造册报销。如蒙恩准，则藩司驿道既免支解之烦，而织造钦工又不至迟误矣。伏乞圣鉴，俞允施行。 

朱批：此摺与疏稿同。 

[宫中．李煦奏摺] 
七十九 苏州织造李煦奏请准纲商程增等分行食盐摺 

康熙四十七年六月 
　　管理苏州织造．大理寺卿兼巡视两淮盐课监察御史臣李煦谨奏：恭请万岁万安。 
　　窃上元、江宁等八县食盐，额行七万六千九百九十五引。而八县之地，乃两淮纲盐门户并私盐出没之要路也，其地最关紧要。无如棍徒张子谦等，认行于前，即欠课潜逃。复有棍徒谢文元等认行于后，亦皆逋欠钱粮。而前后两次未完额课，总属众商摊赔代补。今谢文元告退而纲商程增、项鼎玉等，又虑认行不得其人，再致赔累，情愿分行八县食盐。前盐臣曹寅缮疏题明，部议未准。 
　　臣煦查程增、项鼎玉等，原皆殷实良商，又据情题请。而户部仍恐纲商代行，日后有误钱粮，议另募新商办运。奉旨：依议。在案。但纲商已经赔累多年，恐外来奸棍有坏盐法，不得不慎重以为保固之计。而程增、项鼎玉等三十馀总，实系殷实商人，必不贻误钱粮。今臣煦再具疏题请，伏乞万岁特旨准行，庶免棍徒乘机钻谋之弊，而部中不至再为推诿也。 
　　伏祈睿鉴。臣煦临奏可胜激切之至。 

[宫中．李煦奏摺] 
八十 曹寅奏报江宁雨水田禾粮价摺 

康熙四十七年六月十六日 
　　江宁织造．通政使司通政使臣曹寅谨奏：恭请圣安。 
　　江南太平无事，惟徽州、宁国二处，雨水颇大。皆缘骤雨积聚，一时难于消涸，连日天气晴霁，可以无虑。苏州近浙江一带，雨水亦多。目下已渐退别路，禾稻甚好，均系丰熟之岁。湖南、江西今年大丰，此时早稻告登，即有接济，米价自可日贱。 
　　臣目下至仪真。为臣在京时所奏织造事宜，今部文已到，现在与李煦商酌，公同具本题请，不敢另奏。所有江宁晴雨录，自五月十一日起，至本月十五日止，恭呈御览。理合奏闻，伏乞睿鉴。 

朱批：知道了。

八十一 曹寅奏僧一念缉获日期摺 

康熙四十七年六月廿三日 
　　江宁织造．通政使司通政使臣曹寅谨奏：恭请圣安。 
　　本月廿二日塘报呈称：本月十九日，于吴江县离城四十五里地方，已获贼僧一念，随即审问是真。廿三日镇江平籴户部员外郎戴宝摺到臣，云已经抚院于准出前获之贼对录，果真无异，随解往浙江结案去讫等语，其闻更为详悉。凶顽小丑，难逃天纲，事关大案，理合一并具招奏闻，伏乞睿鉴。 

朱批：早已知道了。近京各处至于口外，秋收十分有余，未知江南若何？ 

八十二 江宁织造曹寅再奏洪武陵冢蹋陷褶 

康熙四十七年七月十五日 
　　江宁织造．通政使司通政使臣曹寅谨奏：恭请圣安。 
　　本月十二日，臣家人赍报明陵摺子回南，伏蒙御批：此事奏闻的是，尔再打听，还有甚麽闲话，写摺来奏。钦此钦遵。该臣细访得彼时民间讹称，洪武冢陷下深广十馀丈，扬州、镇江各处传闻略同。有疑看守不谨，盗发岁久致陷者，有说明朝气数已尽天陷者，有疑前明初起工程不坚者。小人之谈，纷纷不一。臣随回省往看，陷处甚小，不过二丈馀，查因日久土松所致，并无他故。且离冢甚远，毫无关碍。随令守陵人役，将宝城开放三日，许百姓纵观，咸知讹谬，至今寂然，遂无异说。随后已经填平，打扫完净。 
　　再，一念贼僧已经授首，群黎莫不举手称庆，从此穷闾富户，俱无晓夜之虞，咸感颂皇仁，有加无已。 
　　闻又贷免太仓王宦一家，圣恩宽大，自古未有，民间稍知诗礼之人，俱闻有泣下者。臣目击乡绅士庶传说如此。 
　　又，臣前奏徽、宁、池、太等处雨水甚大，臣谴老成员役至彼处密密看验，回称因雨水过多，山水骤发，江边圩田口岸俱被冲倒。其太平府当涂县，有大官圩五十馀万亩，自万历年间倒后修筑，至今又百馀年，人民懈弛，久未防固，值骤水壅决，共中禾稻房屋，漂没甚多，今地方官现在开仓赈济。江宁及镇江下路一带，雨水亦大，低田晴后方可定分数，高田俱有十分收成。谨将晴雨录，自六月十六日起至本月十五日止，恭呈御览 
　　再，臣接家信，知镶红旗王子已育世子，过蒙圣恩优渥，皇上覆载生成之德，不知何幸，躬逢值此。臣全家闻信，惟有设案焚香，叩首仰祝而已。所有应备金银缎匹鞍马摇车等物，已经照例送讫。理合一并具摺奏闻，伏乞睿鉴。 

朱批：知道了。 

八十三 苏州织造李煦奏前与曹寅捐买平粜米未到并扬州风雨摺 

</div>
    <div class="pagination">
<a href="曹家档案史料_page12.html">上一页</a><span>...</span><a href="曹家档案史料_page8.html">8</a><a href="曹家档案史料_page9.html">9</a><a href="曹家档案史料_page10.html">10</a><a href="曹家档案史料_page11.html">11</a><a href="曹家档案史料_page12.html">12</a><span class="current-page">13</span><a href="曹家档案史料_page14.html">14</a><a href="曹家档案史料_page15.html">15</a><a href="曹家档案史料_page16.html">16</a><a href="曹家档案史料_page17.html">17</a><a href="曹家档案史料_page18.html">18</a><span>...</span><a href="曹家档案史料_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
