<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 448 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 448 页/共 502 页
  </h1>
  <div class="content">
   ○庚子。谕军机大臣等、前据李若珠、奏调艇船。当令传谕吴全美、将艇船二百余号。驶赴狼山福山等处。李德麟师船、仍留江上梭巡。以防江南窜匪。并叠次谕令乔松年、接济水师饷需。兹据李若珠奏、上下艇师。已成隔绝。请派吴全美、统带艇船东下。李德麟、仍留鲁港。先将下游布置严密。再与杨载福、李德麟、联为一气等语。自系尚未接奉前旨。著再行传谕吴全美、即带艇船。驶赴下游。听候李若珠调遣。毋许藉词管误。长江中间。现在道路不通。李德麟艇师、尚在鲁港。李若珠无从调遣。杨载福前奏、记名总兵陈金鳌等、会同李德麟等师船。将蟂矶石垒攻破。是该总兵距杨载福水师较近。著暂归杨载福调遣。仍饬令设法疏通江路。与吴全美等、声势联络。总期扼截江面。毋令南岸之贼。乘虚北渡。方为妥善。吴全美全师东下。仪徵以上。是否空虚。李若珠、必须通盘筹画。不可顾此失彼。昨据庚长探报、江阴克复。此路文报已通。吴全美艇船、应否仍泊狼山福山等处。并著李若珠、相机办理。毋稍拘泥。各起艇师。每月所需口粮甚钜。江北粮台。仅拨银数千两。断难敷用。乔松年前奏、水师饷无从出。虽经户部遵旨议拨款项。交江北粮台支发。尚恐缓不济急。李若珠曾咨令查文经、赶紧接济。何以丝毫未解。著乔松年传旨、谕令查文经、在上海关库各款。先行提解水师军饷。源源接济。不得藉词推诿。致干重咎。并著乔松年、先行设法给发。以期固结水师。即以保全大局。至江南兵勇溃散。所有前欠各饷。自应划除。所集兵勇。另行按月支给。不得藉口补给从前欠饷。致滋浮冒。此节并著乔松年、传谕查文经、遵照办理。将此由六百里加紧谕知李若珠、杨载福、并传谕吴全美、李德麟、乔松年知之。　　

○又谕、前因浩罕派来夷使递字。恐其入卡句结。当谕扎拉芬泰、妥筹驾驭。兹据裕瑞等奏称、浩罕派来额尔沁捏斯密顶等递字、仍求和好。经裕瑞等、将前次摉获已毙额尔沁寄回信字。谋为不辄情形。与此次额尔沁阅看。额尔沁颇有愧色。谓系祸由自取。前已写信回浩罕。将住站呼岱达舒库尔锁押。俟新换呼岱达到来。商同写信回浩罕。将前次之事说明。仍然和好等语。该浩罕既遣额尔沁前来善说。又将呼岱达更换。尚知其曲在彼。似非意图报复。惟明巴什所递字内。有不肯凭信之语。夷情叵测。难保不暗中句结。猝启衅端。已谕裕瑞等、严密戒备。深入侦探。著扎拉芬泰、派人详查该大臣所奏。是否实在情形。详细具奏。如该浩罕回信到时。仍求和好。或求将呼岱达伯塔尔等罪名减轻。自可俯顺夷情。相机妥办。以示怀柔。傥该浩罕有蠢动之意。亦当会商裕瑞等、妥为防范。设法晓谕。毋涉疏忽。将此谕令知之。　　

○又谕、裕瑞等奏、浩罕递字、仍求和好、相机办理一摺。据奏浩罕派兵前往冰岭。并无其事。此次派来额尔沁捏斯密顶等递字、仍求和好。意尚恭顺。裕瑞等所拟、俟新呼岱达到喀。与该额尔沁寄信回浩罕之便。再饬阿奇木书写覆字。一同寄去。详细开导。使该夷诚信不疑。如回信仍然效顺。或求将呼岱达伯塔尔等罪名减轻。再为相机办理。所筹尚为妥协。惟夷情叵测。所言未可尽信。且明巴什等所递字内。有不肯凭信之语。难保不暗中句结。猝启衅端。裕瑞等惟当不动声色。严密戒备。以绝其窥伺之心。并仍觅妥靠回子。深入侦探。不可因该额尔沁言词恭顺。稍涉大意。如该浩罕回信到时。仍求和好。自可俯顺夷情。妥为办结。以示宽大怀柔之意。总在该大臣等、明示羁縻。暗加防范。毋为该夷所乘。方为妥善。将此谕令知之。　　

○辛丑。谕军机大臣等、何桂清、王有龄奏、长兴失守、贼窜湖州、杭城危急、并请抚夷剿贼各摺片。逆匪大股至夹浦。窜陷长兴。萧翰庆一军。至塘口地方。遇贼接仗。萧翰庆不知下落。所部奔至湖州。贼即围扑湖城。并分股绕出小路。已至武康县境。距杭州仅一日之程。杭城亦危急万分。江长贵一军。已抵平望。因溃兵冲至。遂折回湖州。现在湖州被围。该署提督、系帮同办理军务之员。责无旁贷。著激励兵勇。督同在城文武。严密防守。保卫郡城。并分兵截剿武康窜匪。以杜逆贼入杭之路。瑞昌、王有龄、亦当拨派兵勇。出省夹击。先清武康之匪。并扼截湖州入省要路。瑞昌、现命总统江南各军。规复苏城。现在杭城吃紧。自当先顾杭州。再图进取。毋得株守省城。致成坐困。张玉良一再败退。奔回杭城。亦当奋勉图功。随同保守省垣。以维大局。毋令再有疏失。致干重咎。所有现在湖州防守情形。及萧翰庆下落。并著瑞昌等、迅速查明具奏。夷人欲入长江。我方欲阻上。岂可招之使来。徐有壬照会＜口英＞口□佛。欲借夷兵防守苏州。何桂清前赴上海商办。纰缪已极。已谕薛焕婉言拒阻。江南贼势虽张。现在调集各路援兵。自能力图规复。若借资夷力。使该夷轻视中国。后患何可胜言。所请安抚夷人。劝其助顺剿贼之处。应毋庸议。将此由六百里加紧谕令知之。　　

○又谕、本日据何桂清奏、自苏州失守后。贼陷长兴。湖郡戒严。吴江一带。偪近贼氛。情形亦甚吃重。恐贼匪蔓延。联成一气。势更不可收拾。著薛焕妥速布置。迅图规复苏常。毋令该匪久踞。致成负嵎之势。日后歼除愈难。江阴克复后。江路已通。前据李若珠奏、请将吴全美艇船二百余号。调赴福山狼山停泊。与何桂清所奏、赖镇海一军停泊福山等语。果否扼要。足资策应。并著薛焕、与李若珠、通筹酌办。水师军饷。即饬查文经、在上海关库各款。先行提拨。毋误要需。庐凤道萧盛远、声名平常。前谕令徐有壬将该员撤任。查明参奏。何桂清请暂令接署臬司之处。著不准行。仍著薛焕查明该员实迹。据实奏参。毋稍徇隐。江苏臬司。另行派员署理。其苏常二府、及各属失守之文武员弁。并著详细查明具奏。另片奏张国梁、在丹阳御贼。官兵溃散。壅塞不能前进。策马渡河。水深马没。沈弱不起。据张国梁之弟张国材、同都司黄才贵、护送江南提督印信至上海等事。著薛焕再行确切查明。张国梁是否沉水。抑系受伤。并饬张国材迅速寻觅。将实在下落情形。据实具奏。再降谕旨。将此由六百里加紧谕令知之。　　

○又谕、前因和春奏请、筹拨军火等项。叠经谕令恒福等、各于直隶、山东、河南、陕西等省。随时接济。现在江南军情大变。各路防剿。更为吃紧。苏常均应亟图克复。所需军火。无处承造。著恒福、文煜、庆廉、谭廷襄、务将各省未解江南军营、火药铅丸火绳等项。星速筹解淮安府、验收转运。以应急需。毋稍延误。将此由五百里各谕令知之。　　

○又谕、薛焕奏、＜口英＞口□佛联为一气、狂悖愈甚一摺。并据何桂清、王有龄奏、南北皆危、亟宜抚夷剿贼等语。＜口英＞口□佛二夷。知江南大营溃退。苏常等处。相继失陷。愈形狂悖。本在意中。何桂清又至上海。与口□普噜嘶商议。无怪该夷夜郎自大。肆意要求。江南贼势虽张。现在调集各路援兵。自能力图规复。若藉资夷力。更使该夷轻视中国。后患何可胜言。何桂清、王有龄、所请断难允行。前据薛焕奏、＜口英＞酋口□额口□尔唫、道经口□佛国、因该国主一意主战。口□额酋已回覆该国主。不来中国。此次口□普酋等、又称口□额口□尔唫、噶罗、不日仍来中国。其中不无可乘之机。所称立即赴津。断不在上海停留。亦未可尽信。何桂清业经拏问。薛焕现署钦差大臣。责无旁贷。务须在上海妥为办理。不可往来徒报夷情。尤不可为何桂清豫为开脱。所有夷务。著即探明口□额酋等、一到上海。即遵前奉谕旨。剀切开导。冀有转机。固不可因苏常失陷。稍示以弱。亦不可激之北驶。致启兵端。操纵之机。全在该署大臣、悉心筹画。不得意存推诿。有负委任。咪夷业经换约。何以亦欲赴津。显与＜口英＞口□佛两夷。暗中句结。若至天津。误伤该夷船只。必致有所藉口。著薛焕详细告知。毋令前往。是为至要。将此由六百里加紧谕令知之。　　

○又谕、本日据薛焕奏、＜口英＞口□佛联为一气、狂悖愈甚一摺。据称、何桂清到沪。见口□普噜嘶。反覆开导。毫无悔悟。口□佛夷哥士耆所言。亦与口□普酋相同。又称口□额口□尔唫、噶罗、仍来中国。立即赴津办事。咪酋哗喏口□翰、亦要赴津等语。＜口英＞口□佛两夷。因江南大营溃退。愈肆恫喝。据称＜口英＞兵已屯劄山东之成山。口□佛夷亦劄成山对峙之高丽洋岛。一俟口□额酋噶酋到来。即行北驶。著僧格林沁、恒福、随时侦探。密为防范。其山海关一带。亦应一体严防。口□佛夷已店踞烟台地方。文煜前派署青州府知府董步云等、前往询问来意。著即督饬该员、妥速办理。并于各海口、认真严防。以免该夷登岸滋扰。原摺著钞给阅看。将此密谕僧格林沁、恒福、并由四百里密谕文煜知之。　　

○以塔尔巴哈台领队大臣武隆额、为叶尔羌帮办大臣。已革福建陆路提督炳文、为塔尔巴哈台领队大臣。　　

○以海运漕粮验收完竣。户部侍郎宝鋆、仓场侍郎廉兆纶、下部议叙。户部员外郎继格等、加衔升叙有差。　　

○以城陷脱逃、及先期出城。革署江苏布政使蔡映斗、署苏州府知府吴云、元和县知县冯树勋职。严行查办。　　

○以恇怯无能。革降补四品京堂许乃钊职。留于李若珠军营差遣。　　

○予江苏殉难巡抚徐有壬、工部主事徐曾庾、理问鲍绶衔、祭葬世职。徐有壬妻施氏等、旌恤如例。　　

○壬寅。谕内阁、各直省军务未平。而郡邑士民。办理团练。尚能随同官兵剿贼。是团练足以辅兵力之不逮。具有明徵。朕前经降旨、谕令籍隶河南等省、在京官员。各抒所见。昨据怡亲王载垣等、会同周祖培等、拟定河南团练章程呈览。自应先令该省筹办。顺天府府丞毛昶熙、著赏加都察院左副都御史衔。作为督办河南团练大臣。驰驿前往。并著河南盐运使衔南汝光道郑元善、帮办团练事宜。载垣等所拟团练章程十条。即著毛昶熙、于驰抵河南后。会同郑元善、按照所议条款。妥为办理。　　

○谕军机大臣等、前因苏常失守。叠次谕令曾国藩、带兵迅速驰赴两江总督署任。并令兼程绕道。由浙赴苏。会同瑞昌、调度各军。迅图攻克。本日有人奏、安庆一城。经曾国藩水陆布置。联营围困。贼已援绝势穷。克日可复。如举建翎之师。直捣金陵。急攻东坝。踞苏之贼。必回顾巢穴。即以援苏之兵。乘势夹攻。则苏州可复。常州可图。较之由长江取道赴苏。似为便捷各等语。苏常为东南财赋之区。且系数省咽喉。自应以急筹攻复为上策。现在贼势已直趋杭湖。势将糜烂两省。尤为刻不可缓。曾国藩接奉前旨。拟由何路行走。尚未据该署督奏到。如果安庆一城。指日可复。该署督正不妨先克安庆。沿江而下。乘金陵贼众空虚之时。直捣巢穴。一面调派援兵。并力夹攻苏州。使贼首尾不能相顾。似较便捷。曾国藩既膺重任。责无旁贷。其安庆是否可以即复。金陵是否可以进攻。不致牵掣兵力。久顿坚城。抑或设法先解苏常之厄。均著酌量缓急。妥筹办理。原摺著钞给阅看。将此由六百里加紧谕令知之。　　

○又谕、僧格林沁等奏、请调拨防兵、变通办理一摺。据称、现调山西北镇官兵二千名。其尚堪教演者。仅有一千名。其余一千名。软弱疲病。技艺生疏。其难得力。请将此项老弱官兵一千名。撤回原省。交山西抚臣分别裁汰。将此一千名额设粮饷。拨归直省。即在京旗满洲蒙古汉军、并内务府三旗、及演艺各营。挑选精壮养育兵闲散一千名充额。拣员管带赴津训练。以资守御等语。山西到防官兵。半多疲弱。该大臣等、力筹整顿。量为转移。欲由京旗挑补精壮足额。自系为添兵节饷起见。惟现在该夷抚局未定。未便议及善后章程。此项老弱官兵一千名。著该大臣等撤回山西原省。交英桂分别裁汰。仍著英桂另挑精壮官兵一千名。调赴天津防所。以足原额。所请由京旗挑选壮丁。以为永久严防之计。著俟该夷就抚后。再行覆办。将此谕令知之。　　

○又谕。僧格林沁等奏、调拨防兵、裁汰老弱一摺。据称、调到山西官兵二千名。其尚堪教演者。仅有一千名。其余或软弱疲病。或技艺生疏。留于津郡。实难得力等语。天津防务。最关紧要。现在山西调到之兵。多系老弱充数。实不足以资捍卫。业经谕令僧格林沁等、逐加挑选。将软弱疲病、及技艺生疏之官兵一千名。均令撤回该省。英桂接奉此旨。著即按照该大臣等、所撤官兵数目。另行挑选精锐。如数补足。委派妥员。迅速管带赴津。以其战守兼资。一兵有一兵之用。不致虚糜饷需。是为至要。至此项官兵。既不能得力。将来撤回山西。即行裁汰。不得令其入营归伍。滥支口粮。仍当另挑精壮。以足原额。将此谕令知之。　　

○引见新科进士。得旨。一甲三名钟骏声、林彭年、欧阳保极、业经授职外。黎培敬、黎翔、牛元恺、林天龄、崔穆之、刘秉璋、陆懋宗、惠林、姚清祺、刘溎年、王珊、郭从矩、王荣琯、何亮清、祁世长、钱来商、欧寿橒、杜庭琛、彭世昌、毕保厘、陈楷、李祉、胡昌铭、徐致祥、宗室宝森、崇谦、孙汝霖、路桓、苏辂、孙诒经、吴镇、王庆祺、王桐、周冠、吴元炳、尚林焱、许廷桂、俱著改为翰林院庶吉士。俞之俊、余焕文、赵亮熙、李希莲、宗室阿克丹、周干臣、林墉、方镛、汪国凤、贾修明、林廷燮、吴墉、何瑞霖、沈源深、何嵩祺、霍润生、李汝霖、余本初、徐宗一、李桂林、毛亮熙、淩行堂、谢宝镠、章乃畬、李楹、范坦、陈进衔、马永璋、张元培、李德洄、刘树伦、吕钟三、傅大章、崔国庆、张同符、王建本、郭家修、王耀文、边其恒、任涟、觉罗松阿达、李培英、刘宗岱、秦焕、彭葆初、毕棠、红带子英卓、章耀廷、潘自强、陆光祖、吴庚扬、周麟、高同善、胡印远、陈文田、于中法、黄道让、罗锦城、全霖、张文德、蒋善謩、崇文、俱著分部学习。毛鸿图、徐炽、俱著以内阁中书用。林纁、王宫午、贾元涛、冯允煦、李鸣凤、游观第、邵垲、张时中、钱世叙、王树德、丁海珊、胡鉴、何鼎、孙颂清、江毓秀、张崇第、朱鸿灏、翟飞声、徐延旭、傅遇年、王伯良、王慎修、储赓芸、张镜堂、谢宝树、李大观、文宗欧、张隽选、雒宗易、路峙、李师濂、毕亮、冯景略、王廷鉴、钟承堂、曾思浚、刘兆禄、张恩煦、方鸣皋、郭程先、黄毓桂、余祥钟、张炳星、孙绳武、戴之祥、刘俊扬、伏作霖、国兴、贾龙光、刘鸣皋、胡叔珊、孔昭浃、牟标、方启宪、刘绪、蔡振玉、雷冲霄、焦有森、綦思本、刘铣、孙原吉、余瓒馨、颜有庄、俱著交吏部掣签。分发各省。以知县即用。户部候补郎中张绪楷、著以郎中即补。礼部候补主事王维珍、工部候补主事王汝讷、户部候补主事李宝铭、俱著以主事即补。刑部学习郎中彭泽春、兵部学习郎中蒋启勋、工部学习郎中郑培基、俱著俟报满作为候补郎中后。以该部郎中即补。刑部学习员外郎姚东济、工部学习员外郎彭克仪、俱著俟报满作为候补员外郎后。以该部员外郎即补。兵部学习主事朱厚基、刑部学习主事何有济、户部学习主事谭继洵、俱著俟报满作为候补主事后。以该部主事即补。余著归班铨选。　　

○命户部右侍郎刘昆、往奉天巡查海口。会同盛京户部侍郎倭仁、妥议税课章程。　　

○以塔尔巴哈台参赞大臣明绪、为镶蓝旗汉军副都统。　　

○以巡防出力。复已革隶通州协副将魁麟职。　　

○以畏葸无能。降督办河南剿匪事宜副都统胜保、三品京堂。来京候补。以河南巡抚庆廉、督办剿匪事宜。副都统关保、帮同办理。　　

○命河南陈州府知府安奎等、听候督办团练大臣毛昶熙、差委。　　

○癸卯。谕军机大臣等、前据文煜奏、夷船驶至烟台山下。占房开井。有挟制通商之意。当经谕令文煜、饬令委员、反覆开导。并设伏严防。本日又据续奏夷务情形。并福山县知县陈寿元、往见夷酋、情词尚为恭顺一摺。夷人又占民房数处。并船上载来木料。盖屋数间。显系意图盘踞。在彼通商。各铺户纷纷关闭。早绝其望。正可使该夷废然思返。足见该商民等、尚知大体。不必勒令商人等、照常生理。致拂民情。夷兵往近村抢掠食物。经乡团聚众逐回。夷酋闻知。即将夷兵惩治。是该夷尚有畏惧百姓之意。正可迎机而导。使其不敢猖獗。所称因其情形恭顺。拟酌给牛羊鸡鸭等物。以示羁縻。此举殊可不必。夷人如果食物不能充裕。正可速之使去。格外体恤周旋。以后恐应接不暇。设有不继。转令该夷有所藉口。如该夷向地方官索求。即告以此处、并非通商换约之地。地方官不敢擅专。其民间有接济食物、私行交易者。仍行一体严密禁止。使其不能久留。尤当严禁沿海居民。不可为所雇募。并防其乘间抢掳民人。迫令服役等事。朕闻登莱青滨海一带。现办团练。向来招募练勇。多属有名无实。不过为州县冒销地步。著该抚饬令地方官、遴选公正绅士。董司其事。均由民捐民办。不得假手吏胥。尤不可招募无业游民。及外来之人。免致奸细溷迹。该抚前派之委员董步云、与该夷接晤后。如何情形。一俟覆到。即行详晰驰奏。再本日又据文煜奏、夷人于续到之轮船二只内。起出马一百五六十匹。该抚现添调马队、以备抵御等语。夷人既有马匹。恐其计图水陆并进。且其船驶往东南。安知非续行载马。行踪实为诡诈。居民如有惊慌。该抚务饬委员、妥为晓谕。示以镇定。并一面挑选精兵。暗地设伏。其登州福山一带要隘。尤宜添兵扼劄。以防其登岸滋扰。乘间袭踞。是为至要。将此由五百里密谕知之。　　

○以剿办安徽解沟等处贼匪出力。赏知州童维翰、花翎。余加衔升叙有差。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百十九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。五月。甲辰。谕内阁、曾望颜奏、官军会击滇匪、剿抚兼施、川滇边界肃清一摺。滇匪李短搭搭、窜入川境后。夥党盘踞滇边一带。遥为声援。意图会合。经川省官军、随时击退。剿抚兼施。匪首马源盛等、先后乞降。随同参将祥符等、越境进剿。捦斩多名。先将柿子坝等处贼巢埽荡。适云南官兵由大关会剿。分途摉捕。复将李逆之弟李小花么、匪首罗四板枷等、次第诛灭。其败窜各匪。悉被滇省兵团杀毙。川滇两省边界地方。一律肃清。剿办尚为得手。所有在事出力员弁绅民、准其择尤保奏。候朕施恩。　　

○谕军机大臣等、玉明奏、夷船陆续驶至。并于大孤山登岸等语。夷人火轮船。先后驶至金州海口者、已有三十七只。与劫去商船、同泊大孤山、和尚岛、青泥洼、等处。并因一船垫破。有夷人二百余名、于大孤山湾内、登岸搭盖帐房栖止。实属心存叵测。不得因其并未滋事。任令久行居住。著玉明即知照该副都统、令其拣派明干员弁。前往晓谕。以该处并非通商口岸。未可在此逗遛等词。婉言开导。令其迅速回船。并将船只即行驶去。一面督饬地方官、严密禁止海口居民。接济该夷食物、及与夷人钱货交易等事。并防其雇觅内地民人。购买马匹。务令认真办理。不得有名无实。该夷食用之物。断不能多为携带。一经严断接济。势将不驱自去。即自称系俄夷船只、索取食物。可告以此处并非应到之地。亦不能接济。惟在该将军等、实力防范。毋稍玩视。致涉贻误。将此由五百里密谕知之。　　

○又谕、有人奏、顺天府属大城县知县陈鸾、赋性贪鄙。举动乖张。前署良乡县任内。声名已属平常。及补大城县缺。更复不修簠簋。到任之始。即请地方商民富户、至署饮酒。索借钱财。本年闰三月闲、为其妾作寿。复向盐当商人、派令出银若干两。以为寿礼。于词讼案件。并不细心推鞫。惟恣意滥刑。欲藉立威。意存需索。如遇稍为殷实之户有词到官。即罚令出钱。托名充公。实饱私橐。稍不如意。押责随加。生监衿耆。亦难幸免。以致民怨沸腾。舆情不洽。请饬查办等语。知县为亲民之官。岂容贪鄙劣员。肥已营私。肆行无忌。著张祥河等、按照原奏据实确查。严参惩办。以儆贪劣而肃官方。毋得稍有徇隐。原摺著钞给阅看。将此谕令知之。　　

○又谕、前因江南逆焰鸱张。苏常失守。特命曾国藩署理两江总督。并叠次谕令统带各军、兼程前进矣。本日据曾国藩奏、统筹全局。并办理大概情形。又据胡林翼奏、敬举贤才。力图补救。并沥陈四川军情各摺片。曾国藩现在进兵安庆。已薄城下。骤难撤动。而苏常一带。望援孔亟。亦须带兵过江。先固人心。所称平江财之贼。必据上游之势。现已驻劄徽池境内。分兵三路。一由池州进规芜湖。一由祁门至旌太。进图溧阳。一分防广信玉山以至衢州。并闻贼欲分窜江西湖北。须俟湖南协防江西兵勇。布置妥协。约须八月、方能进剿各情。统筹全局。甚合机宜。即著照所拟办理。至四川军务。关系紧要。本日据胡林翼陈奏各情。业经降旨、令东纯兼程前往署理四川总督、并令暂时接办军务。曹澍钟已令回籍终制矣。该抚所保之左宗堂一员。前已有旨。赏给四品京堂。令其襄办曾国藩军务。若令督办川省军务。能否独当一面。于大局有无裨益。即著妥速筹商。如可胜任。即一面令该员迅赴川省。一面奏闻。再降谕旨。其沈葆桢一员。已谕庆端等、饬令前赴江西。俟李元度募勇到时。即可驻防一处。刘蓉一员。并谕知骆秉章、饬令募勇六千。前赴江浙皖南等省。张运兰一军。已令迅速前往。该员等到后、即著曾国藩、胡林翼、分别差委调遣。再本日据曾望颜奏、萧启江在四川省城病故。其所部全军。请迅由楚省拣选得力大员。兼程来川。以资统带。即著官文等于湖南湖北两省中、拣派得力大员。迅速驰往四川。接续管带。以资攻剿。将此由六百里加紧各谕令知之。　　

○又谕、本日曾国藩奏、请起用告养回藉道员、以资熟手一摺。据称现已由徽池一路进兵。贼必由衢广等处、窥犯江西。衢广一路防兵。最为吃重。非得威惠素著之大员。不能得力。查有告养按察使衔江西九江道沈葆桢、前在署广信府知府任内。办理防务。筹兵筹饷。东路藉以保全。如仍令办理广信防务。实于大局有裨。请饬该员迅赴江西等语。著庆端等、即饬沈葆桢迅速驰赴江西。听候曾国藩等差遣委用。毋稍迟延。将此由六百里谕令知之。　　

○又谕、曾国藩奏、军营调遣乏员。请饬催张运兰迅速带兵助剿等语。前因曾国藩请调道员张运兰一军。业已谕知骆秉章、令该员统带所部。迅赴胡北军营。随同剿贼。兹据奏称、现拟渡江。由徽池等处、分路进剿。兵力尚单。将领亦乏独当一面之才。恐不足以资剿办。著骆秉章、即饬张运兰克日启程。由湖南取道江西。至饶州一带。听候曾国藩调遣。毋得迟延纡折。致误事机。本日又据胡林翼奏、请饬候选知县刘蓉、由湖南募勇六千名。驰赴江浙皖南援剿。并著该抚饬令该员妥速遵办。将此由六百里谕令知之。　　

○署广西巡抚曹澍钟奏、审明守御不力之已革象州知州卢承勋、并无逃避情事。请免治罪。得旨。卢承勋身任地方。于贼匪扑城时。藉名赴金鸡塘迎敌。复捏报受伤。迨贼匪退后。尚欲幸免失城之罪。殊属可恶。著即发往新疆。效力赎罪。又奏、遵查前任按察使黄钟音、殉难情节。批。念念不忘家事。实不足徵其见危授命。黄钟音著仍遵前旨。勿庸给予恤典。　　

○命前任广东按察使龄椿、往天津军营、差遣委用。　　

○命署成都将军东纯、兼署四川总督。办理剿匪事宜。　　

○命办理四川军务署广西巡抚曹澍钟、回籍终制。　　

○赠故记名按察使萧启江巡抚衔。予祭葬恤荫。　　

○乙巳。谕军机大臣等、前因户部奏、广东省请拨关税充饷。应饬加谨存储。当谕耆龄于抵粤后。设法办理。本日据耆龄奏、访查粤海关收税数目。现拟筹办情形等语。粤海关徵收税银。自上年八月起。所收银两。被夷人提取大半。该抚拟嗣后以西江北江军需为名。所有关库收到税银。无论多寡。酌提十之五六。同省城各库银两。一并解往佛山。另款收存。以备拨解。余银留为补还该夷经费之用。并拟于佛山建筑城垣。俾商贾不招自至。渐收利权。且筑城以后。足以自固。该夷无可窥伺。自属妥善。惟佛山尚与省城密迩。仍不足以昭慎重。若另觅去省较远之处。将提拨银两收存。更可无虞疏失。即著耆龄熟筹酌办。至粤省商贾留易。近因夷踞省城。本已争趋佛山。此时设法招徕。亦须以渐施行。使夷人不觉。以免因此启衅。将来利权尽归于我。自当废然思返。其省城之兵。亦未可因佛山设备。遽议移撤。将此由六百里密谕知之。　　

○闽浙总督庆端等奏、闽省添调兵勇、筹饷裹带。赴援苏州。得旨。新调闽兵。声明由本省力筹裹带。并未奏明系动用何款。共银数若干。著户部存记。将来该省如果有意蒙混。即不准作正开销。责令分赔。　　

○钦差大臣袁甲三奏。定远剿贼获胜。并李世忠击贼情形。得旨。李世忠约军尚严。然人数太众。当查其部众。以免句结。　　

○丙午。遣官祭关帝庙。　　

○谕内阁、袁甲三奏、请将私自抽换保举名单之知县、革职发遣一摺。候选知县吴廷寅、因苗沛霖差伊赍送保举名单。起意抽换。将自己列入首功。希图优保。并将在籍之亲友、一并捏入。经袁甲三查出。核实删除。并究出该员私娶赵家海贼圩妇女。实属大干军令。吴廷寅著贷其一死。即行革职。发往新疆、充当苦差。遇赦不赦。以为玩视军律者戒。　　

○谕军机大臣等、前因粮台移设望亭。当谕张玉良等、仍派查文经督办。兹据何桂清奏、江北吃紧。已饬查文经、与记名总兵曾秉忠、先带师船。往高宝邵伯湖一带会商防剿。查文经系专办江南粮台之员。陈欠新饷。岂能归于无著。非何桂清心已昏愦。即系该员自为脱身之计。著薛焕迅速追回。饬令清理江南粮台事务。本日又据魁玉奏、江北饷源告竭。水师艇船。饷无所出。情形万分危急。所派轮船。赴山海请饷。转运诸多不便等语。此项水师饷需。前经谕令乔松年、传旨令查文经在上海关库各款、先行提解水师军饷。解赴江北粮台。由乔松年暂行支给。著即饬查文经宽为筹备。并著薛焕派委妥员。带赴江北粮台。暂行支放水师饷需。毋许迟误。至张国梁殉难情形、及苏常文武下落。屡经降旨。令查明驰奏。至今未据奏报。著薛焕迅即查明覆奏。前已有旨。令薛焕拏问何桂清。谅已接奉。著赶紧起解。勿稍耽延。再何桂清奏、据吴煦访获奸细姜少汀、据供贼陷苏城。金陵溃散兵勇投贼者数万人。内有大营领兵官李文炳、及不知姓名戴红顶者二人。均已降贼等事。大营溃退兵勇。降贼至数万人。已堪发指。而领兵官李文炳、及一二品官员。亦相率从贼。想苏常失陷。其查无下落、投降逆匪者不知凡几。并著薛焕详细查明。据实具奏。将此由六百里加紧谕令知之。又谕、前因李若珠请将吴全美艇船二百余号。调赴福山狼山停泊。当令传谕吴全美、即带艇船驶赴下游。听候李若珠调遣。旋据何桂清奏、派赖镇海一军。停泊福山。复谕薛焕与李若珠通筹酌办。兹据魁玉奏、镇城孤悬南岸。若无重兵屯劄瓜洲金山。以为联络。则孤立无援。现在京口师船仅十余只。不敷调拨。请饬江北迅拨艇船。驶赴瓜镇停泊等语。贼匪攻扑镇江。叠经兵勇会同艇师击退。是舟师之有裨于南北两岸非浅。所有吴全美艇船。能否分拨赴瓜镇金山一带停泊。以为掎角之势。著李若珠酌量情形。相机办理。何桂清奏、记名总兵曾秉忠、所带长龙船。前于克复九洑洲、及长兴县城、暨湖州解围。杀贼甚多。又现在防守镇江之总兵冯子材、陈国泰、副将向奎等、节次击贼。厥功甚伟。所有出力之员弁兵勇。著查明咨报曾国藩保奏。又常熟县知县周沐润、会同绅士庞钟璐等、雇募沙勇。克复江阴县城。业经降旨。将周沐润、及团首黄元昌等、优加奖励。其沙勇出力人员。著一并查明咨报曾国藩择尤请奖。候朕施恩。江北水师粮饷不继。本日已谕知薛焕、派委妥员。携带兵饷赴江滋粮台。暂行支放水师军饷。该委员未到之先。仍著乔松年先行设法接济。毋得诿卸。致误事机。将此由六百里加紧谕知李若珠、并传谕乔松年知之。　　

○又谕、前据王有龄奏、长兴失守。贼窜胡州。杭城危急。当谕令瑞昌先顾杭州。再图进取。本日据何桂清奏、吴江昆山失守。浙省自二十四日以后。文报不通。情形甚为可虑。并据拏获奸细供称嘉兴失守。数日未据瑞昌王有龄奏报。朕心实深悬系。著瑞昌等、即查明嘉兴失守。是否确实。及近日军情如何布置。迅速具奏。前奏江长贵已抵平望。因溃兵冲至。遂折回湖州。据奸细供称系打仗失利。亦与王有龄所奏不符。并著据实具奏。杭州嘉湖。现在万分吃紧。该将军等、务当督饬兵勇、迅速堵剿。并激励各属城乡团练。合力杀贼。毋令蔓延。将此由六百里加紧谕令知之。　　

○又谕、玉明奏、金州续到夷船多只。调兵防剿一摺。金州地方。先后聚集夷船六十余只。在和尚岛、青泥洼、大孤山等处停泊。时复登岸拆毁民房。搭盖帐房。演放枪炮。抢掠牲畜。显有窥伺滋扰情形。该将军因金州城池紧要。将前次挑备省城等处官兵。调派记名副都统协领奇淩阿统带。驰赴金州。并前调熊岳官兵。均归该协领统带。著即责令与副都统希拉布、会同旗民地方官。斟酌缓急。妥为布置。惟盛京海口纷岐。各处防兵。总应暗中设伏。以备该夷大队深入滋扰。若将防兵聚集海岸。夷人窥我虚实。转得施其伎俩。该将军惟当密为布置。使夷人知内有伏兵。必不敢肆行登岸。方为妥善。所有防兵。均须办作民团。不可稍露官兵情形。以为将来转圜地步。一面遴派长于词令之员。询其来意。告以金州并非通商换约之地。不应在此停泊。且恐居民不容。致生衅端。反伤和好。一面密查该夷动静。以便豫为防范。前据文煜奏、该夷在烟台地方盖房数闲。意图通商。各铺户纷纷关闭。该夷兵掳掠食物。经乡团逐回。夷酋即将夷兵惩治。可见商民深知大体。而该夷畏惧乡民。亦可概见。此次夷船停泊和尚岛等处。该将军亦应密谕附近商铺。不得与之交易。并严查奸细。禁止居民卖给食物。该夷无可希冀。自可速之使去。至民闲骡马。严防抢掠。尤不可令该夷购买。傥有贪利之徒。私行交易。即从严惩办。并当防其诓掠人口。偪令服役。该将军务当认真妥办。勿得视为具文。将此由六百里密谕知之。　　

○已革两江总督何桂清奏、江南饷源断绝。请饬拨接济。得旨。户部速议筹拨。并查明大营未溃以前。已解未解之饷。划清界限。饬催具奏。　　

○以克复江苏江阴县城。赏团首黄元昌等、蓝翎。以都司用。知县周沐润、以知府用。　　

○以安徽泗州剿匪出力。赏署知州赵季辅、花翎。军功张元泰等、蓝翎。并升用有差。　　

○以军营藉病抗玩。革吉林委参领台兴阿职。摘黑龙江委营总和山顶带。
  </div>
  <div class="pagination">
   <a href="清实录咸丰朝实录_page447.html">
    上一页
   </a>
   <span>
    ...
   </span>
   <a href="清实录咸丰朝实录_page443.html">
    443
   </a>
   <a href="清实录咸丰朝实录_page444.html">
    444
   </a>
   <a href="清实录咸丰朝实录_page445.html">
    445
   </a>
   <a href="清实录咸丰朝实录_page446.html">
    446
   </a>
   <a href="清实录咸丰朝实录_page447.html">
    447
   </a>
   <span class="current-page">
    448
   </span>
   <a href="清实录咸丰朝实录_page449.html">
    449
   </a>
   <a href="清实录咸丰朝实录_page450.html">
    450
   </a>
   <a href="清实录咸丰朝实录_page451.html">
    451
   </a>
   <a href="清实录咸丰朝实录_page452.html">
    452
   </a>
   <a href="清实录咸丰朝实录_page453.html">
    453
   </a>
   <span>
    ...
   </span>
   <a href="清实录咸丰朝实录_page449.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
