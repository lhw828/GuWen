<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 398 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 398 页/共 1860 页</h1>
    <div class="content">
○诣皇太后宫问安。　　

○以散秩大臣弘映为镶红旗满洲副都统。调正红旗蒙古副都统丰安、为镶红旗蒙古副都统。　　

○正红旗汉军副都统苏巴礼、以老疾乞休。允之。　　

○壬戌。谕曰、山西布政使陶正中、前任直隶道员、来京引见时。适值天津河间被灾之际。询以地方情形。伊陈奏赈恤事宜。尚能明晰。言及民间疾苦。至于涕泣。朕以其实心爱民之员。是以特用为藩司。此朕用陶正中之情节。并非有人荐举也。去岁朕临幸晋省。见其办理一切。甚觉竭蹷。今巡抚爱必达奏称、蒲州府知府朱发、优柔寡断。询之该司。亦称伊在任数年。素日办事。亦无决断。难称表率等语。陶正中既知属员不能胜任。何不告之阿里衮。而听其丛脞废事乎。藩司有佐理巡抚察吏安民之责。陶正中止知拘谨自守。才力不胜藩司之任。著补授直隶清河道。朱一蜚著补授山西布政使。该抚既称朱发不胜知府之任。著解任来京。该部带领引见。　　

○谕军机大臣等。近据爱必达奏、山西蒲州府属之万泉县。去冬因办以粮。载丁一案。有刁棍聚众毁屋之事。解州安邑县。又于今年三月、有聚众拆毁牌楼、塞门放火、拒捕伤人之事。蒲州府永济县民、因与陕省之朝邑华阴争占地界。有拆毁草舍之事。山西民风、素称淳朴。而比来动辄聚众逞凶。皆由地方官平日不能约束整顿。以致刁民无所顾忌。阿里衮在山西时。非不实心任事。但未免过于细心。惟恐属员窥探意指。而属员转因此避事。因循观望。是以上下之情。乖隔不相联属。于属吏贤否。反不能周知。无由训饬稽查。而民风因以肆其刁横。今调任山东。事繁民玩。更非晋省可比。朕甚为悬念。可传谕阿里衮知之。毋致属员得为朦蔽。　　

○又谕、爱必达所奏山西万泉、安邑等属、有刁民聚众之事。山右民风向称淳朴。而比来动輙聚众逞凶。爱必达莅任未久。于民风未能一时整顿。即从前班第署事。亦仅数月。此皆阿里衮在晋时、平日不能约束整饬所致。但安邑乡民聚众多至七八百人。围城放火。拒捕伤人。不法已极。非痛为惩创。不足示警。爱必达身任封疆。且兼提督文武员弁。皆所统辖。理应飞调大员。立擒首恶。则奸徒不致漏网。而附和之众。亦共知所畏惧。乃仅札商镇臣。令微末委弁。侦探情形。如仍前肆横。方相机擒捕。似此等重大案件。不过照常办理。奸徒何由歛迹。爱必达办理此事。轻重失宜。殊属宽纵。著传谕申饬之。其首事及附和逞凶刁民、如何严拏治罪之处。令其速行奏闻。　　

○又谕、驻藏副都统傅清、奏摺内落字。经朕用朱笔添写。应奏事件。任意迟延。即如颇罗鼐故时。伊应将彼处情形、早行奏闻。至今未奏。可见凡事疎忽。毫不留心。试问伊在彼。所为何事。著饬行。　　

○驻藏副都统傅清奏。从前阿里克地方。原系颇罗鼐长子公珠尔默特策卜登、驻劄管辖。嗣因足疾。回藏调养。兹颇罗鼐病故。阿里克地方紧要。伊足疾渐愈。臣即令仍赴阿里克防范。再腾格里淖尔、喀喇乌苏等处。每年夏季。令珠尔默特那木扎勒、领兵驻防。今珠尔默特那木扎勒留藏办事。臣令其派亲信宰桑那旺根敦、管辖喀喇乌苏之兵。策凌达什、管辖腾格里淖尔之兵。先期前往驻劄。再从阿哈雅克卡起、至阿里克止。每卡添兵三十名。其巡察阿哈雅克之卡。派扎萨克头等台吉旺对前往。下军机大臣议行。　　

○是日起。上以常雩祀天于圜丘。斋戒三日。　　

○癸亥。谕军机大臣等。据锡特库奏称、协领李培、遇事瞻徇。如教场演艺。则挑选弓软不善射者。朦混领赏。挑放甲缺。则各壮丁家口多寡。注写恒多舛错不齐。又自恃记名之后。上进有阶。凡事玩忽。请将记名之处、暂停升转等语。锡特库所奏。是否公论。有无偏私之处。可传谕策楞、令其秉公查明具奏。寻奏、查李培挑兵补粮。凡事玩忽瞻徇。经将军、副都统、严饬未改。锡特库题参俱实。报闻。　　

○军机大臣等议覆、据庆复奏请添调固原营兵一千名。查前派西南二路兵五千一百余名外。续调邻省各标镇兵三千为数已足。固原营兵骄悍。恐临敌不能用命。况近有聚众不法之案。甫经惩治。遽行调遣。难免在途滋事。不必派往。再川西粮运艰难。应令会同纪山妥商速办奏闻。从之。　　

○甲子。上诣南郊斋宫斋宿。　　

○谕、山东东平、聊城、莘县、东昌卫。上年被水成灾。业已加恩赈恤。但目下正值青黄不接之时。民食难免拮据。著将此四州县卫被灾贫民。再行加赈一月。俾得糊口有资。该部即遵谕速行。　　

○谕军机大臣等。山东、河南、二省。入春以来。虽据该抚等、各奏报俱得有雨泽。而未经沾足之处尚多。近日未见奏到。朕心深为廑念。未知此时均得透雨否。倘有仍未沾足之处。与二麦春耕有无妨碍。目下青黄不接。或有应需借粜赈恤、以资接济。该抚等自应先事绸缪。无致临事周章。可传谕阿里衮、硕色、令其将现在地方情形。并如何筹办之处。即速奏闻。　　

○又谕、前据爱必达奏。安邑县村民、聚众多至七八百人。拆毁牌坊。塞门放火。拒捕伤人一事。因爱必达于此等重大案件。不过照常办理。轻重失宜。随经降旨申饬。并令严拏速办。今据罗俊奏称、三月二十日。安邑县百姓、因追比钱粮、聚众数百人围城。臣即亲赴该县查拏。刁民俱已散去。据知县佟浚口禀、拆毁东门外牌坊一架。火燎北门。臣验看并未烧毁。本日申刻。又据知县佟浚、差人禀报、百姓聚众复来围城。随饬署连城都司魏杰、带兵前往查拏。民人仍复散去。现调附近兵丁二百五十名。倘刁民再敢聚众。星赴该县擒拏为首之人。照例治罪等语。刁民聚众多至数百人。围城放火。旋散旋聚。不法已极。自应立摛首事、及附和逞凶之人。或即行杖毙。或审明速奏。令凶徒知所畏惧。爱必达前奏。办理已属宽纵。今罗俊出巡之地。距彼处甚近。乃仅委微末员弁、以备弹压。并未迅速查拏首恶。竟若驱之四散。即可置之不问。罗俊身属总镇大员。其观望情形。皆由爱必达宽纵所致。该省提镇。于此等刁悍恶习。并不协力整顿。无以诘奸禁暴。申国法而警刁风。殊失大体。可再传谕申饬爱必达。令将此案确查。务获首恶。尽法速处。毋使奸徒漏网。并将现在办理此案情形。即速奏闻。再近来山西雨泽曾否沾足。民情若何。著一并奏闻。　　

○军机大臣等议覆、据纪山奏称金川情形。应分路夹攻。将川西、川南、分为两路。派总兵、副将、带领汉土官兵。或直捣巢穴。或分击前后。更驻兵木坪。以为两路声援。于绰斯甲拨兵堵截隘口。以分金绰二酋之势。至所奏或系大兵齐集。或俟有隙可乘。即行进剿等语。伏思兵贵神速。敌气既慑。我力方锐。则一发制胜。所向成功。但必计出万全。此时庆复已经到川。应令商酌妥办。至川西川南两路。应派总兵二员。现有松藩总兵宋宗璋、奏请出口。而新调建昌总兵许应虎、又奉旨听该督抚委用。应即派分两路。又称统领应居中调度。请移驻雅州。督师进剿。查本年二月内、臣等因纪山奏派马良柱为统领。恐其未必胜任。是以议令纪山亲行。计此时庆复已到成都。一应军务。既有总统大臣。纪山应在省调度粮饷。提督印信。仍交新任武绳谟。从之。　　

○山东巡抚阿里衮奏、东平等四十二州县卫。除前奉旨缓徵八县外。其东平、金乡、鱼台、汶上、济宁、阳谷、滕县、兰山、城武、单县、聊城、莘县、临清、安邱、诸城、益都、平度、高密、胶州、定陶、曹县、钜野、峄县、宁海、福山、栖霞、荷泽、嘉祥、博山、文登、荣成、及东昌、临清、济宁卫、等三十四州县卫。上年旧欠钱粮。除已交外。余概缓至麦收后启徵。得旨。著照所请行。　　

○乙丑。常雩。祀天于圜丘。上亲诣行礼。　　

○诣皇太后宫问安。　　

○上幸圆明园。　　

○谕军机大臣等。据正定总兵海亮奏称、正定地方三月二十五六等日。各得微雨一寸。四月初一日、复得雨二寸。农民俱云、高地尚不能栽插。洼地可以播种。将见西成有望等语。所报雨泽分数。与那苏图所报相同。未知此时已得透雨否。或雨泽尚未沾足。于二麦春耕、有无妨碍。可传谕那苏图、令其一一查明。如有应行借给口粮耔种、以资耕作之处。著即先事绸缪。豫为妥协办理。并将办理之处。即速奏闻。寻奏、查正定属州县、于三四月之交、陆续得雨。二麦俱各畅茂。可望五六分收成。至井地、洼地、棉花、高粱、及秋禾。亦俱种齐。惟高地雨未深透。月内得雨。即可插种。将来倘需借给口粮耔种。随时办理。得旨。览奏稍慰。　　

○又谕、据巡抚纪山奏称、雅州府为形胜要地。今庆复、张广泗、抵川。会商进剿事宜。或同驻雅州。便于筹画调度。或庆复在雅州驻劄。张广泗更行前进、别据要害。以便调发统领大员。随宜进剿。同驻分驻。孰为妥便。俱听庆复、张广泗自为酌量。如庆复、张广泗俱驻雅州。或令提督武绳谟、总统前进。就近策应亦可。但武绳谟初任提督。甫经到川。未见其即能练悉军情。其官兵进剿、既用宋宗璋、许应虎、为统领。或令武绳谟专办提督事务。不必前往。亦听庆复张广泗相度机宜。悉心商酌。总以声援联络。计出万全。迅奏肤功为要。庆复俟张广泗一到。即行商定奏闻。总兵许应虎、于何日到川。亦一并具奏。　　

○军机大臣等议覆、纪山条奏粮饷事宜。一、汉土官兵口粮。宜分别酌给。查向例、内地祗给口粮。出口方支盐菜。此次应照旧办理。一、筹办粮饷。宜通盘核算。前经纪山奏请、于附近成都州县备办军粮。臣等议令于附近军营州县。较成都更为便捷之处。先为拨运。俟成都解到补还。今纪山议请、南路于打箭炉现存军米内动支。西路于温江等处、动支常平仓谷碾米五千石。并将保、茂、二处军糈案内、存余青稞、办成炒面挽运。至军糈银两不敷。请敕交户部、于附近四川省分、拨银四十万两。速解备用。一、酌设台站以速挽运。查由杂谷闹、西至党坝、程十二站。应于党坝安设粮务一处。中安十一台。又自杂谷闹、南至沃日、程七站。应于沃日安设粮务一处。中安六台。其运夫脚价。每名、每台、议给银八分。本色米面一升。一、请分设粮务人员、以专责成。据称此次用兵。打箭炉一路。系建昌道总理。杂谷闹一路。系松茂道总理。打箭炉以外。应以炉同知为正办。照磨为协办。将来再于两河口适中之地。安设正、协、粮务。其杂谷闹一路。必须专员办理。请以茂州知州为正办。再委佐杂二员协办。沃日党坝二处。俱安设正、协、粮务、各一员。至党坝一路。十一台、十二站、管台文官三员。沃日一路。六台七站。地尤险峻。亦应酌设管台文官三员。督催粮米。稽查文报。松茂道应移驻旧保县、居中调度。又打箭炉、杂谷闹、章谷、沃日、党坝、为粮运总处。应每处设护粮外委一名。兵十名。又称此次进兵。系在两河口、沙普隆、二处。并无夷塘。请照瞻对案内、里塘安设蛮塘之例。添设塘马、以速军务。均应如所奏行。从之。　　

○驻防哈密总兵官王能爱奏。臣于二月内奉旨。以准噶尔使臣玛木特、来京会议贸易熬茶事务。伊等原奏于九月中旬前来。经玉保令其于八月初旬、到哈济尔得卜特尔贸易。九月初即行进藏。玛木特等、因已经伊台吉奏明。未便遽定。俟归告台吉。若如所议。当于四月内遣人至哈密通信。若照前奏。即不送信。可传谕王能爱、令于夷使回巢经过时。将何时遣人。确切询明、具摺奏闻。臣于三月十一日、接见夷使。遵旨询问玛木特。据称进藏熬茶。已蒙大皇帝俞允。我台吉原奏于九月十五日前后到哈济尔得卜特尔地方、贸易毕、进藏念经。经天朝大臣等。仰体大皇帝体恤之恩。令于八月初旬前来。九月间进藏。天气温和。行走便利。我急欲回去。酌定日期。前来报信。现即启程。恳由乌克克岭行走。路途较近。必得于四月十五前回到伊犁。方不误事。臣问以四月十五前方到伊犁。报信人如何即能于四月内得到哈密。夷使云。我到伊犁定期后。遣报信人来。拣选好马。由我处卡座、昼夜兼行。四月内必到哈密。或仍照原奏于九月内前来。即不送信。臣谕以即使九月前来。亦应送信为是。夷使云。此当禀知台吉而行。臣察其意。亦欲于八月内前来。是以急于回巢。已照例护送出境。报闻。　　

○以天津盐运使辰垣、为直隶按察使。　　

○丙寅。皇太后驾幸畅春园。上诣畅春园问皇太后安。　　

○谕曰。湖北按察使徐琳、原系获罪之人。朕加恩起废录用。后复缘事降调。又加恩用至臬司。今据塞楞额奏。伊时存邀誉市恩之念。办理刑名。援引未当。且办事乖张。居心诈伪。深负朕擢用之恩。著革职。湖北按察使员缺。著洮岷道刘芳蔼补授。洮岷道员缺。著刑部郎中石柱补授。　　

○旌表守正被戕之山西永济县民甯孝妻李氏。　　

○丁卯。谕、前据山西巡抚爱必达、奏报解州安邑县刁徒聚众、拆毁牌楼。又万泉县聚众抢犯。现在查拏审拟等语。今复奏安邑致衅缘由。因该县知县佟浚、轻信衙役、锁拏欠粮民人。将伊题参革职。不职知县。原不可姑容。然何不查察于平时。而纠参于刁民聚众之后。使彼奸徒意必自谓得计。且当下拏获之三人。凶党竟敢挟势要回。其查拏首从各犯。经今半月。并未据擒获奏报。似此刁恶之风。若不迅速痛惩。何以警奸徒而禁凶暴。且何以安良善而靖闾阎。著侍郎雅尔图、驰驿前往。会同该抚爱必达、前赴解州。将案内首从各犯、查拏严审。分别定拟。应正法者、即于彼处正法。以申国宪。以正民风。至所参安邑县知县佟浚各款。亦令雅尔图会同爱必达审明具奏。其万泉县抢犯案内情节。一并会同查办。雅尔图有应带司员。即令带往。　　

○谕军机大臣等。安邑民人聚众一案。前已传谕爱必达。令其严拏首恶。从重审结。以警刁风。昨据河东盐政众神保奏称、因该县催徵钱粮。将拖欠民人拘禁追比。以致刁民聚众喧闹。今据爱必达查明启衅情由。因该县知县佟浚、轻信衙役家人。将粮民签拏锁押。众民忿怒莫遏。将知县题参革职等语。是起衅之由。实因拘押粮户。即可从拘禁追比人等之家属亲党内、踪迹倡首奸徒。密拏跟究。即或稍有株连。而首恶不致漏网。亦可令众人知所畏惧。乃半月以来。并未拏获要犯。先将知县参处。刁恶之辈。将以聚众即可挟制参官。恣意逞凶。漫无顾忌。不因此益长刁风耶。即所参该县各款。向来督抚纠劾属员纵容仆役。亦常有之案。今不待查审聚众本案明确。即行题参。意欲安百姓之心。而实示之以怯。殊为不顾大体。轻重倒置。其万泉聚众抢回现禁之犯。大干法纪。亦不过饬该协及道府查拏务获。加意巡逻。谓如此办理。即可了此重大之案。甚属糊涂。特再严行申饬。因其初任巡抚。加恩宽恕。剀切训谕。已著雅尔图前往、会同审理。可一一遵照谕旨。悉心查办。　　

○又谕、据陕西按察使马金门奏命盗防缉一摺。朕已批令议奏。内称旗人有犯、易于躲闪。即狡滑之汉人。亦且得以依附藏身。又称有司差役、谁敢遽执满兵家奴而问之等语。凡臣工陈奏事件。自宜就事敷陈。一秉至公。不可稍存畛域。今阅马金门所奏。有歧视满汉之见。伊身为臬司。乃存此意见。殊非朕视满汉一体之意。可传谕申饬之。　　

○戊辰。谕、据张允随奏称、普洱镇总兵张圣学、年力就衰。现又患病。语言失序。骤难痊可。难胜总兵之任等语。张圣学著解任回籍调理。普洱镇总兵员缺。著鹤丽镇总兵温朝宰调补。鹤丽镇总兵员缺。著定广协副将刘维纲补授。　　

○又谕、河工伏秋二汛、最关紧要。江南河道总督周学健、甫经到任。大学士高斌、熟练河务。此次查勘直隶水利事竣。著即前往江南。会同周学健办理一应防汛事宜。于何时可以回京。大学士自行酌量。　　

○又谕、据杨锡绂奏、辰州同知杨统正、因徇隐矿商易经世、侵隐铜铅。恐有通同婪贿情弊。题参革审。今审讯止系失于查察。原无徇庇、受贿情事。将来定案、似可不入秋审等语。朕前降旨。将官员侵盗钱粮题参各案。速行审结。入于今年秋审案内。原因近来侵贪之员。比比皆是。或由水懦之失。用彰惩贪之意。今杨统正如徇庇得赃属实。即应审结。入于秋审案内。如止系失察。尚无受贿情事。自应将实情叙入本内。按律定拟。或因奉旨之后。理应奏明。即当指实陈奏。乃杨锡绂以似可不入秋审、试探朕意。伊意在从宽。而又不肯明言。若朕以为不可宽。则将德归于己。怨归于上。其居心尚可问乎。昔人称尧曰宥之三。皋陶曰杀之三。又曰、予曰辟尔惟勿辟。予曰宥尔。惟勿宥。惟厥中。杨锡绂系读书之人。岂不知此。今乃为此观望之语。秉公执法之臣。当如是乎。杨锡绂既不可信。焉知现在审理此案。非故为宽纵、　　

○以冀开脱杨统正之罪耶。杨锡绂平素、专以沽名邀誉。取悦于众。朕已屡经训饬。今此陈奏。又复取巧。可见积习难以悛改。故明示朕意。令各督抚知朕明允本怀。杨锡绂著该部严察议奏。　　

○大学士等议奏、据两江总督尹继善、江苏巡抚安宁、奏称、江苏钱粮。自乾隆元年、至九年、拖欠至二百余万两。此中吏役侵蚀。或恐不免。是以臣安宁于藩司任内、奏请清理。廷议令俟丁卯开徵之年。再行清理。今已届期。臣等酌定自首减免之条。今各属于散单前出示晓谕。准其将所侵何都、何图、何户、何年、银两若干。据实首出。于三个月内全数通完。免其治罪。否则按其侵蚀之数。照知人欲告而自首律、减本罪二等定拟。其自首不实不尽。致被查出。即以不实不尽之数、通计所首之数、减一等治罪。应追银、犯该徒罪以上者。概行监追。勒限一年全完免罪。逾限不完。即照原拟治罪。未完银、搜查家产变抵。再有不敷。著落的属严追完项。倘书役希图幸免。不行自首者。查出照侵盗钱粮例、从重定拟。遇赦不准援免。至失察各官。有旧任现任之不同。如现查出旧任役侵、依限追完者。胥役既得免罪。旧任亦请免议。如不能依限全完、仍应治罪者。旧任亦仍照失察例、现任照承追例、分别议处。其查出本任役侵、依限追完者。功过相抵免议。如不能查出。后经发觉。及查出而不能依限追完者、亦照例分别参处等语。查此与雍正十二年前抚臣高其倬、侵蚀官役一摺、部议相符。应准其查照办理。至所称地方官失察在前。查出在后。应宽处分之处。地方官处分过严。恐转致回护掩饰。所议亦属妥协。均应如所奏行。再此番清查、专为役侵起见。不得丝毫扰民。应令该抚等妥协办理。从之。　　

○吏部题请、新授大学士高斌、应兼殿阁、及尚书衔。得旨、大学士高斌、著授为文渊阁大学士兼吏部尚书。　　

○以正蓝旗满洲印务参领鄂托、为镶黄旗蒙古副都统。　　

○己巳。谕曰、大学士高斌、现在奉差江南。其直隶河道总督印务。交与那苏图暂行管理。　　

○又谕曰、雅尔图现在出差。户部侍郎事务。著舒赫德暂行兼管。　　

○谕军机大臣等。从前绥远城家选兵丁滋事。已饬令潜心防范。今山西数处百姓聚众不法。家选兵丁内匪类甚多。一闻此信。不无生心。尔等可传谕补熙等、留心防范。勿致疎虞。　　

○授贝勒允祜之婿喀喇沁公查拉丰阿、为郡君额驸。　　

○都察院左副都御史孙嘉淦、以老疾乞休。允之。以宗人府府丞梅珏成、为都察院左副都御史。原任吏部右侍郎杨嗣璟、为宗人府府丞。　　

○庚午。谕、据御史张日誉奏称、近来直省有司。每遇民间词讼。任意差遣。票入衙蠹之手。多方需索。延至数月。小民冤抑难堪。皆由地方官差票不谨。任其迟延所致。请酌量道路远近。定以限期。如在五十里者限三日。百里者限五日。递加扣算。不许少逾时日等语。张日誉所见甚小。外省词讼案件。差拘质讯之事。势所难免。惟在督抚平日留心属员。属员留心胥吏。则案件自可速结。耽延苛索之弊。亦可剔除。若不能留心稽察。而惟定以限期。不但弊不能除。转致胥吏人等。借端讹索。且所拘人犯。苟其限内不获。亦无不待质讯、即行定案之理。所谓有治人。无治法。任法不如任人者、此也。但人才自昔为难。即如州县等官。用科目出身之人。原为伊等读书攻苦、数十年、始博一官。是以按资铨叙。每于引见时、有年力衰迈之员。欲不用则弃置堪悯。用之贻误地方。不得已令其改教。在伊等摈而不用。则未必尽皆心服。若使强词夺理。方谓一见何以决其不能胜任。究亦难与辨晰。其实衰庸阘茸之员。断不能膺民社重寄。即未经扣除。而将就录用。徐观其后者。亦不知凡几矣。此朕委曲成全。其难其慎之意。难以遍喻天下之人。惟在各省督抚、善为激劝。循良者奖掖之。柔懦者策励之。则群才奋起。而吏治不至于废弛。朕前降旨训饬大吏。广励群僚。至再至三。无非欲使闾阎无扰。措斯民于衽席之安。今御史张日誉复为此奏。应申谕各省督抚。善体朕意。共知勤求治理。首以察吏为要。不可稍有怠忽。至于御史为朝廷耳目。其官阶职守。尤非州县可比。果其有关国计民生。自当不时入告。乃今日张日誉奏请酌定差拘限期。范宏宾则奏八旗内外武职大臣。及提镇等。亦应荐贤自代。九成则奏请将营房教习人员。分别勤惰。朕详阅三人奏摺。皆属琐屑拘牵。无关紧要。且非因时就事。必应目下陈奏之言。向来内升外转届期。科道多有摭拾条奏、以希擢用者。朕曾降旨训饬。今不免仍蹈前辙。可再传谕科道等。令其各自省改。毋存鄙见。以副朕真切求言之意。张日誉摺并发。　　

○又谕、本年七月二十日。朕行幸木兰。著传行各处。有应行豫备之处豫备。　　

○又谕、据额驸策凌奏称、喀尔喀副将军郡王成衮扎布病故等语。朕心深为恻然。著加恩赏银五百两。派乾清门侍卫一员。部员一员。弛驿前往致奠茶酒。其应行得恤典。著该部查例具奏。其副将军员缺。著本处扎萨克和硕亲王厄林沁多尔济补授。　　

○辛未。谕、此次考试各省乡试正副考官。列一等之周渼、金甡、周长发、陈大日□仑、钱度、陈作梅、冯秉仁、朱荃、徐文煜、裘曰修、眭朝栋、德保、陆嘉颍、周玉章、汤大绅、王际华、王洛、郭肇鐄、陈锷、沈景澜、二等之彭端淑、窦光鼐、胡泽潢、沈廷芳、阮学浚、毛永燮、汤聘、孙廷槐、邱柱、钱琦、刘炳、周孔从、薛澂、吴履泰、冯钤、王居正、孙宗溥、兴泰、胡蛟龄、程景伊、罗源汉、林蒲封、陈兆仑、郑肇奎、程恂、廖瑛、袁德达、严源焘、王锦、潘乙震、陈亮世、陈士璠、叶酉、张日誉、朱佩莲、程钟彦、双庆、蔡扬宗、著吏部于十三日带领引见。考列三等之方世俊、戈岱、钱维城、程岩、李玉鸣、周人麒、经闻、储麟趾、顾汝修、纳国栋、王云焕、杨述曾、徐玮、觉罗奉宽、刘锡龄、李金台、罗暹春、周焘、孙维、邱玖华、戴章甫、李龙官、肇敏、金相、马正午、欧堪善、张镠、李清芳、张孝□□呈、吴士进、王显、许汝盛、李果、吴孙逢、黄师范、童其澜、廖方莲、周煌、冯元钦、彭肇洙、时钧辙、张映斗、龚渤、葛峻起、杨廷为、罗源浩、杨勋、周正思、宏亮、陈大复、陈世烈、诸锦、出科联、王以昌、程廷栋、韩彦曾、周祖荣、赵青藜、王太岳、温葆经、黄元铎、色臣、西成、王世仕、李清载、欧阳瑾、丛中芷、伍泽梁、何其睿、陆树本、杨文桂、武绍周、吴鼐、蔡宾兴、李从龙、著于十四日带领引见。　　

○大学士等议覆、据直隶总督那苏图等奏称、上年十一月内、侍郎玉保、奏请独石口等处、添给生息银一案。内称查各省驻防兵。俱蒙赏滋生银。惟直隶各小城、及各边口、内除郑家庄向有房租银外。余山海关等处。未蒙恩赏。各处兵数、自八百名至四十名不等。若按地方分给本银。未免难于办理。请将天津每年赏賸利银内酌给。其各处每年应需数目。并如何拨给存贮备赏之处。交直隶总督天津都统定议具奏等因。查山海关冷口、罗文峪、喜峰口、独石口、张家口、古北口、昌平州、千家店、雄县、卢龙、三河、宝坻、玉田、东安、固安、霸州、采育营、顺义、良乡、等处驻防兵。共二千六百四十名。骁骑校共四十五员。每官兵百名。酌拨息银八十四。每岁共应拨天津余息银、二千一百四十八两、分给。贮附近该管衙门备赏。查各省驻防远近不齐。兵多寡不一。应请按照兵数。将岁需派出赏项。先令该驻防统辖之员。出具印领。差弁赴臣富昌等衙门领贮。试办一年。如有余统于岁底查明、存作下年赏数。仍于次年岁首接续具领。其岁底册报之法。查冷口、罗文峪、喜峰口、三处。均由山海关副都统管辖。独石口、张家口、古北口、昌平州、千家店、五处。均请照郑家庄之例。由本管大员造册请销。其各小口、听管领之员。随旗造册、送部核销。所有赴领盘费。各照远近。公项动给等语。均应如所奏行。再查各省驻防生息银。俱系各该将军副都统等、造册咨送各该承查旗分核销。惟郑家庄、系房租银两。由该管副都统自行奏销。现在山海关等处拨给银。虽由各该处赏给。均系天津余息。且为数无多。若如该督等所请。纷烦难稽。应令各该管副都统造册。仍报承查天津生息银两之正蓝各旗、总核奏销。从之。　　

○壬申。上诣畅春园问皇太后安。　　

○谕军机大臣等。据山东巡抚阿里衮奏报米粮价值摺内。东昌莱州等属、米麦俱贵。彼处民情若何。可传谕阿里衮、留心体察。其所奏雨泽尚有未沾足之五十五州县。及未报到之三十七州县。据称已饬布政司详察妥议、先时筹备等语。从来备荒无奇策。惟在处置合宜。而奉行得法。如其有意从宽。则滥冒侵渔。漫无稽核。奸民转生望恩幸泽之心。挟制闹赈。或由此益长刁风。如其有意从严。核实裁减。则州县又谓上司意在节省钱粮。转启讳饰匿灾之弊。可传谕阿里衮。体悉此意。先事豫筹。务在虑之以周详。而出之以镇静。庶临事不至周章。穷黎得沾实惠。奸徒不致逞刁。地方亦均得安辑矣。　　
</div>
    <div class="pagination">
<a href="清实录乾隆朝实录_page397.html">上一页</a><span>...</span><a href="清实录乾隆朝实录_page393.html">393</a><a href="清实录乾隆朝实录_page394.html">394</a><a href="清实录乾隆朝实录_page395.html">395</a><a href="清实录乾隆朝实录_page396.html">396</a><a href="清实录乾隆朝实录_page397.html">397</a><span class="current-page">398</span><a href="清实录乾隆朝实录_page399.html">399</a><a href="清实录乾隆朝实录_page400.html">400</a><a href="清实录乾隆朝实录_page401.html">401</a><a href="清实录乾隆朝实录_page402.html">402</a><a href="清实录乾隆朝实录_page403.html">403</a><span>...</span><a href="清实录乾隆朝实录_page399.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
