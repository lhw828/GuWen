<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1061 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1061 页/共 1860 页
  </h1>
  <div class="content">
   ○又谕、前以御史虞鸣球。参奏李清时。令汤阴县县丞章辂。办理幕务。招摇生事一摺。先后传谕李清时。及该御史各行指实回奏。务得确情。乃节次陈奏。彼此仍属抵牾不合。因谕阿思哈。就近访查核覆。兹据奏到。两人底里毕露。在李清时之按款剖白。而于章辂曾经在署一节。径行隐跃其词。未免回护前非。而虞鸣球则以摭拾道路流传之言。张大其事。若章辂号称小总河。及为妾敛分诸语。均属毫无影响。实为轻率喜事之尤。不得不分别示惩。俾知警戒。李清时、著交部察议。虞鸣球、著交部严加议处。御史为朝廷耳目之官。内外大臣。果有婪赃骩法。任意徇私。见闻既确。立登白简。不独被参之人。立即重治其罪。其据实纠劾之该御史。朕亦必深加奖励。用昭彰瘅之公。若徒毛举风闻细故。肆意铺张。纷呶不已。显博建白之名。阴行挤排之实。所关于政体官方者甚大。即如前明台谏诸臣。遇事生风。肆行抨击。以致各分门户。挟制大臣。究之国事日非。积重难返。可为炯鉴。当此纲纪肃清。言官中谅不敢遽挟私心。于异己之人。藉词齮龁。以速重愆。但杜渐防微。不得不豫为明切禁制。朕于此案。不过从宽予以议处。倘言官等不知猛省。有以爱憎挟私巧为尝试者。经朕察出。必执法从重治罪。以为分门排挤者戒。其大员等。或自甘败检。致挂弹章。则言者被殊褒。而犯者膺显罚。虽欲强颜狡辩。又可得耶。著将此通谕中外知之　　

○又谕曰、舒赫德差往湖南。现有查办事件。著驰驿前往　　

○庚午。兵部议奏、据原任陕西关山营外委木廷梁呈称。廷梁于乾隆二十年。因汧阳县民李登荣被劫案。勒限缉挐。将届四参。贼犯未获。随于二十三年十月内。奉派伊犁屯田。又改派出征。于二十四年六月内。进剿喀什噶尔。收服回众。议功加一等。纪录二次。又追赶霍集占至拔达克山地界。议叙功加三等。二十六年。伊犁屯田。议叙纪录二次。嗣于三十二年三月内。奉彻回营。即接缉前案未获贼犯。扣至十一月。四参限满。革职。廷梁。屡得功加及纪录。未邀恩抵销。情实堪悯。查盗案四参不获例。专汛千总、把总、降一级。外委官革退。以千、把、外委、同一专管汛地。惟外委无级可降。独议革职。但其中不无出征效力议叙之人。一遇四参。不论劳绩。概行革退。究未允协。请嗣后外委官。遇有盗案四参应革。系出征得有功加及纪录者。照降级例。抵销。木廷梁。请即照此办理。再向例承缉盗案。武弁不准调离防汛。因公出境。亦仍按限查参。原以杜规避而专责成。如系派委出征屯田。与规避调离迥别。且经数载回营。原缉盗犯。亦恐远扬难获。请嗣后承缉案限内。派委出征屯田。均照离任官例。罚俸一年。盗犯交接缉官。勒限缉拏。从之　　

○旌表守正捐躯之河南郾城县民徐骡妻张氏　　

○辛未。上御懋勤殿。勾到河南、山东、情实罪犯。停决山东斩犯二人。余七十人。予勾　　

○谕曰、明瑞现在统兵进剿缅匪。所有总督关防。业经随带前往。巡抚鄂宁。驻劄永昌。滇省营务。皆须该抚代办。所有各镇协营。一应公事。俱著听其节制。至黔省营务。系贵州提督办理。遇有应会总督事件。即就近会同黔抚查办。无庸咨会滇省。该部遵谕速行　　

○壬申。上御乾清门听政　　

○两江总督高晋、湖广总督定长等覆奏、臣高晋与定长。于九月十三日。齐至黄梅县。率同湖北布政使闵鹗元。武汉黄德道卢谦等。逐勘堤工。并询该处土人。缘黄梅一带地势稍高。偶值大水。外江内湖。亦易消退。惟二十九年。及本年。因雨泽过多。江湖一时并涨。消退不及。以致成灾。此亦数十年仅有之事。今若重建百余里长堤。不特费繁工钜。设遇江湖并涨之年。更阻碍上游湖水宣洩之路。所有董家口以下旧堤。臣等公同商酌。应请毋庸议修。至董家口以上黄梅县。并界连江西德化境内。一带江堤。由来已久。地势外高内洼。江水一经长发。易致漫淹。全赖堤塍保护。是以按段设有堤长。每年如有冲刷。系各该县民人同力修补。因系百姓自修之工。地方官稽查不周。以致工程多不坚实。现溃口残缺之处。若不一律修补。明春水发。必致淹没为患。臣等逐细勘估。所有黄梅县境内。应补溃口七处。计工长七百六十三丈。候补残缺。计工长一万三百六丈五尺。又董家口以下旧堤。地形洼下。堤尾并无收煞。应接长堤工七百二十八丈。又连界之江西德化县。应补筑溃口五处。计工长一百五十一丈。修补残缺。计工长三千三百四十六丈。查此项工程。向系民修。此次应照例仍交民修。但该地系积歉之区。本年被灾较重。若令其修补江堤。民力实属拮据。应恳借动公项银两。慎选殷实士民。分段估修。仍派委妥员。协同地方官督率。勒限报竣。得旨、另有旨谕。谕、据高晋定长等奏、会勘湖北黄梅等县董家口以上。界连江西德化境内。一带江堤溃缺之处。应行修筑。估需银一万七千九百余两。请借动公项。照例交民自修。分年徵收还款一摺。该处地滨江湖。所有堤工。自应及时修补。以资保障。但念黄梅等县。频年偏被水灾。闾阎不无竭蹶。况借项鸠工。按年摊扣。民力终多拮据。而一切派委董事。仍令绅衿承办。势必仍蹈黎明五等故辙。于事更无裨益。所有此次堤工。著加恩即动用公项。交地方官实力妥办。毋庸借帑扣还。俾贫民得以赴工糊口。是于捍卫田庐之中。推广以工代赈之法。实属一举两得。该部即遵谕行　　

○谕军机大臣等、此次勾到河南情实人犯内。经刑部九卿。由缓改入者共有四案。如岳怀孔以绞候留养之犯。复因索钱启衅。殴伤刘成云身死。楚秃子本系窃贼。又复诬良致毙。孙景周于伊妻所带前夫幼子。有心故杀。戴可法既奸李福之妻。旋毙其命。此等情形凶恶。非寻常案犯可比。该抚俱拟入缓决。实为轻纵。阿思哈。著传旨申饬。至各省秋录。必经臬司问拟。再由巡抚核定具题。此四案定拟错谬之处。阿思哈与何煟。究系何人意见居多。并著阿思哈据实覆奏。可将此传谕知之。寻奏、秋审重案。虽经臬司酌拟。必由臣逐一覆核。此四案内。岳怀孔一案。系照何煟原拟。楚秃子孙景周二案。何煟原拟情实。臣因楚秃子虽诬良致死。究系自尽。孙景周系属继父。与平人有间。签商何煟。改为缓决。戴可法一案。何煟原拟缓决。臣以死者究系本夫。似应情实。与何煟签商。据称。奸系本夫故纵。杀因斗殴。与因奸杀死本夫不同。因复照原拟入缓。错谬之处。臣意见居多。请交部议处。得旨、亦不必议处。但以后详慎定拟可也。此奏尚公。但甄别属员一事。实属姑息。以后慎之　　

○癸酉。上御懋勤殿。勾到山西、直隶、情实罪犯。停决山西斩犯一人。直隶斩犯一人。绞犯一人。余九十九人。予勾　　

○谕军机大臣等、迈拉逊奏到。盘查舞阳县社仓谷石各摺。所办殊属过当。社谷一项。本系民间捐贮。自备缓急。非官项仓库可比。若一一过事吹求。非朕令盘查实在保题侵亏本意。惟摺内所称地保李成玢等。送给乡民卢念先钱四百余文。算常平谷二石。后遂催缴钱一千五百余文一节。在乡保勒借累民。自当按例惩治。而地方官毫无觉察。亦有应得处分。亦难置之不问耳。著传谕舒赫德。会同阿思哈。秉公查讯。据实具奏。迈拉逊摺。一并钞寄　　

○旌表守正捐躯之安徽天长县民王嘉进妻王氏　　

○甲戌。谕、据鄂宝奏、普安州递解滇省饷银。两次被窃。赃贼尚未缉获。请将拨解押解等官。照例议处一摺。此案前经户部奏明。即降旨该抚。令其明白回奏。今始据该抚查参。而贼犯仍在远扬。未能弋获。除将疎防之该地方官。及解饷文武员弁等。交部议处外。至鄂宝于闰七月内应奏之事。延至九月十八日。始行奏闻。殊属迟误。著一并交部察议　　

○又谕曰、方世俊参奏沅州府丁忧知府汤大宁。于前任督臣吴达善。由滇赴楚时。巡检谢彬。备办尖宿公馆等项。藉差滋扰。该府不能觉察禁止。并催令妥办。及至士民告发。又复含混揭参。致被反噬。请将汤大宁革审等因一摺。汤大宁著革去知府职衔。与案内应质人犯。交与该督。一并审明究拟具奏。督抚等因公出署。及调赴新任。途间一切日用所需。理宜自行备办。毋许地方官稍为供应。以启逢迎而滋派累。前此屡经降旨。通行饬禁。此次吴达善。并不与知。亦无将受情事。而知府巡检等。因何复沿积习。此皆该上司等。并不实力奉行所致。除本案照例审拟外。嗣后倘有再蹈前辙。不知悛改者。一经发觉。朕必从重惩治。决不稍为姑息。将此通谕各督抚等知之。
大清高宗法天隆运至诚先觉体元立极敷文奋武孝慈神圣纯皇帝实录卷之七百九十六　　

大清高宗法天隆运至诚先觉体元立极敷文奋武孝慈神圣纯皇帝实录卷之七百九十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十二年。丁亥。十月。丙子。谕军机大臣等、前湖南武陵县知县冯其柘、弥补亏空一案。知府锡尔达、先经揭报数至二万余两。及李因培令张宏燧。会同锡尔达往查。止将实在亏空谷价八千九百余两具详。在李因培化大为小。原出有心。而锡尔达何以既经据实直揭于前。辄复扶同勘报于后。其会同查勘时。曾否自行出结。或其出结。乃由抑勒所为。抑竟听任张宏燧所为。汉然置之不问。锡尔达。身为知府。见上司如此欺谩。即直揭部科。或于钦差到省时。据情具控。皆无不可。因何始终默无一语。此事虽已完案。但其中情事。殊不可解。锡尔达。现任归绥道。著传谕彰宝。令其就近询问明悉。即行据实奏闻。寻奏、遵旨询问锡尔达。据供、前署常德府知府。查出冯其柘亏空二万余两。当即据实揭报。巡抚李因培。复委张宏燧。会查。数亦相符。随将冯其柘解省。适李因培赴常德查灾。我在省羁留五六日。后张宏燧来说。冯其柘已现有银一万余两。祇少八千余金。及李因培回省。亦说除彼现有银两外。祇就其余亏缺数目参究便是。另委长沙府知府图明阿。将前项银两。交新任武陵县收明出结。彼时张宏燧写就实在亏缺揭稿会印。我因冯其柘现有银一万余两。库项有著。因照依会揭。至其银两来历。全然不知。是以未敢径揭部科。及钦差到湖南。我已升任福州府知府。离省既久。且情弊业经审出。无须再控。报闻　　

○予故福建提督马负书、祭葬如例。谥昭毅　　

○旌表守正被戕之浙江上献县民姚大芳妻张氏　　

○丁丑。兵部议准、两江总督高晋奏称、营汛繁简。今昔异形。应变通调剂。查孟河营都司。靖江营守备、杨舍营都司、江阴营游击、并守备。向系在外题补之缺。但现在事务颇简。请改为部推。平望营都司。常州营右军守备、浦口营都司、奇兵营游击、并守备。向系部推简缺。但各有巡查要务。应请改为题缺。在外拣选题补。应如所请。从之　　

○戊寅。谕军机大臣等、今年江苏、安徽、江西、湖北、湖南、山东、等省。被灾州县。业经降旨各督抚。照例赈恤。并饬令加意抚绥。无力贫民。自可不致失所。惟是被水之余。秋收分数。不无稍减。明春青黄不接之时。穷黎生计。未免拮据。其或有尚需加赈之处。著各该督抚。查明实在情形。详悉覆奏。候朕酌量加恩降旨。可将此传谕知之。寻山东巡抚李清时奏、东省止高苑、博兴、乐安、三县偏灾。现俱照例抚恤。秋后粮价。亦不甚昂。灾民不致拮据。湖南巡抚方世俊奏、本年华容、沅江、安乡、岳州、四县卫。本属偏灾。其未经被水地亩。早中稻。实有七八分收成。除照例抚恤外。无需加赈。均报闻。两江总督高晋等奏、上下江、沿江各州县。被水颇重。兼连岁歉收。请于明春按照被灾分数。分别加赈。得旨、届时有旨。江西巡抚吴绍诗奏、江西被灾州县。民情实属拮据。应请加赈。得旨、有旨谕部。湖广总督署湖北巡抚定长奏、湖北被水成灾之黄梅等二十州县卫。冬底停赈。灾民难免拮据。请暂缓催徵。俟来年秋收后按限徵还。得旨、新正有旨谕部　　

○旌表守正捐躯之直隶安州民李天容妻王氏　　

○己卯。谕军机大臣等、据明瑞奏称、猛密一路。甚属紧要。额勒登额、事体练达。故派于此路。额尔景额、暂留木邦。俟珠鲁讷到彼。即带兵续进等语。明瑞此奏。竟视额尔景额、与额勒登额等矣。前据伊等以猛密一路。派额勒登额。并令谭五格同往。管辖绿旗兵丁。额尔景额、同明瑞暂驻木邦办事。俟珠鲁讷到日。再行领兵前进。朕即降旨、以谭五格。出自包衣佐领。未更战阵。额勒登额、虽经战阵。而有乌拉齐习气。额尔景额、系满洲。办事亦非额勒登额所能及。令其统领大兵。既可收兵丁之力。而额勒登额等、亦不敢各执己见。今明瑞尚未奉到此旨。是以复为此奏。著传谕明瑞。猛密一路。仍遵朕前旨。令额尔景额、统领行走。至伊等已抵何处。情形若何。即速奏闻。额尔景额、亦不可稍存推诿。总当彼此和衷。以期济事。朕深为尔等望之　　

○庚辰。谕曰、明瑞前在伊犁。原任将军。今又带兵前往云南。整饬兵丁。进剿缅匪。一切事宜。系伊统理。虽系总督。现在行间。究以将军名号。足彰威烈。明瑞、著为将军。管理总督事务　　

○又谕、据富僧阿奏称、俄罗斯、狡黠不可深信。现在恰克图、停止贸易。请嗣后巡边兵丁。均不准带货与俄罗斯交易等语。从前黑龙江、原未有贸易之事。偶或有之。亦不过卡座人等、交易零星物件。若概行禁止。既与内地无益。且转启俄罗斯之疑虑。著传谕富僧阿。如有奸猾人等。知恰克图已停贸易。多带货物来黑龙江贸易者。自当严惩。若卡座人等。照旧与俄罗斯交易零星物件。不必禁止　　

○户部议奏、直隶总督方观承奏称、东陵、西陵、两处。内务府官员人等官地菜地。均已彻回。其八旗、礼、工、等部官员笔帖式、及兵丁人等地亩。亦应一体彻回。得旨、此内之总管。翼领、郎中、员外、主事、等官。每年例得俸糈较多。足资养赡。伊等所给官地。自应一体彻回。其防御、祝、赞、等官、以及兵丁人等。均系微末员弁。若一并彻回。恐于生计不无拮据。著加恩仍行给予。至内务府官地。前经降旨。将官员人等。一概不准给予。今八旗防御以下人等。既未彻回。所有内务府副管领以下。亦著加恩给予　　

○抚恤直隶永清、东安、静海、庆云、清河、威县、宣化、万全、西宁、怀来、蔚州、龙门、怀安、十三州县。被冰、雹、灾民。并予缓徵　　

○辛巳。上御懋勤殿。勾到朝审情实罪犯。停决官犯。斩犯六人。绞犯七人。常犯。斩犯二人。绞犯四人。余三十四人。予勾　　

○谕、太学修葺文庙。现系承修宫殿工程大臣兼管。但伊等事务较繁。著添派工部尚书裘曰修。一同管理　　

○谕军机大臣等、阿思哈奏到、审拟新野县革役杨蛟等。聚众扒毁民房一摺。未免意存轻纵。已交刑部另行核议。分别定拟矣。地方聚众抗官。肆行无忌。非寻常罪犯可比。理应尽法惩创。俾愚顽之徒。知所儆惕。此案纠众数至累百。而该抚所拟立决监候抵法者。仅止摘取数人。何以正人心而申国宪。况该省此等积习相仍。已非一日。前此河阴县曾士民号召罢市之案。布政使佛德。不即具摺奏闻。但禀知该抚循例办理。是此案之故智复萌。安知非前案姑息实酿成之耶。当此法纪肃清。该犯等尚尔逞其刁悍。遇事生风。设遇州县偏隅岁收荒歉。乡民易于鼓煽之时。似此恶犯。从中把持。势将何所不至。该抚宁不思力为防杜耶。看来阿思哈。此番审奏。仍为何煟佞佛积阴功之陋习所转移而不自觉。嗣后当痛自警省。毋得再蹈前辙。阿思哈。著传旨申饬　　

○壬午。上诣畅春园、问皇太后安　　

○幸圆明园　　

○谕、据乌勒登奏称、哈萨克等进贡马匹。现派侍卫观德等往收。并严禁兵丁私索滋事等语。前据乌勒登奏称、彻回卡座后。哈萨克、前来游牧者。将人数牲群。询明记档。严饬卡座官员等。不得私行容留。朕已降旨。令其严查奏闻。今乌勒登复有此奏。著再行晓谕。若有不肖作弊之人。务必据实参奏。断不可姑息从事　　

○军机大臣等议覆、伊犁将军阿桂奏称、由京发遣伊犁年满无过之满洲蒙古人等。请入于驻防八旗兵内。汉军入于绿营兵内。一体挑取。给与钱粮。有愿接取家眷者。咨行该旗。查明伊等眷属。咨送兵部。官为办理护送。又称。年老尚能当差者。赏给步甲半分钱粮。不能当差者。给口粮一分度日。均应如所请。至所称不能接取家眷者。择其年力精壮。助给军器马匹。并给盐菜银两。发往楚呼楚防守。查伊犁驻防兵。遣往他处。俱动官项。此项遣往楚呼楚人等。无庸助给军器马匹。请即于伊犁存贮税课银两内。动项办给。从之　　

○癸未。谕、据熊学鹏奏、查审仁和县书役改串侵粮一案。请将并未查究之知县李学李。革职等语。此案既经粮房书办禀首。乃该县仅从轻发落。匿不通详。显有瞻徇庇护情弊。李学李。著革职。所有先侵后补。以及匿名投揭各犯。交该抚一并严审定拟具奏。至该抚能学鹏。布政使永德。业经查出参奏。俱著从宽免其交部　　

○谕军机大臣等、前据迈拉逊参奏叶县知县程钟岳。亏短仓谷。闻风弥补一摺办理未免过当。已令舒赫德、阿思哈、秉公查办矣。兹复据迈拉逊奏、该县四处社仓。共短谷五百八十八石。显有情弊等语。社谷亏缺。责在社长。知县止有应得失察处分。必无侵用之事。迈拉逊前后所奏。均有过事吹求之意。著传谕舒赫德。阿思哈。将所有续奏情节。即行并案查办。原摺并著钞寄　　

○又谕曰、能学鹏奏、黄岩县民潘兆有。谋产逆伦一摺。已据该抚按例办理。但此等恶犯。灭弃天良。多有以图得赀产。为子孙温饱私谋。竟不惜以身为逆丧命者。若仍将该犯分内应得家赀。复令伊子孙承受管业。则该犯转得遂其所欲。且似此逆恶遗种。纵罪不至于连坐。亦何必复令安享遗财。所有潘兆有名下应得膳田租谷等项。别授伊弟等管业。俾丧心甘为枭獍者。生既难逭刑诛。死亦难图侥幸。庶得情法之平。著将此传谕熊学鹏知之　　

○甲申。上诣畅春园。问皇太后安　　

○还宫　　

○豁除江苏、元和、吴县、昆山、新阳、金山、五县。乾隆二十三、四、年。冲塌不能垦复地、一百七十二亩有奇额赋　　

○乙酉。礼部奏、皇太后万寿圣节庆贺礼仪。得旨、是。照例行礼。奉皇太后懿旨。今年进止筵宴　　

○丙戌。上御乾清门听政　　

○谕曰、周景柱、著来京。照例以京堂补用　　

○以甘肃巩秦阶道蔡鸿业、为甘肃按察使　　

○丁亥。谕、向来绿旗世职。无承袭罔替之例。每念官弁等。果能宣力效忠。勋猷卓越。则国家延赏酬庸。谊难歧视。前经降旨、将黄芳度、张勇等、特予加恩。令其子孙永远承袭世职。并令军机大臣、会同兵部、详查国初以来。凡有功册可稽者。分别等差。通行列名具奏请旨。兹据覆奏、内有殉节阵亡之张国彦、徐勇、郑之文、贾大第、郑钰、房星、赵邦试、林芳、康泰、康海、许云、游崇功、罗万仓、徐宗仁、李国勋、刘贵才、刘芳雨等、十七员。又军功较著之惠应诏、染化凤、仝光英、黄熙瓒、李皇诏、李之芳、陈世凯、许正、蒋懋勋、赵应奎、潘育龙、蓝廷珍、樊廷、冶大雄等、十四员。核其事迹。或致命疆场。克昭义烈。或折冲阃外。茂著勤劳。均宜锡以殊施。俾臣工共知激劝。所有张国彦等子孙。甚其世职有尚应承袭者。俟将来袭次满日。著加恩各赏给恩骑尉。其现在袭次已满者。亦著一体赏给恩骑尉。并准其世袭罔替。庶荩臣后裔。得以长荷渥恩。副朕格外嘉绩褒忠之至意　　

○谕军机大臣等、鄂宁奏、审讯千总苏起文。供词称。伊赶上德镇说此是小路。不是打仗路径。旁有将官四达色。就拏马鞭子殴打。催令快走等语。是德保立意潜逃。四达色实豫知其谋。情罪甚属可恶。四达色。前经明瑞奏补都司。现在曾否随众进兵。著传谕鄂宁。即速查明。将四达色革职。慎拣妥员。拏解来京　　

○己丑。上以冬至祀天于圜丘。是日起。斋戒三日
  </div>
  <div class="pagination">
   <a href="清实录乾隆朝实录_page1060.html">
    上一页
   </a>
   <span>
    ...
   </span>
   <a href="清实录乾隆朝实录_page1056.html">
    1056
   </a>
   <a href="清实录乾隆朝实录_page1057.html">
    1057
   </a>
   <a href="清实录乾隆朝实录_page1058.html">
    1058
   </a>
   <a href="清实录乾隆朝实录_page1059.html">
    1059
   </a>
   <a href="清实录乾隆朝实录_page1060.html">
    1060
   </a>
   <span class="current-page">
    1061
   </span>
   <a href="清实录乾隆朝实录_page1062.html">
    1062
   </a>
   <a href="清实录乾隆朝实录_page1063.html">
    1063
   </a>
   <a href="清实录乾隆朝实录_page1064.html">
    1064
   </a>
   <a href="清实录乾隆朝实录_page1065.html">
    1065
   </a>
   <a href="清实录乾隆朝实录_page1066.html">
    1066
   </a>
   <span>
    ...
   </span>
   <a href="清实录乾隆朝实录_page1062.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
