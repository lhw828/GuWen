<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 67 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 67 页/共 502 页</h1>
    <div class="content">
○以宗人府右宗人奕缙、为镶黄旗蒙古都统。　　

○调正红旗汉军副都统禧恩、为镶红旗满洲副都统。以上驷院卿托云保、为正红旗汉军副都统。兼管御枪处事。　　

○以宗人府宗人绵勋、管火器营事。　　

○予故前任镶黄旗蒙古都统巴清德、祭葬。谥果毅。赏银三百两治丧。　　

○壬申。谕军机大臣等、卓秉恬等奏、会审甘肃番案、现讯各员、及通事等供词、与原奏两歧。请旨饬查一摺。此案前经降旨。饬令舒兴阿、督同藩臬两司。提讯监禁之番犯。并查讯书绅、及富克津太等、取具供词具奏。兹据大学士、军机大臣、会同刑部。连日提讯、司道知府州县各员、及通事人等供词。多与原奏不符。著舒兴阿、仍督同藩司黄宗汉、署臬司易棠、按照摺内所指各情。应讯者提传确讯。应查者详细访查。一并据实具奏。卓秉恬等摺一件。著钞给阅看。将此谕令知之。　　

○癸酉。上诣寿康宫、问皇贵太妃安。　　

○谕内阁、陈世忠奏、交卸总兵即务、启程赴闽一摺。广艇盗匪。现在浙洋游驶。福建提督郑高祥、已带兵船赴浙。江苏兵勇各船亦在浙洋会剿。陈世忠抵闽后。著季芝昌。酌派游巡师船。委令管带出洋。随同郑高祥、并会同江浙舟师。合力追捕。随时相机办理。另片奏、应否借用印信等语。前饬该总兵赴闽。交闽浙总督差委。自应听候调遣。并非专责统带。所请暂刻统带戳记之处。著毋庸议。　　

○谕军机大臣等、寄谕闽浙总督季芝昌、前有旨令陈世忠迅赴福建。交该督差委。责成追捕山东洋面窜回盗匪。兹据陈世忠奏、交卸启程日期。已明降谕旨。著季芝昌、酌派师船。令其管带矣。现在盗匪在浙洋游驶。山东勇船被围。已据裕瑞、飞咨郑高祥、赴浙督剿。陈世忠抵闽后。或令随同该提督剿捕。或令自领一队。著该督详加查访。陈世忠、平日为人。是否奋勇。于海洋剿匪事宜。能否言行相符。确有把握。不至贻误。一并据实具奏。将此谕令知之。寻奏、陈世忠人极爽直。询以营务洋政。亦甚明悉。报闻。　　

○又谕、前据琦善、奏陈番夷、及内地实在情形。将分别查询各事宜、开单呈览。曾降旨、令其酌定章程具奏。琦善旋即卸任。未及议奏。舒兴阿现已补授陕甘总督。正当筹画经久之计。著即查看地方情形。应如何酌量变通办理。使奸匪无从句串。番贼知所惩儆。不至更生枝节。妥议章程具奏。琦善原摺单三件。一并钞给阅看。将此谕令知之。　　

○又谕、有人奏、直隶天津县聚和钱铺。武清县河东地方利兴钱粮店、朱姓、王姓。被盗劫抢。浙江监生胡鉴、在杨村被劫。通永镇张家湾。有盗匪、用纸糊面。连劫万成、义泰。两钱铺。粮船旗丁。在天津安平地方。遇盗掳劫。文安县民人程得林、李得顺、在董格庄。被盗杀伤。前任湖南江华县叶为圭、在山东恩县。被骑马贼匪。劫掠一空。该地方营汛员弁。或认赔赃掩饰。或闻报不勘。或推诿贿阁等语。盗贼肆行无忌。劫案层见叠出。地方文武。讳匿蒙混。尚复成何事体。著卓秉恬、王庆云、讷尔经额、陈庆偕、按照摺内所陈被劫各案。严饬所属。迅速查拏。从重惩办。千总汪治平、冯云彪、王遇清等。如实有赔赃推诿、及贿阁等情。即著指名严参。并查明闻报不勘之都司。一并参奏、另片奏、直隶著名盗首荣年、身骑快马。惯在沿河一带、及山东河南等省行劫。并著行知河南巡抚李僡、一体严密查拏。务获究办。又直隶东安县属、龙门庄、播箩庄、半壁店等处。近有匪徒传习摸摸邪教。蛊惑庸愚等语。邪教聚众敛钱。伤风败俗。最为地方之害。若不及早查办。必致滋蔓难图。著顺天府、直隶总督。迅即密委妥员。前往各该处。不动声色。严密查拏究办。仍不得扰累平民。原摺并奏片二件。俱著钞给阅看。将此各谕令知之。　　

○以宗人府左宗人绵勋、兼京营左翼总兵、　　

○缓徵甘肃皋兰、甯夏、甯朔、西甯、大通、河、狄道、固原、灵、泾、崇信、灵台、镇原、碾伯、十四州县。暨陇西县丞所属、被水、被雪、被风、被旱、灾区。未完新旧银粮草束。　　

○乙亥。上诣宣仁庙、凝和庙、普度寺、拈香。　　

○以兵部左侍郎恩华。署京营右翼总兵。　　

○改铸直隶赞皇县知县印信。从总督讷尔经额请也。　　

○免直隶安、隆平、甯晋、河闲、东安、天津、六州县、被水村庄、本年额赋有差。并展缓节年应徵粮租。　　

○丙子。上诣寿康宫、前殿行礼。后殿问皇贵太妃安。　　

○诣英华殿、拈香。　　

○谕军机大臣等、据赛尚阿奏、两次进剿获胜情形。所称十月十八日。永安以南。官兵进攻。及东南古眉一路。均有胜仗。而北路兵勇。未能得力。新到潮勇。屡战屡退。是大局军情。并未得手。诸逆且坐踞州城。从容布置。而我兵旷日持久。尚无制胜之谋。细察各路分布兵勇形势。尚未能层层偪进。前剿后应。且屡为该匪铁钉蒺藜、梅花坑所阻。是我兵既难立脚。何以贼匪出拒时。仍复坦行无碍。殊不可解。其深沟固垒。被攻两月有余。何至如前完整。得非乘我之懈。时时修复。营中散漫情形。已可概见。即乌兰泰、督兵在州南攻剿。虽屡有小胜。未经大加惩创。亦恐布局设闲。未臻严密。官兵势难再筹添调。军饷亦艰于多方转运。该大臣岂不知之。向荣素有胆略。身受重恩。今复弃瑕录用。宜如何奋勉争先。出奇决胜。即乌兰泰、亦须检齐军实。激励兵心。身先士卒。毋徒博慎重之名。转蹈因循之习。其从前疲敝之兵勇。随时酌量裁撤潮勇屡经拣调。新到者岂皆精锐。若不慎加选择。致有挫失。或恐反受其累。北路退缩之兵。系何人管带。何人首先退走。若不大加惩办。何以申纪律而振军威。即如赵如胜之不能用命。徐大醇之擅离营盘。该大臣均当确实查明。惩一儆百。勿再姑息养奸。其镇将中素有谋略。奋勇出力者。该大臣亦当量才任使。各尽其长。俾令迅速图功。毋相推诿。前奏断贼接济。是行军要策。该逆既困守一城。我兵又四围周帀。何数月以来。未见贼势穷蹙。必有奸民接济。兼恐窥伺我军饷道。如贵县劫饷等事。更属不成事体。现在如何防护接递。如何严断接济。如何分派攻剿。如何购线内应。种种机宜。有无把握。贼营所设鱼网暗沟。令我兵俯仰均无所措。而我兵所购毒草镪水。效验毫无。恐不免为人所欺。该大臣驻劄阳朔。离永安一百余里。历次禀报军情。是否确实。应如何就近督察调度之处。朕亦不为遥制。至贼情诡诈。傥穷而思窜。为声东击西之计。尤不可不豫为准备。前据奏、贼目分踞城内城外各处。近日是否仍前分踞。抑已蚁聚一方。于捦获贼犯奸细时。必应随时讯明。相机攻取。不得再任窜逸。更费周章。该大臣于兵饷全局。均应通筹并计。固不可孟浪从事。亦不可迁延失时也。懔之慎之。将此由六百里谕令知之。　　

○钦差大臣大学士赛尚阿奏、南邕颜品瑶余党。负嵎死守。连日攻击。尚未得手。降补都司赵如胜、管带兵勇。难期得力。得旨。赵如胜、因何又不出力。著查明具奏。不可因奉旨派往广西。稍涉迁就也。又奏、湖南都司徐大醇、擅离营盘。请革职留营效力。以示惩儆。批。徐大醇、此次如实有退缩情形。或以后仍不出力。著即行正法。　　

○以攻剿广西永安州贼匪获胜。赏已革提督向荣、三品顶带。予阵亡都司马文远、把总邓贵、祭葬世职。　　

○丁丑。谕内阁、户部奏、请饬催广东省、未完借垫银两。及杂款摊捐等项。并历年行查应覆各案。分别开单呈览。广东藩道各库。历年借垫银两。并藩库应收田房税羡、及摊捐连州军需等款。经该部节年分案奏催。并按季咨催。迄今逾限未完银、尚有二百十九万二千余两之多。若不赶紧清厘。势必益滋弊混。著徐广缙、叶名琛、督同藩司柏贵、按照户部单开未完各款。勒限催追。埽数清完。报部拨用。至该部行查外省之件。例应照限查覆。何以广东省、及江苏等省。未报未覆之案。积有三十余件、至五十余案之多。著各该督抚、赶紧查催。毋得再任延宕。　　

○又谕、蒋文庆奏、清厘司库、积存银两一摺。安徽省藩库、历年款项繁多。必应彻底清厘。分别造报。该抚现在派员查核。著即督同藩司李本仁、饬令该委员等、悉心句稽。将应行入拨。及存留各款。分别造册。报部办理。毋稍蒙混。至各省司库存款。叠据户部、奏催册报。往往视为具文。日久延宕。著各直省督抚、督同藩司、一体详细稽核。迅速报部备查。以重库储。　　

○户部奏、广西军用浩繁。银贱钱贵。糜费愈多。湖南、云贵、广东、皆与该省接壤。应由各邻省附近府分。筹解钱文至粤。以平市价而裕军饷。得旨。著谕知赛尚阿、邹鸣鹤等、悉心筹画。妥速办理。断不可有名无实。并传谕严正基知之。　　

○豁免广西临桂、灵川、兴安、阳朔、永甯、永福、义甯、全、灌阳、恭城、富川、贺、修仁、荔浦、昭平、藤、容、岑溪、怀集、桂平、平南、贵、武宣、南甯、隆安、横、永淳、新甯、上思、崇善、左、养利、永康、甯明、马平、雒容、柳城、罗城、融、来宾、象、天河、河池、思恩、武缘、宾、迁江、上林、淩云、郁林、博白、北流、陆川、兴业、五十四州县。暨万承等三十二土州县司被贼灾区。上年未完额赋。　　

○戊寅。谕内阁、通政使罗惇衍、奏请崇俭禁奢一摺。国家承平日久。生物繁滋。官民竞尚奢华。于风俗人心。大有关系。必当申明旧制。以复淳风。道光年闲。曾奉谕旨。饬令内外各衙门。将民闲应用服色、及昏丧仪制。悉照会典所载。刊刻简明规条。使百姓知所恪守。乃近来奢靡之风。未能尽革。总因有司奉行不力。视为具文。规条久不颁行。乡曲无由晓喻。俗吏积习相沿。转以条教为迂谈。以化导为末务。将所谓上行下效者安在耶。著礼部查照道光八年、颁行简明条规。通行内外各衙门。遵照刊刻。出示遍行晓谕。俾民闲知所遵循。渐归淳朴。以副朕崇俭黜奢至意。将此通谕知之。　　

○谕军机大臣等、本日据僧格林沁面奏、由西陵回京。在途有易州直隶州知州具呈。现在查传拦舆喊诉各妇女之夫男、及严追主唆等情。并将原呈陈奏。此案前经惠亲王。回京面奏。当即谕令讷尔经额、派员查办。旋据该督奏称、已派清河道谭廷襄等前往。尚未据奏获犯几名。作何办理。著该督仍遵前旨。核实查办。现在该知州呈称、该处诉冤妇女。即系从前图免钱粮。问拟流徒之徐文兴、杨进福、家属。并先有山南村民任洛吉、抢去州役册票一案现在饬拏审讯等语。奸民藐法抗租。必当严行惩办。以儆刁风。至该州吏胥、苛派舞弊。以致激成事端。亦不可不从严惩治。经此次查办之后。务当妥定章程。俾官民相安。经久无弊。原呈著钞给阅看。将此谕令知之。　　

○广西巡抚邹鸣鹤奏、生员邓大猷等、击贼阵亡。恳请优恤。得旨。为国捐躯。可嘉可悯。方不负读圣贤书。彼武夫有、亦有性成义烈。若徒以素业相尚。则心期富贵而忘国者。又可同日语哉。　　

○予广西阵亡生员邓大猷、陆凤岗、曾联锦、祭葬世职。如外委例。　　

○抚恤广西桂平、贵、平南、武宣、宣化、新甯、隆安、永淳、龙、明江、甯明、崇善、左、养利、永康、象、宜山、天保、百色、十九厅州县。并所属土司。被扰灾民。　　

○己卯上诣寿康宫、问皇贵太妃安。　　

○以剿办广东英德等处贼匪。地方肃清。加巡抚叶名琛、太子少保。赏总兵官昆寿、巴图鲁名号。升任按察使祁宿藻、副将通安、参将怀塔布、游击刘开泰、都司贾运盛、罗璋、守备李道森、陈国辉、杜佳才、熊应飞、张瀚、同知韩凤翔、知州海廷琛、吴寿昌、马映阶、花翎。千总孔继尧等、蓝翎。余升叙有差。　　

○辛巳。两江总督陆建瀛、河道总督杨以增奏、通筹丰工拨款。未能克期全到。时已仲冬。距来年桃汛。仅八十余日。势难再缓。谨即诹吉兴工。查照部拨。暂借藩关各库银两济用。得旨。现已兴工。不可迟缓。朕惟有稽首吁天。以救黔黎。又奏、东西正坝。及续估东西坝。应做土心护埽。一律开工。以工代赈。穷黎均不致有失所。批。览奏稍慰。前已屡降严旨。稽查盗匪。不可始勤终怠。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之四十九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰元年。辛亥十二月。壬午朔上诣大高殿行礼。　　

○谕内阁、季芝昌奏参避匿迁延之各总兵一摺。浙江署定海镇总兵周士法、黄岩镇总兵汤伦、署温州镇总兵池建功、前据常大淳参奏。已有旨、将该总兵等、照部议降二级调用。并著暂行无庸开缺。责令戴罪自效矣。现在盗匪尚在浙洋游驶。已命郑高祥、统带闽省兵船前往。与江苏水师、合力剿捕。所有浙江各路水师、均著归该提督节制。陈世忠抵闽后。该督仍遵前旨。酌派师船。令其管带。亦归郑高祥调度。至周士法等、系责令戴罪自效之员。傥不知激发天良。仍前畏葸。即著该督抚提督、严行参办。　　

○癸未。上诣寿康宫、问皇贵太妃安。　　

○谕内阁、御史周有簠奏、严杜奸贩接济、以靖洋匪等语。现在广艇盗匪。于山东闽浙等省洋面游驶。肆行抢劫。总由各省水师。训练不严。缉拏不力所致。至内地粟米硝磺等物。不准出洋。例禁綦严。若如所奏、沿海奸徒。希图重价暗中接济。地方官何以毫无稽察。任令洋匪游驶自如。无所顾忌。尚复成何事体。著沿海各督抚、严饬所属。遇有奸民偷贩粟米硝磺等物出洋。立即访拏。严行究办务须实力整饬。不准稍有偷漏傥地方文武、查禁不严。致有吏役兵丁、句串包庇等弊。即著该督抚等、从严参办。以杜奸萌而清盗源。将此通谕知之。　　

○展缓江西南昌、新建、丰城、进贤、余干、星子、建昌、安义、德化、德安、瑞昌、湖口、彭泽、十三县。被水庄屯、新旧正杂额赋。　　

○甲申。上御乾清门听政。　　

○谕内阁、善禄奏、疏防洋匪、自请议处一摺。山东守备黄富兴、在浙洋失事。该提督不能先事防护。咎实难辞。善禄、著交部议处。　　

○以詹事府詹事沈兆霖、为内阁学士、兼礼部侍郎衔。　　

○以救援不力。革浙江定海镇总兵官周士法、黄岩镇总兵官汤伦、署温州镇总兵官池建功等职。均暂留任。　　

○拨浙江搭运漕米七千石。济放乍匠月粮。　　

○缓徵浙江仁和、海甯、富阳、临安、新城、于潜、嘉兴、秀水、嘉善、海盐、平湖、石门、桐乡、归安、乌程、德清、武康、兰溪、东阳、义乌、武义、浦江、西安、龙游、常山、丽水、缙云、青田、二十八州县。暨仁和场、被潮被风被旱歉收田地、新旧额赋。　　

○乙酉。上诣寿康宫、问皇贵太妃安。　　

○以故一等伯西喇杭阿弟佐领裕寿、袭爵。　　

</div>
    <div class="pagination">
<a href="清实录咸丰朝实录_page66.html">上一页</a><span>...</span><a href="清实录咸丰朝实录_page62.html">62</a><a href="清实录咸丰朝实录_page63.html">63</a><a href="清实录咸丰朝实录_page64.html">64</a><a href="清实录咸丰朝实录_page65.html">65</a><a href="清实录咸丰朝实录_page66.html">66</a><span class="current-page">67</span><a href="清实录咸丰朝实录_page68.html">68</a><a href="清实录咸丰朝实录_page69.html">69</a><a href="清实录咸丰朝实录_page70.html">70</a><a href="清实录咸丰朝实录_page71.html">71</a><a href="清实录咸丰朝实录_page72.html">72</a><span>...</span><a href="清实录咸丰朝实录_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
