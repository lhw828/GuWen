<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1562 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1562 页/共 1860 页</h1>
    <div class="content">
○庚辰。谕、朝鲜国王请封世子。正使著娑内大臣公西明。副使著派翰林院侍读学士阿肃。　　

○又谕、朝鲜国进献年贡陪臣。向例于岁底到京。明正举千叟宴。中外大小臣工耆庶。年逾周甲者。咸得与宴。用普寿祺。朝鲜国素称恭顺。比于内臣。其陪臣亦应一体入宴。以昭宠眷。著礼部即速行文该国王。所有今岁年贡正副使内。酌派年在六十以上者一二员来京。俾得与兹盛典。共沐光荣。以示朕嘉惠远邦。优礼耆年之至意。　　

○又谕、据何裕城奏、豫省各属。于八月得雨之后。已种麦苗。惟卫辉一带。待泽甚殷。现在率属虔祷雨雪等语。豫省卫辉一属。地居河北上游。本年雨泽愆期。节经降旨赈恤。并传谕阿桂等、就近查明。该处因何屡有旱灾。设法调剂。虔诚祈祷。现在节已立冬。该处农田。尚未得沾渥泽。恐外省设坛诵经。不过虚应故事。不能上感天和。著派理藩院司员。即行伴送素能祈雨之回子尼杂尔布库勒、驰驿前往河南。敬谨祈祷。以期速普甘膏。麦田得以一律播种。所有经过地方。止须照常供应。并著理藩院司员。留心管约。毋任滋事。　　

○以詹事翁方纲、右庶子曹仁虎、洗马黄轩、右中允季学锦、左赞善韦谦恒、充日讲起居注官。侍读芮永肩、侍讲刘权之、署日讲起居注官。　　

○是日起。上以孟冬享太庙。斋戒三日。　　

○辛已。孝敬宪皇后忌辰。遣官祭泰陵。　　

○谕、翰林院拟撰祭文。向例俱兼清汉。但如坛庙群祀。载在礼官祀典者。自应并用国书。若满洲大臣。亦当用清文谕祭。至汉大臣。本不谙清语。谕祭时原可专用汉文。又何必重加繙译。致滋烦琐为耶。嗣后翰林院拟撰汉大臣祭文。俱著不必兼繙清字。　　

○壬午。谕曰、复兴、身系公爵。且兼尚书。又系世家。前于军营颇属效力。较之奎林、和隆武、无甚轩轾。复兴、著加恩赏戴双眼花翎。　　

○是月。钦差大学士公阿桂、两江总督萨载、河东河道总督李奉翰、江南河道总督兰第锡、河南巡抚何裕城奏、查豫省黄河。上自荥泽。下至虞城。计程五百余里。堤长共九万四千三百丈。向无分洩之路。似属前人办理未周。然建坝必须胶泥。引河尤须倒勾。庶不致掣动溜势。如南河之毛城铺、苏家山、天然、峰山等闸。或藉山脚基址建设。或土性坚凝。外滩宽广。临黄有倒勾引渠。距堤甚远。可以分洩。即王营减坝。距河虽近。而内有盐河横亘其中。过坝之水。洩入盐河。以水御水。是以无掣溜之虞。今臣等勘得豫省堤工。荥泽、郑州境内。土性尚坚。该处距广武山甚近。堤头至山脚一千四百余丈。无堤处所。遇黄河水势长至一丈以外。即由山脚漫滩。其漫水即归贾鲁河下注。是此一带。本无庸再设减水石坝。其自郑州以下。中牟。祥符、兰阳境内。沙土夹杂。兰阳以下。仪封、考城、睢州、宁陵、商邱等处。因历次漫口。沙多土少。并有纯沙之处。大堤之上。建筑减水石坝。既恐不能坚固。测量外滩。距堤远者不过数段。近则祇数十丈。外滩高于堤南平地、七八尺至丈余不等。现今河势日渐南趋。外滩时长时塌。形势不一。开挑倒勾引河。亦无作准之处。其堤南洩水各河。除濉水河久经淤塞。惟贾鲁河一道。系洩水要路。该河发源于荣泽县之大周山。由郑州、中牟、祥符、尉氏、扶沟、西华等州县。至周家口入沙河。自沙河经商水、入江南太和县境。至正阳关淮河、归洪泽湖。又惠济河一道。即贾鲁河之分支。该河历中牟、祥符、陈留、杞县、睢州、柘城、鹿邑、入江南亳州境内之涡河。下达淮河。亦归洪泽湖。此二河、离黄河大堤、自十三四里、至四五十里不等。绵长数百里、至千余里不等。现俱窄狭。间有淤垫。如须减黄。必应大加挑浚。两岸亦应筑堰拦御。第各河原为分洩各州县坡水。一经筑堰。则坡水无路分洩。必须于河之两旁。酌建闸座。增挑汊港。以资启闭而洩坡水。查临黄堤工。臣等逐段看视。土性浮松。实难建立石坝。外滩亦无可挑倒勾引河之处。若就外滩宽广。堤工稍坚处所添建。既恐盛涨时引水不畅。未足以资分洩。徒然有名无实。若于大汛分洩得力处建设。恐坝基不固。易致倾圯。再四商筹。若仅就目前挑浚下游引河。趱堵漫口合龙。即为了事。尚不放心。况臣等往来兰仪一带。察勘高家寨一工。即本年河势坐湾。由仪封旧城、折转东南。冲出河道。该处河内庄基树根颇多。一时难以冲刷宽深。溜势至此。奔腾湍激。是以高家寨甚为险要。本年伏秋汛内。经臣兰第锡等、绘图具奏。蒙朱批指示。彼时因水势弥漫。未能施工。今睢州漫口下段应挑引河。现在加挑宽深。若再将上游仪封境内、高家寨河北官亭一带正河。遵奉前谕。重加挑深。取直引溜北注。则上下河道。可以畅行。新堤不致著重。祇可因其势而利导之。舍此别无善策。臣等拟俟明春兴工挑浚。一俟汛水长发。即行启放。可望得力。得旨、祇可如此补救而已。　　

○河南巡抚何裕城奏。睢汛堵筑漫口。引河取直。原估赎增。共应挑土三百二十余万方。东坝改筑南堤。共估需土五十三万一千余方。土方既已加添。则委员人夫。亦须增益。查引河最关紧要。于通省州县中。择其平日能事。熟谙挑河者。添派来工认办。至改筑南堤。则于河东文武员弁内酌派。分段赶办。所需人夫。除在工雇用外。仍令于直隶、山东、近工处所。广为招募。每土一方。给银三钱。至堤河人夫云集。食物必昂。且转瞬即届冬令。天气渐寒。均应予以栖止。臣饬承办各员。先于总局领方价十之二三。于附近地方。购运米面食物。听夫买食。或即于夫价内照数扣抵。商贩既不能居奇。贫民亦可免食贵。并令择闲旷处所。多搭棚厂。以资住宿。得旨、好。实力妥为之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百十五


大清高宗法天隆运至诚先觉体元立极敷文奋武孝慈神圣纯皇帝实录卷之一千二百十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十九年甲辰冬。十月癸未朔。享太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵、　　

○遣官祭孝贤皇后陵端慧皇太子园寝。　　

○颁乾隆五十年时宪书。　　

○谕、朕追维列祖列宗耿光大烈敬将自太祖以来皇帝皇后、宝册。恭镌一色纯玉。换成十六分。敬谨于太庙尊藏。所有太庙原供奉之十六分宝册。敬谨赍。送盛京太庙尊藏。盖以我大清昌祚垂庥亿万斯年。丕基巩固朕之子孙世世当仰体朕敬念列祖列宗之意将帝后宝册。均造二分。一供太庙。一送盛京尊藏。永为国家懿典。兹照现在所造之十六分玉色另备十二分玉料编列庙字号以为。将来世世子孙镌造宝册之用兹据广储司将另备之宝册玉料呈览朕阅其质色纯洁若日后大臣等将此分为朕镌造宝册之用则玉质与现在换造之十六分较美非朕丕承祖宗昭示来兹之意所有朕将来镌造需用之玉著于庙字号内选用。其现在喜字号。第一分纯洁者。著敬谨存贮俟朕将来归政之期举行崇上太上皇徽号庆典时所用宝册即将此分镌造以彰熙朝盛瑞此外似此纯洁玉料尚有五分均编入喜字号交广储司敬谨存贮。将来我子孙遇有崇上太上皇、皇太后徽号。并举行庆典等事当以喜字号玉料镌用我国家重熙累洽。宝祚无疆卜世灵长仰邀天眷是以叶尔羌和阗等处现又采获可备庙字号玉料数十分贮库。以供将来镌用。亦且可不必再遣人往办。恐所遣人往外域滋事。或致不当此朕深意也。我子孙果能敬念贻谋。怀柔保泰。永承上苍嘉贶即将此项庙字号玉料。镌造册宝。我世世子孙。皆当敬凛朕训。笃祜凝庥。俾新疆回部。永远敉宁。以保我万年基祚。用昭我国家一统无外之规。我子孙万禩无疆之福。将此著内务府大臣等、永远存记。敬谨遵旨办理。　　

○甲申。上御乾清门听政。　　

○谕、据孙士毅等奏、据洋商潘文岩等禀称、于哆罗罗玛当家住宿行中。失于防范。任蔡伯多禄、来往勾通。致有揽送洋人越境之事。非寻常玩忽可比。情愿罚银十二万两。备充公用等语。著照所请。准其认罚。所有银两。即著孙士毅、于广东藩库内垫项支解河南漫工充用。分限四年。令该商等缴还。舒常、孙士毅、俱著交部严加议处。所有沿途失察之司道府等官并著查明一并参奏　　

○又谕据闵鹗元奏、仪徵县典史李先瓒因巡缉地方盘获宜兴县凶犯卜万有等三名。请将该典史送部引见一摺。已照所请批著送部引见矣。本年四月。江省桃源县地方。兴武卫六帮旗丁姚恒粮船被盗。劫去借备舵浅等银一案。当经闵鹗元。奏称、现有根线。饬属密访查拏。至六月内。续据该抚奏、此案盗犯阎四张老等、俱有年貌籍贯可查。地方官自顾考成。分头严缉。将来不致漏网。伊于拜摺后自淮起程回苏等语此案盗犯行劫事在本年四月。至六月内已逾两月之久。乃要犯阎四等。并未弋获一名地方文武员弁不过奉文承缉实为海捕具文该抚奏明后。亦即回至苏州。遂致要犯久而无获。最为外省恶习。今典史李先瓒、于巡缉地方、是其分内专责。乃甫经拏获邻境凶犯一起三名该抚专摺奏请送部引见是地方官承缉要犯积久玩延该上司并不指名参劾及偶有盘获之案。即力为保奏思欲超擢似此有过不惩微劳必奏。安望其能整饬地方耶所有典史李先瓒姑仍著送部引见。嗣后直省各督抚、务饬所属于地方承缉案件。必须上紧严拏。不得以空文了事。致命盗凶犯。久而无获。如有故意玩延。该督抚即指名严参。毋许仍前因循姑息。将此通谕各督抚府尹知之。　　

○谕军机大臣等、据刑部审拟严肃。听从王度主使。将假照诱人作保诓借银两。实属狡猾异常。应从重发遣黑龙江等因一摺。已依议行矣此案王度夥同严肃。捏造执照冒充职官。诓借银两实属要犯。自应迅速查拏。按律定拟。该犯系江苏吴县人。逃逸后自必潜回本籍。著传谕闵鹗元、及直隶、山东、各督抚。一体饬属。严缉务获。解部审办完案。将此由四百里各传谕知之刑部摺并钞寄阅看。　　

○又谕、据孙士毅等奏洋商潘文岩等不能防范哆罗罗玛当家任由蔡伯多禄来往勾通。情愿罚银十二万两等语。已准其认罚。并令将此项银两。解交河南漫工充用矣。但罗玛当家。听信内地民人遣洋人前往殊干例禁。前因其究系微末洋人。不加治罪。今既不令议罚所有番舶往来、书信。自不应仍令管理。至蔡伯多禄。延请西洋人由楚赴陕系此案要犯。何以至今未获该犯素与夷人熟识。见缉拏紧急。自必仍逃往广东。或竟在澳门藏匿。著传谕孙士毅、即饬属严密设法躧缉务获。解京审办。毋得日久疎懈。致令远扬。　　

○乙酉。上御懋勤殿、勾到浙江、江西、情实罪犯停决浙江斩犯一人绞犯五人。江西斩犯十四人绞犯六人。余八十六人、予勾。　　

○谕、据保宁奏川省屯土各兵。如遇邻省徵调。请照绿营征兵之例。酌给夫马一摺。所奏是。川省屯练降番兵丁。因从前甘省苏四十三滋事及本年剿灭石峰堡逆回两次俱经徵调会剿。该兵丁等、由松潘一带远赴军营。俱能踊跃抒诚急公趋事。但因向来徵调。系在口外地方。程站不远。一切背负骑＜马犬＞。自行备办。未经议给夫马。今既由邻省檄调。该兵丁等跋涉维艰。自应照绿营兵丁之例一体给与夫马。以昭体恤。现在军务告蒇。该兵丁等俱整旅回川。嗣后每遇有邻省调派之事著给予夫马。俾利遄行。以示优恤屯番之至意。　　

○谕军机大臣等、昨召见提督俞金鳌。据奏称逆回经过地方。所有庙宇俱被焚烧。神像亦多残毁。此皆逆回恶贯满盈。以致获罪神明。自取歼灭。其有庙宇未经焚烧。而神像残毁者。自当量为修葺装塑整肃若所烧各庙基址全无者。即不必另行建盖。著传谕福康安、查明办理。又据奏称、闻得从前陕甘兵丁平日皆豫备乾粮。一遇徵调即可克期起身。自平定准噶尔回部之后。遂因循不复储备等语。兵丁乾粮。自应平时筹办。以备缓急之需。如恐有霉朽原不妨出陈易新抵放兵饷。著福康安即留心妥办。以复从前旧制。　　

○又谕、据吏部奏驳、明兴保举堪胜知府之王道亨、张方理二员。均系馈送国泰银两案内、予调不予升之员。相应扣除等语部驳甚是。已依议行矣。此等人员馈送上司银两。本应革职治罪之员。因该省现有亏空。前经明兴奏请停升勒限弥补。降旨允准。不加重谴。已属格外邀恩。今该。抚复将案内王道亨等二员。保举堪升知府。何自相矛盾若此。且摺内并未将停升一层声叙。含糊具奏显系有心朦混。冀图升用。致开侥幸之渐。尤属不合。除将王道亨张方理记名之处扣除外明兴、著传旨申饬。并著明白回奏。寻奏、东省同知直隶州内。堪膺保荐者甚少。惟王道亨、张方理二员。老成干练才具出众。虽曾馈送前抚臣国泰。然伊二人于库项钱粮。毫无亏缺。不在勒限弥补之列。故敢冒昧保举至摺内未将停升一层奏明。实属疎忽。得旨此次姑恕汝。　　

○又谕、据阿扬阿等奏称、昆楚克、因燕起藏匿在尼雅布沙。遣布噜特达尔巴克等、赴尼雅布沙。诱致燕起等语。燕起乃不足轻重之人。现匿尼雅布沙。亦不过苟延残喘。今若急遽遣人诱致。燕起畏罪。或更远扬。益难擒获。著传谕阿扬阿、特通额。色提巴尔第。将此事不必急遽办理。俟明春雪化时阿扬阿等、止遣人赴昆楚克处。探听燕起信息如燕起有欲来之信。再行审度机宜。派昆楚克诱致。如燕起无欲来之信。不必往彼擒拏。即听其在彼。昆楚克如能诱致燕起。朕必优加恩赉。今虽未能诱致。亦不必斥责。著色提巴尔第、密饬昆楚克。令其留意办理可也。　　

○丙戌。谕、向来宗室、惟近支依皇子皇孙辈命名。其支派稍远者。命名即不得依此行辈。本年因得五世元孙。命名载锡。将来载字辈下再得六世来孙。应用奉字。因令宗人府查宗室内载字下一辈。远支已有希贤、觉隆阿二人是自太祖以下。至今已有十一世。瓜瓞繁衍本支极盛。朕心深为欣庆。著加恩依奉字辈、希贤、赐名奉福。觉隆阿、赐名奉寿。并查其父今当何差。著宗人府奏闻。以示朕亲族推恩。仰承天眷。启佑万年之至意。寻奏、希贤父峻泰。觉隆阿父峻丰。俱四品宗室。由宗人府带领引见。得旨、峻泰、峻丰、著在四等侍卫上行走。　　

○丁亥。上御太和殿视朝。文武升转各官谢恩。　　

○谕、据保泰等奏、本年。到通漕粮二百四十三万石。又北仓截留三十二万余石。较之上年多收二十二万石等语。前因漕艘抵通稍迟。将江广重船。于北仓截留。俾得迅速回空。今据查明本年漕粮。较上年尚多收二十余万石。所有前项截留米石。现于北仓存贮。著即将多出之二十二万石。存于北仓。作为直省买补仓粮之用。毋庸运通。　　

○谕军机大臣等、据勒保奏称、玛玉尔、徇庇盗犯乌拉勒斋。正在支吾。适俄罗斯固毕尔纳托尔来书云。伊将此事交玛玉尔速结。又将盗犯用大鞭痛责。有立毙者。有逾数日后死者随行文与固毕尔纳托尔责其食言违例等语。勒保办理尚妥。惟咨行固毕尔纳托尔文内言词。尚有未尽。如伊称鞭责即系死罪。自应将盗犯乌拉勒斋带至边界。使内地之人持鞭责打。若徒云伊等以大鞭痛责。即系正法。未经内地人目睹。焉知伊非虚词塞责。如此正言斥之。伊等自难措词。今勒保业经行文。设固毕尔纳托尔、尚知愧耻饬玛玉尔会同恰克图之扎尔呼齐、将乌拉勒斋、照例办理则已。若仍支吾抵赖。勒保即照朕所降谕旨申饬穷诘。　　

○戊子。上御懋勤殿勾到安徽、河南情实罪犯停决安徽斩犯八人绞犯九人。河南斩犯六人。绞犯十人。余一百八人予勾。　　

○谕军机大臣曰、何裕城奏、据邓州知州张文炯禀称、盘获邻省盗犯刘二彪、李应辉、曹魁、三名。系在楚省行劫西洋人银物之犯。已飞咨湖广确查审明定拟等语。此案前据特成额奏到、已降旨令其查明。如该犯等、无关系西洋人传教通信。不过藉端诈财。即交与该督定拟具奏。今何裕城奏所获刘二彪等亦系案内逸犯。豫省距京不远。著传谕该抚、即将刘二彪等三犯。速行解部审办。毋致兔脱。其刘善等、著特成额仍遵前旨审拟具奏办理。　　

○又谕、据保宁等奏、本年入觐土司名数。开单进呈。其单内所开土司土舍并头人土守备等、共四十余名人数何。以较上届为多。且该土司等到京后非系尽应入宴之人单内未经分注明晰。至土妇有从前在军营出力者。其遣来头人。亦应与宴。著传谕保宁。李世杰等、即将该土司等何人应行入宴及何人不应入宴之处。详悉开单。并注明品级、年岁有无功绩开列清单具奏。　　

○己丑。予解运木植遇风漂没之湖南沅州府通判董启嘉、恤赏如例。　　

○庚寅。上御懋勤殿。勾到江苏、山东、情实罪犯停决江苏斩犯七人绞犯五人。山东斩犯七人。绞犯七人。余一百十二人、予勾。　　

○谕、昨四库全书恭录世宗宪皇帝朱批谕旨内。有田文镜覆奏查拏盗犯张大金棍一摺。据称、一省有一省之交界。即一府一州一县。亦莫不有一府一州一县之交界。匪类住居交界之处。此拏入彼藏匿。彼拏入此潜踪。诚难捕获。请令嗣后遇有应缉要犯移咨隔属。一体密拏。如徇纵不办即邻省州县。亦准移会题参等语。所奏似为近理各省凡属交界地方犬牙相错。奸宄易于逃往潜踪而地方官又以境壤毗连。往往互相推诿诚能遇有案犯一准邻境咨会。不分畛域。实力协拏。其有徇纵不办之劣员。各上司即据实参处则各州县自顾考成无不认真缉捕虽寻常鼠窃亦无从窜匿何至命盗重案。视为海捕具文。竟有要犯。日久不获者此可见各直省于通缉案件全未实心办理。即田文镜当时虽有此奏。亦未必能尽如所言田文镜系河东总督彼时伊所属豫东二省境内。岂竟无一犯未获耶。总之此事原不在托诸空言。必须实力奉行。方不至于迟缓误事。即如本日湖南巡抚陆燿奏、访察传习天主教之人请于清查保甲时妥协密查等语。此系概论。至一二要犯断不可不严拏务获。陆燿素性宽缓。业已于摺内批示训谕。著再传谕各直省督抚、遇有咨缉案件。务宜严饬各属。迅速密拏。而于交界地方。尤当视为一体。留心稽察。其有意存推诿、迁延不办者。即严行参处。俾各知儆惧。案无逸犯。庶不负朕谆谆训诫之至意。　　

○谕军机大臣等、本日勾到山东省内、刑部由缓决改入情实者七起。俱系情真罪当。法无可贷。如刘希尧、用铁尺殴伤刘放殒命。又孔二、纠众攒殴窦安。伤重致毙。又温淮用镰刀勾毙刘志选。又于骆驼、助兄攒殴张思贤殒命。又徐珍、喝众按住周光舞叠殴致毙。又左八、刃毙徒手之夏勇元。又张钦、因图产殴。毙族兄张相。俱系伤重情凶。无可宽宥之犯。该省率行列入缓决。试思镰刀勾毙。岂非金刃伤人。弟兄攒殴一人致死。岂不应论抵。而概予缓决。将何以示情法之平。明兴身任巡抚。于秋谳大典。自应悉心研究。按律定拟。乃于此等情罪显然重案。辄行列入缓决。是其于刑名案件。漫不经心已可概见。除照例议处外著传旨申饬。　　

○辛卯。命重举千叟宴。谕、繄古帝王御世。建极凝庥。上有敷锡之君。下享康宁之福。洎乎近代。史册鲜称。我皇祖。冲龄践祚。统驭寰区。仁渐义摩＜氵亟＞濡休养。康熙年间。曾举行千叟宴。与中外臣民。跻寿宇而迓繁禧。诚为千载一时之嘉会。朕诞膺丕绪。敬绍鸿图。仰承昊苍、眷顾。福佑朕躬。年逾古稀尚能康强勤政。惟是敛时锡福。期举世咸登仁寿。著于乾隆五十年正月初六日。举行千叟宴盛典。用昭我国家景运昌期。重熙累洽。嘉与中外臣民耆老。介祉延禧之至意。所有一切事宜。著各该衙门、敬谨豫备。　　

○又谕、据福康安奏、查明逆回自小山起事。勾结蔓延。贼踪所过。千有余里。抢掠大小村庄。一千二百余处。伤毙大口、一千六百九十余名。小口、三百三十余名等语。回民等久列编氓。即与齐民无异。况甘省地方薄瘠。时有灾歉。国家惠爱边氓。蠲赈之事。几于无岁不有。其沾被恩泽。独较他省为优。回民等同隶版章。百十余年。受恩最重乃于光天化日之下。竟敢创兴新教惑众。肆厥鸱张。攻城掠堡。扰害良民。蹂躏村庄一千二百余处。伤毙大小口二千余名。罪恶贯盈。神人共愤。究其起事之由。则实系田五等久。蓄逆谋。各处新教回民。暗相煽惑肆行不法。并非因地方歉薄不加赈恤。与夫纵容贪官污吏。扰累百姓。激变事端。可见逆回等狡犷性成。胆敢杀害良民。梗悖王化。前将首逆张文庆等、解赴行在。亲加廷讯。刑夹尽法处治。按律寸磔。其名下家属。亦已诛无孑遗。尚不足以洩忿恨而快人心。其从逆各犯名下分赏为奴幼孩。一经逃逸。拏获后、俱立时正法以惩凶孽。此皆逆回等自取罪戾所致。嗣后各省回众。务宜各知警惕安静守法勉为良民。以田五、张文庆等为戒。将此通谕中外知之。　　

○谕军机大臣等、据特成额奏、署湘潭县知县张朝乐、会同守备张浩在文昌阁河下。将延请西洋夷人之焦振纲、秦禄二犯截获。又私习天主教之周正一犯。及龙国珍之父龙成友。亦经禀报拏获。现在提至省城讯究。再行解部等语焦振纲秦禄、以内地民人欲延请西洋人前往、西安传教。实为此案要犯。经署湘潭县知县张朝乐、会同守备张浩、于中途截获。尚属认真缉捕。著该督等、即给咨送部引见。以示鼓励。至此案逸犯蔡伯多禄、张永信等尚在潜逃。根讯焦振纲等、向其严究。无难躧踪弋获。著传谕特成额等、俟焦振纲等解到省城。审讯明确。录供先行具奏。一面派委妥员。将该犯等解京办理。仍饬属上紧查拏逸犯毋使一名漏网。　　

○陕甘总督福康安奏、陕甘原设额兵。因节次裁拨移驻新疆。乾隆四十六年。添兵一万二千七百余名。合旧额约有七万。惟是甘省自兰州迤东、至泾州一千余里。道长地险外则番族环居。内则民回错处。各府州县大路。原设防兵墩戍甚少。请酌量添设。以资防卫。查平凉府为甘省门户。拟添兵一百五十名。外委一员。额外外委三员六盘山要隘处所。添一营汛。设千总一员。外委一员。兵一百名。静宁州、添兵一百十五名。外委一员。额外外委一员。隆德县、添兵二十四名。额外外委一员。并于大路汛戍空＜氵阁＞处。添设墩堡三十九座。又通渭所属之马营监。为旧时县城。民稠地冲。拟于该处酌添一营。设游击一员。守备一员。把总二员外委三员。额外外委四员。兵五百名。内三百名存营。余分派扼要之所。安墩堡四十座。清水县、添兵十名通渭、宁远、伏羌漳县、各添兵十五名。礼县、西和、秦安、两当各添兵二十名。庄浪添兵三十名。三角城等处、添兵四十名。又自固原至靖远。四百余里。回民杂处。靖远至省。三百余里。山险迳纡。墩戍、寥寥。拟添兵二百二十名。分安墩堡四十四处。查陕省下马关一营止设兵二百二十余名。该营有守备一员。足资统辖。其游击一员。裁移马营监分防管领。此外于西安军标、拨出守备一。千总一。把总二。经制外委三。固原提标、拨出把总一。经制外委二。宁夏镇标、拨出经制外委一足敷分驻。额外外委、即在兵数之内。所需兵一千三百四十名。于督抚提镇各标。及各协营内。择其不近边关。又非大路。并无番回错处。兵额较多之处。将零星尾数。裁移抽拨。已敷应用。至应需衙署房间。及新添墩堡。需工料银二万四千余两。酌于新兵缓立马匹节省草乾料豆银两内。动用建盖。得旨、著军机大臣会同该部议奏。　　

○谕军机大臣等、据福康安奏、酌派营汛。分驻官弁兵丁。于陕甘两省各标营。裁移抽拨一摺。已交军机大臣会同该部议奏矣。但阅奏到图内。如隆德县现添兵二十四名。除分防外。存城兵只有四十名。通渭县、添兵十五名。存城兵亦只有三十名。该处地方辽阔。究未足以资防守而壮声势。今于该省裁移抽拨之外。再准其添设额兵三千名著传谕福康安。即通盘筹画。如隆德、通渭等处、系县城而兵力尚单者。即酌量增添。每处约须有兵百名。其余各要隘处所。亦一体均匀添派。务俾兵势联络。足资防卫稽查。方为详妥。此摺暂行存记俟酌议添兵奏覆到日一并议奏。再降谕旨寻奏、遵奉筹议查河州扼控番回。原设二营。尚属单弱今拟增设城守一营。添都司一员。千总二员把总外委各四员。兵四百名共新旧兵二千三百二十名。匀派三营。隆德县、添足兵一百五十名。通渭县添足兵一百名。又静宁州、系在兰州泾州适中扼要之地拟设立副将营制。于前议设兵一百五十名外。添设三百五十名。共五百名。并添设左右二军守备。左驻隆德右驻会宁。以成掎角之势。至静宁所添副将。查有庆阳协原设副将一员。设协之初。系沿旧制因庆阳在北路沿边。是以驻劄大员弹压。今北边蒙古均系臣仆。且宁夏延榆。均有总兵驻劄。声息相通拟即令该副将带同中军都司。移驻静宁。仍于庆阳改设参将一员。中军守备一员。管领原有弁兵又泾州为入甘门户秦州、系南路扼要。拟于泾州添设都司。酌增弁目。并添兵九十五名。合旧设兵共二百名。秦州。再添兵一百七十九名。合旧设兵共四百名。其该州所属之秦安县拟添兵七十名。合旧设兵。共一百名。并添设千总管领巡防又马营监底店石峰堡、均属要地。前于马营监已议设兵五百名。足敷防守。今拟于石峰堡安设一汛拨添弁目驻兵一百名。再于底店添设弁目驻兵一百名安定会宁、均系冲途要地安定旧有把总一员兵一百名。今议再添兵五十名即于此内拨安墩汛。其会宁旧有把总一员兵三十名。亦拟添足一百五十名。又盐茶同知驻劄之海城前议于附近之西安州营拨千总一员。带兵三十名防守。今兵数有余。拟于该处专设千总一员。即以西安州营之千总移驻。添设兵一百五十名。其前议拨防兵三十名。仍拨还西安州。他如金县、伏羌、西和、宁远漳县、庄浪华亭、灵台、镇原崇信、徽县、成县、礼县清水、两当等十五处。旧有之兵。均属短少。今议于伏羌、金县、庄浪、各添足兵一百名。余县均添足五十名。再如瓦亭驿、马家堡。黑城、白水镇、安国镇、李旺堡、孟家墩、唐家川等处冲僻各殊酌添兵自五十名、至一百五十名。并拨弁目管领。前议将陕甘各营兵丁。零数抽拨。兹添三千名兵数尽属宽余。前议各营内抽裁之兵。仍还原数停止抽拨计添官弁五十九员除裁移副将、都司、千总、各一外实添设参将一员。都司二员。守备三员。千总十一员。把总十一员。经制外委二十八员。其额外外委。即在兵数之内又统计前议抽拨。此次加派兵数。共有四千二百三十余名。应即召募壮健充伍。除旧制各营员弁。本系熟手。饬令用心教习外。其新设营汛弁目。应即在附近标营内。选择熟练之员调补。得旨、原议大臣议奏。寻议覆。均应如所奏办理。从之。　　

○壬辰。谕军机大臣等、本年河南省被旱之卫辉府属汲县、新乡、封邱。获嘉四县。开封府属陈留一县。俱收成稍薄并睢州南岸之商邱、宁陵、鹿邑各县。处漫口下游。田禾未免被淹。又江西省萍乡、永宁安福、三县。福建省建安、瓯宁、南平。三县。湖南省茶陵、攸县。二州县。因五月间雨水骤注。溪河盛涨。附近地亩。均被淹浸致成偏灾。又安徽省之亳州、蒙城等处。虽据该抚奏、该处田亩被淹。尚不甚重。但究经黄水下注。即豫工指日合龙。低洼地亩恐难立就消涸。俱经降旨令该督抚实力抚恤。毋致失所。第念各该处被灾地方。于明春青黄不接之时。民食恐不无拮据。是否应需展赈蠲缓。并此外勘不成灾地亩。应否量予加恩。分别酌借口粮耔种之处。著传谕各该督抚体察情形。查明据实覆奏。候朕于新正酌量再降谕旨。　　

○又谕、据闵鹗元奏属员贤否摺内。徐州府知府钱金殿。精力稍逊于前等语。钱金殿、系钱陈群堂弟。在江年久。其才具朕所素知。今精力既逊于前。则于徐州有河工繁剧之任自非所宜但尚无别过。人尚妥当。著传谕萨载、闵鹗元。于通省知府内拣选精明强干之员。调补徐州府。并酌量简缺知府。令钱金殿调补。仍当留心察看。其精力是否能黾勉供职。不致贻误地方。随时据实具奏。　　

○又谕、前据金简奏。卢沟桥下淤沙过甚。拟于中泓五孔。各为抽沟一道。因命金简会同刘峨。前往查勘。据奏于中泓五孔之上下游抽沟三道。如川字形。朕虑其水缓不能刷沙。复降旨令依中泓五孔口面。全行相连挑挖。俾上下游一律宽深河流畅达无阻。永无淤沙停蓄之患。但据奏。该处挑挖之后尚须建筑拦水坝。并每年另添岁修。若不如此办理。恐伏秋二汛。仍难保无冲沙淤垫等语。永定河向来原有抢修工程。准其开销具奏。若因此次挑挖淤沙。复增岁修。则年复一年。岂不徒滋糜费。且恐开工员浮冒之渐。但现在大加挑挖。约估需银五万余两若无岁修设汛水过后。仍复日久停淤。则此次开挖之费。岂不虚掷况数十年未修之事。亦未见大为害。若再不备。必致为害乎。前据阿桂奏、豫工约于十一月内合龙蒇事。著传谕阿桂、于回京路过之便。即将卢沟桥下各工。详细履勘。将该处淤沙是否必须开挖。及全行相连挑挖。所奏建坝、并增岁修方可永无淤垫。是否可行可止之处。据实具奏。所有该处工程。俟阿桂覆勘后。再行办理。并将原奏原图。及朕前降谕旨。一并发给阅看。　　

○又谕、前因伊犁遣犯谢洪贵、系金川逃兵。自首免死之犯。在配脱逃。降旨令各督抚上紧缉拏。兹据伊勒图奏、业将谢洪贵拏获。即于该处正法示众等语。此等逃兵。罪原不赦。因其自首免死。乃不知感恩畏法。复敢乘间脱逃。一经弋获。自当即行正法。以示惩儆。伊勒图所办甚是。嗣后各省拏获此等免死发遣逃犯。俱著照此办理。　　

○又谕据伊勒图奏称、赏给伊犁察哈尔兵丁为奴之逆犯马氏脱逃等语。此犯系甘肃河州逆回江湖之妻。今虽脱逃。料一妇人。曷能远扬。亦不过在伊犁屯田回民队内隐匿。著传谕伊勒图、务派妥干官兵。潜于屯田回民内搜查。务期擒获。即行正法奏闻。　　

</div>
    <div class="pagination">
<a href="清实录乾隆朝实录_page1561.html">上一页</a><span>...</span><a href="清实录乾隆朝实录_page1557.html">1557</a><a href="清实录乾隆朝实录_page1558.html">1558</a><a href="清实录乾隆朝实录_page1559.html">1559</a><a href="清实录乾隆朝实录_page1560.html">1560</a><a href="清实录乾隆朝实录_page1561.html">1561</a><span class="current-page">1562</span><a href="清实录乾隆朝实录_page1563.html">1563</a><a href="清实录乾隆朝实录_page1564.html">1564</a><a href="清实录乾隆朝实录_page1565.html">1565</a><a href="清实录乾隆朝实录_page1566.html">1566</a><a href="清实录乾隆朝实录_page1567.html">1567</a><span>...</span><a href="清实录乾隆朝实录_page1563.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
