<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 688 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 688 页/共 848 页
  </h1>
  <div class="content">
   ○又谕、耆英奏、勒限追拏捻匪余犯。并陈明营伍废弛一摺。据奏捻在滋事。其始不过数十人。总由地方文武不能协力兜捕。以致酿成巨案。现在首犯纵红已获。余犯马淙禹等、亦已访有踪迹。著即严饬所属设法摉拏。期于必获。以净根株。毋任养痈贻患。据奏两江各营兵丁积习。拟将庸劣镇将备弁严行参办等语。所见甚是。外省营务废弛。总缘该管将弁性耽安逸。一味因循。任令老弱充数。视操演为具文。地方偶有匪徒。即已恇怯退避。何怪一闻寇警。不战先逃。朕痛恨之余。寒心尤甚。若再不加整顿。将来何所底止。耆英甫经简任。无所用其回护。所有各营积习。务当逐渐破除。遇有庸劣之员。严行参办。固不可操之太急。尤不可再任因循。以期挽颓风而肃营伍。将此谕令知之。　　

○又谕、前有旨谕令刘韵珂将奕经等提用军需局银两。饬令该将军等经手各员。造册汇交总局核销。奕经。文蔚。现已问罪解京。所提军需项下银两。本日据奕经奏称、自上年设立随营粮台之日起。至本年六月二十六日。带兵赴江南以前。均归浙局军需项下报销。六月二十六日以后。至撤局之日。划归江苏军需项下报销。已有旨谕令耆英等将奕经在苏提用军需。按款详查。核实造报矣。其在浙提用银两。著刘韵珂仍遵前旨。饬令经手各员详细造册。汇交总局。毋任稍有牵混。其内有赏需、盘费、及随营密制、三款银两钱文。据称均归捐输项下开除。请免造册报销。所余银两钱文。解交总局。亦著该抚详查核办。至奕经等打造车炮鸟机炮。并鸟枪藤牌及号衣火箭等一切军械。俟收缴齐全。著特依顺、刘韵珂、察看。应归旗营者即归旗营。应归绿营者即归绿营。其历届抢获夷衣等件。并著分别存贮。收回之圆成炮十五位。子母炮六位。著遇便解京。所有捐造炮位药饵。及雇募壮勇。购买船只等之各官绅朱炘等。均属急公好义。著刘韵珂即将该官绅所捐原案查核。奏请鼓励。将此谕令知之。　　

○命襄办浙江军务前任提督陈阶平、告养布政使郑祖琛、各回籍。　　

○缓徵两淮富安、安丰、梁垛、东台、何垛、丁溪、草堰、刘庄、伍祐、新兴、庙湾、板浦、中正、临兴、十四场被水被旱歉区新旧额赋。　　

○己酉。谕内阁、讷尔经额奏请大沽设立海防同知一员。作为题缺。稽察入口出口船只。查验票照。有无夹带违禁货物。及兵民强买盗买漏税等弊。准理兵民客商词讼。其命盗重案。仍归县办。照海疆三年俸满本例升转。即于本省简僻同知通判内酌裁一缺等语。著照所议办理。所有善后经费。该督请于芦纲加价银内酌拨二十五万两。以五万两作为购备商船建造衙署之用。以二十万两发商生息。以八千两陆续归本。以一万六千两作为岁费。如有赢余。年终报查。尽数存贮天津道库。归入交代等语。准其酌拨筹办。　　

○谕军机大臣等、据穆彰阿等奏、详议天津善后章程一摺。朕逐条披阅。所请将沿海营兵。择其善于凫水。勤加教练一节。各省水归积习。仅于近海处所。虚放枪炮。遇有匪船滋扰。不能出奇制胜。辗转效尤。几成故套。此次所练水兵。著讷尔经额明定操期。酌筹赏项。饬属勤加训练。仍以时亲往简阅。期于谙习风潮。驾驶得力。切勿装点虚文。仍循陋习。所称购备商船。固属因地制宜。惟平时操演。临敌进兵。能否资以为用。仍著悉心筹议。大沽望楼。高至六丈有余。本赖以登高瞭望。朕意现在既设巡哨兵船。如果水兵得力。自可随时侦探著该督于明年夏秋间体察情形。或将望楼拆卸。其木料留抵别项工用。至马队资以冲突。务须分合得宜。炮火利在攻坚。期于施放有准。酌定防守班期。以恤兵力。收贮设伏器具。以实军储。均著如所议行。再本地商船。不准偷越外洋。闽广商船。即在葛沽停泊。听候查验。及上海宁波等处商船。酌定稽查章程。此三条系为杜渐防微起见。有应移咨江浙等省者。即著该督咨行各该省。按照现议章程。一体遵办。惟商渔船只。由该县出结报查。验明执照。编列字号。开具清册。并葛沽派委员弁。严禁船户勒掯偷盗。并上海宁波商船。由地方官取具甘结等事。恐该管官视为具文。虚应故事。并胥吏藉端需索。著该督一并移咨江浙等省。饬属认真稽查。严惩需索。务于盘诘奸宄之中。仍存体恤商旅之意。方为尽善。新设总兵一员。应在何处扼要驻劄。著该督另议具奏。至天津关厢内外。分堡设局。团练义勇。及场灶民夫编查年貌二条。既经行之有效。自应照旧办理。至天津永平等处官荒地亩。如何分饬各府州县清查。招垦纳租。以资津贴。以本处地利。作本处防费。较之加价生息。尤为正大。著讷尔经额查明奏办。以上一切章程。有治人斯有治法。总须行之以实。特之以恒。此外如有未尽事宜。即由该督居时筹议。奏请施行。将此谕令知之。　　

○又谕、天津添设兵丁六千余名。合之原设额兵。为数已属不少。其分拨海口巡哨。及存城各兵。均应时加操练以资熟习。现在海疆安静。而思患豫防。不可一日无备。自当熟思早计。安不忘危。设或烽燧告警。总以火炮为先。其一二百斤之炮。尤为适用。多多益善。次之以擡枪鸟枪。次之以刀矛。又济之以马队。应如何分布。如何会合。两旁如何抄袭。后路如何策应。埋伏兵丁。如何出其不意。潜起夹攻。无事则分列各营。有事则联为一体。务期号令指挥。捷若指臂。临阵方能得力。著讷尔经额即伪照速战阵式。谆谕各将备。务将新旧兵丁勤加练习。并申明纪律。俾知临敌皆有进无退。庶几人人用命。不致临事张皇。至用炮轰击。固赖熟谙炮手。方能命中。而统率之将弁。尤不可不专其责成。南北炮台。尤应拣派精能妥干武职各一员。专司稽察。平日与看守炮台兵丁。讲究方略。庶胆气日壮。施放有准。自可呼应便捷。无坚不摧。用收有备无患之效。将此谕令知之。　　

○又谕、前据讷尔经额奏、天津善后章程内巡哨一条。称每年开河起至封河止。分为两班。按月轮转。南至山东。北至山海关奉天等处。船只各编字号。出哨回哨日期。报明镇道核详等情。当交军机大臣查核具奏。兹据穆彰阿等奏称、请饬奉天等省一体会哨等语。奉天山东原有会哨之例。现在直隶既有巡哨兵船。则三省洋面连为一气。于巡查哨探。自可益形周密。著禧恩、托浑布、严饬该弁兵等酌定日期。会同直隶巡洋兵弁。一体梭查。傥有洋匪窃发。果能于出洋会哨之时。捦捕击获。准予加等鼓励。其有畏怯风涛。仅知泊船近洋。不能驾船远探者。一经查出。即行严加惩处。务使稽查得力。洋面肃清。是为至要。将此各谕令知之。　　

○缓徵江西南昌、新建、进贤、建昌、安义、德化、瑞昌、湖口、彭泽、雩都、鄱阳、万年、星子、都昌、德安、余干、清江、新淦、丰城、新喻、峡江、庐陵、吉水、泰和、二十四县被水村庄新旧额赋。　　

○庚戌。上御洞明堂。勾到河南山东情实罪犯。停决河南斩犯一人。绞犯七人。山东斩犯六人。绞犯二人。余六十人予勾。　　

○谕内阁、前据内务府奏、职员捏造假印。冒领银款。请旨究办。当降旨交宗人府会同刑部审讯。兹据审明定拟具奏。此案内务府已革库掌珽璋。叠次私雕印信图记。先后冒领冒销各库贮至三十余次之多。实属积年巨蠹。大干法纪。佘三代雕假印。始终同谋分赃。珽璋著销除本身旗档。与佘三俱即处斩。已革骁骑校庆丰。知情分赃。著销除本身旗档。照拟绞监候秋后处决。拜唐阿海升。祇知冒领。不知假印。著革去拜唐阿。销除本身旗档。从重发往新疆酌拨种地当差。并著不准停遣。即行发配。朱大价买假领。从中图利。著照拟杖一百流三千里。即文顺天府定地发配。不准留养。前任内务府大臣已革四等侍卫宗室奕纪。因不能查出冒领之人。辄令文景等赔缴。已属颟顸。又于月摺内诈称大雨时行。缴回银两等词。标画入奏。更属有心讳匿。著从重发往盛京充当苦差。已革上驷院卿豫堃。郎中文景富呢雅杭阿。富文。相率消弭冒领案件。均属玩法养奸。富呢雅杭阿又查出造办处假文。不行回堂。仅予发往军台。未足蔽辜。豫堃。文景。富呢雅杭阿。富文。均著发往伊犁效力赎罪。休致堂郎中延衡。已革员外郎明浩。笔帖式景泰。或系徇情容隐。或为送文画押。均属不堪。延衡著即斥革。与明浩。景泰。俱发往军台效力赎罪。内务府堂司各官。业经降旨分别议处。此外历年失察之堂司各官。以及各衙门历年失察堂司各官。著吏部查取职名。照例办理。广储司被领库银。颜料库被领颜料。除赔缴追出外。著与冒销煤斤。一并由各该衙门按照冒领冒销年月。著落在任堂司各官名下。酌定成数分赔归款。北城吏目罗维。拏获此案要犯。缉捕尚属出力。著以应升之缺即行升用。　　

○又谕、本年七月南河桃北崔镇汛地方。黄河漫决。该河督麟庆。未能先事豫防咎有应得。本应照上年东河成案。革职枷号治罪。姑念该河督赶办灌塘。俾回空军船。得以渡黄无误。且夏秋间办理防堵事宜。亦尚妥当。罪不掩功。麟庆著即革职。加恩免其枷号发遣。　　

○又谕、天津为京畿藩卫。前曾降旨将巴里坤总兵裁撤。移置天津。交兵部详查具奏。兹据该部奏称、嘉峪关外设立两镇。一为巴里坤。一为伊犁。而巴里坤尤为扼要。该处总兵未便裁撤。惟伊犁镇总兵。与伊犁将军驻扎相离甚近。且绿营将备。向归将军统辖。可由该将军就近稽查等语。著照所议。即将伊犁镇总兵裁撤。移置天津。其旧有之官弁。著兵部酌裁十分之二三。详细核议具奏。至伊犁屯田兵丁。应归何员专辖兼辖之处。并著陕甘总督、伊犁将军、参赞大臣、会同妥议章程。奏明办理。　　

○又谕、绵悌与伊弟绵性、既属同居。其参奏奕彩。又经联衔。于绵性图革王爵等情。断难诿为不知。朕不为已甚。姑免深究。若仅照议降一级调用。未免过轻。绵悌著革去不入八分镇国公散秩大臣副都统。降为镇国将军。以示薄惩。　　

○谕军机大臣等、现在天津新设总兵一员。应在何处扼要驻扎。昨已降旨令讷尔经额妥议具奏矣。兹据兵部奏请裁撤伊犁一镇。移置天津等语。著该督体察情形。详加履勘。所有新设总兵。应于何处驻扎。足资控制。天津一带既有两镇。其镇名应如何区别。至应行管辖备弁。或由现在天津镇总兵标下酌量分派。或将伊犁酌撤之备弁随同移驻。以及一切未尽事宜。著一并详晰妥议。先行具奏。将此谕令知之。　　

○调户部右侍郎陈官俊、为吏部左侍郎。兵部右侍郎何汝霖、为户部右侍郎。兼管钱法堂事务。以都察院左副都御史祝庆蕃、为兵部右侍郎。仍兼署刑部左侍郎。　　

○以乾清门头等侍卫载增、为内阁学士。兼礼部侍郎衔。　　

○以内阁学士舒兴阿、兼镶黄旗蒙古副都统。　　

○以吏部左侍郎潘锡恩、为江南河道总督。未到任前。以漕运总督周天爵兼署。　　

○命钦差协办大学士户部尚书敬徵、工部尚书廖鸿荃、回京。　　

○辛亥。谕内阁、敬徵等奏、覆勘堵筑杨工漫口。开穵引河。接挑长河淤垫工段。酌拟分拨银数一摺。此项工程。核实共估银五百七十四万一千余两。著户部先行筹拨银一百七十万两。于年内批解到工。于正月底开工。再于明年五月拨银二百万两。豫购料物。挑穵引河。兴筑坝基。九月初旬再拨银二百万两。以为择日进占合龙之用。俱著照所议办理。至尾零银四万一千两。如大工内有节省。亦照所议毋庸我拨。以归实用。其豫购岁料一款。已由户部先拨银一百万两。据该尚书等查明。尚有赢余。其余二十万两。即著毋庸续拨。至来年豫防大汛工需。亦当酌减。著该河督届时核实请拨。以杜虚糜。又另片奏、上年户部拨给南河办工一款。现在尚有节省。请将本年杨工漫口。将来补还黄河正堤。及中运河纤堤。现估银十六万三千余两。即归入前次节省项下开销。并将漫口两头盘埽。及移塘中河培堤筑坝镶埽挑河。并明年重运灌塘等项经费。均不准另行请帑。亦在节省款内酌核办理。分别奏咨报部。如再有余賸。即估培桃南桃北卑矮堤工各等语。亦著照所议行。潘锡恩抵任后。著周历各工段处所。逐加履勘。总期办理得手。以重要工而收实效。　　

○以兵部右侍郎慧成、为河东河道总督。调盛京户部侍郎惟勤、为兵部右侍郎。盛京刑部侍郎惠丰、为盛京户部侍郎。兼管奉天府府尹事。以驻藏帮办大臣讷勒亨额、为盛京刑部侍郎。正红旗汉军副都统钟方、为驻藏帮办大臣。　　

○以河南城守尉惟禄、为镶蓝旗蒙古副都统。　　

○壬子。上御洞明堂。勾到山西直隶热河情实罪犯。停决山西斩犯三人。绞犯一人。直隶斩犯五人。绞犯三人。余六十八人予勾。　　

○癸丑。谕内阁、周之琦奏、拏获拒捕匪徒审办一摺。此次广东匪徒关亚乌等、在广西贵县等县交界地方。叠次抢劫。复敢聚众抗拒官兵。宝属藐法。经该署县等奋力围捕。先后格毙匪徒关亚九等多名。并陆续拏获首匪关亚乌等多名。所办尚好。该匪等夥党究有若干。此外有无另犯不法重情。著该抚督率委员。严加根究。仍饬该府县会营严缉在逃各逸匪。务获究办。并于各交界处所摉缉余匪。毋使藏匿。所有此次兜拏匪徒。办理迅速之印委各员。著该抚择其尤为出力者。酌保数员。候朕施恩。毋许冒滥。　　

○谕军机大臣等、周天爵等奏、拏获结捻首犯一摺。据奏十一月初一日。经李湘棻之子李麟遇、留工同知于昌进、带同义勇眼线。在宝应县地方拏获结捻首犯马淙禹。供认与纵红等纠夥起意。抢掠毙命。拒捕伤官各情。查拏甚属可嘉。出力员弁。著据实保奏。候朕施恩。前获纵红。现据讯明实系正犯。并未格毙。著即移咨程楙采。饬提纵立解浦。归案严审。是否即系纵三捏名图脱。务得确情。逸犯马淙夏、纵友等。仍饬原拏员弁上紧分缉。务净根株。再前据裕泰等奏。湖北枣阳县地方。有河南泌阳县捻匪窜入境内。续据奏获李洸彩等三十余名。尚有徐应青等在逃。当经明降谕旨。令湖北河南江苏安徽各督抚协力缉拏。现在周天爵等既经拏获捻首。则河南捻匪为首何人。是否同夥。著即向现获各犯确切根究。如能指出踪迹。即行知会各该省督抚迅速兜拏。毋任分窜他省。所有马淙禹、纵红、二犯。著俟讯明后按律办理。将此谕令知之。　　

○命库车办事大臣扎拉芬泰、往奠故回子郡王伊萨克茶酒。赏银五百两。以其子头等台吉阿克苏三品阿奇木伯克爱玛特、袭爵。　　

○修直隶永定河金门闸。从总督讷尔经额请也。　　

○甲寅。上诣绮春园问皇太后安。　　

○遣官祭先医之神。　　

○谕军机大臣等、前据奕经等奏、宁波失守。随同溃散陆续投回之兵丁李全等五十名。请按名责革。不准入伍等语。当交该部查议具奏。兹据刑部奏称、乍浦失守。溃散投回兵丁张九皋等六十二名。前经该将军等奏请发遣充当苦差。今李全等仅拟革责。同一随同溃散。拟罪大相悬殊。有无情形不同。又湖州协都司多龄。提标中营守备魏长泰。或称奉委巡查。或奉委抢护银箱出城。是否属实。请饬查明等语。著刘韵珂将溃散投回之兵丁李全等五十名。查明实在情形。另行定拟具奏。至多龄奉委巡查。是否无带兵之责。魏长奉是否委护银箱。一并确查。务得实情。毋任讳饰避就。其在逃未回之兵丁潘万清等五名。著即饬属严拏。务获究办。将此谕令知之。　　

○乙卯。上诣安佑宫行礼。　　

○谕内阁、奕山奏请鼓励出力员弁。开单呈览。军营文武员弁。果能杀贼立功。一经奏到。朕必破格施恩。优加升赏。至随营差委。练勇防堵。并未与贼接仗。若遽予议叙。必致沿海各省。纷纷渎请。实属冒滥。所有此次恳请鼓励之处。均不准行。　　

○又谕、陶廷杰奏、审明夹递封章之驿书。请解部审办一摺。陕西驿书汤之相、胆敢妄拟封章。夹入报匣转递。现经该署抚派员访获。比对字迹相符。所有该驿书应得罪名。即著该署抚按律定拟具奏。毋庸解赴刑部。此案该署抚等虽失察于前。业经自行查出。不致案悬不结。又无拖累。陶廷杰、刘源灏、均著免其交部察议。其该管各官。亦著毋庸再行奏请交议。寻奏、汤之相拟发边远充军。下部议。从之。　　

○谕军机大臣等、祁＜?土贡＞奏、咪唎口□坚夷人投递文禀一摺。咪唎口□坚国夷人。向称恭顺。该夷伯理以伊熟习天文算法。恳求进京效用。业经祁＜?土贡＞正言谕止。其夷目咖呢所陈贸易事宜。著伊里布于到粤后。会同祁＜?土贡＞悉心筹议。总当循照旧章。不可有所增改。或有洋商苛累该夷之处。著伊里布查明示禁。以昭体恤。傥敢觊觎设立马头等事。务即剀切谕止。断不准稍为迁就。总期于怀柔远人之中。示以天朝定制。俾无滋生事端为要。再耆英奏、大黄茶叶湖丝加增税银。业已函致伊里布。请俟到粤时核议等语。著伊里布于赴粤议定税则时。详加察访。通盘筹画。将此由四百里谕令知之。　　

○又谕、有人奏、广东省总督署内有一劣幕拔贡生余廷槐。盘踞黩货。与肇庆府训导黄培芳。表里为奸。因团练乡勇。乾没军饷。该省怨声沸腾。有粤事坏于二竖之语。所练乡勇。大率游手匪徒。并荐劣绅统领。聚至三万六千名。杀人行劫。并与土匪联党。掳人勒赎。抢及妇女等语。如果属实。大干法纪。著伊里布于到粤后密行查访。务得确情。据实且奏。毋稍徇隐。将此谕令知之。　　

○又谕、祁＜?土贡＞等奏、查明演炮图说。系六品军功顶带监生丁拱辰所著。曾经西拉本更订数条。现将原书及更订之本附进呈等语。览奏均悉。火轮船式。该省所造既不适用。著即无庸雇觅夷匠制造。亦无庸购买。其绅士潘仕成所制火药水雷。如果造成演试有效。著即送京呈览。将此谕令知之。　　

○缓徵江苏桃源、萧、沭阳、上元、江宁、句容、溧水、高淳、江浦、六合、长洲、元和、吴、吴江、震泽、常熟、昭文、昆山、新阳、华宁、奉贤、娄、山阳、阜宁、清河、安东、盐城、高邮、泰、海东台、甘泉、宝应、铜山、沛、砀山、宿迁、睢宁、金山、南汇、青浦、川沙、武进、阳湖、无锡、金匮、江阴、宜兴、荆溪、靖江、丹阳、金坛、溧阳、太仓、镇洋、五十五厅州县及大河、徐州、苏州、镇海、淮安、扬州、六卫被水被旱庄屯新旧额赋。给萧县、徐州卫、军民一月口粮。　　

○缓徵陕西神木、榆林、怀远、府谷、绥德、清涧、米脂、吴堡、葭、九州县歉收村庄新旧额赋。　　

○丙辰。上诣大高殿。寿皇殿。行礼。　　

○奉皇太后还宫。　　

○谕内阁、耆英奏、请将掣升外省武职人员。先行考验给咨。并请饬令掣升江南江西人员。迅赴新任一摺。江南江西二省应行赴部守备以上官。积至二十五员之多。所有由部掣升他省之参将王凤翔等九员。及由江西都司掣升江南游击刘观美一员。均著该督先行调考给咨。其由他省掣升江南江西各员。著兵部查明行文各该省。将该员等迅速给咨赴部引见。领劄赴任。以专责成。其余应行引见武职。著准其俟善后事宜办有头绪。及升任各员到省后。接替有人。再行陆续给咨赴部。　　

○谕军机大臣等、耆英奏、查看镇江府大概情形一摺。镇江府城。自被逆夷蹂躏之后。乏食难民。谋生无术。自应量加接济。著该督即饬该地方官查明户口。会同该抚妥为筹办。其城垣庙宇学宫考棚营汛等项。著俟来岁春融。次第兴办。京口驻防旗营枪炮器械。多有毁失。准其于苏州总局内先行分给。以便操巡。如有不敷。再行补制。无论何项。总期精良适用。不得有名无实。致成具文。至镇江营弁兵。尚无先行逃避情事。技艺人材。亦属去得。祇可责以后效。其京口水师左右二营。及所属之高资水师营。额设兵丁。虽有二千三百余名。而所管汛拨多至八十一处。又有巡江会哨事宜。本形单薄。应如何变通成法。酌定章程之处。著该督周历查明。妥议具奏。至战船板薄钉稀。为数亦少。准其暂缓兴修。前已有旨谕令四川总督选备木料。该处制造战船时。即查明需用何项木植。再行奏闻。饬令川省运工听用。又另片奏、老河影地方巴杆老回奤所搭草棚。现俱焚毁无存。著即严饬该营县。如有再敢搭棚栖止者。不论是否盐枭。棚即烧毁。人即拏究。傥该管营县查禁不力。弁兵吏役得贿纵容。分别严参惩办。仍于每年场盐旺产。及捆运出场之时。由该督拣派道府参游大员。巡查一次。俾匪徒无立足之所。盐斥无顿积之地。则根株自绝。后患无虞。此是一大转机。不可错过。勉力为之。将此谕令知之。　　

○又谕、周天爵奏、遵查漕务弊窦一摺。漕船兑开果无迟滞。则渡黄抵通。回空归次。皆可节节赶早。该漕督所议各项章程。著廖鸿荃于抵任后体察情形。通盘筹画。会同耆英及沿河各督抚悉心妥议。务当则除弊窦。俾漕船得以依限渡黄。克期抵坝。毋任稍有迟逾。将此谕令知之。　　

○漕运总督兼署江南河道总督周天爵、乞回籍守制。允之。以钦差工部尚书廖鸿荃、署漕运总督。兼署江南河道总督。　　

○以阿克苏屯田丰收。予员弁议叙。赏兵丁一月盐菜银。　　

○丁巳。圣祖仁皇帝忌辰。遣官祭景陵。　　

○上诣寿皇殿行礼。　　

○诣关帝庙拈香。　　

○戊午。上诣皇太后宫问安。
  </div>
  <div class="pagination">
   <a href="清实录道光朝实录_page687.html">
    上一页
   </a>
   <span>
    ...
   </span>
   <a href="清实录道光朝实录_page683.html">
    683
   </a>
   <a href="清实录道光朝实录_page684.html">
    684
   </a>
   <a href="清实录道光朝实录_page685.html">
    685
   </a>
   <a href="清实录道光朝实录_page686.html">
    686
   </a>
   <a href="清实录道光朝实录_page687.html">
    687
   </a>
   <span class="current-page">
    688
   </span>
   <a href="清实录道光朝实录_page689.html">
    689
   </a>
   <a href="清实录道光朝实录_page690.html">
    690
   </a>
   <a href="清实录道光朝实录_page691.html">
    691
   </a>
   <a href="清实录道光朝实录_page692.html">
    692
   </a>
   <a href="清实录道光朝实录_page693.html">
    693
   </a>
   <span>
    ...
   </span>
   <a href="清实录道光朝实录_page689.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
