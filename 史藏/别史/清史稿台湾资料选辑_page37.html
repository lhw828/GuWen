<!DOCTYPE html>
<html>
 <head>
  <meta charset="utf-8"/>
  <title>
   清史稿台湾资料选辑 - 第 37 页/共 85 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清史稿台湾资料选辑 - 第 37 页/共 85 页
  </h1>
  <div class="content">
   十年，上以湖广未定，大学士洪承畴再出经略；至军，疏言：『孙可望等战湖南，郝摇旗、一只虎等扰湖北，湖南驻重兵各郡窵远，不免首尾难顾』；上授陈泰定南靖寇大将军，与固山额真蓝拜、济席哈、巴牙喇纛章京苏克萨哈等统兵镇湖南。临行，上谕之曰：『师行，有一定纪律。大小将佐为国尽力，岂致挫衅！上毋藐视一帅、下当抚励士卒；能爱众而得其心，遇敌未有不争先效命者也』。十一年，复授吏部尚书。十二年，孙可望遣其将刘文秀、卢明臣、冯双礼等以舟师六万分犯岳州、武昌，文秀引精兵攻常德；陈泰遣苏克萨哈设伏以待，甲喇额真呼尼牙罗和当前锋挫敌，甲喇额真苏拜、希福等以舟师迎击。大军继进，三合三胜。敌复列舰拒战，伏起纵火，焚其舟，敌大败；别遣兵击敌德山下。帅进次龙阳，敌集二千人来犯，我兵奋击，溃奔；明臣赴水死，双礼被创，与文秀并遁，降所置裨将四十余、兵三千余。论功，进一等精奇尼哈番兼拖沙喇哈番。

　　未几，卒于军。师还，明年正月世祖宴诸将，追悼陈泰，挥泪酌酒；谕学士麻勒吉、侍卫觉罗塔大曰：『大将军班师还，朕将亲酌酒以慰劳之。不幸中道弃捐，不复相见！尔等以此觞奠大将军灵次，抒朕追悼』。诸将及侍从皆感涕。赐祭葬，谥「忠襄」。乾隆初，定封一等子。

　　卓布泰

　　卓布泰，瓜尔佳氏；满洲镶黄旗人。父卫齐，费英东第九弟；事太祖。从特尔晋等率兵伐虎尔哈，得五百户以归；授世职备御。天聪初，从太宋伐明，略遵化；进世职游击。上统大军出征，每令卫齐留守盛京，任八门提督。卒，顺治间追谥「端勤」。子鳌拜，自有传。卓布泰，其次子也；事太宗，授牛彔额真。

　　崇德四年，从承政萨木什喀索海伐瑚尔哈部铎陈、阿萨津二城，以兵四百逆战；卓布泰与牛彔额真萨弼图率甲士九十人击败之，斩级五十。敌复与索伦部长博穆博果尔合兵以拒，卓布泰率先邀击，俘六十余人。五年，擢甲喇额真。六年，从伐明，围锦州；明总书洪承畴屯山口拒守，卓布泰与梅勒额真翁阿岱迎战。明兵败走，大军合击，复与翁阿岱力战，破敌。师还，敌蹑我后，翁阿岱中创仆；卓布泰还歼敌，掖翁阿岱乘马归。七年，从伐明；徇山东，至青州，屡败明兵。明将张登科、和应荐等合八镇兵来拒，卓布泰率兵奋击，大破之；复乘夜袭破余兵。八年，师还，赉白金，兼任兵部理事官。顺治元年，偕甲喇额真沙尔瑚达略黑龙江，克图瑚勒禅城，俘二百余人。

　　是冬，从大将军豫亲王多铎西讨李自成；次潼关，与固山额真恩格图等迭战破敌。二年，进克西安；自成走湖广，与巴牙喇纛章京敦拜、阿尔津等追击，歼敌骑三百。移师下江南，从贝勒博洛徇浙江，败敌于杭州、于海宁、于平湖，得战舰百余。

　　三年，复从徇福建，署梅勒额真。次延平，明唐王聿键走汀州，师从之；卓布泰别将兵攻克福州。叙功并考满，进世职三等阿达哈哈番。

　　五年，从郑亲王济尔哈朗下湖广。六年，复署梅勒额真；与固山额真佟图赖等自湘潭进克衡州。明将胡一清以步骑万余踞城南山冈，列七营；与佟图赖合攻之，溃走。复进，克道州、靖州。师还，优赉，授刑部侍郎；累擢内大臣、镶黄旗满洲固山额真，进世职二等阿思哈尼哈番。

　　十四年，授征南将军，率师至广西，会湖南、四川两军规取云、贵。十五年九月，师次独山，与信郡王多尼及吴三桂会，约师期（语详洪承畴传）；卓布泰率兵自都匀进。次盘江，明兵闻师至，沈舟潜匿山谷中；卓布泰用土司岑继鲁言，度下流，取所沈舟，中夜济师。明将李承爵以万余人屯凉水井，师进击，破之。攻双河口山寨，明将李定国以象陈拒战；击溃之。定国悉众为三十营，列栅固守；卓布泰分军为三队，张左、右翼以进，再战皆胜，追奔四十余里，获其象、马。闻明兵尚坚守铁索桥，乃自普安间道进罗平，会信郡王等军攻克云南省城；明桂王奔永昌。十六年二月，从贝勒尚善等进军镇南，破白文选于玉龙关。渡澜沧江，取永昌；明桂王奔腾越。师复进，渡潞江。定国以六千人伏磨盘山，卓布泰分兵为八队，以火器发其伏掩击，斩杀过半，遂克腾越；明桂王奔缅甸。卓布泰乘胜追击，越南甸，至猛卯而还。捷闻，赉蟒服、鞍马。

　　康熙元年二月，师还，上命内大臣迎劳。寻追论在军勘将士功罪不实、与议政王贝勒争辨语怨望，论绞、籍没；上命宽之，夺世职、罢都统。三年，复世职。八年，复以弟鳌拜得罪，夺世职。十六年，再复世职。

　　十七年，卒；谥「武襄」。

　　逊塔（从弟都尔德）

　　逊塔，满洲镶蓝旗人；安费扬古孙也。父硕尔辉。安费扬古既卒，太祖以所属人户分编牛彔，授硕尔辉牛彔额真。卒，逊塔嗣；太宗嘉其能，予世职牛彔章京。

　　崇德三年，授户部副理事官。是冬伐明，贝勒岳托托右翼自墙子岭入边；逊塔署甲喇额真，从噶布什贤噶喇依昂邦席特库等击破明总督吴阿衡军，遂越明都，略山东。明年春，师出边，明兵蹑我后；逊塔从巴牙喇纛章京图赖等奋战，却之。明兵侵喀喇沁营，逊塔移兵赴援，明兵溃走。六年，围锦州，明总督洪承畴赴援，屯松山；逊塔与甲喇额真蓝拜率兵击之，破三垒。明兵乘阴雨犯我师右翼，复与蓝拜步战却敌。八年，授甲喇额真。

　　顺治元年，从入关，破李自成；进世职三等甲喇章京。三年，从大将军肃亲王豪格西讨张献忠；道汉中，与固山额真巴哈纳等击破叛将贺珍。进次西充，献忠率其徒拒战；逊塔与固山额真李国翰等迭击，破之。

　　五年，师还；兼任刑部理事官，命率师驻防淮安。六年，莒州土寇曹良臣破海州，知州张懋勋、州同李士麟死之；逊塔督兵赴援，良臣走保马髻山；进击，破之。时设浙、淮盐务理事兼户部侍郎衔，上以命逊塔，驻扬州。七年，改督理漕运户部侍郎，仍驻淮安。八年，官裁；逊塔还京，授镶蓝旗满洲梅勒额真。遇恩诏，进世职三等阿思哈尼哈番。十三年，授工部尚书。十五年，监修坛殿工成，进世职二等；寻兼授镶蓝旗蒙古固山额真。

　　十七年，罢尚书，专任都统。旋命从定西大将军爱星阿，率师下云南。明年十一月，会师木邦；趋缅甸，得明桂王以归。叙功，进世职一等拖沙喇哈番。

　　〔康熙〕四年，调本旗满洲都统。十二月，卒；谥「忠襄」。子马锡泰袭世职。

　　都尔德，亦安费扬古孙。父阿尔岱，以牛彔额真事太宗；驻耀州，御明兵有功。从攻大凌河战死，赠世职备御；都尔德袭。

　　顺治初，授刑部理事官。从入关，击李自成，署巴牙喇纛章京。从豫亲王多铎西征，战陕州，督兵陟山，拔其垒；复破敌潼关。寻自河南下江南，逐明福王由崧至芜湖，截江而战，大败之。复从端重亲王博洛定浙江、徇福建，偕巴牙喇纛章京阿济格尼堪攻汀州，破明唐王聿键；复从郑亲王济尔哈朗略湖广，讨李自成余党李锦等。师还，真除巴牙喇纛章京，授议政大臣，世职累进一等阿思哈尼哈番。

　　康熙三年，卒；赐祭葬，谥「忠襄」。

　　--以上选自原书卷二四三（「列传」卷二三）。

　　十七

　　洪承畴

　　张存仁

　　洪承畴

　　洪承畴，字亨九；福建南安人。明万历四十四年进士，累迁陕西布政使参政。

　　崇祯初，流贼大起，明庄烈帝以承畴能军，迁延绥巡抚、陕西三边总督。屡战，击斩贼渠，加太子太保、兵部尚书兼督河南、山、陕、川、湖军务。时诸贼渠高迎祥最强，号闯王；李自成属焉。承畴与战，败绩；庄烈帝擢卢象升总理河北、河南、山、陕、川湖军务，令承畴专督关中。复与自成战临潼，大破之。迎祥就俘，自成号闯王，分道入四川；承畴与屡战，辄胜。自成远走潼关，承畴使总兵曹变蛟设伏邀击；自成大败，以十八骑走商、洛，关中贼略尽。是岁为崇德三年，太宗伐明，师薄明都；庄烈帝征承畴入卫。

　　明年春，移承畴总督蓟、辽军务，帅秦兵以东。授变蛟东协总兵、王廷臣辽东总兵、白广恩援剿总兵，与山海马科，宁远吴三桂二镇合军；复命宣府杨国柱、大同王朴、密云唐通各以其兵至：凡八总兵、兵十三万、马四万，咸隶承畴。太宗师下大凌河，祖大寿入锦州为明守，松山、杏山、塔山三城相与为犄角。承畴至军，庄烈帝遣职方郎中张若麒趣战，乃进次松山；国柱战死，以山西总兵李辅明代。六年八月，太宗自将御之。上度松山、杏山间，自乌忻河南山至海当大道立营；承畴及辽东巡抚邱民仰率诸将驻松山城北乳峰山，步兵分屯乳峰山至松山道中为七营，马兵分屯松山东西北三方。战败，移步兵近松山城为营；复战，又败。上诫诸将曰：『今夕明师其遁，命诸军当分地为汛，以守敌遁。视其众寡，遣兵追击至塔山而止。分遣诸将截塔山、杏山道及桑噶尔寨堡，又自小凌河西直抵海滨，绝归路』。是夜，三桂、朴、通、科、广恩、辅明皆率所部循海引退，为我师掩杀，死者不可胜计；承畴、民仰率将吏入松山城守。上移军松山，议合围。变蛟夜弃乳峰山寨，悉引所部马步兵犯镶黄旗汛地者一、犯正黄旗汛地者四，直攻上营，殊死战；变蛟中创，奔还松山。三桂、朴引余兵入杏山，上遣诸将为伏于高桥及桑噶尔寨堡；明兵自杏山出奔宁远，遇伏，殪强半，三桂、朴仅以身免。承畴师十三万，死五万有奇；诸将溃遁，惟变蛟、廷臣以残兵万余从。城围既合，上以敕谕承畴降。九月，上还盛京，命贝勒多铎等留护诸军；承畴悉众突围，攻镶黄旗摆牙喇阿礼哈超哈，战败不能出。十月，命肃郡王豪格、公满达海驻松山。十二月，承畴闻关内援师且至，复遣将以兵六千，夜出攻正红旗摆牙喇阿礼哈超哈及正黄旗蒙古营；战败，城闭不得入，强半降我师；余众溃走杏山，道遇伏死。庄烈帝初以杨绳武督师援承畴，绳武卒，以范志完代；皆畏我师强，宿留不进。承畴被围阅六月，食且尽；明年二月，松山城守副将夏成德使其弟景海通款，以子舒为质。我师夜就所守堞树云梯，阿山部卒班布里、何洛会部卒罗洛科先登，遂克其城，获承畴、民仰、变蛟、廷臣及诸将吏，降残卒三千有奇。时为崇德七年二月壬戌，上命杀民仰，变蛟、廷臣而送承畴盛京。上欲收承畴为用，命范文程谕降。承畴方科跣谩骂，文程徐与语，泛及今古事；梁间尘偶落，着承畴衣，承畴拂去之。文程遽归，告上曰：『承畴必不死；惜其衣，况其身乎』！上自临视，解所御貂裘衣之曰：『先生得无寒乎』！承畴瞠视久，叹曰：『真命世之主也』！乃叩头请降。上大悦，即日赏赉无算；置酒，陈百戏。诸将或不悦曰：『上何待承畴之重也』！上进诸将曰：『吾曹栉风沐雨，数十年将欲何为』？诸将曰：『欲得中原耳』。上笑曰：『譬诸行道，吾等皆瞽；今获一导者，吾安得不乐』！居月余，都察院参政张存仁上言：『承畴欢然幸生，宜令薙发，备任使』。五月，上御崇政殿，召承畴及诸降将祖大寿等入见；承畴跪大清门外，奏言：『臣为明将兵十三万援锦州，上至而兵败，臣入守松山。城破被获，自分当死；上不杀而恩育焉。今令朝见，臣知罪，不敢遽入』。上使谕曰：『承畴言诚是。尔时与我交战，各为其主；朕岂介意！且朕所以战胜明兵，遂克松山、锦州诸城，皆天也。天道好生，故朕亦恩尔。尔知朕恩，当尽力以事朕。朕昔获张春，亦尝遇以恩；彼不能死明、又不能事朕，卒无所成而死。尔毋彼若也』！承畴等乃入朝见；命上殿坐，赐茶。上语承畴曰：『朕观尔明主，宗室被俘，置若罔闻。将帅力战见获、或力屈而降，必诛其妻子，否亦没为奴；此旧制乎、抑新制乎』？承畴对曰：『旧无此制。迩日诸朝臣各陈所见以闻于上，始若此尔』。上因叹谓：『君闇臣蔽，遂多枉杀。将帅以力战没敌，斥府库财赎而还之可也；奈何罪其孥！其虐无辜亦甚矣』！承畴垂涕，叩首曰：『上此谕，真至仁之言也』。上还宫，命宴承畴等于殿上。宴毕，使大学士希福等谕曰：『朕方有元妃之丧，未躬赐宴；尔等勿以为意』！承畴等复叩首谢。庄烈帝初闻承畴死，予祭十六坛，建祠都城外，与邱民仰并列。庄烈帝将亲临奠，俄闻承畴降，乃止。承畴既降，隶镶黄旗汉军，太宗遇之厚。然终太宗世，未尝命以官。

　　顺治元年四月，睿亲王多尔衮帅师代明，承畴从。既定京师，命承畴仍以太子太保、兵部尚书兼右副都御史，同内院官佐理机务。旋与同官冯铨启睿亲王，复明内阁故事：题奏皆下内阁拟旨，分下六科钞发各部院。九月，上至京师，与铨及谢升奏定郊庙乐章。

　　二年，豫亲王多铎师下江南；闰六月，命承畴以原官总督军务，招抚江南各省。铸招抚南方总督军务大学士印，赐敕便宜行事。是时，明唐王聿键称号福建，其大学士黄道周率师道广信、衢州，向徽州；左佥都御史金声家休宁，募乡兵十余万屯绩溪。诸宗姓，高安王常淇保徽州；蕲水王术■〈车岂〉子常■〈巛上水下〉自号樊山王，屯潜山、太湖间；由■〈木产〉号金华王，据饶州；谊石号乐安王、谊泐号瑞安王，分屯溧阳、金坛、兴化诸县。荆本彻以舟师驻太湖败，复入崇明：皆为明守。承畴至官，招抚江南宁国、徽州、江西南昌、南康、九江、瑞州、抚州、饶州、临江、吉安、广信、建昌、袁州诸府。十月，遣提督张天禄、总兵卜从善、李仲兴、刘泽泳等攻破绩溪。十二月，进破道周于婺源；声、道周见获，皆不屈，送江宁杀之。总兵李成栋破崇明，本彻走入海，杀其将李守库、徐君美。三年十一月，遣总兵马得功、卜从善等击破司空寨，斩守寨石应琏、应璧等五人，获常。既，宜石、谊泐合兵二万犯江宁；承畴先事诛内应西沟池、万德华、郭世彦、尤居等八十余人。谊石等攻神策门；分兵出朝阳、太平二门，截谊石等后；乃启神策门，出城兵奋击，破之；追及摄山，斩馘无算。承畴疏请还京，以江南未大定，不允；赐其妻白金百、貂皮二百。八月，征南大将军贝勒博洛克金华，获谊石。九月，谊泐复犯江宁；承畴出御，追获谊泐及所置经略韦尔韬、总兵杨三贯、夏含章。十二月，天禄搜婺源严坑山，获常淇及所置监军道江于东、职方司许文玠等。四年二月，从善及总兵黄鼎攻宿松，获谊泐弟瑞昌王谊贵及所置军师赵正；下饶州，获由■〈木产〉及其族人常洊、常沘、常涫，并请命斩之：江南众郡县以次定。明鲁王以海转徙浙、闽海中，号监国，明诸遗臣犹密与相闻。四年四月，明给事中陈子龙家华亭，阴受鲁王官，谋集太湖溃兵举事；承畴遣章京索卜图往捕，子龙投水死。是月，柘林游击陈可获谍者谢尧文，得鲁王敕封承畴国公、江宁巡抚土国宝为侯，又得鲁王将黄斌卿与承畴、国宝书。镇守江宁昂邦章京巴山、张大猷以闻，上奖巴山等严察乱萌，命与承畴会鞫谍者，别敕慰谕承畴。粤僧函可者，为故明尚书韩日缵子；日缵于承畴为师生，函可将还里，乞承畴畀以印牌护行。出城，守者讥察笥中，得文字触忌讳。巴山、张大猷以闻，承畴疏引咎，部议当夺职；上命贳之。承畴闻父丧，请解任守制。上许承畴请，急归；命治丧毕，入内院治事。

　　五年四月，还京师。六年，加少傅兼太子太傅。疏请定会推督、抚、提、镇行保举连坐法；得旨：『自后用督、抚、提、镇，内院九卿咸举所知；得人者赏、误举者连坐』。八年闰二月，命管都察院左都御史。寻甄别诸御史为六等，魏管等二十二人差用、陈昌言等二人内升、张煊等十一人外转、王世功等十七人外调、降黜有差。煊疏劾吏部尚书陈名夏，因及承畴尝与名夏及尚书陈之遴集火神庙，屏左右密议逃叛；承畴又尝私送其母归里。疏入，上方狩塞外；巽亲王满达海居守，集诸王大臣会鞫。承畴言火神庙集议，即议甄别诸御史定等差，非有他也；并以送母未请旨引罪。名夏亦列辨，因坐煊诬奏，论死。未几，上雪煊冤，黜名夏；因谕『承畴火神庙集议事虽可疑，难以悬拟；送母归原籍未奏闻，为亲甘罪，情尚可原！留任，责后效』。九年五月，承畴闻母丧，命入直如故，私居持服；赐其母祭葬。九月，达赖喇嘛来朝，上将幸代噶，待喇嘛至入觐。承畴及大学士陈之遴疏谏，上为罢行；并遣内大臣索尼传谕曰：『卿等以贤能赞密勿，有所见闻，当以时入告。朕生长深宫，无自洞悉民隐。凡有所奏，可行即行；纵不可行，朕亦不尔责也』。十年正月，调内翰林弘文院大学士。

　　明桂王由榔称号肇庆，频年转战，兵熸地蹙；至是，居安隆所，云南、贵州二省尚为明守。诸将李定国、孙可望等四出侵略，南攻湖南南境诸州县、东陷桂林、西据成都，兵连不得息。五月，上授承畴太保兼太子太师、内翰林国史院大学士、兵部尚书兼都察院右副都御史，经略湖广、广东、广西、云南、贵州等处地方，总督军务兼理粮饷；敕谕抚、镇以下咸听节制，攻守便宜行事，满兵当留、当撤即行具奏。命内院以特假便宜条款详列敕书，宣示中外；并允承畴疏荐，起原任大学士李率泰督两广。以江西寇未尽，命承畴兼领；铸经略大学士印授之。临发，赐蟒朝衣、冠带、韡袜、松石嵌撒袋、弓矢、马五、鞍辔二，诸将李本深等八十七人朝衣、冠带、撒袋、弓矢、刀、马、鞍辔有差。承畴至军，疏言：『湖南驻重兵，足备防剿；而各郡窵远，兵力所不及。郝摇旗、一只虎等窃伏湖北荆、襄诸郡，倘南窥澧、岳，则我军腹背受敌；臣与督臣议：臣宜往来长沙肆应调度，督臣率提标兵驻荆州，别遣兵增武昌城守以壮声援』。又疏言：『桂林虽复，李定国军距桂林仅二百里。满洲援剿官兵，岂能定留；克复州县，何以分守？又使孙可望诇我兵出援，潜自靖、沅截粤西险道，则我首尾难顾；置孤军于徼外，其危易见。臣已分兵驰赴，俾佐战守；且当亲历衡、永，察机宜以闻』。十二月，上授固山额真陈泰为定南靖寇大将军，及固山额真蓝拜、济席哈、摆牙喇纛章京苏克萨哈等率师镇湖南；十一年二月，命靖南王耿继茂率所部自广州移镇桂林：皆承畴疏发之也。是岁，孙可望劫桂王，杀大学士吴贞毓等，方内讧。十二年六月，可望遣刘文秀攻常德，分兵使卢明臣、冯双礼攻武昌、岳州；承畴、陈泰遣苏克萨哈迎击破之，明臣堕水死，文秀、双礼皆走贵州。陈泰旋卒于军；以固山额真阿尔津为宁南靖寇大将军，率固山额真卓罗、祖泽润等分驻荆州、长沙。十三年，考满，加太傅，仍兼太子太师。李定国奉明桂王入云南，湖广无兵事；阿尔津议以重兵驻辰州，谋自沅、靖入滇、黔。承畴与异议；上召阿尔津还京师，以宗室罗托代。十四年，可望叛其主，举兵攻云南，与定国战而败；十一月，诣长沙降。时上已允承畴解任，还京师养痾；至是，命承畴留任，督所部与罗托等规取贵州，并命平西大将军吴三桂自四川、征南将军卓布泰自广西分道入。十五年正月，复命信郡王多尼为安远靖寇大将军，帅师南征。于是承畴与罗托会师常德，道沅州、靖州入贵州境，克镇远；卓布泰招南丹、那地、抚宁诸土司，下独山州，会克贵阳；三桂亦自重庆取遵义，进攻开州、桐梓，以其师来会。承畴上疏筹军食，言『贵州诸府州县卫所仅留空城，即有余粮，兵过辄罄；惟省仓存米七千余石、榖四千余石，足支一月粮。臣所部兵，令分驻镇远、偏桥、兴隆、清平、平越诸处；降兵暂驻三五日，改屯天柱、会同、黔阳诸县及湖南沅州。四川兵驻遵义、广西兵驻独山，使分地就粮。闻信郡王大兵自六月初发荆州，需粮多且倍蓰。贵州山深地寒，收获皆在九月，臣方遣吏劝谕军民须纳今岁秋粮之半；并檄下沅州运粮储镇远，又令常德道、府具布囊、棕套、木架、绳索，思南、石阡诸府州县卫所及诸土司募夫役、具工精以赴军兴』。九月，授武英殿大学士。信郡王多尼师至，驻平越杨老堡。承畴、三桂、卓布泰皆会议：多尼军中路，经关铁岭索桥至云南省城，行一千余里；三桂军自遵义经七星关凡一千五百余里，先中路十日行；卓布泰以南宁方有寇，自贵州、广西边境平浪、永顺坝、威透山出安隆所、黄草坝、罗平州凡一千八百余里，先四川兵十五日行。既定议，承畴还贵阳，与罗托驻守；遣提督张勇等从多尼军。明将李定国等拒战，皆败；明桂王奔永昌。十六年正月乙未，三路师会克云南省城；明桂王奔缅甸。承畴如云南，疏言：『云南险远，请如元、明故事，以王公坐镇』。上以命三桂。三月，承畴至云南，疏言：『信郡王令贝子尚善及三桂等追剿至永昌、腾越，明将贺九义、李成爵、李如碧、廖鱼、邹自贵、马得鸣辈收集溃兵分遁沅江、顺宁、云龙、澜沧、丽江，处处窥伺，民间遭兵火，重以饥馑。近永昌处，被祸更烈；周数百里，渺无人烟。省城米价，石至十三两有奇；诸军就粮宜良、富民、罗次、姚安、宾川、临安、新兴、澄江、陆凉诸处。上明察万里，自有宸断，俾边臣得以遵奉』。疏入，上命户部发帑三十万，以十五万赈两省贫民；十五万命承畴收贮，备军饟不给。八月，承畴疏言：『兵部密咨，令速攻缅甸。臣受任经略，目击民生雕敝及土司降卒尚怀观望，以为须先安内，乃可剿外。李定国等窜伏孟浪诸处，山川险阻，兼瘴毒为害；必待霜降始消。明年二月，青草将生，瘴即复起。其间可以用师，不过四月，虑未能穷追。定国等觊自景东、沅江复入广西，要结诸土司，私授札印，歃血为盟；若闻我师西进，必且避实就虚，合力内犯。我军相隔已远，不能回顾；省城留兵，亦未遑堵御：致定国等纵逸，所关非细。臣审度时势、权其轻重，谓今岁秋冬宜暂停进兵，俾云南迤西残黎稍藉秋收以延余喘；明年尽力春耕，渐图生聚。我军亦得养锐蓄威，居中制外：俾定国等不能窥动静以潜逃、诸土司不能伺间隙以思逞，绝残兵之勾结、断降卒之反侧，则饥饱劳逸皆在于我。定国等潜藏边界，无居无食，瘴疠相侵，内变易生，机有可俟；是时刍粮辏备、苗蛮辑服，调发将卒次第齐集，然后进兵，庶为一劳永逸、安内剿外长计』。疏下议政王、贝勒大臣会议，如所请暂停进兵。十月，以目疾乞解任，命回京调理。明年，三桂进兵攻缅甸，获明桂王以归（语见三桂传）。

　　圣祖即位，承畴乞致仕；予三等阿达哈哈番世职。康熙四年二月，卒；谥「文襄」。

　　子士钦；顺治十二年进士，官至太常寺少卿。

　　张存仁

　　张存仁，辽阳人；明宁远副将，与总兵祖大寿同守大凌河。天聪五年，太宗自将攻大凌河，从大寿出降；仍授副将。六年正月，存仁与副将张洪谟、参将高光辉、游击方献可合疏，请乘时进取；参将姜新别疏，请令副将祖可法、刘天禄先取松、杏二城，则锦州自下。七年五月，新复请进兵--洪谟等及新，皆大凌河降将也。

　　崇德元年五月，始设都察院，班六部；上以存仁为承政，并授世职一等梅勒章京。越数日，存仁上言：『臣自归国，默察诸臣贤否、政事得失，但不敢出位，妄论列。今上创立此官，而以命臣。臣而正直，后之人正直必有过于臣者；臣而邪佞，后之人邪佞亦必有甚于臣者。所虑臣本心而行事，人不敢弹劾而臣弹劾之、人不敢更张而臣更张之，举国必共攻臣；使臣上无以报主恩、下无以伸己志，获戾滋甚。臣虽愚，岂不知随众然诺，其事甚易；发奸擿伏，其事甚难！诚见不如此，不足以尽职。敢于受任之始，沥诚以请。如臣苟且塞责、畏首畏尾，请以负君之罪杀臣；如臣假公行私、瞻顾情面，请以欺君之罪杀臣；如臣贪财受贿、私家利己，请以贪婪之罪杀臣。苟臣无此三罪而奸邪诬陷，亦愿上申干断以儆谗嫉』。上曰：『此或知有其人而为是言。朕素不听谗，惟亲见者始信之。且朕志定于上，而诸臣蒙泽于下；纵有奸邪，孰能售其术哉』！越数日，以阿什达尔汉为都察院满承政、尼堪为蒙古承政，并增置祖可法为汉承政。上御清宁宫，阿什达尔汉等前奏事；上因谕曰：『朕有过、亲王以下坏法乱纪、民左道惑众，皆当不时以闻。若举细而遗大，非忠直也』！可法对曰：『臣等惟上是惧，他复何忌；有闻必以奏』。存仁曰：『可法言非是。臣诚忠直为国，上前且犯颜直谏；况他人乎』！上曰：『然。人果正直，天地鬼神不能摇动，人主焉得而夺之』。是岁，都察院劾刑部承政郎球贪污，论罪；劾工部夺民居授降人、复别造宅偿民，劳民非制。上以诸臣多未更事，事事加罪，反令惶惑；但诫毋更违令。三年正月，可法、存仁疏言：『礼部行考试，令奴仆不得与。上前岁试士，奴仆有中式者，别以人畀其主；今忽更此制。臣等窃谓奴仆宜令与试，但限以十人为额；苟十人皆才，何惜以十人易之』。上曰：『昔取辽东良民，多为奴仆。朕令诸王下至民家，皆察而出之，复为良民；又许应试，少通文艺，拔为儒生。今满洲家奴仆，非先时滥占者比。或有一、二诸生，非攻城、破敌血战而得，即以战死被赉。昨岁克皮岛，满洲官兵争效命，汉官兵坐视不救。此行所得之人，苟无故夺之，彼死战之劳、捐躯之义，何忍弃也！若别以人相易，易者无罪，强令为奴，独非人乎？尔等但爱汉人，不知惜满洲有功将士及见易而为奴者也』。可法、存仁引罪谢。既复论户部承政韩大勋盗帑，大勋坐夺职。四月，疏请敕户部立四柱年册，再疏请诛大勋；又劾吏部、刑部复用赃吏，违旨坏法：皆与可法合疏上，上皆嘉纳之。三年，更定官制，可法、存仁皆改都察院右参政。汉军旗制定，隶镶蓝旗。

　　大寿既降，复入锦州为明守，攻数年不克；五年正月，存仁疏请屯兵广宁，扼宁远、锦州门户。四月，又疏言：『臣睹今日情势，锦州所必争。但略地得利易，围城见功难。愿上振军心，与之坚持；截彼诇察，禁我逃亡。远不过一岁、近不过一月，当有机可乘。兵法：全城为上；盖贵得人、得地，不贵得空城也。我师压境，彼必弃锦州、保宁远；再急，彼必弃宁远、保山海关。大寿跋扈畏罪，岂肯轻去其窟。事缓，则计持久；事急，则虑身家。大寿背恩失信，人皆以为无颜再降。臣深知其心无定，惟便是图；急则悉置不顾。况彼所恃者，蒙古耳；今蒙古多慕化而来，彼必疑而防之。防之严，则思离；离，则思变。伏愿以屯耕为本务，率精锐薄城、显檄蒙古、纵俘宣谕，未有不相率出降者；此攻心之策、得人得地之术也』。十二月，复言：『兵事有时、有形、有势；三者变化无定，而用之在人。松山、杏山、塔山三城，乃锦州之羽翼、宁远之咽喉。塔山城倚西山之麓，自其巅发炮俯击，城易破也。既得此城，羽翼折、咽喉塞矣。兵法：困坚城者，必留其隙。锦州虽不甚坚，当留山海关以为之隙。锦州辽兵少、西兵多，一人负箭入，群惊而思遁。能善用巧，山海关可下』。疏末并言『乌真超哈每遇番上，辄令奴仆代』。上为申禁。六年，师屡破明兵松山、杏山间；存仁复疏请相机度势，以时进兵。七年，既克锦州，存仁请招吴三桂降。上颁御札抚谕，并命存仁遗以私书；略言：『明运将终，重臣、大帅就俘归命。将军，祖氏甥；虽欲逃罪，无以自明。大厦将倾，一木不能支。纵苟延岁月，智竭力穷，终蹈舅氏故辙；何若未困先降，勋名俱重』！六月，乌真超哈八旗始分置八固山，授存仁镶蓝旗梅勒额真。八年，从郑亲王济尔哈朗取前屯卫、中后所；加半个前程。

　　顺治元年，从入关；与固山额真叶臣率师徇山西，下府六、州二十四、县一百三十一，遂克太原。又从豫亲王多铎略河南、下江南，督所部以炮战，屡有克捷。

　　二年六月，从贝勒博洛定浙江，以存仁领浙江总督。兵后民流亡，存仁集士绅，使抚谕，民复其所。七月，疏言：『近有剃发之令，民或假此号召为逆。若反形既着，重劳大兵，莫若速遣提学开科取士，下令免积逋、减额赋，使读书者希仕进、力田者逭追呼，则莫肯相从为逆矣』。得旨，谓『诚安民急务也；令新定诸行省，皆准恩诏施行』。十一月，授兵部右侍郎兼都察院右副都御史，总督浙江、福建。时明鲁王以海保绍兴，号监国；其将方国安镇严州。故明福王由崧倚大学士马士英，用以亡国；士英走依国安。是岁九月，国安自富阳渡钱塘江，窥杭州；存仁遣副将张杰、王定国率师御之，斩四千余级，国安退保富阳。又令定国出屯余杭，遇国安兵与战，自关头至小岭逐北二十里，斩国安子士衍。十月，士英复以兵至，去杭州十里，为垒五；平南大将军贝勒勒克德浑帅师赴之。未至，士英引去；存仁与总兵官田雄追击之，斩五百余级。十一月，士英、国安复以兵至；存仁与梅勒额真季什哈及雄等帅师击之，敌溺江死者无算。十二月，士英、国安屯赭山，掠朱桥、范村诸处；存仁与梅勒额真朱玛喇及雄、杰等分兵与战，国安所将水师数万人歼焉，余众俘馘殆尽。三年二月，有姚志卓者为乱于昌化，与国安相应；存仁遣杰等击走志卓，复昌化。五月，叙功，进三等昂邦章京。六月，遣副将张国勋等破敌太湖，获士英等戮之。十一月，存仁请设水师五千备钱塘江，御「海寇」。四年五月，遣副将满进忠等收福州镇东卫，破「海寇」周崔芝；遣副将李绣援浦城，逐崔芝党岑本高。十二月，遣副将马成龙等破敌处州，克景宁、云和、龙泉三县。五年正月，明宜春王议衍率众自江西入福建，保汀州山寨；总兵官于永绂击破之。二月，分兵克连城、顺昌、将乐三县，获明侍郎赵士冕、总兵黄锺灵等。存仁自至浙江，屡以疾乞休；至是，始得请，受代以去。

　　六年八月，起授兵部尚书兼右副都御史，总督直隶、山东、河南三行省，巡抚保定诸府，提督紫金诸关兼领海防。盗发榆园，为大名诸县害；存仁闻归德侯方域才，贻书咨治盗策。方域具以对，存仁用其计，盗悉平。七年，上令疆吏考校诸守令，以文艺最高下。存仁出按诸府县，廉能吏有一、二语通晓，即注上考；非然者，文虽工，亦乙之。监司请其故，存仁曰：『我，武臣也。上命我校文，我第考实；文有伪实，难欺也。况诸守令多从龙之士，未尝教之；遽以文艺校短长，不寒廉能吏心乎』？屡遇恩诏，进一等精奇尼哈番兼拖沙喇哈番。

　　九年，卒；赠太子太保，谥「忠勤」，祀直隶、山东、河南、浙江、福建五行省「名宦」。乾隆初，定封三等子。

　　存仁弟子瑞午，康熙间为福建邵武府知府；耿精忠叛，徇诸郡邑，瑞午不为下，死之。子■〈王已〉、瑛、珍、珖、玳、瑜，子妇王、李，皆从死。事定，赠瑞午太仆寺卿。

　　存仁孙璲，康熙间以佐领从军。郑成功将刘国轩攻海澄，战死；赠拖沙喇哈番。

　　--以上选自原书卷二四四（「列传」卷二四）。

　　十八

　　李栖凤（马鸣佩）

　　马国柱

　　李栖凤（马鸣佩）
  </div>
  <div class="pagination">
   <a href="清史稿台湾资料选辑_page36.html">
    上一页
   </a>
   <span>
    ...
   </span>
   <a href="清史稿台湾资料选辑_page32.html">
    32
   </a>
   <a href="清史稿台湾资料选辑_page33.html">
    33
   </a>
   <a href="清史稿台湾资料选辑_page34.html">
    34
   </a>
   <a href="清史稿台湾资料选辑_page35.html">
    35
   </a>
   <a href="清史稿台湾资料选辑_page36.html">
    36
   </a>
   <span class="current-page">
    37
   </span>
   <a href="清史稿台湾资料选辑_page38.html">
    38
   </a>
   <a href="清史稿台湾资料选辑_page39.html">
    39
   </a>
   <a href="清史稿台湾资料选辑_page40.html">
    40
   </a>
   <a href="清史稿台湾资料选辑_page41.html">
    41
   </a>
   <a href="清史稿台湾资料选辑_page42.html">
    42
   </a>
   <span>
    ...
   </span>
   <a href="清史稿台湾资料选辑_page38.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
