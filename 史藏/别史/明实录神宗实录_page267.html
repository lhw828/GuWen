<!DOCTYPE html>
<html>
 <head>
  <meta charset="utf-8"/>
  <title>
   明实录神宗实录 - 第 267 页/共 367 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明实录神宗实录 - 第 267 页/共 367 页
  </h1>
  <div class="content">
   ○辅臣一贯又上疏云臣之待此一去甚急而  皇上之视此一去益缓举家傍徨至于痛哭昔申时行王锡爵之贤人之讥剌犹不遗力终无以安其身故王家屏宁抗  皇上之威而拂衣以去不能濡忍以受腾沸之口人言可畏甚于  天威如此臣无三臣之贤而有三臣之苦万难濡迟伏恳矜放＜锍-釒＞奏谕留殊切于是工科给事中王元翰言朝廷待大臣不可无礼臣度一贯万无复出  皇上亦当垂念簪履允请骸骨勿使具赡重地有进退维谷之嗟不报
　　○升御史汪以时为南京太仆寺少卿以时按晋七年特旨优叙云
　　○河南抚臣沈季文奏顷者大挑朱旺口河南出夫六万外加跨夫十二万食用甚夥恐临期缺食况三省夫役猬集一方河上米价每斗用银二钱二分各夫工食几何而能堪此合将开归二府逼近河工处所州县应解临得二仓麦折米扣留一万石以救目前即扣河工银八千两起解户部以偿米价从之
　　○乙卯追封故  皇第八子为永思王遣驸马都尉侯拱辰祭告内殿以英国公张惟贤充正使持节大学士沈鲤充副使捧册
　　○是日夜望月食
　　○丙辰谕内阁礼曰朕以元孙诞生尊上  圣母徽号书谕天下宗藩复思皇太子生母恭妃王氏先年每欲进封因帑藏钱粮不敷恐礼文未备是以暂停今宫闱大典告成恭妃宜进封皇贵妃其皇太子下钦命选侍王氏亦当有封号以襄典庆卿等便查照典礼拟议上请择吉举行
　　○辅臣鲤等言  皇上一两月间点用内外官员不可数计臣等仰见  皇上孳孳用人图治之盛心矣惟是六部都察院堂官尚多缺员窃恐属官虽备而总率无人则综核必有不到而贤者无以见长不肖者得以藏拙非大小相维指臂相使之义也乞简前＜锍-釒＞批发不报
　　○夜月食既
　　○丁巳以上  徽号礼成诏赍天下诏曰盖闻关睢麟址之化子孙蕃昌实惟文母之德也朕以菲薄绪承  祖宗之弘绪仰凭  圣母懿训安享治理三十有四年于兹深惟挑鬯之重茂建元良具举嘉仪以广胤嗣今  圣母寿跻六袠适诞元孙帝祉弘施岂予一人所能祗受揆厥庆源慈泽之所钟大矣是用涓今春二月十一日之告祗告  郊  庙  社稷率文武群臣奉册宝加上  圣母慈圣宣文明肃贞寿端献皇太后尊号曰慈圣宣文明肃贞寿端献恭熹皇太后光鸿名于彝典昭骏德于海隅庆典具成大赉宜溥所有恩例开列于后一亲王年八十以上者具奏遣使存问亲郡王年七十以上者赐羊酒弊帛地方官存问其有衰病一应礼仪不能自行者许子代行将军以下年七十以上者各赐米十石绢十疋庶人量给三分之一一亲郡王嫡母生母并存者许奏请嫡母加封太妃生母封次妃与敕知会亲王庶子受封后生母例封夫人将军中尉受封后生母例封夫淑恭宜安人者果年踰七十奏勘无碍亦准给与诰敕一宗室节年因事减革禄粮者除败伦伤化奸盗人命重情外其余全革者准支三分减一分二分者准照旧全支原系革爵者不得借此复爵一宗室词讼败伦伤化奸盗人命重情及自行告讦者方行停禄问明补支其余小事牵连照常给禄止勾摄其府较等人代为对理即蚤与归结一宗室有饬躬修行孝亲敬长敦睦恬静乐善好学者许各抚按官具实奏闻奖劝一勋臣公侯伯袭封见爵者俱给与应得诰命未领者准补给一辅臣家居者差官请敕存问文官一品致仕养病者有司月给米三石岁拨人夫四名应用八十以上抚按官具奏遣使存问二品八十者有司备彩帛羊酒存问九十以上具奏遣使存问五品以上以礼致仕年七十以上者进本品散官一阶有廉贫不能自存者有司量与资给学行超卓朝野共推者抚按官优礼以端风尚一两京文官一品至九品各给与应得诰敕先给领者进本品勋阶一等品同而职衔不同者照见任改给试御史试中书庶吉士及给假守制等官俟实授授官复除之日补给其行人司务给本身仍照万历三十一年例升改之日补给父母及妻凡愿移封移赠者听先已移封赠者给与本身及妻吏部守部进士俟选京职给与两京科贡八品以下官准照行人例行在外方面官二品至五品有司官正四品已未考满有正荐或升改者准给与州县正官有正荐历俸二年以上准给与历俸三年未遇抚按复命曾经给繇保留或复职或升任者俟抚按复命荐至补给其在任候代与见任同父母先已受封其子官职迁转者服色许与子同前母继嫡母准三母封赠继妻受封已故者见在继妻准封一各王府官有年老愿致仕者进散官一阶其长史历俸三年无过父母见存者给与应得诰命一文职官员降谪罢闲等项可用之才已诏吏部查奏分别起用其有诖误触犯惩创已久操行清修才猷卓绝众所共推确禆实用不可以一眚终弃者该部院公同精加品题酌量奏起但毋得因而朦胧狥情冒滥以孤盛典一考选久格应取官历俸六七年始升部属诚为淹滞除外俸四年余俸准量算部俸三分之一一岁贡出身艰苦自今廷试后准冠带不愿仕者遥授职衔在外抚按类奏遥授劄付发布政司分给所在有司一体礼待优免岁选两贡入监者仍多优选以示风励儒学生员有愿告侍亲者听亲终之日仍许复学年五十以上者许告衣巾终身有食粮年深挨贡不前者许告给冠带正贡及期不愿出仕者提学官开送吏部遥授儒官职衔俱免本身杂泛差役吏典两考已满无过不愿赴京者准遥授省祭官冠带免本身一丁有司不许差遣一两京京卫指挥千百户等官系祖职功升署试职级者准授实衔仍支原俸其例应请续黄诰者与京营实授各官一体题给一武职袭替旧例十年以上人文不到部者不准内有路远家贫不可无悯应量宽至二十年但恩例通行宜有限制今自三十四年二月十三日起至三十六年十二月终止文结到部查系真正支派未过二十年者准与袭替如过期文到者仍依常限一大汉将军侍卫二年以上者给与冠带又历四年以上授试百户年五十侍卫二十年以上者不拘在役退闲俱与冠带荣身其退役将军儿男见在守候大选袭替者免其守候查照其父历役年月久近准与袭替旗较力士若年分未及与例未合者不许冒滥袭替一武官五品以上致仕年六十以上者各进本品实授勋阶一等一品致仕年九十以上者有司具奏存问为民者与冠带闲住闲住者与致仕若父系武职子孙文职见任其父应受子封而职高于子者虽系署职亦进本品实授勋阶一等一东宫直宿巡缉旗较量照舍人例给以冠带如原系后七所者量改前五所通事舍人升一级一太医院见差供事冠带医士准照监儒事例免役四个月内殿供事者加免二月其候缺吏目曾经考试支俸者准令预授止许支俸不支柴薪亦不得扣满原系预授三年以上者准令实授遇有本科员缺仍照原题挨次铨补不得浮于额外四夷馆译字生亦优免四个月一军民之家五世以上同居共爨者有司核实奏闻旌表诏书到日先给羊酒奖劝三世以上者申报抚按衙门奖劝其有好义乐施置立义田义仓周恤族里者一体奖劝一义夫节妇孝子顺孙有司勘实奏闻照例旌表已族表年及六十者男子与冠带荣身妇人照年八十以上例给赐绢帛米肉其节妇有苦节异常拘于年限不与旌表者有司给扁仍给羊酒奖劝一乡贤乡饮典礼隆重风化所关有司漫不留心浸多猥滥以后乡贤提学官及有司详加采访果即与崇妃母忽幽微乡饮必举有德之人毋狥贵富一军民男妇查无过犯年七十以上者许一丁侍养免其杂泛差徭八十以上者仍给布二疋米一石九十以上者倍之内男子有德行著闻乡里敬服者给冠带荣身男妇百岁者表宅优异仍岁给布米养瞻终身一民间孤子十三岁以下婺妇独居无人丁侍养者准于万历三十四年见当差役免粮一石人一丁以示哀恤一各省直洿下田土滨临大河冲塌不常或山菁荒地小民自用工本开垦旋复荒抛者产去粮存贻累里甲包赔有司勘实申详抚按悉与豁免武清宝坻二县牧地连遭水渰新增牧税有逋负者准蠲免一年一各盐运司浮课蠹累□民侵损正饷如防倭工本年久火烧渰消存积引盐除万历三十三年以前已经召商开中纳银在官尚未掣盐者姑准补掣外自三十四年为始前项等盐分别奏请定夺一各省直差官起角□羊京库钱粮有难易不等佐领官往往越次营求羙差以润私橐其烦难苦差反用阘葺无能之官多有领解出门已报劣转每不自爱以致侵欺今后各省直正官先将应解钱粮查照难易搭配均停其差官务选廉能经奖者方许差用到京完日该部查系难差向多误事本官独能依限全完者部堂给与奖励抚按据为优劣一各省直贫民先年户部题准照五城事例每年冬月动支预备仓榖煮粥救济春初抚按具数奏闻岁以为常比来饥荒频仍抚按尤宜督率有司著实举行如有司不岁举抚按不岁报者该部科遵照原旨参奏处治其鳏寡孤独见在养济院者各给米三斗布一疋一小民因差役苦累多将田产投进王府以希影射有等豪暴强宗往往擅离封城于各州县吞占田产有司知而不问抚按官申明旧制宗室不许出郭百姓不许私卖田产于王府除以前置买者姑听家人看守如有仍踵前弊百姓著有司究惩宗室长史启王戒谕钤束一省直先遇灾伤曾有官民助赈未经奖劝者抚按官查明如在籍仕官捐助钱米榖值百两以上送扁优礼军民义士捐助五十两以上者给冠带荣身免其本身杂泛差徭五百两以上者不论官民建坊表异以后有助赈者照此行一畿辅天下根本尤宜守先优恤近年佥报铺商各衙门公私弊贿不少内府铺垫使费日增刑偪威伤致令逃死相继京师空虚深可忧惧该部及科道等官务肃清弊源奠安根本使铺商各安闾阎无扰有踵弊不悛者便参劾处治一清勾军丁本为填实军伍但有年远子孙故绝者一番清勾一番烦扰反为里甲之累今后逃绝年久准行免豁住勾一各边军民人等或因犯罪逃入虏中或因抢去遂用有来归者咸赦往罪所在有司务加存恤如有率归众多及番夷归附者厚加抚恤仍具奏酌赏录用一内外各衙门见监应决重犯今岁暂免行刑一文武官员人等有原无赃私牵连诖误及事出风闻赃非见获坐罪降级革职革役情有亏枉者许辩复一古者囹圄空虚称为至治近来囚禁繁多填委狱底所司不与清理冤滞殊伤天地和气见监重犯除钦依奉旨外有情轻律重律例不合及人命无尸可简无证可据强盗赃伏不明并情可矜疑及年老笃疾者各衙门即与辩理奏请定夺其犯该徒流行勘未报及正犯在逃家属证佐监禁年久悉令保候归结诖误逮系者该部轻重分别奏来准与宥释见问人犯或有事无的证者不许深入刑部囚多至于衣粮窘乏遗累铺户听将罪赎酌量留贮优给诸囚一狭西织造羊绒万历二十三年原派四万八千余套疋今解过三万六千余疋当此民穷财尽之日工料繁钜措处实难但系御用不可缺之需未完数内前岁已有旨每年织进三千疋今于每岁再减一千疋以苏民困一工部迩来库赃匮乏惜薪司内外未派完柴炭钱粮不系各商见比拖欠预支的准与尽数蠲免于戏贻孙谋以翼子万年开常发之祥聚大顺以怡亲四海霈旁流之泽布告中外嘉与同休　　○辅臣一贯等言咸阳知县宋时际被逮臣等两＜锍-釒＞申救不报遂不敢渎诚恐各处税监无不欲为梁永而税监爪牙无不欲为胡奉倘复有临清湖广之变悔将何及伏惟毅然收回成命不然恩诏在途械系者亦在途道路喧传人将谓何不报
　　○兵部尚书萧大亨累疏力辞章下吏部侍郎杨时乔覆大亨夙负才猷效忠竭力且边务方殷一时枢臣尽缺不当听去奉旨萧大亨谙晓边务何得累＜锍-釒＞求去著即出供职不准辞礼科右给事中汪若霖言大亨以久干物议再＜锍-釒＞乞休吏部职司澄汰奈何满纸绸缪以荧  上听不报
　　○任辽东巡抚右副都御史赵楫一子送监读书以三年考满也
　　○升南京通政司右参议于若瀛为太仆寺少卿部推以若瀛副原任刑部主事邹元标  上不欲用元标竟俞副推言官争之不听
　　○己未南京内官监监丞徐寿伪造关防文移指称  上用取南工部杉枋三千块部臣回咨议请乃知其诈于是署工部侍郎沈季文及司礼监太监陈矩＜锍-釒＞闻  上大怒敕令南京守备刘朝用严提追究正法不许扶同回护工科左给事中孟成已乞敕将寿拏解来京究问仍谕内监衙门所用钱粮即一文一物皆须奏请如移文请讨该部竟寝不行永著为令不报
　　○升四川右布政使周嘉谟为左布政使徽州知府梁应泽为河南副使时部推首襄阳府知府冯若愚若愚方忤黄珰为中所抑云
　　○以上  尊号加恩武清侯李文全岁增禄米一百石文全子锦衣卫指挥同知李诚铭升二级次子正千户李诚钜侄右都督李诚镒锦衣卫副千户李诚金□匆百户李茂妹婿锦衣卫南镇抚司都督佥事陈胤徵等各升一级
　　○庚申祭酒陶望龄以母老身病乞在籍依亲调理许之望龄寡营学道以性命实践为宗既简司成士子望风兴起而力辞不至舆情怅然
　　○磔斩安南逆犯陆佑等四人于市余徒杖有差
　　○兵科给事中袁＜棥心＞谦奏劾礼部侍郎李廷机刻深琐屑当  圣学日新之时不闻一语将顺而所事者竹木米盐之细外虽耿介中实依阿＜锍-釒＞上不报廷机上乞休不允
　　○辛酉辅臣朱赓言首辅一贯杜门十阅月矣  皇上恩礼愈至首辅情词愈悲病益支离势难复出次辅鲤以位次偪近不敢言臣居阁僚之末既无瓜李之嫌而狐免情深尤不忍坐视其毙惟乞  圣裁允放无令政务久弛不报
　　○命蔺州夷奢崇明承袭祖职管宣抚职事时川湖总督王象乾奏永宁官职先经多官保勘审据统续二妇及各目把人等众口一辞议立奢氏亲枝崇明承继业奉  明旨先给冠带追与印信今已逾年承袭可无他说矣惟是世续老妇痴愚听奸拨置加以强邻阴诱致怀异心犹欲谋立阿利以故愆期不决占印不交此其意盖以旨内有一暂字又以崇明未经实授奸徒从中鼓惑如陆登瀛者一监生耳既骗世续多金复索崇明谢礼又索目把刘国恩等庄田不遂盗用通学官生姓名刻揭造谤若使其计得行蔺地水火益深益热殆有不忍言者矧阿利乃安疆臣妻弟欲冒蔺司官职先已逐回今又潜住该抚内里尚欲何为加之黠夷阿猪姜转儿等一则敢于窝住阿利朋比为奸一则因余瑞林带有该道告示禁戢世续目把使无复唆拨世续晓谕蔺地夷民使知政出崇明遂致白昼杀于禁城支解分尸倍极酷惨至阎宗传单一闻追印辄聚多夷而水西亦发兵目前来看护据此无将即当请命擒剿因念蔺地兵燹之余势难复堪苐思世续妒悍成性诸奸怙恶不悛若不早为计处蔺州之祸何时可已臣反覆思维惟有蚤使崇明实授祖职名正言顺则人心自定矣至于控辑之权系于道将查得兵巡下川南道驻劄泸州原有整饬之责且距蔺司甚近宜令该道移驻永宁兼督镇雄乌撒乌蒙东川等府会同贵州毕节道并两省坐镇将官协心抚治用为唇齿仍乞并将永宁赤水毕节等卫与夫五土司俱载在该道钦奉敕书庶有责成而川贵迤西游击周敦吉才勇兼备宜加参将职衔责其久任＜锍-釒＞奏悉从其议仍命兵部行贵州抚按严谕土妇奢世续勒限归印毋怙终取剿并禁安疆臣不许阴助阿利致生衅端
　　○狭西巡抚顾其志＜锍-釒＞劾税使梁永闻诏彻税不胜快快当移手本到臣要解部一半税银岁五千两又议潼咸二处税从新加添火耗又假称  皇上留为狭西镇守分遣戴勋等四出嚣张致万众惊骇共图杀永及永侄吕四心腹金吾千户乐纲会永出城庄园宴乐众欲烧抢伊庄赖都司王继英飞骑促归得免臣出示禁戢众始稍散其本处奸恶投托害人者业遵  圣谕禽治一二以安人心惟是梁永怙恶不悛擅作威福如听士民胡奉拨置窘迫宋时际索咸阳县冰片五千斤羊毛一万斤麝香二十斤致迫知县郭尚友署印简较王近臣相继引去妄拘淳化县门皂致知县王应遴单骑走脱又擅铸兵器私匿军士千余战马五百窝集亡命李鄂李朝江等多至千人责死县丞郑思颜指挥刘应聘生员李洪远等及杀死平民王治邦等强夺良民子弟如张准等男数十人私行阎割纵乐纲等宣淫占掳家无宁室即举额税而细权其数本省十万耗止万两乃重收而增正耗之半潼咸二税不过九千有奇今已溢至数倍蓝田等七关岁得十万计七岁所入可七十万以此狼贪肆其虿势反使循良之吏摧于震霆夫殃民者不诛而忠计者获罪诗曰有兔爰爰雉罹于罗良可叹也乞奋乾威移时际逮逮永不报
　　○壬戌以  皇太子第一子百日命名告  奉先殿
　　○辅臣鲤赓请释曹学程不报
　　○升尚宝司司丞叶茂才为少卿
　　○补原任左给事中曹于汴为刑科右给事中
　　○吏科右给事中翁宪祥言铨政五事一明职掌旧制大僚有缺会官廷推原繇冢宰举其所知苐参舆论是否相合历年以来轻变成规一遇会推九卿皆得举笔而书冢宰惟拱手而听此为溺职彼为越俎今宜仍照旧规政体自肃至于吏部司官亦待会举尤属无名并宜更正一复选法近来掣签之法如尽付无心则天官之职一吏可代如仍参有心则官原预疑地原素定何又为支吾掩饬之举乎谓宜仍还故制三核旷职近来司道多擅离任抚按不即题参待出境方以患病具题成何政体方面官入计赍捧迨复任即归乡井迁延岁月不行开缺照常升转可叹也今宜责成抚按凡司道擅离地方及差还一年内不赴任者即为参处四杜趋避今科甲选有司者得善地则喜否则公然告易或旋告改教非薄其官薄其地也至新选有司有未经到任即已调烦者方面官一迁远地即不复去及移近地依然就任习以成风牢不可破合宜申禁有司已选者听告改未任勿遽调烦司道升远方必积实俸方准升转庶侥幸可抑五禁保留方面方升转考满该省抚按多议加衔保留习为故态遂致藩臬互衔于职事混淆不便又有司遇升迁每令士民奔诉上官抚按以曲顺民情奏留甚非法纪宜严饬抚按如系紧要边道间或议留其余升迁听离任考满听部推勿轻易加衔留任该部凡推升司道亦须细加斟酌应升藩臬者必与各司员缺如查无缺宁缓升期庶乎官制不紊不报
　　○夜昏定阳和保定堡城楼鸱吻并棋杆上有火光如灯四散无烟焰杆木亦不焦焚漏二十下方灭
　　○癸亥御史宋焘言比者皇孙诞育  皇上开矌荡之恩撤回矿使万里歌呼但税徒恶少群随矿使入京势同豺虎至沿路杀死居民王守立等恬不知怪圻畿之内见者惊魂深恐大衅将作乞  乾断严驱不报
　　○吏科给事中熊鸣夏言上下交则泰不交则否今朝讲稀御都俞风邈自履新两月以来言事诸臣章无虑十余上未蒙涣发纶音窃虑天不发霆万灵永蛰不报
　　○甲子命  皇太子第一子名
　　○升广东按察使林如楚为湖广左布政使
　　○命御史宋焘往应天史弼往江西各巡按
　　○夜太白犯昂
　　○乙丑凤阳府池河镇守御一营所属南京飞熊广武英武三卫附近定远县地方旧例该营出给官军帖文以充牙侩取其货税以供操赏甚为商民之累知县蔡梦齐因条为革市租均保甲二议行之各军愤怨乃乘阅操千户刘胤等率军兵王大纪等扬旗鼓噪久之得解事闻  上令南京兵部查为首官军参送法司究治守御都指挥侯万钟夺俸三月其市税既裁仍著每岁支他项银百金给供该营操赏
　　○升江西参政余梦鲤为湖广按察使
　　○丁卯遣官祭  历代帝王
　　○升南京河南道御史萧如松为南京光禄寺少卿添注
　　○戊辰辅臣一贯等＜锍-釒＞请下考选之命不报
大明神宗范天合道哲肃敦简光文章武安仁止孝显皇帝实录卷之四百一十九
　　万历三十四年三月己巳朔辅臣沈鲤朱赓奏狭西巡抚顾其志揭帖极言梁永虐害地方抗旨激变之状臣等谓  皇上必速行处分不意至今不问昨顾巡抚续差一人到京称秦人怨恨梁永及乐纲吕四等思食其肉聚众数万约日起手尽杀永等然后赴京面奏  至尊自请诛戮臣等思秦人性悍虽巡抚不能谕止又闻梁永畜养亡命千余万一彼此相杀恐不但如湖广之变而已望急发抚臣原＜锍-釒＞仍敕械解永等以安秦人不报
　　○庚午赐内阁礼部  皇明典礼书各一册  上以  皇明典礼书内  皇太子正妻皆封妃次皆称才人礼部拟  元孙生母为  皇太子嫔或  皇太子夫人皆不合因书赐阁部存备查考　　○辛未蜀王遣使进扇  上赐王白金四百五十两
　　○户科左给事中萧近高言惜薪司并外四厂柴炭系内庭正供急需该司动曰钱粮急缺大木炭每厂银一千八百七十五两内柴每厂银一千二百两外柴每厂银一千两三钱价非不敷预支非不以时然而至此者何也良繇内监管理人众及杂色人役日增愈众则费愈多今该司掌厂之外又有贴厂又有佥书几十数辈以故罄一厂官银不足供一厂使费又报数人役旧止六名今报数名下又立大头名色矣有管事人役旧止三十名今至百数十名矣听用巡逻今不用弓兵又改名催事人役人人横索旧每名所索以分钱计今至百计旧所领官银即用以办纳柴炭今官银一领即辈至报数之家瓜分蚕食不厌其欲即柴炭尽办驾捏未完经年不报此外又有包揽使用有包揽门禁并红门里人役香匠枰手柴头园头人等横索无厌彼商人不为沟中瘠者寡矣乞振饬痛厘该司冗员冗费救此倒悬不报
　　○大同巡抚霍鹏奏虏酋顺义王病困夷心涣散倘一旦物故其各部酋长五路台吉等最称桀骜必各图争立以致渝盟为宣大三边启衅宣大不宁则京师撼动蚤宜堤备既而阁臣及台省交章请催新升宣大总督郑汝璧赴任而亟点延绥巡抚便汝璧交代俱不报
　　○壬申左副都御史詹沂奏台臣缺极差遣不敷请考选诸臣不报
　　○甲戌灭徵南直隶扬州等九府米税银二万两
　　○乙亥江西矿税太监潘相以矿撤觖望移住景德镇上＜锍-釒＞请专理穴□缶务又言描画瓷器须用土青惟浙青为上其余庐陵永丰玉山县所出土青颜色浅淡请变价以进从之科臣萧近高孟成已等＜锍-釒＞劾相自奉差曾出巡景德激变良民仅以身免又诬参通判陈奇可景德之民欲食其肉今又移居该镇徒以榷权去已顾而之他且先移札而后题知何自擅要君如此土青既取浙青则庐陵等三邑何事开采变价几何江右地疲并设两监是一羊供二虎也宜彻回相仍归＜卸-卩＞穴□＜卸-卩＞务有司不报
　　○辅臣一贯等＜锍-釒＞请  皇太子出讲不报
　　○释咸阳知县宋时际免逮命抚按勘实奏请复咸宁知县满朝荐官仍俸一年时阁抚疏救切至  上心动故有是命
　　○南京吏科给事中陈嘉训言顷恩诏起废而人品真赝不同有一等险躁之士惧秽迹之昭著而假慷慨论列以盖其愆者不可不察惟敕吏部于降谪罢闲诸臣明开诖误之因以及乡评之实必其名实洞然者列名上请庶国家获真才之用而诸贤无遗佚之嗟不报
　　○丙子改太仆寺寺丞赵鹏程为尚宝司司丞
　　○丁丑仍以江西湖口税务归税监徵收时江西税监李道诡称归税有司而有司固辞原不干预请照旧管理遽从之礼科左给事中孙善继江西巡按史弼＜锍-釒＞争不听
　　○己卯以  元孙诞生册封  皇太子生母  恭妃王氏为贵妃
　　○云南指挥贺世勋韩光大等杀开采太监杨荣焚其尸荣居滇日久恣行威福府第僣拟人称之曰千岁杖毙数千人滇人侧目至是怒操捕指挥樊高明后期捕至私第榜掠数人至于觔绝仍囊三木示众已又从管堡指挥贺瑞凤取马四十匹怒其不敷又捕系瑞凤而荣用事指挥于可继等宣言当尽捕六卫印操诸员人人自危于是指挥贺世勋等及军民数千人拥集荣第纵火执荣杀之投尸烈焰中抚臣陈用宾上其事且言于灰烬中盘获金银等物及马驴变价角□羊进其税课请命四川税使丘乘云带管类解  上以杨荣孽繇已作死不足惜惟命抚按总镇会鞫首凶余无所问而解纳余烬及丘监带管皆如用宾议云
　　○裁湖广崇阳通城二县教官各一员添设巡简一员从抚臣梁云龙议也
　　○庚辰改定河工开纳事例运副运判正兵马必真输粟河上者方准纳选其中书加府判及从五品服俸已任改衔吏员加历监生准贡一切停止　　○御史冯奕垣劾兵部尚书萧大亨为刑部侍郎时受播婿宋承恩七千金诡法开释大亨开辩向年平播献俘内有宋承恩者历经贵州巡按宋兴祖兵科给事中侯先春及川贵二土司诸＜锍-釒＞并云实非从叛时臣在刑部具题以承恩系贵州宣慰司土官四岁时杨应龙将今已故长女许配应龙造逆承恩累告准令绝婚会其自带去兵协守乌江遂为应龙暗袭监禁承恩于囤是以绝婚于前擒虏于后情罪可原随奉钦依宋承恩著放回籍不意当时以此诬臣受贿今御史冯奕垣又以为口实不思承恩与众俘为伍囚以木笼百夫环守密不交通多金从何至哉不报
　　○壬午  武宗毅皇帝忌辰祭  康陵　　○癸未桂林府判刘恬夜巡遇一宗室箕踞墙角白布囊顶发才二寸恬疑为盗执而笞之诸宗数百集恬署大哗抚臣杨芳上其事恬以巡警误辱  天潢诚当议处但宗藩囚头夜行又鼓众纷哗殊干  祖训并乞申戒不报
　　○刑部主事南居益言臣以提牢之役见累臣曹学程情容凄悴自言有母九十余岁得一生诀死不恨臣为泣下  皇上方以  圣母推恩不当使学程母子有此衔恤不报
　　○丁亥河南道御史张大谟言顷  皇上于散馆考选内准补御史八员而丁忧养病及升任者至十四员其八人者八差已尽目今见有广东巡按河东巡按巡盐狭西巡茶俱缺一二年南畿提学缺半年以内则除提学两关巡盐顺天巡按出巡外止有臣与何尔健两人而已臣巡视京营兼巡视光禄又兼管七道印务尔健督理通仓兼管城工又兼管数道印务日不暇给此外五城十库太仓巡青节慎库皇城四门芦沟桥各巡视及朝中侍班各处监理并无一人乞速考选不报
　　○科臣胡忻汪若霖上言杨荣既戮而本省税课仍带管于四川税使丘乘云去疾未尽众憾犹然今天下梁永虎噬于秦关高淮枭攫于山海李凤鲸吞于岭表马堂鳄尾于津门近日潘相抗命又雄据于景德将谓不足又益之乘云哉抚臣陈用宾不陈税之当罢以求苏此一方乃屑屑焉又复倡议乘云兼管有司抽解留毒于此嫁祸于彼视皇上为何如主宜亟罢禠为滇人改弦易辙以风天下不报
　　○仓场总督游应乾言帑庾盈缩关国运盛衰今外库随到随发略无存留而老库除十八万九千之外又毫无余积其诎如此盖年例四百万之人祗足供四百万之出频年国家多事宁鲜倭播大工典礼总计已过千万至于买办一节二十余年进过五百余万以致百年老库渐至空虚别项贮藏尽行那借而四百万之钱粮有不能不以本代折者兼之工役烦兴灾伤改折赈贷河工于是太仓之粟不足二年之用矣今为救弊止云樽节顾臣等经年节省不过锱铢乃  皇上一事开销动至钜万即不敢望尽发大内之藏但当以军国大计责之司农供用诸条取足内帑至一百万之金花固云岁额而二十万之买办断合从蠲不然年复一年国非其国愚臣并坐不言之罪亦何益哉不报
　　○己丑初贡市议疑每年虏贡鞍马等物表文差谬腥恶前督臣王崇古议将原文另易纸张差人用虏印回还令译字官撰写进呈后虏辄指用印挟索每致濡滞万历三十二年内顺义王扯力克应贡宣大总督杨时宁循例差通官出口印纸值虏王病亟半年不复报理时宁上言虏既濒危理难强逼我如以用印为急彼益长骄不如听其从容姑令臣将原收贡物差官进献俟虏病痊补送表文＜锍-釒＞奏兵部尚书萧大亨覆言无表而贡亵  天朝之体贡物宜留督臣处俟表文至同进从之
　　○庚寅户科都给事中姚文蔚言先朝重科道之官而升转不拘内外盖内外一体初无轩轾弘治诏两京科道部属等衙门官堪任面知府者部院堂上官各举一二人夫  祖宗加意吏治方面之选首及科道故才贤忠节之士列于内则耳目明出之外则方隅重未闻有年例左迁之说也十年以前言官升转朝奏夕报自丁酉年科道推升年例留中不下至今十年遂成故事甚至都给事中以俸次升参政见推者不安其位历数年亦无一下者至使诸臣困于羝触殊伤国体乞自今于科道外转及告病引退立赐俞纶上伸主权下全士节不报
　　○初永乐间设银鱼厂于宝坻县隆庆二年停革惟令光禄寺估计时价以供  庙享  上用而止未有差官坐采又徵其税者自万历二十八年始命税监王虎徵收税课其后又以张烨马堂两监割分津湾疆界张烨犹止抽徵宝坻马堂贪纵特甚听委官康宁并税及武清等不产银鱼地面又增苇网等税目二万余两既诏归有司堂听康宁谋奏  庙享至重有司不得越俎又增入清县天津二处一并徵收宁旨即于各处竖旗设厂恣行剽夺远近骚然
　　○辛卯浙江巡盐御史温如璋言两浙盐课每年一十四万两解部以供边储旧额也缘先年沿海扰犯各灶逃移继罹灾荒风潮不测遂致盐课多逋部解缺额不得已那商价凑解积累有年应给商价濡迟数年矣近来多方招徕未尽复业不意万历二十八年间奸弁高时多妄奏搜括而每年议解二万六千两于内当时诸臣备极苦心不过为一时调停之计亦意  皇上明烛奸欺悯念民隐朝议而夕报罢也乃解进以来几年所矣夫此二万六千非有神运不过仍取给于商灶计引重科加煎取利商灶赔贝□皮不足甚至牙行铺户悉行飞派既困商灶又重病民乞大扩  皇仁将前项加惩停免不报
　　○壬辰户部尚书赵世卿言自有矿税以来举朝私忧谓祸至无日而  皇上不信以地方激变旋即扑灭而过计之言不应也顷天启  宸耳□忽停矿分税中外臣民方幸苟完此局乃未几而滇南告变矣然两直诸省之为滇南者更大而梁永李凤辈之为杨荣者更甚万一更生他变何以处之乞听臣言尽停诸税此今日转祸为福一大机也不报
　　○工科右给事中王元翰言  祖宗朝徙天下富户以充实京师诚为根本虑至远也臣有厂库之役时见群商罗跪号泣察其受累而困惫为铺垫多也铺垫之过多为惜薪司内官多也内官中威取刑偪如杨致中者尤为罪魁该司内官旧不过一二十人今几十倍矣人数愈多则豁壑愈阔填补愈难稍有不足非刑随及是以京师数万金之家一挂四司铺户无不荡产罄赀因而投河经渎言之酸鼻剌心孰非铺垫之流毒哉愿痛加裁抑使官有定数额无求多庶雕疲之命少延根本之地可固不报
　　○乙未浙江巡盐御史温如璋言盐法五事一均激扬江西广信一府宜改同两浙及两直五府一体听巡盐举劾一重司权州县有司官贤否当令运司正官操之其有禆盐政及反此者听盐臣报命明列贤否以凭举剌其州县巡盐佐贰有行私溺职者许运司及分司官径行参究一禁侵荡业有定界民之不可混灶犹灶之不可混民合行履亩踏勘如系场荡为势豪民间所侵夺者一一还灶而有司亦无得民灶异视致侵疆界一遵序掣两浙行盐之法四季告引上单按季序掣近为奸商欲以见纳之引一时并掣致众商怀疑宜督行运司置立号单自一号至百号每季送盐臣计程远近约定限期转发分司会同州县正官按季照单序掣无容搀越仍以各商之告引多者列为纪纲使之催督告销一禁私盐私盐盛则引盐阻而浙西为甚浙西之为私贩者大都势豪官兵不敢问宜厉禁一切犯科枉法厥罪惟均则法令必行而纪纲自肃不报
　　○原任户部右侍郎张养蒙卒养蒙山西泽州人万历丁未进士改庶吉士授礼科给事中历工科都给事中河南参政累升右佥都御史提督操江入内台晋今官寻致仕五年卒讣闻赐祭葬如例养蒙少负才名慷慨自命其在谏垣及出参藩名蔚起养蒙益亦自发舒虽荐登卿贰犹怏怏若不得大行其志以此终其身云
　　○吏部左侍郎杨时乔遵近诏起废＜锍-釒＞列万历十二年至三十三年内诖误触犯各官范俊等一百三员发单咨访
　　○丙申辅臣鲤等言我朝以天下事分任六部而付都察院以纲纪之司则厦屋之有柱础也今吏部尚书缺已三年左都御史亦缺一年刑工二部仅以一侍郎兼理大司马既久在告而左右司马亦未有代匮者礼部止一侍郎李廷机今亦在告户部止有一尚书盖总计部院堂上官共三十一员见缺二十四员其久注门籍者尚不在数内此犹可为国乎惟  圣明裁察不报
　　○刑科给事中周曰庠言诏旨不信八事曰简大僚而九卿员缺如故曰广庶官而考选中格如故曰通章奏而公车不报如故曰饬边备而枢抚虚席如故曰罢矿税而采使遥制如故曰惠京商而内官丛歛如故曰搜逸才而草泽沉沦如故曰释冤狱而圜扉系累如故遂使中外翘企之心转为觖望语曰需者事之贼也  皇上在今日遂当一了百了畅然发舒奈何使匹夫匹妇得执诏书以议其后哉不报
　　○直隶巡盐御史叶永盛言自万历二十八年六月间津湾税监张烨马堂奏准加增长芦挨单税银二万六千两嗣后二监复于各处掣盐行盐地方在在诛求商人不胜其苦鸟惊兽散前任盐臣余＜棥心＞衡于三十三年十月间移文二监议将各关税棍尽撤惟以所徵盐税定为额数尽属运司徵收除挨单税银二万六千两外复分加税在马监则天津长芦小直沽各议出坨包索梁头等税银共九千九百五十两在张监则小直沽小滩镇苑家口各议出引税银共四千五百两然皆私议未经请旨今计二监必欲照数徵解臣窃思盐法关国课边储原非贩鬻之比今除输边解帑之外又有挨单之加商人已不堪命复重之以二监分徵而分徵之内有分四款徵者有分三款徵者有同一地而马监既税张监又税者同一包索梁头而广安店既税银鱼厂又税者同一盐坨而进坨既税出坨又税者前余＜棥心＞衡意在急撤税棍故为此剜肉医疮之计今税棍已撤何用重徵况私议原非  圣意亦岂难除豁以惠穷商不报
　　○以云南右布政使薛梦雷为左布政使
　　○丁酉蠲赈真定顺德广平大名四府灾民从直隶巡按御史钱桓请也
　　○户科给事中姚文蔚言自采榷并行天下嗷嗷莫必其命幸蒙恩旨停矿分税而税归有司徵角□羊宇内欢如更生未几而梁永激变于狭西杨荣受祸于滇徼潘相仍采青李道自抽湖口马堂又借采鱼鲜而复用委官矣诡词渐肆  圣谕日格章奏安得不烦人心安得不惧则知分税不如罢税之为便不用参随不如尽撤税使之为仁也夫以几辅之窃近边关之要害而无一得免者鱼苇船纲其细已甚顺天河间剥削何辜且银鱼产于宝坻属密云道与霸州武清何干而责其办解乃借口有司推诿复用委官是康宁谋以愚马堂而堂又以之诳  皇上也至于山西有无地悬坐之租银又以代州繁峙五台崞禺等处民壮工食扣抵解税夫鴈门系冲要之边民壮乃守边之役撤边备以办租银舛错如此是岂宗社之福哉不报
　　○是月仪真太监暨禄进徐州税银一万一百两山东矿税并折金方物银五万一千二百余两积余引课七千五百两五府带徵税银三万两船料等银一万七千五百两公费银三千六百两
　　○苏松税监刘成进税课银二万一千两
　　○辽东税监高淮进人参一百三十五斤
　　○江西税监潘相进税银三万七千五百两
　　○天津税监马堂进长芦额外增课三万两内银六千五百七十八两额税一万三千两
　　○河南税监胡滨进矿金二十八两银四千七百八两
大明神宗显皇帝实录卷之四百二十
　　万历三十四年四月己亥朔以孟夏享  太庙遣英国公张惟贤永康侯徐文炜宁阳侯陈应诏代献行礼郧阳巡抚胡心得＜锍-釒＞留襄阳知府冯若愚推官程启南先是台省交章劾太监黄勋及请捕治道官赵本深等久不得命若愚等乃力求罢职士民群拥抚臣之门号泣吁请抚臣请留若愚启南以安民心寘道官赵本深等干法不报
　　○升狭西关西道副使刑云路为临巩兵备参政
　　○户部主事田一井上＜锍-釒＞历诋吏部杨时乔兵部尚萧大亨户部尚书赵世卿时一井方授官数月奉命解饷大同从管库主事潘文兑领饷银得羡四十两旧例存留充朝廷公费所谓附余也一井欲裁革附余云当凭锭件给发不当拘秤兑世卿不以为然遂感愤上＜锍-釒＞其辞庞杂无纪先是一井初第谒选冀得美缺不得遂＜锍-釒＞终养及服阕自以资深当优处时乔仅与常调意大恨至是并及时乔科臣翁宪祥王元翰等交言时乔清操彻骨不淄世卿担当一时称最有何罪案谓之大奸且世卿系其堂官横加诬诋事属狂悖既而世卿等乞休皆不允以一井淆乱国是降一级调外任一井为士论所簿遂不复振云
　　○甲辰刑部右侍郎沈应文言国朝令甲五年大热审钦命司礼监官一员公同三法司科道等官会审罪囚类奏处置诚慎之也自正统十四年及今每举举行之期主裁于尚书参决于左右侍郎先年应审人犯止二三百起犹幸长贰同心仅仅克举其职乃今累累重辟几倍  先朝而刑部止臣一人诸司抱牍以进臣已茫然不其端倪矣况臣原摄工部屡辞不允使既误水衡又误邦禁  皇上岂以刑狱为可忽哉不报
　　○乙巳辅臣一贯乞休甚力至是七十一＜锍-釒＞终不允
　　○贵州巡抚郭子章讨平贵州苗斩获酋领吴老乔阿伦阿皆等十二人俘斩苗众三千余名颗招降男妇一万三千三百四十余名口先是东西二路苗名曰仲家苗盘踞贵龙平新之间为诸苗袖领在水硍山介于铜仁思石者曰山苗红苗之羽翼也窥黔自平播后财力殚竭有轻汉心经年剽劫无虚日子章请命于朝敕相机进剿子章于是画谋命总兵陈璘参政洪澄源率汉兵五千益以土兵五千攻小垠山监军布政赵健率宣慰安疆臣夷兵万人使游击刘岳等督之攻西路皆九十余日而克二寇既平乃专责总兵陈璘率汉土兵五千移营新添进攻东路苗设奇奋勇不一月克其六箐诸苗尽平盖自八月至正月仅半年功成振旅亦近所未有也
　　○先是播事既平奉旨清查疆界贵州宣慰司安疆臣图占沙溪五册水烟天旺力靶等里田土惧督抚参题乃听其党吴奇等谋辇金数千行贿内地为五溪里民罗学茂所告督臣王象乾下令捕获吴奇等五人及金物千余吴奇等遣配有差罗学茂者始祖罗锦绣唐乾符间同杨端开播授官世为播民祖居黄土坎沙溪一带后其地为水西所据学茂依土随住即疆臣亦视为部夷矣迨播平改流学茂与其党徐万高等于万历二十九年携家还播会水西夷安顺臣者与疆臣不协避难来奢疆臣既怒学茂发吴奇贿事又疑其勾引顺臣之来乃申牒贵州诬学茂盗骗官买大木五千两乞追赃抵官贵州按臣金忠士信之奏请械解学茂还黔得旨象乾以为不然＜锍-釒＞言疆臣侵占播界六百里听奸营谋捕讯得实学茂以播人归播土安顺臣自来避死非其勾引疆臣以学茂习知播事恐其证已而借口木价解还黔中将甘心焉如不察而执还之是  天朝之法不行于土夷而土夷之法得行于  天朝也恐播民从兹解体乞免学茂解黔仍听遵义道拨田安插以全其命＜锍-釒＞奏如议
　　○夜荧惑人心
　　○丁未辅臣沈鲤等言近来为章奏不下事情臣等不敢琐渎举其至大至近者有三一六部都察院堂官现止五人内四人被言杜门独一沉应文拮据刑工之间国事脊脊可为寒心一大将应斥不斥偏禆应补不补宣大总督犹然未任延绥巡抚至今尚虚戎马之来疾如风雨何以应之一考选推升之命不下御史各差无人可遣藩臬方面在处皆空至于二月之急选三月之教职亦停阁不发彼皆远方卑官垂老贫士饥饿疾病不忍见闻  皇上即不为官守计独不为数百人生命一动念哉不报
　　○水西酋领韩显华张守忠等寇劫遵义府界乡民宋永富等率众格关被杀数十人获贼十二人以归督臣王象乾上其事因劾知府察凤梧同知尹志伊指挥使周大谟弛防纵贼又言播州与水蔺二司各有分地在水西以乌江渭河为界在蔺州以河西儒溪为界臣奉命清疆查得蔺州侵占儒溪河西等里八百余里之地水西侵占五册沙溪等里六百余里之地臣据法清理岂真为尺寸壤土计盖阻据河险而易守正以杜土夷侵淩之渐也讵意仅复蔺地设官安屯且耕且守自儒溪至黎民村八百余里之间数十帖然安堵若夫水边侵地该屯田三千八百分竟为乌有而遵义之藩篱撤矣今计欲遵义奠安在四川应于沙溪屯兵五百在贵州应于东隆屯兵三百各该军官统领防守互为犄角四川合用防兵即于总兵标下抽取庶兵无增饷之扰而民免锋镝矣章下兵部部覆凤梧志伊夺俸半年大谟降一级戴罪缉贼至添设兵将行二省更议从之
　　○己酉辅臣沈鲤等言内阁之为密勿者以军国大事运筹帷幄机宜至密臣等中秘肄业时见阁臣办事阁中拟票旨意所得预闻者独写票中书而已诸司章奏谁敢携之以出者不知起自何年辅臣偶病不能进阁遂发本私寓票拟为常夫公事议于私室大政而决于委巷非体也且中使临门衔命守催臣不得审处以竭其心思二三寮友各自为寓复不得商确以资其谋断故有甫进呈而旋悔以为不当者矣更可虞者印在阁中关防宜慎今因用印无时印不能随官出入遂预印封筒至三五十副付直票中书使得随便使用安能知后之中书皆循谨守法而无虞意外乎望仍复旧规发本阁中公同票拟以上尊朝廷下襄职分旁塞窥伺亦鼎新一事也不报
　　○庚戌辅臣一贯言忠臣爱君死犹尸谏逐妇出门不忘面首臣虽旦晚去国之身尚存喘息安能不言夫政贵行仁事在徵实昨岁宫闱大庆臣在危病中喜跃而起恭草二诏以上仰模  皇上维新德意不谓御笔勾去数条未尽海内之望岂谓今日即诏内所载尚未举行在阁二臣对臣洒泣揭帖之外无计可施  皇上宜念宗社生灵之重为忧勤振刷之图若臣则血气已耗形神又离不能再奉奔走以效尺寸之报俯鉴血诚乞赐矜允乃天下事尚可为也不报
　　○升修撰朱之蕃以右谕德掌南京翰林院事
　　○起原任南京通政司右参议徐民式仍前职
　　○狭西宗室敬金□翁等私出禁城殴杀卫官事闻诏发敬等高墙禁住长史高荐廖惟俊教授董策杨可教以辅导无状百户张策以防范疏纵各杖之
　　○辛亥  孝懿庄皇后忌辰遣官祭  昭陵
　　○壬子赠原任南京右都御史王樵为太子少保
　　○吏部侍郎杨时乔言往时章奏＜锍-釒＞通各部郎中未过四五年者以故内俸应佥事知府者十之七八应参议者十之二三副使参政犹为间见故迁格甚平外官则佥事参议之员常多副使参政之员常少而藩臬无带衔互缺故体统甚正迩年推升司道率多留中郎中之俸有八九年甚至十四五年者员外主事之俸有六七年者自奉明诏查各部郎中历俸历俸七八年以上应升参政八员副使五员及今得旨则应推员数犹不甚远若日复一日郎中之候命愈久员外主事之需次愈深近复奉旨推知四年以外量算部分三分之一夫算者日积迁者日壅异日诸郎皆参政副使之俸矣而佥事知府各缺将何以处之不报
  </div>
  <div class="pagination">
   <a href="明实录神宗实录_page266.html">
    上一页
   </a>
   <span>
    ...
   </span>
   <a href="明实录神宗实录_page262.html">
    262
   </a>
   <a href="明实录神宗实录_page263.html">
    263
   </a>
   <a href="明实录神宗实录_page264.html">
    264
   </a>
   <a href="明实录神宗实录_page265.html">
    265
   </a>
   <a href="明实录神宗实录_page266.html">
    266
   </a>
   <span class="current-page">
    267
   </span>
   <a href="明实录神宗实录_page268.html">
    268
   </a>
   <a href="明实录神宗实录_page269.html">
    269
   </a>
   <a href="明实录神宗实录_page270.html">
    270
   </a>
   <a href="明实录神宗实录_page271.html">
    271
   </a>
   <a href="明实录神宗实录_page272.html">
    272
   </a>
   <span>
    ...
   </span>
   <a href="明实录神宗实录_page268.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
