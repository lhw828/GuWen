<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1795 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1795 页/共 1860 页</h1>
    <div class="content">○庚子。命户部左侍郎松筠、充国史馆纂办蒙古王公表传副总裁。　　

○辛丑。孝懿仁皇后忌辰。遣官祭景陵。　　

○谕曰、惠龄奏、明正土司甲木参诺尔布、此次在打箭炉首站、办理乌拉、运送军需。最为捷速。请将所属办差出力之大头人三名。酌赏翎顶等语。甲木参诺尔布、此次雇觅乌拉。转运军储。实属办理迅速。无误军行。著加恩赏给龙缎一疋。闪缎一疋。大荷包一对。小荷包四个。以昭奖励。其所属办差出力之大头人策旺纳穆札勒、格宗敦珠克、班珠尔朋楚克、俱著赏给六品顶戴蓝翎。用示推恩下逮之意。　　

○谕军机大臣等、本日秦承恩奏、陕西咸宁长安等处。雨水未能沾足。现在设坛祈祷等语。前据该抚于六月三十日。由驿奏报陕西通省、于六月二十三四五等日。得雨深透。及三四寸不等。本日所奏之摺。系六月二十三日。差人赍送。转到在后。是以尚称得雨未能沾足。但该省自六月下旬得雨之后。是否实在深透。农民仍否望泽。及与秋禾有无妨碍。将来不致成灾之处。著一并据实速奏。毋得稍存讳饰。将此由四百里谕令知之。　　

○改奉天府海城县午庄巡检为繁缺。锦州府广宁县新民屯巡检为简缺。从盛京刑部侍郎管理奉天府尹宗室宜兴请也。　　

○壬寅。谕、据恒秀奏。发遣为奴人犯罗老五、于季文、赴山砍柴未返。现派弁兵缉拏等语。罗老五等砍柴未返。自系脱逃。著派委干员。严缉务获。至此等发遣人犯。给与兵丁为奴。即就近严加管束。尚恐乘间潜逃。况远使赴山砍柴。尤易藏匿。并著恒秀、嗣后遇有此等人犯。务须晓谕各该家长。令其就近役使。勿许远出、以防窜逸。　　

○谕军机大臣等、昨据谭尚忠面奏铜厂情形。复令军机大臣详加询问。据称云南各厂。近年以来产铜丰旺。若不官为收买。恐启炉户等私卖盗铸情弊。且各厂每年丰歉不齐。亦须趁此豫为购备。更可源源供运。但正铜额价止有此数。不敷收买额外铜斤之用。曾与富纲费淳商酌。似应加请工本。以资接济。现在富纲等详细查明。续行具奏等语。此项加买额外之铜。共若干斤。现在分贮何处。而派拨工本后。设遇厂铜歉产之年。所添银两。不妨作为下年之用。著传谕富纲、即率同藩司通盘核算。据实具奏。以便交部核议。　　

○命光禄寺少卿初彭龄、提督湖北学政。　　

○癸卯。谕军机大臣曰、徵瑞奏、＜口英＞咭唎使臣等。深以不娴天朝礼节为愧。连日学习。渐能跪叩。徵瑞随时教导。俾臻妥善等语。该使臣等、奉伊国王差遣。远来祝厘纳赆。其敬奉天朝。自系出于至诚。断不敢稍愆礼节。致蹈不恭之咎。瞻觐时。自必能恪遵仪节。至贡品内第七件、第十五件、既较为沉重。山路难行。自应一并留京。俟回銮时随便观览。徵瑞带同贡使、将贡物起拨。擡送至圆明园。暂令贡使人等在宏雅园居住。俟贡物普行检看齐全。将应行留京者。交代金简、伊龄阿、分别安设。其第一件天文地理大表。安装后既难再行拆卸。正大光明殿、澹怀堂、皆系正殿。自未便陈设不移。徵瑞系圆明园出身。伊龄阿又系现管。著徵瑞即向伊龄阿商酌。拣择园内宽厂坐落地方数处。于何处可以安设此项大件。即绘图贴说呈览。以便指示办理。将此谕令知之。　　

○旌表守正捐躯热河驻防马甲丕禄保妻葛氏。　　

○甲辰。谕、＜口英＞咭唎国遣使航海远来。祝禧纳赆。照向例令监副索德超、前来热河照料、通事带领。著赏给三品顶戴。至索德超业经加恩。所有监正安国宁。亦著一体赏给三品顶戴。其索德超带同前来之西洋人贺清泰等。俱著加恩赏给六品顶戴。　　

○谕军机大臣曰、奇丰额覆奏、从前琉球遭风难夷船只。漂至崇明。经抚臣长麟、委员勘估。计船板变价银三百余两。湿米每石一两。此次遭风难夷潮湿粟麦。仍照一两给价。其船料、照上次增估银一百两等语。各省奏报粮价。原不能尽归核实。即如每米一石。估银一两。似此价值。京城固无从籴买。即江浙等省出米之乡。市价亦不能如此平减。至海船船身高大。即系拆板。又岂止值银三四百两。此次经奇丰额饬令加估银两。尚止有此数。则从前地方官任意少估、短给价值。其弊更不可问。外夷船只遭风。漂至内地。自当格外矜恤。于照值变价外。再与便宜。方为怀柔远人之道。岂可转有短少。若地方官漫无查察。复任吏胥人等。从中克扣侵渔。日引月长。尤属不成事体。著传谕沿海各省分督抚、嗣后遇有此等遭风难夷船只。应行估变物件。务饬属宽为给价。不可复有短估克减等弊。以副朕施恩远夷。体恤周详至意。　　

○乙巳。谕军机大臣曰、李奉翰等奏、六月内大雨连绵。沁丹二水并涨。水势高于民堰。以致河内县南岸冯庄地方。民堰漫溢五十八丈。李奉翰等即驰赴该处。会同勘办。已经堵筑等语。沁丹二水。同时长发。以致河内县民堰漫溢五十余丈。幸而水势由方陵地方。仍归沁河。不致泛溢。且据穆和蔺查明人口并无损伤。但该处民田猝被水淹。虽堰工现已堵闭完固。而低洼处所、秋禾究恐不无淹浸。著传谕该抚、即查被水之处。是否不致成灾。据实具奏。不可稍存隐饰。如有应行抚恤者。即董率所属。实心妥办。勿使一夫失所。至河内县堰工。虽例应民修。第该处村庄田亩。现已被淹。如竟成灾。复将补筑堰工银两。照旧摊徵归款。民力恐致拮据。并著该抚据实奏闻。候朕加恩豁免。准其开销官项。　　

○又谕、前据徵瑞奏带同＜口英＞咭唎贡使。于初十日已抵通州。计此时该贡使业已到京。所有贡品。途次系分箱起运。难于开看。今既到园。自可逐件检视。前据该贡使称、第一件天文地理表。一月之久。始能装成。安装后即不能复行拆卸。其言实不足信。该国制造此件大表时。制毕之后。自必装饰成件。转旋如法。方可以之入贡。若不能拆卸。何又零星分装箱内。载入海船。又由大船改换小船。复自通州陆运至京乎。况正大光明殿、澹怀堂、皆属正殿。固不便常川安放。即其余宽厂殿座。亦俱有陈设。必待回銮后。亲加指示。将陈设移开。方可妥放。且现有该国匠役。在园内装饰。若不趁此时。将如何装卸之法。豫为留心学习。得其窾要。将来该匠役回国后。不特不能移动。倘其中枢纽稍有损坏。又用何人修理、岂不竟成弃物。所有安装不能拆卸之说。朕意必无其事。自系该贡使欲见奇巧。并表伊国王诚敬之心。故为矜大其词。而徵瑞不免为所炫惑。现在徵瑞早与金简伊龄阿会晤。著交伊三人即带同在京通晓天文地理之西洋人。及修理钟表好手首领太监匠役等。于该国匠役安装时。尽心体会。必尽得其装卸收拾方法。庶该处匠役回国后。可以拆动那移。随时修理。方为妥善。将此谕令知之。　　

○丙午。月食。　　

○中元节。上诣永佑寺瞻礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百三十二


大清高宗法天隆运至诚先觉体元立极敷文奋武孝慈神圣纯皇帝实录卷之一千四百三十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十八年。癸丑七月。丁未。谕、据图桑阿等奏称、患病告休之土默特参领伊什多尔济。现已病痊。请先以佐领补用等语。向例遇有告病人员。病痊后、如无过犯者。俱以原官补用。该员如有过犯。即佐领亦不应补。今伊什多尔济病痊起复。乃欲以佐领先用。再补参领。与例不符。伊什多尔济、著照例仍以参领补用。　　

○谕军机大臣曰、吉庆奏、＜口英＞咭唎贡船三只。回至庙岛。候北风顺利。即开行前赴浙江定海据该夷官呈出转寄伊贡使西洋字书一封。其通事禀称、内系询问贡使。此项船只、是否停泊定海县。静候同回。抑或遇北风顺利。即先归国等语。所有西洋字书一封。即著发交徵瑞。转给该使收阅。现在该国先回船只。尚待贡使覆信。再定行止。并著徵瑞告知贡使。如有覆信。即送交徵瑞处。遇便具奏。以便发交该管船夷官遵照。将此谕令知之。　　

○豁除江苏丹徒县坍江田地、六十三顷三十五亩有奇。安徽潜山县沙压田地、一千三百亩有奇额赋。　　

○予广东出洋捕盗、遭风淹毙之香山协左营千总陈志勇、兵丁梁廷汉等二十八名。恤赏如例。　　

○戊申。谕军机大臣曰、惠龄奏各州县捞获沉溺铜船数目一摺。内称、严饬多雇水摸。设法打捞。务期有获等语。铜铅质重。沉溺水中。不能漂动。既可打捞。断无不能全获之理。皆由水摸人等。捏称水深溜急。仅捞少许。聊以塞责。俟事过无人看管之时。复潜行捞取盗卖。而地方官及委员人等。因水底无从查考。亦遂任其饰词捏报。以致沉失铜铅。往往不能全数捞获。其弊皆由于此。但水摸私获铜铅。必须变卖银钱。此等水摸。皆系穷民。若一时遽有铜铅销售。断不能掩人耳目。地方官果留心查察。无难立时究获。止须缉获一二名。根究同夥如何潜匿偷捞情弊。惩一儆百。其弊无难逐渐断绝。于打捞铜铅。自为有裨。著传谕该督、务饬所属及委员人等。遵照认真办理。有治人。无治法。毋得视为具文。　　

○又谕曰、惠龄奏二月分捞获沉溺铜铅数目一摺。内称铜铅价值悬殊。今据报捞获数目。往往铅多于铜等语。此非弊而何。铜价比铅贵至数倍。其为水摸人等因铜觔可得重值。故意少捞。以为潜行盗卖地步。情弊更属显然。但此等水摸。其潜行捞取铜觔时。不能久伏水中。必须登岸。苟能于滨江一带。严密躧缉。无难人铜并获。况所捞之铜。非向各铺户销售。无由变卖银钱。但地方官仅向铺户查问。亦不能绝其弊端。盖缘此等水摸偷卖之铜。其价自必较贱。铺户方乐为收买。从中渔利。岂肯自行呈首。仍属有名无实。总在地方官平日留心。密为查访。倘遇有屡次持铜到铺户变卖。形迹可疑者。即行拘获究办。若水摸与铺户通同一气。则铺户即属窝家。亦当根究如何潜匿偷捞。及代为销卖情弊。惩一儆百。其弊自当逐渐断绝。不思所以杜弊之法。朕岂能向沿江各州县逐加晓谕。耳提面命乎。著将此传谕惠龄。并谕沿江督抚知之。　　

○己酉。谕曰、吉庆奏、上年被旱之德州等处。及毗连歉地之堂邑等州县。应徵旧欠钱粮仓谷。及借给口粮、带徵漕米等项。请分别缓徵等语。本年东省雨泽调匀。秋成丰稔。小民自必踊跃输将。第念上年歉收之后。民鲜盖藏。若将各年新旧钱粮漕米。同时并徵。未免稍形拮据。所有上年被旱之德州、德州卫、平原、恩县、武城、夏津、邱县、临清、高唐、馆陶、历城、齐河、禹城、陵县、临邑、德平、聊城、茌平、博平、清平、莘县、濮州、范县、观城、海丰、乐陵、沾化等二十七处。并与歉地毗连之堂邑、冠县、菏泽、朝城、惠民、阳信、商河、滨州、利津、章邱、齐东、济阳、长清、东阿、阳谷、寿张等十六州县。及坐落卫场。除五十六七两年应徵之项。照旧徵收外。其五十五年以前。应徵旧欠钱粮、仓谷、耔种、口粮、麦本、河银等项。著加恩分作五十八五十九两年带徵。再平度、乐安、寿光、昌邑、潍县五处。本年春间。低洼地亩。间有被淹。其旧欠银谷、民佃灶课、及本年借给口粮银米。亦著缓至五十九年麦收后启徵。至额徵带徵、及应行买补漕米。为数稍多。若一时并徵采买。米价恐致增昂。于闾阎口食。不无妨碍。除本年额徵漕米。并五十五六两年带徵漕粮。照旧徵收外。其带徵五十七年漕粮六万七千九百余石。亦著加恩缓至五十九六十两年输纳。其买补截漕米石。并著于本年起。分作三年采买搭运。俾民力益资宽裕。以副朕轸念民艰。有加无已至意。该部即遵谕行。　　

○又谕、热河自七月初八日得雨以后。旬余未经续霈醲膏。连日暑气郁蒸。京城想必更甚。虽现在庄稼将次刈获。直隶山东各省。已俱奏报丰收。即雨泽稍缺。于农田固无妨碍。但目下业过处暑。出伏而烦歊未退。恐民间不免有蕴蒸致疾之处。朕心望泽孔殷。因思清理庶狱。可期感召甘霖。著刑部堂官、查明徒罪以下各案、情罪较轻者。分别减等发落。其缘事牵涉、拘系候质者。亦速行讯明省释。至寻常案件。并著即行完结。毋得稽滞。以迓甘和。该部即遵谕行。　　

○谕军机大臣等、此间自入秋以来。天气暑热。较夏令更盛。而初八日得雨以后。旬余未经续获醲膏。想京师人烟凑集。自必更热。小民等或因溽暑蕴蒸。间有疫病。亦未可定。朕心深为廑念。著留京王大臣、留心查察。据实具奏。至京师、前经顺天府奏报。于十三日得雨后。日来曾否续得甘霖。亦著一并覆奏。以慰廑注。将此谕令知之。　　

○以故喀喇沁扎萨克镇国公丹津达尔扎子永库尔忠、降袭辅国公。　　

○庚戌。谕、据观音保奏、古北口防御锡灵阿、同把总李光、拏获宁古塔逃犯曹开旺、现委署领催津巴、解送刑部等语。口上官兵拏获逃犯、尚属留心。著观音保即将锡灵阿、李光、酌量奖赏。至此犯若系津巴拏获。又委令解部。亦属奋勉。著以应升之缺升补。并酌赏银两。以示鼓励。倘非津巴拏获。或已给予盘费。即毋庸另赏。　　

○辛亥。谕、前因各省士子、有肄习坊间删本经书一事。降旨令各督抚严行查禁。将此项删本起出。解京销毁。节据该督抚等陆续查缴。但恐日久懈弛。不可不再申厉禁。以端士习而崇实学。夫经籍自孔子删定。岂容后人妄为芟节。皆由不通士子。或落第之人。不能通经致用。遂以弋名之心。转而戈利。往往于经书内。避去讳用语句。任意删减。或标写拟题。以为庸陋士子场屋揣摩之具。而坊间即为刊刻传播。彼此沾润。此等贪鄙之见。不特非读书上进者所为。亦且有玷士林。自惭名教。各督抚当饬属留心查办。使若辈知所儆惧。自不敢复蹈故辙。而坊间既无此种书本。亦无从刊布渔利。况六经为圣贤垂教之书。字字俱有精义。乃竟臆为拣择。作此删本经书。而□□参进之士。又欲于糟粕之中。另标捷径。不但失前圣立言之意。于士风亦大有关系。想自用制义取士以来。或即有此项删本经书。亦非起于今日。然不清其源。安能禁其流人之不滋甚耶。该督抚若以此次查缴之后。即视为具文。弛其禁令。则牟利书坊。又复渐行出售。辗转流传。终难尽绝。嗣后仍著落各省督抚。严饬所属认真查禁。并将缴过删本经书数目。及有无传习之处。三年汇奏一次。俾士各通经。文风振作。以副朕敦崇经学。整饬士风至意。　　

○谕军机大臣曰、秦承恩覆奏、陕西通省自六月下旬暨七月初一日。连得透雨。渠井充盈。实于秋禾大有裨益等语。览奏欣慰。陕省既巳普得甘膏。收成自可望丰稔。惟是本年秋禾约收分数。如福建、湖北、较远之省。已据该督抚陆续奏报。陕西距京较近。何尚未奏及。想该抚进京展觐。于起程时。业经交与和宁查办。著传谕秦承恩、接奉此旨。即迅速行知和宁。将秋禾约收分数。据实速奏。勿稍迟延。　　

○又谕曰、金简等奏、十八日带同＜口英＞咭利贡使。至正大光明殿瞻仰。据该贡使告称、天文地理表。周围约一丈。高不过一丈五尺。其余物件。较为减小。天朝殿宇宏大。即将应行留京之贡品八件。全分安设殿内。宽然有余等语。总不出朕所料。该贡使等、从未观光上国。其前此向徵瑞称贡品高大。原不免夸张其词。兹一见天朝殿宇。辉煌壮丽。即以为尽容全分。现在该国匠役。留于京城者。止有六人。若令分投安装。转难迅速集事。自当将此八件。一并在正大光明殿安设。又据奏、现派出西洋人。及修理钟表之好手首领太监匠役等、于该国匠役安装天文地理表时。眼同学习等语。此本是易事。所有安装不能拆卸之说。竟系徵瑞为贡使之言所吓。遂不免心存恇怯。前经降旨。未据覆奏。著徵瑞即遵前旨询明。据实奏闻。又据和珅奏、钦天监监正安国宁、监副汤士选、及四堂西洋人罗广祥等十名。恳准赴园、于该国匠役安装贡品时。一同观看学习等语。此亦甚好。多一人、即多一人之心思。安国宁等既情愿前往。自应听其随同观看学习。尤可尽得其装卸收拾方法。庶将来该国匠役回国后。可以拆动那移。随时修理。更为妥善。将此谕令知之。　　

○甲寅。谕、嗣后本内。遇有外省灾荒蠲缓应免银两。在三百两以上者。仍照旧票拟速议。其三百两以下者。祇须票拟该部议奏。毋庸仍票速议字样。此次即遵照办理。　　

○谕军机大臣等、本日陕西省题报二麦收成分数。阅本首摘叙事由。又称夏禾收成分数。向来惟大田秋稼。始称为禾。今该省题报麦收。何得又牵扯夏禾字样。此皆由秦承恩叙事不能明晰。恐各省亦有似此题报者。著传谕各该督抚。嗣后汇报收成分数时。务须留心检点。将麦秋大田。分晰题奏。毋得牵混缮写。以致眉目不清。　　

○予出师廓尔喀阵亡护军统领都统衔台斐英阿、祭葬如例。谥果肃。　　

○乙卯。上御卷阿胜境。赐扈从王公大臣、及蒙古王贝勒贝子公额驸台吉等食。至己未皆如之。　　

○谕军机大臣曰、徵瑞奏、询之＜口英＞咭唎贡使。称船内众人。不服水土。可令先回本国。徵瑞思夷船无先回之理。应否敕下浙江抚臣。令管船夷官。即在定海县停泊。静候同回等语。所奏糊涂已极。竟是该盐政无福。以致识见如此昏愦。试思贡船之内。所留官员兵役及舵水人等。尚不下六七百人。在浙久驻。供应浩繁。伊既情愿先回。岂不所省实多。徵瑞何计不及此。所有不令先回一节。若已向贡使告知。更属不成事体。著传谕徵瑞、将曾否告知之处。据实覆奏。勿稍隐饰干咎。如未向告知。尚属徵瑞之幸。著即将贡使送到覆信。迅速具奏。以便饬交长麟。传知该国管船夷官。听其先回本国。又据奏、照料贡使等由京前赴热河。贡使等自应住宿民房。其贡件可否于行宫朝房内安放。以昭慎重等语。所奏尤属拘泥。贡件既在行宫朝房安放。其贡使等何必又令住宿民房。沿途行宫。如膳房军机直房等处。皆可住宿。贡使与贡品同在一处。岂不更有照应乎。至徵瑞护送＜口英＞咭唎国贡使自天津至京。途次系伊一人照料。是以令伊一人出名覆奏。今徵瑞早已到京。与金简、伊龄阿、同在一处。自应连衔具奏。何以此摺仅系徵瑞一人列名单奏。实属拘泥糊涂。可鄙可笑。况金简、伊龄阿、系内务府大臣。徵瑞是其属员。同在一处办事。何得稍分彼此。或徵瑞因此次＜口英＞咭唎国贡使。系朕特派伊照料。竟以钦差自居。遂尔目无金简伊龄阿二人。是以不与会衔。或金简、伊龄阿、因徵瑞系内务府司员。不悄与之连衔。二者必居一于此。此等毕鄙之见。实属内务府下贱习气。真不值一噱也。再该国匠役。既在圆明园上紧安装。此数日内。派出西洋人、及首领太监等留心学习。自必得有领会。乃徵瑞此摺。仍未将该国匠役。如何装饰。及西洋人、并首领太监、在旁观看。是否得其安装方法。大概情形。逐一奏明。岂徵瑞之意。以此事非伊承办。欲待金简伊龄阿二人。另行具奏乎。殊为不解。金简、伊龄阿、徵瑞、均著传旨严行申饬。并令伊三人。即将指出各情节。迅速于明日详细覆奏。毋得含混迟延。致干咎戾。再贡品内、天球地球二种。现在乾清宫、宁寿宫奉三无私处、俱有陈设之天球地球。较该国所进。作法是否相仿。抑或有高低不同之处。并著金简等一并覆奏。将此由五百里各传谕知之。　　

○丙辰。谕、据穆和蔺覆奏查明河内武陟二县、被水情形。酌筹抚恤一摺。内称、该二县被水之处。地止一隅。高处田亩全无妨碍。即低洼之处。高梁尚可有收。惟秋禾杂粮等项。间有伤损。请量为抚恤等语。河内、武陟、系连年积歉之区。今秋禾猝被水淹。小民生计不免拮据。所有各该村庄坍塌草房。每间著赏给修费银五钱。无力贫民。赏给一月口粮。其涸出地亩。实在无力之户。每亩借给耔种银两。以资接济。其各该村庄应完新旧钱粮。并节年借欠银谷。应于五十八年秋后徵收者。著缓至五十九年麦熟后开徵。应于五十九年麦后开徵者。著缓至五十九年秋熟后开徵。其五十七年缓徵之漕粮。著展至五十九年带徵。本年新漕。缓至六十年带徵。所有豆麦。俱照旧例、在于通县及邻县应徵粟米内。改徵起运。以纾民力。又该抚奏称、该二县堰工。例应民筑民修。遇有修筑。准其动项。共用工料银九千八百九十两。请分作五年、摊徵还款等语。该工虽例应民修。但该二县系积歉之区。且猝被水灾。民力更形竭蹷。所有此次溢堰工。应行修筑银两。著加恩准其官为坚实补筑开销。以示体恤。该抚务须遍贴誊黄。咸使闻知。并督率所属、实力妥办。俾小民均沾实惠。不致一夫失所。毋任胥吏从中侵冒。以副朕轸念灾黎。有加无已至意。该部即遵谕行。　　

○谕军机大臣等、昨徵瑞奏、＜口英＞咭唎贡船不令先回各节。已严行申饬矣。降谕后。朕反覆思维。竟不解其何故。该贡使等航海远来。献赆祝嘏。固应加之体恤。其在浙停留船只。如该贡使自欲等候。自不便强令先回。今该贡使因船内人众不服水土。欲令先回本国。正可听其自便。何必转相阻止。可令金简、伊龄阿、徵瑞三人。同向贡使传知。以徵瑞不令尔到浙贡船回国一节。业已奏闻大皇帝。以徵瑞所言不合。加以严饬。尔等既因船内人众不服水土。自应先回本国。不必在浙停泊久候。此系汝晓事。所言甚好。大皇帝闻之。甚以为当。如是明白谕知。并令该贡使、即将令贡船回国覆信写就。交与金简等转奏。以便由驿饬交长麟、转给遵照先行回国。再该国船内。官员兵役人等。如前已俱到京城居住。以见人数众多。不令先回。尚属有因。今贡船业已到浙。即有数万人。亦与京师无涉。徵瑞此举。实令人索解不得。若徵瑞已经告知贡使。接奉此旨。又欲掩饬前非。捏称尚未告知。欺饬之罪。更不可逭。徵瑞谅亦不敢自蹈重戾也。至前据金简等奏、贡使到圆明园后。所有应行留京贡品。金简伊龄阿照料。即在正大光明殿。安装陈设。徵瑞即带同贡使。于二十日进城居住。将运送热河贡件。开箱检点。再行照料前来等语。是该盐政之意。巳将正大光明殿安装各物。交与金简伊龄阿专办。与伊无涉。如此、则昨日将安装各件。绘图进呈。自应听金简伊龄阿出名。或三人同奏。何以又系徵瑞一人独奏。更不可解。＜口英＞咭唎贡使。在天津起旱。是以派徵瑞就近照料前来。乃徵瑞因途次系伊一人经理。遂自谓莫大之功。竟如福康安平定廓尔喀之劳绩懋著者然。遂尔志得意满。以钦差自居。而金简、伊龄阿、亦以徵瑞承办此事。不日可冀仰邀恩擢。与之比肩。心怀猜妒。从旁观望。不置一词。金简身任尚书。伊龄阿身任侍郎。均为卿贰。乃尚不脱内务府下贱不堪恶习。实属可鄙可笑可恨。再该国匠役、在圆明园上紧安装。节经降旨垂询。伊三人亦应据实速奏。何以始终默无一言。金简、伊龄阿、徵瑞、著再传旨严行申饬。仍著遵照昨降谕旨。迅速覆奏。毋再含混迟延。致干咎戾。将此由六百里加紧谕令知之。　　

○漕运总督管干珍奏、川楚豫东安徽各省。及江南镇江、常州、松江、总运厅员。均于水次派押帮船。径抵通州交卸。惟苏州、太仓、二十一帮。分设总运丞倅二员。自水次分押赴淮。另行更派抵通。中途纷更。官不识丁。粮不经手。丁舵等见非原官。意存朦混。遇事推诿。且沿途交换。不无停待逗留。请令苏州太仓总运二厅员。一管长洲、元和、吴县、常熟、昭文、吴江、震泽粮船。一管太仓镇洋、嘉定、宝山、昆山、新阳粮船。所有自水次至通坝、一切兑运各事。责令一手经理。如有米色不纯。及沿途盗卖搀和等弊。惟该押运厅员是问。得旨。所奏是。著照所议行。该部知道。　　

○丁巳。谕军机大臣曰、陈淮奏、南康府属之安义县。南昌府属之靖安县。于七月初一二日。因遇大雨。山水陡发。灌入县城。仓廒被水浸湿。城垣均有塌卸。当即亲往该二县查勘。妥为抚恤等语。所办俱妥。至其被淹地亩。水势消退后。赶紧补种。是否尚可有收。并著查明具奏。又据奏、滨江沿湖之南昌、新建等十县。亦因上游上发。洼地间被漫淹。现饬司道查勘等语。南昌新建等县。被水淹漫情形。虽较安义靖安二县为轻。但其滨近江湖。低洼地亩。所有田禾。究不免冲刷伤损。如有应行抚恤之处。并著该抚督率地方官。详悉查明。一体妥办。俾被水民人。均资接济。毋使一夫失所。以副朕廑念灾黎至意。将此谕令知之。寻奏、查安义靖安二县。农民借得耔种修费银两。赶紧挑复、补种晚禾、可与高田一体有收。无需查办。其南昌新建等十县。及续报之建昌瑞昌二县。户屋人口。并无损伤。不致成灾。但水消迟缓。节逾白露。补种不及。民力未免拮据。先经奏恳借给口粮耔种。并将钱粮缓徵。被水农民。已邀殊恩稠叠。均不致失所。无庸再加抚恤。报闻。　　

○戊午。上御卷阿胜境。缅甸国正使密渺莽纳那牙他、副使密渺南达觉苏细于、南达梅济苏等三人入觐。并同扈从王公大臣、及蒙古王贝勒贝子公额驸台吉等赐食。　　

○谕曰、戈源奏岁试情形一摺。内称、考过各府文风。平阳潞安两府为下。缘坊间刻有不知姓名文字。称为引蒙易知。学文正法。童子升阶。一说晓。三十艺。二十艺等名目。通套鄙陋。随题可钞。山僻小县。师传弟受。以致性灵汨没。现在严行饬禁。不准书贾售卖。并不许生童存留等语。前因各省士子。有肄习坊间删本经书一事。屡经降旨。令督抚等认真查禁。陆续收缴。三年汇奏一次。并将查出删本解京销毁。以端士习而崇实学。各省坊贾。自不敢复蹈故辙。再为刊布流传。今戈源查出引蒙易知等鄙陋书本。自可归入查禁书内。一体办理。俾不致转相传播。又何必为此纷扰琐屑耶。况各省山僻小县。庸陋士子。不能通晓文义。以此等浅近文字。转相传习。于衡文取士之道。亦无关碍。若似此繁琐饬禁。转使士子无所适从。而胥役等以查禁为名。不免藉端滋扰。是欲去一弊而转滋十弊。于士习文风。有何裨益。此事惟在各省督抚学政。随时留心。督率查察。毋使删节陋本。刊刻流传。俾士各通经。文风振作。仍不得过为繁琐。以致扰及坊肆闾阎。方为妥善。将此通谕知之。　　

○又谕曰、保宁等奏、陆续拏获罪人徐文林等四名。业经审明俱行正法等语。此等人犯。俱系内地重犯。免死发遣之人。在伊犁仍不守分。或行窃。或脱逃。情殊可恶。新疆一切事务。均须从严办理。庶众始知儆畏。今保宁将徐文林等四人拏获。即行正法。尚属合宜。嗣后即照此决断办理。又另片内称、嗣后此项罪人。拏获正法后。应无庸节次奏闻。请按季汇奏一次等语。在保宁之意。恐此等事涉繁琐。思图简易。但朕办理天下庶务。宵旰勤求。未尝稍有厌倦之处。今每事具奏。各处驻劄大臣等。尚有不实心出力。奋勉办事之人。若改为按季奏闻。因而疎慢成风。必至因循废弛。关系甚大。著保宁嗣后仍照前按事奏闻。朕实毫无倦厌也。新疆一带。并著遇便通谕。　　

○又谕、据保宁奏、将拏获偷窃察哈尔马匹之哈萨克博推等三犯。审明后即行正法等语。哈萨克等、胆敢偷窃察哈尔马匹。情殊可恶。保宁将博推等拏获审明后。即行正法。所办甚当。此次布克申委官伊什珂、询知察哈尔德勒图等失马。即行带兵跟寻。将贼犯马匹俱行拏获。实属奋勉。伊什珂、著以应升之缺。即行坐补。仍赏大缎二匹。以示鼓励。至追获被窃马匹。例应入官。但伊等究系穷兵。恐于生计失当。嗣后此项被窃马匹牲畜。拏获后、减半给与失主。如此、既足以示本身马匹、不留心巡守者戒。而于伊等生计。亦不致失所。德勒图所失马匹。即照此办理。　　

○谕军机大臣曰、俞金鳌覆奏病势情形。前因该提督、自上年患病以来。迄今为日已久。是以降旨询其近日精神若何。于一切营伍事宜。能否照常办理。令其据实覆奏。今据奏称、两膀两腿仍觉软弱。行动吃力。是该提督病势难望骤痊。俞金鳌久任提督。平日尚为出力。不忍因其偶尔患病。遽加摈置。但湖广提督。管理南北两省营伍事宜。训练操防。均关紧要。亦未便任其因循调养。致滋贻误。该提督近日病势、及办事究竟若何。何以未据毕沅奏及。著传谕毕沅、即察看俞金鳌近日精神若何。若果难望即愈。于办理营伍事宜。不无贻误。即行据实覆奏。毋得稍涉瞻徇。致滋贻误。　　

○又谕、前据吉庆奏、＜口英＞咭唎夷官、呈出转寄伊贡使西洋字书信一封。当即将书信给该贡使收阅。兹据金简等奏、遵将该夷官信、交给贡使阅看。并呈出西洋字覆信一封。恳请转发等语。著即将该贡使覆信。发交长麟、转给该夷官收明、遵照先行回国。毋庸等候贡使同回。将此由五百里谕令知之。并著将该夷官等接信后、于何日放洋开行回国之处。迅速覆奏。　　
</div>
    <div class="pagination">
<a href="清实录乾隆朝实录_page1794.html">上一页</a><span>...</span><a href="清实录乾隆朝实录_page1790.html">1790</a><a href="清实录乾隆朝实录_page1791.html">1791</a><a href="清实录乾隆朝实录_page1792.html">1792</a><a href="清实录乾隆朝实录_page1793.html">1793</a><a href="清实录乾隆朝实录_page1794.html">1794</a><span class="current-page">1795</span><a href="清实录乾隆朝实录_page1796.html">1796</a><a href="清实录乾隆朝实录_page1797.html">1797</a><a href="清实录乾隆朝实录_page1798.html">1798</a><a href="清实录乾隆朝实录_page1799.html">1799</a><a href="清实录乾隆朝实录_page1800.html">1800</a><span>...</span><a href="清实录乾隆朝实录_page1796.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
