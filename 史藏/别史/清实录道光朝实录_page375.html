<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 375 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 375 页/共 848 页
  </h1>
  <div class="content">
   监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十二年。壬辰。五月。丁未朔。谕内阁、魏元烺奏、夷船因风漂泊、请将防范不力之将弁、摘去顶带一摺。闽省南北洋面。向惟琉球国船只准其往来。其余夷船、概不准其停泊。兹据该署督奏称、有＜?口英＞咭唎国夷船一只。漂泊五虎洋面。该省向来不与外夷贸易。岂容令其就地销售货物。即因遭风损坏摃索。亦应赶紧修理。迅速斥逐出境。该管将弁在壶江等洋巡缉。未能先事豫防。实属疏忽。闽安协副将沈镇邦、署闽安左营都司陈显生、俱著先行摘去顶带。勒令赶紧驱逐。如办理不善。即行严参。并著该署督查明该夷船出境日期。据实具奏。　　

○署闽浙总督魏元烺奏、遵旨酌裁福建水陆各营兵一千一百四十五名。浙江马步守兵六百六十三名。下部知之。　　

○戊申。旌表守正捐躯河南渑池县民宋山遂妾曹氏。　　

○己酉。孝诚仁皇后忌辰。遣官祭景陵。　　

○庚戌。上诣绮春围问皇太后安。　　

○引见新科进士。得旨、一甲三名吴钟骏、朱凤标、季芝昌、业经授职外。赵德潾、王立中、姚福增、刘荣桂、陈本钦、单懋谦、瑞常、朱楷、高人鉴、张星灿、花沙纳、汪振基、潘铎、严良训、邵灿、王朝杰、宗室庆安、戴熙、郭利宾、骆秉章、舒兴阿、方城、劳崇光、吴光业、罗传球、杨仁、黄廷珍、陈鼎雯、胡增瑞、许乃安、蔡锦泉、桑春荣、周铭恩、李湘棻、张道进、李方、陈爔、朱庆祺、郭柏荫、宗室善焘、赵缙、贾臻、原珏、沉玉麟、钟保、夏廷桢、吴珩、陈庆镛、陆应谷、李星沅、赵长龄、曹楙坚、李锦业、汪道森、俱著改为翰林院庶吉士。辛师云、叶抒清、刘镕、温肇江、刘仲王□每、陈毓?、胡光莹、庄心省、郑锡文、马兆增、阿彦达、钱步文、金衍照、邓谦光、赵霖、黄大阜、陈秉钧、王正谊、沈琦、杨踞奎、陈廷吉、谭显相、王璪、陈书曾、李翔、汪润、魏大纲、张铭谦、王应奎、赵似祖、孙岷源、郭锡恩、黄拱、沈钧、薛鸣皋、佟元、那琇、陈山嵋、宋绍棻、丁芑诒、倪崧、宗室常禄、李燕昌、马学易、宗室惠霖、颜锡惠、任为琦、顾暄、王茂荫、周际云、崔侗、梁卓英、欧阳丰、张沣翰、张廷瑞、孟先颖、武兴绪、俱著分部学习。杨元燮、宋文榜、步际逵、丁琳、杨殿邦、赵致和、冯燕誉、卢先骆、黄其表、程灿策、黄维同、鲁庆元、徐大纶、张淑京、李书燿、翟奎光、饶拱辰、卞抚辰、吴冀泰、郭思仪、黄凤楼、谢卿谋、范泰初、鹤年、陈官乂、许道藩、李兆、董树堂、王松、宋培之、世纶、陈文笏、舒学魏、周秉文、李铭、张梦蓉、黄文瑄、宗元醇、朱庭棻、沈毓寅、汪自修、孙檠、李鉴、崔国政、陈颖函、盛朝辅、徐焕垣、金镇、刘炳青、王有成、曹树奎、邱以德、马国翰、林发森、陈仁淳、武访畴、金鼎年、马官龙、杨晓昀、方为楷、张熉、岳逢阳、张墉、国治、刘光第、夏云岫、马晓林、王联堂、宋良、俱著交吏部掣签、分发各省以知县即用。候补员外郎许祥光、著以六部员外郎即行选用。余著归班铨选。　　

○展缓山西河东醝商应徵河工经费银。　　

○贷山西大同、灵邱、广灵、三县上年歉收兵民仓谷。并缓临汾、右玉、霍、灵石、四州县买补节年平粜仓谷。及借碾兵米。　　

○辛亥。礼部议准、前任江苏巡抚程祖洛疏报、采访靖江县贞节妇女汤氏等七百六十六口。湖南巡抚吴荣光疏报、攸县刘氏等四百九口。浙江巡抚富呢扬阿疏报、兰溪县郑俞氏等六百六十五口。请各建总坊旌表。从之。　　

○旌表守正捐躯河南邓州民杨浩女小女。　　

○壬子。上幸静明园。诣龙神庙拈香。　　

○谕内阁、户部核议阿勒清阿奏、查明蒲滩实在情形一摺。河东永济县南北二滩地亩。每年应完钱粮。著照部原议、确查粮数花名具题请豁。该地卤退泥淤。即可垦复升课。以重粮额。所有积存盐土。既难燮价入官。应如何严禁滩民、不致再行私晒。著该抚酌核妥办。母滋流弊。其令民垦地给予经费一节。既据该抚亲往查勘。督同该道府等熟计详筹。著自本年为始。每年计需垦费银九千余两。准其在商捐生息项下动支。俟限满三年。即行停止。其每年动支银两。务须核实散给。该抚即明定章程。妥为经理。并将每年散给经费若干。垦复地亩若干。于年底先行奏报一次。仍将该处有无外来游民晒私情弊。严饬该管各官、实力查禁。于年终取具切实印结送部。毋任含混。统俟三年限满。核计历年给过银数、及垦复地亩确数。一并汇奏、造册报部查核。惟此次准予垦费。系属权宜办理。嗣后不得援以为例。著该抚严饬该道府等核实妥办。毋得徒托空言。傥三年届满。公项业已支销。垦地迄无成效。所在给过垦费银两。即著落该抚及道府等、将应得养廉全数扣出摊赔归款。毋许藉词稍有延宕。仍查取各该员职名。分别交部议处。该抚务当认真督办。以重责成而严考核。　　

○又谕、前因文孚等奏、正白旗满洲世袭骑都尉兼佐领广林、诉称上年袭职未能入选。心怀屈抑。请派员查办。当经降旨交那清安、昇寅、查明具奏。兹据奏、详查请旗拣选时。系按照应拣各房分排列次序。并无错谬朦混。广林旋亦悔惧。认系怀疑妄诉。委无别情。广林著交部议处。以示惩儆。　　

○又谕、卢坤等由六百里加紧驰奏、连日焚剿逆猺、埽数荡平、首逆赵金陇业已歼毙一摺。览奏欣慰。此次湖南江华县逆猺赵金陇聚众滋事。伤及大员官兵。深堪痛恨。经朕调派罗思举等、前往剿办。并令卢坤亲往会剿。昨据奏报、该逆等逼聚羊泉地方。被我兵四面围攻、自四月初六日起、至十六日止。计捦杀猺逆六千余人。余匪不及十分之一。业已势穷力蹙。兹据奏、二十一二等日。罗思举亲率副将祥福等、带领弁兵由东南面、余步云亲率副将张必禄等、带领弁兵由西面、总兵曾胜等、带领官兵由北面、合力进攻。用火弹火药掷入贼巢。毙贼不计其数。二十三日。仍用火焚攻。毙逆数百人。投出男妇幼孩一百余名。二十四日。复挑选湖北湖南各营果锐兵勇。一齐进攻。枪炮兼施。直至未刻将贼众所踞房屋、概行烧毁。焚毙逆猺无数。又诛杀生捦多人。二十五六等日、官兵逐细摉寻。贼匪实已全歼。并无一名漏网。当就生捦各犯、及赵金陇子弟、详加讯问。均称该逆已死于羊泉街内。且自羊泉围困以来。先后获贼数千名。并无一人供称首逆逃窜之语。其为赵金陇被歼。尚属可信。该逆罪大恶极。必应生捦解京、尽法惩治。方足以彰国宪而快人心。今据称歼毙未能生捦。不满朕望。惟卢坤等此番剿办该逆。一切机宜。俱臻妥速。且调度有方。深堪嘉尚。卢坤、罗思举、俱著加恩赏戴双眼花翎。并赏给一等轻车都尉世职。余步云、著加恩赏加太子少保衔。仍交部从优议叙。以示奖励。其总兵副将以下各员。著该督等择其实在尤为出力者。酌量保奏。候朕施恩。其余将弁兵丁、及在事出力文员。并著细核等第。奏请分别鼓励。所有羊泉阵亡千把总三员。兵一百五十八名。受伤官二十二员。兵五百九十二名。即著分别题咨、照例办理。发去双眼花翎二枝。著卢坤、罗思举、祗领。将此通谕中外知之。　　

○谕军机大臣等、据卢坤等由六百里加紧驰奏、连日焚剿各猺、埽数荡平、首逆赵金陇业已歼毙一摺。已明降谕旨、分别加恩矣。该督等攻剿逆猺。一切机宜。俱臻妥速。调度有方。深堪嘉尚。惟首逆赵金陇未获生捦。不满朕望。究竟该逆是否歼毙。务须详细查明、得一实在确据。庶不致日后又生枝节。又前据禧恩等奏、已拏获赵金陇之妻。该督等并未奏及。其拏获与否。著该督等详查究明实在下落。至此次起衅根由。并各该地方官应得处分。即行查明据实具奏。无稍讳饰。其已获赵金陇之子弟、著详讯供词。迅速派委妥员解京。又另片奏、派拨精锐官兵二千名。听候广东调遣等语。前已谕知李鸿宾等察看情形。如广东兵力厚集。足敷剿捕。即著饬令归伍。无庸派员带赴。至广东连州交界扼要处所。仍责成将弁等严密防范。将此由六百里各谕令知之。　　

○又谕、本日据卢坤等由六百里加紧驰奏、连日焚剿逆猺、坤数荡平、首逆赵金陇业已歼毙一摺。已明降谕旨、分别加恩矣。卢坤等剿办逆猺。一切机宜。俱臻妥速。惟首逆赵金陇未获生捦。不满朕望。究竟赵金陇是否歼毙。必须得一确据。庶不致日后另生枝节。禧恩等想已驰抵永州。务须详查确切。并赵金陇之妻、是否拏获。及拏获军师李姓、是否即系李德明。著同起衅根由。一并查明据实具奏。至生捦赵金陇之子弟、著迅速解京。该处尚有一切善后事宜。禧恩等当与卢坤、罗思举、余步云、妥商办理。所有卢坤等摺片二件。本日谕旨二道。著钞给阅看。将此附报由六百里谕令知之。　　

○户部议驳、福州将军萨秉阿奏、福州满营原给养赡不敷。请拨马价银两发商生息添补。并添给各佐领下清书学生膏火纸笔各费。查福州驻防孤寡养赡。岁需银四千七百余两。其八旗官学生岁支月课银二百四十两。道光十年又添设书院银五百两。体恤已为周至。该将军自应训以节俭。俾生计充裕。不得遽议增添。致滋糜费。所请应毋庸议。从之。　　

○陕西巡抚史谱奏、遵旨酌裁马步守兵二十二名。下部知之。　　

○予福建出洋淹毙兵丁陈得瑞赏恤如例。受伤外妥陈相坤、兵丁叶应登等三十一名升赏有差。　　

○癸丑。谕内阁、奕显奏参、疏纵不法旗丁各员、请分别革职议处一摺。此案程明贵、邹洪富、以内务府当差靛丁。擅将旗兵等首报荒地、开垦霸种。不容官为查丈。迨经派委内务府该管骁骑校福隆阿、会同界官防御希布科、拏究。复敢鸣锣聚众放枪威吓。男妇各持器械喧闹。若不从严究治。成何事体。希布科、久经署理该界事务。难保无纵容包庇情事。著先行革职。俟缉获程明贵等到案审讯。如有弊端。再行照例治罪。福隆阿、系程明贵等本管之员。易于缉拏。乃以持械拒捕为词。张大其事。希冀卸责。显有瞻徇袒护情弊。著先行交部议处。该将军即遴派明干妥员。督同福隆阿前往严缉务获。傥再疏纵。即行奏参、从重惩办。　　

○谕军机大臣等、昨据卢坤等由六百里加紧驰奏、连日焚剿逆猺、埽数荡平。览奏欣慰。此次湖南江华县逆猺赵金陇聚众滋事。伤及大员官兵。深堪痛恨。经朕调派罗思举等前往剿办。并令卢坤亲往会剿。该逆等逼聚羊泉地方。我兵合力进攻。用火弹火药掷入贼巢。自四月二十一日起、至二十六日止。除焚毙外。诛杀生捦猺匪多名。聚而歼旃。并无一名漏网。已明降谕旨、分别加恩矣。又据另片奏、广东连山猺匪。尚在滋扰。现饬永州镇总兵曾胜、挑选精兵一千六百名。亲赴各要隘严密堵御。又派镇筸等营精锐官兵二千名。并选勇敢将领、交该总兵亲自管带。驻劄江华、蓝山、与广东连州、交界扼要处所听候调遣等语。粤省猺匪。实与赵金陇声势相倚。抚则不散。剿则兵单。今闻赵逆歼毙。自应胆落。亟应及早惩办。以净根株。前调官兵三千六百名。又添调官兵二千名。楚省又备协剿官兵二千名。兵力不为不厚。现未据该督等奏到办理情形。旷日持久。虚糜粮饷。成何事体。著该督等悉心体察。如该猺就抚。自当歼厥渠魁。赦其胁从。朕亦不为已甚。傥必须进剿。即飞咨卢坤、将精兵二千名。选派将弁带领前往协剿。迅速蒇事。及早撤兵。以靖边圉而节糜费。其广西富川、贺县、灌阳、全州、一带。与湖南接壤。前据祁＜?土贡＞苏兆熊等、商调兵丁共三千八百余名。并雇觅壮勇二千余名。分布隘口。实力堵缉。此时首逆已歼。湖南全就肃清。著祁＜?土贡＞、苏兆熊、体察情形。如无需防堵。即著撤兵。以节浮费。其壮勇亦须妥为安置。勿令又生枝节。将此由四百里谕知李鸿宾、朱桂桢、刘荣庆、并谕祁＜?土贡＞、苏兆熊、知之。　　

○又谕、本日据耆英等奏、昌平州民任四张淳等、呈控沧州民人刘凤三、冒充太监子孙、霸占公中庙宇一案。已降旨交琦善审拟具奏矣。此案前于道光十一年间。刘凤三以僧人普珍盗典庙地。控经步军统领衙门。咨送顺天府、转饬昌平州断结。兹该民人任四等四十余人。联名呈控。刘凤三捏称太监后嗣。霸占公中庙宇。在州控告。转加刑于无罪之人。阖村均为不平。而刘凤三又以任四等不遵州断。鸣锣聚众拦截各情。赴案控讯。案关村民聚众在京城地面喊控。且群相聚讼。恐酿事端。必应严行根究。方足以折服众心。著琦善悉心斟酌。如须提省审办。即行提省。或因人数过多。恐滋拖累。著即派委明干大员、前往秉公审讯。务得确情。毋稍徇隐。再此案前经顺天府饬属审断。此次不得再派顺天府属官员。将此谕令知之。寻奏、派委候补道金洙、驰往昌平州。讯得刘凤三所称太监刘沧洲、即伊嗣祖刘江。系属臆度之词。拆毁庵后群房二十余间。希图渔利。应革去监生。比照冒认他人屋一间笞五十例、计拆毁二十二间。应杖七十徒一年半。已革捕役任四。因刘凤三拆运慈济庵木料。邀众拦阻。复赴步军统领衙门联名越诉。聚众喊控。实属藐法健讼。应照违制律、加等拟以杖徒。余分别定拟。下部议。从之。　　

○命盛京工部侍郎裕泰、查办边外科尔沁旗垦荒地亩。　　

○甲寅。谕内阁、富俊奏、谨抒管见一摺。国家尚俭去奢。原以挽浇风而臻上理。然亦须化之以渐。若一味束缚驰骤。尚复成何政体。富俊前请申明旧例。严禁僭用服色。业经降旨准行。此次复请将条款出示晓谕。朕详加披阅。亦属会典所有。至请严饬步军统领衙门、顺天府、五城、严拏违禁服用者治罪。并请剥拔入官。以备变价奖赏捕人。则是开棍徒讦告之风。而启吏胥扰累之弊。所请一品文武大臣、赏给家人虚金顶两个。二品文武大臣、赏给家人虚金顶一个。尤属非是。惟名与器。不可假人。此辈地处寒微。不过给使令之役。即大为防闲。犹恐倚势作威。若准其戴用金顶。何所顾忌。必至时符滋事而后已。其所称窒碍观瞻之处。实属自相矛盾。所奏断不可行。著毋庸议。　　

○前任河东河道总督林则徐奏、河标四营、炮位无多。兹添造天门炮十六位。鸟戟炮十六位。施放得力。得旨、所办甚好。　　

○裁东河泉河通判缺。从前任河道总督林则徐请也。　　

○裁山东泰安、武定、兖州、曹州、沂州、东昌、青州、莱州、登州、九府司狱。临清州税课大使各缺。从巡抚讷尔经额请也。　　

○浚江西星子县蓼花池淤沙。从前任巡抚吴邦庆请也。　　

○以江安、苏松、江西、各帮上年屯田歉收。准缓应交本年余米。　　

○以江西大庾县上年被水歉收。拨吉安、赣州、两府属仓谷平粜。　　

○乙卯。谕内阁、前据刑部奏、审拟赵宝儿夥窃广安门外护城河闸甎一案。当降旨照依该部所议办理矣。因思京城地面各项工程。在在均关紧要。若不随时查察。何以重要工而杜奸宄。此后除广安门闸坝仍责成该营守备、及南城副指挥、留心稽察外。所有各处一应要工。著各该管衙门、严饬管理各员、认真巡查。遇有偷穵损坏等事。立即从严究治。毋稍延宕宽纵。傥仍漫不经心。嗣后如有偷窃之案。即将管理各员、一并奏参。　　

○又谕、富呢扬阿奏、浙江漕船全帮出境日期一摺。各省办理新漕。理应早兑早开。上年曾经降旨、令有漕各省督抚、督饬各粮道、认真催趱。务于四月初十日以前全数赶至清江。克期抵坝。以便渡黄北上。兹据该抚奏、该省漕船全帮。于四月十八日始行挽入江南境内。所有办理未能迅速之粮道宋其沅、著交部议处。富呢扬阿、著一并交部察议。　　

○谕军机大臣等、本日军机大臣、会同富俊及刑部、审拟尹老须即尹资源、习教煽惑一案。已明降谕旨、将尹老须等明正典刑矣。其解到之齐老营、田忠、马维、程二麻子、或年貌不符。或住址稍异。案犯亦不能供指。仍递回查明保释。前经行提之刘景业、李克昌、狄文奎、狄汉、符凝旺、马士成、马士标、陈正业、陈标、贺学密、著讷尔经额、陶澍、林则徐、将该犯等迅速解部质明另结。此案尹老须习教传徒。至数千人之多。所有现犯供出转邀入教之顾文表等、人数众多。未便纷纷提讯。且案内名单。早经销毁。犯供又不能悉指姓名。恐尚不免遗漏。著琦善、讷尔经额、按照刑部单开各犯供出姓名住址。就近查拏。根究办理。再刘功徒弟、南北各有八股。除查明头目傅老岭、宋文光、罗庭英、吴得荣、刘老腾、五名犯案治罪。田荩忠、张淙禹、王辉九、王金玉、董老维、葛老亮、张洛东、七名先经病故外。惟孙老书一犯。仅认习教传徒二人。恐其尚有徒众。至史三省、供出转传未到案之张世彦、张老明、梁复初、刘淙诚、李可贵等。亦难保无转传情事。著与未获之王知仁、金老贯、二名。并交琦善讷尔经额查办。以净根株。毋贻后患。将此各谕令知之。　　

○军机大臣会同刑部奏、审拟王法中结会传徒案内。究出尹老须聚众习教一案。得旨、此案尹老须即尹资源。接管刘功离卦教。自称南阳佛。创立朝考等场黑风等劫名目。神奇其说。煽惑至数千人之多。勾结至三省之远。狂悖已极。尹老须即尹资源。著即凌迟处死。仍传首犯事地方。以昭炯戒。尹明仁、听从伊父习教多年。实属世济其恶。尹明仁著即处斩。韩老吉、萧滋、依议应斩。著监候。入于本年朝审情实办理。其失察之地方官、及查办不实各员。著吏部查取职名、分别议处。　　

○陕甘总督杨遇春奏、野番投诚。请援照旧章、酌给番目土夫旦、百户顶带。并令该审拣选明白懂事之老民、充补百总什总。递加管束。报闻。　　

○以查办番案出力。赏甘肃土千总杨万士五品顶带。通丁马魁六品顶带。　　

○以四川罗江县汉庞统祠。水旱祈祷灵应。列入祀典。从总督鄂山请也。　　

○丙辰。谕内阁、御史陈焯奏、请整饬吏治一摺。所奏是。从来稂莠不去。嘉禾不生。而莠民中惟会匪之惑人最甚。州县一有见闻。即认真办。自可净绝根株。近来不肖州县。非但不肯查拏。更复多方掩饰。即访出会匪名目。该督抚意存消弭。遂令匪徒有恃。滋生厉阶。即如赵金陇逆党六七千人。其中岂无会匪。乃地方官专以猺匪滋事为词。幸免换察之咎。各直省大率类此。嗣后各督抚、务须严饬所属、留心访察。遇有会匪。即严密查拏。毋许讳饰。除莠即以安良。而会匪自绝矣。近日京控事件。每有山僻凶徒、聚众殴毙之案。地方官因其地僻人众。不敢缉拏。往往案悬数载。致令仆仆来京具控。国家设官分职。本以戢奸宄而安善良。若漏网可容。覆盆莫雪。彼无知之民。习见其事。已萌去良为暴之意。而一二黠桀之徒。设法勾引。千百为群。动酿巨案。此吏治所以日坏。凶残罔知所儆也。著各督抚饬属、严拏凶顽群殴等案。按律惩办。不得存化大为小之见。则国法森严。火烈难犯。良民各安耕凿矣。州县遇有缉拏案件。不能不用胥役。而会匪枭徒。土豪巨盗。皆能贿通胥役。其尤黠者。令党羽潜充盘踞。遇事讳饰。地方官清谨自守。尚不免为其所欺。况簠簋不饬。从事苞苴。以胥役为爪牙。则得钱卖放之弊。不在吏而在官。尚复何所顾忌。著各督抚严饬州县、遇有查拏人犯。限日务获。如有贿纵。尽法处治。获案后、尤宜虚衷研鞫。务得确情。毋任吏胥变乱黑白。则虚堂悬镜。不至诪张为幻矣。至于奸民巢穴。多在交界处所。此严彼窜。彼严此窜。地方官遇事推诿。不肯认真。遇有奸盗。延搁不办。而匪徒潜藏其间。毫末不扎。将寻斧柯。弊有不可胜言者。其安徽颍毫、与河南毗连。盐枭最易充斥。傥不认真查拏。必致酿成巨案。各省交界似此者、亦复不少。著各督抚留心稽察。遇有奸邪。密咨邻境。不分畛域、严拏务获。勿令漏网。则积习立破。奸宄无所匿矣。朕勤恤民隐。惟日孜孜。常思惩凶顽于已著。禁邪慝于未萌。法纪肃而吏不为奸。渊薮靖而罔干予正。总在督抚大吏、体朕之心为心。以民之事为事。正己率屡。贤者知所劝。不肖者知所惩。吏治蒸蒸。日臻上理。实有厚望焉。将此通谕中外知之。　　

○谕军机大臣等、昨据杨遇春等奏、贵德卡外思昂拉千户所管八大族住牧循化卡外地面。内有杨弄、古弄、录弄铁哇、合尔哇、东什当、水乃害、各番。聚集多人。骑马持械。各路强劫。当即饬委署循化同知州判夏曰瑚等、带领撒拉回民一千名。汉土弁兵三百名。前往弹压。该番等胆敢抗拒。枪毙撒拉回民二名。该署同知等、督率汉土官兵开枪轰击。打毙番贼六名。烧毁房屋数十间。番贼等逃窜入山。经撒拉回民就近摉捕。杀毙番贼十五名。带伤逃跑者十余名。经该文武各员、派委土千总杨万士等、唤出该族总管千户观木却合、谕令献出积匪、并拒敌番贼二十名。出具永不为匪抢劫甘结等语。朕闻撒拉回民。赋性犷悍。时常械斗。素非安静之徒。向来卡外小有不靖。从未派令前往拒敌。诚以用其力而不稍示以恩。必生怨望。若遽加以将励。而若辈自恃为国出力。其恣肆又有不可胜言者。且回性贪婪。恐未易满其觊觎之意。傥此端一开。将来该回番等、互相寻衅仇杀。尤不成事。流弊所滋。不可不防之于始。此案事属既往。姑勿深究。至此次派用撒拉回民。是否系恒敬一人主见。抑曾与该督往返札商。著杨遇春确察情形。有无滋弊。及究系何人主见之处。据实明白覆奏。将此谕令知之。　　

○考试应开列试差满汉二品以下京堂各官于上书房。　　

○以故奉恩将军焕明孙缉御、苏松额孙崇丰、各袭职。　　

○旌表守正被戕山东淄川县民张建翠女占妮。　　

○丁已。上诣绮春园问皇太后安。　　

○礼部议准、陕西巡抚史谱疏报、采访渭南、兴平、耀、盩厔、醴泉、延川、定边、安塞、凤翔、汧阳、陇、麟游、城固、略阳、宁羌、西乡、褒城、定远、镇安、长武、永寿、二十一厅州县遭寇殉难士民、孝子、贞节妇女、二千二十七名口。请各建总坊旌表。从之。　　

○戊午。谕内阁、那丹珠等奏、上年盛京牛庄、及奉天省头二运粟米黑豆起卸完竣一摺。据称牛庄委员带来木斛。与部颁铁斛比较。每斛计少九合。业已照案通用。奉天委员所带木斛。收受米豆数目。并无短少。著即咨明盛京将军。嗣后牛庄委员随带木斛。务须木质坚实。比较画一。毋得再有参差。又另片奏、牛庄及奉天二运黑豆、颗粒坚实、尚堪久贮。惟粟米一项。受潮较重。虽经筛晾乾洁。色尚灰暗。恐难久贮。所有牛庄及奉天粟米、并委员赔补米、共一万四千九百九十二石零。著于轮值该仓支放甲米之时。先行开放。以重仓储。　　

○又谕、那丹珠等奏、军白粮经纪年前豫领先漕银两。请缓发二成一摺。向来军粮经纪。年前豫领银一万五千两。白粮经纪。年前豫领银四千六百七十五两。以为备办转运之用。该经纪等、年前支领太多。每至次年扣项无出。嗣后此项年前豫发银两。著缓发二成。计缓发银三千九百三十五两。留于次年找给。如有扣项。即行分别扣找。以清款项。　　

○己未。遣官祭关帝庙。　　

○谕内阁、给事中邵正笏奏、国子监考到录科、关防不密、请饬严加查禁、以除积弊一摺。国学为造士之区。录科为进贤之始。自宜关防慎密。严绝弊端。据该给事中奏称、近科以来。考到录科。每有托人顶替代倩。并贿嘱胥役、于该衙门左近窝藏枪手、往来传递之事。自应随时查禁。著国子监堂官。于俊秀贡监考到录科之期。认真稽察。如有前项弊端。即行惩办。毋稍姑容。
  </div>
  <div class="pagination">
   <a href="清实录道光朝实录_page374.html">
    上一页
   </a>
   <span>
    ...
   </span>
   <a href="清实录道光朝实录_page370.html">
    370
   </a>
   <a href="清实录道光朝实录_page371.html">
    371
   </a>
   <a href="清实录道光朝实录_page372.html">
    372
   </a>
   <a href="清实录道光朝实录_page373.html">
    373
   </a>
   <a href="清实录道光朝实录_page374.html">
    374
   </a>
   <span class="current-page">
    375
   </span>
   <a href="清实录道光朝实录_page376.html">
    376
   </a>
   <a href="清实录道光朝实录_page377.html">
    377
   </a>
   <a href="清实录道光朝实录_page378.html">
    378
   </a>
   <a href="清实录道光朝实录_page379.html">
    379
   </a>
   <a href="清实录道光朝实录_page380.html">
    380
   </a>
   <span>
    ...
   </span>
   <a href="清实录道光朝实录_page376.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
