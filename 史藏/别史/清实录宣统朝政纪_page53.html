<!DOCTYPE html>
<html>
<head>
    <meta charset="UTF-8">
    <title>清实录宣统朝政纪 - 第 53 页/共 148 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录宣统朝政纪 - 第 53 页/共 148 页</h1>
    <div class="content">
○又奏、甘省灾区办赈抚恤。来春青黄不接之际。如有无力购买籽种者。仍须体察情形。或借或放。以期无误春耕。得旨、览奏深为欣慰。来春仍须妥酌赈抚。以期民困皆苏。摺包　　

○兼护陕甘总督甘肃布政使毛庆蕃奏、甘省自六月得雨。秋苗赖以补种。九秋气候温暖较久。农田已一律收获。并将被水被电地方。分别赈抚。察看情形。酌办冬赈。如有余款。酌量兼购储粮石。专备凶荒。又奏、甘肃农地苦旱。宜谋凿井之方。来春冻解。但冀赈务稍有所余。藉资补助。提倡开凿。得旨、著长庚将赈务善后办法。妥筹酌办为要。摺包　　

○以烟瘾未断。革甯夏满营正红旗防御舍里、镶黄旗骁骑校保昌、职。摺包　　

○以亏款延缴。革已故浙江云和县知县李作枢职。提属勒追。摺包　　

○甲戌。谕军机大臣等、电寄李经羲。据电奏、查明马使克叛兵情形。请将管带各员。分别惩处等语。已撤管带补用把总潘库福。情罪最重。著即革职。并从重严行监禁二十年。已革守备岑得贵。操切偾事。防御均疏。著永不叙用。并不准投效各路军营。督带补用游击已保参将陈天贵、事前漫无觉察。事后又复诿卸。著以千总降补。留营效力赎罪。代办河口副督办四川补用知县稽祖佑、隐匿照会。贻误式机。著即行革职。帮统边营云南候补知府贺宗章、代办总统数月。未及筹维。难宽责备。著交部议处。仍留差效力。临安开广道龚心湛、总统边军。甫经数日。办理尚无不合。所请交部察议。著加恩宽免。嗣后务当加意防驭。勤求训练。李经羲到任未久。此次兵变仓猝。由于防范不及。所请从严议处。著毋庸议。滇南军务腐败。把持淆惑。积弊已深。该督嗣后。务当振刷精神。严饬各将领认真整顿。务使壁垒一新。傥有欺饰疲玩。仍蹈故辙。立予从严惩办。以肃营规而固边圉。电寄

　　

○东三省总督锡良等奏、檄调奉军会同江省热河军队。在索伦山一带剿捕巨匪。斩获甚多。现匪首虽未就获。贼焰业已渐衰。办理尚为得力。下所司知之。摺包　　

○乙亥。学部奏、筹办京师分科大学情形。一学科。除医科须俟监督屈永秋到堂。再行妥筹办理。计经科、法政科、文科、格致科、农科、工科、商科、分门择要先设。一职员。查奏定章程。每科监督之下。均设教务斋务庶务等提调。现科目既未全设。教务或两科设一员。或以监督兼摄。其庶务斋务。均设总提调一员。惟农科一项。另于望海楼地方开办。兼设试验场委员一员。以资经理。一教员。现在拟设中外教员。经科八人。法政科七人。文科六人。格致科五人。农科三人。工科四人。商科三人。又随意科酌设教员数人。以足敷教授为限。一学生。现在豫备科不敷分布。优级师范及译学馆毕业学生。愿入者。自应分别考选。一校舍。德胜门外校场地方奏准改建有案。自应及时兴筑。惟工钜需时。未便旷日久待。暂就内城马神庙大学堂。略加扩充。先行开办。赶于明年二月开学。又奏、各国大学。外国人有程度相合。而愿入学肄业者。无不一体收取。拟先就经科大学。准令外国人入学。均从之。摺包　　

○闽浙总督松寿奏、闽盐积弊甚深。部议加引配销。办理尤多阻格。下手整顿。惟溪运海运两大端而已。办理溪运。必先查办溢引。整理牙稍。添置船仓。清厘官卡。业经妥订溪运公所章程十二条。并厘正三联单。复令该委员将仓存、运数、销数、解课、四项。按旬填报。一面督饬各商贩等。切筹海运公所办法。以济溪运之穷。闽中官运商帮。既不能强为归并。又未可令其各为风气。惟有创设公所。以抉壅蔽而资维系。所应办者首在旺产时期。购运足数。其次厚集财力。顾恤疲商。终在综执利权。发售邻省。至如铸发砠秤以埽积蠹。清理公帮以弥缺欠。仿办保险以杜盗卖。酌分赢余以免侵蚀。均应次第设施。俟办有端绪。再行咨商度支部改划引地。以拓闽盐畅销之路。或明定配销章程。或另筹改良办法。务期日有起色。藉裕课款而浚利源。下所司知之。摺包　　

○又奏、福州府属并长门马江飓风为灾。灾情之重。灾区之广。实为数十年所未外。所幸随时抚恤。元气不致大伤。惟是闽地贫瘠。库藏空虚。赈捐收款。久挪用无存。值此灾重费繁。来日方长。后难为继。惟有再请展办赈捐及七项常捐一年。并援案兼收捐免保举及留省两项。以济要需。下部议。摺包纂修官章梫恭纂　　

总纂官钱骏祥恭辑监修总裁世恭阅六签正月初三日正总裁那月日专司蒿■禾本陆恭覆阅甲寅正月二十四日　　

徐月日　　

荣月日副总裁唐月日　　

宗室宝恭阅十月初五日

　　

陈恭阅四签十一月廿二日　　

熙月日　　

郭恭阅十一月十六日　　

宗室麒月日

大清宣统政纪卷之二十七　　

宣统元年。己酉。十二月。丙子朔。翰林院侍读荣光奏、各省已修铁路。请仿照京奉铁路办法。安设巡警。京奉一路。于站路巡警之外。宜酌添护路巡警。下邮传部知之。现月　　

○丁丑。监国摄政王面奉隆裕皇太后懿旨。明年元旦。皇帝毋庸行礼。停止筵宴。在外公主福晋。亦毋庸进内行礼。现月　　

○谕内阁、礼部奏、明年元旦礼节。请旨遵行一摺。著停止升殿受贺。现月　　

○军咨处奏、两江总督。拟裁江甯混成协。挑补第九镇缺额。余遣归各节。查江甯应练一镇。仅成混成一协。不如将该协拨归江苏。以期迅速补练成镇。以符九年豫备期限。依议行。摺包　　

○戊寅。谕军机大臣等、邮传部会奏、议覆陕西巡抚奏、筹办延辰油矿。修筑运路。官办商办。两属为难。应请暂行缓办一摺。提倡商业。为当务之急。著该抚体察情形。广筹行销。一俟出油较旺。即行议修运路。以兴实业而浚利源。现月　　

○己卯。谕内阁、朕敬维列祖列宗。至仁极圣。临民敷政。无时不广开言路。博采君■羊谋。朕御极以来。勤求治理。于嘉言直谏。凡有益于国计民生者。罔不虚衷采纳。见诸施行。即由该长官代奏者。亦必详加批览。酌核办理。惟近来建言诸臣。其直言敢谏。披沥忠忱者。固不乏人。而怀挟私见。及毛举细故。不知大体者。亦尝有之。否则毫无建白。缄默偷安。甚负朕殷殷求言本意。自此申谕之后。朝廷宽其既往。严其将来。其有言责诸臣。暨代奏抒诚进言者。果能关怀时局。为国为民。条陈得当。朕不但立准施行。且加以奖叙。傥敢如前不悛。任意尝试。亦必予以惩处不贷。用示广纳忠言。励精图治之至意。现月　　

○予故正白旗满洲都统固伦额驸公符珍恤典。现月　　

○庚辰。穆宗毅皇帝忌辰。遣官祭惠陵。早事　　

○谕军机大臣等、有人奏、视学官戴展诚等、在湖北棋盘街驰马。将老叟蹂蹋毙命。该视学官等、安无所动。亦不遵例报官等语。著杨文鼎按照所奏各节。秉公查办。据实覆奏。毋稍徇隐。原片著钞给阅看。寻奏、此案系县役陈亮、因乘马惊跳。以致撞毙人命。业经提案讯办。且肇事之时。戴展诚等、已先回寓。实非意料所及。应毋庸议。报闻。廷寄　　

○又谕、电寄李经羲、电奏悉。著赵尔巽饬知耿葆煃、迅赴云南永昌府任。俟边务稍松。再行送部引见。　　

○御史赵熙奏、学部奏拟检定小学教员章程。妨碍教育。下会议政务处议。寻奏、检阅学部奏拟检定小学教员章程。以该御史所陈各节。详加考核。如所请将检定小学教员章程。暂缓通行一节。查章程第十四条内。本有现在教员缺乏之时。凡偏僻地方。有略通经义算术者。暂时准充教员。俟风气稍开。然后实行检定之语。是已早经筹及。毋庸另议。又请另将课本订定颁行。已于议覆御史赵炳麟摺内。酌拟办法饬行。惟所请于该章程后另加附条。声明此项检定。私塾。不在其内一节。查检定章程。私塾原不在内。但官立私立两等小学之经官立案者。亦应照办。应由学部补行声明。又查章程内应受试验资格。专指举贡生监。而各处为塾师者。童生甚多。亦不乏明通之士。其中有通晓各项科学。愿充小学教员者。亦准受试验检定以宽限制。从之。现月　　

○马兰镇总兵耆龄、因病开缺。以正白旗汉军副都统苏噜岱为马兰镇总兵官。兼总管内务府大臣。现月　　

○辛巳。孝惠章皇后忌辰。遣官祭孝东陵。早事　　

○谕内阁、孙宝琦电奏、山东濮州知州蒋兹、非刑毙命。曹州府知府王赓廷。徇私溺职等语。朝廷慎重民命。停止刑讯。不啻三令五申。凡为地方官者。自当一体遵守。乃署濮州知州蒋兹。于文童萧春旺一案。擅用非刑毙命。实属残酷妄为。著即行革职。归案讯办。曹州府知府王赓廷、于尸亲晶■宜次控告。置之不理。著一并革职。听候查办。以为玩视民命者戒。现月　　

○会议政务处奏、东三省总督奏、拟于图们江上源。自红旗河以西。北循省界。南至石乙水。中抱布尔湖里。设一县缺。曰安图县。建治于红旗河西南岸。又于松花江上源。循下两江以东。上两江以南。尽紧江漫江流域。设一县缺。曰抚松县。建治于下两江东岸之双甸子。统归新设之长白府管辖。应如所请。以资控制。依议行。摺包　　

○外务部奏、美洲巴那玛华侨。被虐苦累。拟设总领事官一员。以资保＜目辟＞行＜匧心＞口＜韦未＞＜夗贝＞侨民。添设二等通译官一员。二等三等书记官各一员。以资办公。依议行。摺包　　

○四川总督赵尔巽奏、筹办厅州县巡警。粗具规模。并设立巡警教练所情形。得旨、著即认真办理。摺包　　

○又奏、川省京饷协饷。需用甚钜。援案再办宣统二年按粮银一两。加津贴银一两。以资接济。又奏、巴里塘等处。徵收租粮。照旧按年变价。拨充边务经费。又奏、关外盐井地方。试办抽税情形。均下部知之。摺包　　

○予故大学士张之洞督学四川政迹。宣付国史馆。从四川总督赵尔巽请也。摺包　　

○赏日国瑞典丹国比国各外部大臣等宝星有差。　　

○壬午。谕内阁、贝勒载润之第一子。著命名浦佑。　　

○引见州县事实列入最优等、在任候补知府陕西商州直隶州知州胡启虞、得旨、著以知府在任尽先即补。现月　　

○赏给游学专门列入一等之詹天佑、魏瀚、李维格、郑清濂、邝荣、吴仰曾、杨廉臣、工科进士。严复、辜汤生、伍光建、王劭廉、文科进士。张康仁、法科进士。列入二等之邝佑昌、李大受、温秉仁、卢守孟、刘冠雄、江起鹏、工科举人。陈联祥、格致科举人。现月　　

○军咨处奏、各省遣派测量留学生。并拟定章程。又奏、陆军留学生毕业回国时。由派遣省分委用。又会奏、黑龙江省巡防。队改编新军。查核陆军部定章。已逾成立之期限。应请饬赶速筹办。均依议行。摺包　　

○税务处会奏、议格邮传部奏、吉长张绥两路。购运机器材料。免税三年。援案照准。从之。现月　　

○癸未。谕内阁、周树模奏、考察属员贤否。分别举劾一摺。黑龙江署呼兰府知府留江补用直隶州知州黄维翰、奏调补用知府王杜、署大赉。厅通判候补同知钟毓、既据该抚胪陈政迹。著传旨嘉奖。汤源县知县刘虞卿、才具平庸。性情贪鄙。于任内自领腴荒。转售渔利。被控有案。拜泉县知县王明焰、懦弱无能。君■羊小用事。认民妇为义母。出入衙署。物议沸腾。候选知县朱建功、管理军械。漫不经心。捏写帐簿。浮冒侵蚀。候选知县熊恩溥、查拏私烟。诈赃受贿。均著即行革职。现月　　

○谕军机大臣等、电寄各省督抚。岑春蓂电奏悉。据称近来沿江各省。谎传外人有占据东三省。意图瓜分之说。湘省无知之徒。发单开会。滋生事端。虽经示禁。浮言仍不能免。且谣传东三省。日俄已订私约。东三省人民惊慌。并云俄法英有各处进兵之说。果有此事。朝廷岂能故示秘密。绝无应付。此等影响无据之言。实系造言生事之徒。布散流言。希图煽惑。非特妨害治安。且恐激起交涉。亟应严行禁止。如各省有发布传单。开会演说等事。著各该督抚迅速解散。傥有匪徒从中生事。尤宜加意防范。严密查拏惩办。以遏乱萌而安大局。并查实在情形。迅速密为电奏。电寄　　

○又谕、都察院代奏、法部郎中陆觐麟。条陈各部院调用外官。留补京职。应补交实银呈一件。著该部议奏。现月　　

○山东巡抚孙宝琦奏、青州满营兵米。因灾缓徵。不敷支放。拟请援案折银给发。得旨、该部查核办理。摺包　　

○广西巡抚张鸣岐奏、按察司署分设总务、审判、监狱、三科治事。又奏、议定分区分期禁售土膏情形。又奏、开办第二中等农业学堂。蚕业科情形。均下部知之。摺包　　
</div>
    <div class="pagination">
<a href="清实录宣统朝政纪_page52.html">上一页</a><span>...</span><a href="清实录宣统朝政纪_page48.html">48</a><a href="清实录宣统朝政纪_page49.html">49</a><a href="清实录宣统朝政纪_page50.html">50</a><a href="清实录宣统朝政纪_page51.html">51</a><a href="清实录宣统朝政纪_page52.html">52</a><span class="current-page">53</span><a href="清实录宣统朝政纪_page54.html">54</a><a href="清实录宣统朝政纪_page55.html">55</a><a href="清实录宣统朝政纪_page56.html">56</a><a href="清实录宣统朝政纪_page57.html">57</a><a href="清实录宣统朝政纪_page58.html">58</a><span>...</span><a href="清实录宣统朝政纪_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
