<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1493 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1493 页/共 1860 页
  </h1>
  <div class="content">
   大清高宗法天隆运至诚先觉体元立极敷文奋武孝慈神圣纯皇帝实录卷之一千一百五十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十七年。壬寅。二月。癸未。户部尚书和珅、兵部左侍郎曹文埴奏、臣等承办一统志。查自乾隆二十九年开馆以来。已阅十九年。陆续进过十五省。共二百八十余卷。尚有江苏、安徽、江西、浙江、四省。及外藩一门。现在趱办。查已进志书。节年以来。不特人物事实。逐渐加增。即疆域建置。户口滋生。职官、学校之裁改添设。前后多有不同。如直隶、山东、山西、诸省。以成书在前。近年恭遇我皇上省方问俗。行庆盛典。尚未恭载。应请补辑。向来馆例。全书告竣。再行画一办理。另缮正本进呈。但一统志卷帙既繁。门类亦多。请办完一省。即缮写正本进呈。至盛京为丰镐始基。直隶、山东、江苏、浙江等省。各有河工海塘。皆蒙圣心眷注。清跸时巡。应于成书时。再办书一卷。庶免挂漏。现在奉旨。将各省人物事迹。查明补入。臣等谨拟条款。一、府厅州县。添设裁并者。详查建置原委。疆域四至。及文武职官员数。户口田赋正额。学校书院、并山川关隘。寺观陵墓古迹。人物列女。现隶境内者。造册送馆。其入学额数。一并附载。一、户口田赋。有重经编审。及升科减则者。摘叙节略。送馆更正。一、名胜古迹。曾蒙圣驾临幸。及颁赐扁额。祠庙寺观。有奉旨添建重修赐名者。查明造送。一、名宦乡贤。题准入祠者。俱查该员爵里事迹送馆。其曾经奉旨褒嘉。及入祀贤良昭忠等祠者。一并办理。一、旌表孝子列女。造册送馆。一、府厅州县所属地方。有学问人品。堪为矜式。居官政迹。实足济时。殁后或以世远湮没。或以子孙不肖。未经入祀贤良者。并开造切实事迹。送馆备采。奏闻补辑。得旨允行。　　

○甲申。谕曰、安南国王黎维＜礻耑＞、前因盘获逃犯周贵、遣使押送入关。赏给缎疋等物。赍奏陈谢。并备具方物。附表进呈。念其专使远来。不令赍回。即准留充正贡。以示优恤。今据两广总督巴延三奏、该国王复行具表奏称。接奉恩旨。准将此次谢恩仪物。充作正贡。下方葵藿。无以将诚。恳将此次奉进方物。仍为谢仪。洎四十八年岁贡之期。钦遵常例奉贡等语。具见该国王恭顺悃忱。深可嘉尚。若复行却还。转无以达该国述职输诚之意。所有此次随表方物。该部即行收受。其四十八年应进正贡。著减常年所进贡物之半。至嗣后该国王遇有陈谢章奏。一概无庸备物。随表呈进。以副朕柔惠远人至意。并令该督巴延三、传知该国王遵谕行。该部知道。　　

○谕军机大臣等、据陈辉祖等奏、准巴延三咨会船户谢元兴、于四十六年六月内。由台湾装载客货。并领彰化县搭载兵粟八十石。折给花银六十四圆。又船脚银五圆。该船户开行后。遭风飘至粤省海丰县。击碎船只。沈失货物。拯救得生。咨明原籍等因。现在飞饬台湾道府。迅速确切严查。据实揭参究办。以清积弊等语。此事甚奇。不可不彻底查办。闽省台湾各属。拨运内地米谷。原以该省产谷不敷。藉资台湾接济。乃彰化一县。擅将折给银两。令船户在内地采买交仓。其中显有违例折徵。及短发价值。并抑勒船户承领。或船户藉图多载客货等弊。不可不严行查究。其台属各厅县。运交内地米石。是否俱照彰化之例办理。其起自何年。该管道府。何以漫无觉察。必须逐层根究。不得稍涉颟顸。陈辉祖、现办海塘工务。不能亲赴该省。提犯研讯。此案著交杨魁、即行提集案内人证。悉心研鞫。据实具奏。仍即回奏。将此由五百里传谕杨魁、并谕陈辉祖知之。　　

○乙酉。谕、甘省各州县折收监粮。捏灾冒赈一案。其捏结之道府直隶州、前经降旨革职。交李侍尧查审。有无通同舞弊。及别项款迹。分别定拟具奏。兹据李侍尧查明。将止经捏结。并未收受属员银两之道府秦雄飞、刘光昱等、一十八员。俱定拟已经革职。无庸议。经军机大臣、会同该部核准。降旨允行。此等捏结之各道府。以属员收捐折色之监粮。作为实贮。遇有灾荒。复听从王亶望、蒋全迪等、朋比为奸。豫定分数。分派各州县结报。扶同申详。核其情节。即与虚出通关无异。按律科罪。实所应得。祇因甘肃通省各官。情罪更有重大于此者。不得不于严示创惩之中。特予加恩末减。设在他省。则执法定拟。秦雄飞诸人。乌得竟置勿论。且道府为方面大员。访察属吏。是其专责。即有上司抑勒。何难直揭部科。乃甘为扶同出结。国家亦安用此道府为乎。现在全案爰书已定。前任捏结之道员秦雄飞等、俱已格外加恩。眚赦回籍。嗣后自当永不录用。以儆官邪。各省道府各官。有稽查结报之责者。均当引为前鉴。傥有似此诬捏袒庇属员之事。一经察出。朕必按律重治其罪。不得以秦雄飞等诸人之例。谓可幸邀宽宥也。将此通谕中外知之。　　

○谕军机大臣曰、侍郎德成、现在会同毕沅、勘估西安省垣城工。并勘明修建灞桥工程。其一切筑建基址。及核计砖块石料。运脚工价。俱需德成在彼指示。料理周妥。未能克期回京复命。所有盛京各处修筑城垣。现届春气融和。易施工作。若俟德成到彼督办。未免稽迟时日。著传谕工部侍郎德福、即会同将军索诺木策凌、府尹全魁、奇臣等。往来督率工员。赶紧办理。并著传谕德成、详晰勘估西安城工。并灞桥工程。俟一切事宜完竣后。再赴盛京。不必亟亟回京复命也。　　

○吏部议覆、闽浙总督管浙江巡抚陈辉祖奏称、闽省沿海各属。通达外洋。守口弁兵。得规纵盗。承审各员。每瞻顾徇隐。不切实根究。请嗣后审理洋盗之员。务将各盗究明实在出入口岸。有无得规纵放。并出口时。系称何项生理。同夥几人。迨劫赃后。又载何项货物。挂验而入。由此逐细追求。难以巧图规避。倘仍有任听各盗信口妄指。不究出实在口岸者。将承审官照例议以降二级调用。不准抵销。又称陆路盗案。必盗凭报案。赃凭主认。始可定为正盗。若洋面失事。该事主或距城遥远。或畏惧守候。往往隐忍不报。地方官查无报案。证佐无凭。不即缉究。请嗣后海洋盗案。地方官访闻。立即查勘缉拏。一俟获犯讯明。供认不讳。即可起赃。按律定拟。倘仍拘泥观望。不即拏究者。照讳盗例革职。均应如所请。从之。　　

○命左都御史刘墉、在紫禁城骑马。　　

○丙戌。谕军机大臣等、据韩鑅等奏、会勘运道情形。并详悉熟筹一摺。内称现在毓奇、往来沿河一带。催办各工。并迎押头帮船只。韩鑅、因勘办诸事。均已派员分投修理。而豫省青龙冈。不日合龙。正当吃紧之际。即自台庄起。顺勘伊家河、荆山桥等处水势。由黄河北岸。星驰赶赴工次。帮同办理等语。韩鑅等此奏、尚不知豫省堵筑要工。又有变动。故有驰赴工次。商办善后事宜之语。现在阿桂、设法另筹。改挑引河。欲将挑水坝做为正坝。改弦更张。将来坝工合龙。尚需时日。东省运河。关系紧要。韩鑅等、虽已将淹漫各工勘估。并安设水站。派员分段督办。而目下正值粮艘重运。衔尾北上。韩鑅仍需往来东省。随时相机。指示妥办。不可专委道员经理。一切俱置不问。再毓奇、自巡视东漕以来。会同国泰等、区画河道。尚属留心。现在沿河一带。催办各工。并迎押帮船。即著传谕毓奇、令其悉心帮同韩鑅妥商。往来督率办理。本年粮运过济。自然比往年略迟。毓奇在彼。尤须竭力催趱。俟重运全数抵临清后。再行起程来京。不必循照往例。届期遽行复命也。将此由六百里各传谕知之。　　

○又谕、据富勒浑奏、豫省自开工以来。屡筑屡溃。本省附近料物。业已搜罗殆尽。毗连之山东、江南。地方。或道路稍远。或各有灾务。协办物料。恐缓不济急。现在移咨直隶督臣。转饬附近州县。谕令有料之户。尽数出售等语。所奏是。豫省要工。急需料物接济。自应就近在邻近之直隶各州县采买。但恐所用料物略多。一时购办。闾阎未免高擡价值。争利居奇。著传谕郑大进、转饬附近豫省之各州县。出示晓谕居民。令其尽数出售。照常采买。并著该道府、留心查察。毌任囤贩居奇。以济要工之用。　　

○又谕、据阿桂等。奏、本月十一日戌刻。坝工加镶土坯之际。东坝陡向前行蛰。直抵西坝。上水进埽凑合。堵住金门。立见断流。大溜全入引河。奔腾下注。水头已过七十里。自戌刻至十二日丑刻。奋力抢镶。及寅刻。复又塌陷四十余丈。引河随即倒流。大溜全掣。惟有公同酌议。另思设法变通之计等语。此实亦无可如何。然断无坐视之理。已于摺内批谕矣。又据奏筹办坝工一摺。内称现在传集道厅将备。熟商妥议。惟挑水坝一带。河底尚平。地势亦高。又东岸前筑兜水坝一座。以为兜溜入引河之计。拟即于此处建筑坝基。向西进做。将挑水坝镶宽加厚。向东进做。计工一百余丈。上紧赶办。约须五六十日。尚可于大汛以前完竣。并于东坝后身。加筑土堤一道。长二百丈。接至旧东坝根。以防长水搜后之虞等语。朕详加披阅。祇可如此办理。亦无别法也。惟查阅图内。引河头旧有兜水坝处所。似可向东北加镶宽厚。接至东坝台。则保护更为得力。因用朱笔画出。发交阿桂等阅看。如可照此接镶做坝。即一面办理。一面奏闻。至此次东坝塌失三次。阅阿桂等摺内。情词不免惶遽。然从前仪封十堡。亦屡有变动。办至一年有余。始得蒇事。今北岸虽较南岸关系东省运道。尤为紧要。然亦惟倍加镇定。董率员弁。竭力办理。以期仰邀天佑神助。不可露匆惶之意。俾在工员役。人人较前加倍奋勉出力。以期于事有济。方为妥善。至从前历次漫决。均系南岸。且由贾鲁河、涡河、洪泽湖等处经过。水势尚可消纳。归海亦属便利。此次北岸决口。山东运道。河湖一片。漕船北上。挽运维艰。民田庐舍。多被淹浸。所关更为紧要。若照阿桂等所奏、改做之法。克期有成。固为甚善。万一事势难料。豫为必不得已之计。则与其决在北岸。受害大而办理较难。毋宁漫在南岸。受害小而施工较易。言念及此。朕实为之惭愧。然此实无聊之极思。著传谕阿桂等、务须慎密熟商。即在事道将等官。如李永吉辈、亦不可稍为洩露。以致众情疑虑。反觉不成事体。设或阿桂等、询谋佥同。一面奏闻。一面密行咨会萨载等。豫将南岸宣洩处所。妥为筹画堤防。使下游百姓。得早迁移。不致失所为要。然此乃避重就轻。无可如何。不得已之变计。阿桂等不可稍存迁就。必须审度机宜。实有把握。再行据实陈奏。将此由六百里加紧传谕知之。仍将现在改筑坝工一切事宜。迅速覆奏。以慰朕宵旰焦劳。廑念河防之至意。　　

○举行乾隆四十六年大计。奉天省、年老官二员。有疾官一员。才力不及官一员。江苏省、年老官十员。才力不及官五员。不谨官一员。罢软官二员。安徽省、年老官十三员。有疾官四员。才力不及官二员。浮躁官一员。江西省、年老官七员。有疾官六员。才力不及官一员。不谨官二员。罢软官一员。浮躁官一员。浙江省、年老官六员。有疾官三员。才力不及官二员。不谨官一员。罢软官三员。浮躁官二员。湖北省、年老官七员。有疾官二员。才力不及官二员。罢软官二员。湖南省、年老官六员。有疾官三员。才力不及官一员。罢软官一员。河南省、年老官十五员。有疾官三员。才力不及官一员。浮躁官二员。山东省、年老官五员。浮躁官一员。罢软官二员。不谨官一员。山西省、年老官十二员。有疾官二员。才力不及官三员。罢软官一员。不谨官一员。浮躁官一员。陕西省、年老官五员。有疾官三员。罢软官一员。广东省、年老官九员。有疾官二员。才力不及官二员。不谨官一员。罢软官二员。广西省、年老官五员。有疾官二员。浮躁官二员。江南河员、年老官三员。才力不及官二员。河东河员、年老官一员。有疾官二员。分别议处如例。　　

○丁亥。遣官祭历代帝王庙。　　

○谕、豫省现在堵筑漫工。一切购办物料。需费浩繁。去冬曾拨给户部库贮银一百万两。恐不敷用。著再于户部库项内。拨给银一百万两。照例派委妥员。迅速解往。以济要工。　　

○又谕曰、程世淳、汪镛、俱于学政任内。因生员滋事不法。降调离任。固系咎所应得。但念其究属因公。程世淳、著加恩仍以郎中用。汪镛、仍赏给编修。俱著革职留任。无过照例开复。　　

○谕军机大臣等、本日据章嘉呼图克图奏称、河神素来灵应。从前康熙雍正年间。曾因堵筑工程。差官至西宁、虔申祈吁。得以蒇工等语。现在北岸要工。屡有变动。朕斋心默祷。以祈天佑神助。并经传谕阿桂等、不可稍存怨尤之念。但念阿桂连日在工。不免昼夜焦急。兹特遣伊子阿弥达、驰往西宁。同留保住、并章嘉呼图克图之弟、吹卜藏呼图克图、恭。诣河源致祭。仰祈神佑。庶得迅奏成功。合龙喜音。当即在旦夕也。将此传谕阿桂知之。仍将日内筹办事宜。迅速驰奏。以慰廑念。　　

○命乾清门侍卫阿弥达、驰驿前往西宁。致祭河神。　　

○兵部议覆、直隶提督刚塔奏称、河屯协驻劄热河。系差繁兵单之处。不敷派办。请将土城子弁兵。抽拨移驻。应如所请。于土城子拨出守备一员。把总一员。额外外委二员。并提标应行募补养廉名粮马步守兵内。拨马兵一百名。步兵一百六十名。守兵四十名。作为河屯协右营。驻劄热河。土城子、仍留千总一员。额外外委一员。马兵三十八名。步兵四十八名。守兵十一名。从之。　　

○戊子。谕、据弘畅等查奏、左右两翼前锋营。八旗护军营。节次所积平余银八万两。存贮广储司等语。此项银两。皆系八旗前锋护军等。应得钱粮内余出。仍著加恩赏给。但按名均摊。似无区别。不足以示鼓励。著派王大臣、会同该统领等、择其技艺出众。差使勤敏者。量为分赏。务须秉公妥办。并将此旨遍行晓谕。宣示朕恩。倘稍有瞻徇。或办理草率。俱难出朕之洞鉴也。并谕左右两翼、八旗知之。　　

○直隶总督郑大进奏、马兰峪一带。与风水相近。人烟稠密。遵化州相距六十里。稽察难周。应责成石门镇州同。就近管理。查该州同原管二十八村。离马兰峪甚近。今将二十里以内者。再添拨五十一村。一切驱逐流民。稽查保甲。均令专辖。遇徭役命盗等事。仍归遵化州办理。报闻。　　

○已丑。清明节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。　　

○遣官祭孝贤皇后陵。端慧皇太子园寝。　　

○上诣安佑宫行礼。　　

○兵部奏、内外八旗武职官员。向例五年军政。密云新设驻防。俱照热河办理。应请照热河军政例。准其荐举二员。从之。　　

○庚寅。谕军机大臣曰、河东河道总督韩鑅奏、查勘东省运河纤道一摺。据称江南铜山县境内。黄河北岸之潘家屯。向挑引河。藉黄入湖济运。去岁督臣萨载等、曾经筹及。于此处引湖水入河分洩。今复逐加量勘。就河底估挑。现在即可洩水二尺。若将大河底客沙。再行抽沟。深二三尺。宽一丈余尺。所挑引河。估与沟底相平。则洩水更多。可引入下游深处等语。所办是。亟应速为。已于摺内批示。昨据阿桂等奏、青龙冈现议改筑坝工。所有漫注之水。急需广为设法。分路疏消。自应于下游一带。多方筹办。以洩水势。潘家屯引河等工。该督等、即应督率员弁。展挑宽深。使湖水分洩入黄。方于运河有益。因思骆马湖、六塘河两处。亦均系运河分注下游。著传谕萨载等、即逐加查勘。如有应行挑挖。可以开放减洩之处。亦宜酌量疏通。广筹去路。俾湖水分道旁注。运河纤路。不致久淹。以便重运遄行。方为妥善。著将此由六百里传谕萨载、韩鑅、国泰、并谕阿桂等知之。　　

○吏部奏、各省理事同知、通判、推升各部员外郎。其员缺向俟引见后。始行拣放。查理事同知、通判、管理旗民交涉事件。未便久悬。请嗣后照外任推升京职例。于掣签具题后。即开缺简补。从之。　　

○以侍读学士王懿修、侍读嵇承谦、充日讲起居注官。　　

○以湖北黄州协副将包定邦、为襄阳镇总兵。　　

○辛卯。上御勤政殿听政。　　

○谕、据德保等奏、有河南光州民萧万载。在都察院衙门。呈控武生祝万青、于家祠内起会诵经。煽惑居民。伊父萧芳。在州呈首。被该州知州、指为诬告。掌责监禁。并不究明聚众诵经各确情。其违例扁对。隐匿不解等因。请敕交河南巡抚、将所控各情节。秉公审办等语。地方遇有诵经结会。煽诱愚民之事。自应严查究办。若挟嫌讦控。复借并无关碍字句。指为悖逆不法。希图耸听准理。此风不可长。即如该犯供内。称祝万青家祠扁额云。豆豋常新。又对联内。有吾祖吾宗。贻厥孙谋。若裔若子。增其式廓字样。指为违碍。古人笾豆豋铏。即如今之木磁盘栀。寻常通用之物。豆豋二字。并非专属宗庙。至宗祖孙谋。尤系习闻习见常用之语。乌得指为违悖。此等扁对杂凑字句。谓为文理不通则可。指为语句违碍则不可。若如此吹求字句。天下何人得自解免。朕岂肯为此已甚乎。此案所控情节。看来竟属险诈诬罔。断不可因此拖累无辜。致长刁风。至所称该州知州、不为审理之处。若果有曲为袒护。不行审办情事。自应秉公查究。著将该犯迅速解往河南。交大学士阿桂、会同巡抚富勒浑、提集案犯。秉公查审。究拟具奏。并将此通谕各省督抚知之。不可长诬告刁风。　　

○壬辰。谕军机大臣等、从前进剿金川。各省绿营脱逃兵丁。曾经明降谕旨。分别限期。令其自首免死。嗣因各省督抚奏报寥寥。复经特降谕旨。展限一年。并将承缉不力之地方官。交部严定议处。实属朕法外施仁。有加无已。各逃兵等具有人心。自应自知其罪。冀图免死。亟行投首。即各该地方官等、亦当仰体朕意。实力晓谕。俾穷乡僻壤。咸各周知。乃本日据李本奏、黔省逃兵。并无自首之犯。即富纲所奏、自首逃兵。亦止陈英、即陈希正一名。各省逃兵。经朕屡次加恩。既免其死。乃仍惮于远遣。匿迹潜踪。幸图漏网。实为良心丧尽。不知恩。并不畏法。情罪实为可恶。现截至本年冬底。即属一年限满。如有限内不行投首。一经拏获。自当立正刑诛。断无宽贷之理。至各省州县所属地方。向俱编查保甲。若果实力奉行。匪人藏匿。何难立即擒拏。即该逃兵等。间有病故。亦必有尸可验。岂地方官平日于此编查保甲。相验路毙之案。竟置不问乎。著再传谕各该督抚、接奉此旨后。务须严饬所属。各发天良。实心实力。严切查办。毌得仍视为海捕具文。有名无实也。仍将遵办缘由。据实覆奏。　　

○又谕、从前进剿金川。所调各省绿营脱逃兵丁。节经明降谕旨。如有自行投首者。加恩免死。发遣伊犁等处。嗣又降旨。再予展限一年。此等逃兵。本即应正法。经朕加恩。宽以一线。准其投首免死。原属法外之仁。乃各省拏获者。甚属寥寥。皆由地方官等、平日视为具文。不能实力办理所致。至福康安、受朕恩眷。最为深重。非他人可比。且此等逃兵。起自川省。尤为该督所应严办者。必须督饬各属。设法躧缉。克期弋获。使各省督抚之不能认真办理者。知所愧励。方见实心出力。若福康安、亦随众因循。置而不问。则朕又将谁责耶。著传谕福康安、务须仰体朕意。严饬员弁。实力搜捕。毋使重犯久扬。一经拏获。一面奏闻。一面审明正法。毋得稍有疎纵。　　

○又谕、本日萨载奏、筹办运河纤道情形一摺。内称河清闸、至高埂头。原系无堤之处。与隅头湖水势相连。现在插立标记。指令船走河泓。并多派员弁兵丁。安设船只引纤。仍委副参大员。往来照料等语。自应如此设法筹办。前据韩鑅等奏、将来重运经临。倘遇顺风。仍令其直走正河。若遇东南西南等风。均可入独山湖行走。比之正河。多行十余里。较有把握。已降旨详谕矣。催趱重运。固为紧要。但绕湖行走。必须酌量风色稳顺。方可放行。不得听任弁兵人等。率意严催。倘不量风势顺逆。猝遇风暴。关系尤重。外省地方官习气。非一味延玩。即不顾事理轻重。专务欲速。过与不及。其失相等。该督抚大员。各具天良。自应慎重周详。保护万全为是。著传谕萨载、鄂宝、韩鑅、国泰等、率同道府副参。实心经理。务须酌量缓急。督率官弁等、于催趱之中时存慎重之意。至已入正河之后。即可上紧饬催。俾重运遄行。既不致疎虞。而于程站又无延误。方为妥善。将此由六百里各传谕知之。　　

○巡视济宁漕务内阁学士副都统毓奇奏、查本年重运头帮。于三月初入东省黄林庄境。现在济宁以南。纤道水站等工。已经办竣。将来重运经临。沿途护催。较往年到济之期。尚可不至过迟。得旨、知道了。一切勉为之。但若遇逆风。亦不可迥于督催也。　　

○癸巳。孝昭仁皇后忌辰。遣官祭景陵。　　

○旌表守正捐躯广东东莞县民何博文妻李氏。　　

○甲午。遣官祭贤良祠。　　

○乙未。谕、此次巡幸盘山。户部印钥。著英廉暂行带管。该部汉堂官乏人。著曹文埴暂署户部侍郎事务。　　

○谕军机大臣等、刑部核覆、陕甘总督李侍尧、审拟已革武生马汉良、教唆调兵不至一案。将马汉良、比照失误军机律。改拟斩候。入于本年秋审情实办理一摺。部驳改拟甚是。已依议行矣。此案马汉良、系奉土司调遣。胆敢教唆伊侄。抗不发兵。坐视逆回肆扰。观望阻挠。彼时李侍尧、接据土司杨宗业、及洮州同知禀报。即应将该犯立拏。于军前正法。以为顿兵延玩者戒。即或因撒拉尔逆回未靖。暂缓刑诛。及至事平。自应按律严办。何得仅将该犯拟军。且声称改发伊犁。即为从重耶。李侍尧定拟此案。殊属非是。著传旨申饬。　　

○吏部议覆、御史文霈奏称、新进士及捐纳主事。分部行走。三年期满。由本部保举。带领引见。准其留部。遇缺题补。惟刑部提牢厅主事。均由堂官派委。并不带领引见。与例似不画一。请嗣后提牢厅缺出。刑部堂官、于额外主事内。拣选二员。拟定正陪。带领引见。请旨简用。一年期满。该堂官具奏咨部。遇缺即补。又称各部院笔帖式。定例考取用三人。捐纳用一人议叙用一人。缮本用一人。降调用一人。轮流补用。嗣因各部捐纳学习人员。三年期满。该堂官酌留。带领引见。遇缺即补。是以正班应选人员。得缺较迟。嗣后除奏留缮本等项人员。均在本衙门行走有年。应照例办理。余请照刑部咨二留一之例。将正班人员。选用二人后。准将留部学习人员。坐补一人。均应如所请。再查从前掣分通政司等衙门。及各部院蒙古笔帖式。额缺均少。若悉照此办理。恐奏留者补用无期。应请酌定咨一铨选。留一保题。从之。　　

○又议奏、定例双月知县。用进士五人。举人五人。捐纳四人。推升三人。单月知县。用应补四人。捐纳四人。进士四人。举人四人。各项插班人员。俱随各正班之后。或核计正班之缺。按次选用。向来投供候选人员。举人一项。有多无少。近年三次大挑。举班已极疏通。从前截取之人。渐次用完。现在截取之人。尚未到部。将来举班恐不足额。请嗣后应随举班后用之各项插班人员。如遇举班短少。即按班接选。无庸计缺。从之。　　

○丙申。谕军机大臣等、户部议覆。李侍尧奏、甘省皋兰县。节年未解茶课银八万七千余两。及庄浪、西宁、各府厅属。应解茶课银三万三千余两。请敕交该督。查明是否实系亏空。及有无影射侵冒情弊。速行催交。以清款项一摺。已依议行矣。此项银两。自乾隆三十六年起。至四十三年止。递年压欠。有徵无解。皋兰一县。已积至八万七千余两之多。俱由王亶望为藩司时。勒索所属馈送银两。私饱囊橐。皋兰为附省首县。逢迎花消。而于应解库项。任其那移侵亏。积年悬宕。此王亶望之罪。殊为擢发难数。但前后任皋兰县。现俱正法。家产查抄。所有亏空茶课银两。巳无可追缴。其如何著落分赔归款之处。著李侍尧、即速查明具奏。至庄浪、西宁、各属未解茶课银三万三千余两。又在前所查办通省亏短银五十余万两之外。究竟此项亏短银两。是否实系历任侵吞。抑或前任俱已治罪。无可质对。新任接手。又另有别项影射侵欺情弊。并著李侍尧。一并查明。据实覆奏。寻奏、庄浪茶课银两。查明现贮厅库。并未亏缺。接任之员。亦无别项情弊。皋兰县、已徵未解银内。除借垫夫马工料。及新疆各案车价口食等项。俱应造销请领归款外。其余实系历任亏空。请核入通省亏空案内。著落在乾隆四十年以前。辗转接收之州县。及加结保题之各上司。加倍分赔。并将通省现任各官养廉。分年摊扣还项。西宁府、未解茶课银内。除垫给进剿逆回官兵口粮。并拨运粮草脚价。例应准销外。其余请归入办差无著项内。亦将各官养廉。陆续摊扣归款。下部知之。　　

○旌表守正捐躯陕西镇安县民刘子昌妻王氏。　　

○丁酉。上还宫。　　

○是月。直隶总督郑大进奏、永定河旧设浚船百二十只。为中流切淤之用。但祇可淘浚软滩。以之装运泥沙。终难致远。该处现有平底渡船。可以雇用。请将原设浚船裁汰。以节糜费。至浚船把总一员。外委二员。均系熟悉河道沙淤。应令随同厅员等。专司疏浚。毋庸议裁报闻。　　

○署陕甘总督李侍尧奏、兰州华林山、建筑土堡一座。盖造官署兵房。一千三百四十余间。并于龙尾山、相对大城西南一带。安设空心墩四处。分兵驻防。以资弹压。得旨嘉奖。　　

○署云南巡抚刘秉恬奏、滇省岁办铜觔。攸关京、外、鼓铸。请于老厂附近之区。另开子厂。以裕其源。并严禁私铸。以节其流。庶无虞耗竭。得旨。是。持之以久。实力为之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百五十一
  </div>
  <div class="pagination">
   <a href="清实录乾隆朝实录_page1492.html">
    上一页
   </a>
   <span>
    ...
   </span>
   <a href="清实录乾隆朝实录_page1488.html">
    1488
   </a>
   <a href="清实录乾隆朝实录_page1489.html">
    1489
   </a>
   <a href="清实录乾隆朝实录_page1490.html">
    1490
   </a>
   <a href="清实录乾隆朝实录_page1491.html">
    1491
   </a>
   <a href="清实录乾隆朝实录_page1492.html">
    1492
   </a>
   <span class="current-page">
    1493
   </span>
   <a href="清实录乾隆朝实录_page1494.html">
    1494
   </a>
   <a href="清实录乾隆朝实录_page1495.html">
    1495
   </a>
   <a href="清实录乾隆朝实录_page1496.html">
    1496
   </a>
   <a href="清实录乾隆朝实录_page1497.html">
    1497
   </a>
   <a href="清实录乾隆朝实录_page1498.html">
    1498
   </a>
   <span>
    ...
   </span>
   <a href="清实录乾隆朝实录_page1494.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
