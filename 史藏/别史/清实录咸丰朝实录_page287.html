<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 287 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 287 页/共 502 页</h1>
    <div class="content">
○乙巳。谕内阁、永康等奏、请将摆晾陈设不慎各员议处、并自请议处一摺。陵寝供奉陈设。理宜慎重。乃该员等、于裕陵殿内、摆晾陈设之时。并不小心安放。致孤山图手卷、有开裂之处。实属疏勿。员外郎铁朴、主事德荣、内管领庆恒、内副管领兆瑞、均著交部议处。永康、继善、绵森、未能先事谆饬。著一并交各该衙门议处。开裂手卷、即著派员送交内务府修整。　　

○湖南巡抚骆秉章、奏失守晃州厅通判杨泰来、请留原任。戴罪效力。得旨。杨泰来、平昔居官若何。前奏并未声明。遽因士民恳留。即免其罪。向来无此政体。该革员既能杀贼数十。或者尚能奋勉。著暂缓拏问。仍撤任留于该处协防。　　

○以湖南湘乡县绅勇防剿出力。永广文武学额各三名。　　

○以克复湖南茶陵、郴、桂阳、宜章、四州县城。赏守备曹福胜、花翎。知县苗如璋等、蓝翎。余升擢有差。　　

○贷湖南凤凰、乾州、永绥、晃州、古丈坪五厅、苗疆丁佃耔种口粮。并免永绥厅苗佃原贷谷石。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之二百二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰六年。丙辰。六月。丙午。谕军机大臣等、据翁心存奏、筹防宜兴东坝、并豫堵太湖水路一摺。所称贼越东坝而南。恐由间道内窜。则丹阳常州之兵。隔在西北。不及救援等语。于筹防形势。不为无见。惟邓绍良、现在总统甯国诸军。张国梁、又须往来策应。均不能令其专驻下游一隅之地。宜兴一路。既距无锡较近。自不可不严为之防。昨据怡良奏、派兵三百名。赴该处驻劄。是否足资堵御。东坝一路。自秦如虎、折回建平后。江长贵、是否已由金坛前往。明安泰、现在溧阳。所统兵勇。约有五六千人。能否责令兼顾东坝。著向荣等、妥筹办理。荆溪、宜兴、民团。焚船杀贼。颇能得力。亦著怡良等、加意激励。令其自卫。万不可稍形懈驰。致有意外之虞。向荣前奏、驱逐宝堰一带船只。系防贼内犯常州。其由太湖入苏之路。该尚书所指长荡、滆湖、东西氿等处。亦应一体收集船只。毋为贼用。太湖波涛浩渺。港汊纷歧。非寻常船只所能远涉。果能尽收各口湖船。贼匪自无从偷渡。太湖协水师副将周希濂、现在上游督带艇船。其本缺系何员署理。自应责令严密稽查。以资防范。另片奏、近日苏常诸郡。有按亩捐输制钱百文之说。请饬停止等语。如果并未举行。事属可已。自宜停办。傥因军饷不充。不得已而出此。亦宜查照从前办过成案。酌减捐数。以顺舆情。勿致滋生事端。原摺片著钞给阅看。将此由六百里加紧各谕令知之。　　

○又谕、和春等奏、现办防剿情形、并请催江豫官兵、进剿捻匪各摺片。庐营兵勇。分驻军铺等处。并未实力进攻。和春等所称庐江、桐城、无为、巢县、安庆、拟以次攻捣等语。虽似极力筹画。仍属毫无把握。此时巢县贼船。足为长江之患。吉顺驻兵该处。已阅年余。并未实力□□穴□又□剿。既据和春等奏称、现筹设法焚毁。著即饬吉顺、迅速设法办理。毋再延玩。致贻后患。雉河捻巢。经袁甲三等攻拔。因东南无兵堵截。致首匪张乐行等、由蒙城窜至颍州。英桂已派令佐领松志、参将成龄等、统带马步兵勇。分往颍州、颍上、援剿。是豫省官兵。实已深入皖境数百里。徒以皖兵未与会遇。致和春等未能知悉。该兵勇等、裹粮远行。道路生疏。著和春、福济、饬令珠克登、郝光甲、并郑魁士、所募壮能。奋力前进。与豫省官兵。前后夹击。将此股余匪。速即歼除。毋得迁延株守。致误事机。其正阳关、润河集等处股匪。并著督饬多慧、袁太华、黄元吉等、分投堵截。使捻匪迅就肃清。专力攻剿庐州属邑。次第克复各城。庶不至劳师糜饷。无尺寸之功。大负委任也。将此由六百里谕令知之。　　

○丁未。谕军机大臣等、叶名琛奏、＜口英＞咪口□佛各国、请重订条约、现已设法开导阻止一摺。据称、咪夷伯驾照会内称、条约章程第三十四条。载十二年后。两国派员酌办。本年六月期满。请代奏。＜口英＞夷咆呤、口□佛夷顾思、亦先后照会等语。前年该国夷酋。驶至天津。呈出祈请各条。率多谬妄。经崇纶等、正言斥驳。碍难入奏。其中惟上海欠税。非从前所及料。广东茶税。系随后增加。民夷相争之案。本为条约所载。恐现在办理不善。允其查办。当经谕令叶名琛、怡良等、酌量办理。现在该夷酋等。又以十二年届期。恳请代奏。咪酋伯驾、并有启程赴京之语。虽经叶名琛、力为阻止。但恐伯驾从中煽惑。约同咆呤顾思等、复行北驶。不可不防。各夷议定条约。虽有十二年后公平酌办之说。原恐日久情形不一。不过稍有变通。其大段断无更改。故有万年和约之称。况前年到津。业已加恩酌免关税等项。天朝怀柔远人之意。不可谓不厚。若再藉词哓渎。断难允准。叶名琛惟当据理开导。绝其觊觎之心。如其坚执十二年查办之语。该督等、亦只可择其事近情理。无伤大体者。允其变通一二条。奏明候旨。以示羁縻。若该夷酋等、竟至上海等口。有妄求代奏之件。著怡良等、谕以两广总督。为办理夷务之钦差大臣。无论何事。总须回粤呈请。两江总督。不能代奏。设有欲至天津之语。并著叶名琛等、谕以天津本非通商口岸。尔等前往。显背条约。上次天津所派大臣。已与尔等言明。尔若再至天津。断不能再派大员。与尔等会晤。如此剀切晓谕。庶可杜其妄念。至伯驾在粤。既居心叵测。此时若到上海。怡良等、务须暗中防范。毋令句通粤逆。别生事端。又本日据文煜奏、粮台兵饷无著。已降旨、饬部飞咨各督抚、严催拨款。但恐缓不济急。著怡良等、于江北地漕、盐课关税、及江海关税内、先行酌拨银两。以资接济。毋令缺乏。将此由五百里各密谕知之。　　

○予故升任贵州布政使署广东按察使沈棣辉、祭葬恤荫。如军营病故例。　　

○予广东阵亡游击严世坦、把总温经筹、何铨、方强、外委温琼璘、吴荣高、卢朝梁、黄凤章、朱振亮、从九品李玉龄、李炳垣、祭葬世职。　　

○予广西阵亡副将福格、祭葬世职。　　

○戊申。遣官祭火神庙。　　

○谕军机大臣等、前因曾国藩奏、请在上海抽收厘金、接济江西军饷等情。当谕令怡良等、体察情形具奏。兹据奏称、江苏军需局。用款浩繁。专赖抽厘济饷。未能分拨江西。且上海地杂华夷。该地方官绅。年余以来。办理尚属相安。若再另行派员前往办理。实多窒碍。所奏自系实情。抽厘济饷。本属不得已之举。况江苏本省。需饷已多。所有上海厘金。祇可留作苏省经费。曾国藩所请饬调顾椿、专办抽厘、以济江西军饷之处。著毋庸议。将此由四百里各谕令知之。　　

○又谕、直隶试用知府刘衡、前在定州直隶州知州任内。告病开缺。经桂良以该员病痊难以起用。咨部以原品休致。嗣因在连镇军营出力。以知府遇缺选用。现赴直隶候补。该员系曾经休致之员。是否能胜知府之任。到省后。著桂良随时察看。据实具奏。毋稍迁就。将此谕令知之。寻奏、该员当贼氛逼近。亟求交卸。如此存心。恐难望其尽心办事。得旨。著原品休致。　　

○庚戌。谕内阁、前因各直省大钱钞票。未能畅行。叠经谕令知该督抚、剀切示谕民间。按成搭解钱粮。以期通行无滞。惟钱钞之行。必自近及远。本日据给事中仙保奏、直隶保定府清苑县。至今并未出示晓谕。以致商民无所取信。钞票大钱。仍多窒碍。直隶一省。尚形阻滞。他省自更难流通。著桂良查明该省地方官。如果未经出示晓谕。其为收银买钞。或买大钱搭交藩库。营私肥己。情弊显然。即著据实参奏。　　

○辛亥。上幸静明园。诣龙神庙拈香。　　

○谕内阁、前据花沙纳、全庆奏、遵查前任顺天府府尹张起鹓、承办粮台。于捐输钱文。并不报部。车马津贴。滥行支应。并将余存军械。移交作价。参款已有确证。且于应交底帐。日久始行呈出。当降旨、将该员革职审讯。兹据花沙纳等、会同刑部、审明各款。与前奏大致相同。其交出底帐内。竟将违例字样。添注穵改。已属有心弊混。其在直隶完县地方。置买房产。并在京城钱铺存钱。又适当粮台甫撤之后。据供系廉俸所余。并非那移公项。殊难凭信。龚国瑞捐项。并未将数目咨明山东。亦属含混。张起鹓、著暂行监禁。所有原封文册。及续交帐目。均责令原办委员。勒限一月。造册报销。俟户部、工部、查核明确。有无浮冒侵蚀。再行定拟罪名具奏。该革员所有完县地方置买房产。并著查封备抵。　　

○又谕、桂良奏、永定河正堤漫溢、现在亲往勘办一摺。据称本年伏汛。大雨连朝。南七工正堤河水叠长。坝身蛰陷。堤面漫溢过水。约四十余丈。深约尺余等语。该厅汛员弁、于河水盛涨之时。抢护不力。厥咎甚重。署三角厅通判涿州州同曹文懿、署南七工东安县主簿钱宝珊、均著革职留工效力。其未能先事筹防之永定河道崇祥、著革职留任。桂良督率无方。著一并交部议处。该督现已驰往该工查勘。著即严饬该管员弁。赶紧盘筑裹头。毋令续有刷塌。至被淹村庄轻重情形。如有应行抚恤之处。并著桂良迅速查明具奏。　　

○以克复江苏扬州、仪徵府县二城、并三汊河等处剿匪出力。赏副都统富春、参领富明阿、参将邓凤林、巴图鲁名号。佐领永庆、吉勒图堪、麟祥、魁斌、参将英贵、游击梁恺、都司丁希凤等花翎。骁骑校富勒珲等蓝翎。余升擢有差。　　

○壬子。谕内阁、和润、锡龄奏、审明叠次京控案情、分别定拟一摺。此案奉天盖平县差役姜兆祥、以蠹役诈赃。致毙人命。本系按律应斩。归入上年秋审情实之犯。既据和润等、审明罪无屈抑。著即行处斩。以杜狡避。已革员外郎佛尔果春、已革主事春霖、于承审命案。辄敢得受尸亲银两。虽未枉入人罪。实属贪污不职。均著依拟定为绞监候。勒限追赃。限内全完。再行改发新疆。充当苦差。候选知县举人丁文浚、于人命重情。赴县关说。著即行斥革。已革盖平县知县刘汝新、于蠹役诈赃。并不究办。迨经酿成命案。犹复听人说合。率准领尸。已革郎中觉罗嵩山、已革员外郎色克通阿、已革主事焕德、于该犯翻控后。仍复随同审讯。既不呈请回避。亦未究出赃款。均属有心徇庇。以上四员。业经革职。著毋庸议。前任海城县知县升任辽阳州知州王肇光、既经验出尸伤。并不取具正犯供结。又因回护同官。不请覆检。显系意存瞻徇。著交部严加议处。奉天府治中曹敦锜、通判巴克坦、两次派委会审。承德县知县奎寿、续派会审。均未能究出赃情。著交部分别议处。盛京刑部侍郎调任户部侍郎书元、于司员书役。得受多赃。毫无觉察。并于府尹应讯之案。移咨到部。并不据实驳回。辄派原审司员审讯。已属办理乖谬。又将本部司员审拟之案。指为奎寿一人承审。尤属意存掩饰。著交部严加议处。升任都统前兼署奉天府府尹恒毓、于专咨案件。辄移刑部会审。亦属错谬。著交部议处。其余各犯罪名。著刑部核议具奏。　　

○谕军机大臣等、廉兆纶奏、广饶情形危迫、请迅速拨兵救援一摺。据称、饶州自毕金科一军、接仗失利。贼势狓猖。防守吃重。广信水陆可通饶州。而练勇仅二千余人。不敷分拨。势极孤危等语。览所奏情形。自系万分紧急。业经谕令王懿德、吕佺孙、何桂清、于附近广饶等处。酌拨官兵助剿矣。惟贼踞徽甯。浙之湖州一带。防堵正形吃紧。闽省前调兵勇三千。令改赴江南。尚未过浙。恐军装器械。急切不能完备。今调赴广饶之兵。亦恐一时未能即到。现在广饶二部。尚为该省完善之区。断不可再有失事。著曾国藩、文俊、通筹大局。设法分兵。兼顾饶州。即以保全广信。毋令与省城声息不通。致成孤危之势。其援兵未到以前。著廉兆纶、督同地方官。实力团练。以固藩篱。将此由六百里加紧各谕令知之。　　

○又谕、本日据廉兆纶奏、饶州紧急、广信孤危、请速饬派兵救援一摺。江西情形。现在广信一府。尚称完善。可与省城通气。饶州既形紧迫。该处势处孤危。不得不急筹援应。前调福建兵三千名。已令改赴江南。著王懿德等、于邻近广饶各营汛内。筹拨兵二千名。派员管带。迅速取道前往饶州广信一带。择要援应。至浙江现在办理甯国防剿。兵力自属难分。惟广信为浙省藩篱。亦应兼筹策应。何桂清前派往衢州防剿兵勇。除调回外。尚存若干。若能派往广信。即可以剿为防。如兵数已属无多。即于金、衢、严、各属内。酌量抽拨官兵一千名。前赴广饶一带。藉资堵剿。将此由六百里加紧各谕令知之。　　

○署刑部右侍郎和润等、奏报前往永陵。会查河道。得旨。河道风水所关。实为要务。朕闻苏子河、并非旧河身。势未朝拱。尔等详细查勘。务期敬慎。并将陵寝树株情形。一并查勘。　　

○予遇贼被戕云南举人杨逵、庆桂森、赏恤如例。　　

○癸丑。谕内阁、和春、福济奏、剿办捻匪获胜一摺。捻匪自雉河集击败后。分股窜扰蒙城。叠经乡团堵剿。该匪等、欲由沙河窜赴颍上。署蒙城县知县俞澍、派令勇目顾其仁、会同三义集等处团练万余人。驰往截击。毙匪一千余名。夺获马匹器械无算。太和县地方另股匪徒。亦经该县侯枢臣、督团堵剿。于五月十四等日。在高公庙等处。毙匪数百名。生捦捻首五名。余匪改窜。该二县团练。于捻匪窜至。均能随同官军剿办。实属奋勉出力。仍著和春等、饬令各路官兵。将败残零匪。悉数歼除。毋留余孽。　　

○以山东郓城县剿匪出力。赏团长文生季锡鲁、六品翎顶。　　

○予安徽阵亡千总严国英、祭葬世职。　　

○甲寅。谕军机大臣等、昨因廉兆纶奏、广饶情形危迫。已有旨令曾国藩等、设法兼顾饶州。保全广信。毋令与省城声息不通。本日复据奏称、饶郡于六月初五日失守。广信万分危急。攻剿建昌。愈难松劲。请将拨赴向荣军营之闽省兵勇三千。全数截留。以资分拨等语。饶郡与省城、抚州、广信、壤地毗连。现既为贼窜踞。当防其四出滋扰。傥由安仁、余干、横扑。则省城道路梗塞。文报饷运。无路可通。即抚建两路进攻。亦恐未能得手。著准其将张从龙所带兵一千六百名。专攻建昌。陈上国所带兵一千五百名。驰往广信。会合本郡练勇。分防要隘。仍即相机规复饶州。以遏贼势。该侍郎等、亦当统筹全局。设法兼顾。一面赶紧攻克抚建。一面酌拨兵勇。与闽兵会合。务将饶郡及早克复。庶不受逆贼牵掣之患。现在金陵剿匪。正当吃紧。其由闽省续派琳润等所带兵勇一千四百名。如过江西境内。即饬迅赴金陵大营。至昨谕福建添调兵二千名。原为援应广饶之用。今广信既截留兵一千五百名。所有续调福建兵二千名。已谕知王懿德等、饬令驰赴向荣军营。江西毋得再行截留。致滋贻误。将此由六百里加紧各谕令知之。　　

○又谕、昨据廉兆纶奏、江西广饶两郡。情形危急。前调闽兵三千。已改赴江南。当即谕令王懿德等、于广饶邻近各营汛。拣选精兵二千。迅速派往。以资堵御。本日复据廉兆纶奏、饶郡业已失守。势更危迫。所有福建派往江南之张从龙、陈上国、所带官兵。已准其分拨广建两郡助剿矣。广信现既留兵一千五百名。则昨谕续调之闽兵二千名。自可毋庸再赴江西。向荣扼守丹阳。东坝等处。贼众兵单。亟须添助。著王懿德等、即饬将琳润、禧禄、所带官兵一千四百名。飞催速往江南。并将续调之官兵二千名。迅速拣选精锐。派委得力将弁。一并驰赴向荣军营。以资调遣。毋任延缓。将此由六百里加紧谕令知之。　　

○又谕、本日据何桂清奏、遵调护运火轮船入江、并委员赴上海、筹办添购轮船一摺。据称、所有甯商护运之火轮船。业经派员管带。由圌山关飞驶入江。听候向荣调遣。其需添购之轮船。亦已委令金安清、何绍祺、张庭学、杨坊、陈元鼎等、前往上海。妥为购募。并筹款办理。此项船只。入江助剿。于江南军务大局。甚有关系。所有沪商护运之火轮船。著怡良等、迅速派员督带入江。统归向荣调度。至添购一节。自不可少。而需费较钜。必当设法办理。著怡良、赵德辙、遴委干员。饬令前赴上海。会同金安清等、迅速筹商。务令经费有著。得以克日奏功。将此由五百里谕令知之。　　

○又谕、本日复据廉兆纶奏报、饶州于六月初五日失守。并据何桂清奏称、饶州情形紧急等语。广信毗连浙省。值此贼势鸱张。情形危迫。所有派出官兵。著何桂清、饬令迅速前进。交廉兆纶调遣。远防不如近剿。但能广信无虞。即浙东亦可安堵。该抚定能通筹大局。悉心办理。此外应如何严密防堵。并著严饬在防文武。实心筹办。至泾县、祁门等处。时有贼匪窥伺。著何桂清、传谕张芾、相机堵剿。毋得再有疏虞。致干咎戾。将此由六百里加紧谕令知之。　　

○又谕、英桂奏、捻匪分窜、叠次追剿、并各路布置情形一摺。捻匪窜扑三河尖。距固始县城、九十余里。其势尚复鸱张。该抚饬邱联恩、带兵前往。会同地方官绅。合力攻击。尚恐不能力挫凶锋。傥令深入豫境。又将蔓延北路。英桂、袁甲三、分驻亳州、颍州、重兵全在皖境。必须尽力追击。由北而南。使匪踪不敢回窜。方不失会剿本意。不可专驻亳州。致成鞭长莫及之势。英桂现拟由陈州前往光属。即著迅速前进。迎头兜截。此时蒙城、颍上、一带。匪势尚未肃清。而以三河尖一股为最巨。似凶悍捻首。多在其中。果能将此股歼除。其余自当瓦解。较之零星剿办。更为扼要。著英桂酌度机宜。迅筹妥办。多慧、塔恩哈、扼守正阳。珠克登、扼守蒙城。西淩阿、崇安、扼守雉河集。徐宗干暂驻归德。所有北路布置。尚为周妥。无论皖兵豫兵。皆在该抚调度之中。据称、客兵仅止直隶一千七百。山东一千五百。是专指由豫带往兵数而言。其江皖两省拨来之兵。不在此数。如果不分畛域。通盘总计。剿匪之兵。正复不少。一俟办理得手。即可拨赴江南。以应急需。傅振邦、督带西安马队。于何日启程。该镇原带官兵内。尚能抽拨若干名。均著附报具奏。将此由六百里谕令知之。　　

○又谕、前据胡林翼奏、贵州候补知府韩超、素称知兵。训练有方。自苗匪滋事。该员带勇助剿。现闻在台拱清江之间。年余无饷。劝谕良苗供食。恐其终必饥困。坐失良将等语。贵州候补知府韩超、前于剿办桐梓逆匪时。带勇打仗。甚为出力。现在剿办苗匪。据恒春等奏报、亦屡叙其战功。其于军务得力。自属可信。当此军务需人。将材难得。著恒春、查明该员、现在有无饥疲乏饷情事。如果属实。亟应设法济饷。加以委任。俾得奋勉立功。以备干城之选。将此谕令知之。　　

○以攻破贵州翁树河贼巢出力。赏游击巴扬阿、巴图鲁名号。守备王万祥、花翎。余升叙有差。　　

○以剿办安徽甯国建平贼匪出力。赏千总秦坤、五品顶带花翎。予受伤同知衔仲孙懋升用。　　

○乙卯。谕内阁、大学士贾桢、在上书房宣力有年。简任纶扉。其属勤慎。现丁母忧。著暂行开缺。给假六个月。扶柩回籍。并著加恩赏给广储司银四百两。经理丧事。假满后、即行来京当差。　　

○谕军机大臣等、昨据恒春奏、兵饷支绌、请饬催拨等语。贵州剿匪吃紧。该督到黔后。各路均获胜仗。而兵勇口粮。欠发甚多。断难停兵待饷。致有贻误。四川垫解粤饷银十五万两。仅据报解银六万五千两。其余银八万五千两。尚未拨解。著黄宗汉、迅速筹款。即日派员解往贵州。以备接济。毋得以无款可拨为词。迁延干咎。将此由四百里谕令知之。　　

○又谕、前因黄宗汉、本年以来。未见奏报。谕令该督明白回奏。迄今月余。未据覆奏。黄宗汉身任总督。地方寻常事件。应奏者已属不少。况各省拨兵调饷。关涉军务者。更当由驿驰奏。乃半年以来。并无奏报。实堪诧异。该督平日尚能认真办事。并非因循废弛之人。何以迟延贻误若此。是否该督近体患病。精力不支。抑或别有意见。乐斌近在同城。谅必知其情节。著即查明据实具奏。毋得代为掩饰。将此由四百里谕令知之。　　

○命大学士文庆、为实录馆　　

监修总裁官。上书房总师傅。　　

○以吏部尚书翁心存、署翰林院掌院学士。　　

○命户部尚书朱凤标、教习庶吉士。　　

○以刑部左侍郎谭廷襄、署兼管顺天府府尹事。　　

○改铸浙江长兴县知县印信。从巡抚何桂清请也。　　

○以浙江派防东洨出力。赏同知白让卿花翎。守备汪安邦等蓝翎。余升叙有差。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百三　　

</div>
    <div class="pagination">
<a href="清实录咸丰朝实录_page286.html">上一页</a><span>...</span><a href="清实录咸丰朝实录_page282.html">282</a><a href="清实录咸丰朝实录_page283.html">283</a><a href="清实录咸丰朝实录_page284.html">284</a><a href="清实录咸丰朝实录_page285.html">285</a><a href="清实录咸丰朝实录_page286.html">286</a><span class="current-page">287</span><a href="清实录咸丰朝实录_page288.html">288</a><a href="清实录咸丰朝实录_page289.html">289</a><a href="清实录咸丰朝实录_page290.html">290</a><a href="清实录咸丰朝实录_page291.html">291</a><a href="清实录咸丰朝实录_page292.html">292</a><span>...</span><a href="清实录咸丰朝实录_page288.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
