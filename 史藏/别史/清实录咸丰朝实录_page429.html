<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 429 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 429 页/共 502 页
  </h1>
  <div class="content">
   ○庚申。孝庄文皇后忌辰。遣官祭昭西陵。　　

○谕内阁、户部奏、请筹款修理衙署一摺。本年十一月间。户部稿库被火。统计延烧拆卸、房屋二百余间。该部为钱粮重地。一切稿案文件。均关紧要。自应速筹修理。以资办公。所需经费银两。著山东等省各督抚、将欠解该部饭银等项。按照单开酌提之数。依限起解。作为修理之用。并准该部先行借动库款。赶紧兴修。俟各省报解到日。即行归款。至此项工程。著工部照例奏请派员、查估承修。　　

○谕军机大臣等、本日据特普钦等奏、俄夷复行拆毁卡房、并豫筹布置各摺片。此次俄夷、因乌鲁苏牡丹卡房被毁后。重行修整。欲令拆移江右。经爱伸泰、面见夷目布色依、开导不允。旋派夷官绰罗呢等四人。带领夷众三十余名。并传集附近居夷。各带器械。将重修卡房。肆行砍毁。特普钦等、以该处并无屯居旗户。非厚集兵力。难与较量。拟将该卡暂移江右霍罗绰地方。与阿敦吉林卡伦接续。可期无误文报。自系一时权宜之计。卡房原在许借该夷地址之内。彼既有所藉口。卡员等一时自属难与争执。惟该夷如此倚众恃强。持械威偪。情形实属凶悍。且左岸屯地。既已被其侵占。恐其得步进步。以次扰及右岸。据爱伸泰、探询通事阿斯拉木幅。有木酋欲往呼伦贝尔附近之英阿达河等处操兵之语。该处系属右岸地方。岂可任夷踪阑入。著特普钦等、即派委妥员、查探明确。如该酋实有往彼之信。必须设法阑阻。仍令屯户居民。作为不依。并力抗拒。以杜其窥伺之谋。至明春该夷、如在吉林地界受亏。回至黑龙江滋扰。即应严行拒守。断难任其凶狡。傥其安静回归。亦不可自我开衅。再特普钦、奏请陛见。现当办理夷务紧要之时。著毋庸来京。将此由四百里谕令知之。　　

○又谕、景淳奏、饬办团练、并招集揽头、分布要隘、绘图贴说呈览一摺。绥芬、乌苏里等处。业经景淳等、招集揽头。发给印照腰牌。分投入山。择要屯劄。并添设台卡十四处。以资侦探。其阿勒楚喀等地方。亦经密办团练。操演西丹。并添造枪炮。制造药铅备用。所筹均尚周密。著即照议办理。苏城一带。向多流民集居。历有年所。自系从前地方官、未能随时驱逐。此次所招揽头。是否即系此项流民。如果乐为我用。自可宽其既往。景淳等、应即查明。据实覆奏。不必回护。其应如何酌给器械、以资捍卫之处。均应豫为筹画。至所称、珲春东岸居住之恰喀扯人等。因被俄夷骚扰来投。恳求接济。现拟派员查明。再行招抚。此项人众。被扰来投。自应妥为抚恤。免为俄夷所用。然或系俄夷指使而来。留之则为心腹之患。亦不可不防。即著景淳等、督饬委员。详加察访。不得稍存大意。如来意果属真诚。其人足资御侮。或即于苏城等处。酌量拨给地亩。俾得前往开垦。设有缓急。亦可助我兵力。其军械火药等、亦应临时筹给以免掣肘。至珲春是否与通沟相近。如与通沟相速。则通沟之众。亦可仿照苏城。一体办理。并著查明具奏。将此由四百里谕令知之。　　

○又谕、曾望颜奏、川省现办军务情形各等语。川省自贼匪分股上窜之后。附省各属州县。均有土匪、乘机窃发。现派文武员弁、分投密捕。该署督自应仍在省城。藉资坐镇。惟土匪本系良民。全在地方官办理得宜。自不致重烦兵力。现在各属土匪蜂起。著责成地方文武。联络绅董。实行团练。密速摉捕。安抚良民。如各该州县中、有庸懦无能。或贪劣不协舆情者。即著从严参办。另委贤能之员。妥为办理。不可稍涉迁就。至前调陕西兵一千名。计已陆续到川。续调甘肃兵一千名。本日据乐斌奏、已饬提督郭相忠统带。兼程前进。不日亦可赶到。此项官兵到川后。仍归该提督管带。以资得力。断不可分拨各处防剿。至令兵将不习。皂升精力就衰。现调总兵占泰、帮同剿办。著曾望颜察看皂升。如难胜督兵重任。即著令郭相忠统带。以资得力。游击张必禄、准其暂行留川。随同剿匪。俟军务完竣。饬回湖北本任。湖南休致副将何胜先、现寓省城。准其由该署督差遣。如果著有劳绩。酌量奖励。所请起用之处。著不准行。将此由六百里谕令知之。　　

○辛酉。颁朱谕。今岁入冬以来。未沾雪泽。朕心殷盼实深。著差内务府司官一员。赍大藏香十支。驰驿往山东省城。交巡抚文煜传旨、令布政使清盛、虔诣泰山。竭诚叩祷。代朕祈请神祇。以迓祥和。　　

○谕内阁、前因奉天旗人佟宣勋、呈控蒙官夺地一案。当交玉明、会同倭仁提讯。兹据该将军等、查明覆奏。所有已革庄头姜国梁、追出地亩。照依历办成案。仍应令旗佃佟宣勋等、领种输租。不准穆长海、充缺撤地。以杜争端。即著照议办理。惟锦州管庄衙门。屡次咨请内务府、令穆长海充当庄头。显有情弊。原呈内、既牵涉庄粮衙门职官。句串蒙混。何以该将军等、辄以讯无确据。并不提质。仍著玉明、倭仁、确切查讯。据实参奏。以免效尤。　　

○上以岁暮祫祭太庙。自是日始。斋戒三日。　　

○壬戌。谕内阁、载垣等奏、会审户部核对处案内、究出职官说事受财、请革职归案严讯一摺。户部核对处官吏、易换空钞一案。经载垣等、究出工部主事李椿育、听从国子监教习钱绍昌、即钱问山。北河候补县丞沈庆松、转托向王正谊求情。得受谢钱期票各情。李椿育、著即行革职。归案研讯。该员京寓赀财。著即查封备抵。钱绍昌、沈庆松、著一并暂行革职。由直隶、四川、浙江、各督抚。饬属严拏务获。派员解京。归案究办。　　

○又谕、前因惠亲王等奏、秋审案内、实缓参差、请严定中外处分等语。又给事中包炜、条陈秋审失出处分、定拟章程一摺。先后降旨。交惠亲王、载垣、会同吏部。归并妥议章程具奏。兹据奏、详查例案。分别各条。开单呈览。秋谳大典。中外司刑各衙门。均宜虚衷详核。期于无枉无纵。外省错拟实缓罪名。既有处分专条。刑部为刑名总汇之区。向例未有处分明文。不足以昭儆惕。自应比照外省。酌定章程。分别处分。所请酌加外省秋审失入处分。并于起数多寡之中。分别几案。定拟失出处分。及刑部自行审理案件。与核议各省秋审案件。失出失入处分。均如所议办理。至都察院、大理寺、于各省案犯、具题到部。祇系会核罪名。其归入秋审。分别实缓。专由刑部定拟。该衙门于朝审时、仅与各衙门、公同覆勘。自应免其处分。所有片奏、请嗣后刑部定拟秋审实缓、会同都察院、大理寺核拟、如有错拟、由部议处之处。著毋庸议。　　

○又谕、袁甲三奏、亲督官军、偪攻贼圩、立将临淮关克复、长淮一律荡平、乘胜进剿一摺。我军自攻取临淮西面各圩后。节节进偪。本月十五日。川北道苗沛霖、带勇渡淮。添筑五营。并将临凤要路贼营一座。乘胜夺获。总兵张得胜、由东路进偪关下。夺获贼营二座。十七日。袁甲三亲赴临淮。飞饬副都统穆腾阿等马队。会合南岸兵勇进剿。十八日。总兵张得胜等、约同水陆各军。齐力环攻。该逆惊呼乱窜。我兵偪入关内。逆匪间有奔逃冲出者。均经兵勇追杀。歼捦殆尽。当将临淮关克复。其北岸各圩踞贼。先经我军挑筑长濠围困。该逆见南岸贼败。均各丧胆。我军合力扑进。将悍贼概行诛戮。生捦逆首顾大泷等九名。就地正法。办理甚为得手。著袁甲三即饬兵勇。进攻凤阳。迅图克复。毋留余孽。其出力文武。并前次声明汇案保奏各员弁兵勇。著袁甲三查明请奖。候朕施恩。　　

○谕军机大臣等、临淮关为南北扼要地方。既经官军克复。则饷路已通。大兵即可由此进剿。实为皖省军务一大转机。著袁甲三即督饬诸军。进攻凤阳府县两城。迅图克复。另片奏、存营马队、不敷分拨等语。德楞额、所拨马队五百名。前谕袁甲三临淮克复后、即行遣回。现在张乐行尚踞定远。张漋伏匿凤阳。亟应乘机攻剿。所有此项马队。准其暂留军营。惟贼踪飘忽靡常。设北路紧要不但将此项马队。迅速撤回。并须不分畛域。添派步队。以固北路藩篱。是为至要。将此由六百里各谕令知之。　　

○又谕、前因萧启江兵勇。曾国藩并未调回湖北。仍谕令骆秉章、接济兵饷。由曹澍钟饬赴庆远一带。追剿石逆。兹据骆秉章奏、萧启江一军。已回抵湘潭。距广西庆远府较远。自宜绕道赴蜀。与田兴恕会合夹攻。以保川省。且兼顾黔粤。著照所拟办理。至萧启江军饷。每月由湖南筹给一半。将来入蜀后。该抚拟由川省全数筹给。近年川省、筹解各省军饷。为数已多。此项饷糈。恐未必能全行拨给。仍著骆秉章、按月筹解一半。毋误要需。至该抚请饬曾国藩、从长计议。酌带水陆各军赴蜀等语。现在四川省、业已收复筠连等三县。叙郡亦已解围。情形较松。况皖省军务。正当吃紧。曾国藩现须统师东下。以顾全局。势不能再令赴蜀。著骆秉章仍饰萧启江、会合田兴恕一军。确探贼踪。迅速相机进剿。务须歼捦巨逆。毋令阑入川境。将此由六百里谕令知之。　　

○以克复江南临淮关。钦差大臣袁甲三、下部优叙。副都统穆腾阿、以都统用。赏委参领克蒙阿、头品顶带。全福、巴图鲁名号。总兵官张得胜、滕家胜、提督衔。余加衔升叙有差。　　

○以剿击安徽庐舒等处逆匪。连破贼垒。赏外委解先亮、都司衔。花翎。知县英翰、以同知用。　　

○癸亥。以岁幕祫祭。遣官祭太庙中殿。后殿。　　

○谕内阁、庆瑞奏、遵保堪胜水师总兵人员一摺。升署福建台湾澎湖协水师副将黄进平、台湾安平协水师副将黄礼鉁、升署台湾北路协副将曾玉明、均著记名、以水师总兵用。仍照例送部引见。金门镇标左营游击谢曜辰、水师提标右营游击。吴青华、水师提标左营游击李世雄、南澳镇标左营守备彭夺超、台湾水师协标右营守备吴朝成、水师提标左营守备卢成金、著一并送部引见。　　

○又谕、庆端奏、剿办莆田匪徒、将首夥要犯捦获、分别正法一摺。福建莆田大仑乡。为盗贼渊薮。叠次抗拒官兵。经署兴化府知府曾宪德等、于本年九月十三日。督兵进攻烟燉。该匪负嵎拒敌。守备田如松等、拔旗而登。毙匪多名。当将贼窝十三座焚毁。乡民捆送著名匪犯郑钟、陈全二名。即在军前正法。匪首潘楷、自缚投首。其大仑各乡贼巢。一律毁平。烧毙贼匪四十余名。并摉获匪党。悉行正法。办理尚为妥协。所有出力各员。准该督择尤酌保数人。以昭激劝。　　

○谕军机大臣等、据曹澍钟奏、现在广西军务情形、日有起色、请暂回川省、经理母丧等语。川省本完善之区。石逆大股、奔窜庆远府属之得胜镇。已逾黔界。该逆自注意在川。刘长佑等、现攻柳州。偪近庆远。沿途绅团截杀。该逆势必奔黔窥蜀。著曹澍钟、督饬刘长佑等、会合兜剿。务将石逆歼除。不得谓驱逐出境。遂足了事。如果石逆窜出粤界。亦须跟踪追剿。毋令阑入川省。致滋蔓延。现在藩司刘长佑等、既带兵出省。臬司张凯嵩、办理通省团练。会筹军务。正当吃紧之时。该署抚所请暂回川省、经理母丧之处。著仍遵前旨。俟广西军务稍平。再行奏请简员更代。该署抚应俟派署有人。方可交卸。至抵川后。果能会合官兵。迎头截剿。以保完善之区。更为妥善。将此由五百里谕令知之。　　

○又谕、曹澍钟奏、粤西军饷支绌、请饬湖南仍行接济、并催四川等省、速拨协饷一摺。广西地方。本属地瘠民贫。又经兵燹数年之后。饷竭兵艰。现在石达开大股逆匪。屯聚庆远。将由思恩等境、图窜黔边。刘长佑、苏凤文等军。因剿沿路土匪。自雒容一带。转战前进。军糈刻不可缓。刘长佑一军。前因骆秉章、派赴粤西援剿。所向有功。粮饷均由湖南支给。兹据奏称、截至十月底止。尚有欠解银二十余万两。已据骆秉章咨明。自十一月起。就近归于西省。按日接支。俟楚库盈余。仍当酌解。自系万不得已。惟粤省情形。困乏已极。前据四川委解银五万两。一时骤难赶到。其部拨山西、陕西、协济湖北月饷、各划十万两。亦未有起解之期。军行月饷。断非本省力量、所能□□穴□又□罗。著骆秉章、务再设法。移缓就急。仍将刘长佑、及刘坤一各军饷银。暂行照数按月拨解。至四川、山西、陕西、所有报解、及奉拨粤西军饷银两。亦即赶紧筹拨趱解。俾无困乏之虞。是为至要。将此由五百里各谕令知之。　　

○以甘肃安西协副将李世忠、备饷剿贼。永广本籍河南光州学额一名。固始县二名。其部弁随同剿守出力。永广安徽滁来安霍邱三州县。学额各一名。　　

○以办理海运出力。予天津府知府石赞清等、升补加衔有差。　　

○以验收全漕出力。予仓监督景霖等、升叙加衔有差。　　

○甲子。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德皇后殡宫。　　

○遣官祭端慧皇太子园寝。　　

○遣官祭太岁之神。　　

○朝鲜国使臣李土□宇等三人、于午门外瞻觐。　　

○乙丑。上御保和殿。筵宴朝正外藩科尔沁、乌珠穆沁、喀喇沁、敖汉、阿巴噶、苏尼特、浩齐特、四子部落、喀尔喀、茂明安、郭尔罗斯、扎噜特、翁牛特、乌喇特、奈曼、土默特、青海、伊克明安、土尔扈特、察哈尔、绰罗斯、王、贝勒、贝子、公、额驸、台吉、塔布囊等。及朝鲜正副使等。随文武大臣。依次就坐。诸乐并作。上进酒。召左翼、科尔沁卓哩克图亲王巴图、科尔沁扎萨克达尔汗亲王索特纳木彭苏克、乌珠穆沁扎萨克车臣亲王彭苏克纳木济勒、科尔沁扎萨克图郡王索特纳木伦布木、科尔沁郡王济克默特朗布、喀喇沁扎萨克都楞郡王色伯克多尔济、敖汉郡王布彦德勒格哷固鲁克齐、阿巴噶扎萨克郡王阿尔塔什迪、苏尼特扎萨克都楞郡王布达口□莽噶拉、浩齐特扎萨克郡王济克登噶卫章、四子部落扎萨克达尔汗卓哩克图郡王伊什齐党、喀尔喀贝勒布彦巴达尔呼、茂明安贝勒格楚克、郭尔罗斯扎萨克镇国公扬赞巴拉、扎噜特镇国公达瓦呢杨保、翁牛特镇国公永隆、乌喇特扎萨克镇国公贡苏隆扎布、喀喇沁扎萨克公衔头等塔布囊乌淩阿、科尔沁扎萨克博多勒噶台亲王僧格林沁、奈曼扎萨克达尔汗郡王固伦额驸德木楚克扎布、喀喇沁贝勒德木齐扎布、土默特扎萨克贝子索特那木色登、科尔沁镇国公棍楚克林沁、科尔沁公衔头等台吉和硕额驸布彦讷谟祜等。右翼、喀尔喀图谢图汗车林多尔济、青海扎萨克郡王乌勒金扎布、青海扎萨克贝勒拉旺多布济、喀尔喀扎萨克贝子德勒克多尔济、青海扎萨克贝子伊达木林沁、喀尔喀镇国公巴勒达尔多尔济、喀尔喀扎萨克辅国公旺楚克察克都尔苏伦、喀尔喀扎萨克辅国公奈当苏伦、喀尔喀辅国公车登扎布、喀尔喀辅国公贡楚克扎布、伊克明安辅国公乌尔都那逊、土尔扈特扎萨克头等台吉额尔德呢、察哈尔三等台吉索诺木达尔济、绰罗斯三等台吉蓝翎侍卫哈丰阿等。至御座前。赐酒成礼。　　

○是岁。旌表孝子。浙江等省、水孝禩等一百九十四名。孝女。浙江省、沈淑兰等十口。义夫。浙江省、应延寿一名。义士。浙江省、汪楷一名。顺孙。江苏省、朱锡黻等十名。悌弟。江苏省、王芳辰等九名。孝友。福建省、王仲锋等三名。守节合例。宗室庆安妻贺佳氏等十六口。满洲。瑞詹妻瓜尔佳氏等一百五十四口。蒙古。成桂妻章佳氏等五十三口。汉军。珏珍妻张氏等六十五口。内务府。常兴妻王氏等九口。各省驻防。奎善妻奇莫特氏等二百四十六口。奉天等省。荣德馨妻苑氏等四千八百四十九口。未婚守志。浙江等省、王永祥聘妻陈氏等三十九口。烈妇。陕西等省、杨焕堂妻冀氏等四十五口。孝妇。湖南等省、刘士贵妻蔺氏等九口。贞妇。四川等省、李帅氏等七口。烈女。山西等省、杨氏等六口。贞孝妇。浙江省、杨氏一口。贞孝女。浙江等省、王氏等十三口。贞孝节烈妇女。江苏等省、张氏等一千零五十七口。义婢。浙江省、吕氏一口。采访贞节妇女。江西等省、李允鉴妻刘氏等四千八百四十四口。百岁寿民妇。江苏等省、杨宣等七名口。五世同堂。山东等省、王志益等六家。均给银建坊如例。　　

○一产三男。河南省焦贵妻张氏一家。　　

○会计天下民数、谷数。直隶等省、通共大小男妇、二万九千一百一十四万八千九百四十三名口。存仓米谷、九百九十八万七十四石八斗三合九勺。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百五　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。春正月。丙寅朔。上诣奉先殿行礼。　　

○诣堂子行礼。　　

○遣官祭太庙后殿。　　

○御太和殿、受朝作乐宣表如仪。　　

○诣寿皇殿行礼。　　

○御乾清宫、赐王大臣、蒙古王、贝勒、贝子、公、额驸、台吉、及外藩使臣等宴。　　

○万寿覃恩颁诏天下。诏曰。朕丕缵鸿图。诞膺宝命。仰荷上苍笃眷。列圣贻谋。临御以来。于今十载。万几兢业。百尔钦承。开言路以达聪。举贤才以辅治。励一心之寅畏。戒三事之因循。在宥群生。遇偏灾而频蠲正赋。勤求上理。断疑狱而益慎祥刑。乃日敬之衷。常存夙夜。而时雍之化。未遍寰区。命将专征。秉大公以行赏罚。养兵筹饷。出左藏以拯黎元。劳旋帅于畿南。早闻奏凯。试师干于江上。迟睹销兵。飞号未变夫好音。嗷雁难期其安集。披章宵旰。决策焦劳。今岁六月令辰。为朕三旬庆节。方冰渊之自惕。奚冈阜之侈陈。惟念臣民共效鼚轩。弁宜中外覃敷膏泽。既先开夫蕊榜。嘉惠儒林。更特沛夫纶章。推恩寰海。乘春锡福。予一人上迓天庥。率土胪欢。俾万姓同登寿＜宀禹＞。所有应行事宜。开列于后。一、五岳四渎等祀。应遣官致祭。著察例举行。一、历代帝王陵寝。先师孔子阙里。应遣官致祭。著察例举行。一、自王以下、至八分公、俱加纪录四次。一、宗室、觉罗、俱赏养瞻银一月。一、满汉大臣年六十以上者。俱加纪录二次。一、内外满汉文武各官、俱加一级。一、内外大小各官、除各以现在品级已得封赠外。凡升级及改任者、著照新衔封赠。一、国子监贡监生、有各官学教习、免坐监期一月。一、各省儒学、以正贡作恩贡。以次贡作岁贡。一、满汉孝子、顺孙、义夫、节妇、该管官细加咨访。确具事实。奏交礼部核实旌表。一、八旗满洲蒙古汉军兵丁。及内扎萨克、喀尔喀等蒙古、年七十八十九十以上者、分别赏赉。至百岁者、题明旌表。一、军民年七十以上者、许一丁侍养。免其杂派差役。八十以上者、给与绢一疋。绵一斤。米一石。肉十斤。九十以上者、倍之。至百岁者、题明旌表。一、直省有坍没田地、其虚粮仍相沿追纳者、该地方官查明咨部奏请豁免。一、从前各省偏灾地方。所有借给贫民耔种口粮牛具等项。查明实系力不能完者、著予豁免。一、各处养济院。所有鳏寡孤独、及残疾无告之人。有司留心。以时养赡。毋致失所。一、内外官员、有因公诖误、降革留任者、该部查明奏请开复。一、各省军流以下人犯。俱著减等发落。一、各省监禁人犯。著将上年秋朝审缓决至三次各犯。仍照节次查办之例。查明所犯情节。分别减等发落。其缓决一二次人犯。内有案情本轻。可予矜原者。亦著该部查明请旨定夺。于戏。物阜年康。雨旸若而抚时茂对。定功保大。民人宜而受禄延厘。布告天下。咸使闻知。　　

○谕内阁、本年朕三旬庆辰。兹届履端初吉。业经特沛恩纶。延厘中外。因念推恩之序。允宜首重亲亲。惇郡王奕誴、著加恩晋封亲王。贝子奕劻、著加恩晋封贝勒。惠亲王之子奕详、恭亲王之子载澂、均著加恩封为入八分辅国公。惠亲王之子奕询、奕谟、均著加恩封为不入八分镇国公。贝勒载治、溥庄、均著加恩赏加郡王衔。醇郡王奕譞、著加恩赏银三千两。钟郡王奕詥、孚郡王奕譓、均著加恩赏银二千两。俱由内给发。用示朕覃敷闿泽。笃念宗支至意。　　

○又谕、本年朕三旬庆辰。业经渥敷闿泽。而中外王大臣。有勤劳素著者、允宜特沛恩施。怡亲王载垣、科尔沁亲王僧格林沁、均著加恩赏穿杏黄色端罩貂褂。其朝服蟒袍。仍用蓝色。郑亲王端华、著赏穿四团正龙补服。并著在紫禁城内乘坐二人肩舆。大学士彭蕴章、尚书穆荫、均著加恩赏戴花翎。侍郎杜翰、著加恩加二级。侍郎匡源、文祥、均著加恩加一级。以上加级在恩诏以外。并准作为随带。侍郎灵桂、著加恩赏还二品顶带。直隶总督恒福、著加恩赏戴花翎。两江总督何桂清、著加恩加太子太保衔。用示朕宣纶锡羡之至意。　　

○又谕、本年朕三旬万寿。著毋庸举行告祭礼。所有升殿礼仪。著停止。　　

○又谕、本年朕三旬万寿。王公百官、仍著穿蟒袍补服七日。　　

○又谕、本年朕三旬万寿。各省督抚、及将军提镇等、俱不准奏请来京祝嘏。　　

○予河南丁寨阵亡游击孙乔林等、祭葬世职。　　

○丁卯。上御紫光阁、赐王大臣、蒙古王、贝勒、贝子、公、额驸、台吉、及外藩使臣等宴。并赏赉有差。　　

○御乾清宫、赐近支亲藩等宴。
  </div>
  <div class="pagination">
   <a href="清实录咸丰朝实录_page428.html">
    上一页
   </a>
   <span>
    ...
   </span>
   <a href="清实录咸丰朝实录_page424.html">
    424
   </a>
   <a href="清实录咸丰朝实录_page425.html">
    425
   </a>
   <a href="清实录咸丰朝实录_page426.html">
    426
   </a>
   <a href="清实录咸丰朝实录_page427.html">
    427
   </a>
   <a href="清实录咸丰朝实录_page428.html">
    428
   </a>
   <span class="current-page">
    429
   </span>
   <a href="清实录咸丰朝实录_page430.html">
    430
   </a>
   <a href="清实录咸丰朝实录_page431.html">
    431
   </a>
   <a href="清实录咸丰朝实录_page432.html">
    432
   </a>
   <a href="清实录咸丰朝实录_page433.html">
    433
   </a>
   <a href="清实录咸丰朝实录_page434.html">
    434
   </a>
   <span>
    ...
   </span>
   <a href="清实录咸丰朝实录_page430.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
