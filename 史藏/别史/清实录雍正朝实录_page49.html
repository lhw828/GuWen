<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 49 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 49 页/共 216 页
  </h1>
  <div class="content">
   ○吏部议覆。左副都御史江球条奏。考试月官履历摺子。止须简明直叙。无用繁冗。履历之后。请增一条议。以观其才识。应如所请。从之　　

○辛丑。谕兵部。部院官之兼武职者。但由该旗保举。其在部院衙门行走如何之处。该旗大臣、并不得知。俱令部院衙门。于京察时察核　　

○谕抚远大将军年羹尧尔欲令康济鼐、驻劄西藏所议虽是。但康济鼐、居住阿里地方。亦甚紧要。不知康济鼐情愿与否。且与阿尔布巴隆布柰等、彼此能和睦与否。今令康济鼐为总领。带领伊属下唐古特、往居西藏。阿尔布巴等、倘有不服。康济鼐孤身在彼。虽欲效忠。势必不能。朕意康济鼐、仍兼两处往来行走。似有裨益。若令康济鼐居住西藏。伊即欲往阿里地方照管。亦不可得。此事极宜斟酌。如以康济鼐两处行走为是。康济鼐往阿里地方去后。令何人居住西藏、总领办事。著会同侍郎鄂赖、详慎妥议办理。寻议、康济应遵上□日于招地方、阿里地方、两处来往。若康济鼐往阿里地方。其招地方事务。即著贝子阿尔布巴总领办理。从之　　

○裁江南掌印都司一员　　

○壬寅。转户部右侍郎蒋廷锡、为左侍郎。升内阁学士吴士玉、为户部右侍郎。仍兼内阁学士里行　　

○以陕西洮岷副将张元佐、署四川松潘总兵官　　

○增直隶省各学取进文童额数。文安、通州、宝坻、丰润、蠡县、高阳、河间、任邱、景州、冀州、定州、南宫、枣强、清丰、滑县、东明、开州、长垣十八州县。向系大学。照府学额、各取进二十三名。蓟州、卢龙、迁安、昌黎、乐亭、博野、祁州、安州、新安、献县、阜城、静海、宁津、天津卫、万全、蔚县、衡水、安平、鸡泽、成安、清河、魏县、南乐、内黄二十四州县卫。向系中学。升为大学。各取进十八名。香河、顺义、深泽、青县、西宁、灵寿、行唐、赞皇、新河、高邑、无极、新乐、曲阳、广宗、唐山、内邱十六县。向系小学。升为中学。各取进十五名　　

○癸卯。谕吏部。科道外转。向属降用。是以令其将科道原衔、带于新任。前御史陈时夏、越分奏事。朕曾严饬。今河南管河道给事中陈世倕、系专管钱粮工程之员。在副总河嵇曾筠处。甚是掣肘。于紧要工程所需物料。不即给发价银。以致迟误。去岁江南拨到河兵、三月不给兵饷。河道近省、尚属易知。他省所用道员、倚恃科道职衔。抗违上司。亦未可定。朕用人行政。岂可令上下不遵定分乎。除新用许容、柯乔年、陆赐书三人、仍带科道职衔外。其余兼科道衔之各省道员。各该督抚问明。情愿不兼科道衔。在道员效力者留任。其有不愿在道员者仍调回原任。再、陕西洮岷道单畴书、去年总督年羹尧陛见时。奏伊才力不及。操守不廉。朕看此人。老成端谨。必系不能迎合年羹尧之所致。单畴书办事才情。或有不及。断非操守不廉之人。著调回以卿员用　　

○礼部疏奏。奉上□日加封四海、四渎、及天津之大沽海口、浙江之海潮、湖广之洞庭、诸神字号。请遣官致祭。得上□日。加封神号。与祭告大典有别。著停派大臣官员。令笔帖式等、赍祭文香帛前去。乌喇地方、即著将军致祭。余省附近祭所。或督抚提镇、前往致祭。若相隔太远。布政按察两司内、一员前往　　

○镶黄旗汉军副都统岳兴阿摺奏。旗下办理事务。并无定例。往往不能一时即定。从前兵部颁给中枢政考一书、日久破损。请将中枢政考、及现行则例。每旗给发一部。得上□日。八旗大臣等。遇有查例之处。无有则例。不时向部内行查。亦属非宜。尔等将中枢政考、与现行则例。俱向部查取如无清文者。补译清文。及部内一应定例。凡于八旗有用者。亦俱查取。再、自雍正元年以来。朕所办理八旗事务、及降上□日改定事件。俱另立一册籍将此为例。以便遵依查考。嗣后八旗内、有一旗所奏事件、经朕办理之处。即行文知会八旗。遵为成例。则八旗事务、不致各有参差矣　　

○甲辰。增广东省各学取进文童额数。南海、番禺、东莞、顺德、新会、香山、海丰、海阳、潮阳、揭阳、澄海十一县。向系大学。照府学额、各取进二十名。三水、增城、保昌、英德、兴宁、长乐、龙川、程乡、饶平、儋州十州县。向系中学。升为大学。各取进十五名。新宁、和平、永安、大埔、惠来、平远、镇平、开平、吴川、东安、西宁十一县。向系小学。升为中学。各取进十二名　　

○乙巳。都察院参奏。修造太祖太宗世祖神牌、管工部事廉亲王允禩、草率不敬。应将允禩、并堂司官、按律治罪。上召入大学士九卿等。谕曰。祖宗神牌。关系甚大。允禩供称、祗查看太庙奉先殿所修神牌。至他处神牌、修造时、并未查看。伊乃承办工部事务。理应俱行亲往、敬谨看造。乃漫不经心。祗交与司官草率从事。以致修造时日未久。遂至漆流字漫。且允禩并非思虑不到、不能办事之人。特有意草率。欲陷朕以不敬之名耳。又闻伊欲卸罪于司官。将己给之口供、复行掣回。此罪名不但司官难以承当。即允禩又可以承当乎。朕既欲宽伊罪。惟有躬自引咎而己。据尔等奏称康熙三十七年。天坛配享神牌。皇考特谕佛保、监督内府工匠修造。彼时允禩未将旧例查奏。朕在谅阴之中。心神恍惚。未及周详。是朕疎忽之过也。今神牌应如何敬谨修造之处。大学士、会同九卿确议具奏。再各处坛庙所供神牌。著太常寺堂官、前往敬谨阅视。如有应修之处。一并议奏。寻议、现据太常寺敬谨瞻视。祈谷坛神牌。有塌陷裂缝之处。相应重新修理。天坛地坛太庙奉先殿神牌。微有脱金落青。应粘补修理。请于天坛祈谷坛、派工部内务府司官二员。地坛、派司官二员。太庙奉先殿、派司官二员。各督率修理。其兴工告竣日期。交与钦天监选择。敬启神牌、并修完供奉之仪。令礼部照例办理。从之　　

○兵部议覆。川陕总督年羹尧疏言、桌子棋子等山。为匪类潜匿之所。相度形势。惟他拉渡川、东通庄浪。西通刀林。又仙米寺四围之山、林木丛茂。盗贼俱由此路出没。应于他拉渡川有水之地、设立游击一员。千总一员。把总二员。马步兵五百名。请即移凉州高古城游击等员、调兵驻防。仙米寺、应设立守备把总、各一员。马步兵三百名。请即移高沟堡守备、黑松堡把总、调兵驻防。应如所请。从之　　

○裁直隶延庆卫守备一员。梁城所千总一员。保定左所教授。训导、千总各一员。改天津卫为州。设立知州一员。改卫经历为吏目。教授为学正。其保定左所学生员、并入保定府学。每试额取童生十八名。分入清苑等六州县酌量加增。原附左所考试之任邱卫军籍生员、归入河间府学。延庆卫生员、分入昌平、延庆二州学。每试额取童生、亦分拨各府州学考取。从直隶总督李维钧请也　　

○以顺承郡王锡保、为宗人府宗令　　

○丙午。增山西省各学取进文童额数。阳曲、榆次、文水、临汾、洪洞、曲沃、翼城、闻喜、汾阳、介休、忻州、代州、长治、蒲州、临晋、猗氏、解州、安邑、泽州、高平、阳城、绛州、太平、襄陵二十四州县。向系大学。照府学额各取进二十名。绛县、临县、大同、蔚州、朔州、辽州、平定州、孟县、崞县、夏县、沁州、稷山十二州县。向系中学。升为大学。各取进十五名。黎城、壶关、繁峙、保德州、兴县、吉州、隰州七州县。向系小学。升为中学。各取进十二名　　

○丁未。谕户部。豫省阳武、封邱、中牟三县。从前两被水灾。闻其近堤地亩、有被水涨漫、流为支河者。有水去沙停、变为沙滩者。有地土变为盐鹻者。昔年特遣大臣、专司堵筑。又念民间输赋维艰、于蠲免之外、将应纳钱粮。宽期分年带徵。今幸修筑功成。河流顺轨。民获安居。但念被灾之后。元气未复。若将新旧钱粮并徵。民力未免竭蹶、且恐被水与停沙之地。以及盐鹻之区。一时未能耕种。则国课何由而办。朕心深为轸念。著户部侍郎托时前往。会同巡抚田文镜、将三县昔年被灾地方、悉心查勘。其地土被灾之轻重、及荒地成熟之迟早。与旧欠新徵之钱粮。应徵应免之处。一一确实分别定议　　

○以贵州提督赵坤、为銮仪卫銮仪使。升云南永北总兵官马会伯、为贵州提督。山西助马路参将柳时昌、为云南永北总兵官　　

○议政王大臣等遵上□日议覆。条奏内称、查得大将军年羹尧条奏、善后十三款内一款。打箭炉以外。木雅等处。共添设兵六千名。议裁四川重庆川北二镇、化林一协、并将遵义等营、共裁汰兵三千四五百名。查化林地方、系打箭炉扼要关隘。若将所有额兵一千名、止留五百。又于此内分兵二百名、看守打箭炉。则四川之西边、兵势甚微矣。至重庆总兵官标下、额兵二千名。重庆地方、系在四川大江沿边。据湖广荆州上流。若将总兵官并兵一千名裁汰。则四川之东边、兵势甚微矣。再、川北总兵官、驻劄保宁。额兵二千名。四川保宁、与陕西汉中相为犄角。若将保宁总兵官。并兵一千名裁汰。则四川之北边、兵势甚微矣。在昔于两省接壤之处。相其地势。多设兵丁者。特为互相声援。且防查各省盗贼故也。古来皆以内地为重。外地为轻。则裁内地之兵。安设边外。正未可以为得计。请将内地额设官兵、俱照常存留。再、打箭炉至巴塘地方九百里。将内地官兵六千名、安设边外。如何使不侵扰打箭炉之土司部落里塘巴塘之番人。致生事端。至番地只产青稞。不产米谷。内地官兵、自来习于谷食。如何挽运米粮、盖造城屋之处。并未议议。请仍令年羹尧确议具奏。应如条奏所请。将年羹尧议裁之川北、重庆、化林、遵义、巫山、达州各处镇协。并经制官兵。仍照常设立。再查年羹尧奏请打箭炉之外。添兵六千名。又黄胜关之外。潘州等处。添兵二千四百名。兵既太多。口外拨饷不易。又恐骚扰番民。亦未可定。今川北等处兵二千五百名、既不便裁去。应将此二处所设兵丁八千四百名内、减去二千五百名。其余之五千九百名兵丁尚多。亦应酌量裁减。应令年羹尧将裁减兵丁、及挽运粮米、盖造城屋之处。分晰具题。到日再议。从之　　

○户部议覆。湖北巡抚纳齐喀疏报。荆州府巴东县北、纸倍溪地方。忽涌盐泉。居民煎煮。每日得盐约二千余觔。请照淮盐行引。于楚北各州县分销。应如所请。从之　　

○四川巡抚王景灏疏报。成都等府、开垦雍正元年分田地六十八顷有奇。下部知之　　

○裁湖北掌印都司一员。都司经历一员　　

○准噶尔厄鲁特台吉策妄阿喇布坦、遣使臣博洛胡尔哈进表。贡献方物。赏赉如例　　

○戊申。谕大学士等。前闻南坪坝番人聚众梗化。朕料其必有起衅之由。曾降谕上□日。今据提督岳钟琪摺奏。叛番惧罪逃散。拏获起事首恶喇嘛番子拔那等九名。其余胁从逃匿者。现在陆续投诚。数日可以安辑。此事实。因石泉营守备孟继先、鱼肉番人、纵兵骚扰。茂州知州边鸿烈、擅作威福、因修城苛、虐番人。以致伊等愤激、杀伤兵民等语。番人敢行悖逆。自有宪典。至守备知州等、既有苛刻激成之由。必须审出实情。分别治罪。以伸国家之法。以服番众之心。著刑部侍郎黄炳、前往审理　　

○谕八旗都统等。凡骁骑校缺出。定例俱于本佐领下、拣选补授。嗣后若本佐领下无可补之人。著请上□日于该旗拣选引见补授。将此上□日宣示八旗。一体遵行　　

○左副都御史谢赐履、缘事降调。升大理寺卿梁文科、为都察院左副都御史　　

○吏部议覆。直隶总督李维钧奏言、直隶向年未设藩臬两司。故通永、天津、霸昌、大名、口北五道。俱挂山西山东河南等布按二司衔。今直隶守巡二道、既改为布按二司。其五道等、俱应改直隶布按二司衔。应如所请。从之　　

○添设安徽提督学政一员。从都察院左都御史蔡珽请也　　

○添福建台湾府新设彰化县儒学教谕一员。额取童生八名。改诸罗县、原辖之罗汉门地方、归台湾县管辖。从浙闽总督觉罗满保请也　　

○以故续顺公沈之义子沈铎、袭爵　　

○己酉。谕八旗大臣等。尔等己经增给亲丁钱粮。其前锋参领、护军参领、副护军参领等官。行走之处既多。守卫之责、又关紧要。应如何加恩、给与亲丁钱粮之处。公同会议具奏。寻议、前锋参领、护军参领向例给与亲丁一名每月钱粮一两今请增给二两。再折给米银一两。其前锋侍卫、副护军参领、向无亲丁。今亦给与一名。每月给钱粮一两。折给米银一两。得上□日。前锋侍卫、亦照依参领给与　　

○特赐原任正黄旗副都统阿南达、谥恪敏造坟立碑。致祭一次。从其子巴尔库尔副将军阿喇衲、遗本奏请也　　

○喀喇沁辅国公口□戛尔麻色楞故。遣官致祭　　

○庚戌。广西巡抚李绂疏言、广西捐谷价值。每石三钱。今据原任广西布政使今升通政使王沛憻到粤。咨称原捐谷价。每石实收一两一二钱。除发谷价外。余银几及百万。并无著落。请将从前经手之督抚司道以下等官质讯。得上□日。大凡开捐处、稍有盈余。亦人所共知。如将此项盈余、即作枉法婪赃、一律治罪。其他捐纳之省。必致生事讹诈。但不清查、则不肖官员、竟视此为分内之事。任意肆行矣。著行文各省。取具各员确供、咨送广西。并咨原藩司黄国材处。将收捐始末情弊奏闻。如敢欺隐。从重治罪　　

○湖北巡抚纳齐喀患病。请假调理。以湖广总督杨宗仁、兼署巡抚事　　

○辛亥。诸王宗室等、以建立宗学。具摺谢恩。上召入乾清宫。谕曰。书云、以亲九族。九族既睦。尔等宗室之内、自应和协。彼此保护。骨肉之亲。岂可相为讎敌乎。朕在藩邸时。虽知宗室恶习。但孔子云、不在其位。不谋其政。又云、非天子。不议礼。不制度。不考文。朕今即位。教育爱护宗室。俱系朕躬职分之事。前朕议处苏努、吴尔占之罪。伊等并非与朕旧有隙怨。祗以骨肉之内。彼此倾陷。互为讎敌。一有微隙可乘。群起而攻之。则其人何所容身乎。今我宗室内、互相讎陷之习。皆由苏努所致。凡讎当解。不当结。所谓九世之讎必报者。指敌国而言之耳。非言宗族骨肉也。以骨肉而信下人无影响之言。彼此视为讎敌。反与旁人相亲。岂非轻重倒置乎。今朕宗室仅千余人。尚不及十佐领人数。若如此互相倾陷。何所底止。朕甚惜之。惟望尔等习为善人。尔宗室内、不但同心协力、报效国家之人、为朕所深眷。只安静守分、不干法纪之人、即在朕眷注之中。若妄行犯法。朕必照例处分。岂可望朕之宽宥乎。尔等为立宗学之故谢恩。如以朕设立此学、果为有益。尔诸王宗室之子弟、或在家延师读书亦可。或劳其身心、阅历事务、令入宗室学中读书亦可。惟令教习等、严加训诲。尔等又时加约束。自可望其成就。若溺爱袒护己子。反怨教训之人。何由望其成立耶。尔众宗室等、听朕此上□日。实心奉行。各自勉励。或学习经书。或娴熟武艺。宗族骨肉内、彼此扶持。各守本分。无贻羞辱。如果学习数年。文武两途、有几人成材。则朕心喜悦。如获奇珍。庶此学之设、不为虚矣。再、宗室子弟之成丁者。宜各自黾勉向学。至于鼓舞振作之勤。则在尔宗人府王、贝勒、公等。如数年中、各自勤学。诚得几人成立。彼时不但尔等谢朕之恩。朕且举行筵宴、以志欢庆。总之、宗族骨肉之间。以和为贵。尔等勉＜旃-丹冉＞　　

○谕吏部。考试月官履历摺子。必令伊等自构。若烦人代作。引见时查出。定行覆试治罪　　

○工部奏请修理坛庙等处事宜。得上□日。此本内将修理坛庙、及修坟立碑等事。俱在一处缮写。殊为不敬。纵使旧式如此。亦应更改另行。分晰缮写才是。廉亲王并非意见不到之人。著查询具奏　　

○壬子。谕领侍卫内大臣等。各处俱有其次办事之人。如部院、则有司官。都统、则有副都统参领等。惟领侍卫内大臣、前锋统领、护军统领等、并未派有其次办事之人。著领侍卫内大臣处、每旗派侍卫班领一员。侍卫什长二员。次于领侍卫内大臣等办事。前锋统领处、派前锋参领一员。前锋侍卫一员。前锋校二员。护军统领处、派护军参领一员。副参领一员。护军校二员。次于前锋统领、护军统领等办事。若大臣等办事错误。将伊等并议处分。如此、则伊等各勤厥事。皆得殚心于大臣之前矣。此所派之侍卫班领等当差之处、仍著照常行走　　

○癸丑。上御太和殿视朝。诸王及文武升转各官谢恩　　

○召入内阁部院诸大臣谕曰。大臣之道。贵于殚精竭忠。事事尽心。务求至当。尔吏部、兵部、近又有评罪太重之弊。尔等以为议轻、则上必从重。不若议重、则恩自上出。必从宽典。此等私心揣度。皆系从来积习。朕所洞悉。何得仍其故智乎。如朱纲铅法一事。议以革职。因朱纲平日奏摺、朕命隆科多代奏。故从重议。以见避嫌之意。卢询独奏一事。议以革去都统。因其同为兵部堂官。故从重议。以见不瞻徇之意。吉当阿、于举行计典时。上三旗、无一卓异之员。岂有下五旗、皆有可荐之人。而上三旗、独无一人可信乎。据称伊等、或系出差。或派往打围。故未行荐举。夫既有可荐之人。独不可展限补荐乎。朕将吉当阿交部议处。而该部又谓此必朕欲重处者。遂议革职。以迎合朕上□日。夫朕欲褫吉当阿之职。何难竟行斥革。而必借此一事以从部议乎。此等但知行私自便。全无公忠为国之心。所当痛加悛改者也。又如大学士张鹏翮员缺。吏部即行开列具题请上□日。朕令内阁确查旧例。其初含糊回奏。及朕忆皇考加恩李光地、有一月后开列之上□日。内阁始查出档案请罪。当时李光地之事。朕在藩邸时、即闻人传颂皇考待大臣恩意周渥。不忍遽行开缺。以为盛事。尔等岂不闻知。且现有档案。而置若罔闻。必侍朕再四往复查询。始具奏请罪。是诚何心。朕非过于烦琐。欲尔等屡次请罪。特欲求其当耳。盖大学士之缺、必迟回郑重以得其人。非如他职。有一缺出。即有一人可补。况皇考加恩阁臣、尤为备至。李光地、系皇考登极后之进士。洊历台辅。恩礼优渥。至于如此。张鹏翮、为皇考之旧大臣。朕擢任机衡。今加恩乃不如李光地可乎。此系皇考非常恩典。在新任阁臣、及吏部、或尚可托词未经详查旧档。至如马齐、嵩祝、与李光地同时共事之人。如此隆恩。岂有遗忘不知之理。设朕不加意查询。乃于张鹏翮之缺、遽著开列补授。又将使朕引为己咎矣。此等事皆有关系。尔等大臣、全不在意。岂尔等不尽心办事。抑或尔等才情、俱出朕下耶。朕但期事之归于至当。非好为苛求。乃不得已也。诸大臣其勉之　　

○谕各省督抚等。周礼称惟王建国。体国经野。孟子亦言仁政必自经界始。疆界所关。诚为至重。从来两省交壤之地。其界址多有不清。云贵川广等处为尤甚。间有一省之内。各州县地界、亦有不清者。每遇命盗等事。则互相推诿。矿厂盐茶等有利之事。则互相争竞。甚非息事宁民之意。各省督抚、其共矢公心、详细清查。如与邻省地界有不清者。则两省各委贤员、公同勘定。若本省内地界有不清者。即委本省贤员勘定。地皆朕土。人皆朕臣。此盈彼绌。悉在版图之内。无容分视也。虽地界或间有难定之处。但平心勘画。即使稍有不协。然一定之后。久远得以遵据。永无推诿争竞之处。于地方大有裨益矣　　

○甲寅。谕大学士等。应开科道人员。俱系科甲出身。再考文字、亦属无益。今次著于翰林各部院衙门、应行开列人员内、令各堂官荐举。从前朕于科道中、欲用外省道员。故将有才干者选用。今外省道员、将次用足科道职司言路务择忠诚为国、直言无隐者。方为称职。如钱廷献之徒务虚名。刘灿之挟讎为己。崔致远之抗违狂妄。此数人、皆但知有身而不顾朝廷。如此存私之人断不宜于言责。今次荐举人员内、若有此等行为。必将原保举之人、一并究问　　

○谕吏部月选道府州县等官。于地方民生、最为切近。与其甄别于既仕之后。不若详慎于未仕之前。是以我皇考特重其事。每于月官铨选之后。令九卿、詹事、科道验看。凡有出身不正、素行不端之人。各将所知、据实陈奏。而九卿等、每多瞻徇。莫肯抒诚。及朕临御以来。屡降明谕。务令直陈无隐。乃仍循旧习。瞻顾怀私。系同乡、则畏避嫌怨。系别籍、又谓不能确知。如此、殊非慎选官方之道也。嗣后月官掣缺之后。九卿照例验看。但九卿人少。不能周知。并令各部院衙门堂司官、将所知汉人内、有出身不正、行止不端者。各具密摺、于月官考履历之日、至乾清门进呈。其有品行素优者。亦令密奏。若系旗员。则令本佐领、参领、都统、副都统、亦照此例。各具密摺奏闻。倘有挟讎诬奏者。朕参阅众论。自能洞悉。诸臣亦断不能欺朕也。如此、则不肖幸进之徒。皆知儆畏。名器不致滥邀矣　　

○礼部议覆。左通政陈良弼条奏。八旗汉军笔帖式。贡、监、生员、官学生、亦有学习繙译者。请照满洲蒙古例。一体考试。应如所请。嗣后三年之内、考取秀才二次。举人一次。进士一次。其取中额数视人数多寡。临期请上□日钦定。从之　　

○乙卯。谕九卿等。节行为风化之首。故旌扬盛典。历代崇之。朕即位以来。拳拳以敦教化、励风俗为务。恩诏中、敕令旌表节义。嗣又颁发谕上□日、至再至三。诚欲地方有司、加意采访。每见直省举报节行、俱系民间妇女。而营伍中人绝少。岂旌典例由生员具呈教官具结。与兵丁声气、渺不相通、无由举报耶。嗣后必使兵民一体。凡营伍中节行贞烈之妇女、尽得举报。不致冒滥。亦不致隐漏。以副朕广励风节至意。寻议、嗣后令直省督抚提镇学臣、宣谕地方文武官弁。查明营伍中、合例节妇。移明教官。申报州县。详请题核旌表。永为定例。从之　　

○丙辰。镶白旗汉军副都统林柱、缘事革职。升正白旗参领石文焻、为镶白旗汉军副都统　　

○议政王大臣等议奏。振武将军印、出征十年。威布边疆。应将此印、给与镇守茂岱察罕叟尔扎克拜达里克将军穆克登掌管。从之　　

○工部遵上□日议覆。吏部尚书朱轼疏言、浙江杭州等府、全赖海塘捍御潮汐。查绍兴余姚县、自浒山镇、西至临山卫六十里。旧有土塘三道。内一道为老塘。距海三四十里。或十余里。系百姓自筑。其二道为外塘。询据土人云、潮水从不到塘。若加高三四尺。厚五六尺。即遇风潮、亦不致冲溢。系民间灶户修筑。今被灾之后。民灶无力。应令地方官、动用公帑兴修。又自临山卫至上虞县乌盆村十五里。自村至会稽县沥海所四十五里。内石塘二千二百余丈。系康熙五十八年建。至今巩固。其石塘东西、共土塘七千丈。坍塌甚多。应令填筑乱石、上铺大石、以固塘基贴石筑土。栽种榆柳。近塘洼地、一概筑平。庶可永固。自陈文港至尖山二十余里。内草塘七十四丈。乱石砌边。土塘三千七百二十六丈。塘外淤积沙土。潮水犹注塘下。应将土塘加宽。添铺条石。其草塘七十四丈。并照式修改。再、塘外原有乱石子塘。宽三四尺不等。外加排桩、遮护塘脚。最为紧要。去秋风潮、排桩欹倒。子塘零落。应修砌完固。从前原无子塘之处、亦照式兴修。又海盐县、东自秦驻山三涧寨、西至演武场、石塘二千八百丈。明时修建。最为坚固。年久水沁塘根。桩木朽坏共塌八十余丈。今应移就实地修筑。又去秋风潮冲溃七十丈。其附石土塘、亦应照式修筑。自演武场、至平湖县雅山炮台一带土塘。现在地方官加修。指日完工。通共估计石价夫匠土方、杂费、应用银十万五千七百两有奇。俟工完后、核实报销。至支发钱粮、及督修大小官员、应听抚臣法海、另疏题报。俱应如所请。从之　　

○又议覆。吏部尚书朱轼疏言、江南松江府之华娄上海等县、沿海二百五十余里。地洼土松。捍海塘工。尤为紧要。自金山卫城北十里、至华家角四十余里。土塘六千二百余丈。内最险工一段。自漴缺墩至东湾九百六十九丈六尺。缘大小金山、耸峙洋面。山北壅积沙墩。潮水直冲漴缺。前明修筑石塘三百余丈。日久侵啮。石塘孤露水中。康熙四十七年、另筑土塘。去秋风潮、坍卸入海。此段工程。最为紧要。又次险工四段。自金山墩至西新墩七百六十八丈。自兵厂至张家舍二百八十八丈。自倪家路至三坌墩、三百六十丈。自周公墩至花家角、一千四百六十八丈八尺。此四段老岸久坍。新塘屡易。皆当易土为石。以资保障。其修筑石塘之法。应于地面开深二三尺。务见实土。乃用木桩长一丈者。密钉土内。桩间杵筑。使底土坚实。上铺条石。纵横相间。下宽而上缩。层层收进。三面铺砌条石。中间填塞碎石。自基至顶。共砌石十层。自能永久保固。通共应用银一十九万二千九百两有奇。所有石料。必须办齐。方可兴工。至支发钱粮、及督修大小官员、应听抚臣何天培另疏题报。亦应如所请。从之
  </div>
  <div class="pagination">
   <a href="清实录雍正朝实录_page48.html">
    上一页
   </a>
   <span>
    ...
   </span>
   <a href="清实录雍正朝实录_page44.html">
    44
   </a>
   <a href="清实录雍正朝实录_page45.html">
    45
   </a>
   <a href="清实录雍正朝实录_page46.html">
    46
   </a>
   <a href="清实录雍正朝实录_page47.html">
    47
   </a>
   <a href="清实录雍正朝实录_page48.html">
    48
   </a>
   <span class="current-page">
    49
   </span>
   <a href="清实录雍正朝实录_page50.html">
    50
   </a>
   <a href="清实录雍正朝实录_page51.html">
    51
   </a>
   <a href="清实录雍正朝实录_page52.html">
    52
   </a>
   <a href="清实录雍正朝实录_page53.html">
    53
   </a>
   <a href="清实录雍正朝实录_page54.html">
    54
   </a>
   <span>
    ...
   </span>
   <a href="清实录雍正朝实录_page50.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
