<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 202 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 202 页/共 263 页</h1>
    <div class="content">　　○升辽东官军都指挥同知夏霖等二十四人俱一级赏都指挥佥事邓铎等七百八十一人有差
　　○升定州卫达官都指挥佥事吴英为都指挥同知以其父省吉土木阵亡故也
　　○癸丑敕忠国公石亨会昌侯孙继宗总管五军营太平侯軏怀宁伯孙镗总管三千营安远侯柳溥广宁侯刘安总管神机营仍命太监曹吉祥刘永诚吴昱王定同理各营军务
　　○免羽林前等二十三卫去年被灾无徵子粒一万六千六百余石马草四万九千七百余束钞四千二百余贯
　　○甲寅襄王瞻墡至京见  上于武英殿
　　○湖广施州卫五路安抚司舍人覃斌等广西太平府永康县官族黄宗贤等来朝贡马赐彩币钞锭有差
　　○泰宁卫都督佥事革千帖木儿遣都指挥哈纳出来朝贡马驼赐宴及彩币表里等物
　　○兴济伯兼礼部尚书杨善奏臣另副千户宗正千户容所镇抚能及庶男宏同诣南宫迎  驾有功乞加微职以图补报  上命宗为勋卫宏为副千户容能俱升一级
　　○大同总兵官右都督李文奏孛来使臣五百余人还至高山站杀伤护送官军百人执都督马政子鉴捶之尽掠其马匹兵甲而去鉴同指挥哈铭等逃还盖以大同西路参将李显等供馈不满所欲又闻忠国公石亨巡边致生衅端已令参将张鹏率轻骑追剿并调西路官军相机策应  上曰孛来遣使进贡朕固虑其变诈但难以拒绝故遣马政回使以探其情今贼果尔兵部即会文武大臣计画制御方略以闻太平侯张軏等请敕缘边诸将戒严守备及治李显等失机之罪  上命锦衣卫遣人收显来京并哈铭马鉴鞫之死亡官军之家各赏银五两
　　○乙卯改刑科给事中姚旭为河南郑州判官旭与御史同奉命使江西未行奏争坐次佥书事下礼部覆奏给事中为近侍官御史为风宪官旧例给事中坐左御史坐右  上命如旧例而以旭公事未理輙争私意持有是命
　　○宁夏左参将都指挥使种兴卒兴顺天府通州人初袭义勇左卫指挥佥事以荐升都指挥佥事正统元年北征以禽虏功升都指挥同知二年追败虏于骆驼山三年巡边至本纳荒泥力战禽贼把台等六人有白金彩币之赐九年游击将军都指挥陈友袭阿良哈获虏众四百余人马牛驼万余匹兴与有功升都指挥使赐白金彩币调守备广武景泰五年奉敕充左参将镇守宁夏西路至是虏入境兴率所部官军迎战为流矢所中卒讣闻  上悼惜遣官谕祭命有司恤其家
　　○丙辰改监察御史李周为江西新淦县知县薛骥为永新县知县龙晋为直隶嘉定县知县张瑄为婺源县知县张僖为河南永宁县知县周等俱奏分俸养亲六科劾其私事用公印又不由通政司以进十三道惧亦举之下法司论罪赎杖还职  上以其不达宪体俱改外任
　　○户部言兴利除弊八事一浙江布政司直隶苏松等府查勘民间田土业主已卖令买主纳粮及重租官田改作民田纳粮若有司循情不行查究及势豪家不肯纳粮者依律问拟一今后遇徵纳税粮有布政司处听分巡官直隶去处听管粮都御史等官斟酌起运存留地方远近定与加耗脚费其买办物料亦要斟酌时直定泒仍佥点富实之家领角□羊其余杂差各照黄册点差敢有官吏人等作弊害民者听管粮都御史等官执问一各处民间男女年三十以上无力备礼婚娶者依洪武年间教民榜例省令里老人等于各该得过人户内劝谕赒给量出所有互相资助以成婚配如家贫不能举丧亦如此例一各处城市乡村及通行河道如有饿殍漂流未掩骸骨宜令所司收埋一各处河泊所业户逃亡事故负累见在业户包陪宜行各该有司查勘就于新增续置船只罾网不曾办课之家照名补替敢有徇私将消乏之家不行除豁新增之户受财脱放者俱治以重罪一常苏松嘉湖等府粮长纳户人等送纳糙白等粮乞敕内府供用库等衙门如例一尖一平收受及在外衙门一体遵守以恤民难一应天太平宁国镇江广德五府州  太祖高皇帝念系兴王之地该徵税粮民田全免官田减半其时民少田荒以后富豪之家逐年开垦有多至百余顷者俱不纳粮宜令各该官司查勘以十分为率减其三分就取勘丁多田少及无田之家每丁摘拨二十亩令其耕种以赡身家一山东济南青州并顺天直隶河间等府被灾州县今年该徵户口食盐米钞并采办买办物件宜暂免徵济南所属灾饥尤甚缺粮赈济宜暂将今年岁办物件及各色课程如时直折收米麦在库赃罚如例估计籴买粮米赈济饥民  上曰俱准拟行其收粮情弊内府供用库令司礼监在外衙门令都察院备榜禁约
　　○提督松潘刑部左侍郎罗绮奏黑虎三姐等寨番人与董卜韩胡讐杀恐窥我边境遣指挥周刚等率军巡视至坝州番人起塘迎敌战败之斩首三百五十余级擒二人克苏村等五寨
　　○辰时日生淡晕午时鲜明至申时云遮
　　○丁巳命文武百官朝见襄王于诸王馆
　　○敕刑部右侍郎黄仕俊赈济直隶河间府及山东济南等府饥民以诸处灾伤地方广阔侍郎周瑄佥都御史林聪巡历不及周遍也
　　○命羽林前卫带俸都指挥佥事汪礼任狭西都司从保定侯梁珤奏请也
　　○宥都指挥佥事胡镛罪镛充左参将镇守山海等处尝令所部为太监舒良郝义市米中盐事觉镛妄牵都督佥事宗胜都指挥佥事马荣至是刑部以赦除其罪但坐以妄奏杖  上念其久于守边特有是命
　　○降锦衣卫都指挥佥事刘敬为山东东昌卫指挥使敬在景泰时为指挥同知专谄权要频令其妻出入于唐兴杭昱太监张永阮简家妓者李惜儿景泰间入宫得幸敬与其家尤密及  上复位又以妄报迎驾功历升都指挥佥事至是六科十三道劾敬当  上复位前一日因外夷贡使来朝多选校尉三百余人阴欲助张永等擒杀迎驾诸大臣遂下敬都察院鞫之论当斩不伏右都御史耿九畴请集群臣杂治之言敬当  上复位时实督校尉警跸行礼其罪可疑  上乃宥而黜之外卫
　　○大同总兵官右都督李文请给备御官军弓七千七百张及弦箙  上命工部如数给之
　　○戊午遣定国公徐永宁等为正使给事中刘昭等为副使各持节册封庆王庶长子邃＜雝土＞为平凉王真宁庄惠王庶长子邃垿为真宁王韩靖王子徵鍉为汉阴王兵马指挥张敏女为郑世子继妃潞州同知王瓘女为广宗王妃兵马副指挥宋仕能女为唐山王妃兵马副指挥李刚女为永年王妃楚府镇国将军季土□堂为通城王夫人刘氏进封通城王妃赐册印冠服仪仗等物有差
　　○升吏部考功司员外郎萧彝兵部武选司署员外郎盛纶俱为本司郎中
　　○汧阳王公鏳奏封爵时所赐仪仗器皿等物因承运门灾烧毁殆尽乞重造赐给从之
　　○保定侯梁珤奏母王氏年老家口众多禄食不周  上命增给京仓禄米月十石
　　○府军前卫军余王斌祝发为僧名悟真全逃居狭西褒城县尝与洋县天台山僧伪称真明帝王韦能者谋为乱事觉能充军斌得脱结庵于胡城山以居为妖言诱流民作乱制斧钺及五方日月旗号所居为钱龙川八宝台建国名曰极乐改年号曰天绣期今年焚栈道据汉中更名乌龙城起事封其党周曾等为定天侯左右副将等官取所淫女子王氏为后且假天将言斌乃紫微星下世当王天下至正月元旦衣黄朝众号令之斩男子一人祭旗即率以攻掠傍近诸县得众数千人令其先锋刘英持书入汉中府约战行至梳洗桥猝遇官军斌等及其党数百人俱被擒至是狱具  上命诛斌及同谋者四人以徇谓余皆愚民被胁发充军及宁家
　　○己未命会昌侯孙继宗理后军都督府事
　　○调京卫带俸都指挥同知杨兴都指挥佥事赵进袁宝郑俊陈忠于山西行都司兴进理司事宝俊忠分督操练
　　○免直隶永平府所属去年被灾无徵粮二千八百余石草三万七千余束
　　○免易州城西北民地十顷有奇该徵粮草以工部奏设柴厂于其处也
　　○真定王妃张氏同庶子邃垿奏王薨禄米尽绝无田耕种度日艰难乞将禄米照旧全支  上特允全支今年禄米  千石
　　○庚申给楚府镇国将军季墀嫡长子辅国将军均锽岁禄八百石米钞中半兼支
　　○革管理河道河南布政司参议张琛山东布政司参议陈云鹏
　　○以王文陈循商辂江渊项文曜房屋给右都督过兴锦衣卫都指挥同知杜清指挥佥事袁彬达官马哈麻鲍政俱从兴等奏请也
　　○刑科言两法司囚已蒙审录宽贷独未及锦衣卫系者乞广一视同仁之德  上曰锦衣卫囚朝廷自有处治
○漕运总兵官都督同知徐恭奏昔年平江伯陈瑄总兵漕运且兼镇守淮安督理河道景泰间增设都御史巡抚臣止督漕运今都御史王竑已取回京请敕臣如昔平江伯之事  上不允
　　○大同各边报境外达贼千余骑近边牧放宣府又报达贼五百骑犯猫儿庄墩坏边墙入屯海子章下兵部请行各镇守等官计议备御方略及行巡按御史究问守哨官军失机之罪  上曰然官军姑记其罪再误事不宥
　　○辛酉朝鲜国王李瑈遣陪臣姜孟卿等来朝贡马及方物赐宴并彩币等物
　　○调京卫带俸都指挥同知白俊杨贵都指挥佥事未原罗孜张广胡刚于狭西都司分督操备
　　○壬戌达贼二十骑犯甘肃放羊台杀樵者二人右参将署都督佥事李荣率官军追至黑山斩贼一人擒二人获马五匹镇守太监蒙泰以闻  上命实授荣都督佥事升其子杰为所镇抚余官军给赏
　　○直隶易州知州史素奏右通政吴复督薪炭于其州酷刑索供亿都察院请按复罪  上以复初犯特宥之
　　○工科给事中张浩被命往贵州同巡按御史杨贡覆按察司佥事李叔义所奏巡抚左副都御史蒋琳淫暴诸罪谓琳恃于谦商辂为亲旧杖杀指挥千百户逼窜土官锢死守边都指挥赵信仍擅藉其家惧无罪者数十人翻异嗾按察使张海巡按御史靳敏俱勒杀之且纳海及指挥吴昇赂荐升按察使都指挥奸留苗贼男女市银千余两诬叔义等以赃私罪恶滔天冤魂塞路挽三江五湖难洗其愆虽粉骨碎身莫赎其过覆章先后上闻  上曰琳贪淫暴恶又系奸党锦衣卫即差人执至京鞫之
　　大明英宗睿皇帝实录卷之二百七十七
　明英宗睿皇帝实录卷之二百七十八
　　天顺元年五月癸亥朔赐兴平王志土□臬胡椒五十斤备母妃调膳之用从王请也
　　○平遥王幼土□量黎城王幼＜土爰＞保安王公鋉郃阳王公镗各奏岁禄餋赡不敷乞将折色改给本色  上命户部俱改与二百石
　　○给永寿王志埴医士一人从所请也
　　○提督四川松潘兵备刑部左侍郎罗绮召至调为都察院左副都御史
　　○命故府军前卫带俸都指挥佥事孙荣子敬袭为本卫指挥使
　　○工部言兴利除弊五事其一江南诸处水旱人民匮食其岁办鱼课往年逋负者已蒙诏免而天顺元年之数仍令角□羊纳请再减其半多者州县总于府少者府州总于布政司遣人输赴京师其二光禄寺器皿年换者已有数万而损敝者往往陪之请以损敝不堪者勿脩止以年换者应用其三在京住坐轮班匠及各山场惜薪司采运柴炭夫多因艰难在逃本部移文逮治今山东并直隶河间诸郡连遭灾伤民不聊生请俱暂停止所负累年柴炭亦蠲免之其四各处角□羊军需物料运柴炭到京多被无藉之徒兜揽侵用轮班匠赴部被把总作头欺取钱物请令法司及本部各榜谕禁约违者枷示发充边军其五柴炭官吏以周岁考满既不交盘又不守支往往得以通同作弊请宜如户部收受粮草例务湏守支尽绝考满本部轮委主事专其事章入  上曰优恤百姓朕之意也所言皆即行之
　　○都督佥事张义坐事谪戍云南腾冲卫其子恺奏乞降调在京卫分以图补报  上从之命于独石立功听镇守官周贤调用
　　○提督大同等处粮草兼理屯种户部郎中杨益奏大同等处官□军民递年以缺乏牛具种子预借官银至秋上纳粮料景泰七年春左富都御史年富放与官银七万余两至今收纳未完臣见各处仓廒盈满欲停预借而镇守大同总兵官坚执要同上年事例臣因量减借与三万余两窃思如此则事出多门钱粮虚耗不便  上谓户部臣曰边陲以粮储为急当严出纳自今官库银两只从户部委官及布按二司管粮官斟酌区画不许总兵官干预违者罪之
　　○沈府稷山王第二妹鄯阳县主卒遣官致祭命有司营葬
　　○甲子升礼部右侍郎兼翰林院学士许彬薛瑄俱为本部左侍郎仍兼学士
　　○太仓吏妻奏太监阮通户部右侍郎刘本道杖死其夫命巡仓御史张琛覆之有验通本道各琛右吏妻诬已请更覆之诏不必更覆俱宥其罪
　　○广西柳州卫千户卢忠镇守宁夏太监高平伏诛景泰时忠为锦衣卫指挥平居尚衣监与忠厚忠家与平合谋令校尉李善奏  上与太监阮浪南城内使王瑶图复位于是浪瑶及忠俱下锦衣卫鞫瑶被杀浪瘐死忠得释既而坐他事谪官柳州至是  上知其状遣人收忠平磔于市三日且藉其家
　　○广东遂溪县儒学教谕吴豫建言二事一请究幽  上于南宫及易  皇储之主谋者俱宜正以春秋之义加之赤族之诛一请诛窜于谦等擅权时所举文武诸重臣若不然恐变生肘腋章下刑部都察院言谦等合谋易  储君者王文江渊陈循萧镃□辂俞士悦王诚舒良张永王勤黄＜王厷＞及其奸党项文曜王伟蒋琳古镛丁澄俱已诛窜如更从豫言追究恐骇人心
　　上曰然教谕言固是但余党已处分无庸再究
　　○乙丑命怀宁伯孙镗理中军都督府事
　　○升后军都督同知冯宗为右都督先是宗以都指挥使署都督同知以迎  驾功实授至是上章历陈夺门迎  驾之功乞依三级例进秩故有是命
　　○兵部臣言近年以来各处司府州县清军官及差去清军御史互相因循致令奸弊日滋况今各处人民连遇凶荒乞将清军御史暂且停免本部议立条件止令司府州县委官清理岁终造册送部以凭稽考一各处有司起角□羊逃军及补役军丁俱免入递只于本管里长内佥点长角□羊量其远近立限管角□羊若不即起程遣半年者问罪违一年者发附近卫所充军原逃者及补役者谪戍边卫一各处清出逃军并补役军丁若是被灾缺食去处逃军依例起角□羊其补役者暂令在家耕种候秋成起角□羊若系流移新复业者逃军亦俟秋成起角□羊补役者待一年之后一勾补军役若正军户下本有人丁其先朦胧捏作无勾即便改正与免前罪如仍扶捏申报即依旧例军丁谪戍边卫里邻发附近卫充军官吏坐罪一在京在外卫所军人有逃回原藉或诈称病故或更改姓名于各衙门投充吏卒主文写发害民或冒为僧道生员或投势要作家人名色给引在外买卖或隐于他境另立户藉俱许赴所在官司或清军官处首告免罪角□羊卫着役不首者谪戍边卫里邻窝主不首者发附近充军官吏知情者坐罪一中外卫所官员有将殷实军占作军伴冒支月粮办纳月钱卖放回还及将新到军不行存恤而剥削逼迫在逃者今后清军官审有此弊即将作弊官员指实具奏执问降调一为事编发及调卫军多有更易名籍及到役之后或逃或故卫所止凭原报名藉坐勾有司回无名藉似此作弊俱许赴清军官处首告与免本罪角□羊卫着役不首事发谪戍边卫里邻知而不首者坐罪一中外卫所官员多有军士事故不将在营收补及将见役军因本户不为供给妄作事故造册一概勾扰清军官员按临去处有告前弊行移查勘若有军在役及在营有丁卫所朦胧勾扰者即将经管官员具奏治罪一凡有陈告本户系是民籍止与故军同名姓冒勾补役从公查勘别无相干就便分豁仍查正军户内应继丁补伍若正军户绝转达本部覆勘开豁其同名姓之人已到卫所当军食粮三年已上者不准一凡陈告父兄弟侄儿男先年充军在逃获断并为事等顷调发及远年歇役勾发别卫充军其原卫又行重勾户丁补任者查勘别无另顷缘由许令转达覆勘开豁将重勾户丁就发宁家听补一今后所勾军若丁尽户绝并山后等处人民挨无名藉具结回报本部覆勘果实无勾具官吏老人结申本部凭以开豁其卫所官吏不许仍前发册勾扰一军民以籍为定自宣德四年本部具奏遣官清理天下军伍之后有司儧造黄册分豁军民户藉粲然明白近年以来有等军户刁徒又将同姓平民妄指作洪武间同共军户往往牵告动扰官府今后有妄指远年民籍作军户者诸司不许准理其宣德四年清理以后军户之人若有买求官府脱报民藉许令本身自首及许官司改正各免前罪仍将本人角□羊卫补伍敢有违者事发谪戍边卫官吏治罪＜锍-釒＞入  上悉从之
　　○夜金木二星合于井宿
　　○丙寅迤北太师孛来并阿哈剌忽知院以  上复位复遣皮儿马黑麻来奏欲将宝玺来献  上敕谕孛来曰先有尔处遣使臣进贡以通诚款朝廷宠信特命都督马政等赍敕并彩叚表里重赐尔等岂期尔重信小人之言变诈不一輙将马政等四十九人拘留在彼及遣哈塔不花送哈铭等回又从中途杀抢官军器械马匹似此逆  天道背朝廷法不可容因此朕内外将校咸奏欲整饰军士声罪致讨朕体  上天好生之心不忍遽加杀伐今尔又遣使臣来奏说尔等念我朝  太宗皇帝恩德欲将传国宝来献此意可嘉但此宝已失其真虽真亦是秦始王所造不祥之物非尧舜之所传况我朝自有  祖宗所传真正之宝亦不用此其进来与否任从尔便即今朝廷良将健卒林立其马政等留之何损于我但益生尔速祸之衅尔尔处送至作孽者三人想同恶之徒不止此今姑还送尔处自杀之盖朝廷惟体天道行尔等敬顺朝廷之心其诚与伪并所言之事或是与非无不洞察已敕沿边总兵等官按兵不动各守信地今后尔等部落宜各自管束于境外荒远水草去处自在牧放存活其来进贡者毋滥率人众愿投降者循例抚安之无故入境虏掠为害者即加剿杀特敕令尔知之向为多遣使臣生事今不再遣就令原来使臣赍领彩叚表里赐尔故敕
　　○辽东鉄岭卫军徐正伏诛正在景泰时为刑科给事中常密请召见便殿屏左右言宜置沂王于所封沂州出  太上皇与俱以绝觊觎者之心郕王闻之不怿出正为云南卫经历正复眷所淫者留京不即行乃谪戍辽东至是左右有言其事于  上者收鞫之具伏谋以谋反凌迟仍藉没其家有军余汪祥初与正同谋至是亦执而斩之
　　○夜有流星大如鸡弹色赤尾迹有光出尚书东北行至勾陈二小星随之
　　○丁卯端午节赐文武百官扇及宴
　　○戊辰赐襄王瞻墡夫人王氏等四人诰命衣服
　　○敕总兵官忠国公石亨班师以亨奏达贼远遁追蹑无踪故也
　　○己巳赐韩府襄陵王镇国将军范址庶生子名曰徵铃
　　○赐兴平王庶长女宜寿县主并仪宾李孟寅诰命冠服鞍马等物
　　○命湖广三司预造襄王赡墡园寝从王请也
　　○给三千营官军骑操马二千五百匹
　　○新野王芝城汧阳王公鏳各奏府中缺人  上分遣内使各二名给之
　　○庚午命忻城伯赵荣于南京前军都督府理事
　　○松滋王豪垔枝江王恩钱各奏弟妹婚嫁币聘妆奁未备乞将本年禄米折色改给本色从之
　　○河南武陟诸县逃民有徐朗者谙星象自称菩提有马璘者自称西天白马佛下世俱数以妖言鼓众众推朗为军师璘为祖师期今年为乱其党有不协者发其事朗自缢死璘被擒亦死法司具其余党数十人狱以闻  上命俱宥之充鉄岭卫军
　　○辛未升通政使司左参议李素马贯俱为本司右通政右参议王溢为左参议礼科都给事中杨穟为右参议户科都给事中刘炜为云南参政监察御史齐昭为山东佥事洪弼应钦为江西佥事主事唐维为湖广佥事吕正为山西佥事南京后府经历吴王前府经历李春永平府通判刘淑诚海州知州林元美俱为知府
　　○命郢府故光化郡主嫡次男王达孔子五十七代孙谙俱入国子监读书从达等奏请也
　　○襄王瞻墡奏本府例有乐人二十七户已蒙拨赐臣在京时蒙  大兄宣宗皇帝特恩除原例外另赐乐人二十户太监阮岳传旨未见施行臣于正统年间奏请未赐景泰初又请不允今臣自念年将垂老幸逢  皇上太平盛世正宜鼓缶怡乐之时伏乞追念  大兄皇帝遗音如数拨赐  上命湖广布政司于所属府州县乐户内拨二十户与之
　　○交城王羙垸奏求国朝礼制集要自警编文选史记两汉诏令  上命给之
　　○兵部臣言比者各边总兵李文等奏称孛来等各率所部鞑子于近边驻劄恐有侵犯之谋宜于京营总管操练太平侯张軏安远侯柳漙会昌侯孙继宗三人内令一人充总兵官量率在京官军前赴宣府大同等处驻劄有警与各边将互相应援以防侵轶  上命柳漙往
　　○大宁都司保定定州河间等卫带俸鞑官都督佥事未朵朵来等奏所统鞑官军四百六十二员名恭遇  皇上复位乞依汉官军一例给赏从之
　　○壬申  上谕户部臣曰比闻京城贫穷无依之人行乞于市诚可悯恤其令顺天府于大兴宛平二县各设餋济院一所收之即今暂于顺便寺观内京仓米煮饭日给二餐器皿柴薪廿□＜锍-釒＞菜之属从府县设法措办有疾者拨医调治病故者给以棺木务使鳏寡孤独得沾实惠仍令五城兵马司从实取勘当赈济者即令送府不得滥冒侵欺违者责有所归
　　○赏巡边官军各银一两钞五百贯胖袄一裤一＜革翁＞鞋二双
　　○安塞王秩炅奏求药饵  上命给之
　　○辽府庶人贵烚次男豪坨奏岁赐食米一百石母子举家衣食俱仰于此实有不足乞量增益  上命户部岁增米五十石与之餋母母终罢给
　　○巡按贵州监察御史杨贵等奏都指挥使张锐等附阿巡抚副都御史蒋琳署都指挥王紞都指挥吴昇俱贿琳得升方面法司请移巡按御史鞫锐等罪削所升紞昇之职从之
　　○癸酉命工部尚书赵荣毁寿陵初襄王瞻墡来朝  上命往谒  三陵王还上章言郕王葬杭氏明楼高耸僣拟与  长陵  献陵相等况  景陵明楼未建其越礼犯分乃如是臣不胜愤悼伏睹  皇太后制谕废之如昌邑王臣阅汉书霍光因昭帝无后援立昌邑以承汉祀而无篡夺之非后因过恶荒淫数其罪而废之复其原爵其郕王祈钰承  皇上寄托之权而乃乘危篡位改易储君背恩乱伦荒淫无度几危  社稷岂特昌邑之比乎幸遇  皇上豁达大度宽仁厚德友爱之笃待之如初又存其所葬杭氏僣拟之迹而不废虽  圣德之可容柰礼律之难恕伏望夷其坟垣毁其楼寝则礼法昭明天下幸甚  上是王言遂命荣帅长陵等三卫官军五千人往毁之
　　○命广东都指挥同知姚麟子英代为广州左卫指挥使山东都指挥佥事李进子文代为临清卫指挥同知
　　○调礼部右侍郎萧＜石隐-阝＞王□忽为南京吏部右侍郎
　　○复礼部署郎中事员外郎孙茂官茂索夷人朝贡者炭法司坐以赃当为民兴济伯兼礼部尚书杨善奏其勤能故有是命
　　○刑部右侍郎周瑄奏民情四事一顺天河间二府所属州县连年水潦民实饥窘屡蒙  皇上命发东昌临清德州仓粮赈济老稚赖以全活者多臣切见顺天府霸州文安等十州县河间府沧州盐山等七州县灾伤尤甚低田积水至今未消不能耕种官粮有限饥民无穷若不预为蓄积终恐难于存恤乞敕户部斟酌定例开中盐课召□于各州县纳米或量支府库银两于豊熟之处收买给之并存留各州县今岁应徵税粮草束折色以备不虞一二府积水未退田亩宜敕户部移文各府委官覆实蠲除粮草以苏民困一直隶天津武清等卫军士月粮旧例本色六斗折色四斗景泰中又除本色内一斗折支芦苇餋赡不敷通州左等卫军士旧例每军运草十束正统四年以来加运十束军士多致逃窜各乞如旧关支粮米减运草束臣以为方今艰难之甚宜顺其情一平谷县景泰中新设仓官五员其地偏僻所收粮米不多经四五载放支不尽各官虚费俸粮宜裁革仍旧事下户部议盐课宜存备边储仓官之设本欲便边军支给难于裁革宜移文管粮郎中斟酌按月放支附近峨嵋山等关营军士庶官攒不致淹守余言皆便可从  上是其议
　　○大同总兵官右都督李文奏鞑贼屡来攻围各墩台欲即出兵剿杀则使臣尚未回恐启衅端以此坚壁清野待之然军马俱在城中乞令总督边储郎中杨益暂支与口粮刍豆候声息稍宁停止  上命户部移文令益即给之
　　○甲戌  仁宗昭皇帝忌辰遣官祭  献陵
　　○放教坊司乐工乐妇四百八十六名各还原籍从良
　　○兵部右侍郎陈汝言奏本部职掌天下兵政所系至重看得武选等司署郎中洪常戴珉署员外郎胡温主事吴福俱怀奸作弊郎中李山如年老昏昧乞行黜罢  上曰此辈作弊本当黜退姑宥之再不改过不贷年老者令致仕
　　○顺天府府尹王福言便民三事一本府递年进春例该大兴宛平二县造办除芒神土牛外每春牛一座用花一朵该珍珍七十二颗金脚一根重一两三钱金牌一个重二钱镀金银丝五两翠叶一十二个共该银四十余两正统十四年十二月内礼部奏准进春用时宜花朵每朵内除翠叶照旧外其珍珠止用贴金黄蜡珠金脚用抹金银脚金牌用贴金纸牌镀金银丝用捻金铜丝今本府预造天顺二年春座在迩照得两县地方连年灾伤民窘尤甚前湏花朵合无照礼部勘合内事理造办便宜一本府所属二十七州县除为事为民屯所外土民止有五百六十里每年应当神木厂夫六百名砍柴夫一千七百三十五名惜薪司台柴夫三千二百名匠灶海园坟佃等户都税等司巡栏塌房厢长马驴车船防夫坝上等仓脚夫甲字等库夫祗禁弓兵铺司铺兵共一万六千六百余名此外喂餋官马牛驴办纳税粮草束承应各衙门采办军需等项物料拽送迤北使臣车辆夫比之外府实为倍蓰又兼连年灾伤疾瘟人力不敷所属民思欲避重就轻往往三五相率数十成群告投力士校尉军役一县或一二百名或七八十名切惟民者国之本有民而后有赋役今投充军役者日多则应当民差者日少况投军一名又要户下一二丁贴备俱系不当民差之数臣访得所投之人多系正贴军户匠灶驿站夫役占者兵部不行体勘就准收伍甚至改换乡贯名籍此等初无竭力效劳之诚不过脱免差徭叨窃粮赏而已既投之后却又逃躲乞敕兵部查勘自天顺元年正月以后但系本府所属民投充力士校尉军役者照休上林苑监奏准事例不分已未收伍俱发原籍为民当差纳粮实为便宜一本府节次承准户刑等部各司并各道御史送到递发犯人中有事情未结应该于巡按御史并按察司听理者亦有问拟供明应该原籍为民宁家者切缘前顷之人多系曾经监禁捶楚之余有疾病瘦弱扶老携不能行履者有盘缠尽绝无人供备乞食度日者比闻递发往往叫号痛哭告乞矜免本府因系承奉上司明文虽有怜悯之心不敢违越其间离家或五七百里一二千里逐程押角□羊之人又百计刁蹬逼勒有将衣服剥脱者有将妇女污辱者甚至拘囚拷打伤害性命其苦万状难以枚举乞敕各该衙门今后但系供明应该原籍为民宁家者俱送本府给引前去庶得刑不及于无辜人免虐害  上皆从之
　　○乙亥升刑部员外郎陈暄为山西司郎中复除给事中王俨于礼科陈嘉猷于刑科监察御史顷愫于山西道杨文琳于河南道郑佑于江西道俱以亲丧服阕也
　　○给大同中东西三路官军马一千五百匹
　　○工部右侍郎霍瑄先以参政掌大同府事时常为镇守太监韦力转怒其送回都御史年富家众杖之十余至是瑄奏之且言力转宴輙命妓为戏僣用金器如王者复强取所部女子为妾诸不法事  上怒遣人执之
</div>
    <div class="pagination">
<a href="明实录英宗实录_page201.html">上一页</a><span>...</span><a href="明实录英宗实录_page197.html">197</a><a href="明实录英宗实录_page198.html">198</a><a href="明实录英宗实录_page199.html">199</a><a href="明实录英宗实录_page200.html">200</a><a href="明实录英宗实录_page201.html">201</a><span class="current-page">202</span><a href="明实录英宗实录_page203.html">203</a><a href="明实录英宗实录_page204.html">204</a><a href="明实录英宗实录_page205.html">205</a><a href="明实录英宗实录_page206.html">206</a><a href="明实录英宗实录_page207.html">207</a><span>...</span><a href="明实录英宗实录_page203.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
