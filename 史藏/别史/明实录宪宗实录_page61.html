<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 61 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 61 页/共 152 页</h1>
    <div class="content">　　○戊子狭西纪功兵部郎中刘洪陈备边事宜一延庆自清水营至永济堡一千五百余里险易相半为营堡十有九自永清堡至灵州所五百余里俱平原沙漠止有五营堡其安边东西三四十里近参将岳嵩新设壕堑陷阱虏颇知惮惟定边花马池等处墩台疏远瞭望不及馈运为难宜及今虏马瘦弱起自永清直抵灵州每一里半筑一墩共为三百有奇每墩下方十丈上方六丈高一丈五尺上盖土房一间四角用板遮护剜为箭眼墩中空处仿嵩之法设为陷阱筑墙浚壕以渐修举及观兴武一营置于灵州花马池之间偏出东北境外道路迂绕今宜迁入与二堡适中并于二堡间各增一小堡摘宁夏中卫守备西安官军就近防守仍令宁夏总兵或副总兵一员专于兴武营居中巡督其永济堡以东至清水营仿都御史余子俊法傍险铲削内凡系平旷川原俱为里半一墩但今狭西人民困苦已极难再驱使宜量摘各处客兵与各堡官军兼工修筑完日放回一榆林兵少久留各处客兵守之本处兵因得互相推托而客兵久留又于人情不堪今西安等府县民多系云南贵州军籍累年清角□羊輙复脱逃往往愿听榆林召募而镇守等官不敢违例收领乞蹔许自首免罪发榆林卫食粮操练仍行原卫所除其名籍而以本地邻近布政司该发充军囚犯补之又鄜州离边颇远见存西安左等卫守备官军千余坐费粮饷宜暂调安边营操用事宁之日照例轮班又延安等处土兵三千余名分派各边营堡州县止令府州县委官管领无人操习不堪调用宜分送榆林镇羗安边三处操习事宁之日照旧放回一延庆临边军民迁移边外就地耕牧往往招寇宁死不避宜令缘边各卫所府州县差官会勘量其多寡远近择取险地督令修筑砦堡每砦堡推选众所信服者一人免其本身差操定为总甲各备兵器自相操演从便战守有功则照例升赏所获财物令自收用如有失误罪其总甲奏入下兵部议拟覆奏多施行之
　　○代王成炼奏定安王成鏻长子聪潏先因有过发大同守坟以居止无所欲暂借公馆居之事下工部以为先已得旨于大同城内空地造屋公馆不宜假借  上是其言命亟造完俾居之
　　○己丑代府和川王成镘以其母贾氏封代隐王夫人奏欲诣阙谢恩  上以书止之
　　○彭城等卫指挥使等官林英等并御用等监工部文思院副使王林等二十二人俱请给牙牌命所司增造给之时传奉官寖多故也
　　○庚寅命金吾右卫带俸都指挥同知张雄子鉴代父原职为指挥使
　　明宪宗纯皇帝实录卷之一百十三
　明宪宗纯皇帝实录卷之一百十四
　　成化九年三月辛卯朔户部奏岷恭王初为镇南王禄米本色二百五十石后王既袭封岷王其为郡王时禄米例应住支乃延及今薨逝世子复袭封独并支如故其多支四千余石请每岁扣除满数而止诏如奏所除禄米自成化二年始以前者免之
　　○命宁阳侯陈瑛坐神机营中军管操
　　○甘肃副总兵都督马仪宁夏副总兵都指挥刘晟参将都指挥陈辉以虏寇入境杀掠人马兵部奏请究治诏贷之
　　○壬辰清明节遣驸马都尉周景蔡震分祭  长陵  献陵  景陵  裕陵文武衙门各分官陪祭
　　○遣内官祭  恭让章皇后陵寝
　　○命大宁前卫带俸都指挥佥事李麟守备紫金关
　　○癸巳狭西是日宁夏地震○甲午敕南京都察院右副都御史胡拱辰提督操江
　　○山东济南等府狂风昼晦咫尺莫辨复有雷声起于东南已而红光烛地良久乃散
　　○四川都指挥同知何节初守备安县怠弛自肆致番蛮为患虏掠人财后左参将等官抚追完聚乃掩为己功事觉坐徒例当谪戍遇革降二级本处差操
　　○乙未平虏将军总兵官宁晋伯刘聚等奏二月以来游击将军都指挥王玺等于孤山清水神木并老虎沟等处御虏斩首共九颗获马十四匹及盔甲等物
　　○丙申升山东济南卫指挥使高通鳌山卫指挥使廉政俱为署都指挥佥事领操
　　○命辽东三万卫带俸达官都指挥佥事你都子郎全代父原职指挥使
　　○镇远侯顾淳卒淳江都县人天顺八年袭祖兴祖爵至是卒辍朝一日赐葬祭如例弟溥嗣
　　○总理河道刑部左侍郎王恕言淮安南抵仪真瓜州湖河堤岸被水冲决者一十五处其余坍塌者二百余里及仪真三坝冲倒修理物料俱扬州出办今连年灾伤民力不给欲于池州安庆二府支所遗甎并南京龙江瓦屑坝二竹木局所抽分支作桩木令南京兵部马快船运送事下工部请行南京工部查勘定夺从之
　　○戊戌郑府左长史江万程等奏郑王祁锳疏薄世子屡谏不从怒移臣下  上命太监王允中英国公张懋赍敕往谕之因核实其事谕允中等曰尔至可谕王若能改过迁善亲爱世子礼待辅臣庶可永保富贵如或稔恶不悛将有不测之事尔更宜斟酌人情事势随宜处之允中等诣府宣谕敕旨并以  祖宗大法及国家亲亲之恩人伦父子之道晓之王遂具奏谢罪允中等亦奏郑王禀性急躁喜怒不常且好使酒世子性亦刚烈子道少尽是以父子相失今王虽改过难保将来宜徵世子至京读书习知忠孝之道俾王日自省改庶得区处之宜事下礼部覆奏  上曰郑王既自言修身改过世子不必取来姑验其亲爱之实若此后不如所言朝廷别有处置仍移文长史启王知之
　　○己亥敕升吏部左侍郎尹旻为本部尚书右侍郎叶盛为左侍郎旻等上＜锍-釒＞辞免不允
　　○调湖广都指挥使翟璥都指挥同知欧晟都指挥佥事武瑛于江西都指挥同知史政署都指挥佥事董铭陈宽于广西都指挥佥事李刚署都指挥佥事蔡瑛李芳于贵州各管都司事
　　○都察院奏两京并天下诸司文卷自天顺元年七月十二日起至成化八年十二月终止例遣御史照刷有旨如所奏既而纳给事中虞瑶等言南北直隶山西山东狭西河南频年灾伤暂且停止及念两广民未苏息亦待丰年于是所遣御史仅七员两京聂友良洪性浙江龚盛江西程宏福建马震四川魏秉湖广樊莹巡按兼照刷者四员云南董韬贵州吴道宏辽东王衡万全都司并隆庆州刘必贤
　　○庚子始遣监察御史巡河东盐时户部郎中文志贞奏解州盐池垣堑多废巡按分巡官不以时临视故人得私取官盐阻坏客商少中无以济边用之急请岁遣御史一人往彼禁治并修浚垣堑如巡茶事例岁满更代又洪武初自本运司递运所至黄河岸并立盐仓狭西河南山西拨囚徒充役其盐课除客商以次支领外其余未支之数本部差官督同运司官运至各仓转运淮扬故当时盐价腾贵人多愿中今其成规犹在请遣官勘视而行户部议岁遣御史合如所奏其欲复递运之法俟勘视至日行之诏如议
　　○壬寅升福建福宁县为州直隶布政司巡按监察御史李钊奏福宁初以州改县但其地接山海寇盗出没况军卫杂居县官职卑莫能抗制请如旧为州而隶以福安宁德二县为便户部覆奏从之
　　○减云南银课十分之五巡按云南监察御史胡泾等奏云南所属楚雄大理洱海临安等卫军全充矿夫岁给粮布采办之初洞浅矿多课额易完军获衣粮之利未见其病今洞深利少而军夫多以瘴毒死煎办不足或典妻鬻子陪补其数甚至流移逃生啸聚为盗以致军丁消耗近曾奏乞停免未见允行切惟国用所以给军需今因矿夫而日费粮布则国用虽足而军储耗矣国用所以养军士今因矿夫而日耗军士则国用虽充而兵备弛矣请并停之户部覆奏诏减银课之半矿夫称是
　　○癸卯授知县强珍刘璋刘乔胡琮刘璟李圭为监察御史以理刑半年都察院考称也
　　○复除王毓王臣曹卿为监察御史
　　○免淮安府诸州县夏税一十八万七千八百五十余石凤阳府宿毫虹灵璧四县州一万九千七百九十余石徐州诸县六万七千一百五十余石丝六万四百六十余两徐州高邮邳州武平宿州大河淮安等卫并海州千户所三万七千余石以灾伤故也
　　○甲辰升广昌县知县马骥为大理寺右寺副支俸闲住以子诚选为驸马都尉也
　　○命福建按察司佥事钟珹提调学校
　　○永寿安惠王母妃胡氏奏子公铤袭封王爵薨所遗宫眷无以自给乞禄米如旧关支从之
　　○礼部奏今年四月初一日日食文武百官例赴本部救获然其日孟夏时享  太庙俱在午后行礼彼此有妨宜如孟秋时享例于初一日早行礼有旨是日免朝时享如所奏○乙巳夜南京大风雨拔  太庙  社稷坛树
　　○黄花镇西水峪等处野火延烧山林逼近  陵寝天寿山守备太监李良以闻  上命都督佥事李曰□永领团营官军万人速往救之既而风返火延出西北境外遇雨而灭巡按御史劾镇守居庸关都指挥佥事宋英守备黄花镇都指挥同知邹宏奉御孙鉴不亟扑灭罪宜逮治命俱宥之
　　○丁未兵部纪功郎中刘洪奏京营把总都指挥田广狭西行都司都指挥苏鉴强夺首级冒报功次  上命巡按监察御史逮治之
　　○兵部奏二月二十四日虏入宁边墩杀掠人畜分守右参将都指挥张瑛阻军纵贼失误事机且其人贪婪残忍众所共恶请命巡按御史逮治之分守太监韦正守备少监陈政罗振轻信瑛言总兵官彰武伯杨信失于调度俱宜究治命瑛如所奏正等姑宥之
　　○诛犯边虏贼帖木来于市
　　○戊申赐庐州府知府朱镛等诰敕巡抚巡按等官奏镛及大名府知府熊祥狭西按察司佥事伍福南昌府同知李泰冀州知州胡瑛绥德州知州郝清临江府通判王维台州府通判孔彦纶陇州同知张吉□羽城武县知县王达曲阳县知县乔良俱有贤能之绩吏部移文核实旌异之也
　　○庚戌录四川巴猪嘴等处斩获番贼功指挥曹敏等官军七十员名升赏有差左参将都督佥事宰用按察司副使沈琮俱命给赏
　　○辛亥升监察御史石玉南京监察御史陈昭刑部员外郎林克贤大理寺右寺副翁遂为按察司佥事玉山西昭广东克贤福建遂云南管银课○命武安侯郑宏南京坐营管操仍掌南京中府事
　　○命守备扬州仪真等处署都指挥佥事都胜总督扬州等处备倭
　　○壬子升监察御史刘城为福建按察司副使
　　○巡抚宣府左佥都御史郑宁奏宣府数罹凶歉积蓄不多初定淮浙长芦河东盐则例召纳米豆寻以两浙长芦河东改纳谷草今亦将完惟淮盐价重中剩一十二万三千六百六十八引请更定则例开中召纳其愿纳榖草者许令抵价但草价稍轻每淮盐一引量加三束两浙长芦加二束河东加一束足用则止纳米豆更以中剩淮盐亦为量减则例时管理粮储户部郎中刘显亦以为言户部遂议淮浙山东长芦福建河东等运司盐课开中于宣府在城仓并葛峪等一十五城堡者一百七十四万三千六百五十九引其则例两淮存积盐每引米豆六斗五升山东见在盐一斗五升两浙见在存积盐四斗五升长芦见在堆积盐二斗八升存积盐三斗五升福建见在盐三斗三升河东见在盐一斗五升其独石马营二城堡开中二十一万八千六百七十六引云州龙门所赤城三城堡开中二十七万九千六百八十引上纳二城堡者两淮每引米豆六斗山东一斗一升两浙三斗八升长芦二斗七升存积者三斗河东一斗五升三城堡者两淮六斗三升山东一斗三升两浙四斗长芦二斗五升存积者二斗八升河东一斗四升其独石云州龙门所中剩淮盐旧已减一斗今又各量减一斗从之
　　○命故狭西都指挥佥事黄玉子铭袭父原职西安前卫指挥使
　　○癸丑命狭西都指挥佥事白俊子珍代父原职西安后卫指挥佥事
　　○甲寅诏停徵顺天府诸州县成化七年粮草并八年绢钞绵花逋负在民者候今岁秋成徵之以连年水旱故也
　　○乙卯命故狭西都指挥同知吴荣子骥袭父原职西安前卫指挥佥事
　　○增筑宣府鸡鸣山驿岔道二堡
　　○丙辰晓刻木星犯东岁星
　　○南京监察御史陈壮等言南京文武官月俸盐麦绢布间月折支虽处一时之宜犹存待士之礼近者南京户部尚书陈翌因料豆有余奏欲支给夫天生五榖本皆可以养人但料豆所以饲马者也以饲马之物养军士尚不可况可以养士大夫乎此议方行物论沸腾殊非所以礼臣下而存国体也伏望亟赐停罢毋使传闻遐外贻笑将来若恐其积久浥烂则当岁所该纳豆暂徵米麦候其将尽乃令复旧此亦一时之宜也诏下户部知之
　　○礼科右给事中张铎等言今春尽不雨谷麦无望乞敕文武群臣斋沐修省仍简命大臣祭告在京应祀神祗以祈雨泽  上是其言命文武群臣致斋三日禁屠宰遣大傅会昌侯孙继宗抚宁侯朱永丰城侯李勇祭告  天地  社稷  山川吏部尚书尹旻等分祷各寺观祠庙
　　○赏狭西镇羗堡张家湾等处官军人等二百五十六员名银叚等物有差以杀贼功也
　　○丁巳升湖广按察司副使戴珙为浙江按察使
　　○赐伊王河南府税课司商税课钞时王奏禄米数少日用之不给援例以请故也
　　○敕广东守杨梅等池奉御陈彝兼管永安珠池
　　○以湖广长沙岳州荆州常德辰州府并所属州县去年旱灾免徵秋粮豆六十万二千九百四十石有奇
　　○南京鸿胪寺序班李琰奏近者南京文武官员凡遇拜贺  圣节等礼多因循不谨乞敕礼部移文南京所司凡遇大朝贺悉照在京事例各衙门官员先具职名手本送南京鸿胪寺报名至期听紏仪监察御史等官点闸如有托故不至及不具服搀越怠慢者具奏执问庶世朝仪整肃事下礼部覆奏从之
　　○命故万全都指挥同知王祥子晟袭父原职万全右卫指挥使
　　○狭西总兵官署右都督白玉巡抚左副都御史马文升以时有举将才之例奏西安左卫冠带余丁冯信谙晓韬略曾经战阵且恬退无求武弁中亦所罕见者今边境多事乞如例擢用  上允之命升试所镇抚于军中赞画方略领军杀贼
　　○己未赐庆府弘农王邃＜土典＞庶长子名曰寘镧晋府镇国将军钟鉥等四子名曰奇沼镇国将军钟鍏长子名曰奇澨镇国将军钟铬第三子名曰奇漂韩府通渭王范墅嫡长子名曰徵銶周府汝阳王同铚第六弟名曰同鐼第七弟名曰同鑮沈丘王同长子名曰安涪岷府充城王膺锟长子名曰彦灒
　　○庚申户科左给事中邓山奏北直隶山东民饥相食其地密迩京畿万一患生不测为费反多今德州临清天津水次三仓去岁寄收兑运粮多宜借拨三十万石其青登莱三府去水次远者宜借太仓银六万及泰山香钱以为籴本相兼赈济章下户部议水次仓粮虽多然亦放支有数请移文各处都御史酌量地方里分人民多寡开仓支给其不近水次府运太仓银四万五千两与都御史牟俸并令其查德州官钱斟酌给散其泰山香钱亦听随宜辏用候岁丰稔则令委官督民依数还官若系寄放京储则照原收通州脚价每万石除二百名以补京储亏少之数  上是之且命各巡抚官即行赈济不许迟慢
　　明宪宗纯皇帝实录卷之一百十四终
　明宪宗纯皇帝实录卷之一百十五
　　成化九年夏四月辛酉朔享  太庙
　　○遣内官祭司灶之神
　　○壬戌升四川威州知州何渊俸命复任三年威州所部多羗夷叛服不常渊兴利除害抑强扶弱众皆畏服每番贼出没輙亲督民壮往御之尝有功升俸一级至是九年将代去州人并守御千户所军士诣巡抚都御史夏埙请留之埙以闻故有是命
　　○代王成炼同广灵王仕土□兹和川王成镘定安悼隐王长子聪潏连日出城诣真武庙行香守臣以闻  上降敕责谕仍以王府官不谏止命逮治之○癸亥巡抚山东左佥都御史牟俸等奏山东自今年二月以来灾异迭见盗贼窃发饿殍流移日以益众皆臣等不职所致乞赐罢黜而别选贤能以抚安赈济之下吏部覆奏请谕俸并巡按三司同力协心益加修省亟令有司多方赈贷间有贪暴不才乘机害民者黜罚之诏从其议
　　○甲子升吏科右给事中徐英刑科右给事中虞瑶为都给事中礼科右给事中张铎兵科右给事中吴原吏科给事中唐仁户科给事中杜峤刑科给事中雷泽为左给事中俱本科
　　○乙丑升山西按察司副使张黼为广西按察使湖广佥事郁文博为本司副使
　　○丙寅升都察院右佥都御史徐廷章为右副都御史巡抚延绥如故以九年秩满也
　　○土鲁番速檀阿力侵哈密卫据其城初速檀阿力累引兵劫掠哈密诸部地已略尽正月围其城破之执其王母夺朝廷所降金印遂留居之哈密回回马黑麻者窃贼马以逃赤斤蒙古卫遣人送之愬于甘肃守臣都督同知鲍政等以闻事下兵部尚书白圭等以为哈密乃朝廷所封世为藩篱非他夷比今丧地失国奔走控诉安可置而不问请命通事都指挥詹昇赍敕往谕速檀阿力令其悔过自新退还哈密境土并敕赤斤蒙古等卫会兵并力以相卫翼仍敕甘肃总兵等官振扬威武相机以行从之
　　○丁卯琉球国中山王尚圆遣王舅武实等来朝贡方物谢恩宴赐如例武实复奏国王尝遣人往满剌加国收买贡物被风坏舡漂至广东有司转送福建俟臣等同还乞自备工料修舡回国许之
　　○礼部尚书邹干奏乞致仕诏卿年未衰老宜勉副委任所辞不允
　　○山东大风空中红光烛地有顷昏黑如夜移时渐复
　　○戊辰总理河道刑部左侍郎王恕奏去年自京师直抵扬州南北三千余里水旱灾伤民甚艰食今岁雨雪少降狂风弥月土乾麦稿民不聊生迺三月初四日山东地方忽黑如夜乞诏廷臣讲究所以弭灾恤患之策并祭告各处山川之神事下礼部覆奏以为宜遣官祭告山东境内山川及行五府六部等衙门各陈时政得失可以回天意者  上曰山东既灾重民艰须行实惠今年税粮尽与蠲免顺天等府有灾伤处亦量减免于是特遣礼部左侍郎刘吉往祭告东岳泰山东镇沂山及东海之神以祈雨泽
　　○命以武清县河东地五百四顷一十亩仍给郕府管叶河西地三百五十二顷二十一亩仍给御马监为牧马草场河东地乃太监刘永诚辞退而更授郕府者河西则见侵于永诚而混占于郕府其初实草场也故各仍其旧给之
　　○掌太常寺事礼部尚书李希安乞以其兄子佑为国子监生许之希安起自乐舞生以佑为后也
　　○命埋瘗弃尸道路者因命巡街巡河御史严加禁约仍督所在埋瘗或劝募置棺自相义助
　　○己巳命延绥游击将军都指挥佥事王玺充宁夏副总兵以守备朔州城都指挥佥事袁刚充游击将军代之
　　○庚午两广总兵官平乡伯陈政等奏湖广苗贼流劫广西灌阳县等处把总都指挥马义等率兵剿败之斩首共二十颗广西蛮贼流劫广东阳山县等处左参将都指挥杨广等率兵屡败之前后斩获一百十五人奏至  上以贼虽屡败余党尚多命政等速剿除之
　　○监察御史杨守随等劾奏掌后军都督府事太保会昌侯孙继宗等以四方灾伤欲并在京诸司停止刷卷盖在京所费纸笔皆支给官钱买用何病于军民何妨于国事而以灾伤为言良以继宗等平日任情作弊多无案牍诚虑罪必及身故假此以求幸免宜治其罪奏上命见刷文卷并停止待刷者自成化元年为始至八年终止以后三年一刷不许违误继宗等置勿问
　　○北虏癿加思兰部下数踰黄河犯边守臣生擒三人至京命二人依律处死其一年幼发充广西军
　　○辛未升山西按察司佥事胡谧为副使
　　○以延绥等处虏寇未宁命平虏将军总兵官宁晋伯刘聚提督军务都御史王越且勿还京仍驻边往来调度防御
　　○壬申改总理河道刑部左侍郎王恕为南京户部左侍郎
　　○降浙江按察司副使吕政为贵州布政司右参议以提督织造不如法也
　　○移置南京神机营于城外大教场
　　○户部覆奏巡抚山东左佥都御史牟俸言救荒事宜一通盐利山东运司煎办及买纳盐课每引价银二钱或布二疋及至开中止得米八升直银八分今宜成化九年分每引折收银一钱五分或二引折布三疋俱从俸分给籴粮赈济其长芦运司见在官盐二百一十六万八千余引听北直隶巡抚巡按官斟酌斗数召商中纳变易银物以备赈济明年照旧一折税课济南兖州东昌三府税课司德州济宁州东阿县张秋镇临清会通等税课局及临清县带办课钞每岁五十八万七千一百七十九锭四贯旧俱本处库收纳支用今宜如临清船料事例每鋂五贯折米麦三升以备赈济其度僧道借内帑文职除名者纳米复职军职闲住者纳米管事皆于事理有碍诏从其所议
　　○癸酉两广总兵官平乡伯陈政等奏广西忻城平田风火等峒猺贼紏众流劫宾州上林等处  上命政等速调兵剿之
　　○甲戌命凉州等处副总兵赵英等各还本镇先是议欲搜剿河套虏寇调各路兵俱集延绥至是不果故命英等还镇
　　○乙亥京师雨土
　　○丙子  仁祖淳皇帝忌辰  奉先殿行祭礼
　　○升广西布政司右参议冯维为贵州左参政南京礼部主事沈钟为山西按察司佥事提调学校
　　○丁丑升湖广长沙府知府钱澍为狭西苑马寺卿
　　○命中府带俸右都督王镇照旧支俸镇以父殁往南京营葬停俸其夫人叚氏援例以请故有是命
　　○兵部尚书白圭等奏宁夏巡抚都御史徐廷章刚方有为未闲军旅湖广巡抚都御史吴琛曾历边方熟知兵务今宁夏多警而湖广无事乞彼此更调各尽其才  上不从
　　○赏榆林等卫指挥同知薛赟等二百五十七员名银五百一十五两布四百五十一疋以斩获达贼功也
　　○免是岁运粮官军带运德州等仓粮初以水浅运迟其粮寄收于德州临清东昌济宁天津等仓令今岁带运至是总漕右副都御史陈濂奏军多逃亡而舟亦少宜暂免一年从之
</div>
    <div class="pagination">
<a href="明实录宪宗实录_page60.html">上一页</a><span>...</span><a href="明实录宪宗实录_page56.html">56</a><a href="明实录宪宗实录_page57.html">57</a><a href="明实录宪宗实录_page58.html">58</a><a href="明实录宪宗实录_page59.html">59</a><a href="明实录宪宗实录_page60.html">60</a><span class="current-page">61</span><a href="明实录宪宗实录_page62.html">62</a><a href="明实录宪宗实录_page63.html">63</a><a href="明实录宪宗实录_page64.html">64</a><a href="明实录宪宗实录_page65.html">65</a><a href="明实录宪宗实录_page66.html">66</a><span>...</span><a href="明实录宪宗实录_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
