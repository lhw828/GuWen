<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 185 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 185 页/共 502 页
  </h1>
  <div class="content">
   ○又谕、端华、杜翰奏、查大通桥挑晾米豆、均属不堪食用、请分别著赔以归核实一摺。上年海运六十一起。米一万七千余石。奉豆一万五千余石。经全庆、朱嶟奏明、在大通桥挑晾。并请变通办理。当经派令端华、杜翰、前往确查具奏。兹据奏称、查验此项米豆。搀杂潮湿。情形极重。均已不堪食用。其米豆经抽斛筛扬。约亏短至七千石内外。该经纪等、玩法舞弊。可恶已极。所有海运米一万七千余石。著全庆等、即责令该经纪等、悉数折银赔补。并以平斛申算。按照顺天府月报粮价。勒限四个月交纳。其车户等、有无通同作弊。应否分成赔补。著刑部于讯明后。咨照办理。仍责成全庆等、严行催比。傥该经纪等、于限内不能赔交清楚。即著落该仓场侍郎、及坐粮厅监督等、分成赔补。并著户部查照例限。勒令交纳。设逾限不交。即行严参。其奉天省豆一万五千余石。著于本年车户应行承领之豫东官豆二万石内。照数扣抵。即勒限令该经纪等、按照市价折银。兑交车户。毋许延宕。至大通桥另储之奉天粟米一千数百余石。经端华等查明。亦属不堪食用。并著勒令该经纪等、采买赔补。以裕正供。　　

○谕军机大臣等、昨据僧格林沁等奏、逆匪由献县窜出。占踞富庄驿村内。并未详叙有无分股。而桂良所奏、则称接据胜保来咨。有贼向东南西南纷窜之语。是其分股溃窜。已属显然。本日据载龄奏报、又称、探闻逆匪潜逃。被伏兵击回。复经河闲乡勇击退。现在河闲府属迤北二十里堡盘踞等语。据三处奏报。互相印证。均属参差。富庄驿既在河闲府城以南。二十里堡又在河闲府城以北。相距一百数十里。其闲必有分扰之处。究竟该逆是否全聚富庄驿村内。抑或另有零匪潜匿附近村庄。束城等村。是否尚有余贼。著该大臣等、迅速据实具奏。务须分投确探。四面摉剿。方能尽歼丑类。现在大兵尽力南趋。傥北面尚留余孽。致令再有裹胁冲突情事。岂非顾此失彼。著僧格林沁、胜保、严饬各路带兵大员。激励将士。迅埽贼氛。肃清畿辅。断不准复以无炮无枪藉口。耽延时日。自取重罪。将此由六百里加紧谕令知之。　　

○又谕、现在逆匪亡命狂奔。贼踪靡定。后路之防。尤关紧要。著载龄、即饬各路弁兵、分投确探。随时速奏。其固安、东安、黄村、涿州、通州、卢沟桥、等处防堵各营。仍著该侍郎、严饬各该带兵员弁、加意严防。不得因逆氛渐远。稍存大意。将此由六百里谕令知之。　　

○又谕、骆秉章奏、湖南库款支绌、请饬川广督抚、协济军需一摺。现在汉口贼船。纷纷上窜。楚北军情。甚为紧急。曾国藩督带兵勇船炮。已由湖南衡州驶赴下游会剿。所需军饷甚钜。自应先事豫筹。该省历年防剿。需用浩繁。司库所存银两。为数无多。不敷支发。著裕瑞、叶名琛、柏贵、接奉此旨。即迅速妥筹。无论该省何款项下。有可动支者。立即设法筹拨。派委妥员。飞速解交楚省。断不准稍有推诿。现在湖北情形。万分吃紧。该省官兵。不敷分拨。急须曾国藩所带炮船。藉资剿贼之用。该督抚等、务当不分畛域。赶紧接济。无误要需。将此由六百里各谕令知之。　　

○又谕、自逆匪窜扰以来。长江数千里。任贼往来游驶。现在金陵未克。庐州复陷。而回窜武昌之贼。纷纷驶赴汉阳金口一带、逆踪飘忽。非亟筹肃清江面之计。不能奏功。曾国藩、现由湖南统带舟师。顺流迎击。业于正月二十八日启程。计期应可行抵楚北。上年八月闲张芾有饬令夏廷樾修造船筏之奏。此项战船。为数若干。停泊何处。即著陈启迈、饬知陆元烺、拣派谙习军务、及熟悉水师得力员弁。配齐军火炮位。星速管带。驶出九江。择扼要之区。截贼往来之路。与曾国藩声势联络。上下夹击。非但遏贼分窜南昌。且使皖楚纷扰之贼。首尾不能相顾。庶剿办可期得力。该抚等、惟当妥速筹办。不准迁延迂缓。致误事机。陈启迈著即兼程前赴新任。其未到任以前。即著陆元烺、赶紧筹办。勿稍迟延。将此由六百里谕知陈启迈、并传谕陆元烺知之。　　

○以重遇鹿鸣宴。赏加前任协办大学士吏部尚书汤金钊、太子太保。御书扁额曰庆衍恩荣。前任兵部尚书特登额、太子少保。御书扁额曰养恬笃祜。均准其于明年乙卯正科重与鹿鸣筵宴。　　

○以翰林院侍读学士何彤云、为内阁学士。兼礼部侍郎衔。太仆寺卿齐承彦、为都察院左副都御史。翰林院侍读学士李联琇、为大理寺卿。仍留福建学政任。　　

○以内务府大臣存佑、署正白旗蒙古副都统。　　

○赏乌什办事大臣春熙、副都统衔、为塔尔巴哈台参赞大臣。调塔尔巴哈台参赞大臣保恒、为乌什办事大臣。　　

○命刑部左侍郎李钧、驰往天津。会同署仓场侍郎全庆、验收海运米石。　　

○以江西剿办土匪出力。赏知县潘安国、花翎。以同知直隶州升补。　　

○甲申。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕军机大臣等、据青麟奏、武昌被围已久、请饬川陕河南拨兵拨饷一摺。览奏均系棘手情形。并无筹办之策。该学政系防堵大员。屡次总以呼应不灵为说。前次寄谕内、业经严斥。现在贼船陆续上窜。荆州情形。亦甚吃重。而孝感应山等处。皆有贼匪肆扰。贼船盘踞江面。台涌所带官兵无多。亦岂能飞渡。竟置北岸于不顾。省城防兵。共有六千。江面炮船。亦尚有二十余只。昨据崇纶、青麟奏报、攻剿情形。尚云击沈贼船多只。而青麟则总称地利人心。两不足恃。且崇纶奏报。均与青麟联衔。而青麟则单衔具奏。并云崇纶不及会衔。岂有同在一城防守。竟至隔阂如是。值此危急之时。两人各存意见。必致误事。河南地面。紧接江北。前谕英桂、饬总兵柏山、越境协剿。自为德安襄阳一带吃重。剿楚省之逆匪。即固河南之藩篱。断不能令绕越赴鄂。为该抚等株守省城之用。四川松潘等处官兵。由荆江下驶。较为便捷。本日已谕知裕瑞、迅速飞催。谅可计日赶到。陕西调兵已多。即由商雒一带、派兵出境。仍在大江以北。亦属缓不济急。该学政昧于事机。不知轻重。该抚复一筹莫展。徒事抵牾。岂江北各府。非该抚等所辖耶。至摺内所陈、明言贼在汉阳。陆续上窜。忽又言武昌被围。既言曾国藩于正月杪可以启程。而青麟正月二十八日所发之报。又称曾国藩已距金口不远。其侦探之不确。已可概见。崇纶前此请饬吴文镕出省剿贼。逮朕严谕吴文镕前赴黄州。该抚又称省城紧要。请令暂留。似此毫无定见。即知省城布置。亦未必确有把握。现在台涌已授为湖广总督。亟应先将江北逆匪剿除。以杜北窜。该抚等但当协力和衷。固守省垣。不得徒以无可筹办藉词。为他日卸罪地步。总之德安一带。贼匪尽除。则汉口逆匪。自不敢径攻武昌。而川兵直抵荆襄。曾国藩亦顺流下驶。会同夹击。尚可得手。朕于军形缓急。慎重权衡。并非重北轻南。不为湖北省垣计也。将此由六百里加紧各谕令知之。　　

○又谕、连日据台涌、崇纶、青麟奏、贼船回窜武昌。纷纷驶扰汉阳、金口一带。并探闻岳州复有贼＜舟宗＞停泊。节经谕令台涌、由德安督兵进剿。兼扼荆襄要隘。并据曾国藩奏报、于正月杪统带船炮水勇。驰赴下游。迎头截击。惟贼踪剽疾。尤应防其乘虚分窜。所有陕省界连湖北之商雒一带。均须一体设防。扼要堵剿。桂明现驻潼关。著即严饬带兵员弁、实力巡防。随时与楚省知照。联络声势。互为应援。毋任匪踪阑入。并著王庆云、督饬各该地方文武、严密防守边境。勿稍疏失。将此由六百里加紧各谕令知之。　　

○又谕、据台涌、崇纶、青麟奏、贼船由武昌汉阳上窜金口。荆襄情形吃重。兵饷两缺。亟待应援等语。前经裕瑞派令署总兵双保、总兵福炘、统带官兵二千余名。驰赴湖北巴东利川各要隘。分拨防御。现在贼势猖獗。台涌严扼北路。恐该匪沿江上窜。一经滋蔓。剿办愈难。著裕瑞飞饬双保、福炘、迅即带兵前进。迎头截击。一面知会台涌、应向何路分派援应。相机妥办。并著裕瑞、派员确探楚境贼情。如应添兵接应。即著于各路防兵内、酌量缓急调拨。前往攻剿。无得株守一隅。致误事机。仍严饬界连楚省各文武、随时严密防范。无任匪踪阑入。所有军行器械、火药、钱粮。并著该督妥筹。源源接济。将此由六百里加紧谕令知之。　　

○乙酉。谕军机大臣等、袁甲三奏、皖省逆匪。由六安、正阳、窜至蒙城、永城。复由永城窜往西北。该处路通徐州、砀山、河南夏邑等县。贼踪飘忽靡定。并闻后路之贼。复有分赴亳永之说。逆匪由皖省陆续窜扰亳永一带。显系意图北窜。与直隶逆匪互相句结。本日已谕令和春、福济、拨兵堵剿。并谕英桂扼要严防矣。惟河南兵力甚单。不敷剿办。朕权其缓急。若俟直隶军务告竣。始行拨兵前往应援。恐有贻误。著僧格林沁、胜保、迅拨马步精兵一千名。拣派得力大员管带。星夜驰赴河南归德一带。探明贼踪所向。迎头截击。会同英桂剿办。断不准令皖匪阑入豫境。蔓延为患。河南防守。并准此次派往大员、酌量调拨。惟所派之员。必须慎重遴选。庶可独当一面。足资防剿。该大臣等现带各兵。已有数万。谅已足敷追剿。京旗各营兵调赴大营者、为数不少。势难再行分拨。惟该大臣等、追剿逆匪。正在吃紧之际。傥必须拨兵协剿。即著迅速奏明办理。又据桂良奏、署都司陈毅、协同署献县知县罗锦雯、拏获贼目。据同获之贼。指认为逆首林＜氵凤＞翔。现已解赴大营。著僧格林沁等、审明该犯。如实系林逆。迅即派员妥速解京。毋稍疏虞。正在寄谕闲。据僧格林沁、胜保等奏、追剿逆匪屡战屡胜一摺。逆匪亡命狂奔。我兵追剿。尚属迅速。惟逆匪窜踞阜城县城。并分踞村庄。为掎角之势。若不乘此声威。奋力进击。恐该逆复筑垒穵壕。负嵎死守。或乘闲窜逸。又致蔓延为患。现在皖楚贼氛。已偪豫境。较前情形。更为紧急。是以令该大臣等、分兵往援。尚恐一千名不敷剿办。若此股贼匪不能克日殄灭。致令大兵为所牵掣。迟延贻误之罪。更将何辞。张亮基现带兵勇驰赴景州以北。正可前后夹击。使逆匪腹背受敌。自不难迅就埽除也。将此由六百里加紧谕令知之。　　

○又谕、袁甲三奏、逆匪由蒙城分窜、请饬南北两路截击一摺。徐广缙、牛鉴、所带兵勇。由归德、陈州、出境迎剿。尚恐未能得力。刻下庐州派来之兵。如尚未到。著即派员迎提。飞催来营。以资防剿。参将刘玉豹、所带山东官兵一千余名。亦可就近调遣。确探贼踪。迎头截击。毋令逆匪句结为要。并著随时知照和春、福济、英桂等、以期声势联络。并力剿办。庶可迅埽贼氛。皖省兵饷。屡经饬部筹拨。著与和春、福济、商酌。通融协济。近日筹饷甚艰。仍须加意撙节。或体察地方情形、应如何设法劝捐筹办。无论银钱米石。皆可济用。该给事中所奏速拨大饷。岂尚未悉现在筹拨情形耶。将此由六百里加紧谕令知之。　　

○又谕、桂良奏、探闻大兵追剿贼匪情形、并拏获贼目一摺。贼匪窜入直境。僧格林沁、胜保、统兵堵剿。桂良及署提督张殿元、镇守省城。藉资捍卫。现在贼匪由富庄驿南窜阜城。僧格林沁等、跟踪追捕。后路尤关紧要。逆匪声东击西。是其惯技。现虽逃窜东南。距省较远。亦难保不分股乘闲又图他窜。该督务当察看情形。相机堵御。或自行出省防守。或令署提督张殿元、带兵择要驻劄。必须悉心筹画。断不可株守省城。致有贻误。至署都司陈毅等拏获之贼目。均指认为逆首林＜氵凤＞翔。著即派员解赴大营。毋得稍有疏虞。将此由六百里加紧谕令知之。　　

○又谕、据袁甲三奏、逆匪大股。陆续由蒙城西北窜往亳州、永城。又有由永城他窜之说。是归德适当其冲。袁甲三跟追至宿。未能绕出贼前。砀山夏邑一带。处处宜防。虽归德有徐广缙所带兵勇。牛鉴亦驰赴陈州。但兵力尚单。恐未足遏其凶焰。英桂前奏暂驻汝郡。原为楚北贼氛偪近。该抚居中驻劄。以为各路应援。现在楚省逆贼。虽盘踞汉阳。窜扰沿江地面。而皖省之贼。已入豫境。英桂统辖全省。自当相度缓急。扼要严守。切不可顾此失彼。致有疏虞。本日谕令僧格林沁、胜保、迅拨精兵一千名。遴派得力大员管带。克期前往河南、与英桂会同堵剿。其河南各路将弁兵勇。及柏山所带官兵。均准此次派往大员相机调拨。至省城并河北各属。距贼虽远。亦应严密设防。著即责令藩司郑敦谨、妥为布置。英桂务当确探贼踪。实力堵御。并将近日军情。迅速奏闻。将此由六百里加紧谕知英桂、并传谕郑敦谨知之。　　

○又谕、前因凤颍一带。土匪肆扰。当经谕令于庐州大营内、拨兵一二千名。交袁甲三统带进剿。现在河闲束城逆匪。南窜阜城。叠经大兵痛剿。余匪仍恐分窜。而皖省逆匪。又由永城窜往西北。傥南北两股乘闲句结。剿办更形棘手。且恐与庐州之贼潜通消息。前调之兵。如已启程。即飞催前进。交袁甲三调遣。以期迅殄贼氛。昨据该提督等奏、贼匪扑营。督兵击退。大获胜仗。吉顺、萨炳阿、全玉贵等、带领各路官兵。甚属得力。又据向荣奏、已饬令秦定三、渡江赴皖。著即乘此声威。迅速进剿。并设法断贼往来句结之路。随时确探贼情。勿堕奸计。将此由六百里加紧谕令知之。　　

○参赞大臣僧格林沁等奏报、贼窜阜城。追剿屡获胜仗。得旨。屡次获胜。必能指日歼除。僧格林沁、胜保等、调度有方。奋勇追击。深堪嘉尚。现在该逆所占县城。必不可俾令久踞。又成□嵎。看来此贼情势。亦必不久据阜城。著赶紧杀尽。将首逆三名。务期生捦致阙。　　

○太常寺卿王履谦奏、查署曹河同知郑勖、离署缘由。得旨。别项事务。岂有重于防河者。该同知罔知轻重。仍著交部议处。　　

○命前任江甯将军托明阿、仍帮办僧格林沁、胜保军务。　　

○以富庄驿阜城等处剿贼屡获胜仗。参赞大臣僧格林沁、钦差大臣胜保、得旨赏赉。赏二等侍卫达崇阿、吉林营总关保、巴图鲁名号。营总昇伸、巴扬阿、参领业普铿额、富克精阿、花翎。复暂革总兵官经文岱职。余升叙有差。予阵亡哲哩木盟梅勒章京珠勒济胡图克、祭葬世职加等。　　

○丙戌。谕内阁、前因彭蕴章、基溥奏、直隶迁安县属之桑园山。矿苗甚旺。当经派令柏葰会同庆锡查看。兹据庆锡奏称、桑园山矿地。必须勘明地脉。再议开采等语。柏葰现赴盛京查办事件。著俟差竣进关时。派已革河南巡抚陆应谷前往。随同伯葰等、详细查勘。　　

○又谕、喀尔喀扎萨克亲王车林多尔济、愿捐银一千两以备军需。自系忠悃出于至诚。甚属可嘉。惟此项银两。该王藉资养赡。著毋庸赏收。以示朕嘉奖蒙古之余、犹寓矜恤臣仆之至意。　　

○谕军机大臣等、骆秉章、鲍起豹奏称、探闻逆船在汉口金口。句引通山等处土匪。扰及崇阳。本月初一日。贼船已到岳州城外。闯入西门。并闻该逆分水陆两路由岳州上窜湘阴各等语。览奏曷胜愤懑。贼匪已窜至湘阴。距省甚近。急应派拨将弁兵勇。前往堵剿。省城防守。最为吃紧。曾国藩既已行抵湘潭。著该侍郎迅速统带炮船练勇。驰赴省垣。会筹进剿。勿稍迟延。前据该抚等奏、岳州为水陆交冲。陆续派拨兵勇一千余名。交该府贾亨晋、及参将乌拉哩、统带驻劄。并咨江西令将南省派往兵勇五千八百余名。酌量撤回。何以贼至岳州。并无兵勇接仗。遽令贼匪阑入。其出省剿办土匪之署参将塔齐布、并江西撤回之兵勇、此时是否均已赶到。著骆秉章、即速催调。妥为布置。保卫省垣。鲍起豹、节制全省军务。现在贼踪已近。著与该抚酌量缓急。相机迎剿。务须扼要攻击。不得徒事株守。致误事机。岳州失守文武员弁下落。迅即查明奏闻。至荆襄一带。与湖南接壤地方。是否有另股贼船驶往滋扰。并著随时确探具奏。将此由六百里加紧各谕令知之。　　

○山东巡抚张亮基奏报、截获贼营头目。得旨。佟鉴奋勇捐躯。深堪悯恻。谢子澄素得民心。效死疆场。今既获逆犯王小涌。其为戕官逆犯无疑。已经摘心遥祭。洵足以快人心。著该旗传知佟鉴家属。俾伊家自行告祭。以慰忠魂。并著该部亦传知谢子澄家属。　　

○工部右侍郎载龄、奏探贼踪诡谲。现在严密巡缉情形。得旨。京营地面。尤为紧要。著联顺等、严饬南营参将李英等、实力稽查。认真盘获。此摺著专交联顺等阅看。　　

○丁亥。上诣寿康宫、问皇贵太妃安。　　

○谕内阁、前任安徽巡抚江忠源、因庐州被陷。临阵捐躯。当经降旨、追赠总督。建立专祠。并准其入祀昭忠祠。以示优恤。复将伊弟江忠济、江忠浚、先后分别加恩以知府知州用。因念江忠源身经百战。力守危城。厥功甚伟。卒以外援不力。效命行闲。每忆孤忠。时深矜恻。其灵柩回籍时。著福济、和春、派委妥员。护送出境。并著沿途地方文武各官。妥为照料。用示朕垂念忠荩至意。　　

○谕军机大臣等、僧格林沁等奏、官兵克复三村、大获胜仗一摺。该逆经此次痛剿。存城贼党无多。必当乘胜将县城攻克。生捦首逆。埽荡群丑。方为妥善。不得因其势已穷蹙。不致北窜。遂谓可以无虑。傥稍涉松懈。任该逆穵壕筑垒为□嵎之计。或又乘闲奔突。不但西向武邑。南向景州。蔓延为患。即东滨运河。亦防其复行掠船偷渡。官兵分投追剿。又落后著。惟有乘其蚁聚城中。一鼓歼捦。毋留余孽。况皖境贼匪大股。已由蒙城、亳州、窜入河南永城。而徐州萧县、黄家口地方。又有土匪为贼向导。并有将扰徐州之谣。是皖贼北窜情形。万分紧急。前谕该大臣等、派委大员带兵一千名。前往归德一带。谅已遵旨、赶紧派往。然该处兵力即有此千名。亦恐不敷。该大臣等、不速将阜城之贼。悉数埽除。傥永亳等处逆贼。分路冲突。南北句结。又将何以御之。惟盼北路得胜。劲兵前往截击。庶足以遏凶锋。该大臣等、岂不知朕日夜焦急。渴望捷音。犹以蒇事尚难克期为词。若不赶紧殄灭群丑。更将何颜对朕耶。德勒克色楞、现在何处驻劄。何以两次奏报。并未见其带兵攻剿。著遇便覆奏。将此由六百里加紧各谕令知之。　　

○又谕、百胜等奏、皖省逆匪分窜豫省、并扰及徐州边界、现筹防剿一摺。该匪由颍上、蒙城、分窜永城。并扰夏邑。其地由萧砀分道。路径纷歧。距徐州甚近。该处仅有大同兵九百名。练勇千名。兵力甚为单弱。该总兵等、现饬地方官实力团练。自应如此办理。另片奏、萧县黄家口地方。土匪肆行焚掠。难保非逆贼句通。令其先为向导。百胜现驻徐城。傥附近之处、何路有警。即著统兵赶紧迎击。并饬王梦龄、带领练勇等策应。于各处要隘、令地方文武严密设防。万不可令匪踪阑入。至东豫交界之处。已叠谕张亮基、英桂、分路严防。又谕令僧格林沁等、迅拨精兵一千名。赴归德一带协剿。该总兵等、务当与和春、福济、袁甲三等、并随时知照山东河南巡抚。联络声势。并力防剿为要。将此由六百里加紧传谕知之。　　

○又谕、据琦善奏、请饬苏州总局豫备火药、铅弹、接济艇船一摺。水师制胜。火器为先。现当围攻瓜州吃紧之际。各艇船火药、铅弹、将次用竣。设有缺乏。必致贻误事机。著怡良、许乃钊、迅饬苏州总局委员、将应用一切火器。宽为豫备。赶紧运赴京口粮台。以便随时接济。所有焦山水师船只。即遵前旨。统归琦善节制调遣。该署总兵李德麟等、傥敢抗不遵调。及藉词迁延不进。即著按军律惩办。该大臣统领全军。殄兹群丑。务即迅速攻剿。及早克复瓜州。勿再迟延贻误。致干重罪。将此由六百里加紧各谕令知之。　　

○又谕、据桂良奏称、上届海运。江浙两省。仅派文员来津。不足以资弹压。天庾正供。关系至重。且天津、静海一带。贼氛甫退。一切稽查弹压。均不可稍涉疏虞。昨经降旨、令怡良等、派令狼山镇总兵泊承升、督带师船。于海运沙船放洋时、护送出口。惟天津进口时、仍须有江浙武职大员会同稽查。更为得力。著怡良、许乃钊、黄宗汉、于江浙两省水师内、迅速拣派武职大员。酌带兵丁。随同海运沙船头起。先来天津。与所派文员稽查弹压。其沙船驶抵天津以后。应行查验人数。收缴器械。即责成该员弁等、会同各该委员一体查办。至米数清册。并著赶紧饬令局员先期造报。务于沙船未到以前。咨送到津。以凭查核。将此由六百里各谕令知之。　　

○钦差大臣琦善奏、请拨军饷。得旨。扬州与别处同是军营。甘苦不均。岂能复责其拌死疆场。况琦善营缺饷日久。非他营可比。著户部再为筹画。若仍前指款改拨。或复请饬下妥筹。俱属画饼。非济急之策。设使部臣出外视师。身历其艰。亦必知非易易也。　　

○参赞大臣僧格林沁等奏报、进攻阜城贼匪获胜情形。得旨。十五日之仗。斩获甚多。但县城未复。终恐思窜。著赶紧歼除。勿留余孽。僧格林沁等、必知朕渴盼捷音之速至也。　　

○安徽巡抚福济奏、皖省徵收请展限缓办。得旨。此时固难赶办。然不可藉此耽延。著姑允所请。暂缓数日。断不可俟省城克复也。　　

○以陕西潼关营副将常英、为山东兖州镇总兵官。　　

○以直隶阜城剿贼获胜。赏总兵官孔广顺、副将史荣椿、吴灿、参将乐善、游击文魁、巴图鲁名号。台吉布木济特、总管约逊、协领那尔瑚善、丰山、都司李鸿宝、龙汝元、守备杨殿林、朱起鸿、花翎。守备额音额等、蓝翎。复侍卫蕴秀职。余升叙有差。予阵亡护军校崇瑞、步军校霍隆武、祭葬世职。　　

○以剿贼怠玩。捏报邀功。革总兵官德坤、游击格洪额职。仍戴罪效力。　　

○以川黔兵丁滋事。革副将清长、守备王万寿职。仍戴罪效力。　　

○以直隶阜城县被贼窜陷。知县曾锡龄、革职逮问。　　

○以安徽六安州被贼窜陷。革知州宋培之、把总郝显扬职。　　

○予安徽繁昌县阵亡知县张廷槐、祭葬世职。如知府例。并建专祠。武生张占鳌等、赏恤如例。　　

○戊子。谕军机大臣等、昨据百胜等奏、永城之贼。已窜及夏邑。徐州萧县界内。亦有贼踪。此时静海窜出之贼。尚在阜城一带盘踞。未能埽除净尽。北路兵力。既难骤分。庐州大兵。又不能兼顾。河南归德等处、兵数过单。且无大员督办。设有贻误。所关非细。桂明现在潼关。所带防兵。皆系业经选派。毋庸另行挑备。约计潼关、大庆关等处。分隘驻劄官兵。不下数千名。即著酌带精锐官兵一千五百名。克日启程。星夜驰赴归德一带。迎头截剿。由潼关至归德。计程不过一千余里。旬日即可赶到。万不准藉词夫马耽延、稍有推诿。其归德、陈州、原设防兵。及徐广缙、牛鉴等、所带练勇。均归该提督调遣。以资攻剿。该逆剽急异常。此时窜扰各处。均系偪近黄河。该提督于奉旨后、即日迅速启程。兵贵神速。若行走稍迟。致令贼踪阑入河北。或沿河而西。扰及豫省腹地。朕惟该提督是问。桂明出省后应需粮饷。已饬王庆云筹款。源源接济。但当迅速进兵。探贼所向。迎头截击。勿稍迟延贻误。桂明接奉此旨。即将启程日期。先行驰奏。将此由六百里加紧谕令知之。　　

○又谕、河南归德一带。兵力甚单。本日已谕令桂明、酌带潼关等处防兵一千五百名。克日启程。前往迎剿。其潼关一带防堵事宜。著舒伦保、即日驰往接办。该处防兵、经桂明带出之后。诚恐不敷布置。著于西安满洲营备调兵内、酌带五百名。驰赴潼关。并桂明所留官兵、一并归该将军调遣。以资防堵。至桂明军营应需粮饷。亟应宽为筹备。著王庆云、先行筹款。专委妥员解往该提督军营应用。并著王庆云、设法源源接济。舒伦保出省后。西安驻防官兵。现无大员统辖。一切应办事宜。即著该抚就近照料。仍可与舒伦保随时商办。至商雒一带防堵事宜。亦关紧要。仍著舒伦保、王庆云、督饬分防之督粮道陈景亮、确探湖北贼踪。认真严防。勿稍松懈。如须添调甘肃官兵移远就近、以备防剿。并著与易棠随时知照。妥速筹办。将此由六百里加紧谕令知之。　　

○又谕、连日叠谕僧格林沁、胜保、迅派大员带兵一千名。驰赴河南归德一带截剿。尚未据该大臣等覆奏。逆匪既陷永城。复扰夏邑。该处情形。万分紧急。徐州萧砀地方。复有土匪肆行抢掠。为贼向导。亦须拨兵援应。朕思阜城剿办贼匪、正在吃紧之际。前谕派兵一千名前赴归德。是否可以抽拨。军情缓急。难以悬揣。该大臣等、两次将窜匪剿洗。若能于数日内攻克阜城。歼除逆匪。便可移兵乘胜而南。此次抽拨之兵。即稍缓数日。亦尚不迟。若再事迁延。致豫境与徐州贼匪。分股北窜。岂能不派兵往剿。著僧格林沁、胜保、统筹全局。以现在贼情而论。或急须拨兵前往。或于剿灭此股后。再以重兵分路南下。该大臣等、接奉此旨。迅速商酌具奏。朕畀僧格林沁、胜保、剿贼重任。断不肯令尔等掣肘。尔等亦当仰体朕宵旰焦劳之苦衷也。将此由六百里加紧谕令知之。　　

○又谕、叠据琦善奏陈、军饷告匮情形。均经批饬户部速筹。惟拨款转解需时。即使指拨改拨各款、如数解到。亦仅敷一月之粮。此外更无济急之策。因思淮扬、淮海、淮徐、三属钱粮漕米。俱属维正之供。该督抚远在江南。值此贼氛窜扰。辗转催提。尚恐鞭长莫及。杨以增近在江北。即著饬令该管道府督率所属、认真实力催徵。随时运解琦善军营。俾可源源接济。郭沛霖、现署两淮运司。驻劄泰州。督销盐引。所徵盐课。亦可协拨军糈。著杨以增督催赶紧销运、以济军需。并著琦善就近提取应用。事竣核实报销。此时各路军饷筹拨甚难。惟有先就本地情形、设法筹办。以期于事有济。不致迟误。将此由六百里加紧各谕令知之。
  </div>
  <div class="pagination">
   <a href="清实录咸丰朝实录_page184.html">
    上一页
   </a>
   <span>
    ...
   </span>
   <a href="清实录咸丰朝实录_page180.html">
    180
   </a>
   <a href="清实录咸丰朝实录_page181.html">
    181
   </a>
   <a href="清实录咸丰朝实录_page182.html">
    182
   </a>
   <a href="清实录咸丰朝实录_page183.html">
    183
   </a>
   <a href="清实录咸丰朝实录_page184.html">
    184
   </a>
   <span class="current-page">
    185
   </span>
   <a href="清实录咸丰朝实录_page186.html">
    186
   </a>
   <a href="清实录咸丰朝实录_page187.html">
    187
   </a>
   <a href="清实录咸丰朝实录_page188.html">
    188
   </a>
   <a href="清实录咸丰朝实录_page189.html">
    189
   </a>
   <a href="清实录咸丰朝实录_page190.html">
    190
   </a>
   <span>
    ...
   </span>
   <a href="清实录咸丰朝实录_page186.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
