<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1211 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1211 页/共 1860 页
  </h1>
  <div class="content">
   ○乙巳。谕军机大臣等、据永州镇于秀奏请陛见当经批示。令问之总督于可来时来。嗣据富明安奏到。以现应查阅行伍。又届五年军政。该镇均有应办事件。请俟办理完竣令其赴京等语。计该督于四月内具摺。距今已将匝月该镇应办之事。自应有端绪。至核办军政。系总督专责。亦无须该镇在彼佽助。今欲派其往新疆更换俞金鳌管理屯田事务。著传谕富明安、奉到此旨、即饬知于秀、迅速赴热河陛见后。再行起程前往　　

○又谕、据彰宝奏、闻得缅匪大头目得鲁蕴。由速怕至老官屯西岸。似系托名拜佛。与诺尔塔有私相计议之事等因一摺。彰宝所揣情形。俱未切中窾要。匪酋差人至老官屯。无非欲设法探听内地信息。更有何不可测之诡计。至秤管猛所供诺尔塔、不将苏尔相送回。是瞒著懵驳做的。其言殊不足信。昨苗温差报彰宝文宝禀。即为此语不过欲将前事诿之诺尔塔。以售其狡黠之术。岂可为贼人所愚。且内地被羁缅境者。不止苏尔相一人。而缅匪之顽梗可恶亦不止留苏尔相一事。若云苏尔相在老官屯。系诺尔塔私自羁留。与懵驳无涉。则杨重英等之久羁阿瓦。抗不送还。又岂能卸罪于诺尔塔。而谓懵驳亦不与闻乎。即使诺尔塔。此时将苏尔相送还。亦无关轻重。断不以因此完事。又使诺尔塔竟叛懵驳。献地投诚。亦必须彼亲至关前。束身归命。该督唤至面讯。察其恭顺之情。果出悃忱。原不妨据实奏闻。即授以官爵。令其仍回驻老官屯。以为内应。亦无不可。若仅称举城内属。并不亲自叩关。尚不可差人轻往。误堕术中。况此等无实之风闻乎。彰宝现在经理缅事。惟当严防边隘。勿容匪徒潜越漏洩。并派委妥员。勤密巡边。遇有奸细。即行严拏治罪。设间有缅匪差来投禀之人。于严讯供词后。不复遣回。或解送京城。或拘禁滇省。酌量情形妥办。不必给与回文。一切付之不理。使贼匪无从窥测。方为合宜。又另摺所奏脱出之护军达桑阿、曾经攻打贼栅。受过石伤嗣被羁留猛吉。近始脱出等语。著彰宝即派员将达桑阿、解送热河候讯。将此传谕知之　　

○丙午。谕曰、裘曰修、英廉奏、审拟雄县民人刘尽忠、控告该县知县胡锡瑛一案。所有该县盗卖仓谷。及因公科敛等款。俱已审实。其贪婪不职。实为法所难逭。但裘曰修等、仅就盗卖仓谷八百石一条。指为重款定罪。于放赈运米科敛各村民钱八百千文。作为入己。而以暂存东路南路钱三百八十余千文。作为未交。不行合并计赃科罪。实属非是。科敛之与侵盗。情罪既有不同。而千两以上。与千两以下。分数又自各别。况当地方办赈之时。该县辄敢出票索钱。至一千余串之多。其心岂可复问。安得谓之因公。又安得以寄存未交。谓非入已之物。自应将本款入已一千两以上。按律定拟治罪。裘曰修等、惟引因公科敛、枉法赃一百二十两之条。拟以绞候。未免意存宽纵。所有此案罪名。著交刑部另行核拟具奏。裘曰修、英廉、均著交部议处。至直隶散赈一事。前据周元理、杨景素面奏、屡称察核各属。俱系实心办理。民沾实惠。今核雄县之案。地方官之办理。已可概见。则该督及该司之所称赈务妥实者安在。此非寻常失察可比。周元理、杨景素、并著交部严加议处　　

○又谕、本日军机大臣、将兵部所奏经坛赏给职衔各废员、分别案情轻重。开列清单进呈。内除侵那勒索情节较重之赵寅等九员。俱不准报捐外。其革职之游击赵国鼎、都司王鸣球、守备焦廷遴、马瑀、把总蔡飞鹏等五员。或因捕蝗不力。及因公那移之案。参革罢职。核其审明缘由。均属情节稍轻。自可准其捐复。予以自新之路。至依泰、西兰泰、二员。虽被参原案。亦无枉法婪赃重情。但二人俱系满洲武职。与汉员不同。向来满洲外用。原以其素风淳朴。骑射娴熟足为绿营表率。伊等既经外用。自应悉心整饬营伍敬谨奉职。乃一得外任。或转致渐染绿营习气。自干参劾。或一到外任。即图安逸。弓马生疎。若再援弃瑕录用之例。复许报捐。岂足以示惩创。况旗员罢职回旗。仍可挑选护军、披甲。进身之途自广。并非一遭摈弃。遂至无以自效。如必令其捐复原官。则伊等力有不逮者。转致设措拮据。而待补又复需时。于体恤旗人生计之道。尤属无益。所有依泰、西兰泰、俱不准其报捐。嗣后满洲自文员以外。其有绿营武职挂误。即原案情节不重者。亦不准其捐复　　

○又谕、前据桂林奏报、官兵进攻墨垄山。侍卫六十一等阵亡一摺。于兵丁伤损情形。并未明言。即疑其中必有含糊捏饰。当经传旨询问。嗣据阿尔泰参奏。桂林派往北山进攻。所失将备兵丁甚多。桂林竟隐讳不奏。且复措置乖张。修屋居住。终日酣饮欢聚。闻官兵被陷。毫无恻隐之心。甚至密令汪腾龙交银王万邦。赎取陷贼兵丁。其事尤堪骇异。似此夫律欺罔。情罪重大。实出情理之外。已派福隆安驰驿迅速查办。一经审实。即当从重治罪。今日据宋元俊奏、桂林自此次失利之后。并未与贼人接仗。一切应办事宜。不置可否。以致军营无所禀承。又索诺木投递夷禀。送回把总李朝林。桂林即行札嘱宋元俊不必声张。致生议论。看来桂林始因进兵挫衄。毫无策应。及军中节次告急。并不速为救援。遂尔坐视失机。茫然失措。惟知坚持掩覆之计。不惜丧心罔上。自蹈重罪。岂复意料所及。现在军务关系紧要。福隆安到彼。尚需时日。未便久延。阿尔泰、著即行署理四川总督。一面传旨、将桂林革职销拏。严行看守候审。至南路带兵进剿之事。昨已令阿桂星驰赴彼接办。到时即行统率官兵。实心妥办。克期集事。朕于诸臣功罪。从不稍设成心。况军务大事。信赏必罚。所关尤钜。如桂林自抵军营。节次调度合宜。屡经破碉收寨。著有成绩。朕方降旨亟加优奖。实有料其器小易盈。荒唐谬戾。一至于斯。是桂林前以甫经任用之人。既不意其骤能出息如此。而今之天夺其魄。无福承受恩泽。遂尔本心顿失。重误军机。则亦罪由自取。初非朕之所能逆睹。又岂朕之所能曲贷耶。朕实不胜愤懑惭愧。将此通谕中外知之　　

○谕军机大臣等、宋元俊奏、一切应办事宜。禀商桂林。不置可否。索诺木具禀送还把总李朝林。桂林但云此事任你去办。又亲笔札嘱不得声张。是桂林于伤损官兵一节。始既讳匿。今复弥缝。已无疑义。且自前此失利以来。茫无主见。不复能发谋出虑。若仍令其以总督带兵。俟福隆安审明再办。不免耽延时日。于军营必更贻误。现已明降谕旨。将桂林革职。其四川总督印务。令阿尔泰署理。阿桂即速驰往妥办。其未到之前。一应军务。阿尔泰、责无可诿。即当催督将领。上紧筹办。俟阿桂到彼。专办进兵。至粮饷等事。原系总督职分。阿尔泰往来章谷一带督办。亦无不可。第军旅本非所娴。驰驱亦非所习。冲锋杀贼之事。原不责之于彼也。至索诺木番禀。公然欲令僧格桑磕头完事。且敢羁留内地官弁。思易其被拘之喇嘛等。是其挟此要求。显然抗拒。实系此事罪魁。更难歇手。索诺木倘将内地被留之人。送至军营。藉以窥探。温福等、切勿意涉游移。惟将送回之人。及来人一并留住。断不可给发回文。庶使逆酋无从揣测。至宁禄身系满洲。且为游击大员。非千总微弁可比。当进攻失挫。被贼遮留。自当明于大义。挺身骂贼。即使为贼所害。亦必优加赠恤。录及其子。乃竟靦颜偷生。且求调出。甚属无耻。若经送还。即当解京治罪。其余千把以下。尚可不加责备。或由贼中送回。仍留军营效力。若守备以上秩非微末即不应忍耻偷生。如有送回。不拘满汉。并当革职解京究治。再据宋元俊奏、前次阵亡副将二员。是该处现出有副将员缺。董天弼自革职以来。尚知奋勉。著阿尔泰即令补授副将。以观后效　　

○授一甲一名进士金榜、为翰林院修撰。一甲二名孙辰东、一甲三名俞大猷、为翰林院编修　　

○丁未。上诣畅春园、问皇太后安　　

○遣官祭关帝庙　　

○谕军机大臣等、裘曰修等奏、查讯雄县快头刘兴有自缢一事。究出贾自通等挟嫌起衅。假公洩忿。朋谋纠结一摺。已于摺内批示矣。贾兆麟、著革去武举。一并审究。其贾自通等、并交步军统领衙门。即速查拏解审矣。此事乃案外枝叶。今正案已经审结。其余情节。无难查办。但恐贾自通等结讼原案。查究略需时日。英廉承管事件甚多。并令其署理步军统领印务。朕今启銮伊迩。英廉不便在外久延。著传谕裘曰修、并英廉、揣计此案。如日内可以速结。仍会同查办定案。若非数日可了。即将审案交裘曰修办理。英廉即起程回京。务于启銮前四五日赶到为是。将此谕令知之　　

○又谕、阅阿尔泰原奏、从前由卡了攻取达乌时。宋元俊曾将各路险易情形。具禀桂林。并不省视。致临时号令不一。官兵伤亡六百余名。赖陈定国、从山后抄截。始得达乌等语。因检阅桂林等奏攻得达乌一摺。止云兵练均各奋勉出力。亦且伤损无多。并云伤亡官兵。查明照例办理。并未奏及六百名之数。已属心存欺饰。又据称、桂林派侍卫章京。同薛琮从墨垄沟山后进发。约定绕至前敌山梁。接应夹攻。乃桂林与铁保、汪腾龙、于初八日至彼。略一进攻。即行退守。十二日、并将明亮、铁保、汪腾龙、彻回。是其节节贻误之处。均不可不加穷究。至明亮等系带兵大员。攻剿乃其专责。因何略攻即退。并听桂林彻回。铁保本一无能为之人。汪腾龙亦深染绿营浮滑恶习。此二人原不足恃。至明亮平日。尚知勇往任事。世臣勋亲。尤当以国事为念。乃亦不顾军务紧要。惟凭桂林指挥。与铁保、汪腾龙等、旅进旅退且见桂林乖张欺罔。并不胪实密奏。随同隐忍。是诚何心。以上各情节。著福隆安逐一研讯。毋任丝毫遁饰。至汪腾龙、以提督统兵进剿。见桂林如此乖谬。亦不据实参奏。岂可复膺专阃。著即解任候审。哈国兴虽不免绿营习气。其带兵行走。尚知出力。昨已谕其迅速赴温福军营听用。所有西安提督员缺。即著哈国兴补授　　

○予故副都统莽喀察、祭葬如例　　

○戊申。谕军机大臣等、昨派瑚图灵阿、前往查办乌喇特、茂明安、所控游牧之事。著伊随带部院章京一员。务须彻底清查。秉公办理。此去必由热河经过。及伊至热河。朕亦至避暑山庄矣。瑚图灵阿、即陛见请训。再行前往。至今岁朕驻跸避暑山庄。较往年稍早。曾降旨诸蒙古王公额驸等、不必即时前赴热河。仍以七月中旬到彼为率。但伊等俱系御前乾清门亲近之人。恐闻朕已至避暑山庄。即时趋赴。第热河地狭。水草较少。如聚集许多蒙古。恐牲畜碍难牧放。且暑热久居。于伊等无益。著瑚图灵阿、传谕三盟长之王公额驸台吉塔布囊等、不必早来。务遵朕前降谕旨。总以中旬起程前来为便　　

○己酉。谕军机大臣等、前以续调之狭甘兵三千名。经桂林调赴南路。温福处亦应再为拨补。因令文绶将豫备之三千名。即赴西路军营听用。今文绶奏到。兵丁均已陆续进发。自可不日抵川。著温福先期檄知带兵之总兵李云标等。令其径赴西路、听候调遣。如兵丁赴川迅速。温福可即遵照前旨、各赏给一月钱粮。以示鼓励。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百八


大清高宗法天隆运至诚先觉体元立极敷文奋武孝慈神圣纯皇帝实录卷之九百九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十七年。壬辰。五月。庚戌。上御勤政殿听政　　

○吏部议覆、给事中王猷条奏事宜。一、京官告病回籍。例限一年起补。揆其定例。似无缺人员。如编、检、庶常、额外主事等官。病痊到部。即准领俸。是以杜其取巧之端。第各员回籍。远近不一。辗转咨报。究难在数月内起咨回京。设有希图赶俸者。亦必到任供职。始准支领。至开缺人员赴补。需次经年。今统限一年。义似无取。请嗣后京官告病回籍者。照外官起病例。由原籍给咨赴补。毋庸定限等语。查康熙二十六年题定。凡京官告病。定限一年。原因无额缺各员。旋告旋销。希图领俸。或所不免。至得有实缺者。借名规避。觊觎别缺。今该给事中所奏、诚为此等人员、及时效用起见。但不定限一年。仍恐不能无弊。臣等酌议、此等无缺人员病痊到京。即令在本衙门行走。仍扣足病限。方准领俸。其实缺病痊之员。亦著先在原衙门办事。扣满一年。方准补缺食俸。一、外官俸深人员。有在部完缴罚俸者。户部于二十日截缺以前。移咨吏部。准其升用。第思此项完俸人员。或因公来京。或托人办理。揣缺美恶。易起赶办串通之弊。请嗣后完俸人员。如本省完缴咨报者。于截缺前到部。准其升用。如系在部完缴者。以上库之日起限一月。始准升用等语。查定例外官任内。有未完罚俸者。均行停升。至截缺后知照银两完解者。亦不准升。臣部向来办理如此。若每月截缺前。经户部移咨销案。以该员本系应升。既将罚俸完缴。是以例不停升。今据该给事中奏称、易起赶办串通之弊。请嗣后除由督抚咨报销案者。仍行办理外。其在京完纳。以户部移咨销案之日起限一月。方准论俸升用。仍以二十日截缺为限。如截缺之日未足一月。虽俸次应升。仍俟限满升用。从之　　

○又议准、给事中王猷奏称、贡生考试教习期满。请于双月举人二班之后。选用二人。教职照知县例。亦用二人。从之　　

○理藩院议奏、鄂尔多斯贝勒齐旺班珠尔病故。请将伊孙拉什达尔济、照例承袭镇国公爵。得旨、齐旺班珠尔之孙拉什达尔济。即应照议承袭公爵。但伊父夙有劳绩。加恩著拉什达尔济承袭贝子。以昭优恤至意　　

○以少詹事嵩贵、为詹事　　

○辛亥。上诣畅春园、问皇太后安　　

○还宫　　

○谕军机大臣等、据何煟奏、盘获行劫淮关盗犯金林、搜出淮关银色。讯与夥犯徐亮、一同来豫。随即并行拏获一摺。所办颇好。但摺内仅云一面究讯。从重律拟。并未言及该犯是否即留豫省审办。抑系解赴江南。殊未明晰。此等行劫衙署盗犯。案情重大。非民间劫掠等案。尚得原情、分别首从者可比。且据徐绩前次奏到、拏获董秀山、李凤台、二犯。解往江南后。旋获杨从先等。讯供听从首犯董秀山行劫。即有金林、徐亮之名。并于金林家。起获原赃元宝关钞。其为正盗无疑。今据金林供、行劫银二千六百两。该犯分银五百余两。是其得赃较多。自与渠魁相等。而徐亮又系夥盗有名之人。二犯情罪。均无可贷。既经审明。止须移查江南。核明犯事缘由。即于豫省立行正法。若以案在江南。辗转押解。恐该犯等自知罪在不宥。中途难保无疎脱情事。著传谕何煟、如金林、徐亮尚在豫省监禁。即讯明遵旨办理。设或已经起解。亦当添派妥干员弁。沿途小心管押。毋致疎虞。并传谕徐绩、除董秀山、李凤台二犯。已经江南委员带回该省审办外。其续获之杨从先、杨承亮、杨承明等。亦即在东省严审确供。移查江南核明案情。即于东省正法。毋庸复行解往江南。以免疎误。豫、东、二省。继此如有再获之犯。并著一体就近审结办理。至此案首犯。既已解赴江省。即当讯明起意纠合、及上盗情形。并同夥实系几人。系何姓名。逐一查拏务获。毋使一人漏网。再各盗行劫时。何由熟悉署中路径。及方体浴卧室所在。必有关署人役。勾通引线。就现获各盗。隔别研鞫。无难得其备细。著传谕高晋、萨载、务须严讯实情。切实办理。勿任丝毫遁饰。将此一并传谕知之　　

○又谕曰、温福奏、夺取北山东玛寨大碉情形。摺内有贼番乘夜来抢沿河碉卡。色布腾巴勒珠尔、丰昇额、差侍卫赓音素等带兵应援。杀退贼众等语。所办非是。贼众敢于夜半来抢碉卡。实为可恨。色布腾巴勒珠尔、丰昇额、望见。即应一面遣人前往。一面自带兵丁接应。方为妥协。如日间与贼鏖战。官兵在前。大臣督后。见贼来犯何处。随即遣人接应。伊等相机指示。尚无不可。今夤夜闻警。而身在营盘。止遣人去。并不亲往。伊等在营。只图安逸。并不冲锋接仗可知。在色布腾巴勒珠尔之意。不过谓贼番投服。即可完事。今朕已令其来京。至丰昇额、前此谆谆叩恳前往。所为何事。或系随从色布腾巴勒珠尔所为。并不带兵前往。著丰昇额明白回奏。再此次所奏。虽与贼番数次交锋。并无攻获地方。亦未将贼番紧要地方。剿除一二。不过仍在东玛等处支持。今阿桂已调南路。丰昇额又复如此。军营诸事。惟在温福一人。务期坚持心志。断不可存优柔之见　　

○又谕曰、温福等奏称、逆酋僧格桑、或复求索诺木代为遣人投禀。自当不令进营。乘便加以檄谕。严切斥责等语。所见非是。索诺木敢于助兵抗拒。屡与我兵接仗。金川之贼居多。是两酋罪恶相同。而索诺木尤为可恶。不值复为传檄诘责。且索诺木敢于顽梗跳梁。此时自不便招之使来。若差有赍禀之人。自当速为擒拏究治。岂可不令进营。听其自返。而转烦文告折办。温福所奏。实于事理未协。若索诺木复逞其诡狡。将南路未出官兵送回。并差人且禀到营。即当一并拘留。将所差贼目。严加刑讯。或即于军营正法。或锁械解京审办。前此所降谕旨甚明。温福等即当遵照办理　　

○壬子。内阁、翰林院、带领新进士引见。得旨、新科进士一甲三名。金榜、孙辰东、俞大猷、已经授职。平恕、李尧栋、沈孙琏、朱绂、潘曾起、茅元铭、裴谦、许兆椿、邹炳泰、钱樾、李镕、方炜、黄寿龄、庄通敏、张扬扬、苏青鳌、邱庭漋、王兆泰、朱攸莫瞻菉、张百龄、闵惇大、萧九成、图敏、蔡廷举、张家驹、彭元珫、王坦修、黎溢海、王福清、王汝嘉、胡敏、陈科鋗、俱著改为翰林院庶吉士。钟定邦、景江锦、颜培天、郑宗彝、来起竣、王基、冯灿、徐大榕、罗正墀、李世望、吴贻桂、陈大文、金汝圭、李静渊、黄永祺、陈化龙、袁镐、周凤翔、魏博、沈文炳、李阳棫、李坚、阎泰和、铁保、李融、李承报、周元良、蔡大均、俱著分部学习。周崧晓、施灏、焦长发、沈可培、凌浩、吕公滋、杜钧、俱著以知县即用。余俱著归班铨选　　

○是日起。上以夏至祭地于方泽。斋戒三日　　

○癸丑。谕军机大臣等、温福及桂林等奏、两路攻剿情形。未能寸进。甚为烦懑。看来南路自甲尔木山梁失挫以来。玩误至今。火约俟阿桂到后。方可冀其另有振作。至温福一路。因色布腾巴勒珠尔等、在彼不能和协。以致耽误月余。经朕洞鉴其情。秉公核办。温福此时自必倍加感奋。努力向前。或可望其得手。如果相机觅间。破其险要。固属甚善。但恐温福自念身膺重任。责无可诿。又受朕格外成全之恩。激切图报。督率将士奋勇直前。不复稍为慎重。甚至亲冒矢石不自顾惜。皆情事所必然。冒险攻碉最为无益。屡次降旨甚明。若因此而谕以临事持重又恐其。心生退阻。朕再四踌躇。阿桂素属晓事。且曾在军营历练。又熟悉温福之为人。福隆安久在朕前。习闻前后谕旨。深知朕心。此等军国重务不可不详细熟计。著传谕福隆安阿桂彼此会同商酌如何方能动出万全。即速具奏　　

○吏部带领分部学习之新进士引见。得旨、此次分部之额外主事颜培天、来起竣、徐大榕、吴贻桂、黄永祺、李阳棫、李承报、著派户部学习。郑宗彝、冯灿、李世望、李静渊、周凤翔、李坚、周元良、著派刑部学习。余著分派吏礼、兵工、四部学习　　

○又带领朝考入选、未用之进士八人。及拟取中书、学正、学录之举人等引见。得旨李楘、吕云从、宋镕、王照、陆湘、吴俊、章煦、毛上炱汪日章、宋枋远、毛凤仪、吴锡龄、吴熊光、王庆有、张曾效、范来宗、冯培、程维岳、叶菼、沉恩湛、涂日焕、李荃、沈凤辉、李照、沈清藻、李威、吴镶、潘有为、朱绠、汪镛、俱著以内阁中书用。刘景岳、罗万选、常循、吴坦、陈木、张亮采、周鋐、翁树棠、蔡必昌、谢登隽、俱著以学正学录用　　

○甲寅。谕军机大臣等、索诺木顽梗难驯。留之必贻后患。且与僧格桑狼狈为奸。助兵拒战。尤为罪魁。是乘便剿除。实有难于歇手之势。阿桂在西路军营。练习机宜。阿尔泰现署四川总督。军务边防。皆其专责。福隆安日在朕前。习闻朕计及久长之谕旨。并深知朕万不得已之隐衷。著与阿尔泰、阿桂、通盘筹画。将办理金川一事。悉心妥议密奏　　

○又谕曰、桂林奏称、三杂谷情愿出兵。随同进剿小金川。自当听温福酌办。至该处为进攻曾头沟正路。距布朗郭宗、及底木达不远。其地系逆酋之父泽旺所居。且其妻亦曾潜往。自当一并剿除。屡经谕令阿桂分兵往办。总因军营之兵。不敷分调而止。今既有此机会。而后调之狭甘兵三千。又已起程。现复催调哈国兴迅赴西路军营。或令哈国兴、或令董天弼、即带陕甘续到之兵。并督率三杂谷土兵。由曾头沟一路。径取布朗郭宗、底木达、似为妥便。若果攻得此两处。并擒泽旺、及逆酋眷属。于进剿机宜。亦甚有益。著传谕温福、即速悉心筹画。　　

○调黑龙江副都统僧保、为吉林副都统　　

○乙卯。夏至。祭地于方泽。上亲诣行礼　　

○诣畅春园、问皇太后安　　

○幸圆明园　　

○丙辰。谕军机大臣等、据富明安等奏、郧阳府属竹山县地方。山中出有松石。请官为分别办理。并将查获偷挖民人黄天佑等、审拟照例发落等语。向来产矿山场。例应立法封禁。原以地方无藉之徒。易致招集滋事。不可不防其渐也。今楚省竹山所产松石。事属创始。将来禁止偷挖。及官为开采。自属应行事宜。至民人等、当科条未定之先。见山泽效珍。刨取以为己利。其情尚属可原。若一严行追究。殊非情理之平。著传谕该督、令将嗣后应定规条、妥协经理。傥经明切申禁。而奸民辄敢违令偷挖。自当执法惩治。所有现获之黄天佑等、俱著免其审拟发落　　

○又谕曰、袁守侗等、查办钱度贪婪不法一案。审出钱度遇藩库支放银两。每百两扣平余银一钱七八分不等。计前后放过银二千二百余万。共扣平四万余两。其支放时系家人掌平。随时带进等语。钱度身为藩司。支放库银。竟敢扣平如许之多。可见天理难容。自然败露。藩库放银。虽不经督抚抽验。而积久扣克。岂竟毫无见闻。滇省既有此等情弊。各直省藩司。恐亦难保其必无。著传谕各督抚、将该省藩司如何支放。有无扣收余平。及家人掌平之事。即行查明据实覆奏。毋得稍有瞻徇讳饰。自干咎戾。将此遇有奏事之便。传谕知之　　

○又谕、番地虽与雪山相近。然四五月间。尚有大雪。其为扎答无疑。温福所奏邪不胜正之说极是。此等邪术。不过欲使人怖畏。人若见而生怯。则其术愈逞。惟能处以镇定。视之淡然。其技穷而法亦不灵。所谓见怪不怪。其怪自败也。温福、阿桂、当晓谕营中将士等。令其共知此意。至遇连阴积雨。官兵等单帐栖身。亦不可不加之体恤。若见伊等实有疲困情形。不妨酌加赏赉。或值伊等匮乏之时。口粮等项。并不防暂从优给。以此鼓励众心。俾知欢欣鼓舞。于军务亦为有益。果能抚恤士众。为国□劳。朕从不稍存靳惜。况军需备项。已拨至六百万两。支给亦无虑不敷。温福等断不可为慎重钱粮起见。惟知按例。不知体朕惠爱士卒之深心也。至两路抗拒之贼。金川帮助者居多。每恃劫营为长技。幸而官兵善备。屡经奋勇杀退。但恐贼伺我军略懈。故智辄萌。若当久雨之时。更当严加防范。而火药一项。尤属要需。温福、阿桂、务当豫饬将弁。留心防护。以期有备无患　　

○旌表守正捐躯之安徽宿州民阎奉女阎氏　　

○丁巳。孝恭仁皇后忌辰。遣官祭景陵　　

○戊午。谕军机大臣等、据文绶奏、奉到拨兵豫备之旨。已于陕省挑选兵二千名。甘省挑选兵三千名。并选派副将佛逊、六十六、统领。一切先期妥协备办。俟川省咨到。即行起程。所办甚好。著传谕温福、阿桂、彼此熟商。约计何路需兵若干。一面速咨文绶、催令遄程进发。一面奏闻。至现在南路所攻之僧格宗。西路所攻之美美卡等处。乃贼番必争之险。且有金川帮兵在彼。悉力守拒。恐急切难以攻破。而地险径仄。虽多集精兵。无可施展。若徒坐守玩日。实属非计。朕意似当另觅金川捷径。分兵往攻。或可乘其无备。夺取一二要害。豫为进兵地步。于事当甚有益。即不然。亦可掣贼番之势。索诺木闻官兵进攻。必将帮助小金川之兵。彻回自卫。我兵得伺其罅隙。相机进剿。自可易于得手。日前阿尔泰奏述宋元俊之言。有驾驭绰斯甲布、三杂谷、发兵进攻金川。使尽彻帮兵。方可剿灭小金川。已遣李天佑等、分头前往调遣等语。是宋元俊等、亦曾筹画及此。昨据桂林等奏、三杂谷土司。情愿发兵效力。其地与曾头沟一带相近。已传谕温福等、如酌量可行。即檄哈国兴。董天弼。带领陕甘兵前往。至绰斯甲布、在金川之西。从前所列分路进攻金川单内。绰斯甲布、原系一路。若选拨兵练数千。令宋元俊统领。并派能领兵之侍卫章京数员。同往绰斯甲布、令其助兵。作为向导前进。自当得力。温福、阿桂、于宋元俊带兵起程后。即当彼此照会。声息时通。仍各留心侦探。若见贼番露有彻退形迹。两路各宜迅速进攻。毋稍延缓。小金川贼众。不谙战阵。若无金川相助。失所倚恃。则其势弱胆虚。易于溃破。此乃最要机会。温福、阿桂、务当实力妥筹。互相照应。以期及早集事　　

○军机大臣等议覆、陕甘总督文绶疏称、前于内地商民呈垦新疆地亩案内。经大学士九卿等议、以商贾往来无定。或一时贪利呈垦。旋渐抛弃。于屯务难期实济。请敕下该督、会同新疆办事大臣议奏。兹会同巴彦弼、明山等、议定。嗣后凡有商贾呈垦者。每户给地三十亩。并给与农具耔种马匹。六年升科。如力能多垦。取结给照。久远管业。至不具呈请垦者。亦不得稍有抑勒等语。查臣等前议、诚恐商贾往来无定。地方官拘泥从事。或有抑勒之处。请令该督等妥议具奏。今据称、现在商民呈垦。具报成熟已十万余亩。是商民乐于承种。并分晰条例。嗣后未经呈垦者。概不勉强。洵于屯政有益。应如所奏办理。从之　　

○吏部议准、湖广总督富明安奏称、湖北随州。良顽杂处。京山县差务殷繁。汉川县暨浒黄镇巡检。民情淳朴。治理甚易。请将随州、京山、改为繁难要缺。在外拣补。汉川浒黄镇巡检。改为冲难中缺。归部铨选。从之　　

○户部议覆、浙江布政使王亶望疏称、乍浦驻防兵米。向于嘉兴等七县徵收。解交理事同知支放。嗣以该厅管理不善。经部议改归嘉兴府经管在案。第该府缺冲事繁。兵米随时收放。知府未便久驻其地。请令平湖县就近经理。仍责成嘉兴府督察等语。查乍浦兵米。前经臣部议改嘉兴府经管。原以知府系方面大员。更觉慎重。亦恐该府事繁。请照杭州府管理杭州兵米之例。派员协办。今据奏、该仓坐落平湖。请责成知县就近收放。仍令该府随时盘察。与臣部原议相符。应如所奏办理。至称兵米系随漕并徵。除平湖县应解米七千余石外。尚需米一万四千八百余石。即于该县漕米内改抵。并将嘉兴等六县应解兵米。改兑漕米。查漕粮兵米。固属并重。但其间微有缓急。该省兵粮。向有借动别款米石。统俟额米徵齐日。按款补还。凡州县开徵时。势必将所徵米石。先尽漕粮兑运。续抵兵粮。果如所奏。数既加多。限亦较迫。一时并徵足数。恐误运期。应请敕下该抚妥议具奏。再行办理从之　　

○以荆州协领长禄、为荆州副都统。　　

○旌表守正捐躯之河南荥阳县民袁仁德妻张氏。广东揭阳县民陈伯奉女陈氏
  </div>
  <div class="pagination">
   <a href="清实录乾隆朝实录_page1210.html">
    上一页
   </a>
   <span>
    ...
   </span>
   <a href="清实录乾隆朝实录_page1206.html">
    1206
   </a>
   <a href="清实录乾隆朝实录_page1207.html">
    1207
   </a>
   <a href="清实录乾隆朝实录_page1208.html">
    1208
   </a>
   <a href="清实录乾隆朝实录_page1209.html">
    1209
   </a>
   <a href="清实录乾隆朝实录_page1210.html">
    1210
   </a>
   <span class="current-page">
    1211
   </span>
   <a href="清实录乾隆朝实录_page1212.html">
    1212
   </a>
   <a href="清实录乾隆朝实录_page1213.html">
    1213
   </a>
   <a href="清实录乾隆朝实录_page1214.html">
    1214
   </a>
   <a href="清实录乾隆朝实录_page1215.html">
    1215
   </a>
   <a href="清实录乾隆朝实录_page1216.html">
    1216
   </a>
   <span>
    ...
   </span>
   <a href="清实录乾隆朝实录_page1212.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
