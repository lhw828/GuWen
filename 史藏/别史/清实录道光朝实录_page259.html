<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 259 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 259 页/共 848 页
  </h1>
  <div class="content">
   ○辛亥。谕内阁、前经降旨命留京办事王大臣会同刑部堂官。将宝华峪地宫开通土工时。有无山石夹杂。泉水浸泛。及地平以下工程做法。向已革监督等切实根究。本日据奕绍等奏、讯据百寿等供称、当开通时。土系黄色。惟北面圹帮。间有石母。石内滴水。该革员等曾告知英和。用土拦攩。令水旁流。不使流于圹内。自兴工及完工时。均未见圹内有水。又据供、伊等开工时。恐日久圹内霉湿。原议两旁安置龙须沟出水。因英和告以不用安置。是以停止。并据牛坤供称、伊祇管开发银两。不管工程。亦无克扣情事等语。前于宝华峪开工时。曾经询问英和、所开土性若何。有无泉石显露。据奏土性甚纯。并无泉石。其龙须沟应否安置。亦据奏地甚乾洁。可以停办。至牛坤在工。曾据英和在朕前保奏。有伊在彼。英和即不必常往亲自督工。此时牛坤则称不管工程。是此三事。显敢在朕前欺饰。是诚何心。英和著即拏问。交刑部。添派卢荫溥、文孚、会同奕绍等、切实究讯。务令逐一供明。伊现在患病。著伊子奎照、奎耀、随往刑部。并严讯已革监督等。英和、牛坤、有无侵蚀帑项。暨曾否将开出石母滴水情形。告知绵课、戴均元、伊二人曾否亲往验视。商同办理。仍遵照节次谕旨。逐细根究。无任稍有隐饰。　　

○又谕、继昌、广泰、前在马兰镇总兵任内。有兼办工程之责。乃不能商同妥办。著即照部议降三级调用。　　

○又谕、刑部覆奏、安徽省回民李大本等与郭六争卖私盐互斗伤毙六命一案。内马六一犯。于各尸身弃入水中时。起意将刘大和头颅四肢割落。剖取肠脏。并弃水中。情节极为残忍。若仍照原题。拟以绞候。实属情浮于法。检查条例内殴故杀人后。复挟忿逞凶。似此情节者。未经议及。兹另行酌议条例。奏明更正。马六一犯。著即改为绞立决。嗣后谋故及斗殴杀人之犯。罪止斩绞监候者。若于杀人后挟忿逞凶。割落尸头四肢。并剖腹取脏掷弃者。俱各照本律例拟罪。请旨即行正法。该抚等于马六一犯。并未详核案情。辄照殴杀本例。定拟绞候。刑部照拟具奏。亦有不合。邓廷桢、岳良、并刑部堂官、俱著交部察议。　　

○又谕、嗣后杀死一家三四命以上之案。审明被杀之家。实系绝嗣。将凶犯之子年未及岁者。送交内务府阉割。奏明请旨分赏。著刑部纂入例册。循照办理。　　

○又谕、琦善奏、审拟藉粮滋斗各犯。并请将办理不善之知。县斥革一摺。此案知县李肇敏、在黄县任内徵收钱粮。并不循照旧章办理。率藉银价昂贵为词。勒照市价折钱。以致舆情不协。虽讯无侵蚀入己。及非法严酷情事。实属滋职。李肇敏著即革职示惩。　　

○刑部议奏大学士两江总督蒋攸铦等奏、审讯已革寿州州同多龄、藉案图诈等情一案。得旨、此案已革寿州州同多龄、前在州同任内。夤夜往州书李登科家。入室摉拏。刑逼教供。必欲将顾亨扳为挟妓饮酒。蓄心图诈。迨被参革审后。复藉案恐吓。逼令顾。亨之表兄张应元、许给银四千两。复以借为名。先向张应元取用银二百两。迨顾亨之母郑氏、令张廷昂赴省送银。又先取用银二百两。嗣因家人黄浣、需索随封银两。恐事败露。始行禀首。其先行取用银四百两。又并未首出。现经蒋攸铦等审明。该革员犹敢逞其刁健。坚不承招。实属贪酷狡诈。多龄著发往新疆充当苦差。以示惩儆。县丞曾政衡奉委看守。乃于多龄吓诈滋事。未能觉察。著交部议处。原审定案之知府刘湜、同知陈其松、未究出多龄滥刑逼供等情。著交部议处。安庆府知府程怀璟、因多龄供词牵混。开写问条。令其逐层登答。并无授意情弊。惟发给问条。当时不即收回。致被藉口挟制。亦属疏忽。著交部察议。　　

○陕甘总督杨遇春奏、请动款豫买甘肃兵粮。以资备贮。允之。　　

○调署福建布政使富呢扬阿、署江西布政使。以刑部员外郎前任山东巡抚程含章、为福建布政使。　　

○修浙江钱塘县大云寺湾压沙塘闸。并宁波、台州、温州、三府水师各镇标协营钓杠船只。从巡抚刘彬士请也。　　

○是日。驻跸白涧行宫。　　

○壬子。谕内阁、穆彰阿前此接办宝华峪工程。彼时地平尚未完工。不能指斥妥办。即照部议革职。实属咎所应得。姑念接办以来。除出差给假日期。实计在工仅止一年有余。著加恩改为革职留任。　　

○谕军机大臣等、昨据奕绍等向已革监督百寿等、究出宝华峪开通土工时。有石母滴水情形。是此时金券内存水之由。似竟系地泉涌溢所致。当时相度山势。曾经堪舆宋泗等随往履勘。宋泗之外。尚有何人同往。所见有无异同。著奕绍等即传提宋泗等究讯。彼时择定宝华峪。伊等俱称为尽善尽美。抑尚有指摘之处。其土中山石夹杂。曾否有人看出。及开通后显露石母滴水。伊等是否眼同开看。曾否将开山情形声明。抑商同回护前失。务当逐一根究。不可稍任狡饰。此外一切应讯之处。遵照节次所降谕旨。向英和等严切究明。据实具奏。将此谕令知之。　　

○命五城于冬春二季设厂煮赈。　　

○缓湖南应解二限减半通米、及漕船沈失米石。　　

○是日。驻跸烟郊行宫。

　　
大清宣宗效天符运立中体正至文圣武智勇仁慈俭勤孝敏成皇帝实录卷之一百四十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光八年。戊子。九月。癸丑。上还圆明园。　　

○诣绮春园问皇太后安。　　

○旌表守正捐躯河南祥符县民袁稳成妻岳氏。　　

○甲寅。上启銮。恭谒西陵。　　

○诣卢沟桥龙神庙拈香。　　

○谕内阁、韩文绮奏、永新县历任短交捐杂各款。误请并归该管上司分赔。查明更正一摺。江西永新县历任那垫无著民欠。并短交捐杂各款银两。前经该抚奏请将追赔无著银两。一并归于各上司名下分赔归款。兹据该抚查明。郭元揆等短交捐杂各款银三千九百八十余两。与历任垫解民欠那缺正项不同。将来咨追无著。应由该省自行筹补。不应并归该管上司名下分赔。据实奏明更正。著照所请、此项短交捐杂各款。先于原欠各员名下咨追。如果无著。该省另行筹补归款。韩文绮暨该藩司继昌。前此未经详查。率行具奏。实属疏忽。著交部分别议处。　　

○免跸路经过地方本年额赋十分之三　　

○是日。驻跸黄新庄行宫。　　

○乙卯。河东河道总督严烺奏报秋汛安澜。命严烺诣河神庙祀谢。并下部议叙。出力员弁。升叙有差。　　

○是日。驻跸半壁店行宫。　　

○丙辰。谕内阁、德英阿等奏、请由伊犁新设锡伯部落兵丁内。添设前锋四十名。并请在锡伯索伦两部落。添设防御八员等语。伊犁索伦部落兵丁内有前锋四十名。而锡伯部落并无前锋。今锡伯部落既添设兵丁三百名。著即照德英阿等所奏、由新设兵内挑选前锋四十名。委前锋校四名。并于该部落左右两翼各添防御二员。索伦部落左右两翼。亦各添防御二员。令其管辖前锋兵丁。每年轮班、与戍守巡哨喀什噶尔、塔尔巴哈台之满营官员。按照坐卡侍卫之例。一体坐卡。其官兵每年所需俸饷银一万四百八十两。著即由那彦成原奏百分减二节省项下动支。　　

○谕军机大臣等、宝华峪地宫。既有浸水情形。朕昨亲临阅看。所办工程。亦多草率。是该监督等显有偷窃侵蚀情弊。现究出百寿等曾将开出石母滴水之处。向英和等告知。商同攩护。并饬奕绍等向百寿等严切根究。著耆英、福泰、即将英和、牛坤、及已革监督百寿、延凤、已革盐修定善、长淳、玛彦布等七人家产。严密查抄。福泰现在驻图。著中营副将谢驎、代为值班。福泰即会同耆英前往查办。勿任稍有寄顿。将此谕令知之。　　

○又谕、已革内阁侍读学士牛坤、经绵课等派赴工次。总司一切。所办工程甚属草率。现饬奕绍等严究偷减侵蚀情弊。除伊在京资产。已经籍没外。著屠之申即委妥员。将牛坤原籍家产严密查抄。勿任稍有寄顿。将此谕令知之。　　

○又谕、分发云南盐提举赵佩琳、现在宝华峪工程。有应讯事件。该员籍隶江苏。著陶澍查明。如尚在本籍逗留。即行派员解赴刑部。如该员已由本籍启程。著飞咨沿途各督抚查明该员行抵何处。即行截留。派员解送刑部。毋任迟延。将此谕令知之。　　

○又谕、河南内黄县知县蔡鸿升、现因宝华峪工程。有应讯事件。著杨国桢即派员将该员解赴刑部。毋任迟延。将此谕令知之。　　

○又谕、奕绍等奏、连日究讯英和等并堪舆宋泗供情一摺。宝华峪北面圹帮。有石母滴水情形。既据现犯佥供如一。其所称灰浆未能乾透。及地气蒸溽之供。断无其事。若果系灰浆蒸溽。则一经擦拭。当必立见乾洁。岂有屡拭屡浸之理。即使空山水所致。现已时交霜降。水泉力弱。似亦不应频经擦拭。浸溢如故。看来此水。或系自下上涌。或系自外内注。必须详细根究明确。不得稍涉含混。当时戴均元等所带堪舆。既有宋泗、赵佩琳。蔡鸿升。姚绍基。毓庆等五人。究系何人首先看定。其余所见。是否相同。有无指斥此地当有石泉之论。其宋泗所供之玉风水。是否即系笔帖式毓庆。除赵佩琳。蔡鸿升。业经出京。已降旨令该抚等即行解部审讯外。其钦天监挈壶正姚绍基、笔帖式毓庆奕绍等即应提同严讯、务得确情。现查出吴烜等覆勘宝华峪时。曾带同监生吴灏、刑部主事余毓祥、兵部主事周彦、前往详勘。伊等所见。有无异同。曾否指摘此地土色泉石不纯。亦应向该监生等详加询问。不得因此时复行究究诘。意存回护。至地内石母滴水情形。该监督等既向绵课。载均元、英和等三人告知。其以后接办之穆彰阿、阿尔邦阿、敬徵、及兼办工程之马兰镇总兵恩铭等。俱曾经该监督等告知与否。当时看出石泉。商同攩护。系祗用土抵御。抑用石填塞。其如何作法。均须向百寿等切实究明。无任销有隐饰。此项工程。既经开有泉石。若果该监督等认真修筑。其浸水情形。何至如此之速。朕昨亲临阅视。所办工程。本多草率。是否侵蚀偷减。奕绍等务向百寿等严切究讯。勿涉颟顸。将此谕令知之。　　

○是日。驻跸梁格庄行宫。翼日如之。　　

○丁巳。上恭谒泰陵。泰东陵。昌陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员均随行礼。　　

○谕内阁、恭守昌陵之侍卫。现在惟有三等侍卫奎英、哈丰阿、安庆、四等侍卫宗室绵律、蓝翎侍卫寿喜等五员。俱著加恩来京。交领侍卫内大臣等分别察看。此内有能当差者。仍令充当原品侍卫差使。傥有精力就衰。不能当差。前在军营出力者。著兵部查例办理外。其余年力就衰者。著原品休致。照依前次成案。赏食马甲钱粮。　　

○又谕、讷尔经额奏、请照例掣发押空武举。并将头二卯新捐卫守备千总。请暂停分发一摺。漕标候补备升。前因人数众多。经该漕督奏请暂停分发。兹据查明漕标应掣空运候补卫千总。核计今冬应用人数。不敷掣委。著照所请、交该部照例掣发武举三十名。以资委用。至新捐卫守备千总。甫经分发。尚须试看。未便遽令押空。致有贻误。将来二卯截数后。与头卯未经分发人员。俱著该部暂停分发一年。又据另片奏、向来分发卫千总掣委空运。旧案两歧。请酌改章程。漕弁督押空船。虽非重运可比。而催趱弹压。均关紧要。自须酌量委任。武举一项。本有由部掣发委押空运之例。此次复遵新例捐纳。自与由生监报捐者不同。亦著照所请、现在新例分发捐纳卫千总内、有武举出身加捐者。准其即照部掣武举押空之例。一体签掣空运。如有才具中平。尚须试看者。仍不准入掣。其余由生监捐纳者。未经试用期满之前。照例随时差委试用。不准即掣空运。该部知道。　　

○又谕、英惠等奏、立秋后领队大臣果勒铭阿、照例带领官兵进山。在有兽处所。演习行围等语。郊外行围。系满洲人旧业。一切技艺。均应精锐。上年回疆滋事。乌噜木齐等处官兵。骑射平常。技艺生疏。此皆该都统领队大臣平日因循。并不留心妥为训练所致。是以朕降旨令该都统领队大臣等、嗣后务须将各该管官兵。认真训练。今英惠等奏领队大臣果勒铭阿、带领官兵演习行围。系属循例事件。著传谕英惠严饬该协领等、务将官兵勤加训练。至郊外行围杀兽。务须便捷。马上技艺。务须妥善。出众者鼓励。平庸者严惩。断不可有名无实。其巴里坤。古城。吐鲁番等处满营。俱系英惠所属。并著传知各该领队大臣等。将官兵妥为训练。经此次训谕之后。傥仍前因循塞责。经朕查出。不惟将该协领严行治罪。并将该都统领队大臣等一体治罪。决不宽贷。　　

○谕军机大臣等、昨经降旨令奕绍等传到相度宝华峪山势之原看覆看各堪舆。请加询问。自己传集覆讯。此案虽究出石母滴水情形然皆由土石工程。未能坚固如式。致有浸溢。其罪在于承办工程各员。与相度官本无干涉。节经降旨向宋泗等研讯之意。原欲得其前后相度实情。并伊等所见所论之有无同异。同论者若何。异论者若何。既可知此地之统疵。于全局有无妨碍。若从前有议论此地开至若干丈尺。即应有水石者。此时证诸所言不谬。将来即当再令前诣详勘。并非因地宫业有浸溢情形。即坐伊等以相度不实之罪。惟恐伊等畏罪。不肯将当日所看实情。据实陈明。奕绍等即将此意向伊等反覆开导。勿令畏惧。务从实供。当时系何人首先看定。后至之人。或不肯直斥其非。或因业经奏明。不复指摘。在戴均元等及吴烜等、前后所奏之摺。亦未必尽将伊等所见所言。悉行入告。现经特旨垂询。若因戴均元等未经奏出。辄复随声附和。将来别经讯出。则是伊等本无咎愆。转自蹈欺饰之罪。奕绍等当善体此意。隔别讯问。详加开导。务得确情。不可稍涉含混。将此谕令知之。　　

○又谕、宝华峪地宫浸水情形。前据奕绍等向已革监督百寿等究出开通土工时。北面圹帮。间有石母滴水之处。曾经告知英和等商同攩护。连日讯据英和供称、地宫地盘开至北面。见有似石非石似土非土几块。土人谓之石母。绵课、戴均元、俱曾亲见。伊在工时。并未见有水滴。嗣经监督告知有时滴水。即与绵课、戴均元、公同商酌。用土攩护等语。宝华峪山势。系戴均元首先带同堪舆相度。此地既有石泉、当时同往堪舆五人。岂无一人指摘及此。即使彼时所看之人。并无异议。迨开通地盘。显有石母。究于风水有无关碍。亦应妥为筹议。何以直至该监督等告知滴水情形。始商同用土攩护。彼时若不回护前失。即应据实奏明。何以始终并无一言奏及。著韩文绮即向戴均元传旨询问。务令逐一详细登覆。现仍令奕绍等向在工人员严切究讯。若戴均元所供。与京中所讯各供相符。是尚自知其罪。若稍有不实不尽。即是敢于欺饰。伊自问当得何罪。令其据实书叙亲供。韩文绮即迅速由驿具奏。将此由四百里谕令知之。　　

○戊午。上恭诣昌陵行大飨礼。王以下文武大臣官员均随行礼。　　

○谕内阁、屠之申奏、请豫筹来年应办工程。恳拨银两一摺。前经降旨于来岁亲诣盛京。恭谒三陵。所有各工年久坍塌。应即分别修整。兹据该护督查明估计。除芦商照旧帮差银三万两外。约需经费银十二万两。方敷工用。著照所请、即在盐斤加价拔本项下、动拨银十二万两。由运司解交藩库。该护督务饬承办各员。核实妥办。勿稍冒滥。　　

○又谕、琦善奏、查明绿营兵丁岁支红白银两。请照旧恤赏一摺。山理省绿营兵丁岁支红白恤赏银两。前经部议。请与陕甘等省俱照例定银数酌减十分之三。兹据该抚查明。节年岁销银数。不致增加。支用并无不敷。若与岁有增加省分一例酌减。未免向隅。著照所请、所有山东抚镇各标兵丁。及黄运两河之河兵堡夫。应领红白银两。著准其照依旧数恤赏。免其酌减三成。以示体恤。惟额无一定。究恐日渐增多。嗣后凡遇有闰之年。著定以八千两。无闰之年。定以七千两。作为岁额。核实支放。如有余賸。提存司库。遇有支用稍多之年。即将存项凑发。如再不敷。即于各该厅营公费内支给。不准于岁额外加增。以节经费。该部知道。　　

○大学士两江总督蒋攸铦、江南河道总督张井、副总河潘锡恩、奏报秋汛安澜。命张井、潘锡恩、诣河神庙祀谢。蒋修铦下部议叙。赏还张井二品顶带。潘锡恩三品顶带。出力员弁。升叙有差。　　

○赏跸路经过看守各行宫弁兵半月钱粮。　　

○以黑龙江各属被旱歉收。免呼兰官庄屯兵应交钱粮。并展缓齐齐哈尔、黑龙江、墨尔根、打牲乌拉。四处兵丁旧借粮银。　　

○是日。回銮。驻跸秋澜行宫。　　

○己未。谕内阁、那彦成等奏、回疆各城印房章京请复由京拣派旧制。并请酌留在外奏补一摺。回疆各城额设印房等处章京。向俱由京拣派。嗣因京员情形不熟。不能得力。每于驻防笔帖式内遴才奏补。日久相沿。难尽核实。且该员等把持固结。流弊日滋。兹据该督等请复旧制。并酌留三缺。俾驻防笔帖式中才堪造就者。亦不致阻其上进之阶。著照所请、除英吉沙尔向无间京外。其余七城印房章京七缺。悉用京员作为掌印章京。喀什噶尔回务章京一缺。亦著由京拣派。其经牧一缺。公事无多。改归印房掌印章京兼管。其缺改为印房帮办。准其留补驻防人员。叶尔羌原设印房章京二缺。内一缺已用京员作为掌印章京。其一缺准其改为帮办。留补驻防人员。喀喇沙尔夷回章京一缺。亦准其留补驻防人员。以上所留三缺。遇有缺出。该城大臣务择其才品兼优者保送。该参赞大臣核定奏补。不得仍前徇情滥竽。其由京拣派章京缺出。亦著照所请、将通晓清汉文义之满洲笔帖式。由各部院衙门保送一员。汇考录取。带领引见补放。作为委署主事。前往换班。三年期满如果得力出色。奏明咨部。以主事即选。得缺后即由部奏请咨取。带领引见更换俟由京拣派之员到日。再行给咨回京。嗣后遇有掌印章京缺出。永不准通那奏补驻防人员。违者照徇庇例议处。现在各城印房章京。或早经奏补。或甫经升补。未便一时更撤。著俟各该员年满。再行奏请照新定章程办理。该部知道。
  </div>
  <div class="pagination">
   <a href="清实录道光朝实录_page258.html">
    上一页
   </a>
   <span>
    ...
   </span>
   <a href="清实录道光朝实录_page254.html">
    254
   </a>
   <a href="清实录道光朝实录_page255.html">
    255
   </a>
   <a href="清实录道光朝实录_page256.html">
    256
   </a>
   <a href="清实录道光朝实录_page257.html">
    257
   </a>
   <a href="清实录道光朝实录_page258.html">
    258
   </a>
   <span class="current-page">
    259
   </span>
   <a href="清实录道光朝实录_page260.html">
    260
   </a>
   <a href="清实录道光朝实录_page261.html">
    261
   </a>
   <a href="清实录道光朝实录_page262.html">
    262
   </a>
   <a href="清实录道光朝实录_page263.html">
    263
   </a>
   <a href="清实录道光朝实录_page264.html">
    264
   </a>
   <span>
    ...
   </span>
   <a href="清实录道光朝实录_page260.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
