<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1186 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1186 页/共 1860 页</h1>
    <div class="content">○己卯。太祖高皇帝忌辰。遣官祭福陵　　

○谕军机大臣等、据永德奏、监生段兴邦、威逼佃户周德先父子五人。先后服毒投塘身死。照例拟发边远充军。并请将田亩。断给一半。与周德先之孙一摺。已批交该部议奏矣。段兴邦以田土细故。辄捏词控告佃户。复用言恐吓。致周德先父子五人。先后自尽。实属豪强凶恶。仅拟军罪。岂足蔽辜。据称现在咨部核结。刑部作何核拟。或准或驳。曾否咨覆完结。而向遇威逼一家三命之案。部中作何定拟。有无分别另办。若果悉以军罪问拟。于理岂为得平。著传谕大学士刘统勋等、即行查明覆奏。至永德明知段兴邦之情罪较重。仍照常拟以充军。咨部完结。转以科断田产末节。专摺陈奏。貌似严惩。而意存轻纵。未免近于取巧。岂封疆大臣实心任事之道。永德著传旨申饬　　

○又谕、据吴达善等奏、购办赏给土尔扈特降人、皮衣等项一摺。所办甚好。已于摺内批示矣。新徕人众。急需御寒之具。吴达善、文绶、既经极力筹办。自可如期运往济用。据称、皮衣之外。兼购皮张针线。尤为妥便。且又购办氊衣。并凑以哈密库贮棉氊等件。为数已多。约计所备。足敷应用。即可及早陆续解送。毋庸过于宽余多购。转致稽延。将此传谕吴达善、文绶、并舒赫德知之。又谕、据舒赫德奏、接济土尔扈特牲畜。现已六万三千有余。再于哈密等处。买羊二三万。即敷应用。其商都达布逊诺尔等处官厂牲畜。无庸办送等语。虽系筹计撙节之道。但新徕人数众多。分给不宜太少。且商都达布逊诺尔。达里刚爱。办送牲畜。业经起解。未便运回。或因为数已多。即将回子地方采买停止。其哈密等处羊只。著舒赫德酌量情形。速将应需若干。就近咨商吴达善。文绶、妥办。运到后酌为添给。毋令过少。以副加惠新徕之至意。并传谕吴达善。文绶知之　　

○四川提督董天弼奏、臣于七月初二日、抵瓦寺之卧龙关。与小金川现占之巴朗拉、距八十余里。贼人已砌碉修卡。而沃克什之达木巴宗、木耳宗、日隆宗、左巴朗拉西南。是小金川已见官兵进援之路隔绝。臣约计达木巴宗粮贮。足供数月。无虞内溃。先谕小金川、晓以祸福利害。如仍执迷。俟官兵至齐。即行掩袭。得旨、总不成事体。已有旨了。谕军机大臣等、前因董天弼、自打箭炉西路、酌办进兵。业经五十余日。总未见奏及作何办理。节经传旨申饬。今阅该提督所奏。总不成事体。已于摺内批饬矣。董天弼既往瓦寺一路酌办用兵。自应乘其不备。迅速焦剿。擒获渠魁。乃七月初二日已抵卧龙关。至初六日、尚尔茫无措置。岂兵贵神速之道。且董天弼身为四川提督。川省兵丁。皆其所辖。何难飞檄催调。迅速掩击。使彼猝不及防。乃一味迁延坐待。转以官兵未能到齐为词。意欲推诿。至僧格桑甫经遵受约束退回。复敢围攻沃克什。实属顽梗不法。该提督前奏。明知其不可以口舌化导。必须摄以兵威。况小金川已筑碉拒守。仍复译谕晓以利害。徒为番夷轻视。知若辈之毫无能为。于事安能有济。董天弼如此畏葸不堪。何以膺专阃重寄。岂竟慢视边务。尚思迁就了事耶。至所称粮食足供数月。尚无内溃之虑。更不成语。董天弼此行。岂不过虚应故事。竟思玩日老师。优游坐食乎。至董天弼与阿尔泰分驻。办理军务。该处一切情形。自应随时专摺速奏。乃两月以来。仅一陈奏。尚付差弁缓程赍递。而摺内复云相距路远。不及与督臣联衔。实属可鄙可笑。提督有奏事之责。况系进兵之时。何至畏惧总督如此。真是全然不晓事体。恐伊福薄。不足以副委任。董天弼著再传旨严行申饬。嗣后宜奋勉痛改。毋贻重戾。　　

○以正黄旗汉军参领李生辉、为镶蓝旗汉军副都统　　

○旌表守正捐躯之贵州龙泉县民李先友妻陈氏　　

○庚辰。上奉皇太后幸卷阿胜境。侍早晚膳。至癸未皆如之。　　

○赐扈从王公大臣。及蒙古王公台吉等宴。至癸未皆如之　　

○谕、今年布达喇庙。猝被回禄。原非人力所能豫料。但永和、三格、萨哈廉、系专管工程之员。不能约束工匠。小心防范。致令失火延烧。其咎实无可诿。即革职治罪。亦所应得。仅予革去翎顶。留工效力。已属从宽稍示薄惩。然朕意尚欲视其如果黾勉自效仍复加恩录用。乃英廉袒护内府人员。至热河传旨。竟将革去翎顶之面谕、不为明白宣示。致永和等、仍靦颜以章服自荣。及朕出古北口时。永和尚戴翎顶接驾。见面诘问。始知英廉之曲意袒庇。因传谕将英廉饬责。并将永和等翎顶摘去。是永和等之不能承受朕恩。实为英廉所误。所谓爱之适以害之也。至此项工程。既成复毁。耗费多金。即著赔亦理所应得。但念重修工料。约需三十余万。断非伊等力所能办。并不欲责令赔偿。曾向英廉谕及。并于召见军机大臣时。亦常议论及之。此实朕之本怀也。昨至热河。欲观伊等良心如何。因传旨询问永和等、作何赔补。随据伊等、各将家产开报。及阅永和、萨哈廉、所开。尚与伊等家计、不甚相悬。而三格、则众人皆知其家赀胜于永和。乃开出之数。尚不及萨哈廉。实出情理之外。因谕令英廉密查三格财产。及据查出三格名下、隐匿田房甚多。因将伊拏问。交内务府大臣审讯。复究出寄顿隐瞒之处。不一而足。可见天良丧尽之人。无不即行败露。朕本无意加罪。而伊乃辗转迷溺。自蹈重愆。亦无如之何矣。至永和、萨哈廉、业已置之不问。并欲将其家产赏给。不过量加薄罚、以完此事。乃永和忽私自寄信。转托英廉代查。夫果欲急公代查。当告知行在内务府大臣福隆安等。无私告英廉之理。今被英廉参奏。朕亦不能曲为原谅。因即命英廉确查。此又永和之自招尤悔也。今据英廉查奏、永和房地。于所报之外。尚有浮多。因并及萨哈廉、亦查有不符之处具奏。兹复令询问永和等。据永和称、房屋系已经典出。地亩原报十余顷。如果查有二十顷之外。原甘动罪。而萨哈廉称、系久经分出之产。并非欺隐。盖此次英廉所查。因前此徇情获谴。心存畏惧。不勉有意从苛。以补救其已往之过。但凡应交家产者。无不各顾妻孥。稍留养瞻。亦属人情之常。朕亦不具于若辈为刻责。但若十成中。仅留二成。原可无庸查办。设为数多至三成以上。则是有心欺匿。即为法所难宽。所有永和、萨哈廉、原报交产单。著交福隆安等、将英廉摺。详加比对。如果少报不过二成。即属无可加罪。若意至三成以上。自亦难于宽宥。即三格隐匿之数。亦著核查。共有十成之几。则治以重罪。亦可令其心服。至伊等兄弟子侄。久经析居者。罪不相及。向来即查办重犯家财。尚不令牵连同坐。则永和等、更不当一并核计矣。朕办理庶务。一秉至公。从不豫存成见。其罪名轻重。悉视其人之自取。并不肯稍有厚薄于其间。惟当各具天良。共知炯戒。将此通谕内务府及工程处人员等知之。　　

○辛巳。万寿节。遣官祭太庙后殿　　

○遣官祭福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵　　

○遣官祭显佑宫、东岳庙、城隍庙　　

○上诣皇太后行宫行礼　　

○御澹泊敬诚殿。扈从王公大臣官员、及蒙古王公台吉等、行庆贺礼　　

○壬午。四川提督董天弼奏、贼人所占之巴朗拉。山势险峻。以仰攻。惟距卧龙关四十余里山神沟小路。可以绕出巴朗拉之后。臣先行侦探得围困达木巴宗之贼番。约有二千。沃克什尚能坚守。若由山神沟前往。五日可到。兹定于八月初七日进发。其巴朗拉山下邓仍地方。令总兵福昌驻劄。相机攻剿。得旨、仍属迟缓。既得捷径。观汝如何奋勇成绩耳。　　

○癸未。夕月于西郊。遣理郡王弘＜?日为＞行礼　　

○大学士管四川总督阿尔泰奏、明正地方。现集汉土兵练五千五在余名。除防守要隘兵二千名外。尚有三千数百名。似可敷用。但小金川与明正交界。一大河。须用皮船过渡。而皮船仅容一二人。且小金川沿河设备。是以赶造木船。并设法庶护贼人枪炮。使兵练得以多渡。至僧格桑与索诺木。本系同族。又兼姻亲。地界毗连。实不能断其来往。再小金川、近复于木坪连界地方。添设碉卡。臣现拨兵防御。得旨、总不中机宜。不见奋勇。如何如何　　

○钦差侍郎德成。直隶总督杨廷璋奏、永定河漫口。自开工赶办。至初八日。正当合龙。因水势偶长。将北坝头冲刷七丈。而新筑之坝身。亦间段蛰陷二十余丈。现加工赶办。完工尚需数日。得旨、此次尔等所办。殊觉延缓。慎之。又批、所长几何。何不奏明。自然因工程不牢固。方有此失　　

○蠲缓绥远城大黑河、本年水灾庄地、一百三顷四十五亩额赋。并给口粮有差。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百九十



大清高宗法天隆运至诚先觉体元立极敷文奋武孝慈神圣纯皇帝实录卷之八百九十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十六年。辛卯。八月。甲申。谕、今岁恭遇圣母皇太后八旬万寿。庆洽敷天。朕躬率寰宇臣民。胪欢祝嘏。各省督抚等、多有以远任封圻。未克随班蹈舞。奏请来京申祝者。固出于伊等庆忭之忱。但外省文武大员。各有本任专责。势不可令其同时朝集京师。是以概未允准。且该督抚等届长。各于所属。率偕寮吏绅士。望阙呼嵩。自足以展申祝悃。又何藉此奏吁虚文。所有未经奏请来京之督、抚、将军、都统、提、镇、藩、臬等。俱不必续有陈奏。至于献芹效祝。原亦情谊所应联。如内而尚书都统。外而总督巡抚。有备仪庆祝慈寿者。自不妨俯允其奏。顾朝廷班列差分。宜有限制。昨岁朕六十诞辰。曾豫为分别饬禁。当此璇闱衍庆。诸臣自皆念切抒诚。而辨等威以达悃忱。上年成例具在。其在京侍郎、副都统、并外省提、镇、学政、藩、臬等、均无庸进献称祝。奏事人员。不得概行转奏。将此通谕知之　　

○谕军机大臣等、据阿尔泰奏、筹办小金川一摺。总不中机宜。不见奋勇。已于摺内批饬矣。看来阿尔泰办此一事。始终茫无定见。前奏令董天弼驰往西路。相机会办。所云示以兵威。不过空言塞责。其实并未豫计进兵之事。及见朕屡次饬谕。方知事难中止。而所办又已濡迟。故前以官兵未齐为词。今复以隔河艰渡为解。可见其始则惟图迁就完事。意涉游移。今则气馁心忙。畏难自阻。尚安望其能奋励集事乎。如所称小金川与明正交界。隔有大河。因皮船过渡。不能多载。一面赶造木船等语。足见其不合机要。阿尔泰驻彼已将三月。果知有必须舟楫形势。即当上紧制备船筏。克期济师。何至今始须成造。藉为支饰玩时之计。且复虑及贼人枪炮。设法护船。作此畏葸无能之态耶。至小金川敢于设碉务防。显有抗拒官兵之意。则其与金川早相联络可知。若复日久因循。益滋养痈患。小金川地界。虽与金川毗连。其路径并非若金川险隘。昔年官兵进剿。取道安行。未闻小阻。何至今日忽变为崄巇。难于冞入。即金川之不宜轻进。为因刮耳崖等处。不能并骑长驱。非其番夷果皆骁猂难制。若彼轻离巢穴。至小金川之地。相济为恶。抗我颜行。则彼已自失其险。何妨一鼓而并狝之。岂不更为直捷。乃惟以不能断其往来藉口。岂因僧格桑有金川党助。竟欲置之不问乎。且小金川设碉之处。西路在瓦寺界。南路在木坪界。并非处处皆有碉卡拒防。我兵何难避越番碉。别寻进路。即如董天弼在卧龙关。访有山神沟间道。以图密进。虽未知其成绩若何。然可见贼巢之原非无间可入。阿尔泰在南路。何未闻购觅捷径。率众进攻。徒为守株坐待之见。岂其智并出董天弼下乎。即或因伊等处张声势。旷日缓期。致狡酋得以豫为之备。一时未可猝议进剿。独不当多调兵练。为围困计。竟尔束手无策。其番夷全赖耕种为食。必不能终年防守。自弃农功。更不能筑碉护田。广为守望。或乘其懈而急为袭击。或就其地而频与蹂躏。使之应顾不暇。久将自溃。乃阿尔泰一味畏首畏尾。于近计远筹。漫无措置。纵彼未娴军旅。岂平时实心任事之忱悃。至此亦复耄忘。而竟甘于苟安。玩视边务若此。所为公忠体国之道安在。著再传旨严行申饬。昨德福奏至。已于八月初四日。自贵州由永宁泸州一路。驰驿赴川。计此时可至阿尔泰驻兵之地。阿尔泰务须自励夙诚。与彼和衷妥办。速期奏绩。若再稍存畛域见。计图推诿。则是自速罪戾矣。将此并谕德福知之。该处现在进兵情形。及与董天弼如何知会两面夹攻之处。仍著速行由驿覆奏　　

○乙酉。遣官祭贤良祠　　

○谕军机大臣等、据李侍尧奏、暹罗丕雅新。将擒获花肚番头目男妇。差人解送来广。现在委员押解进京查讯等语。暹罗送到之花肚番男妇。是否即系绯匪。自应解京审讯。其真伪无难立辨。至丕雅新当暹罗残破。乘机窃据。妄冀敕封。曾令军机大臣、代李侍尧拟写檄稿。正词斥谕。今复借奉檄擒送花肚番逆匪为名。冀邀赐凭朝贡。自不应允其所请。但去岁游击蔡汉。往谕河仙镇目截擒缅酋时。蔡汉听信莫士麟之言。曾行文丕雅新一体擒献。今丕雅新既以遵奉宪令为词。尚知敬奉天朝大臣。亦不必概付不答。绝之太甚。自应即以该督之意。酌量赏给缎匹。稍示羁縻。该督仍给以檄文。回覆丕雅新。谕以尔所送花肚番男妇。是否即系绯匪。其事虚实。本部堂难以凭信。不便率行陈奏。但尔既已送到。姑留内地收管。另为查办。因尔奉令惟谨，遣人航海远来。本部堂持给尔缎匹。付来人赍回。以示奖励。至尔所称乞恩赐凭。许照旧例朝贡之处。本部堂更不便代为转奏。已于前檄明白示覆矣。如此宣谕。于驾驭外夷。自为得体。可将此传谕李侍尧知之　　

○仓场侍郎瓦尔达等奏、请挑挖通惠河淤积。得旨、著派裘曰修。英廉。刘浩。会同瓦尔达。刘秉恬。办理　　

○丙戌。上诣皇太后行宫问安　　

○礼部议。朝鲜国王李昑奏称、国内流传康熙丙子年间、朱璘所撰明纪辑略。本于明人陈建皇明通纪。载其先世之事。因讹袭谬。诬妄含冤。请将二书中有关小邦之语。并行刊去。查朱璘辑略。于乾隆二十二年浙江巡抚杨廷璋、奏请销毁。其陈建通纪。现遍访京城书肆。并无售者。是二书在中国久已不行。无事改削。该国王所称、诬蔑其国祖康献王旦世系。及其四世祖庄穆王倧事迹二条。今恭阅钦定明史朝鲜列传。载其始祖世系。及国人废珲立倧之处。考据已极详明。乾隆三年。我皇上允该国王所请。刷印颁给。该国自当钦遵刊布。使其子孙臣庶。知所信从。若陈建通纪。朱璘辑略。二书。应念该国王于其国中自行查禁焚销。永杜疑窦。从之　　

○丁亥。祭先师孔子。遣大学士刘统勋行礼　　

○谕军机大臣等、据董天弼奏、已于八月初七日、督兵由山神沟密往掩袭一摺。自应如此办理。小金川之地。该提督向年随征时。既曾经历。其路径犹能记忆。益当奋勇冞入。以冀克期奏绩。但所称小金川首尾不能相顾。势必解去沃克什之围。退守巢穴等语。尚有急图完事之意。僧格桑去年甫受约束。曾未逾时。复敢乘隙滋衅。不可不兴师问罪。并非专为沃克什解围。恐伊等尚狃于姑息之见。一闻顽酋解兵归巢。苟幸无事。不复擒捕渠魁。仍思将就完局。番夷岂复知所警畏。即或暂时歛迹。待官兵既彻。彼复侵扰邻疆。又将另为整理。往返徒劳。更复成何事体。总之僧格桑一日不擒。其事一日不了。董天弼既经进兵。必须相机制胜。将僧格桑或以计诱。或以力取。务在迅即就获。以靖蛮陬。此旨著由六百里加紧发往。董天弼接到后。将何日直抵贼巢。擒获凶渠之处。亦即由六百里加紧覆奏。至董天弼已得间道进兵。而阿尔泰至今株守河干。坐待船成方渡。所谓夹击之义安在。据董天弼奏、木坪之甲金达。杂谷之曾头沟各路。皆可分进。阿尔泰于此等扼要捷径。自应豫为确访。密派勇练将领。统兵分路掩袭。使番酋受敌。首尾不能相顾。方为胜算。徒尔优游时日。漫无措施。则在彼闲驻数月。所办何事。阿尔泰于新履行阵。即非所长。若运筹调度。尚当奋勉自励。何总未见其出一谋。发一虑乎。著阿尔泰将近日作何办理情形。亦速即明白回奏。再前谕于擒获僧格桑后。另择小金川安分妥当之人。立为土司。俾令管理。今思小金川可作土司之人。不外僧格桑支属。此等番夷锢蔽已深。积习恐难湔改。况与金川又属姻亲。易于蛊惑。难保其日久不复滋事。莫若于凶渠就获之时。即将小金川所有地方。量其边界。除近如沃克什。明正。木坪。杂谷。等土司。分拨管辖整理。不必复存小金川土司之名。庶该处番众旧染潜移。各知驯谨畏法。而金川见羽翼已除。亦当歛戢不敢复逞。实为宁谧边疆。一劳永逸之至计。将此传谕阿尔泰、德福知之　　

○吏部议覆、安徽巡抚裴宗锡等、奏覆广德等州县。移改巡检各事宜。请将已裁之广德州陈阳巡检。所遗村庄。分派杭村。广安。二巡检管辖。其移驻之合肥县青阳镇巡检、官亭镇巡检、巢县柘皋镇巡检。所有缉查奸匪。查点解犯。即为各该员专司。并增青阳、柘皋、二处。弓兵十名。其改设之含山县运漕镇巡检。遇有江苏崇明县领照赴镇。买米船只。即令该巡检就近量验。以杜透漏出洋等弊。铸给青阳镇、官亭镇、枯皋镇、运漕镇、各巡检司印。均应如所请。从之　　

○刑部议奏、向例威逼一家三命以上。仅拟遣戍。诚如圣谕。于理岂为得平。请嗣后有豪强凶徒。威逼致死一家三命以上者。改为斩监候。致死一家二命。及非一家之三命以上者。改为绞监候。所有湖南段兴邦威逼周德先父子五人身死一案。即照此例核拟。从之　　

○戊子。谕曰、伍勒穆集现在身躯不能转动。所有理藩院侍郎员缺。著福德补授。其镶蓝旗蒙古副都统员缺。著福康安补授。伍勒穆集。虽属艰于转动。似尚可以坐办事务。著加恩赏给侍郎全俸。仍管唐古忒学。及经咒馆事务。如有应行繙译事件。仍令繙译　　

○又谕、据伊勒图等奏称、将军成衮扎布、前病复发。著成衮扎布之子德勒克多尔济、额驸拉旺多尔济、带同卸医沙成玺。驰驿前往诊视　　

○又谕曰、成衮扎布患病。乌里雅苏台办事无人。定边左副将军员缺紧要。著车布登扎布、即由游牧地方起程。速往乌里雅苏台。帮办将军事务　　

○谕军机大臣等、刑部议改威逼一家三命以上条例。及核议威逼致死一家五命之段兴邦。即照新例问拟各摺。俱依议行矣。威逼律例。向来因未定有拟抵之条。使豪强凶恶之徒。倚恃势力。戕害平民。肆无畏惮。且致有以欠租细故。连毙五命。如段兴邦之甚者。今如此斟酌改拟。于情法自为得平。但阅段兴邦原案情节。显有倚仗官势。交结行私等情弊。不可不彻底根究。已传谕永德。令其详晰查讯明确具奏。如果究有倚官肆横情节。即当治以光棍之罪。方足示惩。如尚无此种情节。而其恃富欺压。逼死五命。于法实万无可宽。该部即当存记。入于明年秋审情实。将此传谕刑部堂官知之　　

○己丑。谕、据伊勒图等奏称、将军成衮扎布病故。成衮扎布自授定边左副将军以来。著有劳绩。宣力多年。昨闻其病发。曾降旨令伊子德勒克多尔济、额驸拉旺多尔济、带同卸医。驰驿前往诊视。今闻薨逝。朕心深为悼惜。著加恩赏银一千两。以资冥福。即由乌里雅苏台库内支给。仍派乾清门侍卫一员。前往奠醊。其应如何加恩致祭之处。著该部查例具奏　　

○又谕、据伊勒图等奏称、将军成衮扎布、于八月十一日身故。所有将军及盟长印务。伊等暂行护理等语。定边左副将军员缺。著加恩令车布登扎布补授。额驸拉旺多尔济、既系世子。所有扎萨克和硕亲王。即令拉旺多尔济承袭。其盟长事务。即著车布登扎布兼理。车布登扎布所遗喀尔喀副将军员缺。著交理藩院开列应放人员职名请旨　　

○又谕、军机处行走之署理藩院侍郎福德。现已补授侍郎。著不必在军机处行走　　

○谕军机大臣等、成衮扎布在日。不知曾否与诸子析产。如尚未分析。须速为派给。以便伊等度日。朕意除德勒克多尔济在京居住不与外。王产虽应给承袭之人。而余产亦应分给诸子。再成衮扎布长子额尔克沙喇。虽无子嗣。必有妻室。自应酌量分给。现伊诸子内。除德勒克多尔济、额驸拉旺多尔济、与伊什扎木苏外。不知尚有几人。车布登扎布、系成衮扎布胞弟。为拉旺多尔济等胞叔。且已授为乌里雅苏台将军。著即会同彼处参赞大臣、查明成衮扎布共有几子。将亲王并诸子及额尔克沙喇之妻室。如何分给产业之处。秉公办理具奏。不可以拉旺多尔济系属额驸。意存偏徇。将此寄令车布登扎布知之　　

○又谕曰、成衮所布业经病故。著传谕额驸拉旺多尔济、到彼后无庸速回。俟伊父丧事完毕。百日服满。再行来京。至伊等应得产业。朕已交车布登扎布、并参赞大臣。秉公办理。汝为固伦额驸。又袭封汝父王爵。惟当谨奉伊等办理遵行。勿许争竞。贻笑卑鄙。将此并寄令车布登扎布知之　　

○豁除甘肃巴里坤已垦未熟地。六千三百亩额赋　　

○庚寅。上诣皇太后行宫问安　　

○谕、各省举人。历科递积滋繁。铨选向多壅滞。朕心每深轸念。曾为筹计疏通之法。于丙戌会试后。降旨分别拣选引见。量其人才年力。以知县分发。教职注授。并许借补丞簿等官。令得及锋自试。越今六载。俱经各督抚陆续题咨补授。所余待缺者。已属无多。广登进以免积薪。于寒畯甚为有益。今岁恭逢圣母皇太后八旬万寿。特开乡会恩科。俾欢洽汇征。永为例事。其年臻耄耋者。业于今春榜后。视其齿序。恩予职衔。寿宇覃厘。用徵士林嘉瑞。而云集观光之众。亦当令其同沾庆泽。益广慈禧。著于明岁春闱后。仍照丙戌年之例。将应试举人。分别等第拣选。引见录用。俾得乘时筮仕。以示振兴。并彰锡类作人之至意。所有办理事宜。该部临期。再行奏闻请旨。将此通谕知之　　

○谕军机大臣等、前据高晋奏、恳于防汛武场事竣后。赴京恭祝万寿。未允所请。今因永定河连年涨溢。濒河州县。低洼地亩。节次被淹。动需赈恤。而漫口之处。今秋复较去夏倍宽。此盖由河身淤高。堤岸卑薄所致。势不可不设法修治。以杜后患。原拟派裘曰修。会同杨廷璋勘办。但杨廷璋于河务本未谙悉。且已年逾八十。精力亦渐不如前。恐不能筹度尽善。即裘曰修。虽叠经委勘水利河工。尚系学习办理。所见未必悉中窾要。若仅交彼二人经理。尚未能轻重合宜。朕十月初回銮后。即有应办庆典等事。又不能亲莅相度指授。深为踌躇。因思高晋于河防一切机宜。最为明练。平素又实心任事。确有定识。从不具稍涉沽名。亦不仅为节省钱粮起见。办此一事。自无出其右者。且如裘曰修查勘工程。或估至二十万两。朕已不能信其必不虚糜。若高晋经办之事。即多至二百万两。朕亦可信其断无浮滥。盖裘曰修尚不免高兴好名。亦不及高晋之老成诚悫。足资倚任也。现在南河防汛之事已竣。吴嗣爵想亦可赴新任。著传谕高晋。于奉到此旨后。即将总督印务。交萨载暂行兼署。其武闱之事。主即令萨载办理。至河工应办来年工料诸事。即告知吴嗣爵。令其查核。吴嗣爵为人。尚属细心。自可不至贻误。高晋交代后。即起身前赴行在。面请训示。即往永定河一带。会同裘曰修、杨廷璋、逐一履勘。将应行缮治事宜。详晰通盘筹画。绘图贴说具奏。其北运河亦连年漫溢。并宜筹办减洩豫防之法。亦令高晋等就便一并查办。高晋于查勘河务蒇事。正届圣母大庆之时。既可遂其来朝拜舞之忱。而在廷现无满洲大学士。高晋来此领袖班联。恭与庆典。于仪体亦为相合。高晋于庆祝后。仍可回两江总督之任。河工经彼勘计。则按其所定章程。临时再派大臣董办。自可臻妥善矣。将此一并传谕知之　　

○兵部议准。湖广总督富明安奏称、湖南各镇协营千把。俱送总督考拔。其外委。额外外委。除岳州一营近武昌省会。仍归总督考定外。其相距甚远者。请归提督考拔。从之　　

</div>
    <div class="pagination">
<a href="清实录乾隆朝实录_page1185.html">上一页</a><span>...</span><a href="清实录乾隆朝实录_page1181.html">1181</a><a href="清实录乾隆朝实录_page1182.html">1182</a><a href="清实录乾隆朝实录_page1183.html">1183</a><a href="清实录乾隆朝实录_page1184.html">1184</a><a href="清实录乾隆朝实录_page1185.html">1185</a><span class="current-page">1186</span><a href="清实录乾隆朝实录_page1187.html">1187</a><a href="清实录乾隆朝实录_page1188.html">1188</a><a href="清实录乾隆朝实录_page1189.html">1189</a><a href="清实录乾隆朝实录_page1190.html">1190</a><a href="清实录乾隆朝实录_page1191.html">1191</a><span>...</span><a href="清实录乾隆朝实录_page1187.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
