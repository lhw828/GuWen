<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 64 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 64 页/共 1316 页</h1>
    <div class="content">
○以查非擅离职守。复云南游击王东发官。以任意迁延。革云南参将李文才职。摺包　　

○予故镶黄旗汉军都统春佑恤典如例。寻予谥诚恪。现月庚午。命前翰林院侍读学士孙家鼐。仍在上书房行走。现月　　

○命闽浙总督何璟。在紫禁城内骑马。现月　　

○以贝勒奕絪补授内大臣。明发　　

○以兵部尚书广寿。为镶黄旗汉军都统。明发　　

○以郑亲王庆至。管总理行营事务。明发　　

○以正黄旗满洲都统景寿管理上虞备用处事务。明发　　

○以正黄旗满洲副都统恩承管理火器营事务。明发　　

○辛未。辰刻。上御黄幄。阅视步射。自癸酉至庚辰。皆如之。起居　　

○以河南省城。建河神栗大王庙成。颁扁额曰金堤保障。现月　　

○以河庆安澜。发藏香十枝。交河东河道总督曾国荃。虔诣河神庙。恭代谢祀。现月　　

○以接济河工。予河南布政使刘齐衔优叙。以督防出力。赏开归陈许道德馨二品衔。赏前署彰卫怀道潘观保、二品顶戴。予彰卫怀道吴潮优叙。现

月

　　

○壬申。谕内阁。刘长佑、潘鼎新奏。查明应劾各员。开单恳请分别降革一摺。云南澂江府知府昌善。心地欠明。遇事颟顸。著降为通判。归部选用。补用知府思茅同知姚嘉骥。植品卑污。居官贪秽。建水县知县安盘金。心术不端。事多欺诈。恩安县知县刘韫良。操守不清。声名狼藉。候补同知唐济川。抽厘有弊。纵丁滋事候补知县陈绍基。操守太劣。士论哗然。均著即行革职。候补知县章纯儒。言动轻肆。嗜好尤深。著降为县丞。归部选用。以肃官方。现月　　

○谕军机大臣等。英廉奏。请饬部垫拨银两。并请催欠饷一摺。据称塔城防兵。待饷孔殷。山东所拨头二批饷银。共四万两。仅能敷至九月。其山西、河南、陕西三省。自指拨专饷以来。二年之久。并未报解。请饬部垫拨银十万两。并请严催山东等省欠饷等语。著丁宝桢、鲍源深、李庆翱、谭钟麟、迅将欠解塔城专饷。如数拨解。以应急需。毋稍迟延。所请饬部垫拨银两之处。著户部议奏。将此谕知户部。并由五百里。谕令丁宝桢、鲍源深、李庆翱、谭钟麟、知之。现月　　

○又谕。杨昌浚奏。拏办湖州等处匪徒一摺。本年八月闲。浙江湖州荻港地方。及临安于潜交界之木公山一带。均有匪徒聚众。潜谋起事。经杨昌浚咨令提督黄少春。并派提督成东昂等。分赴各处严拏。当即捕获贼匪多名正法。惟浙西各属。与苏皖两省。处处毗连。水陆纷歧。藏奸最易。刻下江西等省。均有邪术匪徒。乘机煽乱。虽各省叠有拏获。而党与甚众。亟宜协力摉剿。以遏乱萌。前据裕禄奏。匪徒均听令于福建漳州府之九龙山。此次湖州等处。在逃匪犯尚多。且据获匪供称。均以九龙山大头目为主。其余则九华山。亦有匪党。并称苏州齐门外之敕满地方。藏匿夥党不少。必须速行剿办。以杜蔓延。杨昌浚现在分饬该省地方文武。联络绅团。清查户口。严行保甲。即著认真办理。一面饬令派出官军。实力摉查。务将首要各犯。悉数擒拏。以期净绝根株。毋使窜逃为患。并著文煜、沈葆桢、吴元炳、裕禄、刘秉璋、丁日昌、饬令各该地方文武。一体严密查拏。务获惩办。毋得稍分畛域。将此由五百里。各谕令知之。现月　　

○又谕。谭钟麟奏。前敌需饷。请饬催各省关欠饷。并饬部提拨年终一月满饷。暨各省欠饷。可否先行挪借起解。请饬部酌议各摺片。各省关欠解左宗棠军营协饷。前据该大臣奏陈前敌艰窘情形。当经降旨饬催。兹复据谭钟麟将各省欠解本年饷数。截至八月底止。开单呈览。江苏未解银二十四万五千两。又老湘营饷。未解银四十九万五千两。又应解原协陕西改拨西征军饷。未解银六万两。江西未解银三十六万两。浙江未解银五十三万二千四百三十余两。湖北未解银五十八万两。广东未解银二十三万一千八百余两。湖南未解银十万两。河南未解银六万两。山东未解银七万二千两。山西未解银四十四万两。河东应解雷正绾营军饷银六万两。未据报解。又欠解元年以前银十六万二千两。盐课应拨协甘饷。未解银五十六万五千两。安徽未解银十万两。四川未解银二十二万五千两。闽海关应解雷正绾营军饷。未解银十六万两。现在大军进规南路。亟须饷项接济。乃各该省应解八成以上饷数。报解寥寥。据该抚奏称大营存饷。仅支两月。若不迅图解济。必致停兵待饷。贻误匪轻。著各该将军督抚。督饬司道监督等。迅筹巨款。限九十月闲。解至陕省。由粮台转解前敌应用。谭钟麟以需饷紧急。请饬各省将应解之款。先由富商挪借一批。即行起解。仍按每月应解之数。分期拨还。其应给息银。即由西征饷内扣除等语。著户部酌核具奏。左宗棠军营应需年终满饷六十万两。并著户部即行分别指拨。统限十月底。如数解齐。以应急需。谭钟麟另片奏。请饬催金顺军饷等语。各省应解金顺军饷。本年实解到营者。不满四十万两。该军亦在前敌。正图进取。所需饷项。岂容任意延宕。著户部即于各省关欠解金顺协饷四百数十万两内。每省酌提大批。勒限起解。务于年内赶紧到营。毋任延误。将此谕知户部。并由五百里。谕令文煜、沈葆桢、刘坤一、李瀚章、丁宝桢、翁同爵、文格、吴元炳、裕禄、刘秉璋、杨昌浚、张兆栋、王文韶、李庆翱、鲍源深、谭钟麟知之。剿捕　　

○云贵总督刘长佑奏。云南兵饷。照营制原额。减七留三。不敷防守。拟将通省战兵守兵。按原额酌减一半。统留五成。从之。摺包　　

○贝子载容穿孝。以礼部尚书灵桂。署正黄旗蒙古都统。明发　　

○以故湖北大冶县知县倪应颐。剿贼殒命。准于死事地方。捐建专祠。从总督翁同爵请也。摺包　　

○以积劳病故。免云南副将段瑞梅处分。议恤如例。摺包　　

○癸酉。兵部以武会试中额请。得旨。取中八旗满洲蒙古四名。八旗汉军三名。奉天一名。直隶十六名。陕甘五名。广东十一名。河南、安徽各七名。山东、江苏、湖北、湖南、云南、各四名。山西六名。四川八名。福建、浙江、江西、各五名。广西、贵州、各二名。现月　　

○以吏部左侍郎恩承。为满洲繙译正考官。翰林院侍读学士崇勋为副考官。朱签　　

○甲戌。谕内阁。前因京师粮价昂贵。贫民糊口维艰。降旨令顺天府体察情形。应如何添设粥厂。妥议具奏。兹据万青藜等奏。请于礼贤镇等处。添设粥厂。拨米赈济。并请派员监放等语著照所请于十月十五日。在礼贤镇定福庄清河镇庞各庄四处。开厂散放。万青藜等。督饬委员分赴各厂。按照所议各条。认真经理。并著派惠泉、于淩辰、李祉、文硕、前往稽查弹压。妥为监放。务使实惠及民。用副朝廷轸念民艰至意。余著照所议办理。现月　　

○谕军机大臣等。刑部奏承审浙江民妇葛毕氏毒毙本夫一案。援案请饬提验一摺。著杨昌浚将余杭县知县刘锡彤。即行解任。同门丁沈彩泉。暨葛品连尸棺。并同治六七年闲。该县验讯陈观发案卷。派员一并押解送部。归案审办。由该部传令刘锡彤。眼同检视。以成信谳。并著该抚迅速催提务于十月内到京。不准稍有稽延。将此谕令知之。现月　　

○又谕。正白旗汉军奏广渠门城楼失去炮位一摺。广渠门城楼。收存正白旗汉军炮位。现经该旗查明。失去台湾铜炮二尊。小洋铁炮二尊。该处值班弁兵。何以毫无觉察。且恐其中另有别情。著步军统领衙门。查明广渠门值班兵丁。送交刑部审讯。其门领呈祥。七品官致秀。千总承恩德海等。均著听候传质。并著步军统领衙门。顺天府五城。一体严缉窃犯务获。送交刑部严行讯办。现月　　

○又谕。古尼音布等奏。请饬拨洋枪等语。著神机营筹拨马上单筒洋枪五百杆。步洋枪一千五百杆。随枪什物俱全。洋火药六千七百五十斤。铜帽七十二万颗。洋铅弹子七十二万粒。由古尼音布等派员领解。俾资应用。现

月　　

○万青藜出差。以都察院左都御史贺寿慈署礼部尚书。现月　　

○以正蓝旗蒙古副都统文秀署镶白旗满洲副都统。明发　　

○乙亥。谕军机大臣等。传谕实录馆总裁官。所有自咸丰十一年七月十七日以后。至同治十三年十二月初五日止。凡有交涉外国事件。著照皇考文宗显皇帝实录之例。另为一书。该总裁等敬谨纂辑。毋稍漏略。现月　　

○安徽巡抚裕禄奏。芜湖凤阳两关。复设开徵。从之。又奏。九华山地界。拏办邪术会匪。得旨。已悉。仍著督饬地方官。严查保甲。实力奉行。毋得日久生懈。以遏乱萌。摺包派惇亲王奕誴。恭亲王奕。协办大学士沈桂芬。礼部尚书灵桂。礼部右侍郎潘祖荫。内阁学士桂全。为玉牒馆正副总裁。大学士宝鋆。为督催。随手　　

○以吉林剿贼伤亡。予防御连永等四十员名。照军营阵亡受伤例。分别议恤。摺包　　

○丙子。以河庆安澜。颁贾庄河神庙扁额。曰安流利济。发藏香十枝。交山东巡抚丁宝桢。虔诣祀谢。现月　　

○谕内阁。丁日昌奏。请将滥收陋规之知县革职等语。前因嘉义县知县杨宝吾。滥收陋规。经丁日昌奏参查办。委候补知县何銮。前往署理。乃该员到任后。收受书吏税契陋规。不惟不肯酌减。且欲多增。实属不知自爱。何銮著先行革职。傥查有需索逼勒情弊。即行从严参办。丁日昌以误保在前。自请议处。著加恩宽免。该部知道。现月　　

○闽浙总督文煜奏。台湾各属。自四月至六月。风雨为灾。报闻。摺包山东巡抚丁宝桢奏。青州益都各属。虫旱成灾。设法抚恤。各绅富捐助银米。请仿直隶赈捐成案。核计给奖。从之。摺包　　

○以筹拨黄河工需。予山东布政使李元华优叙。现月　　

○以山东河工出力。予道员马映奎、知府陈用宾、总兵李培荣等。升叙加衔有差。现月　　

○以河工出力。复山东栖霞县知县张浚源官。摺包　　

○丁丑。谕内阁。此次覆试顺天乡试举人。列入一等之曾丙熙等十七名。列入二等之王仁东等三十名。列入三等之萨廉等六十二名。俱著准其一体会试。现月　　

○两江总督沈葆桢等奏。请将海州改隶淮扬道管辖。下吏部议。　　

○广西巡抚涂宗瀛奏。越南国王阮福时。遣使臣裴文禩等。表进丁丑岁贡品。于八月初一日进关。下礼部知之。摺包　　

○以故旧土尔扈特。南部落中旗札萨克。贝勒固噜札布之长子乌勒哲依特固斯袭爵。随手　　

○戊寅。礼部以繙译乡试中额请。得旨。取中五名。现月　　

○己卯。谕军机大臣等。古尼音布等奏。请将带队各员革职讯办一摺。吉林三姓协领德淩阿。营总伯都讷正蓝旗防御海明阿。各带队伍防剿贼匪。该匪由三姓山内窜至阿境。并扰及拉林五常堡属界。该员等并不堵击追剿。实属畏葸无能。德淩阿。海明阿。著一并先行革职。即由古尼音布等提省讯办。如有退缩情事。即行据实严参。此股贼匪。现往西南一带窜逸。即著饬令派出之富尔丹等。探踪追剿。悉数歼除。毋任滋蔓。将此各谕令知之。现

月　　

○改丁忧甘肃实夏镇总兵官谭拔萃为署任。仍留营。摺包　　

○以年力衰迈。降级调用新疆。巴里坤镇总兵官何琯。勒令休致。摺包　　

○庚辰。谕军机大臣等。金顺奏酌量近日情形。布置防军一摺。前据左宗棠奏。大军悉锐南趋。北路空虚。拟令锡纶酌带队伍。专防北路。已照所请办理。现在玛纳斯南城。业经官军围逼。金顺以北路尚可无虞。惟南山一带。道路纷歧。傥贼众被剿穷蹙。铤而走险。则奇古济以西。防军尚形单弱。拟添拨队伍。交锡纶调遣。即以防北之师。转防东路。所奏不为无见。即著金顺与左宗棠。会商布置。饬令该领队实力防剿。毋任贼匪纷窜。并著激励将士。迅速进攻。务将玛讷斯南城。克期克复。以图进取荣全亦当饬令福珠哩等。合力围剿。勿稍松劲。至北路一带。现在虽无窜匪。仍当备豫不虞。著荣全额勒和布、车林多尔济杜嘎尔、保英、即尽现有兵力。加意巡防。以资捍卫。将此由五百里各谕令知之。剿捕　　
</div>
    <div class="pagination">
<a href="清实录光绪朝实录_page63.html">上一页</a><span>...</span><a href="清实录光绪朝实录_page59.html">59</a><a href="清实录光绪朝实录_page60.html">60</a><a href="清实录光绪朝实录_page61.html">61</a><a href="清实录光绪朝实录_page62.html">62</a><a href="清实录光绪朝实录_page63.html">63</a><span class="current-page">64</span><a href="清实录光绪朝实录_page65.html">65</a><a href="清实录光绪朝实录_page66.html">66</a><a href="清实录光绪朝实录_page67.html">67</a><a href="清实录光绪朝实录_page68.html">68</a><a href="清实录光绪朝实录_page69.html">69</a><span>...</span><a href="清实录光绪朝实录_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
