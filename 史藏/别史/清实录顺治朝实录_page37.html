<!DOCTYPE html>
<html>
 <head>
  <meta charset="utf-8"/>
  <title>
   清实录顺治朝实录 - 第 37 页/共 242 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录顺治朝实录 - 第 37 页/共 242 页
  </h1>
  <div class="content">
   ○己未。以南京平定。上御殿。摄政王多尔衮、率诸王、贝勒、贝子、公、及文武群臣、上表。行庆贺礼是日、遣户部尚书英俄尔岱、告祭圜丘。礼部尚书郎球、告祭方泽。吏部尚书巩阿岱告祭太庙内大臣何洛会、告祭社稷圜丘祝文曰。臣仰承天命。遣定国大将军豫亲王多铎等、统兵征剿。荡平流寇。底定三秦。黄河以南、望风响应。两淮官民、诚心归顺。惟扬州逆命未服。旋被攻克。江东将士鸟惊鱼溃。投降者二十三万。余皆奔窜。自是造船渡江。大兵直抵金陵。福王朱由松遁走。官民踊跃出迎。俄顷之间、南方遂定。此皆上天默佑之所致也。敬行庆礼祭告。伏惟歆飨余文同　　

○摄政王多尔衮、谒先师孔子庙、行礼。赐师生胥隶银、计二千二百余两。　　

○庚申。遣河南道监察御史毛九华巡按应天。广东道试监察御史赵宏文、巡按苏松。浙江道监察御史陈昌言、提督南直学政。　　

○辛酉。定国大将军和硕豫亲王多铎等、奏擒故明福王朱由松捷音。言南京既克。福王潜遁太平。遂遣多罗贝勒尼堪护军统领图赖固山额真阿山同固山贝子吞齐和托、护军统领阿济格尼堪、阿尔津、敦拜、署护军统领杜尔德、梅勒章京伊尔德、阿哈尼堪、前锋统领努山等、率官兵追之福王复走芜湖我兵趋击。福王登舟欲渡江。图赖遂据江口。截其去路伪靖国公黄得功逆战击败之敌兵皆堕水。尽夺其舟。得功中流矢死伪总兵田雄马得功、缚福王及其妃来献。并率十总兵部众降获金银缎、宝玉、貂皮等物无算。得上□日、朕览王奏、福王朱由松就擒。将领兵丁、尽行归顺。知道了。王平定江南克有成绩。深可嘉悦。本内各营功次。一并详察以便优叙。兵部知道。　　

○免山西平阳府永宁州石楼宁乡临县元年分荒残额赋。　　

○户部右侍郎任浚、请假省亲许之。　　

○河南道监察御史毛九华奏言、自逆闯倡乱以来流毒数省我大清应运。出民汤火。且大兵渡江秋毫无犯。恐愚民无知不悉王师吊伐之意。乞敕谕江南大兵所过诸省专以安民为主其有前此被人劫掠隐匿者地方官严查俾妻还其夫子归其父无主者责令亲戚领养则仁恩广被大化翔洽矣。得上□日、用兵以安民为主朕已屡降谕上□日。归顺良民、有前此劫掠隐匿者、著地方官察明给主不必究罪。兵部知道　　

○壬戌。顺天巡按傅景星奏言、田地被圈之民、俱兑拨鹻薄屯地。若仍照膏腴民地徵输。则苦累倍增应照屯地原额起徵为便。傥额赋既减支解不敷。再于支解额中、量为裁省。下户部知之　　

○甲子。以故明吏部主事王显、为河南道监察御史　　

○乙丑。兵部以天下乡试武举应于十月举行。列条例上请得上□日、照旧例行　　

○丙寅。谕礼部曰向来矱发之制、不即令画一姑听自便者、欲俟天下大定始行此制耳今中外一家君犹父也民犹子也父子一体、岂可违异。若不画一终属二心。不几为异国之人乎。此事无俟朕言想天下臣民亦必自知也。自今布告之后、京城内外限旬日。直隶各省地方、自部文到日、亦限旬日。尽令矱发。遵依者、为我国之民。迟疑者、同逆命之寇必置重罪。若规避惜发、巧辞争辨决不轻贷该地方文武各官皆当严行察验。若有复为此事、渎进章奏。欲将朕已定地方人民、仍存明制、不随本朝制度者、杀无赦。其衣帽装束、许从容更易。悉从本朝制度。不得违异该部即行傅谕京城内外并直隶各省府州县卫所城堡等处。俾文武衙门官吏师生一应军民人等、一体遵行　　

○以福王就擒。遣侍卫绰克图、巴克善等、赍敕往谕和硕豫亲王多铎等敕曰览王等奏捷不胜喜悦。江南既定。福王就擒此皆王与诸臣、协力效忠所致。以天下为一家。正此时矣王可移文各该地方。宣布德意招抚居民。钱粮应徵者照常徵收。应解京者、照常运送其投降骑兵仍留彼地。步兵应留若干。应裁若干尔等酌量裁减。蒙古人有投顺者、俱分隶旗下。俟回军日同赴京师安插口粮照满洲兵丁支给。文武各官印信、俟尔等除授文册到日颁发守洪武陵寝官员且暂留将其官役地亩钱粮数目、俱明注于册。送京裁夺。南京或仍为京、或改为省、俟大定日再议。一切紧要图籍俱著收藏毋失　　

○擢柘城县知县王应昌、为浙江道试监察御史。历城县知县朱廷翰、为云南道试监察御史。行人司行人桑芸、为贵州道试监察御史　　

○免直隶深开、二州。衡水、庆云、成安、沙河、唐山等县。元年分荒残额赋。　　

○丁卯。镇守庐凤淮扬等处固山额真准塔等奏报。五月间、臣自徐州水陆并进。会刘泽清下副将高祐统战舰攻宿迁。随分遣官兵进击、大败之。师次清河。泽清所部总兵马化豹副将张思义等、率兵四万。船千余艘。据淮黄河三河口。连营十里。梅勒章京康喀赖、同游击范炳吉天相等率兵渡清河列营相距。以炮击败敌舰复遣都司楚进功、率步兵六百人拒黄河北岸。鸣炮相应又分兵两路。一自清河上游进击一攻对岸马步敌兵。俱败之。合军追入淮安界。斩其副将二员参将一员师次清江浦。监司范鸣珂、携敕印来降泽清同伪总漕田仰各率兵丁家口登舟遁。伪总兵柏永馥率所部及城中官民出迎。遂克淮安。其凤阳庐州一带、望风纳款。臣随领兵巡历各处。安抚居民。委署官吏。是役也。共招降监司一员。总兵一员。副将二十三员。参将二十五员游击四十员。都司守备七十三员获船五百余艘。马九百余匹骆驼二十五只。红衣炮一百二十位。银四万七千两。捷至。下兵部察叙　　

○以胡明柳沟副将毛镔为甘肃凉州副将。宣府副将张世耀为西宁副将　　

○狭西总督孟乔芳奏报。西安附近州县、查出流贼所遗金四百三十二两。银一万三百余两。骡马八十四匹头。妇女九十余口。以闻得上□日、查获金解京。银两、骡马、存留候上□日。妇有夫、及女有父母者、许就彼处认领。不得滥给。无主者著解京。　　

○孟乔芳又奏。妖贼胡守龙等、假焚祝之名。阴行煽惑。聚众数万。自称徐会公。僭号清光元年。造妖符妖印结党倡乱。一日臣方坐署、喧传有数龙自天而下。少顷乡约首送前龙视之乃皇极妖经一卷也。臣随悬赏格。购其渠魁为民人杨仍祖所首。遣副将陈德等领兵擒斩守龙。散其胁从。妖党悉平。疏下兵部。　　

○戊辰。皇太妃薨　　

○礼部左侍郎孙之獬、造本籍淄川县应徵应减钱粮册。进呈并言故明宦官杜勋、吓君惑众。倾明社稷虽明朝内外朋比。紊乱纪纲。不止宦官。然勋罪尤大彰明较著。法无可宥。请敕刑部速处。至于阉人作何留用。作何防范请敕内院慎重定议。勒石垂训得上□日、赋役全书、已经奉上□日裁定。这所造淄川县册著并发。杜勋事在赦前内官已有上□日了该部知道　　

○庚午。总督河道杨方兴等奏言、山东满家洞界连四县穴有千余周回二三百里自明季荒乱频仍。穷民走险。聚众其内。分布四面、各数十里其最著者有羊山、金山大义集、合义集罗家屯桑科集等处。而满家洞、其总名也。元年七八月间劫掠焚杀。殆无虚日臣遣济宁道朱国柱、东兖道章于天率沂临镇兵及各处乡兵往剿。凡四战、皆败之贼势大溃二年正月。复猖獗。会肃王大兵驻济。发满兵捣其巢。杀贼无算贼势益窘。俱窜伏洞中。王留满兵二百同镇兵乡兵六千人困守之。诱斩贼首宫文彩等二十余人。后肃王回京饶余王继至。申明号令。攻贼益力随破随填其穴。歼除殆尽。止余二大洞、为贼老巢。内有重关夹道暗伏火器人不敢入因绝彼汲道。听其自毙。有突出者辄杀之。五月饶余王亦还京臣星夜赴洞复增。调官兵。围守益固。洞内水绝贼皆自缢死。诸洞悉平。人口军器财物尽获疏入。下所司察叙　　

○辛未。遣内大臣何洛会、统领官兵、驻防西安　　

○命南京乡试于十月举行。从科臣龚鼎孳及学臣高去奢请也　　

○吏部右侍郎熊文举、通政使司右通政高有闻吏科都给事中朱徽、各引疾求罢。允之　　

○壬申。山西巡按黄徽允、荐故明工部主事杨蕙芳、刑部主事刘昇祚等十九人。疏下吏部　　

○癸酉。以故明宣府副将侯永宁为洮岷副将　　

○兵部奏请、京卫武学官生双月考验太烦。令改于每年三九月举行从之　　

○甲戌。予殉难署清化同知史灿麟、及妻高氏祭一坛孟县知县王曰俞、祭一坛。　　

○户部奏请直省俵马通行永折每匹徵银三十两从之　　

○乙亥遣山西道监察御史廖攀龙、巡视茶马。　　

○给故明宁德长公主徽研驸马刘有福、银百两地二百晌以资赡养。　　

○礼部左侍郎孙之獬奏请禁止私交得上□日、各衙门官员、拜往宴会。旷职营私明季弊习深可痛恨。著都察院严行禁饬。有故违者该城御史呈报纠参。隐徇者并治其同官往来、及亲戚礼节宴会。不在禁例。　　

○丁丑。礼部右侍郎兼翰林院侍读学士何瑞徵、大理寺少卿陈允丛、各以老病乞休。俱允之　　

○升河南抚标游击苏屏翰、为延绥孤山副将。将才李逢茂为游击管定边副将事　　

○停开采招远县芝山银矿。允登莱巡抚陈锦请也　　

○戊寅。升景州知州谢允复、为河南按察使司佥事、分巡汝南道。　　

○河南道御史王显疏言、治平之道仁义为先。开国之规宽大为本。今广覃恩重科目修律令颁赋书、已称治平之极轨第奉行德意者、廷臣责也臣敢正告之曰断。曰诚曰公断。则朝命夕成而不游移。诚则真心实政而不铺张。公则协和师济而不阻挠一官尽一官之职业、自一事有一事之功效。至于南粮未至、宜发银以贮粟。等威当明、宜分品以定制。傥蒙彩纳、实国计民生之幸。疏入。得上□日、朝廷德意、全在诸司奉行。本内正告廷臣、深切治理积粟事宜、户部酌议具奏分品定制、候上□日行。　　

○己卯。以南京平定。颁赦河南、江北、江南等处。诏曰光岳合而泰阶平。南北一而兵戈息。粤稽往古靡不同符。本朝立国有年。幅员既广。醇朴为治。无意并兼。向来疆场构兵、本欲言归于好。不期寇凶极祸明运永终。于是整旅入关。代为雪耻。犹以贼渠未殄。不遑起居随命二王、誓师西讨。而南中乘衅立君。妄僭尊号。罔念国恤。亟行乱政。重困人民。负四海不义之名。阻东南向化之路。朕用是夙夜祗惧。思救茕黎。西贼既摧。旋命南伐。上托祖宗之休烈。下藉叔父之成谟。定国大将军豫亲王、扶义而东。兵无顿刃。河南江北、次第归诚。甫克维扬、随平江左。金陵士女、绍我见休。既获福藩南土略定。从此轻徭薄赋、可渐进于昇平。将来制度考文、冀徐兴于礼乐。朕念峻命之不易。悼斯民之孔艰。深切痌瘝宜矜诖误。特弘大赉。嘉与维新所有河南、江北、江南等处地方合行恩例。具列于后一、自顺治二年六月初一日昧爽以前。河南江北江南等处地方、官吏军民人等犯罪。无论轻重大小、已发觉未发觉已结正、未结正咸赦除之。有以赦前事相讼告者、以其罪罪之。一、河南、江北、江南等处、人丁地亩钱粮、及关津税银、各运司盐课。自顺治二年六月初一日起。俱照前朝会计录原额徵解。官吏加耗重收或分外科敛者治以重罪凡各派辽饷、巢□刀饷、练饷、召买等项永行蠲免。即正项钱粮、以前拖欠在民者亦尽行蠲免。一、大军经过地方、免正粮一半。归顺地方、不系大军经过者、免三分之一。自顺治二年六月初一日起。至本年十二月三十日止。一、大军克取西安。收复中原。平定江南。文武各官、运筹决胜。汗马著功。并行间兵士俱著该部通行察叙。以凭封赏。一、官吏贪赃。最为民害。自本年六月初一日以后。各抚按司道、及府州县镇协营路军卫等官、并书吏、班皂、通事、拨什库、粮长、十季夜不收等役、但有枉法受赃、及逼取民财者、俱计赃论罪。重者处死。一、南京为江南根本之地绾毂十省应设镇守文武大臣。及各衙门职掌、应因应革各大小官员、应裁应并事宜。著吏兵二部会同九卿科道、详确议奏以凭裁定。一、本朝用兵。纪律素严。秋毫无犯。但恐先声震惊、不无流亡转徙。兹金陵既定。即宜传檄江南各省地方、速令归附。仍立与限期。近者一月。远者三月。各取矱发投顺遵依文册汇奏。若果负固不服、方可加兵其徽宁池太、苏松常、镇等府、矱发民人、作速绥辑。勿致失所一河南、江北、江南等处、并南京文武官绅、及前朝勋臣、倡先慕义投诚归顺者、该部通行察叙具奏定夺。仍许赴京朝见。验其才品、酌量推用。一、归顺地方、前朝建言降谪诸臣、果系持论公平、有裨治理者、吏部具奏召用。其横被诬害公论称冤、曾经荐举、不系贪酷犯赃者并与昭雪录用。一应为民者、准冠带闲住者准致仕。山林隐逸、怀才抱德者抚按奏荐核用一、南直及各省地方、在籍科甲乡绅果系才品素优年力正壮者、令该府州县察明申报抚按具本奏闻一面起送赴京。以俟录用。不许徇情滥举、以衰庸充数其应推应选官员、听吏部详察履历。断自去年甲申三月以前部册为据。倡先投顺。从征有功者。不在此限。一、福王随从文武官员、仓卒回避者、能审识天命。倾心来归。与投顺各官、一体录用。一、东南虽号沃壤。但年来加派叠徵诛求无艺。民力殚竭。深可悯念。凡近日一切额外加派。准照三饷等例。悉与豁免。一、民间贸易资本。虽在赦前应还应取者照旧还取。一、穷民鳏寡孤独笃废残疾不能自存者该府州县申详抚按、动支预备仓粮给养。一、各地方势豪人等受人投献产业人口、及诈骗财物者、许自首免罪。各还原主。如被人告发、不在赦例。追还原主一、明季兴军缺乏行一切苟且之政。立借富纠贪等项名色巧取财物最为弊政除已徵在官外、其余拖欠未完者。悉与豁免。一、河南、江北、江南等处。明季旧官、及军民人等、近因大军经行、仓皇逃避。父母妻子、一旦生离。如有求聚来归者、并无罪责。仍令完聚。一、福藩驭兵无纪。劫掠纵横致民间父子夫妻、不能相保。著地方官多方招辑令各归原主。其收留隐匿之人。概不究罪。一、礼部速颁时宪新历使官民遵行正朔。一、各该地方乡试会试儒学廪增附生员、及每学恩贡一名。正贡一名。俱照登极恩诏例行。各学贫生、听地方官核实、申文该提学官。于所在学田内动支钱米。酌量赈给。一、历代帝王陵寝、有司照例以时致祭。及名臣贤士坟墓、俱严禁奸民掘毁。一、国家遇明朝子孙、素从优厚。如晋德两藩皆待以殊礼。恩赡有加。今江西益淮等府、湖广惠桂等府、四川蜀府、广西靖江府各王、果能审知天命。奉表来归。当一体优待。作宾吾家。一、南京各衙门图书史册、太常司祭器、及天文仪象地理户口版籍、应用典故文字、责令各该衙门官吏。用心收掌。不许乘机抽毁致难稽考。其或散失在民间者、许赴官交纳。酌量给赏。一、江南要地如广德、衢州、赣州、九江等处或控引上游。或扼据形胜应设镇守官员及水陆兵马。兵部确议奏夺。一、新经投顺马步官兵、约有二十余万。除原系各处营制内抽调者应各还原营其新经招募、及久离家乡者通查明白。准散归本籍各安生业。其水师及战舰、仍著领兵官照旧修理。用心操练。一、南直镇江、苏州、常州等府属、浙江绍兴府属、江西、南昌、抚州、饶州、广信等府属、应解。会同馆站价银两、照北直等处恩例。分别蠲免。南直马价草料籽粒银两、恩赦以前、未经徵收者、尽行蠲免。浙江、江西、福建、广东、广西、云南、贵州、应解节裁银两、照地方烦简。斟酌蠲免。一、故明文武大臣、如世守云南总兵官。征巢□刀蜀寇督兵官。及吴禁总兵左良玉闽广总兵郑芝龙等。若能归顺投诚厚加爵位照旧委任。一、蜀楚寇孽、尚未尽殄。其胁从余党能悔罪来归。一概免究有能缚其渠魁以献者、仍从优录用。一、河南、及大江南北、避兵人民团结山寨。诏书到日、并听各还本业赦出前罪。一、南中管兵将领、有曾抗拒王师、畏罪屯聚者、若能率众来归。俱量才擢用。一、各营兵士、伤亡病故者、所在官司、随即埋瘗。仍察明厚恤其家。一营路将领、及侨寓等官。有乘乱扰攘、私带在官兵丁马匹回家者准将原兵原马、照数交官。前罪免其追论。一、自去年五月以后南京文武士绅人等、或以彼处条陈事宜、有犯本朝者、概从赦宥。若奸宄之徒。有以此讦告兴起大狱、摇惑人心者立置重典一、越诉诬告、败俗伤财。该地方户婚田土等事、俱就有司归结。有奸棍讼师。诱陷愚民。入京越诉者、加等反坐。一河南、江北江南直省地方、应解工部营缮司折色料银、砖料银、檾麻银、匠价银、虞衡司、本色胖衣、裤、鞋、盔、甲、腰刀榜纸、麂皮、狐皮、弓、箭、撒袋弦条、民箭、鹿皮、折色料银、翎毛银、牛角、牛筋、银天鹅银虎皮银大鹿银、鹅毛银、活鹿银、小鹿银都水司、本色竹、木、板枋、杉条木、红黄罗、蓆草、岁造缎、生绢吐丝、芒苗苕帚、竹扫帚、笔管、兔皮香狸皮、山羊皮、折色料银、麻铁银、栀子银、蓝靛银、屯田司折色料银、芦课银、自顺治二年六月初一日以前、逋欠在民者。尽与蠲免自本月初一日以后、仍照见行事例分别。蠲免。一各巡按御史以察吏安民为职。须虚心体访。博采公评。察其操守咨其议论核其出纳。阅其判决。务使贤否不淆纠举允。当不许但凭开报、及听信绅衿把持致拂民情。自贻愆咎。一、新附地方、以恤民为第一义。有司有滥准词状。纵容衙蠹。苦害穷民抚按官参提究处。其从前各直省巡按、委理刑官察盘。委府州县访捕。皆是科索纸赎。摉取赃罚。名为除害。实以害民。今一切禁绝。州县仓库钱粮、只许道府时时亲核。衙蠹豪恶、只许告发重治。巡按官必不容循习陋规察盘访捕。假公济私。朘民肥己有负朝廷惠养元元至意一抚按旧习。交际馈遗实长贪赎以后除文移会稿外。不许交相馈送其各院承差人役、止许用二十名、以备赍奏除紧要重大文移外。不得擅差扰累驿递违者重处一、江南人民稠密事绪繁多、一切利弊兴革与民更始。须详细调停整顿所有诏书开载未尽事宜听该地方官不时陈奏以便裁酌施行于戏陟禹迹而方行。大统斯正抚殷遗而若保。天下为家。既定乱以安民。惟更化而善俗。敬敷朕志。式慰舆情。有干有年仍服先畴之乐利。无反无侧共遵王道之荡平布告多方咸使知悉。　　

○故明总兵高进忠、率部将黄中色等六十七人同都御史王燮、御史苏京、自海中云台山上表请降。得上□日、江南既入版图。天下一统。朝廷方招罗俊杰广示包容。总兵高进忠、并文官王燮苏京抒诚归顺。良可嘉悦。著遣官赍诏往喻又马登洪、林庆业等、已曾归顺。后闻福王僭号南京。遂不果来。今福王被擒登洪等心怀疑愧逡巡岛屿殊为可念。特将前罪尽行赦免。亦差官赍诏招徕抚慰。若遵制矱发。幡然来归。许与新顺将帅一体优叙。　　

○庚辰。户部议覆、河东巡盐御史刘今尹疏、请将原食淮盐之汝宁、归两淮巡盐御史管理。原食西和漳县盐之临洮、巩昌、归甘肃巡按兼管从之　　

○故明投降河南总兵太子太保左都督刘洪起疏请回籍。命赴京朝见。另行任用。　　

大清世祖体天隆运定统建极英睿钦文显武大德弘功至仁纯孝章皇帝实录卷之十七


大清世祖体天隆运定统建极英睿钦文显武大德弘功至仁纯孝章皇帝实录卷之十八　　

顺治二年。乙酉。闰六月。辛巳朔。以故明大理寺右寺丞王邦柱为光禄寺少卿　　

○登莱巡抚陈锦疏言东省文武乡绅初以惧乱南逃近皆络绎回籍。请分别南窜月日。系未归顺以前者准给故业仍听荐用其在归顺后者似应酌议处分得上□日回籍乡绅俱准赦罪。　　

○兵部右侍郎金之俊条陈漕务八事一卫所旗军既裁宜另设运官漕卒。一、明季旧艘残毁、宜改用投顺兵船一江南漕船抵济、应于济宁另造剥船、运至津通以便新运一、漕米加耗、应仿明初旧例。正米一石、止加五升。余耗悉除。一、徵收宜责正印、勿委县丞。摧押宜责刑厅勿委通判。领运既有专官、则运总名色不应复设一、漕道宜驻济宁、专管剥运。各粮道至济督运过剥即押回空其有无足额、仍听漕道验报。一、漕额除蠲饷外、计每□山戊不□入数若干除裁减冗员冗兵冗役外计每□山戊不□出数若干较旧额赢余若干。余数应径行改折。随漕征解。一运粮官军除加兑外仍支给坐行二粮。其轻赍余耗、应照地里远近为折数多寡以济造剥工料章下户部　　

○户部议覆两淮巡盐御史李发元疏言两淮盐引、旧例于南京户部关领今南直规制未定盐臣请于臣部急颁盐引、以疏盐利。应先给二十万引、济目前急用其边商纳粟原为边计。今中外一统、防兵无多。应令运司召商纳银依额解部。从之　　

○壬午工部议覆巡漕御史刘明偀疏言旧例额造漕船如江南、浙江、江西、湖广则于各原卫所成造南京、江北、中都、山东则于清江厂、龙江关成造近年以来兵荒扰乱商税无出请于臣部发帑。责委才干司官督造仍照例请差分司以榷关税。庶将来成造之金钱、即可取用于抽分之税额矣疏入得上□日巡漕御史确算奏行。　　

○癸未。通政使李天经以诸司章奏、太繁请严赐申饬。以明职掌。得上□日凡抚镇按臣奏报及贺捷章奏准封进。谢恩者概。免起送举人、止转咨礼部不必具本在籍乡绅、开注简明履历具奏。毋得朦混监司等官、一切事情、悉听抚按代题总镇臣除事关军机及兵马钱粮外。余俱归督抚具题该衙门通行严饬有故违者执法驳参。　　

○直隶曲阳县大风拔木雨雹交作陆地成河禾黍漂没。
  </div>
  <div class="pagination">
   <a href="清实录顺治朝实录_page36.html">
    上一页
   </a>
   <span>
    ...
   </span>
   <a href="清实录顺治朝实录_page32.html">
    32
   </a>
   <a href="清实录顺治朝实录_page33.html">
    33
   </a>
   <a href="清实录顺治朝实录_page34.html">
    34
   </a>
   <a href="清实录顺治朝实录_page35.html">
    35
   </a>
   <a href="清实录顺治朝实录_page36.html">
    36
   </a>
   <span class="current-page">
    37
   </span>
   <a href="清实录顺治朝实录_page38.html">
    38
   </a>
   <a href="清实录顺治朝实录_page39.html">
    39
   </a>
   <a href="清实录顺治朝实录_page40.html">
    40
   </a>
   <a href="清实录顺治朝实录_page41.html">
    41
   </a>
   <a href="清实录顺治朝实录_page42.html">
    42
   </a>
   <span>
    ...
   </span>
   <a href="清实录顺治朝实录_page38.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
