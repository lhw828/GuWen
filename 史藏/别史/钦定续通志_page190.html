<!DOCTYPE html>
<html>
<head>
    <meta charset="UTF-8">
    <title>钦定续通志 - 第 190 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 190 页/共 284 页</h1>
    <div class="content">　　列传
　　宋【二十一】
　　张鉴　　　　姚坦　　　　索湘
　　宋太初　　　卢之翰　　　郑文宝
　　王子舆　　　刘综　　　　卞衮
　　许骧　　　　裴庄　　　　韩国华
　　慎知礼
　　张鉴字徳明瀛州团练使藏英之孙父裔以防补供奉官鉴本将家幼嗜学大平兴国三年擢进士第释褐大理评事累迁监察御史奉诏决狱江左颇雪寃滞歴殿中侍御史会命曹彬等进讨幽州问羣臣以方畧鉴上疏极言不可论者以鉴燕人沮议非忠太宗置不问与赵延进同掌左藏【按宋史赵延进本传不载掌左藏事】延进恃恩逾防鉴廷奏之有防罢延进以鉴判三司度支凭由催欠司时三部各置凭由催欠鉴请并为一从之淳化初【按宋史本传下文云淳化中盗起西蜀考宋史地理志及通鉴置临江军在淳化三年分天下为十道在淳化四年盗起西蜀在淳化五年不应于盗起西蜀事始书淳化年号此处増淳化初方见分明下淳化中从删】王明李惟清荐其能用为江南转运使本部有大姓为民患鉴以名闻太宗尽令部送魁首及妻子赴阙以三班职名羁縻之江左震肃又建议割瑞州清江吉州新洤袁州新喻三县置临江军时以为便召还特被慰奬梓州符愿骄僣不法命鉴代之迁刑部员外郎再迁改都勾院擢拜枢密直学士知通进银台封駮司掌三班请考校供奉官以下殿最即诏鉴兼磨勘职又言改三司为左右计分天下为十道非便未几果复旧五年盗起西蜀王继恩讨平之其下恃功暴横益州张咏密奏请命近臣分屯师旅遣鉴与西京作坊使冯守防偕徃面授方畧鉴以益部新复军旅不和闻使命骤至易其戎伍恐或猜惧变生请假臣安抚之名帝称善鉴至蜀与咏即遣部戍卒出境继恩麾下使臣亦多遣东还督继恩等分路讨捕残宼而自招辑反侧事平拜左谏议大夫戸部使会五路进兵讨西夏命鉴徃环州与李继隆议防送刍粮入灵州及还疏请以灵州赐继迁稍息飞挽之役【按长编载鉴此疏在至道三年正月再徃陜西督饷之后非灵州还时所上也据疏内有因兹首春俾务东作云云当在三年正月再徃陜西时】寻诏鉴专督军粮以军兴法从事馈运颇集真宗即位迁给事中使如故咸平初改工部侍郎出知广州移知朗州溪洞羣蛮数宼扰鉴召酋豪谕以威信皆俯伏听命召还以疾徙知相州景徳初卒年五十八子士防为殿中丞士宗太子洗马士程屯田员外郎
　　姚坦字明白曹州济隂人开寳中以尚书擢第补将陵尉歴知浔州太平兴国三年召还为著作佐郎通判唐州八年诸王出閤诏给谏以上于朝班中举年五十以上通经有文行者以备宫僚乃以戸部员外郎王适监察御史赵齐为卫王府谘议左赞善大夫戴元为本府翊善水部员外郎赵令图为广平郡王府谘议国子博士阎象为本府翊善又以起居舍人杨可法国子博士杨幼英左赞善大夫杜新及坦为皇子翊善国子博士邢昺为诸王府侍讲太宗召王适等谓曰诸子生长深宫未知世务必资良士赞导使日闻忠孝之道汝等皆朕所慎简各宜勉之坦歴殿中丞仓部员外郎迁本曹郎中转考功仍为益王府翊善坦性木强固滞王尝于邸中为假山费数百万既成召宾僚观之坦独俛首王强使视之曰但见血山耳安得假山王惊问故坦曰在田舍时见州县催科捕人父子兄弟送县鞭笞流血被体此假山皆民租税所为非血山而何时帝亦为假山闻而毁之王少佚豫坦即丑诋帝尝戒之曰元杰知书好学亦足为贤王矣少不中节亦须婉辞防讽况无大故而诋讦之岂裨赞之道邪顷之左右乃教王诈称疾不朝太宗日使视疾逾月不瘳甚忧之召王乳母问状乳母曰王本无疾徒以姚坦检束居常不得自便王不乐故成疾帝怒曰吾选端士辅王为善王不能用其谏而又诈疾欲使朕去正人以自便何可得也且王年少必尔辈为之谋耳因命捽至后苑杖之召坦慰谕曰卿居王宫能以正为羣小所疾大为不易卿但如是勿虑谗间朕必不听王薨改卫尉少卿判吏部南曹他日因事得对上以其旧人召升殿与语坦言及故府意短诸王而称已之敢言坦退上谓侍臣曰坦在宫邸不能以正理诲谕事有微失即从而扬之此卖直取名耳景徳初求补郡俾知邓州转运使表其治状诏嘉奬之大中祥符初复知光州二年卒年七十五
　　索湘字巨川沧州盐山人开寳六年进士释褐郓州司寇参军【按宋史本传作释褐郓州司理参军考宋史太祖本纪开寳六年秋七月壬子朔诏诸州府置司寇参军以进士明经者为之又长编载开寳六年七月壬子朔诏改马步院为司寇院以新及第进士九经五经及选人资叙相当者为司寇参军又文献通考载开寳六年初置诸州司寇参军以新进士及选人为之后乃改为司理湘举进士在开寳六年不应云司理今据本纪及长编通考改】齐州有大狱连逮者千五百人有司不能决湘受诏推鞫事随以白太平兴国四年转运使和岘荐其能迁太仆寺丞充度支廵官寻拜监察御史九年诏下东封与刘蟠同知泰山路转运事又为河北转运副使湘经度供餽以能干闻事集加屯田员外郎明年契丹入侵王师衂于君子馆敌兵乘胜据中渡桥塞土门将趋镇州诸将计议未定湘为田重进画谋结大阵东行声言会髙阳闗兵敌拥众邀于平虏城夜率兵而南径入镇阳据唐河乘其无备破砦栅敌悉遁走雍熈中召为盐铁判官改驾部员外郎端拱二年河北治方田命副樊知古为招置营田使会议罢复为河北转运使转虞部郎中选为将作少监有讼其擅易库缣以自用者责授膳部员外郎知相州时有羣盗聚西山下谋断澶州河桥入攻磁相州援旗伐鼓白昼抄刼邻郡发兵千人捕逐无敢近湘择州军得精鋭三百人侦其入境即掩撃尽擒之转运使王嗣宗出状闻诏复旧官为河东转运使王超等率师趋乌白池抵无定河水源涸絶军士渴乏湘亟辇大锹千枚至令凿井众赖以济真宗即位入为右谏议大夫复充河北转运使属郡民有干酿嵗输课甚微不逞吏民因縁为奸盗湘奏废之徳州旧赋民马以给驿又役民为歩逓湘代以官马兵卒民皆便之防内殿崇班阎自新建议请于静戎威虏两军置场鬻茶收其利以资军用湘言非便遂止又言事者请许商旅以茶药等物贩易于北界北界商旅许于雄霸州市易资其懋迁庶息边患诏湘详议以闻乃上言北边自兴置商旅辐凑制置深得其宜今若许其交相贩易则沿边商人深入戎界窃为非便又北界商人若至雄霸其中或杂奸伪何由辨明况边民易动难安蕃戎之情宜为羁制望且仍旧会有诏防度复修定州新乐蒲隂两县湘以其地廹窄非屯兵之所遂奏罢之湘少文而长于吏事歴边郡所至必广储畜为备豫计出入军旅间颇着能名先是边州置与蕃夷互市自京辇物货充之其中茶茗最为烦扰复道逺多损败湘请许商贾縁江载茶诣边郡入中既免道途之耗复有征算之益又威虏静戎军嵗烧縁边草地以絶南牧或又请于北砦山中兴置银冶湘以为召宼亦奏罢之咸平二年入为戸部使受诏详定三司编敕坐与王扶交相请托擅易版籍责授将作少监三年出知许州徙荆南复为右谏议大夫知广州四年卒诏遣其子希顔防丧传置归乡里
　　宋太初字永初泽州晋城人太平兴国三年举进士解褐太理评事通判戎州以善政闻有诏褒美迁将作监丞赞善大夫通判晋州转太常丞雍熈三年通判成都府会诏求直言着守成箴以献淳化初迁监察御史时北面用兵选为雄州通判入判度支勾院为京西转运副使移河东迁正使改殿中御史至道初迁兵部员外郎充盐铁副使时陈恕为使太初有所防画必咨恕未尝自用会西鄙有警转馈艰急充陜西转运使白守荣等防刍粮抵灵州坐卢之翰违防责怀团练副使明年起为祠部郎中知梓州俄复旧秩真宗嗣位召还复命经度陜西餽运事咸平初拜右谏议大夫知江陵府蛮寇扰动太初以便宜制遏诏奬之再知梓州益州雷有终以母老求还诏太初就代时分川峡为四路【按宋史真宗本纪咸平四年三月分川峡转运使为益利梓夔四路本传作分川陜误今改】各置转运使帝以事有缓急难于均济命太初为四路都转运使俾同防画与钤辖杨怀忠不协蜀土始安帝虑其临事矛盾召还会御史中丞赵昌言等坐事被劾命权御史中丞先是按劾有罪必豫请朝防太初以为失风宪体狱成然后闻俄出知杭州以浙右卑湿宿疾不便求近地得庐州疾乆颇昏忘不能治太郡连徙汝光二州景徳四年卒年六十二录其弟继让试校书郎太初性周慎所至有干职誉尝箸简谭自为之序子传庆后为太子中舍
　　卢之翰字维周祁州人少笃学家贫客游单州防御使刘乙馆于门下乙徙钱塘之翰随寓其郡太平兴国四年举进士不得解诣登闻自陈诏听附京兆府解试明年登第解褐大理评事知临安县三迁殿中丞通判洺州会契丹入侵之翰募城中丁壮决漳御河以固城壁敌不能攻召还迁太常博士为河东转运副使徙京西转运副使改工部员外郎建议导潩河合于淮达许州以便漕运加戸部员外郎又改陜西转运使迁吏部员外郎至道初李顺乱蜀命兼西川安抚转运使会调发刍粮输灵州诏分三道防送命洛苑使白守荣马绍忠领其事之翰违防擅并为一为李继迁邀击于浦洛河大失辎重诏国子博士王用和乘传逮捕与转运使宋太初及副使秘书丞窦玭皆繋狱鞫问坐除名之翰贬许州司马明年起为工部员外郎同勾当陜西转运使真宗即位复吏部员外郎充转运使以乆次召拜礼部郎中复遣之任咸平元年以疾命国子博士张志言代还未几复出为京西转运使先是朝廷议城故原州以张守备之翰沮罢之其后西鄙不寜修葺为镇戎军之翰坐横议非便黜知归州三年授广南西路转运使会广州索湘卒就改太常少卿知州事之翰无防称又与转运使凌防不协隂发其事五年徙知永州未行卒年五十七
　　郑文寳字仲贤宁化人【据东都事畧増】右千牛卫大将军彦华之子彦华初事李煜文寳以防授奉礼郎掌煜子清源公仲防书籍迁校书郎归朝煜以环卫奉朝请文寳欲一见虑卫者难之乃被簔荷笠以渔者见陈圣主寛宥之意宜谨节奉上勿为他虑煜忠之后补广文馆生深为李昉所知太平兴国八年登进士第除修武主簿迁大理评事知梓州录事参军事代归献所着文召试翰林改著作佐郎通判颍州丁外艰起知州事召拜殿中丞使川峡均税次渝涪闻防州广武卒谋乱乃乘舸泛江一夕数百里以计平之授陜西转运副使许便宜从事防嵗歉诱豪民出粟三万斛活饥民八万六千口既而李顺乱西蜀秦陇贼赵包聚众数千将趋劒阁以附顺文寳移书蜀郡分兵讨袭获其渠魁余党殱焉文寳前后自环庆部粮越旱海入灵武者十二次晓达畨情习其语经由部落每宿酋长帐中人或呼为父迁太常博士召至阙下奏对防辨帝深眷遇俄加工部员外郎时龙猛卒戍环庆七年不得代思归谋乱文寳矫诏以库金给将士且自劾请代偿诏蠲其所费先是诸羌部落树艺殊少但用池盐与边民交易谷麦会餽挽趋灵州为继迁所钞文寳建议以为银夏之北千里不毛但以贩青白盐为命请禁之许商人贩安邑解县两池盐于陜西以济民食官获其利而戎益困继迁可不战而屈乃诏自陜以西有敢私市者皆抵死募告者差定其罪行之数月犯者益众戎人乏食相率冦边内属万余帐亦叛商人贩两池盐少利多取他迳出唐邓襄汝间邀善价吏不能禁闗陇民无盐以食境上骚扰帝知其事遣知制诰钱若水驰传视之悉除其禁召诸族抚谕之乃定朝廷议城古威州遣内侍冯从顺访于文寳文寳言威州在清逺军西北八十里乐山之西唐大中时灵武朱叔明收长乐州邠宁张君绪收六闗即其地也故垒未圮水甘土沃有良木薪秸之利约葫卢临洮二河压明沙萧闗两戍东控五原北固峡口足以襟西凉咽喉灵武城之便然环州至伯鱼伯鱼抵青冈青冈拒清逺皆两舍而清逺当羣山之口扼塞门之要请先建伯鱼青冈清逺三城为顿师归重之地古人有言金城汤池非粟不能守俟二年间秦民息肩臣请建营田积粟实边之防修五原故城专三池盐利以金帛啖党项酋豪子弟使为朝廷用不惟安朔方制竖子至于经营安西绥复河湟此其渐也诏从其议文寳至贺兰山下见唐室营田旧制建议兴复可得秔稻万余斛减嵗运之费清逺据积石岭在旱海中去灵环皆三四百里素无水泉文寳发民负水数百里外留屯数千人又募民以榆槐杂树及猫狗鸦乌至者厚给其直地舄卤树皆立枯西民甚苦其役而城之不能守卒为山水所壊又令宁庆州为水硙亦为山水漂去继迁酋长威喇卜威斯鄂者文寳以金帛诱之与手书要约留其长子为质令隂图继迁即遣去谓之曰事成朝廷授汝以刺史文寳又预漆木为函以备驰献继迁之首又发民曳古碑石诣清逺军将图纪功威喇卜等尽以事告继迁继迁上表请罪帝怒文寳犹含容之既而文寳复请禁盐边民冒法抵罪者甚众太常博士席羲叟决狱陜西防知其事以语中丞李昌龄以闻文寳又奏减解州盐价未满嵗亏课二十万贯复为三司所发乃命盐铁副使宋太初为都转运使代文寳还下御史台鞫问具伏下诏切责贬蓝山令未几移枝江令真宗即位徙京山咸平中召还授殿中丞掌京南货时庆州发兵防刍粮诣灵州文寳素知山川险易上言必为继迁所败未几果如其奏转运使陈纬没于贼继迁进陷清逺军命相府召文寳询防畧文寳因献河西陇右图叙其地利本末且言灵州可弃时方遣大将王超援灵武即复文寳工部员外郎为随军转运使至环州或言灵州已陷文寳乃易服引单骑冒大雪间道抵清逺故城尽得其实遂奏班师就除本路转运使上疏请再葺清逺军都部署王汉忠言其好生事遂徙河东转运使尝上言管内广鋭兵万余难得资粮请徙置近南诸州又欲令强壮戸市马备征役宰相李沆等以为广鋭州兵皆本州守城置营必虑安土重迁徙之即致纷扰又强壮散处乡落无所拘辖勒其市马亦恐非便帝复令文寳条对文寳固执前议且言土人乆留恐或生事帝曰前令团并军伍改置营壁欲其互移本贯行之已乆而文寳确陈其利因命钱若水详度以闻若水所对与沆等同遂罢之先是麟府屯重兵皆河东输餽虽地里甚迩而限河津之阻土人利于河东民罕至则刍粟増价帝尝访使边者言河裁阔数十歩乃诏文寳于府州定羌军经度置浮桥人以为便防继迁围麟州令乘传晨夜赴之围解迁刑部员外郎顷之冦准荐其熟西事可备驱防因复任陜西转运使尝出手劄密戒令邉事与僚属计议勿得过有须索重扰于下后有言其张皇者诏徙京西以朱台符代之景徳元年契丹侵边又徙河东文寳安辑所部募乡兵张边备又领蕃汉兵赴河北手诏褒谕未几复涖京西契丹请和文寳陈经乆之防帝嘉之三年召还未至遇疾表求藩郡散秩诏听不除其籍续奉养疾以其子郓州推官于陵为大理寺丞知襄城县以便其养大中祥符初改兵部员外郎车驾祠汾隂还文寳至郑州请见帝以其乆疾除忠武军行军司马文寳不就以前官归襄城别墅六年卒年六十一文寳能为诗善书工鼓琴好谈方畧以功名为已任乆在西边参预兵计心有余而识不足又不防细行所延荐属吏至多而未尝择也
　　王子舆宇希孟密州莒人少业文辞太平兴国八年举进士解褐北海主簿歴大理评事知临海县改光禄寺丞使西蜀决狱还知兴国军淳化中雷有终为江浙荆湖茶盐制置使奏子舆为判官转太子中允改著作郎江淮两浙制置茶盐就转太常博士真宗即位迁殿中侍御史因入对与三司论列利害以子舆为长转度支员外郎子舆以毎事上计司移报稽滞求兼省职乃命为盐铁判官仍领制置増嵗课五十余万贯咸平三年就命兼充淮南转运使子舆精于吏事乆掌茶盐漕运周知利害裁量经制公私便之所至郡县以公事申请者文牒纷委顷刻待报子舆皆即决遣曽无凝滞明年表求代诏许自择子舆以卞衮刘师道名闻即命衮与师道为转运使召子舆拜右谏议大夫戸部使五年方奏事便殿俄疾作仆地命中使掖之以出至第卒子道宗方幼命三司判官朱台符检校其家子舆止一子而三女皆幼道宗寻卒家寓楚州子舆妻刘还父母家子舆旅榇在京师景徳中官借船移柩还葬其里鬻京师居第以钱寄楚州官库备三女资送从其从弟之请也刘综字居正河中虞乡人少依外兄通逺军使董遵诲遵诲尝遣贡马太祖嘉其敏辨将授三班之职综自陈素习词业愿应科举及还帝解真珠盘龙衣以赐遵诲综辞曰遵诲人臣安敢当此赐帝曰吾委遵诲以方面不以此为疑也雍熈二年举进士第解褐卭州军事推官就改永康军判官迁大理评事通判睂州转太仆寺丞代还对便殿因言蜀地富庻安宁已乆益州长吏望慎择其人帝嘉之改太子中允未几李顺果为乱复召见寻为三门发运司水陆转运使通判大名府连丁家难起知建安军先是天长军及扬州六合县民输赋非便综奏请降天长军为县隶州以六合县隶建安军自是民力均济【按宋史地理志载天长军废为县隷州以杨州之六合县隷建安军并在至道二年本传作至道二年以前事与志互异】至道二年迁太常丞咸平初命代王钦若判三司都理欠凭由司出为河北转运副使上言州县募职官以昏耄放罢者其间有实防谨之士或幼累无托或居止无定全借禄廪以济朝夕一旦停罢则饥寒无依以伤和气望自今并除致仕官又言法官断狱皆引律令之文以定轻重之罪及其奏御复云虑未得中别取进止殊非一成不变之道且复烦于圣断望自今降防约束不得复然时河北承兵防之后民戸凋弊吏部所铨幕职州县官皆四方之人不习风俗且有怀土之思以是政事多因循不举综请自今并以河朔人充之冀其安土以勤职事夏人扰边环庆大屯士马诏徙综为陜西转运副使时梁鼎议禁解盐官自货鬻乃命综与杜承睿制置青白盐事综条上利害力言非便卒罢其事时灵州孤危献言者或请弃之综言灵州民淳土沃为西陲巨屛所宜固守以为扞蔽然后于浦洛河建军城屯兵积粮为之应援此暂劳永佚之势况镇戎军与灵州相接今若弃之则原渭等州益须设备较其劳费恐十倍滋多也俄充转运使又献议于镇戎军置屯田务又录唐安国镇制置城壕镇戎古记石本以进诏从其请又言天下州郡长吏审官皆据资例而授未为得人自今西川荆湖江浙福建广南知州或地居津要或戸口繁庻之处望亲加选任其执政旧臣及给舍以上知州处亦择官通判又京朝官当任逺官者率以父母未葬为辞意求防免请自今父母委未葬者许请告营办审官投状并明言父母已葬方许依例考课违者并罢其官从之六年再为河北转运使时两河用兵边事烦急转漕之任尤所倚办综继领其职号为详练景徳三年召拜戸部员外郎枢密直学士勾当三班院综言御史员数至少每奉朝请劾制狱多以他官承之甚紊彛制望诏两制以上各举才堪御史者充三院共置十员若出使按狱所经州郡官吏能否生民利病刑狱枉滥悉得察举四年西幸道出河阳境上时节度王显被疾还京以综权知孟州事未几召还复出知并州大中祥符四年馆伴契丹使因作大雪歌以献即命同知贡举以李宗谔代为馆伴使俄权知开封府综以贵要交结富民为之请求或托为亲属奏授试秩縁此谒见官司颇紊公政请加抑止又文武官居逺任而家属寓京师其子孙弟侄无赖者望严行约束并其交游辈劾罪从之七年以老疾求典河中真宗以太宁宫庙长吏奉祠综艰于拜起虑不克恭事命知庐州明年罢学士授右谏议大夫八年卒年六十一综强敏有吏材所至抑挫豪右振举文法时称干治然尚气好胜不为物论所许子建中正中并赞善大夫弟绰淳化三年进士官刑部郎中
　　卞衮字垂象益州成都人父震举蜀进士渝州刺史南光海辟为判官蜀平仍旧职会贼杜承褒率众围城援兵不至震躬率士卒且战且拒为流矢所中创甚不能临军而州兵重伤卷甲宵遁刺史陈文袭又不能遏贼遂入据郡城以伪官厚贿诱震震皆斩其使贼有东章者本州兵校也因遣人述朝廷威徳谕以祸福章惧且信因伏兵击其党类承褒之众素不为备即时大溃震与文袭分部余卒夹攻之贼众遂平文袭坐陷失州城削籍为民震以前功得赎以虢州録事参军卒太平兴国八年衮登进士第累迁大理评事知将乐县改光禄寺丞通判泗州再通判宣州淳化中上命采庻僚中防干者给御书印纸俾书课最仍赐实奉以旌异之衮预焉改太常丞咸平初迁监察御史为淮南转运副使同荆湖发运使以干职闻就加殿中侍御史入判三司开拆司再为淮南转运使兼发运使六年并三司使之职分置副贰以衮为刑部员外郎充盐铁副使景徳初卒年四十五录其弟扆为临颍主簿子咸为将作监主簿衮明敏有吏干累掌财赋清心治局号为称职然性惨毒掊克严峻专事捶楚至有大虫之号真宗尝谓近臣曰衮公忠尽瘁无所畏避人罕能及然顷在外任颇伤残酷所至州县纎微之过无所容贷大凡督察部下糺逖愆违非有大故所宜矜恕官吏自当畏威怀恩不敢贰过公家之事亦无不济乃知为吏之方适中为善也许骧字允升世家蓟州祖信父唐世以财雄边郡唐知契丹将扰边白其父当迁去信以资产富殖不乐他徙唐潜赍百金而南未几晋祖以燕蓟赂契丹唐归路遂絶尝拥商赀于汴洛间见进士缀行而出窃叹曰生子当令如此因不复行商卜居睢阳娶李氏女生骧风骨秀异唐曰成吾志矣郡人戚同文以经术聚徒唐携骧诣之且曰唐顷者不辞父母死有余恨今拜先生即吾父矣又自念不学思教子以兴宗绪此子虽幼愿先生成之骧十三能属文善词赋唐不识字而罄家产为骧交当时秀彦太平兴国初诣贡部与吕防正齐名太宗尹京颇知之及廷试擢甲科解褐将作监丞通判益州累迁右补阙歴江南转运副使洪吉上供运船水损物主吏惧罪故覆舟鞫狱者按以欺盗当流死者数百人骧驰徃讯问得其情实以闻多获轻典优诏褒之又上言劫盗配流遇赦得原还本乡雠告捕者多所杀害自今请以隶军诏可迁正使端拱初拜主客郎中徙知福州累表求还不俟报入朝召对便殿延问良乆以乆处外任为辞擢授右谏议大夫就命知益州召归上言蜀民浮窳易摇宜择忠厚者抚之为预备既而李顺叛众颇服其先见命知审官院迁御史中丞以疾固譲不许中谢日命坐劳问出良药赐之真宗即位改兵部侍郎屡求小郡养疾因入朝失仪为御史所纠特诏不问命出知单州咸平二年卒年五十七赠工部尚书赐其子宗寿出身骧虽无他才畧而人以儒厚长者称之宗寿后为殿中丞
　　裴庄字端已阆州阆中人在蜀以明经登第归朝歴虹县尉髙陵主簿本府召权司理掾转运使雷徳骧以威望自任尝廵按至境官属皆出迎候庄独视事本局徐谒道周徳骧称其守徙权忻州录事参军先是并州偫积军储条制甚峻掌出纳者尝十余人庄代之独任其事擢授绛州防御推官提防并岚二州缗帛刍粮改辽州判官仍涖旧局雍熈三年命将廵边以庄掌随军粮料内客省使杨守一称荐之授大理寺丞时迁云朔降戸于汝洛遣庄安辑之俄通判忻州未上道防魏咸信出镇澶州以通判澶州改命未逾年咸信表其能迁太子中允端拱初潘美镇真定又辟为通判时契丹掠赵深边将无功庄上书以为周世宗诛樊爱能何徽二将遂取淮南克巴蜀愿陛下申明纪律无使诸将玩冦又言缘边砦栅戍兵既寡敌易袭取咸请废罢以益州兵防诏建方田庄复上言大役兵师虑生事于边鄙帝善之淳化三年召访以边事称防令授清资官翊日拜监察御史荆湖南路转运使未行改三司盐铁判官五年李顺乱蜀命与雷有终并兼陜路随军转运同兵马事或言庄本蜀人不宜任此帝益信之许以便宜事平转殿中侍御史歴工部司封二员外郎至道二年遣将五路出师讨李继迁庄隂料师出无功因请加恩继迁俟其倔强拒命则按甲塞外俘擒未晩既而诸将果败绩咸平二年廵抚江南使还言池州兴国军得良吏余无足称且言朝廷所命知州通判率以资考而授至有因循偷安无政术而得亲民之任其素蕴才器有政绩者偶缘公坐则黜司冗务真伪莫辨侥幸滋甚请自今慎选其人勿以资格补授有政绩者加以恩礼是年秋契丹侵边命为河北转运使时傅潜统大军驻定州北庄屡奏其无谋畧虑或失机防王显掌枢密显与潜俱起攀附颇庇之庄奏至多不报徙知越州俄傅潜得罪庄因上言显潜皆非材致误边事请行严诛以肃羣议未几徙知宣州防诏求直言庄条列四事一去暴征二省烦刑三择吏职四敦稼政疏奏诏令开陈其所宜行先后庄对甚悉改司封郎中景徳初安抚两浙奏能吏二十人慢官者五人多所升黜又知潞邢二州天禧二年改光禄卿告归卒年八十一录其孙庆孙试将作监主簿庄有吏干颇无清操慷慨敢言然寡学术尝建议请置广听院西垣学士闻者嗤之子奂咸平二年进士屯田郎中稷左班殿直閤门祗候【按宋史此下有牛冕张适乐崇吉袁逄吉四传俱无事迹足录并从删】
　　韩国华字光弼相州安阳人太平兴国二年举进士解褐大理评事通判泸州就迁右赞善大夫代还除彰徳军节度判官迁著作佐郎监察御史雍熈中假太常少卿使髙丽时太宗将北征以髙丽接辽境屡为其所侵命赍诏谕之且令发兵西防既至其俗颇犷骜恃险迁延未即奉诏国华移檄谕以朝廷威徳宜亟守臣节否则天兵东下无以逃责于是俯伏听命使还歴迁左司谏充盐铁判官淳化二年契丹请和朝议疑其非实遣国华使河朔察之既至尽得其诈以闻毎嵗后苑赏花三馆学士皆得预三年国华与潘太初因对自言任两省清官兼职计司不得侍曲晏愿兼馆职即日命并直昭文馆后二日陪预苑晏三司属官兼直馆自国华等始知河阳潞州转运使言其善绥辑诏奬之景徳中假秘书监使契丹又为江南廵抚入权开封府判官真宗朝陵魏咸信自曹州召入扈从命国华权州事俄改太常少卿出知泉州大中祥符初迁右谏议大夫四年代还至建州卒于传舍年五十五赠太师中书令兼尚书令追封魏国公【按宋神宗御制韩两朝顾命定策元勲之碑载曽祖璆广晋府永济县令祖搆太子中允父国华谏议大夫皆赠太师中书令兼尚书令追封齐燕魏三国公宋史国华传不载赠封今据补】赐其子珫出身国华伟仪观性纯直有时誉子琚璩并进士及第相英宗神宗自有传【按宋史此下有何防传无事迹足录今从删】
　　慎知礼衢州信安人父温其有词学仕钱俶终元帅府判官知礼幼好学年十八献书于俶署校书郎未几命为掌书记太祖即位介俶子惟济入觐归署营田副使太平兴国三年从俶归朝授鸿胪卿歴知陈州兴元府知礼母年八十余居宛邱恳求归养退处十年缙绅称其孝至道三年以工部侍郎致仕知礼自幼至白首嵗读五经周而后止每开卷必正衣冠危坐未尝少懈焉咸平初卒年七十七子从吉钱俶之壻也为元帅府长史归朝歴将作少监防择朝士有望者补少列改太子右庻子真宗升储换卫尉少卿真宗即位复为右庻子迁詹事从吉自归朝居散秩几三十年颇以文酒自娯士大夫多与之游景徳初上言求领事务判刑部颇留意法律大中祥符初改授卫尉卿纠察在京刑狱拜右谏议大夫判吏部铨临事敏速勤心公家所至务皦察多请对陈事帝嘉其无隠八年改给事中权知开封府有咸平县民张斌妻卢氏与侄质交讼从吉子钧鋭纳卢氏贿从吉坐削秩法当死特杖脊黥坐首露在已发当天禧三年起为卫尉卿明年判登闻鼓院坐与寇准善以光禄卿致仕未几卒年七十具分遗权要晩年进子镛金部度支员外郎秘阁校理楷太常博士







　　钦定续通志卷三百十七
　　钦定四库全书
　　钦定续通志卷三百十八
　　列传
　　宋【二十二】
　　马全义【知节】　　　　雷徳骧【有终　孝先简夫】王超【徳用】
　　马全义幽州蓟人自幼学击剑善骑射十五魏帅范延光帐下延光叛晋祖征之以城降悉籍所部来上全义在籍中因补禁军不得志遂遁去汉干祐中李守贞镇河中召置帐下及守贞叛周祖讨之全义毎率敢死士夜出攻周祖垒多所杀伤守贞贪而无谋性多忌克全义屡为画防皆不能用城陷遂变姓名亡命周广顺初世宗镇澶渊全义往事之从世宗入朝周祖召见补殿前指挥使谓左右曰此人忠于所事昔在河中屡挫吾军汝等宜效之世宗即位迁右番行省从战髙平以功迁散员指挥使从征淮南以功迁殿前指挥使右番都虞恭帝立授铁骑左第二军都校领播州刺史太祖即位歴内殿直都知控鹤左厢都校领果州团练使从征李筠筠退保泽州城小而固攻之未下太祖患之召全义问计对曰筠守孤城若并力急攻立可殄灭倘缓之适足长其奸尔太祖曰此吾心也即麾兵急击之全义率敢死士数十人乗城攀堞而上飞矢贯臂流血被体全义拔镞临敌士气益奋遂克其城迁虎捷左厢都校领睦州防御使又从征李重进领控鹤虎捷两军为后殿贼平班师録功居多改龙捷左厢都校领江州防御使俄被疾太祖遣太医诊视仍谕密旨曰俟疾间当授以河阳节制全义疾已亟但叩头谢数日卒年三十八特赠检校太保大同军节度使子知节
　　知节字子元幼孤太宗时以防补供奉官赐今名【按隆平集载全义卒太祖念其功其子方七嵗召见特授供奉官赐名知节据此则知节授官在太祖时也】年十八监彭州兵以严涖众众惮之如老将又监潭州兵时何承矩为守镇以文雅饰吏治知节慕之因折节读书雍熙间护兵博州契丹入边刘廷让败于君子馆先是知节完城缮甲储积刍粟吏民以为生事既而契丹果至以有备引去众始服徙知定逺军时议调河南十三州之民【按宋史樊知古传作调发河南十七州军此作十三军互异】输饷河北转运使樊知古适至军议事知节曰此军丁少粟多簸其红腐当得十之六七知古从之果获粟五十万斛分给诸屯遂省河南之役时部民入保避宼卒有盗妇女首饰者护军止笞遣之知节曰民避外患而来反罹内宼此而可恕何以肃下即命斩之知深庆二州迁西京作坊使旋知梓州李顺之叛诏与王继恩同讨贼【按李顺乱成都王继恩为西蜀招安使讨之王继恩自有传此作刘继恩误今改】继恩恃势自任恶知节不附已遣守彭州付以羸兵三百彭之旧卒悉召还成都知节累请益兵不从贼众十万攻城知节力战自晨抵晡士多死慨然叹曰死贼手非壮夫也即横槊溃围出迟明援兵至复鼓噪入贼遂溃去帝闻而壮之曰贼众我寡知节不易当也授益州钤辖加益汉九州都巡检使防韩景祐帐下刘旰胁牙兵为乱连破州县众逾二千知节领兵三百追至蜀州与战旰走卭州知节曰贼破卭州必乗胜渡江薄我既息而后战官军虽倍制之亦劳不如乗其弊急击之破之必矣追至方井镇与旰遇杀之无噍类咸平初领登州刺史知秦州州尝质羌酋支属二十余人逾二纪矣知节曰羌亦人尔岂不怀归悉遣之羌人感之讫终更不犯塞时州有银坑嵗久鑛竭课额弗除主吏破产偿之不足知节请蠲之章三上乃允迁西上閤门使知益州兼本路转运使自干徳后嵗漕蜀物动逾万计时籍富民以部舟运坐沉覆破产者众知节请以省校代乡户运舟而程其漕事自是蜀人赖以免患徙知延州兼鄜延驻泊部署边宼将至方上元节遽命张灯啓关累夕宴乐宼不测即引去防镇州程徳政事旷弛徙知节代之诏发澶魏等六州粮输定武时兵交境上知节曰粮之来是资盗也止令于舟车所至收之宼无所得而遁车驾在澶渊时王超拥兵数十万屯真定逗留不进知节移书诮让之超始出兵犹以中渡无桥为辞知节预命度材一夕而具景徳中徙知定州未防迁东上閤门使枢密都承旨擢拜签书枢密院事时契丹已盟中国无事大臣方言符瑞知节毎不然之尝言天下虽安不可忘战去兵以为戒自陈年齿未衰五七年间尚可驱防如边方有警愿预其行但得副都部署名及良马数匹轻甲一聨足矣帝以为然因命制铜铁锁子甲以赐焉进宣徽北院使加兼枢密副使时王钦若为枢密使知节薄其为人遇事敢言未尝少屈毎廷议得其不直辄面诋之钦若宠顾方隆知节愈不为下天禧初召拜宣徽南院使知枢密院事以疾乞罢除彰徳军留后知贝州兼部署将行真宗闵其癯瘁止命归镇时上党大名之民已争来迎谒未防卒年六十五赠侍中谥正惠知节将家子以武力智谋自许又能好书賔友儒者所与善厚必一时豪杰论事謇謇未尝有所顾忌故闻其风者亦知其为正直云
　　雷徳骧字善行同州郃阳人周广顺三年举进士解褐磁州军事判官召为右拾遗充三司判官太祖即位拜殿中侍御史改屯田员外郎判大理寺其官属与堂吏附防宰相赵普擅増刑名因上言欲求见太祖以白其事未引对直诣讲武殿奏辞气俱厉太祖诘之徳骧对曰臣值陛下日旰未食方震威严尔帝怒令左右曳出诏置极典俄怒解黜为商州司户参军刺史知徳骧旧为省郎以客礼之及奚屿知州希宰相旨至则踞为庭参徳骧不能堪出怨言屿衔之适有言徳骧至郡为文讪上者屿召徳骧与语潜遣吏绐其家人取得之即械系徳骧具状以闻太祖贷其罪削籍徙灵武数年其子有邻击登闻鼓诉中书不法事赵普由是出镇河阳召徳骧为秘书丞俄分判御史台三院事又兼判吏部南曹开寳七年同知贡举太平兴国四年车驾征太原为太原西路转运使六年同知京朝官考课迁兵部郎中七年以公累降本曹员外郎出知怀州未防复旧官又命为两浙转运使其子殿中丞有终亦为淮南转运使父子同日受诏缙绅荣之俄迁右谏议大夫雍熙二年徴归朝同知京朝官考课初帝谓宰相曰朕前日阅班籍择官为河北转运使所患不能周知羣臣履行自今令徳骧録京朝官履歴功过之状引对既得渐识羣臣择才委任且使有官政者乐于召对负瑕累者耻于顾问可以为惩劝矣端拱初迁户部侍郎防赵普再入相宣制之日徳骧方正班不觉坠笏遽上疏乞归田里太宗召见安谕之赐白金三十两罢知考课止以本官奉朝请防议事尚书省乗酒叱起居员外郎郑构为盗御史劾奏下御史台案问具状帝止令罚月奉而释之讫赵普出守西洛帝终保全之淳化二年为其壻如京副使衞濯讼有邻子孝先内乱帝素怜徳骧恶暴其丑不以孝先属吏止除名配均州徳骧坐失教责授感徳军行军司马并其子少府少监有终责授衡州团练副使徳骧因慙愤成疾二年卒年七十五有终为三司盐铁副使表乞追复旧官从之徳骧无文采颇以强直自任性褊躁多忤物不为士大夫所与有邻开寳中举进士不第其父既窜灵武意宰相赵普挤抑之时堂吏胡赞李可度经职嵗久或称其请托受赇而秘书丞王洞与徳骧同年登第有邻毎走谒洞洞多以家事委之一日洞令有邻市白金半铤因曰此令吾子知要与胡将军盖谓赞也时又有招应摄官三任详由全者许投牒有司即得召试録用有邻素与前摄上蔡主簿刘伟交游知伟虽尝三摄而一任失其解由伟造伪印令其兄前进士侁书写之因是得试遇铨遂具章告其事并下御史府按鞫有邻出入赞家证其事多实狱具伟坐弃市洞等并决杖除名赞可度仍籍其家有邻授秘书省正字由是累上疏密告人隂事俄被病白昼见伟入室以杖棰其背号呼闻于外数日而死
　　有终字道成以防补汉州司户参军时侯陟典选木彊难犯选人听署于廷无敢哗者有终独抗言愿为大郡治狱掾陟叱之曰年未三十安可任此官有终不为沮署莱芜尉知监左拾遗刘祺视有终年少颇易之有终发其奸赃祺坐罪杖流海岛以有终代知监事先是三司补吏为治官率以赀进多怨横至是受署者惮有终率多避免太宗即位闻其名遣内侍伍守忠同掌监事且察其治迹守忠至裁周月即还奏有终彊济之状亟诏为大理寺丞防徳骧任陕西转运奏为解州通判特许徳骧不巡察是州有终入奏盐池利害改赞善大夫令还权知军事省通判太平兴国六年迁殿中丞知密州徙淮南转运副使时徳骧主簿两浙往往省于境上时人荣之雍熙中王师北征命为蔚州飞狐路随军转运使入为盐铁判官歴户部度支副使出知升州淳化初就迁少府少监知广州二年以女弟壻衞濯讼坐亲累责授衡州团练副使夺章服俄丁外艰行及许田召归入对起为都官员外郎歴度支盐铁副使复金紫时以江南岭外茶盐价不一细民冒禁私贩多陷重辟诏有终领江淮两浙荆湖福建广南路茶盐制置使就出盐产茶之地以便宜裁制使还改工部郎中知大名府不逾月复为少府少监徙知江陵李顺之乱王师西征命与裴庄为峡路随军转运使同知兵马事调发兵食规画戎事皆有节制师行至峡中遇盗格鬬且行且战进至广安军垒濒江三面树栅防夜隂晦贼众奄至鼔噪举火士伍恐惧有终安坐栉髪自若贼围既合引竒兵出其后击之贼众惊扰赴水死者无算就拜右谏议大夫知益州次简州寓佛舎度贼必至命左右重闭召土人严更警备初夕间道而出贼围守数重及坏寺入惟击柝者在焉俄兼同招安使贼平移知许州改知幷州真宗嗣位加工部侍郎代还知审刑院授户部使咸平二年将巡师大名【按宋史真宗本纪载咸平二年十二月帝亲御契丹甲寅驾发京师甲子次大名本传作三年误今改】遣有终乗驲先诣澶州督纳粮草车驾还次徳清军防益州奏神衞戍卒以正旦窃发害兵马辖符昭夀拥都虞王均为乱逐知州牛冕即日拜有终泸州观察使知益州兼川峡两路招安捉贼事御厨使李惠洛苑使石普供备库副使李守伦并为招安巡检使给步骑八千命往招讨又以洺州团练使上官正为东川都钤辖西作坊使李继昌为峡路都钤辖崇仪副使髙继勲王阮并为益州驻泊都监供奉官閤门祗孙正辞为诸州都巡检使正月三日均率众陷汉州进攻绵州旬日不能下趋劒门先是知劒州秘书丞李士衡度宼必至城不能守悉徙官帑保劒门焚其仓廪及署榜招军卒之流逸者得数十人已而贼果至士衡与劒门都监左藏库副使裴臻逆击之时风雪连日均众无所掠惟食败糟臻与战斩首数千级贼众疲剧宵遁还保益州士衡即驰骑入奏帝嘉之拜士衡度支员外郎臻崇仪使领峰州刺史仍旧职知蜀州供奉官閤门祗杨怀忠闻变即调乡兵防十一路巡检兵刻期进讨十七日怀忠率众入益州焚城北门至三井桥时均尚留劒门与贼将鲁麻胡阵于江渎庙前自晨至晡战数合怀忠兵势不敌退还所部怀忠部下多李顺旧党颇贪剽劫故败绩焉怀忠移文嘉眉七州调军士丁男来防二月再攻益州时均方遣逆党赵延顺攻卭蜀怀忠逆与之战贼稍退怀忠与转运使陈纬麾兵由子城南门直入军资库与纬署其库籥均众皆银枪绣衣为数队分列子城中贼兵出通逺门与怀忠战数合防暮怀忠复退军筰桥背水列阵砦槠木桥南以扞卭蜀之路贼故不复能南畧自清水坝温江金马三道来攻槠木砦出官军后焚江原神祠断卭蜀援路怀忠三路分兵以抗之斩首五百余级驱其余众入皁江获甲弩甚众乗胜逐贼至益州南十五里砦于鸡鸣原以俟王师均亦闭成都东门以自固是月有终等至令石普先与绵汉都巡检张思钧收复汉州进壁升僊桥贼出攻砦有终击走之一日均开城伪遁有终与上官正石普率兵径入官军分剽民财部伍不肃贼闭关发伏布牀榻于路口官军不得出因为所杀有终等縁堞而坠李惠死之退保汉州益州城中民皆奔迸四出复为贼党分骑追杀或囚絷之支解族诛以恐众又脇士民僧道之少壮者为兵先刺手背次髠首次黥面给军装令乗城与旧贼党相间有终署榜招之至则署其衣袂释之日数百人三月进攻弥牟砦斩首千余级复为贼所拒四月贼由升僊桥分路来宼并军于东偏有终率兵逆击大败之杀千余人夺其繖盖金枪等物均单骑还城有终遣其子奉礼郎孝若驰奏帝召孝若问败贼之由笑谓左右曰均鼠窃尔虽婴城自守计日可擒矣孝若因言尝习武艺愿改秩以効即补供奉郎俄以刑部员外郎马亮为转运使国子博士张志言副之供备库副使张晌为绵汉都巡检使杨怀忠又分所部砦于合水尾浣花等处树机石设笓篱以拒之贼自升僊之败彻桥塞门官军进至清逺江为梁而渡有终与石普屯于城北门之西依壕为土山分设鹿角又得旧草造冲梯洞车攻具普专主之髙继勲张晌孙正辞攻城东上官正李继昌王阮攻城西杨怀忠与巡检殿直閤门祗马贵攻城南贼将赵延顺尽驱凶党以拒既而延顺中流矢死又遣其党丁重万立城门上官军射之殪毎攻城辄防雨城滑不能上官军及丁夫为洞屋以进贼又凿地道出掩之溺濠中死者千余军势小防时方暑湿军士多疾有终市药他州疗之是月诏洛苑使秦翰为两川捉贼招安使有终与翰叶议于城北鱼桥又筑土山八月克城北羊马城遂设鴈翅敌棚覆洞屋以进逼罗城九月城北洞屋成贼对设敌楼以抗官军有终遣卒焚之贼复筑月城以自固有终募敢死士间道以入贼为药矢中者立死卒皆氊秉燧悉焚其望橹机石先遣东西南砦鼓噪攻城有终与石普分主洞屋以进普穴城为暗门门成贼攒防于前无敢进者有二卒请行许以厚赏乃麾戈直冲之贼锋稍却遂入城有终登城楼下瞰贼之余众犹砦天长观前于文翁坊密设礮架髙继勲白于马亮请给稭秆油籸众执长防巨斧秉炬以进悉焚之杨怀忠焚其砦天长观前追至大安门复败焉是夕二鼓均与其党二万余南出万里桥门突围而遁有终疑有伏遣人纵火城中诘朝与秦翰登门楼牙吏有受伪署官职者捕得立楼下傍积薪厝火其上索男子魁壮者令辨之曰某尝受某职即令左右捽投火中自晨至晡焚死者数百人时谓寃酷均既走度合水尾由广都畧陵荣趣富顺监所过断桥塞路焚仓库而去初有终遣怀忠领虎翼军追之后二日石普既往以前军为后援十月均至富顺其将校以筏度江趋戎泸蛮境朝廷毎嵗孟冬朔诏富顺监具酒肴犒内属蛮酋是日裁设具而均党适至皆食焉闻怀忠追骑将至均心易之谓其党曰速降怀忠令其众负担以行怀忠距富顺六十里于杨家市少憩贼众在后者邀战怀忠遣骑士歴髙原觇贼且语其左右曰纵贼度江后悔无及问石侯将至当以竒兵取之乃临江列阵击之余党散走有拏舟将度江而遁者怀忠令张弩射之溺死甚众怀忠张旗鸣鼙入城均方在监署中其众多醉均穷蹙缢死虎翼军校鲁斌斩其首诣怀忠获僭伪法物旌旗甲马甚众擒其党六千余人逆徒歼焉怀忠旋军出北门普众方至夺均首驰归成都枭于北市均本开封散从直后补军校初神御军之戍成都者以均及董福分二指挥以领之福御众有法部下皆优足均纵其下饮博军装亦以给费是嵗车驾幸河朔符昭夀与牛冕大阅于东郊蜀人趋视之二军衣服鲜敝不等均众因是慙愤益州知州与钤辖二廨并禁旅为牙队嵗除冕以酒肴犒部士而昭夀既骄恣复肆侵虐冕亦寛弛无政故诘朝合起为乱神衞卒既杀昭夀是日成都官吏方相与贺正闻变皆奔窜牛冕与转运张适缒城而出惟都巡检使刘绍荣冒刃格鬬既而众寡不敌叛卒尚未有主或欲奉绍宗为帅者绍宗摄弓骂曰我燕人也比弃乡土来归本朝岂能与汝同逆汝亟杀我我肯负朝廷哉众未敢动监军王泽与均适至乃谓均曰汝所部为乱盍自往招安均既往叛卒即拥之为王绍荣自经死均僭号大蜀改元化顺署置官称设贡举以张锴为谋主锴本名美太原旧卒后为神衞小校狡狯尝歴战阵粗习阴阳以荧惑同恶故劝均为乱均实戅愞无谋尝言官军若至我当先路出迎自陈被胁之状锴闻之择军中子弟署寄班以防守均令不与人接见官军围城毎射箭招诱及令均子弟至城下均皆不之知得箭书锴悉焚之自起至败所守止一城而已均初署亲军为天降虎翼后果为虎翼军所杀贼既平遣承受供奉官杨崇勲乗传告捷赐崇勲锦袍银带器币有终加保信军节度观察留后以秦翰为内园使恩州刺史石普为益州团练使髙继勲王阮并为崇仪使孙正辞为内殿崇班李继昌为奬州刺史张晌为供备库使杨怀忠为供备库副使马贵为供奉官是役也怀忠之功居最为石普所忌朝廷微闻之遣寄班安守忠按视战所尽得其功状以故怀忠复迁崇仪使领恩州刺史四年有终代还命为泾原仪渭镇戎路都部署辞不拜改知永兴军府【按长编载有终以平贼功进保信军留后代还知永兴军宋史本传祗云怀忠迁崇仪使领恩州刺史有终代还改知永兴不载以功进留后事】徙秦州景徳初徙为并代副都部署契丹入侵帝幸澶渊诏有终率所部由土门抵镇州与大兵防既而王超桑赞逗挠无功惟有终赴援威声甚振河北列城赖其雄张既而契丹修好命还屯所就判并州召拜宣徽北院使检校太保二年暴疾卒年五十九赠侍中録其子孝若为内殿崇班閤门祗孝杰为内殿崇班孝绪为供奉官孝恭为侍禁亲族门客给事辈迁补者八人有终倜傥自任不拘小节有干局沈敏善断不畏彊御轻财好施歴典藩阃能抚士卒丰于宴犒官用不足则倾私帑及钱以给之家无余财奉身甚薄常所御者铜鞍勒马而已第在崇仁里者徳骧所创有终在蜀常贷备用库钱数百万奏纳其第偿之优诏蠲免为宣徽使特给廉镇公用钱嵗二千贯身没之日宿负犹不啻千万官为偿之王继英在枢密颇忌有终进用屡言其在蜀及守边厚费以収士卒心真宗不之信卒保护焉
　　孝先字子思有邻子举进士试秘书省校书郎知天长县以衞濯讼其内乱除籍配均州后复知宛邱县李继隆判陈州荐其能加试大理评事契丹入侵真宗幸大名孝先以部刍粮河北首至行在擢太常寺奉礼郎王均反益州随季父有终进讨孝先率先锋与贼战升仙桥斩首数百得均金枪黄繖以献改将作监丞李继迁陷灵州朝廷调兵军费多出于民关内大扰孝先请益募商人入粟塞下偿以茶盐召对称旨命驰驿陕西与转运使郑文寳议立规画事多施行累迁尚书屯田员外郎尝请置三司拘收司以检天下财利出入之数诏如其请知兴元府坐保任失实降通判华州徙知郓州宰相宼准举换内园使知贝州防慈州民张熙载诈称黄河都总管籍并河州郡刍粮数至贝州孝先觉其奸捕系狱孝先欲因此为竒功以动朝廷迫司理参军纪瑛教熙载伪为契丹谍者部送京师枢密院按得孝先所教状谪泽州都监后迁领军衞大将军昭州刺史分司西京卒子简夫
　　简夫字太简隠居不仕康定中枢密使杜衍荐之召见以秘书省校书郎签书秦州观察判官时三白渠久废京兆府遂荐简夫治渠事先时治渠嵗役六县民四十日用稍木数百万而水不足简夫用三十日稍木比旧三之一而水有余知坊州徙阆州用张方平荐知雅州既而辰州蛮酋彭士羲入宼三司副使李参侍御史朱处约安抚不能定继命简夫往至则督诸将进兵筑明溪上下二砦据其险要拓取故省地石马崖五百余里士羲内附擢三司盐铁判官以疾知虢同二州累迁尚书职方员外郎卒録其子爵臣为郊社斋郎
　　王超赵州人弱冠长七尺余太宗尹京召置麾下及即位以御龙直淳化二年累迁至河西军节度使殿前都虞真宗嗣位以翊戴功加检校太傅领天平军节度咸平二年大阅禁兵二十万于东郊超执五方旗以节进退帝御戎幄观之面赐褒奬从幸大名与都虞张进并为先锋都大防检传潜逗挠得罪以超为侍衞马步军都虞镇州行营都部署又帅镇定髙阳关三路与契丹战于遂城西俘馘二万计斩其禆王骑将十五人李继迁陷清逺军超将西面行营之师御之徙帅永兴军宰相言超材堪将帅遂以超帅定州路行营王继忠副之寻加镇定髙阳关三路都部署密遣中使赐以御弓矢许便宜从事加开府仪同三司检校太傅咸平六年辽师大入超召镇州桑赞髙阳关周莹率兵防定州莹以非诏旨不至辽兵围望都超赞率兵赴之阵于县南六里继忠在阵东偏契丹出其背遮絶粮道人马乏困继忠驰前与契丹战超赞遂旋师继忠孤军没焉帝即遣刘承珪李允则驰往察退防之状且言镇州副部署李福拱圣军都指挥使王升当战先旋福坐削籍流封州升决杖配琼州景徳初帝亲巡澶渊召超赴行在复缓师期契丹遂深入防南北通好故薄其责止罢超三路帅为崇信军节度使徙知河阳又移镇建雄知青州卒赠侍中再赠尚书令追封鲁国公諡武康超为将善部分御下有恩与髙琼同典禁旅尝休假他适过营垒军校不时将迎琼即命棰罚超以为非公行不当加罪人称其恕然临事寡谋拙于战鬬子徳用徳用字元辅幼从父补衙内都指挥使至道二年分五路出兵讨李继迁超帅师六万出绥夏徳用年十七为先锋将万人战铁门关斩首十三级俘掠畜产以数万计进师乌白池诸将多失道不至敌甚鋭超按兵不进徳用请乗之以精兵五千转战三日敌势却徳用曰归师迫险必乱乃领兵距夏州五十里絶其归路下令曰乱行者斩一军肃然超亦为之按辔继迁蹑其后左右望见队伍甚严整莫敢近超抚其背曰王氏有子矣累迁内殿崇班以御前忠佐为马军都军头出为邢洺磁相巡检盗张洪霸相聚界上吏不能捕徳用以氊车载勇士诈为妇人饰过邯郸贼果来邀勇士奋出悉擒之徙督捕陕西东路盗贼相戒曰此禽张洪霸者皆相率逃去为环庆路指挥使寻以奏事忤旨责授郓州马步军都指挥使天圣初以博州团练使知广信军城坏久不治徳用率禁军増筑之有诏褒谕召还又为并代州马步军副都总管迁殿前都虞步军副指挥使歴桂州福州观察使章献太后临朝有求内降补军吏者徳用曰补吏军政也不可与太后固欲举之卒不奉诏乃止太后崩有司请衞士坐甲徳用曰非故事也不奉诏仁宗阅太后閤中得徳用前奏军吏事竒之以为可大用拜检校太保签书枢密院事徳用谢曰臣武人幸得以驰驱自効赖陛下威灵待罪行间足矣且臣不学不足以当大事帝遣使者趣入院遂为副使久之以奉国军节度观察留后同知院事迁知院歴安徳军加检校太尉定国军节度使宣徽南院事赵元昊反徳用请自将讨之不许徳用状貌雄毅面黒颈以下白晳人皆异之言者论徳用貌类艺祖【按东都事畧作翰林学士苏绅语】御史中丞孔道辅继言之且谓徳用得士心不宜久典机密遂罢为武宁军节度使徐州大都督府长史有言徳用市马于府州者上其券乃市于商人者言者犹不已降右千牛衞上将军知随州州置判官家人皆惶恐徳用举止言色如平时惟不接賔客而已徙知曹州或谓徳用曰孔中丞害公今死矣徳用曰中丞言官岂害我者朝廷亡一忠臣可惜也起为保静军节度观察留后知青州改澶州陕西用兵久无功契丹遣刘六符来求复关南地以兵压境徳用见帝流涕言臣前被罪陛下赦而不诛今不足辱命帝慰劳曰河北方警借卿镇抚之又赐手诏慰勉拜保静军节度使嵗大熟六符见徳用拜曰此公仁政所及也徙真定府定州路都总管还奏事复以宣徽南院使判成徳军未行徙定州路都总管日训练士卒久之士殊可用契丹使谍者来觇或请捕杀之徳用曰第舎之彼得实以告是服人之兵以不战也明日大阅援枹鼓之士皆踊跃进退坐作终日不戮一人乃下令具糗粮听吾鼓声视吾旗帜所向觇者归告契丹谓汉兵将大入既而复议和遂徙陈州又徙河南不行入奉朝请出判相州拜同中书门下平章事判澶州徙郑州封祁国公还为防灵观使徳用素善射虽老不衰侍射瑞圣园辞曰臣老矣不能胜弓矢帝再三谕之持二矢未发帝顾之使必中乃收弓矢谢一发中的再发又中帝笑曰徳用欲中即中尔孰谓老且衰乎赐袭衣金带加检校太师复判郑州徙澶州改集庆军节度使封冀国公皇祐三年上疏乞骸骨以太子太师致仕大朝防缀中书门下班徳用将家子习知军中情伪善以恩抚下故多得士心虽屡临边境未尝亲矢石督攻战而名闻四夷闾阎妇女小儿皆呼徳用曰黑王相公帝尝遣使问边事徳用曰咸平景徳中赐诸将阵图人皆死守战法缓急不相救以至于屡败诚愿不以阵图赐诸将使得应变出奇自立异効帝以为然徳用虽致仕乾元节上夀预班廷中契丹使语译者曰黑王相公乃复起耶帝闻之起为河阳三城节度使同中书门下平章事判郑州至和元年遂以为枢密使命入谒拜明年富弼相契丹使耶律防至徳用与防射玉津园防曰天子以公典枢密而用富公为相将相皆得人矣帝闻之赐弓一矢五十后封鲁国公求去位至六七乃以为忠武军节度使景灵宫使又以为同羣牧制置使有诏五日一防朝听子孙一人扶掖卒年七十九赠太尉中书令諡武恭加赐其家黄金徳用诸子中咸融最钟爱晩年颇纵之多不法后更折节自饬官至左藏库使眉州防御使



　　钦定续通志卷三百十八
　　钦定四库全书
　　钦定续通志卷三百十九
　　列传
　　宋【二十三】
　　傅潜【张照允】　　王汉忠　　　王能
　　张凝　　　　　魏能　　　　陈兴
　　许均　　　　　李重贵　　　呼延赞
　　刘用　　　　　耿全斌　　　周仁美
　　田绍斌　　　　杨琼　　　　钱守俊
　　徐兴　　　　　王杲　　　　白守素
　　张思均
　　傅潜冀州衡水人少事州将张廷翰太宗在藩邸召置左右即位隶殿前左班歴东西班指挥使征太原一日再中流矢又从征范阳先至涿州与契丹战生擒五百余人翌日上过其所见积尸及所遗器仗嘉叹之师旋擢为内殿直都虞帝对枢宻言潜从行有劳赏簿三迁至日骑天武左右厢都指挥使领云州防御使雍熙二年命大将曹彬北征以潜为幽州道行营前军马步军都指挥使师败于拒马河责授右领军卫大将军自检校司徒降为右仆射仍削功臣爵邑明年起为内外马步都军头领潘州防御使自端拱初至至道中数被迁转出为延州路都部署改镇州真宗即位领忠武军节度召还咸平二年复出为镇定髙阳闗三路行营都部署契丹大入缘邉城堡悉飞书告急潜麾下步骑凡八万余咸自置鐡挝鐡棰争欲奋击潜畏懦无方畧闭门自守将校请战者则丑言骂之无何契丹破狼山砦悉鋭攻威虏畧宁邉军及祁赵游骑出邢洺镇定路不通者逾月朝庭屡间道遣使督其出师防诸路兵合击范廷召桑赞秦翰亦屡促之皆不聴廷召等怒因诟潜曰公恇怯乃不如一妪尔潜不能答都钤辖张昭允又屡劝潜潜笑曰敌势如此吾与之角适锉吾鋭气耳然不得已分骑八千步二千付廷召等于髙阳闗逆击之仍许出兵为援洎廷召等与契丹血战而潜不至康保裔遂战死及车驾将亲征又命石保吉上官正自大名领前军赴镇定与潜防潜卒逗遛不发致敌骑犯徳棣渡河凑淄齐刼人民焚卢舍帝驻大名而邉防末至且诸将屡请益兵潜不之与有战胜者潜又抑而不闻帝繇是大怒乃遣髙琼单骑即军中代之令潜诣行在至则下御史府命钱若水同劾按一夕狱具百官议法当斩从驾羣臣多上封请诛之帝贷其死诏削夺潜在身官爵并其家属长流房州潜子内殿崇班从范亦削籍随父流所仍籍没其赀产五年防赦徙汝州景徳初起为本州团练副使改左千牛衞上将军分司西京大中祥符四年车驾西巡至洛因命从驾还京迁左监门大将军还其宅久之判佐金吾街仗天禧元年卒【按宋史此上有王继忠传考继忠官定州路副都部署战防契丹赐名耶律显忠又改名忠信歴封王爵其后继忠附表力请召还中朝真宗以誓书约各无所求赐诏论意史称南北息兵继忠与有力焉与甘心委质二姓者有别且辽史已为立传其与契丹战事亦附见王超传中此从删】
　　张昭允字仲孚卫州人以父秉荫试大理评事潘美妻以女奏换右班殿直以久次迁通事舍人端拱初契丹内侵命为雄州监军敌骑乗秋掠境上昭允与知州田仁朗选鋭卒袭其帐败走之进西上閤门副使提总左右藏金银钱帛昭允以诸州绢常度外长数尺请裂取付工官备他用嵗获羡余既而士卒受冬服度之不及程出怨言昭允坐免官俄起为崇仪副使累迁西上閤门使河西马步军钤辖屯石州防讨李继迁王超出夏绥州路领后阵超深入数百里逾白池道阻粮絶昭允以所部援之戎人大败真宗即位以昭允章懐皇后姊婿颇被亲信咸平二年命为镇定髙阳闗行营马步都钤辖时傅潜为都部署畏愞城守昭允屡劝其出兵潜按兵不动潜既得罪昭允亦削夺官爵长流道州景徳二年起为楚州团练副使改右神武将军大中祥符元年卒昭允喜笔札习射晓音律子正中居中【按宋史此下有戴兴传无事迹足録今从州】
　　王汉忠字希杰徐州彭城人少豪荡有膂力形质魁岸善骑射节帅髙继冲欲召至帐下汉忠不往因殴里中少年遂西至京师太宗在藩邸召见竒其材力置左右即位补殿前指挥使迁内殿直都知从征太原先登流矢中眸战益急帝壮之端拱初累迁侍卫马军都虞领洮州观察使髙阳闗副都部署契丹南侵汉忠合诸军击败之淳化中徙定州迁殿前都虞真宗即位自中山召归复出为髙阳闗都部署进领威塞军节度咸平三年契丹掠中山汉忠率诸将阵于野契丹遁追斩甚众获其贵将加殿前副都指挥改领保静军节度五年罢西面经畧使命汉忠为邠宁环庆两路都部署李允正宋沆为钤辖领戍兵二万五千人委汉忠分道控制数月召还坐违诏无功责左屯卫上将军出知襄州常奉外増嵗给钱二百万未上道得疾卒赠太尉汉忠有识畧军政严肃性刚果不务小节轻财乐施好读书颇能诗喜儒士侍賔佐有礼名称甚荗以是自矜尚羣帅多不悦之从吉后因诣阙上书坐除名配随州王能广济定陶人初事州将袁彦太宗在晋邸召置左右即位补内殿直累迁至前右班都虞兼御前忠佐马步军都军头咸平初自捧日右厢都指挥使出为济州团练使知静戎军建议决鲍河断长城口北注雄州塘水为戎马限方舟通漕以实塞下又开方田尽静戎顺安之境契丹来侵能击走之初真宗询军校勤勇者委以方面因语宰相曰闻王能魏能颇宣力公家陈兴张禹班亦有声于时才固难全防十得五亦有助也景徳初擢本州防御使与魏能张凝并命出为邢洺路都部署俄改镇定髙阳闗三路行营都部署大中祥符二年诏合镇定两路部署为一命能领之明年召入为侍衞步军副都指挥使领曹州观察使汜汾阴留为京城巡检兼留司殿前司事礼成加领振武军节度复为镇定副都部署兼知定州八年表求入觐许之先是节帅陛见必饮于长春殿掌兵者则不预至是特令用藩臣例有司言能既赴坐则殿前马军帅皆当侍立繇是特令诸帅预坐自是掌兵者率以为例天禧二年制授彰信军节度罢军职赴镇以地近其乡里宠之也明年卒年七十八赠太尉録其子守信等官
　　张凝沧州无棣人少有武勇倜傥自任乡人赵氏子以材称凝耻居其下因挟弓与角胜负约筑土百步射之凝发一矢洞过矢激十许步抵大树而止观者叹服节帅张美壮之召置帐下太宗在藩邸闻其名以亲卫即位补殿前指挥使稍迁散只班都虞淳化初以其有材干与王斌王宪并授洛苑使凝领绣州刺史出为天雄军驻泊都监移贝州改髙阳闗行营钤辖六宅使真宗践祚加庄宅使迁北作坊使咸平初契丹南侵凝率所部兵设伏于瀛州西出其不意腹背奋撃挺身陷敌凝子昭逺年十六从行即单骑疾呼突入阵中所向披靡掖凝以出明年契丹兵大至车驾幸大名凝与范廷召于莫州东分防要害断其归路契丹宵遁凝纵兵击之尽夺所掠生口资畜邠宁环庆灵州路副部署兼安抚使时斥堠数扰转运使刘综惧飞挽不给问计于凝凝曰今当深入因敌资粮不足虑也乃自白豹镇率兵入敌境生擒贼将烧荡三百余帐刍粮八万斩首五千余获牛马器甲二万降九百余人庆州蕃族和尔嘉木等桀黠难制凝袭破之又熟户与生羗错居颇为诱胁凝引兵至八州原分水岭柔逺镇降和卓等百七十余族合四千戸邉境获安就加宁州团练使景徳初迁本州防御使代杨嗣为定州路行营副部署徙保州驻泊又兼北面安抚使时王超为总帅以大兵顿中山朝议择凝与魏能田敏杨延昭分握精骑俟契丹至深入以率其势超尝请四人悉所部帝以本设竒兵挠敌之心腹若复取裁大将则无以责效乃令凝等不受超节度时魏能逼挠退保城堡众皆愤悱贵让能凝独黙然或问之凝曰能粗材阴愎既不为诸君所容吾复切言之使其心不自安非计也帝闻而嘉其有识车驾观兵澶渊凝率众扺易州既而契丹受盟北归所过犹侵剽不已遂以凝为縁边安抚使提兵蹑其后契丹乃不敢掠夺改髙阳闗部署明年议劳就加殿前都虞卒凝忠勇好功名累仕西北善训士卒缮完器仗前后赏赐多以犒师家无余资京师无居第真宗悼惜之赠彰徳军节度使遣中使防丧还京官给葬事厚恤其家子昭逺
　　魏能郓人出应募隶云骑军后选补日骑左射又隶殿前班七迁散员左班都知旧将诸军辞见才器勇敢或逈异出羣者许将校交举以任使毋枉其志能时未有举者太宗曰能材勇过人朕可自保由是进用之端拱二年加御前忠佐马军副都军头歴殿前左班都虞领溪州刺史加秩转马步军都军头咸平三年真拜黄州刺史明年为镇定髙阳闗三路前阵钤辖五年知郑州团练使复任为虏军契丹入侵能当城西与诸将合战无惮色大败其众斩首二万级契丹统军鐡林公来薄阵能发矢殪之并其家十五人夺甲马兵械益众契丹复入能率州军逆战南闗门遣其子政与都监刘知训间道絶敌行势战数十合破走之获器甲十八万契丹尝谋内侵能侦知即发兵逆撃之擒酋帅殄灭殆尽六年改威虏军部署知军使能建言戍卒逸边境者请没其妻与子为奴婢帝虑严迫聴缓期自新违以法坐防浚静戎顺安军营田河道以扼敌冲【按长编载成平六年七月甲寅对辅臣于便殿帝曰今河北已屯大兵而邉将屡奏敌未有隙且聚军虚费则民力何以充络朕切思之不若因有所置制以为控扼之利静戎顺安军先开营田河道可以扼黒卢口三台小李路又得通漕极边当今乗此开浚使及军城敌或挠我役即合兵击杀此苐言浚顺安军营田河道不及静戎今防増】徙莫州路部署时石普屯兵顺安之西境诏能与杨延昭田敏掎角为备景徳初破契丹于长城口追北遏阳山复以所部御防于顺安召拜防御使复出为宁邉军路部署诏推能果略再任以威虏使副精兵伺敌动止邉人百余掠居民树蕃僧为帅能与田敏杨勲合兵设伏击之擒其帅贼来逼城能出兵拒之少衂即郤阵入城张凝以兵击却之防诏能与凝领偏师分道入幽易牵制契丹之势能畏愞不前且不戢所部多俘夺人马俄徙屯定州及遣凝蹑迹北行能麤险自度无功心愧出怨辞以讪闻朝议谓能刚猾少检不可専任乃命綦政敏为钤辖俾同职焉明年师还大名时王能曹璨各领兵归阙钤辖孙全照遣能璨之师由北门分道先入能师继之能怒全照后已疾驱竞入全照射之能夺全照弓以去翌日诣判府王钦若诬全照射伤押队閤门杨凝嗣颇纷竞全照宻疏能摧兵退缩师缓失期及师旋不整状帝怒其逗遛防全照奏乃质实于张凝白守素等即责授右羽林将军出为巩县都监明年以自陈特改官右骁骑大将军虢州都监累遣加领康州团练使大中祥符八年卒録其子正为閤门只靖为三班奉职陈兴澶州卫南人开宝中应募为卒得御龙右直端拱中累迁御前忠佐步军副都军头王超为并代部署奏兴随军遣戍汾州明年李继隆行营河西兴麾下克绥夏银州继隆命防知夏州寻还屯所受诏提辖河东缘邉城池器甲蒭粮至道初继隆荐其材干召补御龙弩直都虞咸平初为马军都军头领防州刺史三年真授宪州刺史知霸州防城绥州诏与钱若水往视利害事具若水又徙泾原仪渭镇戎军部署上言镇戎军去渭州瓦亭砦七十余里中有二堡请留兵三百戍之俄与曹玮秦翰领兵扺镇戎军西北乌延咸泊川掩击蕃防章宻族帐获甚众继迁所迁哈努勒族往嵗钞刼灵州援粮恃险与众尤桀黠难制复与秦翰等合兵进讨穷其窠穴尽焚掘其窖藏复诏褒之仍加赐赉景徳三年迁本州团练使知徐州兴起行伍有武畧所至颇着声绩真宗言军校之材必以兴为能大中祥符初召为神龙卫四厢都指挥使领登州防御使出为邠宁环庆路副都部署兼知邠州坐擅释刼盗罢军职改徐州防御使知懐州六年卒
　　许均开封人建隆中应募为龙防卒征辽州以初补武骑十将开宝中迁武骑副兵马使从曹彬征金陵率众防水砦流矢贯手改本军使从征河东攻隆州城先登陷之中八创迁副指挥使前后屡被赏赉出屯杭州妖僧绍伦结党为乱均从巡检使周莹悉擒杀之端拱初补指挥使从李继隆秦翰赴夏州擒赵保忠令均率兵卫守改龙卫第四指挥使俄屯夏州贼来犯境一日十二战走之又从石普击贼于原州牛栏砦普表上其功迁第三军指挥使咸平初以御前忠佐马军都军头戍秦州王均之乱遣乗入蜀雷有终麾下守鱼桥门又从秦翰追杀贼党于广都降其众七千余驿召授东西班都虞领顺州刺史五年稍迁散员都虞尝召见访以北面邉事翌日真拜磁州刺史深州兵马钤辖六年改泾州驻泊部署数月知镇戎军尝出巡警至陇山木峡口真宗以其无故离城虑有狂冦奔突诏书戒敕俄以其不明吏治用曹玮代之徙为邠州驻泊部署改永兴车部署车驾将幸澶渊诏均与知府向敏中及鳯翔梁鼎同提总陕西诸州巡检捕盗事时有王长夀者本亡命卒聚徒百余是春扺陈留剽刼县民捕之不获朝廷遣使益兵逐之澶濮间防契丹南侵夹河民庶惊扰长夀结党愈众人皆患之均至胙城长夀拥众五千余人县钞掠均部下徒兵杨袒与鬬均以方畧诱之生擒长夀斩获其党皆尽帝以方御敌未欲因捕贼奬均但赏均部下卒被伤者赐帛迁级焉明年追叙前劳擢为本州团练使寻出知代州四年均被疾以米鋭代还未至而均卒録其子懐忠为奉礼郎懐信为侍禁防子懐徳自有【按宋史此下有张进传无事迹足録今从删】
　　李重贵孟州河阳人姿状雄伟善骑射少事夀帅王审颇见亲信以甥妻之补合流镇将镇有羣盗以其尚少谋夜入刼钞重贵知之即筑栅课民习射盗闻之溃去太宗在藩邸知其勇干召帐下即位补殿前指挥使累迁捧日右厢都指挥使领蛮州团练使至道二年出为衞州团练使未行防命将五路讨李继迁以重贵为麟府州浊轮砦路都部署得对便殿因言贼居沙碛中逐水草收蓄无定居便战闘利则进不利则走今五路齐入彼闻兵势大甚不来接战且谋逺遁欲追则人马乏食将守则地无坚垒贼既未平臣辈何顔以见陛下太宗善之出御劒以赐又累遣使抚劳既而诸将果无大功及还命为代并副都部署真宗即位加本州防御使徙髙阳闗行营副都部置咸平二年契丹南侵议屯兵杨疃张凝领先逢遇敌重贵率策应兵酣战全军而还范廷召自定州至遇契丹兵交战康保裔大阵为敌所覆重贵与凝赴援腹背受敌自申至寅力战却敌时诸将颇失部分独重贵与凝全军还屯凝议上将士功状重贵喟然曰大将防没而吾曹计功何面目也帝闻而嘉之明年以劳进阶及食邑徙知贝州召至劳问复遣入郡是冬徙沧州驻泊副都部署兼知州事以疾求还京就医药既愈连为刑州天雄二部署又知冀州景徳初车驾幸澶渊召还为大内都部署明年知郑州州以疾甚授左武衞大将军领潘州防御使改左羽林军大将军致仕大中祥符三年卒
　　呼延赞并州太原人少为骁骑卒太祖以其材勇补东班长入承防迁骁雄军使从王全斌讨西川身当前锋中数创以功补副指挥使太平兴国初太宗亲选军校以赞为鐡骑军指挥使从征太原先登乗城及堞而坠者数四面赐金帛奬之七年从崔翰戍定州翰言其勇擢为马军副都军头稍迁内员寮直都虞雍熙四年加马步军副都军头尝献阵图兵要及树营砦之防求领边任召见令之作武艺赞具装执鞬驰骑挥鉄鞭枣槊旋绕廷中数四又引其四子必兴必改必求必显以入迭舞劒盘槊赐白金数百两及四子衣带端拱二年领冨州刺史俄与辅超并加都军头淳化三年出为保州刺史冀州副都部署至屯所以无统御材改辽州刺史又以不能治民复为都军头加康州团练使咸平二年从幸大名为行宫内外都巡检真宗尝补军校皆叙已功或至讙哗赞独进曰臣月奉百千所用不及半忝幸多矣自念无以报国不敢更求迁擢将恐福过灾生再拜而退众嘉其知分三年元徳皇太后园陵命掌防仪衞及还而卒赞勇有胆鸷悍轻率常言愿死于敌徧文其体为赤心杀贼字至于妻孥仆使皆然诸子耳后别刺字曰出门忘家为国临阵忘死为主及作破阵刀降魔杵鐡折上巾两旁有刃皆重十数斤绛帕首乗骓马服饰诡异性复鄙诞不近理盛冬以水沃孩幼冀其长能寒而劲健其子尝病赞刲股为羮疗之赞卒后擢必显为军副都军头
　　刘用相州人善骑射事太宗于藩邸即位补军职累迁捧日都指挥使李顺乱蜀为西路行营钤辖贼平迁祈州刺史至道初为河西乌百池都钤辖着战功改髙阳闗副都部署真宗即位加本州团练使并州副都部署咸平中复为髙阳闗副都部置时烽堠数警用建议益邉兵俟其南牧即率骁鋭出东路以牵制其势因图上地形帝召宰相阅视可其奏且令转运使于保州威虏静戎顺安军预备资粮六年命将三路出师扞敌诏用与刘汉凝田思明领兵五千由东路防石普孙全照犄角攻之未几换镇州副部署景徳初为邢州部署车驾北征用以城守之劳进爵邑歴知齐陈潞三州大中祥符二年卒
　　耿全斌冀州信都人父颢懐顺军校全斌少丰伟颢携谒陈抟谓有藩侯相颢戍西蜀全斌往省乗舟泝江夜大风失防漂七十里至曙风未止舟怱泊岸人颇异之后游京师属太宗在藩邸全斌拜于中衢自荐材干得召试武艺以善左射帐下即位补东班承防稍迁骁猛副兵马使从征太原还遇契丹于蒲阴追击至徐河因据水口要害迁补日骑副兵马使云骑军使屯瀛州与契丹战所乗马两中流矢死凡三易乗战不却契丹为引去端拱初击蕃部于宥州败之累转马步军都军头全斌在军中有能名真宗尝召问边事全斌口陈利害甚称防因谓辅臣曰元澄郑诚耿全斌人多称之观其词气若有志操止在宿衞无以见其才冝以邉郡试之遂拜雄州刺史知深州徙石隰部署以备河西继迁死全斌率兵入伏落闗诱蕃部来归者数千人俄知安肃军尝绘山川险易为图以献契丹来侵自山北扺河浒全斌遣子从政焚桥砦分率精兵击走之改冀州刺史髙阳闗铃辖擢从政为侍禁寄班只大中祥符初封禅泰山以为濮州钤辖其年还京师卒
　　周仁羙深州人开宝中应募隶贝州骁防军闗南李汉超选备给使屡捕获契丹谍者从汉超战于西嘉山身中重创补队长汉超上其功殿前班迁御前忠佐马军副都军头戍环州时弩卜雅尔鼐累嵗为防仁美与陈徳宋思防破之发戎族囷窖以饷师又与思恭讨茂车春济逹至道初舒玛尔弩卜雅尔鼐族复叛徳令仁美提兵抚揖之仁美谓石昌镇主和文显曰此贼不除邉患未弭因厚设酒召酋长长十八人缚送州狱自是诸族慴畏二年又与马绍忠白守荣田绍斌部刍粮趣清逺军仁美为先锋至岐子平遇贼撃走之明日又战于浦洛河自已至戍战数十合进壁干绍忠守荣皆败走绍斌退止浦洛独仁美所部不满三千身中八创获刍粮官吏直扺清逺绍斌继至深叹其勇干表上其功时运粮民道路被伤者相继仁美领徒援防悉扺环州又遇虏于槖駞路击走之先是诸蕃毎贡马京师为继迁邀击仁美领骑士为援贼不敢犯补澶州龙为军都虞部署李继龙奏留麾下选军中伉健者千人令仁美领之屡入敌境战有功俄还澶州召见防令诸军射仁美自陈筯力未衰愿对殿廷发二矢帝许之既而前奏曰臣老于戎门多戍外郡罕曽入觐京阙前后征行体被三十余创今日得对万乗千载之幸傥或备员宿衞立殿廷下一日足矣帝顾傅潜而笑溍亦称其武干力留补马步军副都军头潜屯北面常以自随契丹攻蒲阴仁美领万骑解其围又从王超屯镇定仪渭累迁龙衞军都指挥使领顺州刺史复屯镇定时州有亡命卒聚盗剽村闾为患王超委仁美招捕仁美选勇敢卒诈亡命趣贼所得其要领即自往谕以祸福留贼中一日超忽失仁美求之甚急诘旦仁美至具道其事乃出库钱付仁美为赏不数日贼悉降凡得二百余人以军籍大中祥符八年擢为龙神衞四厢都指指挥使领奬州防御使迁捧日天武四厢都指挥使改领端州防御使权京新城内都巡检先是巡兵捕亡卒盗贼不获皆有罚而获者无赏仁美因差立赏格以闻诏从其请天禧三年卒
　　田绍斌汾州人仕河东刘钧为佐圣军使戍辽州显徳四年领五十骑来归周钧屠其父母家属世宗召补骁武副指挥使太祖即位随崔彦进征李筠攻大防砦破之以功迁龙防指挥使又败筠于泽州茶碾村筠退保泽州绍斌凿濠围守流矢中左目前军部署韩令坤以其事间及太祖召见于潞州绍斌杀晋军夺其铠甲益众又从讨李重进下荆湖平岭南皆有功讨蜀隶大将刘廷让麾下防全师雄防神泉绍斌率所部败其党数千时汉剑道梗因赖以宁凡在蜀三嵗剽盗殄除累迁龙防都虞尝盗官马贸直尽偿博进事发狱具有司引见讲武殿绍斌称死罪太祖知其骁勇释之且宻赐白金防征江南择诸军借事得五百人为步闘军令绍斌领之及率云骑二千扺升州城下克获甚多太祖亲讨河东绍斌从何继筠扼契丹兵于北百井获胜而还太平兴国初擢龙衞军指挥使领江州刺史二年梅山洞蛮叛与翟守素分击之至邵州闻蛮酋符汉阳死去其居十里大破其众擒蛮二万令军中去利劒二百斩之余五千遣归谕诸洞自是蛮党帖服曹彬之攻幽州也命为先锋指挥使遇契丹兵闘夺牛羊噐甲师还召见便殿加领溪州团练使复遣屯北面端拱元年拜兾州防御使寻改觧州淳化中为河中同丹坊鄜延横岭蕃界都巡检使防郑文宝议城席鸡城砦为清逺军绍斌与文宝同领其役城毕以文宝之请命为知军事至道元年拜防州观察使仍判解州俄充灵州马步军部署领兵入蕃讨贼斩首二千级防羊马槖驰二万计马以给诸军之阙者防闻手诏嘉谕之数部金粟帛诣灵武清逺逺人詟服不扰未防皇甫继明白守荣等督转饷于灵州绍斌率兵援接抵咸井贼众来薄阵绍斌且行且闘至耀徳凡杀千人冦复尾后绍斌为方阵使被伤者居中自将骑三百步弩三百大败之于浦洛河初守荣与绍斌为期防继明病卒故后一日未发为贼所围守荣等欲击之绍斌曰蕃戎轻佻勿弃辎重与战当按辔结阵徐行守荣等不从绍斌因率所部去辎重四五里继迁初见绍斌旌旗不敢击守荣等自与邀功与战贼先设伏以羸骑挑战已而伏发守荣等战败绍斌率所部徐还一无遗矢至清逺【按隆平集载白守荣等弃辎重与贼战败绍斌为击走贼获粮以行与宋史本传互异】与张延州防食见濠中人祼而呼曰我白守荣也防引而上遣内侍马从顺驿闻太宗益嘉之优诏褒美时命李继隆范廷召讨继迁就命绍斌为本州都部署兼内外都巡检使继隆以浦洛之败上闻言绍斌握兵不顾自以灵武非我不能守欲图方面有异志太宗怒曰绍斌昔尝背太原来投今又鼠首两端真贼臣也即遣使补系诏狱鞫问贬右监门衞率府副率虢州安置真宗即位召还授右监门衞大将军领叙州刺史寻改莱州防御使诏还其所籍帝居赐良马十匹为环庆灵州清逺军部署庆州伊济族数为冦掠道路患之尝有骁防卒二十余往汾州为其掠夺即驰告绍斌绍斌召其酋帅三人断臂馘劓于还冦遂帖服迁邢州观察使傅潜屯中山绍斌三驰书于潜且言邉众大至但列兵唐河南背城与战慎无穷追潜性巽懦闻之益不敢出敌众益炽焚刼城砦车驾驻大名召潜属吏词逮绍斌免官黜为左衞率府副率送往上都禁其出入五年授右千牛衞将军致仕景徳初起为左龙武军将军永城兵马都监三年迁左监门衞大将军帝以绍斌久失职不冝在冲要乃徙考城都监大中祥符初领长州刺史从东封朝觐坛就班军士建充庭旗旗倒压绍斌仆地遽起无伤时绍斌已老其壮健若此后迁左领军衞大将军领康州团练使巩县都监三年卒年七十七绍斌长兵间习战法其后累以格闘立功然性暴戾故屡被黜子守信为内殿崇班閤门只【按宋史此下有王荣无事迹足録今从刚】
　　杨琼汾州西河人幼事冯继业以材勇称太原召置帐帐下及即位隶御龙直三迁神勇指挥使从征太原以劳补御龙直指挥使淳化中李顺乱蜀琼往防峡擒贼招安与尹元裴庄分路进讨克资普州二云安军遣使即军中真拜单州刺史至道初召还共职明年徙知霸州兼钤辖未几改防御使灵庆路副都部署河外都巡检使贼数冦邉琼捍御有功导黄河溉田民数千顷败贼于合河镇北贼骑五百掠城下击破之追北三十里并赐诏嘉谕咸平四年以鄜州观察使充灵环十州军都部署兼安抚副使遣使谕防贼若冦清逺及青冈白马砦即合兵与战是秋果贼围清逺顿积石河清逺屡走间使诣琼请济师琼将悉出兵为援钤辖内园使冯守规都监崇仪使张继能曰敌近重兵在前继无以进不可悉往乃止命副部署海州团练使藩璘都监西京左藏库刘文质率兵六千赴之且曰伺我之继至琼逗遛不进顿庆州遣钤辖李让率兵往援至则城已陷贼泊青冈城下琼与守规继能方缓行出师及闻清逺之败益恇怯不前顺州刺史王普谓琼曰青冈地逺水泉非屯师计愿弃之琼合谋焚刍粮兵仗驱老防以出琼却师退保洪徳砦贼侵未尝交一锋事闻召琼辈悉击御史狱治罪当死兵部尚书张齐贤等议请如律诏特贷命削官长流崖州继能守规辈同坐借其家业明年移道州景徳初起为右领军衞将军分司西京累迁左领军衞大将军领贺州团练使知兖州有州卒自言得神术能飞行空中州人颇惑琼捕至折其足奏戮之五年卒年六十七録其子舜臣为奉职长子舜賔内殿崇班閤门只
　　钱守俊濮州雷泽人少勇鸷尝为盗陂泽中称转陂鹘周显徳中应募为鐡骑卒从征淮南战紫金山下夀春获战舰千余艘继从克闗南太祖即位补禁衞防员直干徳中转殿前班都知寻征太原方战矢中左足防而复进格鬬不已还改东西班指挥使迁马步军副都军头太平兴国四年命与张绍勍李神祐刘承珪率师屯定州以备北邉移屯赵州又从征范阳师还道遇敌战于徐河斩夺颇众雍熙三年命将北征田重进出飞狐道守俊以偏师为援邉骑云集守俊按甲从容进战大败之连防屯兵于赵定代还掌军头引见司淳化三年出为单州团练使又明年改迁齐州时河西蕃部内扰命以副都部署镇其地徙屯石州有言守俊病且老握重兵不堪其职召为左领军衞大将军领潘州防御使大中祥符三年卒年八十一守俊累从军征讨前后中三十六创景徳初録其子允庆为奉职弟守信官崇仪副使守荣内园使
　　徐兴青州人以拳勇得兵籍周显徳中从征淮右太祖即位隶御龙直防平泽潞上其功补控鹤军使征晋阳部卒壅汾水灌并州城益多其劳迁本军副指挥使太平兴国初从潘美趣团栢谷奋与贼鬬生擒伪兵马都监李美身被重创无所回挠加指挥使从征太原讨幽蓟屡中流矢以著绩闻累迁秩出为洺州部署端拱中修镇定城逾月讫工改莫州防御使知静戎军歴祁博二州咸平中为泾原环庆十州部署诏督转灵武刍粮道积石遇冦与战时泾原仪衞驻泊部署王荣援兵不应遂败走坐削借流郢州防赦入为右衞将军迁左监门衞大将军景徳二年卒年六十八
　　王杲齐州人周显徳中应募为卒从世宗收三闗隶先锋太祖即位从征泽潞平州皆有战功乃防迁散指挥使累转马军副都军头屯并州雍熙中为龙衞右第二军都虞防遣赵宝忠还夏州命杲引兵防送及还保忠以方物赆杲拒不纳太宗知之诏赐白金百两迁右第一军屯镇州契丹入侵隶大将郭守文扞城杲守北阙契丹兵退命督饷藁趣威虏军还扺徐河时尹继伦与契丹战兵小衂杲遇于河上即按兵拒之获胜守文上闻得召见问状补部军头领勤州刺史命监河北有能声寻命阅教定州诸军骑射入掌军头目引见司李顺乱蜀与尹元并为西川招安使大败贼众以功真拜唐州刺史时贼虽平道路尚梗余党或保山林以肆奸杲复与石普等追捕于彭州于是始平至道初乃还复迁灵州副部署累徙石隰副部署以转饷河西失期降右干牛衞大将军咸平五年出为亳州永城县都监被召将入见以疾亟弗果卒年六十四【按宋史此下有李重诲传无事迹足録今从则】
　　白守素开封人父廷训大祖即位为龙防都指挥使守素以荫补东班承防太平兴国五年迁补右班殿直以善射授供奉官带御噐械三迁至供备库使咸平中歴镇州行营钤辖改定州复徙镇州王继忠陷没师还渡河契丹兵乗之守素据桥有矢数百每发必中敌不敢近遂引去真宗与辅臣议三路御敌命魏能为威虏军部署帝曰能颇强愎尤难其事闻守素久练邉计张鋭性颇和善参知戎务庶克相济乃命守素与鋭并为钤辖戍顺安以贰之景徳元年契丹侵长城口守素与能大破之加领康州刺史又提骑卒戍静戎军兼涖营田之役俄为镇定钤辖是冬契丹复内侵守素败其前锋获车重又入敌境俘擒甚众及请和省邉戎之职与曹璨留任镇定追叙前劳加合州团练使大中祥符三年命副李迪使契丹守素久居邉名闻北庭颇畏伏之帝虑其不欲行宻遣内侍询于守素守素顿首感咽即以崔可道代焉再迁南作坊使五年卒帝甚惜之録其一子官
　　张思均邢州沙河人善击劒挽强应募为卒晋开运间迁广鋭军使仕周为南北两闗巡检大祖即位补龙衞指挥使李继勲下辽州战带甲祠追奔至长城擒其将穆克善鲍淑俄屯潞州合战三十余以劳迁都虞开宝二年从郭进田钦祚戍三交战石岭闗【按宋祖亲征晋阳何继筠拒契丹于石岭闗考宋史太祖本纪及继筠传并作开宝二年本传作三年误今防改】閤门祗齐延琛苖防陷敌中思钧鼓劲骑突入夺还何继筠入晋境思钧麾下防南桥径度大将出必辟为先锋太平兴国初屯定州领兵援磁窑战败其众身中五十创奋不顾逐贼薄军城夺马及铠甲而还敌复来攻又大败之命赐服带领河州刺史雍熙三年契丹入侵刘廷让战于君子馆命思钧翼从败绩陷敌中端拱初自契丹逃归授澄州刺史知齐州思钧以武进素不知民政仅逾月即徙濮郓濵棣州巡检至道中改鄜延巡检使防葺右堡砦击防走之未几冦逼保安军与曹璨往援进蹑五十余里至木场防乃遁去真宗即位徙益州钤辖兼绵汉九州都巡检使王钧陷汉州思钧攻克之斩伪刺史苗进又与石普败贼于弥牟砦巴西尉傅翺有善马思钧求之不与召翺至责以转后期斩之帝闻其事召付御史台鞫治罪当斩特贷死削籍流封州复起为左司御率府率考城监军车驾幸澶渊召诣行在命李继隆石保吉同议兵事赐服御有嘉景徳二年为西京水北都巡检使俄分司西京召对行在帝悯其老授唐州防御副使徙郑州大中祥符二年再迁左千牛衞将军四年卒年八十九子承恩为三班奉职思钧起行伍征讨稍有功质状小而精捍太宗尝称其楼罗自是人目为小楼罗云【按宋史此下有李琪王延范二传琪无显著事迹延范以左道谋为不轨伏诛俱无足録并从则】




　　钦定续通志卷三百十九
<史部,别史类,钦定续通志>
　　钦定四库全书
　　钦定续通志卷三百二十
　　列
　　宋【二十四】
　　吕端　　毕士安【仲衍仲游】　　寇准
　　吕端字易直幽州安次人父琦晋兵部侍郎端少敏悟好学以防补千牛备身在周为直史馆【按宋史本作以防补千牛备身歴国子主簿太仆寺丞秘书郎直文馆换著作佐郎直史馆东都事畧作以防补千牛备身在周为直史馆今依东都事畧纂】太祖即位迁太常丞知浚仪县同判定州开宝中西上閤门使郝崇信使契丹以端假太常少卿为副八年知洪州未上改司门员外郎知成都府为政清简逺人便之秦王廷美为开封尹召拜考功员外郎充开封府判官太宗征河东廷美将有居留之命端白廷美曰主上栉风沐雨以申吊伐王地处亲贤当表率扈从今主留务非所宜也廷美由是恳请从行寻坐王府亲吏请托执事者违诏市竹木贬商州司户参军移汝州复为太常丞判寺事出知蔡州以善政吏民列奏借留改祠部员外郎知开封县迁考功员外郎兼侍御史知杂事使髙丽暴风折樯舟人怖恐端读书若在斋閤时迁户部郎中判太常寺兼礼院选为大理寺少卿俄拜右諌议大夫许王元僖尹开封又为判官王薨有发其阴事者坐禆赞无状遣御史武元頴内侍王继恩就鞫于府端方决事徐起之二使曰有诏推君端神色自若顾从者曰取防来二使曰何遽至此端曰天子有制问即罪人矣安可在堂上对制使即下堂随问而答左迁卫尉少卿防置考课院羣官有负谴寘散秩者引对皆泣涕以饥寒为请至端即奏曰臣前佐秦邸以不检府吏谪掾商州陛下复擢官籍辱用今许王暴薨臣辅佐无状陛下又不重谴俾亚少列臣罪大而幸深矣今有司进退善否茍得颍州副使臣之愿也太宗曰朕自知卿无何复旧官为枢密直学士逾月拜参知政事时赵普在中书尝曰吾观吕公奏事得嘉赏未尝喜遇抑挫未尝惧亦不形于言真台辅之器也嵗余左谏议大夫寇准亦拜参知政事端请居准下太宗即以端为左諌议大夫立准上每独召便殿语必移晷擢户部侍郎同平章事时吕防正为相太宗欲相端或曰端为人糊涂太宗曰端小事糊涂大事不糊涂决意相之后数日罢防正而相端焉初端兄余庆建隆中以藩府旧僚参预大政端复居相位时论荣之端歴官仅四十年至是骤被奬擢太宗犹恨任用之晩端为相持重识大体以清简为务虑与寇准同列先居相位恐准不平乃请参知政事与宰相分日押班知印同升政事堂太宗
　　从之时同列奏对或多异议惟端罕所建明一日内出手札戒谕自今中书事必经吕端详酌乃得奏闻端愈谦让不自当初李继迁扰西鄙保安军奏获其母至是太宗欲诛之以寇准居枢密副使独召与谋准退过相幕端疑谋大事邀谓准曰帝戒君勿言于端乎准曰否端曰邉鄙常事端不必与知若军国大计端备位宰相不可不知也准遂告其故端曰何以处之准曰欲斩于保安军北门外以戒凶逆端曰必若此非计之得也愿少缓之端将覆奏入曰昔项羽得太公欲烹之髙祖曰愿分我一杯羮夫举大事不顾其亲况继迁悖逆之人乎陛下今日杀之明日继迁可擒乎若其不然徒结怨雠愈坚其叛心尔太宗曰然则何如端曰以臣之愚见置于延州使善养视之以招来继迁虽不能即降终可以系其心而母死生之命在我矣太宗抚髀称善曰微卿几误我事即用其防其母后病死延州继迁寻亦死继迁子竟纳款请命端之力也进门下侍郎兼兵部尚书太宗不豫真宗为皇太子端日与太子问起居及疾大渐内侍王继恩忌太子英明隂与参知政事李昌龄殿前都指挥使李继勲知制诰胡旦谋立故楚王元佐【按涑水记闻载太宗大渐李皇后与王继恩等忌太子英明谋立废楚王元佐】太宗崩李皇后命继恩召端端知有变鎻继恩于閤内使人守之而入皇后曰宫车已晏驾立嗣以长顺也今将如何端曰先帝立太子正为今日今始弃天下岂可遽违命有异议邪乃奉太子至福寜庭中真宗既立垂引见羣臣端平立殿下不拜请卷升殿审视然后降阶率羣臣拜呼万嵗以继勲为使相赴陈州贬昌龄忠武军司马继恩右监门卫将军均州安置旦除名流浔州籍其家赀真宗每见辅臣入对惟于端肃然拱揖不以名呼又以端躯体洪大官庭阶戺稍峻特令梓人为纳陛尝召对便殿访军国大事经久之制端陈当世急务皆有条理真宗嘉纳加右仆射监脩国史明年被疾诏免常参就中书视事上疏求解不许以太子太保罢在告三百日有司言当罢奉诏赐如故车驾临门端不能兴抚慰甚至卒年六十六赠司空諡正恵追封妻李氏泾国夫人以其子藩为太子中舍荀大理评事蔚千牛备身蔼殿中省进马端姿仪瓌秀有器量寛厚多恕意豁如也虽屡经摈退未尝以得丧介懐善与人交轻财好施未尝问家事李惟清自知枢密改御史中丞意端抑已及端免朝谒乃弹奏常参官疾告逾年受奉者又构人讼堂吏过失欲以中端端曰吾直道而行无所愧畏风波之言不足虑也端祖兖守文之乱举族被害父方防以同郡赵玉得免事载五代史玉子文度有孙绍宗十余嵗端视如己子表荐赐出身故相冯道乡里世旧道子正之病废端分奉给之端两使絶域其国叹重之后有使往者每问端为宰相否其名显如此景徳二年真宗闻端后嗣不振又録蔚为奉礼郎藩后病足不任朝谒请告累年有司奏罢其奉真宗特令复旧官分司西京给奉家居养病端不蓄赀产藩兄弟贫匮又廹婚嫁因质其居第真宗时出内府钱五百万赎还之又别赐金帛俾偿宿负遣使检校家事藩荀皆至国子博士蔚至太子中舍
　　毕士安字仁叟【隆平集作字舜举】代州云中人父又林观城令因家焉士安少好学事继母祝氏以孝闻祝氏曰学必求良师友乃与如宋又如郑得杨璞韩丕刘锡为友因为郑人干徳四年举进士邠帅杨廷璋辟幕府掌书奏开宝四年为济州团练推官専掌筦防嵗课増羡改兖州观察推官太平兴国初为大理寺丞领三门运事吴越钱俶纳土选知台州言钱氏上图籍有司皆张侈赋数今湖海亲民始得天子命吏宜有安辑愿一用旧籍诏从之明年迁左赞善大夫徙饶州复出知干州以母老愿降任就养改监汝州稻田务雍熈二年诸王出閤慎择僚属以虞部郎中王龟从兼陈王府记室参军水部员外郎王素兼韩王府记室参军秘书丞张茂直兼益王府记室参军士安迁左拾遗兼冀王府记室参军太宗召谓曰诸子生长宫廷未闲外事年渐成人必资良士赞导使日闻忠孝之道卿等勉之士安本名士元以元犯王讳遂改焉迁考功员外郎端拱中诏王府僚属各献所着文太宗阅视累日问近臣曰其才已见矣其行孰优或以士安对帝曰正恊朕意俄以本官知制诰王请对愿留府邸不许淳化二年召入翰林为学士大臣以张洎荐太宗曰洎视毕士安词艺践歴固不减但履行逺在下尔士安以父名乂林抗章引避朝议谓二名不偏讳不听三年与苏易简同知贡举加主客郎中以疾请外改右諌议大夫知颍州真宗以夀王尹开封府召为判官及为皇太子以兼右庶子迁给事中登位命权知开封府事拜工部侍郎枢密直学士时近臣有怙势强取民间定婚女其家诉于府士安因对奏还之宫府常从为廷职者每授任于外必令士安戒朂咸平初辞府职拜礼部侍郎复为翰林学士诏选官校勘三国志晋唐书或有言两晋事多鄙恶不可流行者真宗以语宰相士安曰恶以戒世善以劝后善恶之事春秋备载真宗然之遂命刋刻士安以目疾求解改兵部侍郎出知潞州特加月给之数入为翰林侍读学士景徳初兼秘书监契丹谋入境士安首疏五事应诏陈选将饷兵理财之防真宗嘉纳李沆卒进士安吏部侍郎参知政事【按长编载李沆死中书无宰相帝意欲擢任三司使寇准乃先置宿徳以镇之迁翰林侍读学士兵部侍郎毕士安为吏部侍郎参知政事】入谢真宗曰未也行且相卿士安顿首真宗曰朕倚卿以辅相岂特今日然时方多事求与卿同进者其谁可对曰宰相者必有其器乃可居其位臣驽朽实不足以胜任寇准兼资忠义善断大事此宰相才也真宗曰闻其好刚使气又对曰准方正慷慨有大节忘身徇国秉道嫉邪此其素所蓄积朝臣罕出其右者第不为流俗所喜今天下之民虽蒙休徳涵养安恬而西北跳梁为邉境患若准者正所宜用也真宗曰然当借卿宿徳镇之未阅月以本官与准同拜平章事士安兼监脩国史居准上准为相守正嫉恶小人日思所以倾之有布衣申宗古告准交通安王元杰准皇恐莫知所自明士安力辩其诬下宗古吏具得奸罔斩之准乃安景徳元年契丹统军逹兰引兵分掠威虏顺安北平侵保州攻定武数为诸军所却益东驻阳城淀遂攻髙阳不得逞转窥贝冀天雄兵号二十万真宗坐便殿问策安出士安与宼准条所以御备状又合议请真宗幸澶渊士安言澶渊之行当在仲冬准谓当亟往不可缓卒用士安议初咸平六年云州观察使王继忠战防契丹至是为契丹奏请议和大臣莫敢如何独士安以为可信力赞真宗曰羁縻不絶渐许其成真宗谓敌悍如此恐不可保士安曰臣尝谓契丹降人言其虽深入屡挫不甚得志其隂欲引去而耻无名且彼寜不畏人乗虚覆其巢穴此请殆不妄继忠之奏臣请任之真宗喜手诏继忠许其请和时已诏廵幸而议者犹閧閧二三大臣有进金陵及成都图者士安亟同准请对力陈其不可惟坚定前计真宗严兵将行太白昼见流星出上台北贯斗魁或言兵未宜北或言大臣应之士安适卧疾移书准曰屡请舁疾从行手诏不许今大计已定惟君勉之士安得以身当星变而就国事心所愿也已而少间追至澶渊见于行在时已聚兵数十万契丹大震犹乗众掠徳清至澶北鄙为伏弩射逹兰死众溃遁去【按真宗本纪及长编契丹统军逹兰为李继隆等设伏中弩死在真宗未至澶渊时此及寇准并作既至澶渊之后所载互异】防曹利用自契丹使还具得要领又与其使者姚东之俱来讲和之议遂定嵗遗契丹银绢三十万朝论皆以为过士安曰不如此契丹所顾不重和事恐不能乆及罢兵从还乃按邉要选良守将易置之雄州以李允则定州马知节镇州孙全照保州杨延昭他所择用各得其任令塞上得境外牛马类者悉还之通互市除铁禁招流亡广储蓄未几夏州赵徳明亦款塞内附二方既定中外畧安量时制法次第施行复置贤良方正直言极諌等科以广取士二年章七八上以求病免优诏不允遣使敦谕不得已复起视事十月晨朝至崇政殿庐疾暴作真宗歩出临视已不能言诏内侍窦神宝以肩舆送归第卒年六十八赠太傅中书令諡文简以皇城使卫绍钦治有司给卤簿録其子世长为太子中舍庆长为大理寺丞孙从古为将作监主簿士安端方沉雅有清识醖借美风采善谈吐所至以严正称年耆目眊读书不辍手自雠校或亲缮写又精意词翰尝谓人曰仆仕宦无赫赫乏誉但力自规检庶几寡过尔凡交游无党援惟王祐吕端见引重王旦寇准杨亿相友善王禹偁陈彭年皆门人也禹偁济州人防时以事至士安官舍士安识其非常童留之教以学举业日显后遂登科进用更在士安前及士安知制诰其命乃禹偁词也士安没后真宗谓宼准等曰毕士安善人也事朕南府东宫以至辅相饬躬慎行有古人之风遽此沦没深可悼惜及王旦为相面奏陛下前称毕士安清慎如古人在位闻之感叹仕至辅相而四方无田园居第没未终丧家用已屈真不负陛下所知然使其家假贷为生宜有以周之者窃谓当出上恩非臣敢为私恵真宗感叹赐白金五千两子世长至卫尉卿庆长至太府卿孙从善从古从厚从诲从简从道从范从益从周皆歴官曽孙仲逹仲偃仕至郡守仲衍仲游仲愈仲衍字夷仲以防为阳翟主簿举进士中第调沈邱令欧阳脩吕公着荐之入司农为主簿升丞吴充引为中书检正奉使契丹宴射连破的众惊异之且伟其姿容密使人取其衣为度制服以赐时预其元会尽能记其朝仪节奏图画归献后钱勰出使契丹主犹问毕少卿何官今安在王珪与充不相能以仲衍为充所用数求罪过欲伤之卒无可乘但留滞不迁经四年乃以秘阁校理同知太常礼院为官制局检讨官制文字千万计区别分类损益删补皆曲尽其当凡从中间其事必须仲衍然后报他人不知也髙丽使入贡诏馆之上元夕与使者宴东阙下作诗诵圣徳神宗次韵赐焉当时以为宠官制行帝自擢起居郎王珪留除命谓为太峻争于前帝连称曰是当得尔未几暴得疾一夕卒年四十三
　　仲游字公叔与仲衍同登第调夀邱柘城主簿罗山令环庆转运司干办公事从髙遵裕西征运期迫遽陜西八十县餽挽之夫三十万一旦悉集转运使范纯粹李察度受其赋而给之食必旷日乃可防僚属议皆不知所为以诿仲游仲游集诸县吏令先効金帛緍钱之最戒勿启扃鐍共簿其名数以为质预饬其斛量数千洞撤仓庾墙壁使赢粮者至其所人自防概输其半而以半自给不终朝霍然而散翊日大军遂行纯粹察叹且谢曰非君几败吾事元祐初为军器卫尉丞召试学士院同防问者九人【按东都事畧作召试天下文学之士十三人】乃黄庭坚张来晁补之辈苏轼异其文擢为第一加集贤校理开封府推官出提防河东路刑狱韩缜以故相在太原按视如列郡缜奴告有卒剽其衣于公堂之侧缜怒将寘卒于理仲游曰奴衣服尠薄而敢掠之于帅牙非人情也取以付狱治卒得免太原铜器名天下独不市一物惧人以为矫也且行买二茶而去缜曰如公叔可谓真清矣召拜职方司勲二员外郎改秘阁校理知耀州是嵗大旱仲游先民之未饥揭喻境内曰郡振施与平籴若干万硕实虚张其数富室知有备亦相劝廪凡民就食者十七万九千口无一人去其乡徽宗时歴知郑郓二州京南淮南转运副使入为吏部郎中言孔子庙自顔回以降皆爵命于朝冠冕居正而子鲤孙伋乃野服幅巾以祭为不称诏皆追侯之仲游早受知于司马光吕公着不及用范纯仁尤知之当国时又适居母丧故未尝得尺寸进然亦堕党籍坎散秩而终年七十五仲游为文切于事理而有根柢不为浮夸诡诞戏弄不庄之语苏轼在馆时颇以言语文章规切时政仲游忧其及祸贻书戒之司马光为政反王安石所为仲游予之书光轼得书耸然竟如其虑仲愈歴国子监丞诸王府侍讲知凤翔府坐兄仲游防党籍例废黜徽宗曰毕仲游被遇先帝可除罪籍以仲愈为都官郎中擢秘书少监卒
　　寇准字平仲华州下邽人父相【按宼忠公准旌忠之碑载父湘赠晋国公太师尚书令】晋开运中应辟为魏王府记室参军准少英迈通春秋三太平兴国五年年十九举进士太宗取人多临轩顾问年少者往往罢去或教准増年答曰准方进取可欺君邪后中第授大理评事知归州巴东县后三嵗补大名府成安宰每期防赋役未尝辄出符移惟具乡里姓名揭县门百姓莫敢后期累迁殿中丞通判郓州召试学士院授右正言直史馆为三司度支推官转盐铁蠲司判官防诏百官言邉事而准极陈利害帝益器重之擢尚书虞部郎中枢密院直学士判吏部东铨尝奏事殿中语不合帝怒起准辄引帝衣令帝复坐事决乃退帝曰朕得宼准犹文皇之得魏征也淳化二年大旱太宗延近臣问时政得失准独言洪范天人之际应若影响大旱之证葢刑有所不平太宗怒起入禁中顷之召准问所以不平状准请召二府入乃言曰顷者祖吉王淮皆侮法受赇吉赃少乃伏诛淮以参政沔之弟盗主守财至千万止杖仍复其官非不平而何帝以问沔沔顿首谢于是切责沔而知准为可用矣即拜准左諌议大夫枢密副使改同知枢密院事准与知院张逊不恊【按宋宰辅编年録云知院同知院之名自此始逊与仲舒凖仍并带副使自后或以正官或检校官为之秩与副使同未即真则称检校】　他日行道逢狂人迎马呼万嵗逊嗾判左金吾王賔上其事语在逊因是出知青州帝顾准厚常念之语左右曰宼准在青州乐乎对曰准得善藩当不苦也数日輙复问左右揣帝意且复召用准因对曰陛下思准不少忘闻准日纵酒未知亦念陛下乎帝黙然明年召拜参知政事至道元年加给事中时帝在位久冯拯等上疏乞立储贰帝怒斥之岭南中外无敢言者准初自青州召还入见帝足创甚自褰衣以示准且曰卿来何缓耶准对曰臣非召不得至京师帝曰朕诸子孰可以付神器者准曰陛下为天下择君谋及妇人中官不可也谋及近臣不可也惟陛下择所以副天下望者帝俛首久之屏左右谓曰襄王可乎准曰知子莫若父圣虑既以为可愿即决定帝遂以襄王为开封尹改封夀王于是立为皇太子庙见还京师之人拥道喜跃曰少年天子也帝闻之不怿召准谓曰人心遽属太子欲置我何地准再拜贺曰此社稷之福也二年祠南郊中外官皆进秩准率所喜者多得台省清要官所恶与不及知者退序进之彭惟节位素居冯拯下拯转虞部员外郎惟节转屯田员外郎章奏列衘惟节犹处其下准怒堂帖戒拯毋乱朝制拯奏准擅权又条上岭南官吏除拜不平数事广东转运使康戬亦言吕端张洎李昌龄等皆准所引端徳之洎能曲奉准而昌龄畏愞不敢与准抗故得以任胷臆乱经制太宗怒准适祀太庙摄事召责端等端曰准性刚自任臣等不欲数争虑伤国体因再拜请罪及准入对帝语及冯拯事自辩帝曰若廷辩失执政体准犹力争不已又持中书簿论曲直于帝前帝益不悦因叹曰鼠雀尚知人意况人乎遂罢准知邓州真宗即位迁尚书工部侍郎咸平初徙河阳改同州三年朝京师行次阌乡又徙凤翔府帝幸大名诏赴行在所迁刑部权知开封府六年迁兵部为三司使帝久欲相准患其刚直难独任景徳元年以毕士安参知政事逾月并命同中书门下平章事准以集贤殿大学士位士安下时契丹内侵纵游骑掠深祁间小不利辄引去准曰是狃我也请练师命将简骁鋭据要害以备之是冬契丹果大入急书一夕凡五至准不发饮笑自如明日同列以闻帝大骇以问准准曰陛下欲了此不过五日尔因请帝幸澶州同列惧欲退准止之令驾起帝难之欲还内准曰陛下入则臣不得见大事去矣请毋还而行帝乃议亲征召羣臣问方畧既而契丹围瀛州直犯贝魏中外震骇参知政事王钦若江南人也请幸金陵陈尧叟蜀人也请幸成都帝问准准心知二人谋乃阳若不知曰谁为陛下画此防者罪可诛也今陛下神武将臣恊和若大驾亲征敌自当遁去不然出竒以挠其谋坚守以老其师劳佚之势我得胜算矣柰何弃庙社欲幸楚蜀逺地使所在人心皆溃致敌乘势深入乎遂请帝幸澶州及至澶州南城契丹兵益盛众请驻跸以觇军势准固请曰陛下不过河则人心益危敌气未慑非所以取威决胜也且王超领劲兵屯中山以扼其亢李继隆石保吉分大阵以扼其左右肘四方征镇赴援者日至何疑而不进众皆惧准固争不决出遇髙琼于屏间谓曰太尉受国恩今日有以报乎对曰琼武人愿効死准复入对琼随立庭下准厉声曰陛下不以臣言为然盍试问琼等琼即仰奏曰宼准言是准曰机不可失宜趣驾琼即麾卫士进辇是日帝遂渡河御北城门楼逺近望见御葢踊跃懽呼声闻数十里契丹相视惊愕不能成列帝尽以军事委准准承制専决号令明肃敌数千骑乘胜薄城下诏士卒迎击斩获大半乃引去帝还行宫留准居城上徐使人视准何为准方与杨亿饮博歌呼帝喜曰准如此吾复何忧相持十余日其统军逹兰出督战为伏弩中额死乃密奉书请盟准不从而使者来请益坚帝将许之准欲邀使称臣且献幽州地帝厌兵欲羁縻不絶而已有谮准幸兵以自取重者准不得已许之【谨按通鉴辑览御批澶州告急都邑震惊庸懦者束手仓皇奸狡者议迁】
　　【楚蜀安危之机悬于呼吸寇凖防以静镇而羣心安力賛亲征而敌气慑不劳亡矢遗镞而转旋于俄倾之间可谓功在社稷矣论者或惜其不决战于士卒懽呼之际以定厥功而杜后患乃迂儒侈口快谈而未达于时势不知欲和之意早定于真宗准亦不宜违君命而邀己功且契丹倾国而来志不在小虽逹兰战没少挫其锋而精鋭薄城亦未易轻敌若必邀其献地称臣激极生变成败尚未可知则适可而止亦不得谓之坐失事防也】帝遣曹利用如军中议嵗币曰百万以下皆可许也准召利用至幄语曰虽有敕汝所许过三十万吾斩汝矣利用果以三十万成约而还河北罢兵准之力也准在相位用人不以次同列颇不悦他日又除官同列因吏持例簿以进准曰宰相所以进贤退不肖也若用例一吏职尔二年加中书侍郎兼工部尚书准颇自矜澶渊之功虽帝亦以此待准甚厚王钦若深嫉之一日防朝准先退帝目送之钦若因进曰陛下敬寇准为其有社稷功邪帝曰然钦若曰澶渊之役陛下不以为耻而谓准有社稷功何也帝愕然曰何故钦若曰城下之盟春秋耻之澶渊之举是城下之盟也以万乘之贵其何耻如之帝为之不悦钦若曰陛下闻博乎博者输钱欲
　　尽乃罄所有出之谓之孤注陛下寇准之孤注也斯亦危矣由是帝顾准寖衰明年罢为刑部尚书知陜州【长编作峡州】遂用王旦为相帝谓旦曰宼准多许人官以为己恩俟行当深戒之从封泰山迁户部尚书知天雄军祀汾阴命提举贝徳博召濵棣廵检捉贼公事迁兵部尚书入判尚书都省帝幸亳州权东京留守为枢密院使同平章事林特为三司使以河北嵗输绢阙督之甚急而准素恶特颇助转运使李士衡而沮特具言在魏时尝进河北绢五万而三司不纳以至阙供请劾主吏以下然京师嵗费绢百万准所助才五万帝不悦谓王旦曰准刚忿如昔旦曰准好人懐恵又欲人畏威皆大臣所避而准乃为己任此其短也未几罢为武胜军节度使同平章事判河南府徙永兴军天禧元年改山南东道节度使时廵检朱能挟内侍都知周懐政诈为天书帝以问王旦旦曰始不信天书者准也今天书降颁命准上之准从上其书【谨按通鉴辑览】
　　【御批准于钦若判若氷炭何独子干佑天书之事效其所为盖一以图己之进用一以喜朱能素相比附虽堕其术而不頋可见门户之为害甚于防阱一溺其中即欲自防亦不可得矣】中外皆以为非遂拜中书侍郎兼吏部尚书同平章事景灵宫使【按长编载准自永兴来朝将其门生有劝准者曰公若至河阳称疾坚求补外此为上防倘入见即干祐天书诈妄之事尚可全平生正直之名斯为次也最下则再入中书为宰相尔准不怿揖而起君子谓准之及于祸葢自取之也时又有陜州处士魏野善王旦寇准毎赠诗必劝以旦退矣准皆不能用识者髙之】三年祀南郊进尚书右仆射集贤殿大学士时真宗得风疾刘太后预政于内准请问曰皇太子人所属望愿陛下思宗庙之重以神器择方正大臣为羽翼丁谓钱惟演佞人也不可以辅少主帝然之准密令翰林学士杨亿草奏请太子监国且欲援亿辅政已而谋【谨按通鉴辑览】
　　【御批冦准宻賛大计自当慎之又慎东宫监国事出非常止宜诏自朝廷岂可由羣臣陈请准因周懐政之告而始有此议又预令人草表已属害成况复被酒漏言犹为粗疎无术其遭谗去位不得谓非自取也】罢为太子太傅封莱国公【按长编载凖被酒漏所谋谓等益惧力谮准请罢政事帝不记与准初有成言诺其请防日暮召知制诰晏殊入禁中示以除目殊曰臣掌外制此非臣职也乃召惟演惟演至极论准耑恣请深责帝曰当与何官惟演请用王钦若例授凖太子太保帝曰与太傅又曰更与加优礼惟演请】
　　【封国公出袖中□员册以进帝于小国中指莱国字】时懐政反侧不自安且忧得非乃谋杀大臣请罢皇后预政奉帝为太上皇而位太子复相准客省使杨崇勲等以告丁谓谓微服夜乘犊车诣曹利用计事明日以闻懐政伏诛复降准为太常卿知相州徙安州贬道州司马帝初不知也他日问左右曰吾目中久不见寇准何也左右莫敢对帝崩时亦言惟准与李迪可托其见重如此干兴元年再贬雷州司户参军初丁谓出准门至参政事甚谨尝防食中书羮汚准须谓徐起拂之准笑曰参政国之大臣乃为官长拂须邪谓甚愧之由是倾搆日深及准贬未几谓亦南窜道雷州准遣人以一蒸羊逆境上谓欲见准准拒絶之天圣元年徙衡州司马初太宗尝得通天犀命工为二带一以赐准及是准遣人取自洛中既至数日沐浴具朝服束带北面再拜呼左右趣设卧具就榻而卒初张咏在成都闻准入相谓其僚属曰寇公竒材惜学术不足尔及准出陜咏适自成都罢还准严供帐大为具待咏将去准送之郊问曰何以教准咏徐曰霍光不可不读也准莫谕其意归取其读之至不学无术笑曰张公谓我矣在雷州逾年既卒衡州之命乃至遂归西京道出京南公安县人皆设祭哭于路折竹植地挂纸钱逾月视之枯竹尽生笋众因为立庙嵗时享之无子以从子随为嗣准殁后仁宗对辅臣哀准以忠死复太子太傅赠中书令莱国公后又赐諡曰忠愍皇祐四年诏翰林学士孙抃撰神道碑帝为篆其首曰旌忠






　　钦定续通志卷三百二十
　　钦定四库全书
</div>
    <div class="pagination">
<a href="钦定续通志_page189.html">上一页</a><span>...</span><a href="钦定续通志_page185.html">185</a><a href="钦定续通志_page186.html">186</a><a href="钦定续通志_page187.html">187</a><a href="钦定续通志_page188.html">188</a><a href="钦定续通志_page189.html">189</a><span class="current-page">190</span><a href="钦定续通志_page191.html">191</a><a href="钦定续通志_page192.html">192</a><a href="钦定续通志_page193.html">193</a><a href="钦定续通志_page194.html">194</a><a href="钦定续通志_page195.html">195</a><span>...</span><a href="钦定续通志_page191.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
