<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 574 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 574 页/共 1316 页</h1>
    <div class="content">○以政绩卓著予故河南河陕汝道铁珊、宣付史馆立传。摺包抚恤朝鲜国遭风难民如例。摺包　　

○庚辰。吉林将军长顺等奏、吉林防务捕务、均关重要。马步各营。碍难裁减。下部知之。摺包　　

○又奏、创修吉林通志。报闻。摺包辛巳。遣官祭历代帝王庙。外记　　

○礼部以繙译乡试中额请。得旨、取中十名。现月　　

○黑龙江将军依克唐阿等奏、查丈绥化等处地亩。起程日期。及酌拟办法。下部知之。摺包　　

○吉林将军长顺奏。三姓拉林二城。差繁费重。官兵苦累。请拨款发商生息。以资津贴。下部议。摺包　　

○陕甘总督杨昌浚奏。总兵王大发等。请留甘补用。如所请行。摺包　　

○壬午。詹事府右春坊右庶子恩景奏、抢劫库兵。致伤人命。请饬严讯重惩。并遇有持械抢夺勒赎案件。请按强盗例办理。下部议。现月　　

○云贵总督王文韶等奏。沙夷节年扰害边地。现经官军擒获首匪。讯明正法。地方绥靖。出力员绅。请酌保数人。以示鼓励。如所请行。摺包　　

○以学行可嘉。予浙江长兴县教谕孙德祖等九员奖叙。　　

○以监造台湾炮台训练得力。赏洋员巴恩士宝星。　　

○以和汉安回。功在滇省。予故前湖南提督马如龙、照军营立功后病故例议恤。于云南省城建立专祠。战绩宣付史馆立传。开复其子道员马广惠缴照迟延革职处分。现月　　

○予因公瘴故。署云南威远同知徐登瀛、威远知事陈松议恤。摺包　　

○追予云南阵亡瘴故文武员弁兵丁。选用巡检胡兴祖等、一百三十三员议恤。摺包　　

○癸未。谕内阁、鹿传霖奏。特参庸劣各员等语。陕西盩厔县知县刘大来。久任积疲。委靡不振。著开缺另补。候补同知黄元龙、性情躁妄。办事乖谬。另补知县卢调鼎、习尚浮靡。难膺民社。均著以县丞归部降选候补县丞桂山、藉事招摇。不知检束。著即行革职以肃官方。现月护理伊犁将军富勒铭额奏。拟设军标官额。遵照部议。酌量改减。以垂永久。下部议。摺包　　

○又奏、南路军台。仍照旧安设。下部知之。摺包　　

○陕西巡抚鹿传霖奏、陕省土药。按亩徵税。尚无扰累。至商贩厘捐并徵。未免过重。请饬部将捐输量为裁减。以免偷漏。下所司议行。摺包　　

○陕西学政柯逢时奏、捐廉筹款、刊刻书籍。请饬下抚臣。极力维持。以裨学校。如所请行。摺包　　

○命奉恩辅国公光裕守护东陵。早事　　

○以经明行修予陕西三原县贡生国子监学正衔贺瑞麟等三员盩厔县训导彭龄等三员奖叙。　　

○赏五城朝阳阁等七处粥厂、崇善堂等三处暖厂、及教子胡同礼拜寺、朝阳门外南海会寺等三处粥厂、并岗子上兴善暖厂、粟米有差。现月　　

○蠲免陕西省光绪十五年分民欠钱粮租课草束。摺包　　

○甲申。护理甘肃新疆巡抚魏光焘奏、防守紧要。马步勇营。碍难裁撤。下部知之。摺包　　

○漕运总督松椿奏、洪湖各工完竣。验收如式。下部知之。摺

包

　　

○追予捐躯死难。一门忠烈。安徽凤台县义民宋朝望、朝兴、朝振、及其母孙氏、朝望妻王氏、朝兴妻尤氏、旌表。分别附祀本籍忠义节烈等祠。摺包　　

○勾到四川陕西等省情实罪犯。停决四川斩犯十三人。绞犯二人。陕西斩犯一人。绞犯一人。余九十五人予勾。现月　　

○乙酉。两江总督刘坤一奏、遵陈整顿防营情形。并撤换营弁。以除积习。下部知之。摺包　　

○安徽巡抚沈秉成奏。本年漕粮。尚难徵运本色。仍请照案折徵。以便输将。如所请行。摺包　　

○乌里雅苏台参赞大臣崇欢等奏、乌城积年军需经费各项销案。拟调前两任经手司员吉玉瑞山清理。得旨、即著咨行绥远城将军。饬令吉玉等讯赴该城经理销案。摺包　　

○予阵亡安徽定远县候选未入流武达卿专祠。列入祀典。从安徽巡抚沈秉成请也。摺包　　

○追予剿捻被戕。安徽定远县丞王经镕优恤。摺包　　

○勾到奉天江西安徽江苏等省情实罪犯。停决奉天斩犯一人。绞犯一人。江西斩犯二人。安徽一人。江苏斩犯四人。绞犯一人。余九十五人予勾。现月　　

○丙戌。上御承光殿。奥国使臣毕格哩本觐见。　　

○赏捐田赡族。故湖北巡抚翁同爵扁额曰谊周族尚□阝。现月　　

○予军营病故补用副将马正国议恤。早事　　

○丁亥。以河工霜降安澜。发大藏香十枝。交河东河道总督许振祎。祗领。虔诣河神庙祀谢。现月　　

○谕军机大臣等、有人奏、河南尉氏武陟滑县等县。劫案叠出。巡抚裕宽毫无振作。遂致各该县任意隐饰。唐县袁潭镇、聚众滋闹厘局。延津县知县郭炳新、仰药殒命。事出有因。该抚均未查究。复于署内容留马卖婆子媳。不知远嫌。亲兵行剌。审毙灭口。及信任家人。收受门包等情。河防局委员。仍袭库储积弊。道府州县。所养小队。并不拏贼。请饬查办等语。著昆冈、钱应溥、按照所参各节。归入前次交查案件。一并确查具奏。原摺著钞给阅看。将此谕令知之。现月　　

○以黄河两年安澜予河南布政使廖寿丰、开归陈许道荫保、前署开归陈许道吴重憙优叙。赏河北道明保二品衔。河防局委员候补通判黄履中等。传旨嘉奖。现月　　

○戊子。孝慈高皇后忌辰。遣官祭福陵。早事　　

○以山东河工霜降安澜。颁大王庙扁额。曰安流顺轨。发大藏香十枝。交山东巡抚福润。祗领。虔诣祀谢。现月　　

○谕军机大臣等、礼部奏、醇贤亲王祠碑文应如何恭制一摺。朕钦奉慈禧端佑康颐昭豫庄诚寿恭钦献皇太后懿旨。著照庙制。毋庸建立碑亭。现月　　

○吏部会奏、云南北胜土州同改土归流。请添设要缺经历。并移设营汛官弁。依议行。早事　　

○直隶总督李鸿章奏、旅顺口由洋人包建大石船隖。及船澳厂库各工。动用银两。请准照数开支。如所请行。摺包　　

○又奏、苏浙海运经费。仍请由漕项内动支。又奏、报新造大连湾水雷营小火轮船开支经费。又奏、上年顺直水灾。各省捐助棉衣。请照章给奖并下部知之。摺包　　

○出使英法义比国大臣薛福成奏、英法两国教案。牵涉既广。关系较钜。谨分别治本治标办法。以备采择。下所司知之。摺

包

　　

○以山东河防稳固。予署布政使盐运使王作孚、署按察使候补道赵国华、署盐运使候补道梅启熙等优叙。赏候补道积庆二品封典。试用道陈重庆等。归候补班补用。并加二品顶戴。余升叙加衔有差。现月　　

</div>
    <div class="pagination">
<a href="清实录光绪朝实录_page573.html">上一页</a><span>...</span><a href="清实录光绪朝实录_page569.html">569</a><a href="清实录光绪朝实录_page570.html">570</a><a href="清实录光绪朝实录_page571.html">571</a><a href="清实录光绪朝实录_page572.html">572</a><a href="清实录光绪朝实录_page573.html">573</a><span class="current-page">574</span><a href="清实录光绪朝实录_page575.html">575</a><a href="清实录光绪朝实录_page576.html">576</a><a href="清实录光绪朝实录_page577.html">577</a><a href="清实录光绪朝实录_page578.html">578</a><a href="清实录光绪朝实录_page579.html">579</a><span>...</span><a href="清实录光绪朝实录_page575.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
