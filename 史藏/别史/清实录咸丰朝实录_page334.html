<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 334 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 334 页/共 502 页
  </h1>
  <div class="content">
   ○减徵安徽合肥、舒城、凤阳、定远、怀远、凤台、颍上、蒙城、亳、九州县及屯坐各卫灾区漕米一成。并缓徵建平、歙、广德、旌德、四州县节年新旧额赋有差。　　

○戊寅。谕内阁、官文等奏、官军埽荡蕲黄贼巢、攻拔小池口、全楚肃清一摺。皖省逆匪。分布蕲黄等处。并于小池口筑城。与九江掎角。下为皖匪声援。上图窥伺武汉。虽经官军屡次攻击。叠受惩创。该逆抗拒如故。胡林翼亲督所部各队。节节□□穴□又□剿。捦斩不可胜数。都兴阿等、挑选马步各队。将黄梅后山一带贼垒。焚毁净尽。马步各军。连夜追剿。杀贼三千余名。复追至桂家畈渡河桥。踏毁贼垒十余座。杨载福等、水陆并进。直偪小池口各营。四面环攻。奋力登城。歼毙逆贼无数。遂将小池口贼巢攻拔。其逃窜余匪。复经巴克坦布等、分路斩杀殆尽。全楚境地。一律肃清。剿办尚属得手。著官文等、督饬在事文武。乘此声威。攻克九江。并分兵追剿逃窜宿太股匪。以期迅埽余逆。疏通江路。所有此次出力员弁兵勇。著准其择尤保奏。候朕施恩。　　

○予湖北阵亡外委彭金声、祭葬世职。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百三十五　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰七年。丁巳。九月。己卯朔。　　

○庚辰。谕内阁、谭廷襄奏。请藉团助赈一摺。直隶大顺广等属、被水被旱。前经谕令该署督、妥为安抚。兹据奏称、业经筹动仓谷。酌拨银钱。先行散放。并称办赈之处。多系办团之处。如寓赈于团。就各处地方。劝谕绅商。捐输银米。即挑选壮丁。巡防盗贼。由董事经理。按期散放。可裕民食而靖地方等语。著照所请。所有捐办绅商。准其照直隶捐米章程给奖。并准将前次部颁空名执照发给。即责成清河道董醇、总司其事。所有已捐银钱。一并提充赈款。以今年冬三月为度。俟年底再行察看情形办理。毋得假手吏胥。致滋扰累。用副朕轸念民艰至意。　　

○又谕、前因乐斌奏、安徽军营、咨调补额兵丁、请由本地募补一摺。当交兵部议奏、兹据奏称、军营空缺兵丁。就地招充。流弊多端。难期得力。并请饬严革积弊等语。所有安徽省咨调陕甘补额兵丁。仍著乐斌照数派往。嗣后军营调取各省兵丁。如有空缺。查明系何营分。随时知照该省。于原营照数挑补。俟积有一二百名之数。再由该军营大臣、奏请调派。一面将原调兵数若干。应补空额若干。咨照原省选派。俟奉旨后、即行饬令启程。至各省调拨官兵。该管大臣、务当认真挑选。择其年力富强、技精胆壮者。始令前往军营。到营后、再由该军营大臣校阅。如查有老弱退怯者。据实参奏。其在营官兵。除实系受伤患病。准其撤回医治外。傥有捏病及潜逃等事。即将该兵丁按律惩办。并将该管官从重惩处。该管官于本营逃兵、匿不举报者。一并治罪。庶徵调不至频仍。而纪律严明。兵皆得力矣。将此通谕各路统兵大臣、将军督抚、提镇等、务各实力整顿。以饬戎行。毋负朕谆谆告诫之意。　　

○又谕、李钧奏、请将军政展限办理等语。该河督、现在督防河岸。所有东河河标弁兵。本年军政。著准其展限。俟防河事竣。再赴济甯。补行考验。如有庸劣不职员弁。仍著随时参办。以昭核实。　　

○又谕、给事中英绶等奏、秋审拟绞归入情实之犯妇、核其情节、似可拟缓等语。向来谋杀加功人犯。秋审均入情实。此案直隶玉田县民妇张氏、听从奸夫张鸣＜氵凤＞、谋杀图奸之张常汰、张氏系下手加功之人。刑部拟以绞监候情实系属按律办理。该给事中等所奏。著毋庸议。　　

○谕军机大臣等、前据扎拉芬泰奏、俄罗斯夷人、欲在伊犁内河行走。并不肯领回追存货物。当经谕知理藩院、行文该国萨纳特衙门。令其恪遵成约。仍由陆路行走。并令其派人前往塔尔巴哈台、收回货物矣。兹据扎拉芬泰奏称、该夷官带领夷圈人等、启程回国。并不提及赔偿之事。已由该将军派员款待。护送出卡。并豫筹防范贴补之策。以备缓急等语。所办尚为妥协。该夷决然舍去。未必无因。该将军既经以礼相待。自可杜其藉口之端。所称坚壁清野。及筹禁茶黄等事。但当随时留意。谅该夷未必遽启兵端。中国亦不可先露痕迹。至筹徵茶税。以备将来贴补。自未可中止。著该将军、传知应办茶务各城大臣、认真筹办。毋得有名无实。至俄夷人船。近年以来。时在黑龙江上下行驶。并于两岸盖房。本年六月间。复有使臣普提雅廷、来至天津。声言欲勘定分界。已由天津委员、妥为开导。礼遣启程。并将详细情形。行知该国。或者该夷意在黑龙江通商。遂舍伊犁而去。抑或该国接到咨文。别有商议。俱未可定。该将军但当随时侦探。加意密防。无稍大意。此次所奏、与该夷往复文内各情。亦经谕知理藩院、转行该国矣。将此谕令知之。　　

○又谕、王茂荫奏、请饬外省广铸制钱、暂济民急等语。据称、江浙银价。向来每两换至制钱二千有零。自＜口英＞夷在上海收买制钱。钱即涌贵。以银易钱之数。渐减至半。现在每两仅易制钱一千一百余文。兵民交困。而夷人竟据为利薮。因请饬于江浙两省、加炉加卯。广铸制钱。以济目前之急。该侍郎所奏、自系为银贱钱贵、变通调剂起见。著该督抚等、各就地方情形。酌量核办。至夷人收买铜钱、应如何杜渐防微。设法阻止之处。并著何桂清、赵德辙、晏端书、悉心筹议具奏。王茂荫原奏、著钞给阅看。将此各谕令知之。　　

○又谕、王茂荫奏、浦口防兵、不宜调移一摺。据称、近闻浦口防兵。调往瓜州该处仅留兵五百名。并久驻浦口之水师。亦已调开。不独下关之贼。可以直至浦口。即江浦之贼。亦可并攻六合。贼将由此直趋而北。请饬统兵大臣、将调移之兵。仍拨回浦口等语。浦口地方。为扼贼北窜要冲。历据德兴阿等奏称、派有兵勇四千余名。并令副都统穆克登额、总兵安勇等、统带驻劄。此时将该处防兵调动。是否仍有重兵驻守。傥因攻剿瓜州。遽将水陆各兵撤去。仅留数百名在防。则兵力实形单弱。该处为前年贼匪北窜故道。自应加意防堵。著德兴阿、翁同书、斟酌情形。如果该处存兵无多。务即将该营得力兵勇。速行派往。并派拨水师驻守。以期水陆互为声援。堵剿藉资得力。不得以进攻瓜州。致江浦要隘空虚。至有贻误。王茂荫摺、著钞给阅看。将此由五百里谕令知之。　　

○以湖南官军援剿江西出力。予同知张运兰等、加衔升用有差。　　

○赠故按察使衔湖北道员王鑫、布政使衔。予祭葬恤荫。谥壮武。并于湖南江西地方。建立专祠。给其父母二品封典。　　

○蠲缓广西被匪滋扰之兴安、灌阳、永福、恭城、修仁、容、马平、雒容、象、桂平、平南、武宣、贵、横、永淳、新甯、灵川、全、义甯、永甯、昭平、富川、荔浦、藤、岑溪、怀远、来宾、崇善、养利、左、甯明、永康、临桂、阳朔、平乐、永安、北流、柳城、罗城、三十九州县、暨万承、太平、安平、龙英、四土州、上年额赋、并应徵兵米有差。　　

○辛巳。谕军机大臣等、有人奏、浙江捐款名目太多。请饬裁撤。据称、浙江省前办厘捐茶捐。尚无扰累。惟近年添设江运局、船捐局、房租局、串捐局等名目。委员董事。多至百余人。所得无多。而商民交困。并有幕友金朴斋、从中煽弄。奸商胡锡年、联络钻营。毫无忌惮。又于省城各钱店。勒令领帖缴银。以致人心不服。几至罢市等语。设局劝捐。原非得已。前经叠降谕旨、令江南督抚、裁撤归并。原以体恤民生。浙江岂可转行添设。况蠹幕奸商。把持播弄。弊窦尤不可言。著晏端书、详加察核。除厘捐茶捐。业已著有成效者。仍照旧章办理外。其余添设各捐局。酌量一律裁撤。以归简易。并查明幕友金朴斋等劣迹。严行惩办。毋稍瞻徇。其所称湖州棍徒滋事。及劣员违例勒商领帖之处。均著查明具奏。又据另片奏、上海洋货义捐。每年可得七十万两。而甯波仅收银数千两。显系经手人员。侵吞入己。且恐上海商人、避重就轻。由甯波偷漏进口。于江南税务。亦有关碍。著晏端书、咨行何桂清等、查明江南现办章程。仿照办理。务当派委干员。实力查察。使江浙悉归一律。俾奸商无从趋避。傥有不肖官吏。藉端侵蚀。蒙混阻挠。并著据实严参。原摺片均著钞给阅看。将此谕令知之。　　

○又谕、有人奏、广东客匪肆劫、请饬查办一摺。据称、广东肇庆府属、向有外来客民。杂处山谷。在恩平、开平、新甯鹤山、新兴、高明、六县者为尤众。咸丰四年。土匪滋事。该匪等借团练为名。纠众数万。焚毁村落。百数十里内。人烟一空。地方官祇报土客械斗。容隐不办。恐将来酿成大患等语。匪徒假团练为名。聚众至万。树立旗帜。扰害闾阎。必得及早查拏。庶可散其党与。据奏情形。恐不能以理谕。著叶名琛、柏贵、派委明干大员。督同该管地方官。将为首各匪。查拏治罪。傥敢恃众拒捕。即著带兵剿办。歼捦首夥各犯。解散胁从。毋使屯聚。以靖地方而弭后患。原摺著钞给阅看。将此由五百里谕令知之。　　

○浙江巡抚晏端书奏、协济皖南兵饷。及省城三衢各路防费。续于藩运粮道各库。筹银十六万两。发筹防局撙节动用。得旨。拨解邻省。则云库项已罄。自提自用。则惟恐不足。著将局用迅速报销。不准稍延。　　

○江西巡抚耆龄奏、七年上忙丁耗等款钱粮。请展限造报。得旨。该部查议具奏。展缓奏销。深虞滋弊。非只为劣员惮烦也。　　

○以收复安徽婺源、石埭、二县城。赏都司张应超、罗承勋、守备尚加福、金钟鸣、黄朝升、周光顺等、花翎。布政司理问杜景祁等、蓝翎。余升叙有差。　　

○以安徽徽州剿贼出力。赏千总荣升、花翎。巴图鲁名号。以守备用。　　

○以江西新昌剿匪出力。赏从九品高祥霖等、蓝翎。余升叙有差。　　

○以江西新淦、并漳树镇等处剿匪出力。赏把总万立松、花翎。外委谢得龙等、蓝翎。余升叙有差。　　

○予江西阵亡把总龙廷杰、祭葬世职。　　

○壬午。遣官祭历代帝王庙。　　

○谕内阁、御史何兆瀛奏、捐纳司员。请照月选官之例。由该堂官分别考其文理等语。各部院司员。向例于三年报满后。由该堂官分别咨留。近来捐纳司员。人数较多。能否主稿办事。自应豫为察看。著各部院堂官、于该司员等奏留之先。验其文理。如果能办稿案。即与正途人员。一体派差。其或未能主稿。而心地明白。行走勤慎者。派当杂项差使。以资练习。　　

○谕军机大臣等、御史李培祜奏、巴里坤采买满洲营粮、请量为变通一摺。据称、巴里坤满洲营。岁需各项兵粮。每年镇西厅所收小麦。不敷一万余石。由镇迪道库、动项采买。该厅月报粮价。每多浮捏。以为采买地步。现当经费支绌之时。岂容不肖官吏。任意开销。且该处兵丁。屡因领粮不堪食用。至有聚众鬨闹之事。更属不成事体。亟应严行查办。以杜欺蒙。该御史请将该厅岁入不敷之粮。悉以每京石、给发实银七钱。每年或分四季。由领队大臣、派员赴镇迪道库具领。按月支发。系为撙节糜费起见。著倭什珲布、妥筹办理。再据该御史片奏、乌噜木齐、有前任宜禾县知县清安、亏短银粮一案。应在各该上司名下。著落分赔。按限追缴。现在已及三年。应行按名追缴。又迪化州库、有前任知州、交存道光六年军需尾案、扣缴各项银二万余两。并收存济木萨县丞、精河营都司、所缴军需案内银两。屡经户部行查。总未登覆。均系库款攸关。应行按款查出。以济军需。又绥来县知县黄世安、擅那库款。摊补仓粮。显有侵亏情弊。均著按照所奏。分别查办。毋稍含混。原摺片均著钞给阅看。将此谕令知之。　　

○又谕、胜保奏、军务稍松、循例奏请陛见等语。览奏殊堪诧异。前因英桂、分兵驰赴河南。是以命胜保专办三省督剿事务。又因胜保患病。赏假一月。命袁甲三、驰赴正阳帮办。原因英桂离营之后。剿捻重任。系胜保专责。现在正阳虽已克复。而李兆受等、股匪未殄。即张乐行、韩狼仔等、是否歼毙。亦尚无确据。捻匪并未肃清。正宜侦探贼踪。节节□□穴□又□剿。何得舍此重任。遽请陛见。且不待批回。竟欲迎摺北上。实属不知轻重。自用兵以来。军营大员、升迁者甚多。不独统帅之员。不克进京。即在营提镇。亦从无因升调而即来陛见之事。胜保岂毫无见闻。若云有要事敷陈。何妨登诸奏牍。如果能合机宜。朕亦必加采择。设或迂疏窒碍。岂能因面奏而遂见施行。朕畀胜保以督兵重任。何又虑进退随人。临事掣肘。胜保著传旨申饬。所请迎摺北上之处。著不准行。该副都统接奉此旨。即著折回正阳。与袁甲三会商剿捻事宜。督率诸军。安良锄暴。俟捻匪肃清。应否移师南下。候旨遵行。毋得轻率冒昧。有负朕恩。将此由六百里谕令知之。　　

○又谕、前因安徽布政使恩锡奏、皖饷支绌。请饬部另拨整饷十万两赴皖。当令户部迅速筹拨。兹据该部奏称、山陕等省。本有协济安徽之饷。余省并无款项可拨。惟江苏上海关税。每月得项较多。必能均匀接济。请饬提拨等语。现在皖省攻剿吃紧。饷需支绌。各省零星款项。陆续解到。分给兵粮。难资周遍。自系实在情形。著何桂清等、查照该部所议。于上海各项捐款内。提银十万两。就近迅速解赴安徽军营。以济要需。毋稍迟误。将此由五百里谕令知之。　　

○密云副都统胜保奏、凤台县生员苗沛霖、藉团聚众。谕以大义。该生禀复。尚无悖词。得旨。该生所禀。虽无逆词。然其以难于约束为辞。饰其旁观之计。正当示之不疑。激其义奋。令自出以明心迹。潜消反侧。斯为计之上也。　　

○以闽浙总督王懿德、兼署福州将军。荆州协领衔佐领锡龄阿、为福州副都统。　　

○以克复安徽正阳关。赏副都统胜保、头品顶带。副将庆瑞、总兵衔。都司黄鸣铎、知县薛成荣、花翎。余升叙有差。　　

○户部议准、护福建巡抚庆端、疏报闽县开垦田地、二百九十一亩有奇。照例升科。从之。　　

○贷马兰镇修理各汛拨房银。并准每年拨银一百两、修理营房。从总兵官绵森请也。　　

○癸未。谕军机大臣等、张芾奏、带兵将弁、遇贼退缩等语。据称、崇觉寺为徽甯门户。二月间、副将萧知音、督带兵勇驻守。适贼犯雾露岭。带勇官刘福林先逃。该副将遽退往章村。抛弃军械。致石埭县城被陷。邓绍良不行参劾。犹谓萧知音之退。不为无见。旋在孝思岭挫败。反捏报杀贼。复由章村退往泾县。嗣因周天受克复石埭。经邓绍良、派副将蒋锡光、移劄崇觉寺。该副将以不可守为词。其心存畏葸。有意阻挠。已可概见。五月间、周天受以大通有贼窥伺。请饬蒋锡光回泾。留守备马云龙堵剿。马云龙亦闻警溃逃。至七月、贼扰万级岭。守备吴正熙兵败。总兵秦如虎、不往接应。退回泾城。致令该逆入岭大掠。以上各情。张芾近在徽州。见闻确切。何以邓绍良未闻咨报惩办。恐该提督驻军较远。误信萧知音等详报之词。致受欺蒙。抑或因该总兵副将等、皆其派往。心存询庇。当此贼氛未息。岂可博宽厚之名。致失律将弁。毫无儆畏。著何桂清、按照所奏情节。据实查参。毋稍姑容。原奏片钞给阅看。将此由五百里谕令知之。　　

○又谕、本日据张芾奏、请严惩偾军之将一摺。据称、晏端书议由衢州拨兵、扼守婺源。总兵饶廷选、委游击杨国正、相度地势。谓中云不可劄营。宜守婺城。张芾与江长贵力争。晏端书卒从杨国正之议。饶廷选旋将该游击调回。而派知府毕大钰、游击杨金榜、带兵分劄城外。竟似豫为退步。迨贼偪婺城。杨金榜等弃营而走。以致县城失陷。现在屡催杨国正进兵会剿。乃月余之久。始到德兴县属新建镇驻劄。带兵三千数百名。尚欲禀请添兵。观望迁延。不知是何肺腑。请旨严饬查办等语。杨国正、曾经何桂清奏赏勇号。并据晏端书奏称、该员久列戎行。胸有韬略。令其统带在防官兵。而偾事若此。杨金榜于七月中、弃营逃走。而晏端书称其溃围而出。身受重伤。情节亦迥不相符。张芾近在徽州。见闻较确。该抚远在浙省。恐该员等捏词禀报。受其蒙蔽。著晏端书、按照所奏。确切查明。如婺源失守。实系杨国正贻误事机。今复拥兵不进。即将该游击撤回。严参惩办。并另派得力之员。前往管带兵勇。不得因保奏在前。心存回护。自干重咎。杨金榜是否受伤。抑系弃城逃避。著一并查明参奏。按律惩办。以伸军法而儆效尤。原摺著钞给阅看。将此由五百里谕令知之。　　

○改铸湖北光化县左旗营巡检印信。从巡抚胡林翼请也。　　

○以江西贵溪剿贼出力。赏还降调知县李元度、花翎。军功王呈羲等、蓝翎。余升叙有差。予阵亡军功唐遂意、祭葬世职。如外委例。　　

○甲申。谕内阁、王懿德奏、请将军政展缓办理等语。闽浙两省各营员弁。现多带兵各处防剿。所有本年军政。著准其展缓。俟防剿事竣凯撤后。再行饬调考验。如有庸劣不职员弁。仍著随时参办。以昭核实。　　

○闽浙总督王懿德奏、病痊销假。得旨。卿之精力。虽较前稍差。然遇事勇往。正资倚任。善为调护。以慰朕念。　　

○乙酉。谕内阁、英隆奏、请将军政暂缓料理一摺。热河驻防、及绿营、并围场各官员。现多带兵在安徽防剿。所有本年军政。著准其暂行停缓。俟凯撤归伍后。再行饬调考验。如有衰庸不职。及年老患病之员。仍著随时参劾。以昭核实。　　

○丙戌。上幸静明园。　　

○谕内阁、法福礼奏、官军立解城围、并收复回城一摺。官军自克复英吉沙尔回城后。探闻余匪逃往喀什噶尔、麕聚回城。引水淹灌汉城。八月初三日。法福礼督兵前进。行抵该城。该匪闻风逃散。官军分路追剿。即将回城收复。边境一律肃清。所有蒙古官兵。著先行凯撤归伍。续调官兵。即行停止。该回城被匪蹂躏。应办善后事宜。即著法福礼等、妥筹办理。安辑回民。使无失所。　　

○谕军机大臣等、有人奏、湖北省于宜昌府设立盐卡一处。归荆宜施道庄受祺管理。江陵县设立盐卡二处。归保升道员郑兰管理。抽收川盐税课。复于沙市镇、设立官盐号。以庄受祺、郑兰、为总理。监生严步高、为襄办。四五两年。总计数处税钱。每月可得制钱三十万串。六年秋间。改换部帖。行分而税亦分。近日贩商稍减。每月尚可得二十余万串。此项除协济荆州驻防饷银外。每月应余钱二十万串。乃大营饷需。仍资拨解。本地团练。全赖捐输。不知此项销归何处。严步高以侵蚀之赀。开设宏盛盐行。襄办者如此。总理可知。并闻郑兰于沙市设立公和钱店。银两悉归兑会。复令亲属郑竹山、赴川坐办行盐。两地把持。情同市侩。请饬查办等语。入楚川盐。经该省督抚等、奏准抽收税课。原为协济军饷。若抽收之款甚钜。而兵饷团练。仍取给于拨项捐输。是直以数百万钜赀。徒资中饱。亟宜清厘。以归核实。绵洵近在荆州。见闻较确。著即将宜昌等处盐卡盐号。自四年以来。抽收盐课若干。拨过军营饷需若干。查明庄受祺、郑兰等、有无侵蚀。郑兰于沙市开设银号。并令亲属赴川办盐。显有图利情形。断非因公起见。严步高如何侵蚀盐局。以为赀本。并此外委办盐务微员。有无囊橐充盈之处。均著访查确实。详细具奏。帑项攸关。该将军务将所奏各情。秉公查办。毋得稍涉瞻徇。或受人蒙蔽。致负委任。原摺著钞给阅看。将此由五百里谕令知之。寻奏、查宜昌盐局。实无弊窦。报闻。　　

○又谕、有人奏、湖北省设局抽取厘金。以荆州府属之沙市镇为精华。前此地方官吏。于各行店货物。售得制钱一千者。抽取十二文。零星铺户。分上中下三项。每月或认出制钱六十串、至二十串不等。本年六七月间。又议加增。前次每串收取十二文者。竟加至三十六文。该商等以所取过多。求减不允。几至歇业罢市。且此项厘金。多系官绅侵蚀。归军饷者无几。此外。如荆门州属之沙阳、襄阳府属之樊城、老河口、沔阳州属之新堤等处。皆有分设抽厘各局。亦未必能尽归公用。请饬一并酌量核实办理等语。各省设局抽取厘金。原出于万不得已。若任意加增。徒饱官绅私橐。必至有碍民生。无益国计。著官文、胡林翼、拣派贤员。督同地方绅士。妥为经理。毋任不肖官吏。假公济私。务于军饷有裨。不至扰累闾阎。原片著钞给阅看。将此由五百里谕令知之。　　

○又谕、法福礼奏、行抵喀城、回党潜遁、请简员筹办善后各等语。此次大兵甫抵喀城。该匪即闻风潜遁。并未大受惩创。难保其不去而复来。且以数万之众。一时纷散。岂能全行出卡。其附近地方、山深林密之处。必有余匪潜踪。尤应实力□□穴□又□捕。法福礼系此次统兵大臣、即著暂驻该城。会同裕瑞、将善后各事宜。妥为筹办。并函商庆英、固庆、悉心参酌。仍咨明扎拉芬泰、会同具奏。该处地方。甫经肃清。自应酌留兵丁。以资防守。吐尔扈特蒙古兵。已有旨、谕令先行撤回。其伊犁等处官兵。应酌留若干。著法福礼体察情形。会同扎拉芬泰具奏。其蒙古官兵归伍时。应如何酌加犒赏。著传知奎栋、酌量办理。常清、现无应办之事。著即传旨令其来京。扎拉芬泰、前奏应办事宜各条。所称严查办以重职守。简伯克以资抚绥、平差徭以杜苛派三条。均系善后要务。著将原摺钞给法福礼阅看。即著按照所陈各条。并应行参劾各员。认真查办。法福礼请调叶尔羌伊什罕伯克迈玛第敏、著准其调往喀什噶尔。令其安集回众。扎拉芬泰所称喀什噶尔阿奇木伯克爱玛特、与该处人地不宜。并著酌量拣调。至此次回匪逃散。多系闻风先窜。即沿途小有斩捦。并无鏖战。法福礼保奏人员。未免过多。因念蒇事迅速。加恩允准。此后□□穴□又□捕余匪。著毋庸再请奖励。以示限制。将此由五百里各谕令知之。　　

○铸给山西偏关营参将改设都司关防。神池营都司改设守备条记。从巡抚王庆云请也。　　

○以英吉沙尔等处剿贼出力。赏吐尔扈特、罕、布彦乌拉哲依图。霍硕特贝子多尔济纳木扎勒、双眼花翎。仍下理藩院议叙。并赏给吐尔扈特、护盟长。喀屯鄂斯库吉尔噶勒、御书扁额。曰绥藩笃祜。　　

○以叶尔羌等处剿贼出力。赏伊犁领队大臣锡拉那、佐领伊克坦布、达哩善、防御霍伽布、都司杨成、甲喇章京交加克、千总吉升、把总武殿魁、巴图鲁名号。参赞大臣法福礼、花翎。头品顶带。乌噜木齐提督业布冲额、领队大臣奎英、裕瑞、佐领花连泰鄂奇尔景巴、防御和色本、永谦、游击塔斯杭阿等、花翎。笔帖式德贵等、蓝翎。余升叙有差。
  </div>
  <div class="pagination">
   <a href="清实录咸丰朝实录_page333.html">
    上一页
   </a>
   <span>
    ...
   </span>
   <a href="清实录咸丰朝实录_page329.html">
    329
   </a>
   <a href="清实录咸丰朝实录_page330.html">
    330
   </a>
   <a href="清实录咸丰朝实录_page331.html">
    331
   </a>
   <a href="清实录咸丰朝实录_page332.html">
    332
   </a>
   <a href="清实录咸丰朝实录_page333.html">
    333
   </a>
   <span class="current-page">
    334
   </span>
   <a href="清实录咸丰朝实录_page335.html">
    335
   </a>
   <a href="清实录咸丰朝实录_page336.html">
    336
   </a>
   <a href="清实录咸丰朝实录_page337.html">
    337
   </a>
   <a href="清实录咸丰朝实录_page338.html">
    338
   </a>
   <a href="清实录咸丰朝实录_page339.html">
    339
   </a>
   <span>
    ...
   </span>
   <a href="清实录咸丰朝实录_page335.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
