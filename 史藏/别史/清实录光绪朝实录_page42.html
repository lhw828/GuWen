<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 42 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 42 页/共 1316 页</h1>
    <div class="content">○谕军机大臣等。金顺奏。恭报后路各队陆续西进。并亲兵等营。先后到齐日期。暨移西征马队。驻扎沙湾。扼贼北窜。以护运道一摺。著即督饬各队。择要扼扎。力图进取。将此谕令知之。　　

○又谕。鲍源深奏。体察晋省南北留防兵勇情形。先将水师三营。一律遣撤。即以所省之饷。由太原镇添练绿营兵千名。以为经久自强之计。著饬该总兵督率将弁。实力操练。毋得徒托空言。将此谕令知之。摺包　　

○以记名提督谭上连为陕西汉中镇总兵官。现月　　

○壬申。谕令军机大臣等。前据丁日昌奏、地方与船政事难兼顾。当经谕令同沈葆桢、酌保一二员。奏请＜闲＞派经理船政。兹据沈葆桢、丁日昌奏称顺天府府尹吴赞诚。深谙算学。直隶津海关道黎兆棠。熟悉洋务。请于二员中＜闲＞派一员。来闽接办等语。吴赞诚。黎兆棠。品学才识。李鸿章谅所深知。于经理船政事宜。能否胜任。该二员中何人尤为得力。著李鸿章详晰据实奏闻。再降谕旨。将此谕令知之。　　

○癸酉。孝康章皇后忌辰。遣官祭孝陵。谕内阁端敏郡王之嫡福晋薨逝。著派总管内务府大臣师曾。前往照料。一切丧仪。著照郡王福晋之例。官为办理。现月　　

○谕军机大臣等。黔粤边境游匪滋扰。叠经谕令王文韶等合力剿办。兹据黎培敬奏称。该逆退入六硐老巢后。经提督张文德督兵。与楚粤各军。分道进取。叠破坚巢。并将匪首张瑞林等擒获。解省讯办。此股匪党。不过数千。以三省兵力。认真兜剿。当不难克日荡平。此次各军虽多有斩擒。而四脚牛等处贼巢。尚未攻克。亟应迅图剿办。以靖地方。著王文韶严树森黎培敬。督饬所派各军。迅速进攻。务将匪众悉数歼除。勿任滋蔓。此次黔军出力员弁。著准其择尤保奖。毋许冒滥。将此由五百里各谕令知之。现月　　

○予父子因公殉难、道员李光熙、提举衔运判李培清、优恤。摺包　　

○赐祭原任漕运总督袁甲三之母。现任户部左侍郎袁保恒之祖母袁郭氏。摺包　　

○甲戌。遣官祭文昌帝君庙。　　

○引见内务府三院等处京察保送一等人员。得旨。此次内务府三院等处京察圈出人员。著该堂官再行出具切实考语。带领引见。圈出之堂主事锡舀。茶膳房主事爱崇阿。堂笔帖式庆升、文佩、世奎、世泰、存寿、增浩、松荫、文德、兆庆、舒忠。稽查内务府事务监察御史衙门笔帖式定安。广储司笔帖式恩荫。都虞司笔帖式桂亨。会计司笔帖式连福。掌仪司笔帖式吉斌。营造司笔帖式常茂、桂泉。茶膳房笔帖式伊精阿。造办处笔帖式桂荣。武备院主事伊昌阿。六品虚衔委署库掌祥照。笔帖式松源。弓匠副固山达讷勒和布。奉宸苑六品虚衔八品苑丞德楞额。圆明园主事钟灵。六品库掌常庆。六品苑丞福惠。清漪园六品苑丞承善、诚英。俱著交吏部记名。照例选用。所有一等官员笔帖式达他等员。俱著准其一等加一级。至年已逾岁之掌仪司员外郎安泰等。俱著照旧供职。现月　　

○以睿亲王德长署镶黄旗蒙古都统。正黄旗汉军副都统恩麟。署正黄旗满洲副都统。镇国公奕谟署右翼前锋统领。正白旗蒙古副都统恩全署正黄旗护军统领。镶白旗满洲副都统穆隆阿署正白旗护军统领。　　

○旌表湖北兴国州贞女张阮氏。摺包　　

○乙亥。以节届惊蛰。雨未沾足。上复诣大高殿祈祷行礼。遣贝勒载治诣时应宫。贝勒载澂诣昭显庙。镇国公奕谟诣宣仁庙。辅国公载澂诣凝和庙。礼亲王世铎诣觉生寺。睿亲王德长诣黑龙潭。肃亲王隆勤诣白龙潭。拈香。　　

○以正黄旗汉军都统安兴阿署镶蓝旗汉军都统。　　

○丙子。谕军机大臣等、前据丁宝桢奏、东省筹办海防。拟于烟台等处建筑炮台。自为屏蔽海疆门户。兹据奏称业于烟台审定地势。派员购料兴工。惟海面地段绵长。势难广为布置。拟令沿海居民。多种树株。以资屏蔽等语。现办海防事宜。系为未雨绸缪。自应不动声色。随时妥筹。俾臻完备。若虑敌人窥伺。必于二千余里之遥。一律种树。不独于事无济。且恐地方官办理失宜。转滋纷扰。该抚惟当于应行设防之处。扼要筹办。一面慎选牧令。训练营伍。认真整顿地方。以为自强之计。所奏沿海种树之处。著毋庸议。将此谕令知之。现月　　

○又谕。崇实奏请调古北口练军一摺。奉省通沟一带。现办善后事宜。巡辑分防。均关紧要。该处兵力不敷分布。著李鸿章傅振邦。派拨古北口练军步队一营。马队一百五十名。统由热河径赴奉省。俾资防守。将此谕知李鸿章。并传谕傅振邦知之。现月　　

○又谕。翰林院编修毛松年。著于本月十八日。在保和殿补行考试。现

月

　　

○山东巡抚丁宝桢奏东纲实在疲累。恳恩仍照前奏。将减引十万道。及商捐进关厘头不敷公费银二钱。援案展缓五年。以恤商困。允之。摺包　　

○丁丑。遣官祭关帝庙。　　

○复带引见京察一等圈出人员。得旨。各员内。除凤英、曹炜、陈学棻、周冠、张清华、刘恩溥、童棫、载萼、春岫、何耀纶、董俊翰、何桂芳、廷恺、恩福、松安、秦焕、阿克丹、英文、志华、苏佩训、穆克登布、奎良、敖册贤、刘正品、桂斌、鄂礼、松长、昆玉、林凤官、全志、佛尔恭额、续昌、文明、梁景先、无庸记名外。宗室敬信。著以四五品京堂补用。耆彬、蔡逢年、文沛、松椿、裕昆、锡纶、福裕、本系专用道员。著交军机处记名。仍专以道员用。毓铭、刘溎焴、嵩申、张家骧、黄毓恩、兴廉、温忠翰、钟骏声、杨霁、曹秉哲、逢润古、祥明、魁元、刘泽远、文启、景闻、恩纶、志润、载霖祥、刘余庆、吴廷芬、恽彦琦、善联、文绶。广荫、景维、斌鉴、奎福、龄椿、余撰、庄锡级、李贻良、祺保、奎绶、崇纲、胡毓筠、景隆奇、臣许廷桂、刘国光、文增、博润谭、继洵、俱著交军机处记名以道府用。现月　　

○总理各国事务衙门奏、琼州通商。酌定开办日期。并请查照粤潮两关成案办理。允之。摺包　　

○戊寅。谕军机大臣等。新授山西布政使张瀛。著传令即行请训。速赴新任。现月　　

○复带引见内务府三院等处。京察一等圈出人员。得旨。各员内。除世兴、海全、端朴、徵麟、立山、崇福、广第、毋庸记名外。锡祉、俊启、庆林、广英、英奎、海绪、明勋、文桂、溥锡、德生、舒恒、万顺、肇贞、毓秀、俱著交军机处记名。以关差道府用本日补行引见之。京察一等堂笔帖式文廉。著交吏部记名。照例选用。并准其一等加一级。现月　　

○以镶黄旗蒙古副都统阿昌阿署镶黄旗护军统领。正白旗汉军副都统庆升署正白旗满洲副都统。明发　　

○己卯。谕内阁沈葆桢等奏、筹议关外饷需。碍难借用洋款。暨江苏拟力筹西征协饷各摺片。著该衙门议奏。现月　　

○以都察院左都御史景廉。署正白旗蒙古都统。理藩院尚书皂保。署正蓝旗满洲都统。正红旗汉军副都统祥亨署右翼前锋统领。理藩院左侍郎德椿署镶红旗护军统领。明发　　

○命科尔沁博多勒噶台亲王伯彦讷谟祜署虎枪处事。明发　　

○以场灶荡田灾歉。蠲免浙江海沙芦沥二场田亩。应徵光绪元年灶课钱粮。其钱清西兴长亭青村浦东横浦等场田地新谭旧欠。暨下沙头场鲍郎场旧欠。均缓至光绪二年秋后启徵。　　

○辛巳。谕内阁、从前内外大员之兄弟子孙。每届五年。查办一次。挑选侍卫拜唐阿差使。原因侍卫拜唐阿差使体面。务须熟习清文技艺骑射。差使方可得人。自同治十年查办后。迄今已逾五年。又当查办之期。惟念该大员之子弟中不齐。或身弱有疾。或马上平常。或自幼读书。一时未能学习骑射。此等即使挑选侍卫拜唐阿。又安能得力。自应量为变通办理。嗣后在京文职三品以上。武职二品以上。外任文职自总督至按察使。武职自将军提督至总兵。其兄弟子孙。年已及岁。愿挑侍卫拜唐阿者。五年查办时。如情愿挑取。该大员等报明本旗。由该旗造册咨送军机处汇奏。经朕圈出。带领引见。傥有身弱有疾。马步平常。不愿挑选者。由该大员等据实报明该旗。转行军机处。均著听其自便。该旗亦勿庸行催挑选。以示曲养旗仆量才器使之至意。现月　　

○谕军机大臣等。工部奏川省采办镫杆木植。延不报解。请旨严催一摺。天坛望镫杆钜典攸关。前经谕令四川总督迅速运解。迄今仍未解到。实属玩延。即著文格勒限三个月。严饬委员。务将补采镫杆木植。迅速采办齐全。设法挽运来京。以济要工。傥再任意迟延。即将该委员指名参处。仍将采获杆件。及启程日期。先行报部。毋稍延宕。将此谕令知之。现月　　

○壬午。孝哲毅皇后忌辰。　　

○遣官祭暂安寝殿几筵前。行周年礼　　

○谕内阁。此次病痊补行大考之翰林院编修毛松年著附入二等末。现月　　

○署盛京将军崇实等奏查明私开牧养民典旗地。概行撤出充公。从之。　　

○癸未。谕内阁。黎培敬奏特参贪鄙不职各员。请旨革职一摺。贵州补用知府普安直隶同知王正玺。恃才贪酷。物议沸腾。候补同知直隶州知州牟谦笃。卑鄙庸劣。任性妄为。试用从九品成达章居心贪诈。办事荒唐。绥阳县教谕颜正敏。行止有乖。不堪训迪。均著即行革职。以肃官常。现月　　

○谕军机大臣等。王文韶奏剿匪获胜。攻克南江水口各坚巢一摺。黔楚等省边境匪徒滋事。盘踞六硐四脚牛地方。此次提督龚继昌等。带兵进剿。歼擒悍匪多名。将南江水口等处。次第攻克。四脚牛逆巢。剿洗及半。仍著王文韶、严树森、黎培敬。督饬各将领。实力会剿。将六硐四脚牛一带踞匪。克日殄除。以靖地方。毋任蔓延为患。将此由五百里各谕令知之。现月　　

○追予贵州历年阵亡殉难文武官绅团民妇女王衡材等。七百四十员名口分别旌恤如例。摺包　　

○甲申。谕内阁。此次覆试各直省举人。考列一等之冯崧生等八十名。二等之张景曣等三百八十四名。三等之张庚吉等七百三十名。均著准其一体会试。四等之王五美。刘景唐。李东来。均著罚停会试一科。现月　　

○谕军机大臣等。岑毓英奏剿办夷匪斩擒首要各犯地方肃清一摺。云南邓川州夷匪滋事。经岑毓英派兵剿办。已将匪首罗洪昌项和等。拏获解省讯办。余匪歼除殆尽。州境一律肃清。办理尚属妥速。著岑毓英即饬派出各员。及该地方官。务将善后事宜。妥为料理。一面摉缉逃匪。以净根株。署邓川州知州巧家厅同知戴作舟。署邓川汛把总孙志远。于该匪滋事。未能先事防范。均属咎有应得。著暂行革职。提省讯究。如有别项情弊。即著从严惩办。将此由四百里谕令知之。　　

○以詹事府詹事宝森为大理寺卿。降调盛京户部侍郎志和为太仆寺卿。　　

○乙酉。以节近春分雨泽未降。上复诣大高殿祈祷行礼。　　

○遣恭亲王奕诣时应宫。孚郡王奕譓诣昭显庙。惠郡王奕详诣宣仁庙。贝勒载澂诣凝和庙。礼亲王世铎诣觉生寺。睿亲王德长诣黑龙潭。贝勒奕絪诣白龙潭。贝勒那尔苏诣清漪园龙神祠。委散秩大臣载瀛诣静明园龙神祠拈香。谕军机大臣等、沈葆桢奏、办理会匪情形等语。会匪到处潜踪。结党滋事。实为地方之害。该督所称严拏首恶。有犯必惩。自是紧要关键。著照所拟办理。惟诘奸禁暴。全在地方官平日缉捕认真。近来州县讳盗相习成风。亟应实力整顿。江北伏莽最多。尤宜设法严捕。净绝根株。著沈葆桢、文彬、吴元炳。督饬文武员弁。随时查缉。务将不法匪徒。严拏惩办。如地方官缉捕勤能。即由该督抚酌量奖励傥敢因循讳纵。仍蹈积习。即著从严参办。毋稍宽贷。将此各谕令知之。现月　　

○浙江巡抚杨昌浚。奏歼灭大股洋盗。择尤核实保奖。得旨。杨春和等。均著照所请奖励。摺包命恭亲王奕。署理宗人府银库印钥。现月　　

○豁免浙江省同治十年以前民欠。及缓带地漕等款银钱米谷。摺包　　

○丙戌。谕内阁。此次覆试各省驻防繙译乡试举人。考列二等之昇福等四名。三等之叶兰芳等六名均著准其一体。会试。现月　　

○又谕。前据王文韶奏总兵刘厚基。恪遵母训。捐赀赡族。恳请旌奖。当谕礼部议奏。兹据该部奏称。援案请赏给伊母扁额等语。记名提督陕西延绥镇总兵刘厚基。恪遵母命。捐赀赡族。古谊可风。著加恩赏给伊母罗氏御书扁额。以示嘉奖。　　

○丁亥。春分朝日于东郊。遣豫亲王本格恭代行礼。　　

○谕内阁、此次补行覆试顺天及各直省乡试举人。列入一等之朱钟洛等四十六名。列入二等之黄宝恩等一百三十名。列入三等之孟昌续等二百九十五名。俱著准其一体会试。列入四等之孙国柱。祝兰祥。均著罚停会试一科。现月　　

</div>
    <div class="pagination">
<a href="清实录光绪朝实录_page41.html">上一页</a><span>...</span><a href="清实录光绪朝实录_page37.html">37</a><a href="清实录光绪朝实录_page38.html">38</a><a href="清实录光绪朝实录_page39.html">39</a><a href="清实录光绪朝实录_page40.html">40</a><a href="清实录光绪朝实录_page41.html">41</a><span class="current-page">42</span><a href="清实录光绪朝实录_page43.html">43</a><a href="清实录光绪朝实录_page44.html">44</a><a href="清实录光绪朝实录_page45.html">45</a><a href="清实录光绪朝实录_page46.html">46</a><a href="清实录光绪朝实录_page47.html">47</a><span>...</span><a href="清实录光绪朝实录_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
