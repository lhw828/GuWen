<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1480 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1480 页/共 1860 页</h1>
    <div class="content">
○以内阁学士勒保、为正蓝旗汉军副都统。　　

○是日、驻跸呼噜苏台大营。　　

○壬辰。上行围。　　

○谕、据萨载奏、微山湖水势日增。沛县护城堤外各村庄有被淹之处。丰县、铜山等县、附近微山湖各村。亦因洼地被淹。田庐间有塌没等语。丰沛等三县、俱被水灾。居民不无失所。虽据称水势由渐而来。人民先巳迁移。非猝被水灾可比。但秋粮全没。庐舍倒塌。势难缓待赈期。著加恩先行赏给一月口粮。该督即饬属确查饥口。照例抚绥。俾得均受实惠。以副朕轸恤灾黎之至意。　　

○谕军机大臣等、据萨载奏、运河洩水甚畅。并无淤浅、及民田庐舍无碍情形一摺。据称毗连运河之骆马湖、水势渐消。业将北岸之驼车头、竹篓坝、二处开放。使河水分洩入湖。口门展宽八丈十丈不等。又刘老涧九孔石闸一座。亦过水四寸。更资宣洩等语。萨载此次所奏分洩运河水势情形。颇为明晰。只可如此办理。舍此亦别无办法。若从刘老涧旁、另开水口分洩。未免淹及民田庐舍。其摺内所称、不便使无水之区。再受水患。所见甚是。前据国泰奏、刘老涧河底淤积。水势不能大洩之语。则未免在东言东。稍涉张皇矣。现在萨载、当即遵旨会同国泰、将六塘河分洩各事宜、面商办理。所有此次奏到之摺。即著钞寄国泰阅看。并附便寄交阿桂阅看。　　

○军机大臣奏、据大学士公阿桂等、解到韩河浑即马六十七、萧得福、马达乌特、韩三个、韩四个、五犯。遵旨严鞫。该犯等纠合回人。攻掠河州城池。兰州关厢。并屡向华林山送信。均应照大逆律、凌迟处死。从之。　　

○是日、驻跸纳尔苏台达巴汉西大营。翼日如之。　　

○癸巳。世宗宪皇帝忌辰。遣官祭泰陵。　　

○谕、据阿桂等奏、西宁镇总兵贡楚克达尔、不胜繁剧总兵之任。著来京候旨。其西宁镇总兵员缺紧要。著兴奎调补。所遗山西大同镇总兵员缺。著富成补授。　　

○又谕、据阿桂等将甘省捏报灾赈、侵蚀帑项之各州县、奏请一并革职拏问一摺。所办甚属公当。此案系前任藩司王亶望、与前任兰州府知府蒋全迪、通同舞弊。首先作俑。以致通省效尤。习为固然。实有不得不办之势。至各州县虽职任大小不同。但国家设官分职。均宜洁己奉公。廉隅自励。岂有因上司勒令报荒。遂尔朋分侵蚀之理。况道、府、州、县、即无奏事之职。遇此等事件。原可直揭部科。使累年积弊。早经破露。亦不至贻罪多人。朕必嘉其公正。特加擢用。乃竟联为一气。恣饱欲壑。置民瘼于不问。此而不办。何以肃吏治而儆官方。现据阿桂等、查明此案。俱已水落石出。朕之办理。实出于不得已。且各员等入已赃私。俱自行供认。将来定案时、朕惟于轻重权衡。折衷至当。于按律定拟之中。仍寓法外施仁之意。至有旨询问、而其人仍狡供者。必不恕也。所有阿桂等、此次查明参奏之知府前任知县杨赓扬、伍诺玺、同知前署知州韦之瑗、同知前任知县闵鹓元、孟衍泗、赵杬林、同知善达、顾芝、张春芳、通判贾若琳、经方、博敏、佛保、谢廷庸、知州那礼善、伍葆光、觉罗承志、陈常、知县陈鸿文、王臣、李元椿、邱大英、詹耀璘、陈澍、伯衡、舒攀桂、万人凤、杜耕书、舒玉龙、福明、陈韶、杨有澳、林昂霄、彭永和、徐树楠、尤永清、丁愈、钱成均、章汝楠、黄道煚、蒲兰馨、顾汝衡、孙元礼、宋树谷、赵元德、万邦英、沈泰、王旭、夏恒、陈金宣、华廷扬、墨尔更额、王璠、庞橒、申宁吉、史堂、李弼、叶观海、何汝楠、郑科捷、陈起撝、陶士麟、麦桓、景福、布瞻、成德、王梦麟、麻宸、吕应祥、陈严祖、广福、刘治传、州同前署知县王万年、州判前署知州吴诜、州判前署知县薛佩兰、布政司经历前署县丞许士梁、县丞前署知县周兆熊、闵焜、县丞史载衡、李立、经历前署知县张毓琳等、业经降旨革职拏问。其已离甘省、及升任别省各员。俱著各督抚、迅速派员解赴兰州。交阿桂、李侍尧、归案审明。分别定拟具奏。　　

○又谕、前此剿灭逆回。黄检以守城为由。并未打仗出力。令阿桂等传旨询问。兹据黄检覆奏、实未打仗。有负殊恩。请交部严加治罪等语。黄检世受厚恩。非寻常可比。因其在藩司任内、声名操守、俱属平常。念其系大学士黄廷桂之孙。仍加恩改用副都统。复因逆回滋事、将伊调补凉州。伊自应感激朕恩。倍加出力。以期稍赎前愆。乃黄检到兰后、竟以守城为由。并未自告打仗。在逆回盘踞华林山时。尚得藉辞城守。迨至官兵四面设围。黄检自应亲历行间。随同擒剿。乃复藉辞坠城损足为由。自始至终。并未于行间效力。实为辜负朕恩。黄检、著交部严察议奏。　　

○谕军机大臣等、据李奉翰等奏、青龙冈大坝、二坝、连日进占赶办。各做长二十余丈。层层镶压。务于迅速中仍加慎重等语。所办是。该处缺口、本宽二百四十余丈。今据称昼夜赶筑。大坝二坝、仅各做长二十余丈。是尚有二百二十丈未经做起。计日进埽。究于何时始能合龙。朕心深为廑念。著传谕李奉翰等、一面上紧赶筑。仍将何日赶筑完竣之处。一面奏闻。至所称上首挑水坝、做长十有余丈。因阅图内此处坝身、必须再行加长。则挑溜更为有力。且水势南趋。则此处口门、便成回溜之势。将来引归正河。合龙自易。并著李奉翰等酌量办理。并将引河开挑宽深。现已施工几分之处。即行覆奏。并谕阿桂知之。　　

○闽浙总督陈辉祖奏、海塘改建鱼鳞石工。钉桩分限办理。每限石四百丈。桩六万根。现在四限工程将竣。五限业经开槽赶办。得旨、好。勉为之。　　

○甲午。上行围。　　

○谕军机大臣等、据舒常等奏、拏获抢劫啯匪审明正法一摺。此等啯匪、于拏获审明后。凡系抢劫之犯。即按名立即正法。俾匪类闻风知警。庶可以绥靖地方。舒常等所办极是。至摺片内所称、拏获邹开太一犯。讯系四川綦江县人。本年六月、往青阳石卖糖。有八个人拏刀恐吓。令与背负包袱。就将该犯辫子割去。背包随行。一路抢劫等语。啯匪到处逼胁平人入夥。背负行李。此其常技。何以独将邹开太一犯辫子割去。若以胁从归附。以割辫为标志。则啯匪等必皆无辫发可知。若果如此、则是伊等行径。显有背叛之意。从前各省所获匪犯、供词内何以未经供出。是否割辫者仅止邹开太一犯。抑或余匪俱系割辫。现在邹开太供出匪犯多人。目或严行擒捕。此八人中、当自有就获者。著该督等、即亲提各犯严讯。其割辫是何主意。并查从前有无似此割辫者。据实覆奏。再摺内朱笔点出未获之匪犯黄大年、罗一、陈昇、杨老大、张老大、又窝家金小二等六名、田洪凤一名、著该督等、一并饬属严拏。务绝根株。不可稍存姑息。福康安即日将次到川。著一体于获犯讯供时。将此等情节、严行根究。将此传谕舒常、郑大进、并谕福康安知之。　　

○是日、驻跸舒库尔昂阿大营。　　

○乙未。上行围。　　

○谕军机大臣等、据雅德覆奏、审讯湖北盘获携带邪经之曹贵双。所供案内各犯一摺。内称审讯各犯。并无女师维忠之名。即曹张氏等持斋礼佛。亦无设教传徒之事。曹贵双所携经本、系已故僧人妙丰所遗。因起获庙中所藏等经。俱系佛门经卷。惟西天经一本、语有悖逆等语。此案曹贵双所供等情。既据雅德审系假捏。即西天经一本、阅其经内尚无悖逆字句。其经内标题处。西天取清字样。亦系寻常填砌之语。究非有心背妄。若遂以此指为悖逆。未免太过。所有此案曹贵双一犯、著舒常、郑大进、即行解送山西、交雅德归案审讯明确、照例定拟。将此各传谕知之。　　

○又谕、前因王亶望于捏灾冒赈一案。业已明正典刑。并将伊子发往伊犁。自备资斧充当苦差。兹据雅德查奏、王亶望之子共十一人。长子王裘。业经刑部办理。其次王棨、王焯、现在饬提起解。此外尚有子八人。王祐、王绅、王晋、王越、王瑶、王钰、王庚官、王海官、俱年在六岁以下等语。此等重犯、将伊子发往伊犁。自属罪所应得。但念其年尚幼小。若即行发遣。朕心尚有不忍。著加恩将王祐等八人、交雅德严行管束。待年至十二岁时。再行遵照前旨、陆续发遣伊犁。如雅德离任山西、即著交代接任之人、遵照办理。　　

○又谕、本日据国泰覆奏、东省湖河、现在并未受淤情形一摺。微山湖水、尚深二丈有余。不致淤垫。览奏稍慰。东省猝被黄水漫注。一时下游不能疏洩。间有淹浸之处。国泰前奏、在东言东。未免过于张皇。并未通盘筹画。其意似谓江南不肯消山东之水。显有畛域之见。如国泰虑及曹、单、金乡等县被水。则江南之丰沛等县。独未被淹浸乎。是以屡次降旨、令其就近与萨载会同履勘。不分疆界。悉心筹办。萨载久任南河。一切河务。本为熟谙。即现在邳宿一带筹办分洩各事宜。具有条理。即朕之信任国泰、亦自不若萨载也。国泰此次、著即遵照前旨、前往会同萨载、履勘湖河。仍应听其讲画指授。庶可增长识见。至国泰摺片内覆奏、刘老涧应须挑浚。与现在仪封漫注黄水无涉等语。尤为回护前奏。更属非是。国泰、著传旨申饬。但念其究因急公起见。亦不必因此次申饬、致生疑惧也。将此传谕萨载、国泰、知之。仍将国泰等原摺、附便钞寄阿桂阅看。　　

○钦差大学士公阿桂、署理狭甘总督李侍尧奏、臣等饬查抚彝厅、张掖、永昌、三处所添廒座。永昌县共添建七十间。现空六十五间。张掖县于四十五年添建二百间。现空一百三十二间。空间既多。何用添设。显系借名侵帑。请将此二案照西宁等案例。概不准销。惟抚彝厅添建八十间。张掖县四十一年添建八十间。俱系实贮。而工料率多偷减。容臣李侍尧盘查核减。外有成县知县谭可则、并未捐监办灾。第擅请建仓。亦属弊混。请旨革职。下部知之。　　

○是日。驻跸萨拉巴尔哈达大营。　　

○丙申。上行围。　　

○遣官祭贤良祠。　　

○改长芦属青州分司为天津分司。换给关防。从盐政伊龄阿请也。　　

○是日、驻跸库库英图大营。翼日如之。　　

○丁酉。上行围。　　

○谕曰、乌什哈达、成策、俱著授为领队大臣。前往和阗办事。　　

○谕军机大臣等、前据周煌奏、川省啯匪肆行抢劫一事。业交福康安、严饬通省文武员弁。实力查拏。务使尽绝根株。不得稍留余孽。但此等亡命之徒。百十成群。又其党与、有身充衙役者。声息相通。知系本地搢绅陈奏。因而查办严密。遂思逞其私忿。紏集党徒。至周煌原籍村庄住址。肆行抢毁。以洩忿恨。尤属不成事体。不可不先事防范。著传谕福康安、即严饬该地方文武各官。于周煌原籍住居地方。豫为留心防护。毋令匪徒得逞其伎俩。复致事中生事。　　

○又谕。据户部奏驳、乾隆四十五年分粤海关徵收税饷、前后奏报互异。请将该监督李质頴、及调任两淮盐政图明阿、交部分别议处一摺。已依议行矣。各关徵收税饷。全凭奏报实数。比较盈绌。以为定准。乃此项税饷银两。前次李质頴奏报时、既列入该年徵收数内。何以尚有未经开徵之项。是则奏报不足为凭。而考核竟成故套。是以前经部驳。即降旨敕令明白回奏。乃该监督并不将办理错误缘由。据实陈明。复以洋行堆贮货物、尚未发卖交税为辞。并声叙实因赶办钱粮起见。前后并无自相矛盾。此事乃李质頴巧词。以虚数为实收。何乃反以部臣误认虚数为实收乎。饰词巧辩。尤属不合。所有李质頴此次含混掩饰具奏情节。仍著据实明白回奏、　　

○又谕、据复兴奏、德风控告乌什哈达、收受阿奇木伯克迈达雅尔绸缎皮张。交年班伯克运寄回京。并纵容家奴、暨笔帖式等、奸宿回妇。又乌什哈达控告德风、借修万寿宫之名。多派回民。修理衙署。兼于回人私藏玉石之案。诈赃至二三千两之多。并克扣官兵盐菜银两等款。朕披阅之下。不胜骇异。乌什哈达、谋利营私。不能约束下人。获咎固重。至德风、乃朕弃瑕录用之人。且系尚书德保之弟。阖家受恩深重。如此肆无忌惮。其罪不更浮于乌什哈达耶。著传谕绰克、托。复兴、秉公审办。毋得偏袒。致干严谴。　　

○钦差大学士公阿桂、署理狭甘总督李侍尧奏、臣等饬拏洪济桥、唐家川、数处从逆余党。及缘坐家属到省。亲加严鞫。逆犯马六六等、或为贼扎筏济渡。或熬茶接待。或抗拒官兵。其缘坐之犯。非父兄从逆。即子弟党贼。质对确凿。应即正法。其马复才之兄马进朝、在监病毙。当即戮尸。至唐家川、循化厅等处、续获缘坐妇女共一百二十五口。幼男共六十五名。应仍发伊犁、云南普洱、广西百色、烟瘴充军。从之。　　

○戊戌。上行围。　　

○谕军机大臣曰、德风在和阗。任意贪婪。肆行无忌。几似高朴。观其讦告乌什哈达、显系自知败露。为先发制人之计。伊兄德保、难保无札商授意情事。著传谕德保、据实奏闻。并将德风原呈、钞寄阅看。　　

○是日、驻跸纳木昂阿南大营。　　

○巳亥。上行围。　　

○谕曰、德勒克无嗣。著以巴林郡王巴图次子赛尚阿承继。　　

○又谕曰、绰克托奏、乌什哈达、续控德风以库贮官钱八千余串、交都司张子龙生息。德风肆行无忌。几与高朴无异。实出情理之外。著复兴、一并归案办理。并速行驰奏。　　

○甘肃凉州副都统黄检奏、凉州庄浪二库、所贮房租马价银内、因调驻防兵九百零四名、赴剿逆回。每名给银十两。赶制鞋脚。共借银九千四十两。请限半年、于各兵名下扣还。其阵亡伤亡病故者。著落该亲属、及应领养赡项内追缴。下军机大臣议。寻议、兵丁借项。俱系制备军装。若于粮饷、暨该亲属、并养赡内追还。未免生计维艰。查黄检到兰州后。始终并未效力行间。咎无可逭。此次借项。应即令该副都统完缴。从之。又奏、凉州驻防。现空马步甲三十九缺。并前任长额里、裁改养育兵之步甲四十缺。庄浪驻防。亦裁改步甲二十缺。均应挑补。但壮丁不敷。请由京。或西安。宁夏。二处派拨。下军机大臣议。寻议、二营额缺无几。不便由京派往。西安又系省会。当留壮丁为本营顶补之用。应于宁夏酌拨。即令宁夏将军、查核此次彻兵后。该处壮丁。是否足敷具奏。从之。　　

○是日、驻跸安巴究和罗昂阿大营。　　

○是月。署两江总督萨载奏、接到山东抚臣国泰钞寄奏稿。所筹启闭机宜。皆系平日水小时关键。非现在紧要情形。除将原图黏签呈览。并俟国泰到工。当面商办。得旨、览奏俱悉。国泰所奏、朕原不以为是。斥其在东言东。未筹全局。屡饬谕之矣。　　

○江南河道总督李奉翰、河东河道总督韩鑅、河南巡抚富勒浑覆奏、曲家楼漫溢之水。距微山湖数百里。去路迂缓。得以渐次澄清。浮沙不致淤垫。至黄水大溜南行。缘运河伏汛之水。早经消落。目下杨庄盐闸等处。流行甚畅。又时近霜降。河水日绵。无虞涌涨。再青龙冈口两坝、已软镶五十余丈。每日以各进一埽计。连边埽可得三丈。但须俟引河挑完。方可合龙。得旨、览奏稍慰。勉力慎重为之。以期一举成功。　　

○又奏、青龙冈漫口。约于十月二十日前后可以合龙。得旨、昨据所奏、微山湖运河不致甚淤。略慰矣。所称十月二十间可合龙口。若能再早数日、更佳。勉之。　　

○新调浙江提督乔照奏、谢调任恩。得旨、览。汝性颇于南省相宜。但不可尚虚文。忘武备。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百三十九


大清高宗法天隆运至诚先觉体元立极敷文奋武孝慈神圣纯皇帝实录卷之一千一百四十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十六年。辛丑。九月。庚子朔。上行围。　　

○谕、甘肃捏灾冒赈、侵吞监粮一案。自乾隆三十九年以后。通省各官。联为一气。朋分公帑。经大学士公阿桂等、在甘查办。节次讯录确供。奏请将该员等革职拏问。并请将任所原籍赀财。一并查封。以抵官项。业经降旨允行。此案自王亶望、蒋全迪等、首先倡率。以致阖省效尤。通同弊混。各州县亦视侵冒官项为故常。竟无一人洁己奉公。庸中佼佼者。此而不治。以廉弊吏之谓何。今既查办确实。不得以罚不及众。竟置不问。朕前降旨云。办理此案。实出于不得已者。正谓此也。朕既不能道之以德。不得不齐之以刑。而无耻之徒。方且仍冀其苟免也。世道人心。浇薄至此。朕甚愧之。现在直省各督抚、遵旨将各该员家产查封。陆续开单具奏。但念此事发觉巳久。其案内人犯。前闻王亶望等拏问之信。知事已败露。豫为隐匿寄顿。诚不能保其必无。而在各督抚查办此等贪吏。自不敢骩法徇情。自干愆咎。顾若以查抄严密之故。或株连拖累。有意苛求。别生枝节。致令外间无识之徒。妄滋窃议。则各督抚之不能深体朕意也。况此等婪得赃私。理无久享。此时即有隐藏。其子孙亦断无安坐而食之之理。此天道之昭然不爽者。朕之办理此案。权衡审慎。祇欲使贪黩营私之吏。知所炯戒。庶可以励官常而振法纪。非真藉锱铢籍没之赀财。抵偿官项也。所谓不为已甚去已甚。朕之办理庶务。始终期以此意而已。将此通谕中外知之。　　

</div>
    <div class="pagination">
<a href="清实录乾隆朝实录_page1479.html">上一页</a><span>...</span><a href="清实录乾隆朝实录_page1475.html">1475</a><a href="清实录乾隆朝实录_page1476.html">1476</a><a href="清实录乾隆朝实录_page1477.html">1477</a><a href="清实录乾隆朝实录_page1478.html">1478</a><a href="清实录乾隆朝实录_page1479.html">1479</a><span class="current-page">1480</span><a href="清实录乾隆朝实录_page1481.html">1481</a><a href="清实录乾隆朝实录_page1482.html">1482</a><a href="清实录乾隆朝实录_page1483.html">1483</a><a href="清实录乾隆朝实录_page1484.html">1484</a><a href="清实录乾隆朝实录_page1485.html">1485</a><span>...</span><a href="清实录乾隆朝实录_page1481.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
