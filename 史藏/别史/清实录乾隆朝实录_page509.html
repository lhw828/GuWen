<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 509 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 509 页/共 1860 页</h1>
    <div class="content">○戊辰。上诣黑龙潭祈雨。　　

○谕、朕今年巡幸河南时。先往泰陵行礼。由彼顺道至保定府行走。　　

○又谕、朕此次往河南。回銮时。由黄新庄进南苑。前往东陵行礼。　　

○兵部议准、甘肃巡抚鄂昌疏称。平庆兵备道。移驻固原州。并盐茶同知。移驻海喇都。应行各事宜。一、道员加衔兵备。除军政举劾、变通营伍等项。俱归提臣主政。毋庸干预外。其支放兵饷。应监查有无侵扣。存营兵马钱粮。应协同提臣盘查。兵民互讦事件。亦协同提督董率办理。守备以下等官。听其节制。相见行属员礼。一、厅员移驻。应添兵。于提标五营内、每营抽拨马兵四名。步兵二名。再于固原城守营、抽拨守兵十名。共足四十名之数。其应添千总一员。应将原驻海喇都经制外委把总一员。彻回西安州营。即以西安州营千总一员拨驻海喇都。俱归西安州营游击管辖。一、命盗重案。应设禁卒八名。收支粮石。应设斗级二名。工食每名每年六两。一、递送公文。应设马六匹。夫四名。工料仍在固原州驿站银内支给。一、海喇都向有东西南门三处。令酌议各城门建兵房二间拨兵防守。至城东善家庙、城西王家寺地方。旧有墩台各一。并无防兵。应各建兵房三间又正南紫崖儿岘、石家窰二处。应各添墩台一兵房三间。即在原拨移驻官兵内、每处添防兵二名。从之。　　

○己巳。谕、据准泰摺奏。现今各属麦收丰稔。请于沿河麦价平减地方。采买麦十五万石。分运德州、临清二处。抵谷贮仓。又递年民借等谷。本岁应徵还一百余万石。并请照上年之例。援照一麦二谷。许其以麦交输等语。朕因数日前京师雨未沾足。东省待泽自殷。是以于该省奏报地方情形摺内。批令先事图维。现在畿辅甘霖大沛。且连日浓阴。东南一带。想可均沾膏泽。所奏采输麦石。在该抚以为留心民事。未雨绸缪之计。但与其实之仓贮。不若听其流通于民间。若因收买数多。致市价腾涌。是民间并未有被旱之形。而先有麦贵之苦。不可不为致虑。著传谕该抚、如此时大田已经得雨。则秋成可期。自无庸筹办。即使未得雨。诸事亦应随宜措置。非至谷贱伤农之时。未可轻言采买。至以麦代输借谷。亦应相时妥办。莫因计民食而转以累民也。凡办理民事。务在安静。不尚纷更。即以买补仓储而论。何尝非民事之要。然其间奉行不善。往往滋弊扰民。不一而足。并谕该抚。令其相机熟筹。详慎办理。　　

○庚午。上诣畅春园、问皇太后安。　　

○谕、朕前降旨。沿边及直隶地方营协。参用八旗满洲人员。原因满员弓马素优。人材骁劲。习于劳苦。整顿营伍。是其所长。是以令其分缺补用。今行之数年。边方营伍渐次整饬。而满员之于外任相宜者。亦俱经擢用。嗣后绿营分用满员。所有都司以上各缺。应令稍为裁减。俾得其平。至文员选用道府。按俸推升。另立班次。行之既久。部员之能办事者。亦俱以俸次陆续外补。该堂官虽欲留之而不可得。夫内用外用。俱为国家任事之职。而为满为汉。在朕初无町畦高下之见。虽朕因材器使。自可不拘成格。若其著为定例。遵循者又当随时斟酌。以核人材而均铨政。著吏兵二部。查明满员外用分班分缺定例。量加裁酌。另行详悉定议具奏。　　

○又谕、朕前令督抚提臣。保举堪胜总兵人员。冀得良材。以备名将之选。为督抚者。自当于阖属中、举谋勇兼长骁健杰出之员。宁缺无滥。以副旁求特典。今于引见时。观其人材弓马。颇少当意。大都不过因其资俸可到。遂以充数。幸而摺用。则可邀其感激。否则以搪塞应故事耳。总兵统率一镇。岂容轻授。如目今所举。不特不能得七八。并不及五六。岂朕所望耶。督抚身任封疆。办理一切政务。无论大小。必当以实心从事。即如年满千总一项。颇多猥琐。不足入目。盖充伍之初。以及拣拔外委。该营弁未能一一秉公。虽经督抚考验。率以其微末也而忽之。且或因其年久姑容。遂不加驳正。独不思今之年满千总。非即异日之将弁乎。国家擢用武职。营伍实为正途。拔补将弁。不选之若辈。更何从挑选乎。由千总而守备、而都司、游击缘次而升。膺干城腹心之重寄。要皆自年满千总始。则欲以储养人材。慎重将弁。亦当于送部引见时。早为留心。折冲御侮之用。必须筹于昇平无事之日。不可视为缓图。漠不经意也。并传谕各督抚提臣等知之。　　

○又谕曰、杨刚、前于苗疆军务效力之处。尚能奋勉。其所犯之案。在武弁中亦属可原之罪。朕已加恩以副将用。著发往四川。交与该督策楞、酌量题补。　　

○又谕、国家政事。宜从实而不事虚文。向来题奏事件。有拘于旧套。习而不察者。如参劾属员本内。必称正在缮疏间。据两司道府揭报前来。与臣访闻无异云云。盖由失察属员。例有处分。惟声明揭报。可邀免议。是以遂成印板通套。而不知即虚诞诈伪之较著者。夫属员劣款。有得自督抚访闻者。有出自两司或该道府州揭报者。有督抚访闻有秽声。交司道府州查访实迹者。情形原自不同。参疏中据实上闻。何所不可。若谓一面缮疏。一面揭报。适相府合。或千百中偶有一二。安得事事如此。则何不明言其访闻所自。而必相率而为伪耶。且由此益可见该府及直隶州之称职与不称职。盖一府一州。属员虽多。而切近相临。耳目难掩。且赃私累累。必非婪取于旬日之间。设令久与共事。毫无觉察。或属员多容贪吏。而一一待督抚访闻。交令查察。不待问而知该府州之阘茸无能矣。更或平日有心徇庇。督抚交查。尚为之弥缝掩覆。及至势难挽回。始不得已具揭申报。在督抚亦必窥见底里。即当随本附参。不可颟顸了事。令其脱然事外。如使督抚密令查察。即行具实详查。或于访闻之外。另得其实在劣迹。是不得谓之徇庇。若仍追咎其前此失察之过。则为牧守者不亦难乎。夫察吏之道。必明是非。劾功过。以为举错之衡。方足以服人心而肃功令。嗣后督抚参劾属员侵蚀钱粮。及因事纳贿者。其发觉缘由。或何人详揭。或自己访闻。或系密交何人查办。据实声明。不得沿袭故套。即如卫哲治、所参全椒县知县王宗洛各款。其滁州直隶州知州朱橒、曾否揭报。王宗洛婪赃各案。是否在伊任内。俱应据实查明。如该牧莅任未久。即能查出。则为留心察属之员。其前任亦应查明交议。一并谕令知之。　　

○又谕、闻得外省驻防旗人。数世在一城居住。其协领佐领等官。所管兵丁内。亲友牵连。不能无偏护面情之弊。此甚不可。夫省城驻防满洲官兵者。特以我满洲习气淳朴。汉仗好。行走简便。可作录营榜样。是以将从前该城协领参领等官大之缺。由京城内补放者。改由本省应升人内拣放。此系朕怜悯外省驻防官兵至意。理当体朕任用之心。将该管之人。勤习技艺。公平引导。该将军大臣等亦应将该管协领参领佐领等官。严行交派。痛改从前陋习。倘仍不知改。以后若遇官大缺出。朕必从别省官员内调放。　　

○豁除湖北武昌卫、乾隆五年被水修堤挖压屯田十一顷八十七亩有奇粮丁额赋。　　

○辛未。吏部议准、贵州巡抚爱必达疏称。贵阳府仓大使一缺。除收支仓粮。别无公务。应并归经历兼管。将仓大使改为贵阳府扎佐巡检。并换给印信。其养廉俸薪银、暨皂隶工食。即归巡检署支领。应添弓兵等人役。于镇远巡检署拨十名充补。又奏称、贵阳营沙子哨。添设一塘。于修文县存城兵内派拨五名分驻。其斑竹园一塘。移驻扎佐沙子哨适中之三冲堰。互相巡防。从之。　　

○是月。闽浙总督喀尔吉善、署浙江巡抚永贵、议覆御史陆秩奏。明春圣驾南巡。钱米价昂。议就现在炉座加铸。并截留十五年分漕米各十万石。酌备平粜等语。查浙省乾隆十三年条奏添铸平价案内。经军机大臣议准、广买余铜以资全铸。是以上年至今。抽买局贮商铜。及买运滇铜。共一百四十余万斤。甚为充裕。现在加卯赶铸。计至明春照例铸放兵饷外。约计新旧积存余钱十万余串。尽可为赏赉充售之用。其炉座现已敷用。无庸再添。至截留漕米。请于仁和、钱塘、新城、于潜、四县留七万石。秀水、嘉兴、石门、三县留三万石。截留各帮粮船一百一十八只。其绍兴府属。不通水次。并无漕粮。查有应解省仓兵米。可以划存本地备粜。仍于杭属七万石内拨归省米。以免解运之烦。如有不敷。再动常平谷接济。得旨。览奏俱悉。　　

○湖北巡抚唐绥祖奏。学臣宋邦绥关防严密。鉴拔精当。每于考试生童时。示以立品敦行。奋志功名。反覆数千言。士子无不悦服。臣每与讲论吏治。颇能领悟。洵堪大用之员。报闻。　　

○河南巡抚鄂容安奏。八月间驾幸河南。查孟津系黄河过渡。恭备御座船四。纤船四十。马船二十。此外仍备民船数百。届期豫集。应设御船马头。俟伏汛过后。相度修筑。其一应驮载车马众多。应另立马头。以免践踏。并请令无职役人等。及驮载各项。由副路先期过渡。回銮至柳园口渡河。即将孟津船运至该处。如前办理。所需备换马一千八百匹。拟于满营绿营备九百匹。各驿备九百匹。临期送赴卫辉四百匹。以备太监等更换。送至洛阳一千四百匹。以备官兵更换。其随营需用柴米草豆等项。已将停止给票之例。行知地方官。令多集商民。按时给价交易。得旨。览奏俱悉。　　

○山西大同镇总兵官吕瀚奏。谢命往哈密驻防恩。并求来京请训。得旨。不必来京。汝在武弁中。朕所嘉许者。即如此诸事奋勉。实心向前可也。至一切夷情。惟以持重为要。有不知者。问之永常。彼于边情其熟也。　　

○四川总督策楞、提督岳钟琪奏。川省频年出师。弓箭鸟枪。半皆损坏。从前马步兵。本未练硬弓。自带往军营。更加软弱。箭则折断无镞者甚多。鸟枪尚可施放者。亦体质不厚。食药无多。均须修补添造。共估需银一万八千四百二十三两零。豫借司库公费。分给各营。匀作五年。于各营公费兵饷内、按季扣还。得旨。著照所请行。咨部知之。四川武备。废弛极矣。此不过整顿其外观而已。至于作兴鼓励。惟在人心。卿等宜留心。毋以事过而忘之。　　

○又奏、成都营马。向系赴松藩口外买茶易换。因无宽阔草厂牧养。复经停止。兹查茂州地多闲旷。每年夏秋二季。例得停操放青。所有督、提、两标应补马匹。仍照从前易换之例办理。按年于小满后赶赴茂州放青。至九月赶回骑操。报闻。　　

○两广总督陈大受奏。广东钦州龙门一带。界连安南国之白龙尾海面。内地商贩往来。遇有失事。或不肖员弁。规避处分。指称夷洋诿卸。查接管卷内。有被劫之案三件。俱经前督硕色讯系夷匪。照会安南国王。令其严饬获解。但洋面界限。终属渺茫。除札行提镇确查外。仍饬沿边文武员弁。督率兵役。加谨巡哨。设计侦捕。得旨。所见是。知道了。　　

○贵州巡抚兼管提督印务爱必达奏。黔省地连楚、粤、川、滇。汉夷杂居。而通川诸处。更多崇山大箐。僻径四出。应增设塘隘。查桐梓县、边邻川境之二坡沟、七阵溪、木交口、狼渡河、麻子坝。仁怀、遵义、二邑连壤之牛渡河。仁怀所属之羊肠坝。绥阳所属之郑场。遵义所属之石子台、石壁庄等处。应各设一塘。再仁邑之小溪里、放牛坪场。正安州界连川省之南川、彭水、等县之漆林晏溪地方。应于适中地方。各设一隘。以上共增十塘二隘。所需兵房、牌坊、烟墩、哨楼等项。俱于充公项内拨用。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百六十五


大清高宗法天隆运至诚先觉体元立极敷文奋武孝慈神圣纯皇帝实录卷之三百六十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十五年。庚午。六月。壬申朔。上幸静宜园驻跸。翼日如之。　　

○阅健锐营兵。　　

○户部议准、调任云南巡抚图尔炳阿疏称。安丰并设三十六灶。开煎之始。灶手生疏。仅敷日额。今煎久熟练。只须存三十三灶。已敷二百四十六万有奇之年额。余三灶裁。从之。　　

○工部议准、陕西巡抚陈宏谋疏称。鄜州城东北二面。旧建石堤。因洛河异涨倾圯。应开引河一道。减其水势。并将前项堤工、改砌块石坦坡。酌加高三尺。东北两门。各建闸一。从之。　　

○癸酉。旌表守正捐躯之安徽望江县民林集云妻徐氏。　　

○甲戌。上回圆明园。　　

○军机大臣等议覆、直隶古北口提督布兰泰奏。酌筹巡防多伦诺尔事宜。一、有眷流民。宜住坝内。查多伦诺尔地方。凡回民客商。原止令贸易往来。若携带妇女。牵引多人。将来复有安土重迁之患。今据称现有眷属者不过数十家。驱逐尚易。请立限半年。令移坝内。应交直隶总督转饬该管道员同知等立限驱逐。一、蒙古与民人为婚宜禁。查例载民人出口。在蒙古地方贸易种地。如私行嫁娶者。将所娶之妇离异。民人照内地例治罪。蒙古罚一九牲畜。今据称现有民人与蒙古为婚者。除已获之犯。按照办理外。应令该管地方官严禁。如再事犯。即将该管官参处。从之。　　

○乙亥。上诣畅春园、问皇太后安。　　

○幸瀛台。　　

○还宫。　　

○军机大臣等议覆、河南巡抚鄂容安奏。将河北。南阳。两镇官兵。及驻防满兵合操。以备大阅等语。查从前圣驾巡幸直隶、山西、山东等省。止据该督抚等将兵弁中。选取数百名以备简阅。此次仍令该抚于驻防满兵内。挑选百余名。两镇内挑选三四百名。豫备阅看。不必调集众多。从之。　　

○丙子。上御太和殿视朝。文武升转各官谢恩。　　

○诣畅春园、问皇太后安。　　

○幸圆明园。　　

○谕军机大臣等、据方观承摺奏。石景山于五月三十日。水势陡长。直抵两岸堤根。一应工程俱平稳。其各坝减出之水。合之堤外沥水。民田闲有淹浸。然水有去路。易于消涸。高田并无妨碍。低田仍可补种等语。览奏殊未明晰。朕于春闲巡幸河工。所有应行经理事宜。面谕该督。令其相度议奏。今所奏漫滩各处。是否经朕阅视之六工以下。抑系五工以上。并未详悉指陈。又称减水各坝。同时宣洩。亦未将各工各段。一一声明。其现在分饬各属办理情形。是否遵朕指示。酌量筹度。或仍系历年照常修防。至民田被淹。摺内但概称高田低田。而不将果否成灾、及地亩广狭、并附近某堤某工坐落何处。分别具奏。其词多属笼统。其意不无粉饰。且目下水势骤长。较之向来伏汛。或旺或减。俱无从悬揣。著传谕该督。令其逐一详查。据实入告。以慰朕怀。寻奏、永定河容纳正溜之河槽。不过深四五尺。又中高旁下。水一出槽。即已漫滩。直抵堤根。春闲皇上阅视之北岸三工至六工以下。水并漫滩。工皆平稳。其六工尾至七八工。南界坦坡埝。北界北埝。本系水乡。一带堤岸。无庸照常加修。惟饬员于大汛时一律防护。至此次各坝过水本多。雨后沥水又大。如南岸之金门闸、长安城二坝。北岸之求贤、胡林、雀营三坝。其下引河不能容纳。是以低田被淹较多。惟查金门闸、在涿州境内。洩水散漫。今已渐消。不致成灾。其求贤等坝、在固安、永清境内者。减水比涿为大。兼有淤沟夺溜。被水各村。多半成灾。现饬员查勘办理。又查本年汛水九尺九寸。比上年尚大九寸。得旨。览奏俱悉。　　

○谕军机大臣等、额驸策凌、为国家竭诚宣力。是以皇考加恩封至亲王。授以定边左副将军重任。额驸谋勇之名。准夷莫不慑伏。训兵饬备。使喀尔喀宁静无事。实为国家勋戚重臣。不意患病溘逝。其定边左副将军之任。甚属紧要。简任务在得人。伊长子扎萨克和硕亲王成衮扎布。前在军营著有劳绩。其才具实堪胜任。虽左副将军非世袭之职。而因才器使。有所不拘。著将成衮扎布授为定边左副将军。成衮扎布其务矢忠勤。效法伊父。训练兵众。安靖地方。以副朕任用之意。　　

○丁丑。谕军机大臣等、据黄有才摺奏。海阳县乡农。因水漫土堤。擅拆民房。殴辱千总一案。业经该督抚等节次奏闻。一面查拏究拟。朕思潮郡逼近海疆。民风素悍。今因堤岸被冲。辄相率伐树毁房。甚至肆殴营弁。扯碎衣服。目无法纪。至此已极。著传谕该督抚等严行究审。分别首从。从重办理。固不得草率定案。致妄有干连。尤不得姑息养奸。致凶徒漏网。务期申明宪典。俾知惩创。以弭悍俗。以靖岩疆。　　

○兵部议准、四川总督策楞疏称。川省督标。应添游、都、千、把、兵丁一案。查泸宁营原设参将一员。应裁。其千总一员。把总二员。马步兵四百名归督标。又永宁左右两营。原设守备各二员。应裁。改设督标都司一员。千总一员。把总二员。又漳腊营原设游击。应改参将。以泸宁营参将坐补。其游击改设督标。又永宁协应裁兵二百名。并泸宁议裁之四百名。再于提标拨兵五百名。俱归督标。至川兵既隶督标。即有征剿应援及分派驻防台汛之责。并军装旗帜等项。用度较繁。应照提标暨通省各营之例。每兵百名、扣公粮三名。以资公费。从之。　　

○戊寅。谕曰、原任广东提督林君升、熟悉水师。今服阕来京候补。现在并无提督员缺。伊年逾六旬。应令及时效用。著暂补福建台湾镇总兵。俟有提督缺出补授。其现在台湾镇总兵李有用、原由陆路出身。谙练营伍。朕所深知。前因一时未得其人。是以补授水师。俟林君升到台之日。李有用著来京陛见。遇有陆路紧要缺出。另行补用。如此则人地俱各相宜。于水陆营伍。庶有裨益。谕军机大臣等、据四川总督策楞查奏朱荃学政任内。有无情弊一摺。内称伊弟朱华、朱英、俱跟随任所。帮办事务。朱英性情乖张。不无多事。且有通同典史雷志、勒索银两之处。又讯据成都教谕杨端、供出朱荃在任。有发书缴银。并勒取教官饭银一节等语。朱荃一案。现交浙抚永贵查审。所有朱华、朱英、俱在原籍。著将策楞奏摺钞录。传谕该抚、令将摺内情节。一并秉公严讯。定拟具奏。毋致稍有隐匿。　　

○调贵州按察使徐以升、为江西按察使。江西按察使黄岳牧、为贵州按察使。　　

○己卯。谕军机大臣等、据蒋炳等奏称。据固安县知县禀报。五月二十九日。永定河水骤长。南岸三工月堤。漫开五六丈。六月初七日。又报全河之水。俱由三工淤沟而出。已宽至十六七丈。月堤刷开四十余丈。直流南下。固安以南洼地。俱被水淹等语。前据该督方观承摺奏。永定河水势情形。朕以其未甚明晰。不无粉饰之意。传谕令其速行查奏。今据蒋炳等所奏。已有夺溜南趋之势。急应赶筑漫口。俾循故道。其被水居民。所有倒塌房闲。损伤禾稼。应加意抚恤。已著尚书汪由敦、驰驿前往。会同相度。该督方观承、即速前至漫口地方。公同面商筹办。　　

○以原任江宁将军保德、为正黄旗蒙古副都统。礼部右侍郎嵩寿、为镶白旗汉军副都统。　　

○庚辰。上诣畅春园、问皇太后安。　　

○予故绥远城副都统布颜图、祭一次如例。　　
</div>
    <div class="pagination">
<a href="清实录乾隆朝实录_page508.html">上一页</a><span>...</span><a href="清实录乾隆朝实录_page504.html">504</a><a href="清实录乾隆朝实录_page505.html">505</a><a href="清实录乾隆朝实录_page506.html">506</a><a href="清实录乾隆朝实录_page507.html">507</a><a href="清实录乾隆朝实录_page508.html">508</a><span class="current-page">509</span><a href="清实录乾隆朝实录_page510.html">510</a><a href="清实录乾隆朝实录_page511.html">511</a><a href="清实录乾隆朝实录_page512.html">512</a><a href="清实录乾隆朝实录_page513.html">513</a><a href="清实录乾隆朝实录_page514.html">514</a><span>...</span><a href="清实录乾隆朝实录_page510.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
