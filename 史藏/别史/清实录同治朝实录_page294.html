<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 294 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 294 页/共 505 页</h1>
    <div class="content">○钦差大臣两江总督曾国藩奏、浙江提督鲍超伤病深重。恳准回籍。得旨、著准其开缺回籍调理。所部各营。著记名提督娄云庆接统。以专责成。又奏、军务未竣。请仍将本届军政展缓办理。从之。　　

○江西巡抚刘坤一奏、扑灭浏阳滋事教匪。得旨、逃散各犯。仍著严饬各属缉拏务获。以净根株。　　

○以江苏苏松镇总兵官杨鼎勋为浙江提督。记名总兵官章合才为江苏苏松镇总兵官。　　

○准江南节次阵亡楚军水陆各营将士合祀江甯府昭忠祠。　　

○辛丑。谕军机大臣等、刘长佑奏、剿办枭匪情形一摺。总兵邓在仁等在晋州地方。将枭匪击败。匪众纷窜。经深泽等处团勇截拏多名。余匪分向东南逃散。邓在仁等已督队跟追。刘长佑复派总兵刘云鹤统带炮队。取道安平一带。迎头截击。著严饬派出员弁。视贼所向。痛剿洗。以期尽绝根株。此起枭匪。已有马队四五百。步队七八百。虽捦斩近半。而余党尚多。若不就地歼除。恐其遍扰完善。或窜入晋疆。刘长佑务当先事严扼。毋稍大意。将此谕令知之。　　

○又谕、张凯嵩奏、拟由楚蜀赴任。顺道访询利弊。筹画军需一摺。所陈不为无见。惟滇省现无实任大吏。万不得已。暂令宋延春以臬护督。张凯嵩已卸抚篆。若由楚蜀赴滇。展转耽延。于紧要地方甚不相宜。著即酌带亲兵。星速取道赴滇。以副委任。如有与骆秉章刘昆筹商事件。自可往复函商。随时酌夺。另片奏、请假回籍修墓等语。览其所奏。诚属可怜。惟现值边徼军务吃紧。未便俯如所请。该督当体公尔忘私之义。迅赴新任。力图报称也。将此由五百里谕令知之。　　

○又谕、传谕署广西巡抚吴昌寿。据张凯嵩奏、前因提标兵丁。在柳州府署索米喧闹。将署提标中军参将唐元芳撤任。奏请议处。又庆远兵丁。因口角拥众闹入府署。并将庆远协副将杨安龙撤省察看。唐元芳于被参后。复往提督冯子材军营总理营务。并提署稿件。多其主持。荔波之捷。冯子材仍为该参将奏保总兵。杨安龙至今亦未回省。冯子材于唐元芳之任性乖张。杨安龙之轻率躁妄。皆置不问。未免心存偏袒。请旨饬查等语。著吴昌寿将唐元芳、杨安龙、才守优劣。分别详查。如与张凯嵩所参相符。即著据实参奏。以正官常。该署抚抵粤伊始。自毋庸用其徇隐。代人受过也。将此谕令知之。　　

○三口通商大臣崇厚奏报。天津寄存火药轰发。现饬采买赔补。得旨、此项火药。正当需用吃紧之际。何以无故轰发。难保不有奸人溷迹。仍著切实查明。毋稍含混。并著该大臣及恒庆赶紧分赔采买。以资应用。　　

○壬寅。谕内阁、朱凤标等奏、遵旨会议团防事宜一摺。五城练勇局务。著添派毛昶熙、庞钟璐、徐树铭、会同贾桢管理。分日到局抽查。实力操防。该练勇如有不法情事。即著照军法重惩。将该带勇官从严议处。并责成五城御史协同查察。北城陕西巷拒杀事主一案。是否系该局练勇。该管官有无失察情事。著刑部于定案时声明请旨。寻奏、案内夥犯张秃子又名张＜?忄兴＞＜?氵凤＞。充当西城团防局练勇。该管官失察处分。应分咨各衙门办理。从之。　　

○谕军机大臣等、户部奏、请饬催各省应解京饷一摺。上年十二月闲。经户部奏拨本年京饷银七百万两。限五月前解到一半。年终解清。兹据该部查明。截至五月底止。除福建盐课报解过半。河南地丁暂准停免。安徽湖北地丁。江汉关税。长芦盐课。湖北盐厘。均经奏咨展缓外。其余山西等省地丁。两淮等处盐课。粤海等关税。有报解未及一半。者。有丝毫未解者。京饷关系紧要。岂得任意延宕。著各该将军督抚监督等即将前项应解银两。统于年内埽数解齐。毋得迟延干咎。另片奏、本年畿内亢旱。被灾甚重。发帑赈济。需款较多。请添拨银两等语。著照所请。除江苏厘金二十万两浙江厘金十万两业经提拨外。再添拨广东厘捐银十万两。福建厘捐银十五万。两江西厘捐银十万两。浙海关洋税银二十万两。闽海关洋税银十五万两。著各该将军督抚等。按照添拨数目。一并于年内解到。毋得饰词延宕。致误要需。将此由五百里谕知福州将军、三口通商大臣、直隶两江四川江苏安徽江西福建浙江湖北湖南山东山西广东各督抚、并传谕粤海关监督知之。　　

○又谕、李鸿章奏、遵筹办情形一摺。捻踪既入登莱。官军不在追逐。先重堵截。自系正办。该大臣因筹办运防。未能即赴前敌。著先责成刘铭传统率各路援军。会同丁宝桢实力堵剿。以期渐次兜围。傥有堵御不力。即著该大臣据实严参。以肃军律。李鸿章俟添调既齐。布置既固。仍著驰赴前敌。筹督聚歼。切勿徒托空言。致负委任。将此由六百里谕令知之。　　

○又谕、成禄奏、攻剿肃城情形。并催运敦煌县粮石各摺片。肃州贼匪。屡次出扑官军营盘。经把总刘玉江阵斩首。贼气大索。该提督正可乘此机会。督军进攻。迅图克复坚城。毋再迁延贻误。王仁和所部六营。前经杨岳斌改调回省。现在肃城攻剿吃紧。著穆图善即饬令该军。仍扎肃州助剿。所有黄祖淦、王仁和两军。均著归成禄节制。以一事权。两军既如所请归并节制之后。所称哈密各处。尚可分营兼顾。自当实力筹拨。不准徒托空言。文麟久驻高台。屡经降旨严催。尚复逗遛不进。殊堪痛恨。著懔遵叠谕。克日驰赴新任。傥再藉词观望。自问当得何罪。敦煌县仓谷。著穆图善、成禄、迅饬该地方官运赴巴里坤。以资接济。将此由五百里各谕令知之。　　

○又谕、成禄奏、饷需不继。窘迫堪虞。请饬催迅速筹解等语。现在成禄肃州军务。正在吃紧。并整顿出关。需饷尤亟。四川欠解成禄军饷。为数甚钜。著骆秉章遵照叠次谕旨。迅速筹款。赶解肃州军营。以济急需。不可迟延。湖北应解月饷。著李瀚章、曾国荃、查照去年九月二十二日谕旨。设法筹解。其陕西应解之饷。虽经乔松年奏请暂缓起解。但肃州军饷支绌。仍著乔松年审度情形。酌量接济。其李云麟分拨之款。俟成禄出关时。再行咨明李云麟均匀分拨。至所称拨解仓粮。仅准甘省藩司指拨安敦玉三万石。半载有余。尚未解到等语。著穆图善督饬藩司迅速催拨。其未派之七万石。能否于本年秋收项下在甘凉两属就近各州县分拨之处。并著穆图善斟酌办理。左宗棠计可入关。务将各军饷需。详确妥筹。毋使匮乏。将此由五百里各谕令知之。　　

○癸卯。谕军机大臣等、谭廷襄奏、直隶盐枭土匪蠢动。拟请官兵缓赴东省防河。迅将匪众扑灭一摺。所称盐枭土匪滋扰情形。与历次刘长佑等陈奏。大略相同。所请直隶防河之兵。暂缓赴东。先清本境。自系为亟顾畿疆起见。惟东省匪势未衰。防河至关紧要。前据刘长佑奏称。自范县至张秋。派唐训方统带六营赴防。自张秋至齐河。派刘景芳统带六营赴防。原期扼守河干。密益加密。现在直隶枭匪土匪。同时蠢动。亦宜乘其初起。迅速翦除。以遏乱萌。邓在仁、刘云鹤等、剿贼虽叠次获胜。尚恐兵力较单。不足以尽歼丑类。著刘长佑斟酌情形。如兵力不敷。或就近将刘景芳暂行调回。先将直境之贼办竣。再令赴防如刘景芳调回。河防稍觉空虚。著与崇厚妥商兼顾。毋误事机。原摺著钞给阅看。将此各谕令知之。　　

○又谕、前因鲍超伤病未痊。准其回籍调理。所部各营。令娄云庆接统。并谕令曾国藩、李鸿章、将该部严加裁汰。分别撤留。兹据谭廷襄奏、此军人数较众。内多降勇。一议遣撤。势必藉端索饷。枝节横生。止可议分。不可议撤等语。所奏不为无见。著曾国藩、李鸿章、设法筹办。总期驾驭得宜。毋滋事端。是为至要。娄云庆统领此军。能否压服。抑作如何分统之处。并著曾国藩等妥酌具奏。谭廷襄原片。著钞给阅看。将此由五百里各谕令知之。　　

○又谕、穆图善奏、西路剿匪获捷。并华亭县失守各摺片。米拉沟回匪。素称强悍。动辄滋事。此次官军虽经获胜。尚未能捣穴捦渠。该署督当俟其穷蹙悔罪时。再行议抚。不可豫设招降之见。草率了事。华亭县城失守。已据乔松年奏称克复。该县为赴陕孔道。甘回屡由此路窜陕。穆图善当速筹添兵。驰往扼守。严密堵截。不可以邻为壑。被害绅民。并经制孟宗孔伤死情形。均著查明具奏。将此谕令知之。　　

○予甘肃华亭殉难知县张衍福、典史哈庆云、祭葬世职加等。　　

○甲辰。以望雨仍殷。迎请直隶邯郸县龙神庙铁牌来京。供奉都城隍庙。设坛祈祷。　　

○谕内阁、库克吉泰奏参调营规避人员。并请另行调员差委等语。察哈尔降调游牧员外郎保顺。经库克吉泰奏调赴营。始则藉词逗遛。继又藉病推诿。实属有心规避。保顺著交部议处。即行开缺回旗。听候部议。毋庸前赴库克吉泰军营。察哈尔游牧员外郎恩霖。著察哈尔都统即饬该员迅赴库克吉泰军营。听候差遣。　　

○谕军机大臣等、丁宝桢奏、分筑胶莱河墙。贼势南趋一摺。所陈筹办情形。与李鸿章前奏办法略同。惟防局现甫草创。贼众已遂饱掠。若不兼筹截剿。恐河防布置。终归虚设。现在东省兵力已厚。即著李鸿章等统筹全局。防剿兼施。毋任该逆纵横无人之境。反得养其精锐。军情变幻靡常。朝廷不为遥制。总之设防原为兜剿之计。若非进扎迎剿。恐防务未固。贼踪突至。该大臣等总须计出万全。方为妥善。将此由六百里各谕令知之。　　

○又谕、库克吉泰、乔松年奏、朝邑截剿窜贼获胜一摺。捻逆由富平蒲城一带。窥伺同朝。经刘松山安住等军紧蹑东追。抄过贼前。奋力截击。杀贼甚夥。该逆仍窜回蒲城旧路。此股贼匪。于渭北一带盘旋。并窥伺同朝。为渡黄之计。其垂涎山右。实在意中。刘松山此次力疾扼剿。实属奋勇可嘉。著库克吉泰、乔松年、督饬该军。会同安住等迅由蒲城蹑踪追击。务期就地歼除。毋任纷窜。左宗棠计已入关。著迅督所部。合力兜围。以图蒇事。其北山一带怀远葭州等处回匪。剿办情形。并著乔松年等随时驰奏。将此由五百里各谕令知之。　　

○山东巡抚丁宝桢奏、军务未竣。请将本年乡试展缓举行。从之。　　

○以太常寺少卿刘有铭为江南乡试正考官。翰林院编修王荣琯为副考官。　　

○予陕西朝邑阵亡参将邵得胜等祭葬世职加等。　　

○追予安徽徽州等处殉难通判陆京等祭葬世职。　　

○蠲免陕西泾阳、咸阳、高陵、鄠、大荔、华、乾、咸甯、长安、临潼、蓝田、同官、凤翔、陇、邠、长武、洛川、中部、宜君、三原、兴平、武功、蒲城、华阴、鄜、朝邑、三水、盩厔、孝义、甯陕、渭南、醴泉、宝鸡、南郑、裦城、沔、城固、略阳、甯羌、留坝、永寿、澄城、耀、佛坪、岐山、四十五厅州县被灾被扰地方新旧额赋有差。并展缓邠州民欠折徵银。　　

○乙巳。遣官祭火神庙。　　

○谕军机大臣等、都兴亟奏、辽阳邪匪逃逸。已令洋枪队起程一摺。旛杆堡邪匪潘秉得等。在辽阳滋扰。据该州城守尉万福等续禀闻拏逃遁。旋窜于家店。经团练击散。不知去向。并令洋枪队即由辽起程回津等语。所禀情形。殊属含糊。是否该城守尉知州前禀过涉惊惶。抑或希图将沈阳所备兵车。即令过站。籍端巧避兵差。著都兴阿查明参奏。其拏获潘秉得之毋张氏。并贾汶举等四名。即著严行审讯。按律惩办。在逃匪犯潘秉得等。都兴阿当督饬弁兵悉数摉捕。务绝根株。春霖所部洋枪队。业经起程回津。应否调赴防所。或即令归伍之处。著崇厚妥筹调度。将此各谕令知之。寻都兴阿奏、查万福等系因闻贼渡河。故将城门暂闭。并非无故惊惶。应请免议。逸犯潘秉得。仍严饬旗民。一体摉捕。报闻。　　

○调察哈尔副都统玉亮为西安右翼副都统。盛京副都统杜嘎尔为察哈尔副都统。以兴京城守尉清凯。为盛京副都统。　　

○浙江黄岩镇总兵官丁泗滨因病解职。以记名总兵官李新燕为浙江黄岩镇总兵官。　　

○添建浙江驻防满营衙署。从巡抚马新贻请也。　　

○丙午。谕内阁、前据瑞麟、蒋益澧奏、请以保举知县改捐盐大使黄澐、仍归知县分发广东补用。业经吏部奏驳。依议办理。兹据瑞麟等奏、恳将该员仍改知县。分发广东补用等语。黄澐虽系保举知县在先。惟既经改捐盐大使分发到省。如果才具出色。将来自有上进之阶。该督抚何必为之违例渎奏。致启效尤取巧之渐。所请著不准行。　　

○豁免浙江海盐县无著学租银。　　

○丁未。谕内阁、本年畿辅亢旱。朝廷廑念民艰。叠经降旨令顺天府府尹直隶总督查明被灾地方。分别蠲缓钱粮。并特发帑金米石。筹办赈济。该兼尹等谅已迅速遵办。第恐不肖官吏。玩视民瘼。或将应蠲应缓钱粮。延不查报。仍复一律徵催。或纵令书吏舞弊。于查勘灾荒。上下其手。甚至侵蚀赈济银两。致恩膏不能遍及。种种弊窦。均不可不防。著该兼尹等严行查察。如有前项情弊。即行从严惩办。傥该兼尹等漫不加察。致生弊端。或经人参奏。或朝廷别有访闻。除官吏加等严办外。定将该兼尹等一并惩处。决不宽贷。其有地方绅富捐输银米助赈者。准其奏请奖励。至守护。东西陵寝官兵等。值此粮价昂贵。谋食维艰。情亦可悯。著加恩各赏给银二万两。由户部发交守护陵寝大臣、马兰泰甯两镇总兵、即行办理平粜。以资周转而示体恤。　　

○又谕、前因御史佛尔国春奏称、绵森等查办湖北省提用竹木捐馈送一案。未将收受职名清单呈进。当经谕令军机大臣向刑部查取原单呈览。并令绵森等将单内所开各员。分别奏办。兹据绵森、谭廷襄、先后奏称、历来查办事件之员。止应于讯明后。将紧要情节及如何酌办之处。具摺奏明。至全案卷册。向止送部备查。现经遵旨分别奏办。查湖北省自克复后。办公草创。随事设施。其不循例案者甚多。所有动用竹木捐一款。其咎不在收受而在滥支。且其馈送之事。公私皆出有因。并非平空朋分等语。此案收受馈送各员。既经绵森等查明并无别项情弊。且历任滥支之员。业经责令分赔。予以议处。自无庸　　

○事追求。致启琐屑苛刻之渐。所有单内开列之颜宗仪等各员。均著加恩免其置议。绵森等查办此案。本无不合。惟未将此节详细情形。随摺分晰叙明。究涉疏漏。其自请议处之处。著加恩改为交部察议。　　

○谕军机大臣等、本年天气亢旱。粮价腾贵。守护东西陵寝八旗绿营礼工二部内务府官兵差役。觅食维艰。本日已明降谕旨各赏给银二万两。由户部给发为平粜之用。俟此项拨发到日。著载钢、纯堪、奕梁、裕恪、会同景霖、衍秀、妥筹办理。此项银两。专为体恤旗绿兵丁并官役艰苦起见。务须区画得宜。毋滋流弊。方为妥善。陵寝重地。防护紧要。值此饥荒遍野人心浮动之际。尤宜倍加小心。以昭慎重。著该大臣等督饬该兵役等加意看守。毋稍疏忽。将此各谕令知之。　　

○又谕、刘长佑奏、枭匪败窜。拟就现有兵团。悉力追截。并散匪窜向东南各摺片。直隶晋州等处枭匪。经刘云鹤、邓在仁等、分投追剿。并经各州县团勇截拏。陆续捕获多名。亟应悉力歼除。尽绝根株。著刘长佑督饬各兵勇认真摉缉。毋任败残之匪潜匿纷逃。致贻后患。直境之兵。现敷剿办。宣化等处练军。计日可抵河闲正定等处。足资镇摄。神机营挑备之兵。即可暂缓起程。刘景芳一军。应否仍令扼守河干。不必调回协剿。并著妥慎斟酌。匪首杨三既已阵毙。余匪多系山东冠县馆陶德州等处之人。现既径向东南窜去。势必潜回旧巢。山东武定等处。枭匪充斥。又偪近捻氛。难保不句结为患。著丁宝桢严饬该地方文武各官实力摉捕。刘长佑一面派兵驰赴东境。会同查拏。以期悉数弋获。杜绝乱萌。将此各谕令知之。　　

○又谕、李鸿章奏、催兵分扎胶莱河。并调运防队伍前往接应一摺。刘铭传等军。与丁宝桢所部各营。现拟分段扼守胶莱河。筑墙堵截。计日兴工。固系正办。惟前据丁宝桢奏称、所分地段。甫经兴工。贼已由福山回窜即墨。距胶甚近。东军仅五千余人。恐难杜其奔突等语。就目下情形而论。贼之窜出胶州。已在意中。李鸿章现调宋庆王永胜两军。前赴胶莱河策应。著英翰、李鹤年、协同严催。兼程前进。与丁宝桢所部。及铭鼎两军。协力截剿。毋执分段扼守之见。致令饱掠窜逸。其张曜、谭仁芳、刘继桢、张树声各军。著李瀚章、曾国荃、刘长佑、李鹤年、迅饬赴防。李鸿章一面催提。毋稍延误。至李鸿章所设运防。丁宝桢所设胶莱河防。均待月余之久。贼踪飘忽。势必不肯坐因登莱。似应量为变通。节节横击。或可渐挫其锋。著该大臣等妥酌筹办。烟台防兵。是否足用。奉天所留天津之洋枪队五百名。昨已据都兴阿奏令回津。著崇厚探访情形。妥为调度。鲍超各营。娄云庆曾否接统。或由该大臣催提此军驰赴东省以厚兵力之处。亦著随时酌奏。将此由六百里各谕令知之。　　

○以山东夏津县捐输团练。永广学额三名。　　

○以湖北蕲水县捐输团练。永广学额三名。　　

○追予直隶栾城殉难知县唐盛建立专祠。典史陈虎臣暨绅民幕友等一并附祀。　　

○免直隶昌平州本年例贡果品。　　

○戊申。谕内阁、刘岳昭奏、请将在逃之游击严拏惩办等语。候补游击王春玉、不守营规。且有与外匪结盟之事。该抚正在查办闲。该游击辄敢乘闲逃脱。至今缉拏未获。王春玉著即行革职。并著各直省督抚饬属一体严拏。获犯后即行就地正法。以肃军律。　　

○谕军机大臣等、本日据御史汪朝棨奏称、安徽浙江交界之广德州一带。开垦荒地。有浙江台州暨湖北等处游民。各带兵器。聚众数千。四乡抢掠。致居民惊恐迁徙。请旨饬查等语。该处为皖浙门户。兵燹之后。尤宜锄莠安良。以培元气。著英翰、马新贻、按照该御史所奏。严饬各该地方官实力稽查如有遣撤兵勇。藉端霸占等情。即行妥为筹办。其无主荒地。应如何设立章程。以杜滋扰居民之处。并著该抚等会商办理。原片著钞给阅看。将此各谕令知之。寻奏、遵查广德州客民、系因出示招垦而来。带有家眷农器。并非游勇。现于乡闲设局造册。分别田业有主无主。或归田价。或偿籽本。以杜争端。报闻。　　

○又谕、有人奏、湖南署郴州知府杨昌江私收厘税。勒罚职员何姓银两入己。杖责生员李怀白。信任劣绅李周桢等。致干预公事。贿赂公行。并有酗酒赌博滥刑毙命情事。请饬查办等语。所参各节。是否属实。著刘昆逐一查明。据实参奏。毋稍徇隐。原片著钞给阅看。将此谕令知之。寻奏、遵查杨昌江抽收厘税。系循照旧章。因案罚款。亦为地方工程需费。实无渔利入己信任劣绅情事。惟偶于饮酒后审案。致招物议。究属不合。该员业经病故。应无庸议。报闻。　　

○吉林将军富明阿等奏、江甯副都统富升病假已满。现饬起程赴任。报闻。　　

○旌表守正捐躯河南郑州民杨凤生妻宋氏。　　

○己酉。以祈雨灵应。颁金牌于直隶邯郸县龙神庙。文曰闿泽宏敷。　　

○谕内阁、前因京师亢旱。叠经降旨祷祈。旬日以来。阴云密布。霡霂频施。昨日甘澍旁敷。土膏滋润。此皆仰赖昊慈默佑。寅感实深。朕于二十八日亲诣大高殿拈香。以答神庥。惟时当溽暑。农田望泽尤殷。仍冀甘霖叠沛。优渥均沾。以迓和甘而慰民望。　　

</div>
    <div class="pagination">
<a href="清实录同治朝实录_page293.html">上一页</a><span>...</span><a href="清实录同治朝实录_page289.html">289</a><a href="清实录同治朝实录_page290.html">290</a><a href="清实录同治朝实录_page291.html">291</a><a href="清实录同治朝实录_page292.html">292</a><a href="清实录同治朝实录_page293.html">293</a><span class="current-page">294</span><a href="清实录同治朝实录_page295.html">295</a><a href="清实录同治朝实录_page296.html">296</a><a href="清实录同治朝实录_page297.html">297</a><a href="清实录同治朝实录_page298.html">298</a><a href="清实录同治朝实录_page299.html">299</a><span>...</span><a href="清实录同治朝实录_page295.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
