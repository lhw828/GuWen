<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 120 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 120 页/共 505 页
  </h1>
  <div class="content">
   ○又谕、毛鸿宾奏、殄灭宝庆大股土匪。捦获逆首一摺。湖南宝庆土匪。自进踞半山后。窜至洋溪。窥伺新化县城。适记名臬司赵焕联由益阳派赴宝庆之军驰抵该县。总兵王永章、赵福元、先后赶至郡城。该逆仍退回半山。旋绕窜横阳山。王永章等分路截击。叠有斩获。围烧大股贼匪于邹家村。焚毙殆尽。逆首伪一王唐洪山率党纷窜黄皮岭双江口一带。经参将王政坤等跟踪追剿至星子坪。立将唐洪山捦获。余贼窜逸。大股殄灭殆尽。仍著严饬在事将弁分道摉捕。务期尽绝根株。毋留余孽。所有在事出力文武各官绅。准其由恽世临汇案择尤保奏。以示鼓励。毋许冒滥。　　

○谕议政王军机大臣等、理藩院奏、请饬热河盛京会拏要犯一摺。卓索图盟土默特旗匪犯绰金汰、那木萨赉等、聚众多人。向该地方讹索钱文。将马甲巴育泰房屋烧毁。并将派拏该匪之章京哲克通额等驴马多匹抢去。实属目无法纪。且被害之巴育泰家属于该旗章京查验询问时。至不敢供出匪众姓名。足见该匪等恃众横行。凶焰日炽。若不赶紧摉拏。势将酿成巨患。据该旗贝勒散巴勒诺尔赞等向理藩院呈称、本旗人因旗下官差过重。恳求轻差控案。经盟长派出扎兰丹巴等传讯时。绰金汰聚众拒捕。劫去人口驴马。烧毁巴育泰房屋等语。著麒庆确切查明。如果该匪众实因官差过重。邀集多人恳求轻减。尚殴官抢人重情。即著传讯该犯等分别办理。傥实系聚众滋事抗官拒捕扰害地方。即由该都统迅派兵丁。并传知卓索图盟长派委妥员一并查拏。一面知照盛京地方文武赶紧会缉。并著玉明、和润、德椿、一并派员探访。如须用兵会拏。即迅派得力文武多带兵役前往协缉。务将著名各犯悉数摉拏。毋任一名漏网。致留余孽。原摺著钞给阅看。将此各谕令知之。　　

○又谕、左宗棠奏、浙师援江获胜。并陈军营疫气盛行。暨勒令杨坊捐输浙米各摺片。浙省援江之师。会合江军将陶家渡等处贼垒悉行埽荡。其窜往洋塘石门之贼。复经刘典会同席宝田等军驰剿。贼众悉向彭泽境内窜去。浮梁鄱阳境内一律肃清。都昌之贼亦闻风下窜。事机甚为顺手。刻下李榕一军驻扎湖口。江忠义谅已自浔拔队由都昌直趋湖口。即可与江省追蹑之师前后夹击。以图聚歼。著曾国藩、左宗棠、沈葆桢、发饬各军合力埽荡。毋任旁窜。李榕此次督军入江。前于彭泽境内得获胜仗。现已将该员补授浙江盐运使。并著曾国藩传知该员。令其努力功名。以图报称。现在阑入江西之贼。本由建德祁门一带窜出。此时被剿穷蹙。恐复由原路铤走。左宗棠拟令刘典一军防堵宣歙一路。藉资休息。俟确探贼踪趋向。再定进止。其合机宜。即著左宗棠妥筹调度。相机办理。至军营疫气盛行。蒋益澧、刘典、魏喻义、暨水师各营染患甚多。每营勉能出队者。不过三四成。览奏殊深廑系。现在已交秋令。时疫谅可稍减。左宗棠惟当加意拊循。以消沴戾。一俟疫气稍除。即行相机进取。已革道员杨坊以市侩依附洋商。拥赀百万。此时浙省奇荒。经左宗棠派令捐赈米五万石。竟敢抗违不遵。仅认捐银一万两。并请将筹备京米银一万两归并浙捐。实属嗜利昧良。居心狡诈。著李鸿章将该革员派捐京米十万石。勒限如数追缴。一矣缴清。即行押解赴浙交左宗棠。即照所请勒令捐输赈米。毋任狡展。再本日已降旨郭嵩焘以三品顶带署理广东巡抚。该省军务吏治。亟须整饬。毛鸿宾本日奏到。尚无起程日期。晏端书、黄赞汤、均系五日京兆之员。办理深恐贻误。著郭嵩焘迅速前赴署任。将该省军务厘务及地方吏治妥为整顿。以副委任。如郭嵩焘已赴江北。并著曾国藩、李鸿章、飞速行知。令其迅速由江赴粤。毋稍延缓。将此由六百里各谕令知之。　　

○又谕、左宗棠奏、请将贪横不法之护提督革拏查抄一摺。浙江象山协副将石栋、夤缘前督臣庆瑞幕友庄焕文得护提督。本日据左宗棠摺内所参种种贪横不法。出于情理之外。石栋著即革职拏问。交左宗堂、徐宗干、严行审讯。按律定拟。毋稍疏纵。所有该革员赀产。著徐宗干严密查抄。以儆官邪。该革员之予石渠并把总俞清音均著一并革职归案审办。左宗棠原摺。著钞给徐宗干阅看。将此由六百里各谕令知之。　　

○又谕、前据多隆阿奏、李云麟心浮胆怯。言大而夸。实非将将之才。谕令官文、严树森、骆秉章、查明覆奏。兹据官文、严树森奏称、覆加考察。李云麟廉隅耐苦。颇能得士卒心。惟其年轻气盛。议论烦多。才具虽称倜傥。性情不免粗疏。若置之偏裨。得知兵将帅薰陶磨炼。以老其才。未必非他日干城之选。此时阅历尚浅。猝投艰钜。恐致贻误事机。惟刘蓉则谋勇兼优。战功卓著。其威望足资各军统率。且由川抵汉。道路较近等语。前经谕令骆秉章调派刘蓉前赴汉南督剿。俟察看李云麟可以交付。再回川省。现在陕南群盗如毛。军事日棘。毛震寿一筹莫展。因循贻误。而李云麟既不能独当一面。亟须知兵大员前往接替。军事方能日有起色。著骆秉章仍遵前旨即饬该藩司督带向导桂字等营赶紧起程。前往督办陕南军务。该处统率无人。贼势日肆狓猖。骆秉章素顾大局。务令该藩司星速驰赴。毋稍稽延。刘蓉并著专摺奏事。一俟行抵汉南。即行迅速驰奏。将此由六百里谕知骆秉章、并传谕刘蓉知之。　　

○又谕、毛鸿宾奏、访闻粤东情形。暨筹办赴惩事宜。并据实举劾各员等摺片。览毛鸿宾所奏。粤东军务吏治及捐厘筹饷各种弊端。及现在前往应行次第整顿各情。均能切实洞悉源委。足见该督平时于邻省利弊。尚知详细访求。故能言之亲切。粤省现在情形。亟须得人而理。毛鸿宾身任兼圻。委寄滋重。所陈粤事入手。以大振军威为第一要著。必得由湘募练劲勇携带同行。方能确有把握。著即照所拟迅速办理。务须克日成行。到粤后一一克践所言。使地方军务速为振起。吏治肃清。捐务厘务均能整理。于筹饷大有裨益。方为不负委任。其张运兰一员。著即准其带往。其所部老湘营能否调令由江入粤。即著毛鸿宾函咨曾国藩酌量办理。金国琛一员。现当豫省军务吃紧将才缺乏之际。著仍遵前旨饬令迅速前往河南。归张之万调遣。以资得力。黄冕亦著准其留于广东差遣委用。所请以三品京堂候补之处。著毋庸议。胡大任一员。即著毛鸿宾咨行官文等饬令赴粤帮办厘务。中书郭昆焘前经刘长佑奏调赴直。即著毛鸿宾饬令迅即前赴刘长佑军营。俾资臂指。郭嵩焘、＜??闲＞署广东巡抚。毛鸿宾抵粤后。谅能与该署抚一切和衷商同办理。以收成效。惟其到任究尚需时。毛鸿宾务即迅将赴粤应办各事宜赶紧料理。何日起程。迅速驰奏。毋庸拘定一月之期。庶早一日抵粤。于粤事得早一日整理也。将此由六百里各谕令知之。　　

○命广东巡抚黄赞汤、布政使文格来京。以两淮盐运使郭嵩焘署广东巡抚。广东按察使吴昌寿为布政使。督粮道李瀚章为按察使。　　

○以湖南军营襄办得力。赏在籍四品卿衔内阁中书郭昆焘花翎。　　

○以湖南省城办理军需团防出力。予按察使仓景恬等加衔升叙有差。　　

○予江西陶家渡阵亡都司张亮华祭葬世职。　　


大清穆宗继天开运受中居正保大定功圣智诚孝信敏恭宽毅皇帝实录卷之七十二　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年癸亥。秋七月。乙巳朔。享太庙遣恭亲王奕?恭代行礼。　　

○上诣绥履殿问慈安皇太后安。平安室问慈禧皇太后安。至甲戌皆如之。　　

○谕内阁、户部奏、请饬催山东额运新漕等语。山东省额运新漕例应于每年三月抵通。本年该省应运同治元年分漕粮。据报首帮于四月内开行。迄今两月之久。尚未行抵直境。其以后各帮曾否交兑齐全。亦无消息。漕粮为天庾正供。岂容任意迟误。著阎敬铭严饬该粮道将该省应运新漕。业经交兑者。迅速开行。尚未交兑者。勒催完缴。统限于七月底。全数飞挽抵通。以供支放。如再迟延。即著该部将该粮道严参。请旨即行革职。仍勒令将应运漕米交清。以重仓储而儆玩泄。　　

○又谕、前据僧格林沁等奏、遵查道员黄元吉将参将曹福云擅行正法等情。当经降旨将黄元吉暂行革职。交唐训方彻底根究。兹据奏称、讯明黄元吉因曹福云冒领口粮。不遵开导。肆行凶横。即欲军法从事。经杨继焕、范文英等、代求从轻棍责。曹福云被责不服。有起队报仇之语。黄元吉恐致酿成事端。即将曹福云正法。杨继焕等并无架祸唆使情事。请旨分别办理等语此案参将曹福云、意图虚领口粮。不遂所欲。肆行无忌。实属大干法纪。业经正法。应无庸议。黄元吉于此等重案。并未具禀。率行擅杀武职大员。亦属冒昧糊涂。著即行革职。副将范文英、李安邦、虽无唆使情事。而带队不能得力。著一并撤销勇号。以示薄惩。杨继焕本系革职永不叙用之员。仍复溷迹军营。不知检束。即著驱逐回籍。交地方官严加管束。毋任出外滋事。范文英在籍患病既据各供并无架唆之事。即著免其提质。　　

○谕议政王军机大臣等、唐训方奏陈、淮河两岸。力筹堵剿。蒙城困迫日甚各摺片。并吴棠奏、苗逆句捻。其势日炽。宿捻及土匪。均欲装旗北窜各等语。苗逆虽系自守之贼。而专于偪胁各圩。且凶谋阴狡。每以包截官军后路为长技。此次乘寿州沦陷。水陆东下。猛扑临军。唐训方所部各军。饥困之余前后受敌勉强支持。深恐屡战力疲。一有挫折。则全淮不堪设想。现在蚌埠贼划。虽经击沈多只。而陆贼仍负嵎死守著唐训方仍督各军。竭力妥筹战守。一俟彭玉麟、杨岳斌、黄开榜等、水师赶到。即饬前敌诸军。水陆会合攻剿。蒙城被围日久。宿州一线粮道。亦为阻绝。蒙城内外。仅马新贻、英翰两军。勉力战守。而兵力无多粮运屡断。情形万分危迫殊恐难复久支。吴棠所派援蒙之姚广武一军。因徐境各匪。有装旗北窜之信。调回防剿。现据该漕督所奏。又有豫东两省回宿败捻。诱胁各圩。众至数万。其李大个子等在宿州煽胁各圩已有二万余人。声言装旗北窜等情。寿州陷后。苗逆势已复张。若不及早埽除。将来北路大军南下。亦恐为捻逆中阻。势将不可收拾。吴棠与唐训方所奏各情大略相符。均请饬令僧格林沁移师赴皖情词甚为迫切。前据僧格林沁奏、俟攻克白莲池后。令黄国瑞带兵往攻苗逆当经谕令该大臣、以傅振邦熟悉徐宿一带情形。可即令带兵前往。现在蒙城如此危急。苗党捻匪如此之多。该大臣即不能亲往必须调派得力兵将前去方能有济。傅振邦、黄国瑞二员中。何员最为得力。著该大臣酌量迅速调派。一面奏闻。唐训方仍即就所有兵力。竭力搘拄。以待援师。毋稍疏失。吴棠严饬姚广武、速将宿西各匪剿除。即折回宿境。与马新贻英翰等军声势联络。以通蒙城粮运。并著该漕督懔遵叠次谕旨。源源接济。毋令乏绝。讷木津桂锡桢之军。已有招降李大个子股匪之禀。何以该匪又复纠党装旗。声言北窜。是否讷木津等禀报虚捏。抑或李大个子肆行反覆。著僧格林沁严密确查。仍饬讷木津等速行折回宿境。合力剿贼。毋许观望。唐训方所奏。有已革知府金汝霖、为苗逆内应。现已计捦就戮。此等衣冠悖逆殊堪发指其籍贯何处。眷口何存。例应连坐。著唐训方密行查拏办理将此由六百里各谕令知之。　　

○闽浙总督左宗棠奏、请设闽浙总粮台派道员苏式敬、王加敏管理。报闻。　　

○丙午。谕议政王军机大臣等、李鸿章奏、官军进攻苏州花泾港同里贼垒。克复吴江震泽县城。并击退杨厍长泾一带窜贼各摺片。江震一城。当水陆之冲。我军既已攻克。必须固守。方足以搤贼吭而制其命。著李鸿章饬令程学启等、仍以稳扎稳进为主。然后由花泾港直下太湖。规取苏城。不可稍存大意。杨厍长泾之贼。既经击退。即应飞饬各营进规江阴。惟该营将士。冒暑征战疫病甚多。殊深廑念。该抚当令黄翼升等妥为拊循。入秋以后疫气定可渐平。即督令该员弁等妥筹进取。毋误事机。另片密陈浒关摉获伪文、内称金陵城内米价昂贵。火药亦缺。并调各伪王赴援等情。著即飞咨曾国荃等上紧偪攻。并须严断轮船接济。以期早克坚城。前已谕令总理各国事务衙门。与在京各国公使。妥为商办。并照会令其饬知各口领事官。严密查察禁止济贼粮药。如不服查问。仍前接济。即令师船开炮。实力轰击。毋稍姑容。白齐文已逐出中国版图。既有投贼情事。自应密拏严办。谅外国人于理屈之事。亦不能再行哓辩也。现在江南各军。以次得手。该抚惟当谋定后动。然后攻瑕乘隙。自不难节节荡平。同膺懋赏。勉之望之。将此由六百里谕令知之。　　

○又谕、张之万等奏、攻克张冈。捦斩巨捻。并会商布置截击皖捻情形各摺片。张冈既下。汝南一带肃清。自应移兵归陈。以为防苗剿捻之计。张之万等所陈兵力疲乏。请俟整顿稍有端绪。即行卷甲东征等语固属实在情形。惟苗逆自陷寿州。势愈鸱张。而蒙城被围日久危如累卵。归陈一带若不豫设重兵。严密扼守。万一该逆乘虚西窜。张之万等又何以御之。况皖捻余烬复然。柘城太康等处。肆扰殆无虚日。尤应迅速剿灭以免燎原。即著督饬敖天印、尹嘉宾、孙之友等、各就派防处所。实力扼剿。毋稍疏虞。张之万等一面将募练各营。赶紧整顿。克期东发。以剿为防。不得稍有玩误归德一带。本系毛昶熙旧日驻扎之所。即著统领所部。先赴该处抚调度。联络兵团。以壮声势。至张冈新复。人心未定一切善后事宜。著张之万等妥为筹办。毋稍大意张曜冲锋陷阵。所向有功。前由藩司改用总兵。实为用其所长。朝廷文武并重。毫无歧视。该总兵自改官后。临敌虑胜奋勉更倍于前。即是该员秉性忠勇。可以永受殊恩之处。张之万等可传谕张曜。令其愈加策励。始终不渝。果能歼除苗逆。尽埽捻氛。则懋赏酬庸。正不止一藩司已也。将此由六百里谕令知之。　　

○又谕、多隆阿奏、覆陈省垣附近回匪情形一摺。另片奏、遵饬马德昭赴援甘省等语。西安省城附近一二十里外。不过时有回匪游骑往复。而瑛棨辄张惶入告声称东路回匪直扑省城。至回匪数百人突窜蒲城县属之兴市镇一带。瑛棨辄称蒲城被围甚急。陈奏各情。已多不实。且株守省垣。一筹莫展。已明降谕旨将瑛棨革职。以刘蓉补授陕西巡抚。未到任以前。著张集馨暂行署理矣。惟逆回探知官军多病。日夜扑营虽经多隆阿督率各军。奋勇击退。难保不再来侵犯。多隆阿务当振刷精神。赶紧经理。一俟布置妥协。即行进捣沙河等处贼巢。节节埽荡。直达高陵。毋落后著。凤翔被困日久。不可不星速往援。平凉之围未解。岂容膜视。著多隆阿迅即檄饬马德昭、督率所部。取道凤翔。实力攻击。迅解城围。即由凤翔援救平凉。庶不至顾此失彼。马德昭既去。省城战守事宜。多隆阿责无旁贷。且据奏称、穆图善等扎营临潼。与省城近在咫尺。声气相通。多隆阿自应力筹兼顾。毋得稍有贻误。致滋咎戾。前因汉南兵勇。统领乏人。节经谕令骆秉章调派刘蓉赴陕。当此陕南军情万分吃紧。恐事权不属。呼应不灵。是以特授刘蓉为陕抚。该抚身荷厚恩。膺兹钜任。自应感激图报。迅速驰赴汉南。整顿诸军。将兴汉一带贼巢。克期攻毁。净埽妖氛。至汉回仇衅已深。刘蓉到后。总当握其要领。持平办理。不可稍涉偏激。以副委任。刘蓉系骆秉章襄理得力之员。兹既＜??闲＞放陕抚。则身膺疆寄。责有攸归。骆秉章惟当促其迅速赴任。所有四川藩司员缺。著骆秉章即简贤员。一面具奏。一面派署。以资臂助。张集馨以屡次获咎之员。朝廷弃瑕录用。兹复令暂署抚篆。所有省城一切防剿事宜。务与多隆阿、穆腾阿、和衷商酌、期于有济。毋得存五日京兆之见。任令吏治废弛。军心疲玩。致蹈瑛棨覆辙也。将此由六百里谕知多隆阿、骆秉章、刘蓉、并传谕张集馨知之。　　

○陕西巡抚瑛棨革任。以四川布政使刘蓉为陕西巡抚未到任前。以陕西按察使张集馨暂署。　　

○以记名提督陶茂林为陕西汉中镇总兵官。　　

○以勤劳懋著。予河南知府尹耕云、徐恒曾、以道员用。并赏花翎。　　

○以克复江苏吴江震泽两县城。巡抚李鸿章得旨嘉奖。赏副将张元龙、何安泰、王永胜、巴图鲁名号。守备郑国榜花翎。余加衔升叙有差。予阵亡把总刘士珂、外委周长荣、张万盛、祭葬世职加等。　　

○以河南攻克张冈贼巢。汝南肃清。赏还总兵官张曜提督衔。都司王占鳌巴图鲁名号罗中魁等花翎。千总傅守巽等蓝翎。余加衔升叙开复有差。予阵亡千总陈定国祭葬世职。　　

○予陕西渭河阵亡总兵官赵既发、朱希广、祭葬世职加等。建专祠。副将关行庄、刘连升、祭葬世职加等。一并附祀。　　

○予江苏长泾阵亡千总唐先荫祭葬世职加等。　　

○抚恤朝鲜国遭风难夷如例。　　

○丁未。谕议政王军机大臣等、冯子材等奏、镇营连日攻守情形一摺。另片奏、江北拨到兵勇。请归并镇营防剿等语。南路援贼。蜂屯蚁聚。图救金陵。镇营官军。虽于博洛村水湖等处。屡获胜仗。而贼势正锐。总当加意慎重。曾国藩所称金陵长围未合。镇防紧要。不宜分兵远出。应随时相机进剿丹阳各贼。以牵制之。仍可进退裕如等语。洞中机宜。与历次谕旨吻合。即著冯子材等妥筹防守。仍一面更番出击。使贼无暇分援他处。庶金陵之师。可期合围。江北存营兵勇。既据冯子材等奏、接据都兴阿咨称足敷堵剿。所有前拨兵勇二千九百六十名。著准其归并镇江军营。由冯子材等＜??闲＞阅调度。俾壮声威。各该营向由北台领饷者。仍著悉循其旧。其本在南台领饷各营。并著查照上年并军节饷章程。分别厘剔。用节冗糜。至副将刁经明、向办都兴阿营务。仍著饬令回营。由都兴阿等差遣。以资得力。将此由五百里各谕令知之。　　

○戊申。谕内阁、理藩院奏、查明。远支王公之女格格额驸等所食俸银等件。照例应请裁撤开单呈览。并请将办理错误历任堂司各官分别议处一摺。另片奏、庄襄亲王之女。现领俸银俸缎。应否一并裁撤。请旨等语。各王公之女格格额驸等应领俸项乾隆三十六年钦奉谕旨以宗室日繁。世亦日远。若不论近远。视爵授封。转无区别等因。交宗人府议奏。嗣经议准以世祖章皇帝位下子孙所生女。照例视该王公之职。封授格格额驸。给予俸禄等项。其余王公之女。仅给格格额驸虚衔。理藩院从前办理各王公之女格格额驸。未经查明支派。均经办给俸银俸缎。原属错误。惟系因支派日繁。失于查察。尚非有心弊混。所有历任堂司各官均著从宽免其议处。其单开照例应行裁撤之格格额驸等、暨庄襄亲王绵课之女现领俸银等项均著加恩免其裁撤。因念近来宗支蕃衍。谱牒愈繁。世次愈远。亦应恪遵成宪以次量为变通。递加裁制。嗣后各王公之女授封格格额驸。著自高宗纯皇帝之子孙以下。各王公所生女。均作为近支。照例视爵封授格格额驸。给予俸禄等项。其余均作为远派。仅依王公之职。封授格格额驸虚衔。其下嫁外藩蒙古格格额驸。并著一律办理。　　

○谕议政王军机大臣等、御史吕序程奏山东漕弊过重。请饬密查严办一摺。据称山东省各州县兑漕时。与旗丁私相授受。多系本色折色兼交。所交本色俱系上等粟米。其折色银外。又有津贴规费等项。该旗丁等收米后。即全行变卖。将所收折色银。在济甯东昌安山张秋等处买麦。运至天津一带售卖。于附近之芦台。以贱价买定劣米。俟卖麦后。装运赴通交纳。展转之间。获利数倍。又闻各帮均有积惯办事之人。名曰走差。凡赴芦台买米。及抵通时一切使费开销。皆系其人包办。并贿串仓场经纪人等、抽换米样。以免查验不符。向有米袋黏贴印花。近来不过虚应故事。并不缄封。以致百弊丛生等语。漕粮为天庾正供。该旗丁等何得肆行抵换以为兴贩渔利之资。实属目无法纪。各运弁职司管押。何以于缄封米袋。并不遵照旧章办理。致令偷换变易。于漕务大有关系。本年新运迟延。未必不由此弊。著毓禄、宋晋、刘长佑、阎敬铭、接照摺内所陈。严密访查。如有此等情弊。即行从严惩办。以肃漕政而重仓储。原摺著钞给阅看。将此各谕令知之。　　

○又谕、张凯嵩奏、官军攻破登龙桥老巢一摺。贵县黄逆股匪。经兵练击败后。并股围攻马村。仍分踞桥墟等处。官军分路进攻。先将顶寨洗岭桥墟及登龙桥各贼巢。次第攻拔。剿办尚属得手。该逆现退踞覃塘。经各军移营追剿。著张凯嵩督饬在事文武。乘此声威。实力剿办。务将此股贼匪悉数歼除。并将首逆斩捦。以净根株。容县范逆、自分股占踞蒲塘后。又分一股窜入北流县境。虽经知县王恩培督团击退。难保不去而复来。蒋泽春一军。现拟取道下湾。先将从逆之罗排等村剿平。再行会同郁林绅团。进攻蒲塘。著张凯嵩即饬。该道员速行攻拔。仍一面进规容县。毋稍疏忽将此由五百里谕令知之。　　

○留办江甯军务浙江巡抚曾国荃奏浙军现攻富阳。沪军现攻苏州。金陵亦宜合围。三处同时并紧。可期一处得手。得旨、所筹均合机宜。该抚惟当与曾国藩权度地势。诇察贼情。随时相机应变。于勇往中寓慎重之意庶百密不至一疏城贼既缺米粮。合围以后当饬刘连捷会合水师稽查江滨。严断接济俾贼粮尽自乱。捦渠捣穴迅奏肤公。有厚望焉。勉之。　　

○荆州将军巴扬阿奏、遵拨驻防马队官兵二百名。赴河南陈州前任漕运总督袁甲三军营。听候调遣报闻。　　

○以广西克复太平府城并攻破陇罗贼巢出力。赏同知吴润甡等花翎。知县王荣冠等蓝翎。余升叙开复有差。　　

○以广西剿平莲塘贼匪出力。赏知府方炳奎、游击刘益元等花翎把总廖承恩等蓝翎。余加衔升叙有差。　　

○己酉。谕内阁、前据兵部遵查特普钦请由在京应升人员。简放呼伦贝尔总管员缺该部无案可循。曾经降旨著该部转行直年旗拣选应升人员带领引见。乃本日据直年旗将应放总管人员。开单呈请＜??闲＞放。殊堪托异。呼伦贝尔总管员缺。业经降旨带领引见。该旗岂未之知。乃摺内于兵部咨覆该旗查核各员文内。将所奉谕旨含混节录。冒昧开单请简。实非寻常错误可比。且以去年十二月闲奉旨带领引见之缺纵往返查核。何至迟延半年之久。始行奏办。亦属疲玩。所有直年旗承办章京。著查取职名。交部严加议处。直年旗堂官瑞常、福兴、察杭阿、明善、文盛、宝善、奕贵、福钤、均著交部议处。其呼伦贝尔总管、一缺应升人员著直年旗仍遵前旨。即行带领引见。寻兵部等部议上。瑞常等均应罚俸一年得旨、准其抵销。　　

○谕议政王军机大臣等、刘长佑奏、亲督马步各军。滚营进扎及摉拏直东交界逸匪各摺刘长佑现抵大营河口以天时晴雨无定。兼之遍地高禾茂密。各军约期会剿。易致彼此互相疑误。现由该督亲率步队。与恒龄、苏克金马队会合。用滚营法。步步进扎。随将高禾节节芟刈。俟近贼巢。再行大举合围。并已飞饬丁宝桢、保德、各带兵勇。进扎柳林团附近地方。以便届期督团齐进。所筹均尚妥协。著即照所拟赶紧办理。仍须计出万全。不可轻于尝试。致有疏虞。尚河口岸之滩上村楼子坡等处匪党。时来窥渡肆扰。虽经各将领等叠有斩捦。仍须饬令各率兵勇。严密巡防。尖庄大营河口。尤须督饬春林等严遏北窜毋令该匪乘闲窜突是为至要。直东交界。逸匪尚多。所获陈占奎、骆洛顺、孙全芢等、处以极刑。办理甚好。直东毗连各属。似此伏匿匪党。恐尚不少。仍著饬令各该文武官绅。严行摉捕一律办理所参营总郭勒明阿派队迟误。且因委参领吉秀屡传不到。情急出寓未回。请旨革拏。并将吉秀暂革留营等语。郭勒明阿因吉秀屡传不到。何至即自行潜逃。且闻郭勒明阿已经投河自尽。未知是否确实。其屡传吉秀不到究竟有无别项情节。均应确切查明办理。所参吉秀暂革留营。未免轻纵。委营总吉秀、著即革职拏问。交刘长估按律究办。务得确情。其不服约束之前锋校木克登布、双安、庆安、正奎、成连、即照所请。一并革职。以肃戎行。郭勒明阿如果在逃。著即严拏务获。将此由六百里谕令知之。　　

○又谕、光葆桢奏、攻克石门逆垒。并彭泽等处近日军情各摺片。臬司刘典、督军分路进攻石门。将贼垒悉数平毁。刘典以士卒连日血战。量予休息。再图会剿。著沈葆桢饬令刘典将各军妥为拊循。暂息劳乏。仍即乘此声威。复图攻取。该逆自陶家渡石门取后。知饶防地易窥伺。乃以伪爱王踞都境。伪感王踞湖境。伪跟王踞彭境。堵逆往来都湖之间。掳夺民船。编竹作筏。希图偷渡。黄汶炳又嗾谭星、刘官方、分途窥伺祁西。我军驻彭泽之外江。战船调防他处。该县赵宗耀仅以练勇数百。婴城固守。江忠义、李榕会剿湖口之贼。未能得手。都昌水陆各营。虽时获胜仗。而贼兵日益。自湖以东。延袤数百里。焚杀抢掠。惨不忍闻。据沈葆桢奏贼兵日益。自系由太平石埭祁门建德一带窜入。若令蔓延江省全局必至掣动。沈葆桢所称该逆必死之心。有闲即逞。可见情形甚属紧迫。而分防兵力。亦恐不支。即著曾国藩、左宗棠、迅檄徽甯等处得力防军。分路追蹑。痛加剿洗。并会同江省官兵。两面夹击。务将图窜江西之贼。歼除净尽。俾江南浙江诸路官军后路。均臻稳固。方为妥善。沈葆桢奏、教堂一案。经署九江道蔡锦青商办完结等语。著即照所议办理。嗣后务当妥为抚驭。持平办理。固不可抑勒居民。致失众志。亦不可于教民有意偏枯。致令该教士因相待之薄。又生枝节。将此由六百里各谕。令知之。　　

○以轻进失利。暂革江西参将韩进春职。仍留营。　　

○庚戌。谕内阁、理藩院奏、旗务伯克补缺。漏未办理。请将司员书吏。分别惩办。另片奏、请将漏钞谕旨之司员分别议处各等语。此案理藩院徕远司郎中舒琅阿。于咸丰九年。哈密扎萨克所属旗内。呈请补放帮办旗务伯克员缺。时逾四载。经该处咨催三次。尚未办理。案关回子伯克办理旗务之缺。该司员等竟敢延阁不办。实出情理之外。且难保承办书吏无勒索不遂情事。亟应严切惩办。以儆官邪。徕远司书吏张义堂著交刑部严行审讯。舒琅阿著暂行撤任。听候传质。至景廉等先后奏请＜??闲＞伯克员缺。所奉咸丰十一年谕旨。及同治元年谕旨。共四件。该院司员均未钞咨该处实非寻常疏忽可比除崇桂业经病故。无庸议外。郎中伊淩阿、员外郎荣惠、均著交部分别议处。舒琅阿于伯克补缺。漏未办理。业经暂行撤任。兹复于紧要谕旨。漏不钞出。尤属荒谬。著先行交部严加议处近来各部院司员。于紧要案件。往往漫不经心。任听书吏积压稽延。藉端需索。且恐有扶同掯勒情弊。叠经降旨训饬。不啻三令五申。嗣后该堂官等。遇有交办事件。务当督饬司员。按照例限。迅速办理。各该司员等。亦应严定章程。稽察书吏弊混。傥再不知愧奋。一概委之书吏。任意延宕。一经查出。或被纠参。必将该司员等严行惩处。并将书吏等从重治罪。毋谓宽典之可屡邀也。懔之。将此通谕知之。　　

○辛亥。湖广总督官文等奏、汉南军米。碍难由鄂省筹济。恳请免其采办。得旨、据奏采办汉南军米。诸多窒碍。自应俯如所请。惟该督等既云粮从饷出。但能多解饷银。即与采办米粮无异。所有援陕之李云麟、梁作楫、两军饷需。官文等当设法宽为筹备。源源解济。毋令缺乏。　　

○以正白旗蒙古副都统增庆暂署正白旗护军统领。镶白旗满洲副都统德懋暂署左翼前锋统领。　　

○予湖北安陆阵亡都司萧宝隆祭葬世职加等。守备曹德华等祭葬世职。　　

○豁免河南归德府滩地节年民欠租银。　　

○壬子。谕议政王军机大臣等、曾国藩奏、汇报各路军情一摺。黄李等逆。麕聚于湖口都鄱一带。江西官军。与左宗棠派援之师。苦战苦守。屡获胜仗。景镇鄱阳之贼。次第退窜。因韩进春在洋塘挫溃。贼势复趋重湖口一路。由湖口下至彭泽马当东流。上至屏峰南康都昌。滨江滨湖。一片逆氛。曾国藩咨商彭玉麟多带炮船。亲赴湖口援剿。现在江忠义所部老勇较少。李榕新立之军。未经大敌。而该逆愈聚愈众。势甚凶悍。自应添拨劲旅。以资攻剿。著曾国藩咨会彭玉麟督带炮船。迅速前赴湖口。会同江省官军。实力进攻。并著沈葆桢督同江忠义、李榕等军。稳扎稳进。节节埽荡。务将该匪聚歼。廓清江境。庶可移师并力皖南。为规取金陵之计。苗逆陷寿州后。势甚猖獗。前谕彭玉麟。杨岳斌、赶赴临淮。会同进剿。现在彭玉麟赴援江西杨岳斌未识何时可以抵淮。著曾国藩迅催杨岳斌水师。星速驶赴临淮。藉资援救。唐训方仍当就现有兵力。妥筹守御。以待援师。毋稍松劲致误戎机。鲍超自染暑疟。并军中疾疫大作。死亡相属。朝廷甚深廑系。曾国藩以江西未靖。皖南方棘。恐鲍超须调剿上游。不令遽围金陵。所筹甚是。该提督一军。应调赴何处策应之处。即著曾国藩相机办理。前谕吴棠令黄开榜水师赴淮援剿。并饬姚广武速将徐西各匪剿除。即回宿境。著吴棠仍遵前旨。催令黄开榜带领水师。赶紧驶赴临淮。并催姚广武将徐西之匪。迅速埽荡。即行回宿。以通蒙城粮道。毋令顿兵徐西。日久无功。是为至要。将此由六百里各谕令知之。　　

○又谕、阎敬铭奏、摉捕淄川余匪。截杀殆尽。现拟移军清博一带以遏北窜一摺。淄川县城克复。先由淄城窜出之贼。经官兵追杀多名。窜至白莲池东门外之贼。复经摉捕无遗。其窜至新泰境土门一带贼匪。均经摉杀净尽。地方一律肃清办理尚属认真。该署抚所筹善后各事。均著照所议办理。宋景诗一股。前据刘长佑奏到。已移营进偪。该匪等被剿穷蹙。难保不乘隙奔窜。东昌滨临运河。清平博平等境之梁家浅魏家湾等处。均系河口要隘。傥该逆乘虚北窜。扰及直境。尤为可虑。该署抚现拟回省。稍理地方要务。即亲自督军至清博一带驻防著即赶紧料理诸务前往驻扎。遏贼北窜之路。总兵保德、臬司丁宝桢二员。现扎堂邑之六官庄偪近贼巢。兵力甚单。该署抚已派都司杨通廉等勇队一千五百名交其统带。著饬令保德等、懔遵叠次所奉谕旨。听候刘长佑调遣。以一事权。将此由五百里谕令知之。　　

○又谕、穆腾阿、瑛棨奏、疏通道路情形。请饬德兴阿赴省。并醴泉被围。汉郡接仗失利。石泉两次击贼。及汉阴获胜各摺片。逆回攻扑南关。马德昭督队追剿。因马惊被跌。受伤甚重。著赏假二十日赶紧调理。现在省外匪踪。出没无常。防剿均关紧要。曹克忠一人。势难兼顾。著多隆阿即饬德兴阿轻骑驰赴省城。接统马德昭之军。实力剿较。其驰援凤翔一节。或另派得力大员。或俟马德昭伤愈后。再行统兵前往。著多隆阿斟酌情形办理。同州大营后路。并著多隆阿另派妥员。接统德兴阿所带之兵。以便德兴阿驰赴省垣。毋稍迟误。醴泉被匪围攻。势甚危急。著穆腾阿、张集馨、严饬马升一军。就近由咸阳星夜驰往。速解城围并将兴平等处贼匪。一律埽荡。瑛棨狃于抚议。几误大局。张集馨接署抚篆。务宜力矫前失。鼓励将士。严密堵剿。不可为奸回为百龄所惑。并须与多隆阿和衷共济。联络声势。以期肃清东路。王梦龄现已驰抵武功。所部兵勇。止三百余名。其势过单。著张集馨即饬留驻鄠县之川勇五百名。归并王梦龄统带。并严饬该副将进抵歧山。速解城围。如查有逗遛观望情形。即著以军法从事。毋稍姑息。宝斗二山贼匪。经官军击败后。窜赴西乡。复经该县令陈尔茀等调集兵团击退。该逆全股趋赴石泉汉阴。攻扑县厅各城。均经该地方官先后督团击败。现在该逆粮米甚缺。力图占踞汪家寨。该处地广粮多。路通川陕楚三省。设被匪众盘踞。为患甚巨。著张集馨饬该地方官。鼓励乡团。实力剿洗。并力筹坚壁清野之法。使该逆无粮可掳。自可易于解散。至汉阴一车。偪近兴安。官文、严树森、务当督饬梁作楫一军。速赴汉阴。迎头截剿。毋令下窜郡城。是为至要。汉中被围日久。情形危迫异常。著骆秉章速催刘蓉驰往汉南。统率诸军。力解城围。毋再迟延。张由庚叠奉谕旨。令其带兵驰援汉中。现已驻军川陕边境。经署汉中守杨光澍、两次亲诣该营求援。辄敢拥兵不救。是否各军部署未齐。抑系藉词推诿。著刘蓉确切查明。从严参办杨光澍因张由庚延不赴援。愤激出城。带兵剿贼。孤军被围失利。与轻进致败者有间。并著免其议处。将此由六百里谕知官文、严树森、多隆阿、穆腾阿、骆秉章、刘蓉、并传谕张集馨知之。　　

○又谕、瑛棨奏、请饬催各省协饷一摺。多隆阿大军。现分捣高陵临潼两岸回巢。渐与省城声息相通。事机颇形得手。该营月饷约需银十万余两。即使湖北山西按月如数拨解。尚且不敷。若再耽延不解。致令停兵待饷。贻误何可胜言。著官文、严树森、英桂、迅将应解多隆阿饷银。按月如数筹解。毋得稍分畛域。致误戎机。至陕省地方。半遭蹂躏。地丁无可徵收。司库支绌。自系实情。骆秉章、恽世临、务即将月协陕饷。速行筹拨。按月解赴陕省。以济饥军而维大局。将此由六百里各谕令知之。
  </div>
  <div class="pagination">
   <a href="清实录同治朝实录_page119.html">
    上一页
   </a>
   <span>
    ...
   </span>
   <a href="清实录同治朝实录_page115.html">
    115
   </a>
   <a href="清实录同治朝实录_page116.html">
    116
   </a>
   <a href="清实录同治朝实录_page117.html">
    117
   </a>
   <a href="清实录同治朝实录_page118.html">
    118
   </a>
   <a href="清实录同治朝实录_page119.html">
    119
   </a>
   <span class="current-page">
    120
   </span>
   <a href="清实录同治朝实录_page121.html">
    121
   </a>
   <a href="清实录同治朝实录_page122.html">
    122
   </a>
   <a href="清实录同治朝实录_page123.html">
    123
   </a>
   <a href="清实录同治朝实录_page124.html">
    124
   </a>
   <a href="清实录同治朝实录_page125.html">
    125
   </a>
   <span>
    ...
   </span>
   <a href="清实录同治朝实录_page121.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
