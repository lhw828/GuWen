<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 309 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 309 页/共 505 页
  </h1>
  <div class="content">
   ○谕军机大臣等、户部奏、遵议奎昌等请添拨科布多经费一摺。前因科城经费不敷。谕令赵长龄于每年应拨乌科二处经费外。另拨科城银二万两。该抚并未遵照筹拨。现在新疆一带沦陷。科城防范极关紧要。所需放款。自属刻不容缓。著赵长龄仍遵前旨。于例拨经费六万六千六百余两外。另拨银二万两。专供科城之用。即自本年为始。按年拨解。迅饬藩司。于库存内无论何款。先行提拨银二万两。务于十二月以内。解交归绥道衙门。一面知照科城派员领取。此项银两经过乌城。即著麟兴等添派弁兵赶紧护送。毋稍延缓。晋省库款虽属支绌。现在各处协饷。减拨不下百万。断不至因此增拨二万。遽行竭蹶。该抚应即设法筹解。不得仍前推诿。致误要需。一俟此项解到。即著奎昌等核实支放。所请由部库先行拨解之处。著毋庸议。将此由五百里各谕令知之。　　

○又谕、李鸿章奏、捻逆被击狂窜入束。连获大捷各摺片。捻匪自海州等处被创后。纷窜高密潍县等境。经刘铭传等军。分路截剿。无战不捷贼自任逆被歼后。连次受创。其气已夺。正当乘此声威。合力围剿。以期节节埽荡。蒇此全功。该大臣布置尚为妥协。即著严督各将士环偪进攻。殄此穷寇。向来贼匪败后。往往抛弃辎重。任令官兵取携。图懈军心。官兵亦每因攫得贼物。不思追剿。以致败匪乘闲脱逃。甚至被贼反击。因而受挫。此等积习。殊堪痛恨。现在我军叠胜。诚恐行间各将士。仍蹈从前恶习。昧于图功。著该大臣严饬带兵各员。专以灭贼为念。不得狃于积习。致误戎机。傥能乘此声势。一鼓荡平。必当不次加恩。懋赏酬庸。若或贪财纵贼。或因骤胜而骄。复令贼志得逞。国法具在。不能以功掩罪也。东军现扎何处。著丁宝桢檄饬王成谦等扼要追截。与湘淮各军合力夹击。毋任匪众旁窜。皖豫各军。均已调齐追贼。诚恐运防兵单。不能遏贼冲突。著英翰、李鹤年严饬河防各军。实力梭巡。认真堵遏。不容一匪潜渡。贼既铤而走险。南北纷窜。迄无定向。著张之万督饬江境防兵。实力扼剿。不得以贼踪在东。稍涉大意。此时机会断不可失。著各该大臣督抚等同心戮力。灭此朝食。以副委任。贼去黄防虽远。亦不可不时加戒备。著官文、崇厚、丁宝桢、严督防河兵勇。择要巡防。毋稍松劲。将此由六百里各谕令知之。　　

○署两湖总督李瀚章奏、请令护理巡抚何璟兼理藩司。得旨、郭伯荫到任需时。何璟现在护理巡抚。未便兼理藩篆。湖北布政使著王文韶署理。其按察使印务。著该署督派员署理。　　

○赏鄂尔多斯贝子扎那济尔迪紫缰。　　

○以打仗剿贼出力。免河南军营已革土默特管旗章京乌尔图那苏图遣戍。仍留营。　　

○追予陕西宜川阵亡提督李祥知于立功暨死事地方。建立专祠。提督刘芳桂祭葬世职。　　

○予陕西凤翔等处阵亡总兵官罗春福等一百四员祭葬世职。　　

○予陕西西乡殉难知县张锐堂祭葬世职。眷属人等分别旌恤如例。　　

○辛未。谕内阁、存诚、皂保奏、盘查禄米仓米石完竣一摺。禄米仓各廒应存米数。经存诚等按册盘查。亏短粳米□山粟米至四万八百余石之多。并于印册以外廒座查出另存米麦七千余石。情弊显然。亟应撤底根究。所有花户宋齐贤等十八名口。均著交刑部严行审办。监督宜麟、联海、听候传讯。在逃之花户张世和、李忠、皂隶马顺、小马童凯、及该仓身后办事之张二、并著步军统领衙门顺天府五城一体严拏务获。归案审办。　　

○谕军机大臣等、崇厚奏、调拨洋枪炮队。进剿枭匪一摺。直隶枭匪马行剽疾。官军以步追骑。势每不及。崇厚现饬邓启元管带洋枪炮队。取道沧南追剿。并仿照奉省剿办马贼之法。调拨车辆。咨送士卒前往。以期马步合队。车骑并进。办理尚合机宜。该匪已由南皮向东南狂奔。著即严饬邓启元一军。会同富和马队。实力追剿。毋稍延缓。陈济清、余承恩等、紧蹑贼后。何以未闻接仗。著官文严饬该总兵等实力进剿。毋徒以尾追为事。富和追贼尚称奋勉。此次崇厚复将邓启元洋枪炮队归其调遣。兵力不为不厚。著穆腾阿饬令该副都统相机兜剿。迅歼丑类。毋任该匪窜入东境。致完善之区。复遭蹂躏。运河迤北静海等处。崇厚当饬驻防之都司郑明保多发侦探。严密巡防。其赵起原带之队。著即行撤回。布置北面防务。盐山县典史汛弁御贼阵亡。著官文查明请恤。将此由五百里各谕令知之。　　

○又谕、前因捻匪窜陷延绥两城。回逆滋扰定边一带。图窜边外。晋省西路及归化包头等处防堵紧要。叠经谕令裕瑞、赵长龄等、妥筹堵御。并据赵长龄奏称、如河保边防吃紧。该抚即亲带本标兵丁出省扼扎。兹据给事中刘庆奏称、晋防紧要。河保清水河等处防务。陈湜不能兼顾。请饬赵长龄统兵严扼西北。裕瑞派兵严扼清水河一带。陈湜严防永甯以下等语。所奏不为无见。匪踪偪近晋疆。西北各路。恐河冰冻结。天险不足深恃。所有晋省西北防务。著赵长龄懔遵叠次谕旨。妥为布置。严饬陈湜就近将晋西防务实力筹办。并著该抚酌量情形。如须出省调度。即亲统弁兵前往堵御。以保完善。其北路清水河萨拉齐一带。裕瑞、桂成、当派拨劲兵实力扼守。并与赵长龄力筹堵遏。饬各盟旗严守牧地。毋稍疏失。昨有旨谕令库克吉泰统兵出省。将陕甘接境贼匪相机剿办。即著懔遵前旨。迅速出省截剿。不准稍涉迁延。致干重咎。左宗棠、乔松年、当力顾全局檄饬追剿各军。将延绥等处贼匪认真兜剿。由东北截向西南。毋任窜越邻疆。蔓延为患。刘庆原摺。均著钞给阅看。将此由六百里各谕令知之。　　

○吉林将军富明阿奏、剿击盗匪获胜。得旨、著严饬带兵各员。将逃窜零匪。悉数歼除。毋留余孽。　　

○追予浙江钱塘等处阵亡殉难同知吴世铨等绅民妇女七百五员名口分别旌恤如例。并予建祠。　　

○旌表守正捐躯四川万县民唐大伦妻张氏。　　

○壬申。谕军机大臣等穆腾阿奏、驰抵沧州剿贼获胜。并贼匪渡河窜至海丰各摺片。此次枭匪东窜。经穆腾阿派令都司赵起带队进剿。并经余承恩等于海丰所属地方剿贼获胜。该匪抢渡龙堂桥。我军渡水稍迟。致令该匪窜逸。虽续经跟追。未能殄灭。机会甚属可惜。龙堂桥桥板既窄。匪众难于畅渡。不难一鼓歼除。何以仍令窜逸。况兵多贼寡。更可两面兜剿。乃转藉口官军人马较多。渡水稍稽。岂有贼匪可以抢渡。而官军不能分军追剿之理。余承恩等未能奋勇灭贼。已可概见。朝廷总以克期灭贼。定诸将之功罪。余承恩本系革职留营之员。陈济清亦有查办事件。若不能迅速扑灭。必当重治其罪。毋以追剿小胜。为迁延搪塞之计。刘景芳现在何处。何以未见接仗。傥仍前狡猾。不堪造就。即著官文崇厚懔遵前旨。按军律治罪。穆腾阿亦当亲自迅行追剿。督饬富和等分投进攻。勒限殄灭。其南路进剿官军。并著官文迅速分拨。以期夹击。西南各要隘。即派兵堵御。毋任回窜。该处与天津毗连。崇厚亦当派兵截击。毋使扰及完善。现在该匪窜入东境。恐其归入南捻大股。并著丁宝桢派兵拦截。免致蔓延。将此由五百里各令知之。　　

○予江苏因公淹殁副将陶位中黄占魁祭葬恤荫。　　

○予江苏江都阵亡殉难从九品王中孚等绅民妇女一百八十四员名口分别旌恤如例。　　

○缓徵两淮富安、安丰、梁垛、东台、河垛、丁溪、草堰、刘庄、伍佑、新兴、庙湾、板浦、中正、临兴、十四场新旧灶课有差。　　

○蠲缓山西甯远厅属歉收村庄新旧额赋有差。　　

○癸酉。谕军机大臣等、据张凯嵩奏病难速痊。恳请开缺。本日已批谕赏假两月调理矣。该督行抵夔州。遽称患偏枯之证。即请开缺。情形似近规避。张凯嵩由县令不数年间。擢至兼圻。受恩不为不重。若避难就易大臣存心。岂宜如此。骆秉章闻见较近。著即查明该督是否真病。抑或稍有捏饰。据实迅速覆奏。毋许迁就。将此由五百里谕令知之。　　

○甲戌。谕内阁、载钢等奏、请催解兵饷一摺。直隶遵化等州县。应解历年及本年东陵米折饷银。拖欠甚多。现时天气严寒。粮价昂贵。该兵役等望饷尤殷。著直隶总督转饬藩司。严催该州县等。将本年夏秋冬季未解饷银等项。赶紧解送。并将历年欠解八旗兵饷。暨遵化州欠解咸丰九年在定兴县境被劫银两。一并迅速清解。毋任延宕。另片奏、官员应支本年春秋二季俸米。遵化等州县尚未支给。其同治五六两年定陵各官员应支俸米。蓟州与玉田县互相推诿。请饬查催等语。并著直隶总督查明定陵官员俸米。应由何州县供应同本年各陵官员应领俸米。刻期送票放给。不准再事稽迟。　　

○又谕、吏部奏、遵议蒋益澧等处分一摺。广东巡抚蒋益澧滥支帑项。违例任情。经吏部议以降四级调用。实属咎有应得。惟念蒋益澧数年来转战数省。尚属著有劳绩。著加恩改为降二级调用。署广东布政使按察使郭祥瑞、显违定例见好上官。著照该部所议降四级调用。两广盐运使方浚颐会衔详送巡抚公费。亦有不合。著降一级留任两广总督瑞麟、于郭祥瑞等筹送巡抚公费等事。均未能当时驳饬。著罚俸九个月。均无庸查级纪议抵。　　

○又谕、候补内阁侍读学士钟佩贤奏、请严禁崇文门税局需索一摺。崇文门设立税局。该监督等自应督饬委员。按例徵收。不准丝毫妄取。若如钟佩贤所奏。近年以来。每于税课之外。需索银两。近日会试士子。亦有勒银十余两及四五两不等。并各城门官役先索多金。方许送务等情。是税局需索。例禁虽严。该官役人等仍敢任意妄取。苛及行旅。朝廷培养士子。体恤惟恐不周。该官役竟敢违例婪索。尤属可恶。不可不严行禁止。著该监督等申明定例。严饬官吏巡役人等。凡遇送务车辆。止有行李并无货物者。立予查验放行。如有留难勒掯情弊。即著查明惩办。并严禁报效名目。各城门官役诈索银两。即著一体禁止。毋稍徇纵。　　

○谕军机大臣等、李鸿章奏、官军击贼连获大胜情形。丁宝桢奏、堵剿捻逆现筹布置各一摺。览奏稍慰廑怀。逆匪窜至诸城潍县等处。经善庆、刘铭传、等军追击。叠获大胜。斩馘甚多。该逆复折向南趋。意图仍回沂海。刘铭传等现已跟踪追击。著李鸿章督饬该提督等乘此事机顺利之时。振奋精神。迅图殄灭。不可再涉松懈。此股匪徒。如能办理迅速。全数歼灭。朝廷必当渥沛恩施。如不能严申纪律。实力殄除。朝廷亦断不稍为宽贷也。海郯邳宿等处运防。张之万、英翰当严督诸防军。认真扼守。冬令河冰将合。尤须加意严防。以顾大局。逆匪有图窜济甯抢渡运河之意。并著李鹤年严檄张曜宋庆等军。严密巡防。不可以去贼尚远。稍涉疏忽。丁宝桢调拨东军。迎前截剿。不令贼由青州西窜。现饬王正起等军。分扎青州等处。以固北路黄防。所筹尚合机宜。齐河以东黄河至海口一带。现亦分调东省兵勇。并吉林黑龙江马队。分段设防。惟地势绵长。兵力未厚。丁宝桢当严督该处地方官集团协助。并赶筑河墙。以资凭守。铁门关至海口一带。地方荒僻。尤当严为布置。毋稍大意。该逆屡经挫败。忽分忽合。李鸿章、丁宝桢、务当合力同心。妥筹调度。视贼所向。堵御追击。以竟全功。胁从之众。并著乘此声威。设法解散。剿抚兼施。以孤贼势。将此由六百里各谕令知之。　　

○又谕、据丁宝桢奏、直隶马贼。句结盐枭。马步千余人。窜至庆云之崔家口。围攻黄家屯庄。并探闻盐山县城有失陷之信。又据阳信县禀报。该匪已由杨家桥窜过老黄河南岸。距海丰仅十余里。并据德平县禀报。枭匪由沧州往旧州奔窜。约四五百人。沧州之羊三木一带。亦起有盐匪。约五六百人。势将东窜。该抚已饬王成谦带队前往海丰剿办。并饬张得魁等严密兜击。即著丁宝桢严檄该员等实力截剿。迅图埽汤。河冰将结。黄防甚为吃紧。并当饬令沿河在防各员。确探严防。毋任窜近黄河北岸。致碍防务。前据穆腾河奏报枭匪东窜海丰。由龙堂桥抢渡。现在窜东贼匪。是否即系此股。仰系别有贼股滋事。著官文、穆腾阿、崇厚、迅速查明具奏。并著官文、崇厚、懔遵前旨。速饬余承恩、陈济清、刘景芬、实力追剿。与东军会合夹击。就地歼除。傥任该匪窜逸。致贼势益形延蔓。必将该员等按军法治罪。决不姑贷。穆腾阿亦当懔遵前日谕旨。亲往追剿。并督饬富和等军。分路前进。迅灭贼氛。不准迟延贻误。直隶盐山县城。是否被匪窜陷。沧州羊三木地方。有无另股盐匪为乱。著官文、崇厚、一并查明覆奏。将此由五百里各谕令知之。　　

○兼署闽浙总督英桂奏、提臣李成谋巡阅台湾。回省尚需时日。本年军政。未能依限办理。下部知之。　　

○以山东诸城等处剿匪胜。赏提督徐连升一品封典。游击周有才巴图鲁名号。余升叙有差。　　

○旌表守正捐躯湖北襄阳县民高长华妻宋氏。　　

○上以冬至祀天于圜丘。自是日始斋戒三日。　　

○乙亥。谕内阁、瑞常、毕道远奏、盘查北新仓完竣一摺。北新仓各廒应存米数。经瑞常等盘查。竟亏短粳米□山粟米黑豆六万六千四百余石之多。实属不成事体。所有该仓书攒花户人等。即著步军统领衙门移送刑部严行审讯。监督岳泰韩启鸿、均著听。候传质。　　

○谕军机大臣等官文、穆腾阿奏、枭匪东窜。会筹剿办等情。并直军获胜。查明楚勇情形各摺片。枭匪向东南窜逸。阑入盐山。扰及海丰。并官军追击获胜情形。与穆腾阿、丁宝桢、前奏大略相同。该匪窜向一隅。正可偪诸沿海地方。与丁宝桢所派王成谦一军。合力夹击。务期就地殄灭。不可观望迁延。致令旁窜他处。龙堂桥之战。余承恩、陈济清、曾否实力剿贼。抑有纵贼凫渡过岸情形。著官文等仍遵前谕。严密防查。毋稍徇隐。刘长佑现部楚勇。人数不多。尚无不法确据。著即饬令楚勇将弁。悉归该革员亲行管带。驰赴前敌剿贼。并责成刘长佑督饬余承恩各军。迅将此股殄尽。以赎前愆。刘景芬、陈济清前案。仍著官文会同穆腾阿认真确查严办。以肃军律。黄河防务紧要。官文当力巡查。妥筹布置。剿匪各镇将。疲玩因循。尤须力加整顿。毋得徒托空言。将此由五百里各谕令知之。　　

○调福建巡抚李福泰为广东巡抚。以河南布政使卞宝第为福建巡抚。　　

○以河南按察使李宗焘为布政使。内阁侍读学士胡大任为河南按察使。仍署山西布政使。　　

○以长芦盐运使梅启照为广东按察使。　　

○以直隶盐山县城被匪窜陷。革知县江毓秀职。予阵亡署典史陈尔鲁、千总侯永庆祭葬世职。　　

○丙子。谕内阁、本月二十六日未刻。敬事房下司房不戒于火。经王大臣等督率官员弁兵赶紧扑救。旋即止熄。兹据各该衙门将是日救火出各员。开单由军机大臣呈览。该王大臣官员弁兵等勇往向前。不辞劳勚。均属勤奋可嘉。自应普沛恩施。以示奖励。此次救火未到各员。除有差不到外。所有弘德殿行走之大学士倭仁等并各部院衙门堂官到者寥寥。未免疏懈。朝廷意存宽大。姑置弗论。该大臣等问心何以自安耶。将此通谕知之。　　

○又谕、御史郭从矩奏、玉牒馆保举太优。请将无论题选咨留保案。饬部再议一摺。此次宗人府恭修玉牒。投效人员。经该总裁等核给奖叙。均系酌照成案办理。且十年恭修一次。并非寻常编纂议叙可比。该御史所请饬吏户二部再议之处。著毋庸议。　　

○又谕、钟岱、宋晋奏、失察漕仓舞弊。自请严议一摺。前因禄米北新各仓放米迟误。当经派令存诚卓保、瑞常、毕道远、前往清查。业据查出禄米北新二仓亏短情形。当将花户等均交刑部审讯。钟岱。宋晋在任数年。于该仓各项积弊。未经查出。以致亏短米豆十万余石之多。实非寻常疏忽可比。所有该侍郎等应得处分。著刑部于定案时声明请旨。　　

○又谕、前因英翰丁忧。特谕毋庸开缺。赏假一月。经理丧事。假满后作为署理安徽巡抚。兹据英翰奏称。该署抚之父棺柩浮厝颍州。心实不安。恳请赏假百日穿孝。扶柩回旗安葬等语。情词迫切。原应俯如所请。以遂孝思。惟安徽军务未竣。英翰督率各军防剿。正资得力。未便遽易生手。该署抚当移孝作忠。以副朝廷委任。著仍遵前旨。俟此股捻匪殄灭后。再行扶柩回旗。补行穿孝。　　

○以故阿噜科尔沁札萨克贝勒拉什仲柰子巴咱尔吉哩迪龚爵。　　

○以敬事房救火勤奋。予王公大臣官员等加级有差。赏神机等营兵役银。　　

○丁丑。冬至。祀天役圜丘。遣礼亲王世铎恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○停次日朝贺。　　

○谕内阁、御史游百川奏、请崇尚经术。以端趋向各摺片。国家吁俊抡才。原期士子通经致用。若学无根柢。徒恃怀挟倩代。以图徼幸。所谓淹通经史者安在。何以振文风而端士习。学政□山戊不

□科两试。生童正场之前。例有考古一场。著直省学政于按考各属时。遍谕生童。如有能默诵五经。通晓经义者。准其报名。即于考古场中按名面试。拔之以为研经者劝。其未经报考者。亦令认习某经。于下届按册试之。该学政等务期崇尚实学。拔取真才。毋得视为具文。以副朝廷乐育人才至意。将此通谕知之。　　

○谕军机大臣等、御史朱澄澜奏请惩巨匪以卫良民一摺。据称浙江嘉兴府地方。向多枪匪及破鞾党。或助逆为要酋。或聚众为大盗。近因营务处裁撤。匪焰渐张。拟访查缉拏等四条。并缮各匪名单。请饬该抚斟酌办理等语。即著马新贻按照单开各匪姓名乡贯。严密查拏。如实有不法情事。即行从严究办。该御史所陈管现四条。是否详尽。并著体察情形。酌量妥办。另片奏、嘉郡绅士兵部员外郎张清泰、嗜利庇匪。其弟张清华、暨举人鲍昌照、均与匪党同恶相济。并著马新贻秉公确查。据实严办。毋得稍有瞻徇。原摺片单三件。均著钞给阅看。将此谕令知之。　　

○又谕、左宗棠奏、邠州等处剿匪情形等语。回逆及溃勇士匪。窜扰邠州三水宜君中部洛川一带。经谭玉龙等军由邠州之红崖堡等处。分路进剿。由正甯犯邠之甘回。及另股回匪。均经击败。著左宗棠檄饬谭玉龙等军。乘胜进攻。务将邠州等处之匪。节节埽荡。以期渐次廓清。宜君洛川之匪。经刘典等军进剿。亦有斩馘。贼俱败遁。鄜宜之路渐通。著左宗棠会商刘典。激励将弁。合力兜剿。毋令该逆阑入晋疆。扰及完善之区。陕甘毗境。贼势鸱张。库克吉泰曾否带兵出省。著即懔遵前旨。实力剿办毋再迁延干咎。左宗棠、乔松年、务当悉心筹商。妥为布置。迅殄逆氛。其绥德州失守之总兵陶茂森署知州沈际清、本日已批谕均著革职拏问。即著左宗棠按律惩办。以肃戎行。黄河冰冻。陕省之贼。处处可以窜晋。且匪踪已及葭州。偪近河干。防务极关紧要。著赵长龄督饬陈湜将沿河一带。严密布置。连环侦探。毋稍疏虞。将此由六百里谕知左宗棠、库克吉泰、乔松年、赵长龄、并传谕刘典、陈湜知之。　　

○又谕、曾璧光奏、黔省地方军务情形。请饬刘岳昭移师贵阳助剿。并催四川等省月饷一摺。黔省地瘠民贫。而下游贼重于上游。现在石阡等处。已由湖南派兵进剿。上游各匪。经川黔各军。分兵剿办。省城尚为安谧。第何逆是否伏诛。而潘逆尚未殄灭。省城究难深恃。刘岳昭著准其暂留贵阳。与张文德分投进剿龙里贵定各匪。克期蒇事。即赴云南新任。不得迁延从事。虚糜岁月。致令滇省无大员督办。顾此失彼。黔省贼情。半系鸟合。本地练勇。本可剿贼。惟因需饷支绌。未能迅速剿除。曾璧光所奏。亦系实在情形。著骆秉章、瑞麟、李瀚章、李福泰、刘昆、何璟、遵前旨。按月如数拨解。以济要需。毋得稍涉推诿。曾璧光于饷需解到后。即督饬各军。认真剿办。以靖地方。将此由六百里谕知骆秉章、瑞麟、李瀚章、李福泰、刘昆、刘岳昭、曾璧光、并传谕何璟知之。
  </div>
  <div class="pagination">
   <a href="清实录同治朝实录_page308.html">
    上一页
   </a>
   <span>
    ...
   </span>
   <a href="清实录同治朝实录_page304.html">
    304
   </a>
   <a href="清实录同治朝实录_page305.html">
    305
   </a>
   <a href="清实录同治朝实录_page306.html">
    306
   </a>
   <a href="清实录同治朝实录_page307.html">
    307
   </a>
   <a href="清实录同治朝实录_page308.html">
    308
   </a>
   <span class="current-page">
    309
   </span>
   <a href="清实录同治朝实录_page310.html">
    310
   </a>
   <a href="清实录同治朝实录_page311.html">
    311
   </a>
   <a href="清实录同治朝实录_page312.html">
    312
   </a>
   <a href="清实录同治朝实录_page313.html">
    313
   </a>
   <a href="清实录同治朝实录_page314.html">
    314
   </a>
   <span>
    ...
   </span>
   <a href="清实录同治朝实录_page310.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
