<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 461 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 461 页/共 505 页</h1>
    <div class="content">
○谕军机大臣等、奎昌等奏、探闻科城被扰。催队追剿。请调库伦练军暨察哈尔马队各摺片。据称接据西七台台吉探报。十月十七日贼至科城南街外。十八十九两日贼住街内。二十日放火烧毁房屋。向南远扬等语。前据常顺、保英、驰奏贼窜入境情形。即系十月十七日拜发之件。虽称渐偪科城。尚在一百余里之内。而奎昌等探报。则是日贼已薄城。且贼匪连日焚掠城关。未见常顺等出奇制胜。所谓袭弱捣虚者安在。现在贼已饱扬。究竟窜向何处。常顺等当侦探明确。知照各城。一体兜剿。不得以贼众兵单未能攻击为词。任听匪踪奔突。托伦布计已抵科。著懔遵前旨。与保英布置城防。相机扼守截剿。毋稍疏懈。奎昌等即飞催派出马队兼程赴科。探明贼踪。实力追剿。迅埽贼氛。并著常顺等派兵会同进击。不得在城株守。莫展一筹。至干重咎。此股贼匪。据奎昌等奏止有六百余名。何以常顺等前奏称系二三千众。多寡悬殊。是否侦探不确。抑有另股分窜。著据实具奏。贼踪飘忽。难保不回窜乌城。奎昌等当将城防先事豫筹。毋稍疏忽。所请于库伦练军内。抽调古北口宣化兵共五百名。以资防御。自系移缓就急之计。著张廷岳、阿尔塔什达、照数派拨。裹带行粮等件。分起速赴乌城。交奎昌等调遣。达尔济等马队。即作为追剿之兵。以资得力。如库伦练军不敷分拨。即再由宣化古北口转调足额。著张廷岳等酌度办理。乌城尚需马队。著额勒和布。景瑞。再拣调蒙古马队二百五十名。裹带行粮军装。分起赴乌。于明年正月内陆续到齐。务须一律精壮。不得以疲弱充数。将此由六百里各谕令知之。　　

○又谕、张曜奏、派队分扎镇番等处防剿情形一摺。镇番县属及阿拉善旗一带。地方辽阔。时有贼匪窜扰。现经张曜派令提督李葆珠管三营。前赴柳林湖红沙梁各处。协同郝永刚择要分扎。兼顾金顺运道。灵州花马池一带。亦派提督王连三管带亲兵两营前往。俟谭拔萃各营拔赴西甯。即行填扎。著张曜饬令派出各军认真防剿。遇贼即击。毋稍疏虞。该提督仍当亲率马步队。随时侦探。实力剿击。窜匪率多骑贼。飘忽异常。张曜所部马队。仅有两营。不敷追剿。著定安迅即筹拨马队数百名。协同追剿。尽埽逆氛。镇番县东西湾窜匪。虽经郝永刚等剿败。捦斩多名。贼匪现向永昌县一路遁逃。仍当跟踪追剿。并著张曜知会凉州官军。一同截击。就地歼除。以清边患。将此由五百里谕知定安。并传谕张曜知之。　　

○旌表守正捐躯河南武陟县民孟培芝妻宋氏。　　

○拨神机营洋炮四尊。洋马枪七百五杆。解赴乌里雅苏台军营备用。　　

○蠲缓浙江仁和、钱塘、海甯、富阳、余杭、临安、新城、于潜、昌化、嘉兴、秀水、嘉善、海盐、平湖、石门、桐乡、归安、乌程、长兴、德清、武康、安吉、孝丰、诸暨、金华、兰溪、东阳、义乌、浦江、汤溪、西安、龙游、建德、淳安、遂安、寿昌、桐庐、分水、宣平、山阴、会稽、萧山、余姚、临海、黄岩、甯海、天台、仙居、永康、武义、常山、开化、丽水、缙云、青田、松阳、鄞、象山、上虞、新昌、嵊、永嘉、乐清、瑞安、泰顺、遂昌、云和、六十七州县杭严、嘉湖、衢州、台州、四卫被水被旱被风被雹地方暨未垦田亩新旧额赋有差。　　

○辛丑。上诣南郊斋宫斋宿。　　

○谕内阁、左宗棠奏、请将本任署任道员分别开缺实授等语。甘肃西甯道舒之翰、久未到任。署西甯道郭襄之、在任多年。尚知受民。当回逆马本源等出城句结陕回之时。该员督率士民。守城御贼。尤能调度合宜。既据该督奏请补授是缺。舒之翰著即开缺。所遗西甯道员缺。即著郭襄之补授。并著左宗棠将舒之翰应行查办之件。仍遵前旨查明具奏。　　

○谕军机大臣等、左宗棠、豫师奏、西甯解围。现筹办理情形一摺。西甯被围日久。此次刘锦棠督军深入。立解城围。并分别安插难民降众。办理甚妥。该处久为贼扰。民不聊生。一切善后事宜。即著豫师会商左宗棠悉心布置。毋令失所。回旋结党甚固。丑类繁多。仍恐有不逞之徒。暗中句结。别滋事端。亟应将伏莽一律埽除。毋贻后患。并著左宗棠、豫师、随时加意防范。以期绥靖地方。至叛逆马本源等带同土匪挈眷逃遁。已抵巴燕戎格。岂可任其远扬。仍当设法按名弋获。明正典刑。以示惩儆。陕回是否仍踞西川。如其逃向甘州。左宗棠当饬令各军跟踪追剿。并檄甘凉各队迎头兜击。就地歼除。毋听其迄抚缓师。致堕贼计。将此由六百里各谕令知之。　　

○又谕、常顺、保英奏、贼扑科城击退。并请保出力员弁各摺片。据奏贼匪攻扑科城。势甚猖獗。经在营将弁竭力拒守。历三昼夜。贼众始由东南山路。仍向扎哈沁部落奔窜等语。与奎昌等所奏。大略相同。此股贼匪虽经退走。并未大受惩创。难保不去而复来。伺隙窜突。常顺等当懔遵昨日谕旨。侦探明确。知照各城。一体兜剿。不得株守一隅。致干重咎。托伦布抵科后。务与保英布置城防。相机扼守截剿。毋稍疏懈奎昌等仍飞催派出马队。探明贼踪。实力追剿。迅埽逆氛。此次守城出力员弁。及修治城濠办理台站各员。均著常顺等先行存记。俟此股贼匪全行剿灭。该员等续有劳绩。再行据实奏保。常顺等摺内声称贼匪二千余众。与奎昌昨奏六百余名。数目悬殊。仍著懔遵前旨。确查具奏。贼踪飘忽。乌城防守事宜。奎昌等宜先事豫防。毋稍大意。将此由六百里各谕令知之。　　

○以甘肃西甯府城解围。赏道员刘锦棠白玉翎管一支。白玉搬指一个。大荷旬一对。小荷包两个。火镰一件。提督陈启明、刘象贤、宋祥发、邓时益、李隆宝、李清胜、喻少还、匡义志、彭明达、李春元、李恒春、周恒升、总兵官朱正和。正一品封典。提督余虎恩、席大成、黄马褂。提督黄友信、邱俊凤、张振寿、刘得喜、副将张沛、邓增、参将陶鼎金、游击李章贡、杨金龙、苏秀生、袁绍华、李得胜、都司张俊、杨锦棠、张得昇、刘长其、李孝隆、彭秀文、巴图鲁名号。参将周国泰等花翎。把总张瑞扬等蓝翎。余加衔升叙开复有差。予历次阵亡游击陈湘林等一百三十七员祭葬世职加等。　　

○予科布多阵亡守备贺遐龄、千总何大明、外委谢登高祭葬世职加等。　　

○壬寅。冬至祀天于圜丘。上亲诣行礼。　　

○诣关帝庙拈香。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○停次日朝贺。　　

○奉慈安端裕皇太后慈禧端佑皇太后幸漱芳斋。侍午膳。　　

○癸卯。赏銮仪卫侍卫各员缎匹。并赏请辇校尉银。　　

○甲辰。江苏巡抚张树声奏、嘉定宝山二县折徵漕粮。现因岁稔价平。请酌量减价折收。报闻。　　

○乙巳。谕内阁、钱鼎铭奏、讯明积恶匪犯。请旨就地惩办一摺。已革千总马劳梆、在河南滑县等处。通匪窝贼。扰害闾阎。现经访获讯明。该犯罪案多端。供证确凿。自应立予严惩。马劳梆一犯。著即就地正法。以昭炯戒。　　

○谕军机大臣等、乔松年奏、查勘运道堤岸。请筹款办理各厅另案工程。并筹办上年侯家林决口冲没堤埽纤道等工各摺片。运河为漕□舟穴□又□所经。各段淤浅处所。必须赶紧挑浚。方免临时贻误。乔松年现拟自三里堡至张秋一带。由丁宝桢派员办理。三里堡以南。由该河督督饬道厅办理。自应通力合作。各专责成。即著乔松年等各饬在工人员。将各段淤浅处所赶紧挑浚。务期一律深通俾此后漕□舟穴□又□畅行无滞。其癸酉年各厅另案各工。必应宽为估办。方免临时棘手。著丁宝桢即饬藩司。筹拨银六万两。由乔松年督饬道厅。将紧要工程核实估办。毋稍虚糜。至侯家林决口所冲堤埽纤道。亦应及时兴修。前经乔松年奏准由山东筹拨之五万两。并著丁宝桢赶紧饬司拨发。毋误要工。将此各谕令知之。　　

○以河南官军会剿安徽交界匪徒出力。赏同知丁建勋、守备魏云标等花翎。都司尹彦鑅等蓝翎。余加衔升叙开复有差。　　

○追予河南汝甯阵亡知府王荣烈谥忠毅。　　

○追予安徽汊河阵亡河南知府颜怀忠谥诚毅。于鹿邑县任所暨原籍建立专祠。府经历陈谟附祀。　　

○予山西吉州等处殉难知州莫仓棨、驿丞陈鉴、祭葬世职。　　

○丙午。谕内阁、额勒和布、景瑞奏、司员办稿蒙混。以致拣选错误。据实检举一摺。察哈尔镶黄旗出有副参领一缺。据该旗署总管巴雅斯呼朗塔尔、将噶勒桑车林等呈送请拣。经额勒和布等拣选。以噶勒桑车林拟正咨部。嗣后查明该员原保。系以军台副参领即补。并无以本旗副参领即补字样。乃该司员于呈画资部查核稿内。竟敢将该员原保官阶。任意删改。其镶黄旗署总管送选册内。亦未注明军台字□□羕。以致拣选错误。均有应得之咎。所有办稿蒙混之左司掌印员外郎承恩候补防御景文、著分别交部严加议处。呈送拣选并未详细声叙之察哈尔镶黄旗署总管。及该司随同画稿之官员等、均著查取职名。分别交部议处。额勒和布于该司呈画稿件。未能查出。著交部议处。景瑞到任未及三月。著加恩改为交部察议。寻议、额勒和布应罚俸六个月。景瑞罚俸三个月。巴雅斯呼朗塔尔降一级留任。均准其抵销。从之。　　

○谕军机大臣等、乔松年奏、黄河工程紧要。请添拨癸酉年防险银两一摺。据称黄河两岸各工。应需秸麻甎石等项。必须豫为储备。现在撙节估计。拟仍照九十两年旧章。先请添拨银二十六万两。分给南岸十四万两。北岸十二万两等语。著照所请。于历年节省项下添拨银二十六万两。由河南巡抚督饬藩司。于年前先拨四成。以例采购料物。其余六成。务于春汛前拨交。俾资接济。乔松年务当督饬该道厅等核实动用。总期工坚料实。不得稍涉虚糜。将此各谕令知之。　　

○又谕、张廷岳、阿尔塔什达奏、调拨官兵。择要扼守。并请催解饷需等语。库伦防务紧林。所有该城前调宣化古北口练军。及本地蒙古官兵。经张廷岳等派拨侦探防守。现值天气严寒。口外地方瘠苦。该兵丁所需饷银。亟应迅筹接济。著丁宝桢、鲍源深、钱鼎铭、即将各该省应拨库伦饷银。查明数目。迅速筹拨解交张廷岳等应用。毋稍迟缓。前据奎昌等奏、贼匪纷窜乌科等处。请调库伦练军防御。当经谕令张廷岳等照数派拨。并令该办事大臣等酌度情形。如该城练军不敷。再由宣化吉北口转调足额。现在办理如何。即著随时具奏。一面饬令派出弁兵。远探贼踪。严密防守。蒙兵驻守额尔德尼招一带。并著饬令加意严防。遇有贼匪。即行会同剿击。将此各谕令知之。　　

○蠲缓江苏长洲、元和、吴、吴江、震泽、常熟、昭文、昆山、新阳、太湖、华亭、娄、金山、青浦、武进、阳湖、无锡、金匮、江阴、宜兴、荆溪、丹徒、溧阳、太仓、镇洋、嘉定、靖江、奉贤、宝山、二十九厅州县苏州、太仓、镇海、金山、镇江、五卫被旱地方暨未垦田亩本年额赋有差。　　

○丁未。谕军机大臣等、邵亨豫奏、刘盛藻到陕接统铭军。并北路零匪窜越。剿除骀尽各一摺。臬司刘盛藻于十一月十五日行抵陕省。现已驰赴乾州。接统曹克忠的部各营。著邵亨豫饬令该臬司妥筹驾驭。严密布置。不得稍涉疏虞。曹克忠所收溃卒。立为马队二营。前据该提督奏请分隶李辉武谭仁芳部下。兹据邵亨豫奏此项勇丁。驾驭不易。未可轨率分拨。即著该抚督饬刘盛藻体察情形。应如何酌量撤留。随时妥慎办理。毋任滋生事端。穆图善拟由邠进省。与邵亨豫筹商防务。该将军当懔遵叠次谕旨。扼扎平凉固原一带。以为甘省后路声援。毋得意存畛域。致误事机。陕北二套河等处。贼骑分股窜扰。经谭仁芳等带队追剿。歼毙殆尽。其追至克丑尔庙一起匪徒。据奏沙地浩渺。迷贼所向。究竟窜往何处。仍著严饬该将领跟踪摉捕。务绝根株。并著左宗堂饬令甘省各军严密扼防。毋任匪股纷窜草地。致滋延蔓。徐占彪攻剿肃州情形若何。著左宗棠檄饬该提督稳慎进取。力图攻拔。以期早靖西陲。西甯解围后。一切善后事宜。均应妥为经理。逆首马本源等遁往巴燕戎格等处。该大臣当严饬各军设法购拏。迅速弋获。以申法纪。将此由四百里各谕令知之。　　

○以故贝勒溥庄子毓橚降袭贝子爵。　　

○以故不入八分辅国公岳灵继子崇吉袭爵。　　

○以故扎萨克图汗镇国公车林多尔济子那逊瓦齐尔袭爵。　　

○追予湖北武昌殉难护按察使署知府多山谥忠庄。　　

○戊申。谕内阁、吴棠奏、特参不职各员。请分别降补改用等语。四川洪雅县知县张文奎、才识庸浅。署通江县事候补知县黎亘熙、治理未谙。均著以府经历县丞降补。苍溪县知县员登魁。渠县知县张钟瑛、才具拘谨。办事竭蹶。均著改归教职选用。　　

○己酉。谕军机大臣等、前据金顺奏遵旨于九月十五日起。陆续拔队西行。由甘凉径向肃州。叠次有旨催令前进。迅赴戎机。并谕将抵肃日期先行具奏。数月以来。未据金顺续有奏报。殊不可解。刻下西甯业已解围。惟肃州一城未下。该处军务。正形吃紧。金顺计应早到肃州。现在行抵何处。著即行奏闻。并懔遵叠次谕旨。迅赴肃州。会同徐占彪克期攻拔。即行出关。接统成禄各营。妥为布置。毋再迟延干咎。将此由六百里密谕知之。　　

○庚戌。谕军机大臣等、杨昌浚奏、来岁新漕。由海运津。请饬多备剥船一摺。据称浙省同治十二年。起运十一年分漕白粮米共四十五万三千七百五十余石。由海运津。现因商船缺乏。议以轮船装载。自正月起至五月止。每月可装二次。循环转运。共可装米二十万石。至轮船到津。一时未能验卸。自应起栈候剥。特恐船只不敷转运。不惟久储栈房。易于蒸变。且轮船行驶迅速。设前批存栈之米。尚未验剥。后批之米。无处囤卸。办理诸多窒碍等语。所奏自系实在情形。著李鸿章饬令天津道县届期多备船只。赶紧剥运。并查照上届福建采办米石章程。会同仓场侍郎临栈查验。随剥。毋稍延缓。将此谕令知之。　　



大清穆宗继天开运受中居正保大定功圣智诚孝信敏恭宽毅皇帝实录卷之三百四十六　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十一年。壬申。十二月。辛亥朔。上诣钟粹宫问慈安端裕皇太后安。长春宫问慈禧端佑皇太后安。至庚辰皆如之。　　

○奉慈安端裕皇太后慈禧端佑皇太后幸漱芳斋。侍午膳。　　

○谕军机大臣等、左宗棠奏、另筹调度情形。暨官军偪攻肃城。叠获胜仗各一摺。西甯土客各路。窜伏西川及巴燕戎格大通等处。穷蹙乞抚。肃州踞逆。亦经徐占彪叠次猛攻。偪城而垒。惟该城地广兵单。未能速合长围。制贼死命。即著左宗棠饬令徐占彪。就现有兵勇稳慎以图。一面添派劲旅。并力进攻。金顺于九月中旬自甯夏拔队西进。叠谕到肃后会合徐占彪一军力拔坚城。刻下计早抵肃。西川等处乞抚回众。并著妥筹办理。毋稍疏虞。该大臣以兵力不敷。请饬曹克忠赴甘助剿。即著卲亨豫传知曹克忠。于交卸后迅束驰赴兰州。听候左宗棠调遣。其所蒙步队三营。并令慎加选择。或分别赀遣。毋任滋事。至曹克忠抵甘后。应如何拨营归其统带。及该提督应赴何处驻扎。并著左宗棠斟酌情形。奏明办理。稳图善当懔遵叠次谕旨。扼扎平凉固原一带。以为甘省后路声援。毋得逗遛西安省城。将此由五百里各谕令知之。　　

○又谕、左宗棠奏、豫省月协西征饷银。请饬改解宋庆军营等语。宋庆一军。前经谕令俟来春赴甘助剿。现在甘省需兵甚殷。著定安传知该提督。懔道前旨。豫为部署。一俟开正。即行拔队西进。不准稍涉耽延。神木一带。必须有兵填扎。并著定安调拨队伍前往驻守。以期严密。晋省河防。鲍源深当妥筹布置。毋稍大意。陇中粮运艰阻。豫省拨给毅军饷项。自尚不敷。著照左宗棠所请。将河南月协西征饷银一万五千两。改为毅军运费。自同治十二年二月为始。即同该军月饷一并解至宋庆行营。钱鼎铭当严饬藩司源源接济。不得稍有蒂欠。致误要需。将此由五百里各谕令知之。　　

○又谕、景廉奏、西路营弁。盘获悍回。摉出文信一摺。据称回逆妥得璘。派人赴古牧地给马明送信。意欲约会孔才助剿安夷。经营官秦殿喜盘获。摉出伪文。该逆复遣马进才等赴西甯送信。欲约该处回兵出关相助。亦经四路营弁盘获。其驻扎古牧地之徐学攻等营勇丁现经马明全数撤回原营等语。前据景廉奏回目马明投诚。本不足恃。该回目现闻我军进兵。遽将古牧地勇丁撤回。显因官兵前进。意存疑惧。反覆无常。妥逆并令马明约会官军。为伊复仇。尤为诡谲。著景廉饬令驻古各统领。勤加侦探。慎守营垒。不得轻率进兵。致为所愚。妥逆意欲纠约西甯回逆出关。尤当严加防范。著左宗棠、文麟、多派兵弁。于关内外地方随时确探。遇有该逆遣人送信。立即查拏。毋令潜通消息。金顺现在行抵何处。著懔遵叠次谕旨。迅速兼程前赴肃州。与徐占彪一军会合。力拔坚城。并派员弁梭巡各关隘。毋令内地回逆出关句结为患。将此由五百里各谕令知之。　　

○又谕、富和奏、筹画新疆大概情形。整顿边境。请饬拨马匹军火。景廉奏、锡纶需用军火。请饬乌科两城分拨各摺片。据富和奏称、塔尔巴哈台城池难于整理。且距科布多古城较远。不能接应。拟请缓修塔城。带兵由古城沙子山一带进剿。或暂扎布伦托海阿勒台山一带。以资镇压等语。富和身任参赞大臣所有塔城应办事宜。责无旁贷。自应竭力筹画。勉为其难。岂得意存诿卸所称带兵进剿。亦未确有把握。握且该参赞与荣全同在塔城。何以不会商该署将军再行入奏。所陈各情。于新疆大局有无禆益。著荣全酌度迅速奏闻。如有应与景廉咨商之处。即著彼此妥筹具奏。至该署将军参赞等同办一事。必应和衷共济。方于公事有禆。毋得各执意见。卡拉托罗盖台。究竟是否俄国地面。富和以该处屡被俄人偪勒。拟将东南两路十四台暂行裁撤。但裁撤之后。道路恐致梗阻。著荣全与富和会商妥办。哈萨克肆行抢掠。逃避俄境。已谕令总理各国事务王大臣与俄使商办。仍著荣全、富和、派拨官兵。认真弹压。遇有哈萨克抢劫之案。按照条约分别办理。厄鲁特索伦官兵。需用军械马匹各项数目。该参赞何以不分晰奏明。著富和知照奎昌、多布沁札木楚、志刚、将马匹需用若干。酌量拨给军械等项。应拨若干。并著知照奎昌等、于前月十九日奏拨神机营军械内分拨应用。该城如有不敷。再由奎昌等奏请拨补。锡纶前赴布伦托海募练勇丁。需用军火。著奎昌、多布沁札木楚、志刚、常顺、托伦布、保英、豫为筹备。以便就近拨用。富和另片奏、上年十一月二十八日奏奉谕旨。豫拨俸饷银二万两。迄今尚未解到等语。著户部查明前项拨款。迅即行催。毋令延缓。富和原摺一件。著钞给荣全阅看。将此由六百里各谕令知之。　　

○蠲缓湖南武陵、龙阳、益阳、安乡、临湘、华容、沅江、巴陵、澧、湘阴、桃源、十一州县。暨岳州卫被水地方新旧额赋并杂课有差。　　

○壬子。谕军机大臣等、都兴阿奏、宗室窝盗分赃。获案审实。拟请照例严办一摺。西斌即斌洛二、身系宗室。胆敢窝盗分赃。并商令盗匪关铎等宰牲祭旗。纠聚多人。到处焚掠淫杀。扰害地方。实属罪不容诛。全昇即禄二、丰喜即丰四、窝盗分赃。并敢将盗首纵令逃逸。目无法纪。厥罪维均。以上三犯。均著革去宗室顶带。照强盗窝主拟斩立决例。即行正法。在逃盗首关铎暨邓心来等、即著都兴阿督饬在事员弁。勒限严拏务获。按律惩办。不准一名漏网。如逾限无获。即将承缉各员严参惩处。窝盗之家。既经严办。其在官人役。难保无得受月规豢纵包庇、及句通一气鱼肉乡民情事。尤属罪无可逭。该将军务当会商府尹。严密查访。傥有前项情弊。立即捕获。治以军法。毋稍宽纵。至诸色旗民。各处兵勇。如有溷迹盗中者。并著懔遵九月十三日谕旨。严拏穷治。如本管官袒庇不交。或问官承审不实。即行分别从严参办。务使法立必行。不得始勤终怠。此案余犯。均著所拟办理。将此谕谕令知之。　　

○又谕、定安奏、筹办杜嘎尔马队情形。并先提借察哈尔饷银。赶办行粮各摺片。前谕杜嘎尔在所部吉林黑龙江马队内再拨五百名。自备行粮。赴塔尔巴哈台听候荣全调遣。并因杜嘎尔患病。谕定安派员前往。暂管队伍。兹据定安奏称、现将吉林黑龙江两队全数拨往。派副都统富珠哩统带。在赛尔乌苏一带暂扎。请饬部拨银三万两置办行粮。并请先于中拨察哈尔饷银十五万两内提用等语。荣全军营。需兵甚亟。著杜嘎尔即派得力营员管带黑龙江马队。前赴赛尔乌苏。并归富珠哩调遣。克日西征。至该马队行粮。尤应赶紧筹办。即著额勒和布、景瑞、于户部解到银十五万两内。先行提拨银三万两。解交杜嘎尔。将该队行粮迅速办齐。饬令富珠哩统带西进。毋稍逗遛。富珠哩启行后。赛尔乌苏一带。即责成辙德恩带察哈尔马队。在该处扼扎护运。并确探贼踪。相机防剿。惟该处兵力单薄。如须添拨队伍。著定安酌度办理。以免疏虞。所有此地提用银三万两。并著户部照数筹拨。解交察哈尔以清款项。将此由五百里各谕令知之。　　
</div>
    <div class="pagination">
<a href="清实录同治朝实录_page460.html">上一页</a><span>...</span><a href="清实录同治朝实录_page456.html">456</a><a href="清实录同治朝实录_page457.html">457</a><a href="清实录同治朝实录_page458.html">458</a><a href="清实录同治朝实录_page459.html">459</a><a href="清实录同治朝实录_page460.html">460</a><span class="current-page">461</span><a href="清实录同治朝实录_page462.html">462</a><a href="清实录同治朝实录_page463.html">463</a><a href="清实录同治朝实录_page464.html">464</a><a href="清实录同治朝实录_page465.html">465</a><a href="清实录同治朝实录_page466.html">466</a><span>...</span><a href="清实录同治朝实录_page462.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
