<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 499 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 499 页/共 502 页
  </h1>
  <div class="content">
   ○予山东冠县阵亡外委郑启祥、祭葬世职。　　

○甲子。谕内阁、前因寿州团练。杀害苗练。谕令袁甲三、会同翁同书、秉公查办。本日据翁同书奏、围城练勇。现已撤退。请将被害各练议恤。并鼓励出力各员等语。苗沛霖所部练勇。因勇目都司李学曾等被害。辄敢不候查办。纠众围攻寿州。经袁甲三等、派令按察使张学醇等、往返开导。始行悔悟撤队。当该练勇滋事之初。苗沛霖不能约束其众。任令寻仇构衅。几至酿成钜案。本应从重治罪。念其统带练勇。随同官军剿贼。屡立战功。现在各练总、因徐立壮正法。孙家泰监禁待讯。均情愿撤队。仍随苗沛霖立功自赎。该员亦知感激图报。惟约束不严。咎有应得。四川川北道苗沛霖、著交部议处。以示薄惩。仍责令听候袁甲三等调度。剿贼自效。以赎前愆。前任安徽巡抚翁同书、于团练仇杀。未能速为讯断。实属办理不善。著一并交部议处。　　

○谕军机大臣等、前因苗练大股欲扑颍州。并扰光固。当谕袁甲三、妥为开导。颍州守御事宜。令贾臻严密防堵。本日据翁同书奏、苗沛霖释怨撤兵。仍愿随官助剿。已明降谕旨。将该员交部议处。仍责令带团立功。翁同书办理不善。一并交部议处。苗沛霖与寿州团练。寻仇构衅。攻扑城池。经张学醇再三劝谕。即释怨撤兵。尚知愧悔。是以仅予薄惩。惟该练扰及宿州。欲扑颍州。并图扰光固。盘踞正阳关、霍邱县等处。扰害厘局卡船。此时若不豫为限制。恐该练名为助官剿捻。实则偪胁各处民团。使临凤颍寿一带。皆其党与。致成尾大不掉之势。以后愈难钤制。前谕贾臻、联络民团。以孤苗练之势。此时乘其撤退练众。必当密为布置。开导居民。使团练归于官办。不至为所诱胁。方为妥善。此中操纵经权。该大臣等务当妥为筹办。务期杜渐防微。毋贻后患。将此由六百里各谕令知之。　　

○以安徽苗练就抚。赏外委张得成、花翎。孙安邦、蓝翎。余加衔升叙有差。　　

○予安徽寿州团练仇杀被害都司李学曾、郭洪波、把总谢贯斗、祭葬世职。如阵亡例。六品军功傅家瑞等、赏恤加等。　　

○乙丑。上以万寿节。御福寿园。赐王大臣、贝勒、贝子、公等食。　　

○谕内阁、钦天监奏、八月初一日。日月合璧。五星联珠。并绘图呈览。本年五月。钦天监奏、彗星见于西北。仰惟天象示警。方滋兢惕。兹复据奏日月合璧。五星联珠。自非虚词附会。惟念朕御极之初。即以侈言符瑞为戒。矧值东南贼匪。未克殄除。眷念民生。惟增矜恻。即使星文表瑞。实为世运亨嘉之兆。亦惟有夕惕朝乾。冀邀上苍眷佑。如逆匪速就荡平。黎民复业。年谷顺成。休应孰过于斯。其不必宣付史馆。用昭以实不以文之意。　　

○谕军机大臣等、官文等奏、＜口英＞口□佛等国商船、经过长江、请严禁汉奸附载轮船。贪利济匪一摺。据奏四月十六日。有洋船一号。至安庆城下停泊。次早始开赴下游。轻载而去。旋据投诚贼供、城内米粮将尽。因洋船来此。城内贼匪向买油盐米粮。用小船接递入城。经官文等、札饬委员察访。询据两国领事官金执尔等、佥称＜口英＞咪两国。商船到岸。不能中途私行买卖。安庆停泊之船。其为奸徒假冒无疑。请嗣后有贼之处。遇商船停泊。即由中国查拏。尽法惩治。果系洋商。照约将货物入官究办等语。洋船驶入中国。原与内地各市镇通商。以敦和好。断无与贼匪往来。暗通接济之理。自系汉奸假冒影射。从中贪利。若不严行禁绝。无论安庆不能克复。皖楚肃清无期。即后患不可胜言。著奕等即照会＜口英＞口□佛两国留京公使。严查奸人附载轮船。贪利济匪。凡洋船由安庆等地经过。不得停泊城下。禁止汉奸与城贼句通接济。其咪唎口□坚布噜斯两国。亦应一体照会。此外他国有无商船往来。上海等处。是否别有假冒洋商之奸匪。应如何一律严查禁止。亦由该各国公使、妥议办理。庶于官军剿贼机宜。不至掣肘。而各国亦可永敦和好。原摺著钞给阅看。将此由五百里谕令知之。　　

○户部议准署陕甘总督福济、疏报乌噜木齐、芦草沟、塔西河等处。开垦地三顷三十亩。照例升科。从之。　　

○予湖北孝感阵亡都司刘光楚、守备许宾国、千总王振裔、把总熊飞龙、外委莫有提等、四十二员。祭葬世职。　　

○丙寅。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德皇后殡宫。　　

○遣官祭显佑宫。东岳庙。城隍庙。　　

○上诣绥成殿行礼。　　

○御澹泊敬诚殿。皇子及王以下、贝勒、贝子、公、文武大臣官员等、行庆贺礼。　　

○御福寿园。赐皇子、及王大臣、贝勒、贝子、公等食。　　

○戊辰。谕内阁、僧格林沁奏、请将办公乖谬、庸懦无能各员、议处休致等语。山东曹州府知府童正诗、袒护长枪会。以致敦秉钧纠众焚抢。逃民进城。该员复向索钱文。实属乖谬。著交部严加议处。钜野县知县徐麟、于捻匪窜近县境。毫无准备。致土匪入城滋扰。实属庸懦无能。且年力就衰。难期振作。著勒令休致。该员等业经撤任。所有曹州府、钜野县员缺。著谭廷襄迅即拣员请补。以重职守。　　

○钦差大臣胜保、奏派乌尔棍札布移劄莘县。得旨。乌尔棍札布、在谭廷襄营中。颇称得力。汝今置之一城。殊属非是。著商之该抚。如仍须该营总带队。即迅饬回营。　　

○以克复山东莘县城。赏副将杨永魁、花翎。余加衔升叙有差。　　

○己巳。谕内阁、理藩院奏、本年轮应年班之内外扎萨克蒙古汗王等。可否准其按班来京之处请旨一摺。本年轮应年班之御前乾清门行走、及在外之内外扎萨克、蒙古汗、王、贝勒、贝子、扎萨克、台吉、塔布囊、额驸等、均著照例按班来京。　　

○庚午。谕内阁、吏部奏、呈请注销保举各员、请旨办理一摺。劳绩保举。得有升阶班次人员。准其注销与否。例无明文。该部向系比照捐纳人员办理。著将历年办过成案。查明具奏。再降谕旨。　　

○以情性乖张。革贵州护威甯镇总兵官富呢雅杭阿职。仍留世袭佐领。回旗当差。　　

○补铸福建惠安县知县印信。从巡抚瑞瑸请也。　　

○壬申。谕内阁、前因绵性奏请、将私徵回户钱文。改充公用。当经谕令常清、景廉、查明有无流弊。据实具奏。复据英蕴、奏参绵性私设盐课。向安集延人收要盐钱。并谕常清等查明参奏。本日据绵性奏、办理改徵回赋事宜。常清、英蕴、意存回护。领队大臣贵文、自抵阿克苏后。授意招告。按日索要米面羊只等项。请钦派大臣查办等语。绵性因伊犁领队大臣贵文、前赴阿克苏查办回户事件。辄称常清等、有意阻挠。煽惑回众。显系意存反噬。著派景廉驰赴阿克苏、将改徵回赋有无流弊。并绵性有无私设盐课。徵收安集延人盐钱情事。确切查明。据实具奏。所称并无徵收帐簿。虚实亦应彻底根究。贵文在阿克苏。有无需索情弊。一并严密确查。毋许含混。绵性不候查办。辄敢哓哓置辩。并欲将呈告回民治罪。实属谬妄。著退出乾清门。即行撤任。听候查办。绵性另片奏、英蕴派署粮饷章京乌仁泰、向阿奇木伯克乌舒尔、索派夫马。并将官仓扁额。任意摘取各情。著景廉一并查明具奏。　　

○谕军机大臣等、叠据奎英等奏贼匪窜扰回城、剿捕获胜、并据英蕴奏、咨催喀什噶尔换防官兵、速行驰往、请饬陕甘总督筹解饷银各等语。喀什噶尔、突有贼匪入卡滋扰。据奎英等奏、共有二百数十人。福珠淩阿带兵往剿。已击毙七八十人。生捦十五人。此次贼匪。系在回城内、抑在回城外滋扰。奎英等并未详细具奏。余匪现窜何处。亦未声叙明晰。其起衅缘由。仅据拏获贼犯供词。亦难凭信。著英蕴就近查明。据实具奏。该匪人数无多。即著福珠淩阿、督率马步官兵。实力□□穴□又□剿。迅速歼除。不得迁延贻误。并著奎英督饬各员弁、认真经理城守事宜。并安抚回众。勿为贼匪煽惑句结。其喀什噶尔换防满洲营兵丁。即著常清、景廉、催令迅由冰岭前往。毋许迟误。并著确探情形。如贼势猖獗。即著英蕴酌带官兵。驰往剿办。所请催解饷银。本日已谕知乐斌、筹拨解赴叶尔羌。以备支放矣。将此由五百里各谕令知之。　　

○又谕、据奎英、福珠淩阿奏、贼匪入卡滋事、剿捕获胜。并据英蕴奏、现催喀什噶尔换防满兵速行驰往。并咨令乌什、阿克苏、英吉沙尔等城。严行防范。惟各城官兵盐菜。积欠过多。请饬陕甘总督、那银十余万两解往各等语。喀什噶尔回城。被贼滋扰。虽经官军□□穴□又□捕获胜。尚须厚集兵力。速为剿洗。惟各城兵饷。积欠过多。自应亟筹接济。著乐斌即筹银十余万两。派委妥员。解赴叶尔羌应用。如一时无此钜款。务即设法先筹银数万两。迅速解往。以备支放。毋稍延误。将此由五百里谕令知之。　　

○赏古城领队大臣奎栋、头等侍卫、为阿克苏办事大臣。已革云南提督文祥、蓝翎侍卫、为古城领队大臣。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之三百五十五　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十一年。辛酉。六月。癸酉。以吏部尚书全庆、为总管内务府大臣。　　

○以正白旗蒙古副都统麟魁、署正白旗汉军都统。并左翼前锋统领。　　

○甲戌。谕内阁、文煜奏请将恃符狡展之管狱官革职严审一摺。前因给事中哲臣奏、直隶署卢龙县知县陈赞清、于土匪才宝善等脱逃一案。贿嘱同官。捏报公出。改劫狱为越狱。并婪赃枉法纵盗殃民各情。当谕令文煜查明参办。兹据奏称、撤任管狱官前代理卢龙县典史彭良臣、恃符狡展。坚不吐实。且不服审讯。实属胆玩已极。彭良臣著即革职拏问。交该署督提同刑禁家丁人等、严审究办。陈赞清被参各款。并著逐一查讯。务得确情。不准稍有徇隐。　　

○又谕、瑞昌、王有龄奏、另股贼匪、窜陷遂昌、松阳、处州、永康、各府县、现筹堵剿一摺。江西股匪。由江山县地界。窜至湖山村。遂昌、松阳、相继失守。五月十六日。该逆窜入处州府城。武义之贼。由宣平窜至永康。该县亦于十八日失守。所有该府县失事详细情形。及文武各员下落。著瑞昌、王有龄、查明具奏。如地方官有先期逃避情事。即严参惩办。并著瑞昌等、调派兵勇。会合援兵。迅速进剿。务将失陷各城。克期收复。毋稍迁延。　　

○谕军机大臣等、前因江山等城失陷。谕令庆端派兵赴援。旋据该督叠次奏称、饬派藩司林福祥、记名道张启煊、统兵赴浙助剿。兹据瑞昌等奏、贼陷处州等城。军情危急。探闻汀州业已克复。请调总兵曾玉明等、速行赴援各等语。贼匪由江山、常山、窜陷寿昌、金华、兰溪、等城后。处州、遂昌、松阳、永康、各府县城池。复行失守。贼势实形猖獗。甯绍温台等属。处处堪虞。庆端统辖该省。自应速筹援救。昨据该督奏报、汀州克复以后。即派曾玉明等、带兵屯劄。以防贼由瑞金回窜。惟浙省危急万分。既据瑞昌等奏、曾玉明等、上次克复江山、常山、声威颇著。果使调往。必能得力。即著庆端、瑞瑸、饬令总兵曾玉明、副将林文察、统带所部兵勇。克日启程。驰赴浙江。相机援剿。毋许迟误。所需粮饷。并著宽为筹备。以利遄征。其林福祥一军。仍著飞催前进。张启煊剿办沙县土匪。如已得手。并著催令驰赴浦城。将该处防兵。一并统带进剿。汀州府城。应否另调兵勇驻劄。并著庆端等、斟酌办理。将此由六百里谕令知之。　　

○又谕、前因贼匪窜陷金华等城。叠经谕知瑞昌等、派令提督饶廷选、带兵出省督剿。兹据瑞昌等奏、处州等府县城池。复致失守。请调闽兵助剿。并请将总兵李定太、暂留浙省各等语。本日已明降谕旨。令该将军等、将各该城文武下落。查明具奏。并寄谕庆端等、速饬总兵曾玉明等、统兵入浙。并将前派援浙之藩司林福祥、记名道张启煊、两军。催令迅速前进矣。贼匪由衢属纷窜。叠陷城池。张玉良虽带兵堵剿。而逆氛日炽。断难望其得力。叠次谕令瑞昌等、令饶廷选统带官军。相机督剿。日久未据覆奏。此时浙省军务。益形吃紧。著仍遵前旨。令该提督统带各军。以专责成。并飞催曾玉明等援兵。合力剿办。次第收复各城。处州等城。于贼匪窜至时。何以并未接仗。即致失守。知府李希郊、前往遂昌募勇。是否先期逃避。署温处道志勋、统兵前赴处州。当该城失守之时。已否到防。有无畏葸不进情事。著与各城文武下落。一并查参。严行惩办。以儆其余。毋许稍涉宽纵。徐宿剿匪事宜。关系紧要。仍著迅饬总兵李定太、绕道前往徐州。毋再延缓。其衢州防务。著该将军等、另行派员经理。以免贻误。将此由六百里谕令知之。　　

○予甘肃阵亡千总陈治猷、把总王德、祭葬世职。　　

○乙亥。谕内阁、前因王履谦、先后奏参王有龄创立捐缺名目。并任用私人等情。叠经谕令张锡庚访查具奏。兹据张锡庚奏、王有龄因军饷支绌。曾有捐缺之议。并未举行。山阴县知县臧均之等、撤任后。接任之员。查无调剂实据。会稽县知县刘履泰、因派捐致令金涌自尽一案。现未讯结。此外尚无赃私案件。幕友门丁。亦无为州县谋缺情弊。署甯绍台道张景渠、与该抚结拜师生一节。并无实据。委员孙士达、孙淳溥、甘应槐、亦无实在劣迹。惟一月间。更换州县二十余员。实有其事。并开具委署知县各缺清单呈览等语。王有龄被参捐缺、及属员结拜师生、任用私人等款。既据张锡庚查明。或议而未行。或查无实据。惟一月之内。调署知县各缺。至二十余员之多。实属任意纷更。有乖政体。浙江巡抚王有龄、著交部议处。至文案委员候选知府孙淳溥、前据王有龄奏、该员被控舞弊。业经降旨革职。交瑞昌、会同张锡庚、提讯。仍著该将军等、秉公严审确情。据实具奏。　　

○谕军机大臣等、巴栋阿、冯子材奏、逆匪踞扰沙洲、请专派大员、总统下游师船一摺。据称、五月三十日。江阴、常熟、逆匪。窜至江心寿星沙。现在制造木篺。外驾桨船。意图窜扰北岸。业经飞咨都兴阿、派拨陆军。沿江堵遏。并咨黄彬、迅拨师船。驶赴下游。会同各师船。并力兜剿。请饬吴全美赴下游总统水军等语。逆匪盘踞寿星沙。意图北渡。下游江防。倍形吃紧。黄彬总统水师。驻劄瓜口。距江阴较远。且有帮办之责。北岸亦须兼顾。下游水师。总统无人。恐事权不一。堵剿未能得力。著都兴阿、黄彬、即饬总兵吴全美、速赴下游。总统镇江至江阴一带师船。就近防剿。以专责成。务将寿星沙贼匪。迅速殄除。毋任久踞。都兴阿等、亦当分饬水陆各军。严扼江岸。以防逆匪北窜。是为至要。将此由六百里谕令知之。　　

○补铸湖南绥甯县知县印信。从署巡抚毛鸿宾请也。　　

○丙子。谕军机大臣等、前因绵性于私收盐钱。不候查办。哓哓置辩。降旨将该员撤任。派令景廉前往阿克苏。将有无私设盐课情事。查明具奏。并因奎英等奏、喀什噶尔、有贼匪入卡滋事。谕令常清等、将该城换班官兵。催令前进。兹据绵性奏称、喀什噶尔回城。被匪滋扰。阿克苏库内。并无闲款。如由伊犁、乌噜木齐、咨调援兵。供支一切。必须早为豫备。已派回子郡王爱玛特、伯克斯、玛伊尔等、将供支应用各项。设法豫备。并将城垣修筑。濠沟挑穵。建修栅门。添盖堆铺。以资捍卫等语。阿克苏为南路咽喉。防堵事宜。自应豫为筹备。惟绵性遽派爱玛特等、筹备支用各项。及修建城栅等事。深恐任用非人。藉端苛敛。于防务并无裨益。而回众受其扰累。恐生意外之虞。殊为可虑。著常清、景廉、严密访查。如绵性现办诸务。未能妥协。即著据实参奏。所有防堵事宜。即著景廉于驰抵该城后。妥为经理。将此谕令知之。　　

○以四川定远县城解围。赏游击熊英豪等、花翎。余加衔升叙有差。　　

○以克复湖南桂阳宜章二县城。赏都司曾志友、彭英祥、守备谭日胜、花翎。千总谢清和等、蓝翎。余加衔升叙有差。　　

○丁丑。谕内阁、贾桢等奏、请留办事翰林官。以资熟手等语。记名御史翰林院编修吴凤藻、著准其暂留该衙门办事。俟经手事竣。再行咨部带领引见。　　

○谕军机大臣等、昨因巴栋阿等奏、请专派大员。总统下游师船。当谕都兴阿等、饬总兵吴全美、赴下游总统师船。就近防剿。本日阅巴栋阿、冯子材、初三日奏报。逆匪造成船只。有出江北窜之信。江防紧要。请饬派驻劄北岸之总兵。驻泊镇江等语。逆匪赶造炮划。并封掳民船。纠集大股。意图出江北窜。镇江以上。南岸仅泊师船四十余只。北岸计有九十余号。停泊各口。自金山以达甘露寺。江面辽阔。仅有赖镇海所部师船分布。实属不敷防守。设遇警急。虽有北岸各处防船。终难立时援救。巴栋阿屡次函商都兴阿等、分拨船只。扼守南岸。何以黄彬总以不妨为词。屡催罔应。设南岸有失。贼势北趋。师船散漫。深恐贻误大局。著都兴阿、黄彬、仍遵前旨。迅饬吴全美赴下游总统镇江至江阴一带师船。并于驻泊北岸之总兵陈国泰、周希濂、李德麟、三员内酌量添派。分拨师船。前赴镇江驻泊。归巴栋阿等调遣。随时上下梭巡。以期肃清江面。都兴阿督办江北军务。水师亦归其调度。黄彬统带水师。尤属责无旁贷。现在江防紧要。捍南即以卫北。务当妥为布置。毋得意存推诿。致误事机。将此由六百里谕令知之。　　

○又谕、骆秉章奏、请饬刘岳昭赴蜀援剿等语。据称、蓝逆巨股。窜踞川北绵州龙安、一带。李逆巨股。蔓延川南眉州、嘉定、一带。各号十余万。零匪所在啸聚。黄淳熙现已阵亡。请饬刘岳昭兵勇。仍行赴川等语。川省匪势鸱张。兵力未厚。官军统领乏人。刘岳昭现带兵勇。围攻随州。著官文等、体察情形。如楚北兵力。足敷调遣。即饬令刘岳昭管带所部兵勇。迅速启程赴川。听候骆秉章调遣。毋稍迟缓。将此由六百里谕令知之。　　

○以江西湖口县绅民捐输军饷。永广学额七名。　　

○予四川二郎场地方阵亡按察使衔湖南道员黄淳熙、布政使衔。祭葬世职。谥忠壮。建立专祠。给伊母李氏二品封典。知县蔡鸿章、邓立心、参将邹上元、都司左春坊、游击彭克昌、守备周必文、千总陶春林等、三十二员。祭葬加等。世职如例。并附祀黄淳熙专祠。　　

○戊寅。谕内阁、户部奏、银价日贵。设法办理。并据翰林院侍读学士绵宜奏、请严禁蠹商把持。并访拏私销各等语。京师银价腾贵。于旗民生计。大有关系。总由各官号商人。始以户部官号为名。畅开私票。继以官款长开为口实。意在挟持。因之奸商从中渔利。实堪痛恨。著照户部所议。所有该部长开官号票存。按上年十月奏准钱随市价之日。统扣三成。作为该商罚款。并变通捐铜局章程。收回该部长开官号票存。俟官款收清。将四乾字号。撤去官号字样。作为民铺。交顺天府管理。傥各官号未能将私票存、及三成罚款。全数清理。以致贻累民间。或任意抑勒。及有心搅乱。激成事端。即将该商人等、送交刑部。奏明正法。原保之恒利等号商人。著先交五城看管。如任令官号商人。携赀潜逃。即将该保人一并治罪。其五天字号。并著总管内务府大臣、妥为办理。至民闲钱铺。现不出票。显有与官号通同把持之弊。即著顺天府、五城、步军统领衙门、一体出示晓谕。限于一月内。各开各票。傥敢抗违。即将该铺商从严惩办。除以前官号钱票。仍照户部现定数目发给外。自奉此旨后。各钱铺均照票之多寡发钱。不得仍前抑勒短少。至私销钱文。大干例禁。并著顺天府、五城、步军统领衙门、一体查拏。于获案后。加等治罪。仍严禁贩钱出城。并查拏私设钱摊之人。以重圜法而利民用。　　

○谕军机大臣等、有人奏、直隶景州知州高锡康、于上年徵收地丁银两时。商同吏目钱智良、捏词上禀。以团练紧要为词。那作练勇经费。其实并未团练一人。该员等、辄将地丁银二万余两。侵吞分肥。今又下乡劝捐。饱肥私橐。无论绅民。不量家产。限数勒捐。稍不遂意。即严刑拷掠。举贡生监。一概锁押羁禁。物议沸腾等语。劝谕捐输。原属不得已之举。地方官若藉此科敛军民。必致激成事端。景州知州高锡康、前因经徵钱粮未完。经文煜奏参。摘顶议处。若如所奏。该知州以欠解地丁。侵吞入己。复以勒捐滥刑拷掠。尽饱私囊。似此贪婪不职之员。若不亟行严惩。何以肃吏治而靖民生。著文煜按照所参各情。严密访查。该知州等、如有侵蚀苛敛情事。即行严参惩办。原摺著钞给阅看。将此谕令知之。
  </div>
  <div class="pagination">
   <a href="清实录咸丰朝实录_page498.html">
    上一页
   </a>
   <span>
    ...
   </span>
   <a href="清实录咸丰朝实录_page494.html">
    494
   </a>
   <a href="清实录咸丰朝实录_page495.html">
    495
   </a>
   <a href="清实录咸丰朝实录_page496.html">
    496
   </a>
   <a href="清实录咸丰朝实录_page497.html">
    497
   </a>
   <a href="清实录咸丰朝实录_page498.html">
    498
   </a>
   <span class="current-page">
    499
   </span>
   <a href="清实录咸丰朝实录_page500.html">
    500
   </a>
   <a href="清实录咸丰朝实录_page501.html">
    501
   </a>
   <a href="清实录咸丰朝实录_page502.html">
    502
   </a>
   <a href="清实录咸丰朝实录_page500.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
