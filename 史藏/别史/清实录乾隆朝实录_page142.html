<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 142 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 142 页/共 1860 页
  </h1>
  <div class="content">
   ○定外省送部道府、请训之制。谕、凡补授道府等官。于起程赴任时。皆诣宫门请训。候朕召见。嗣后外省送部引见之道府。亦著照此例。于起身回任时。诣宫门请训。以便咨访地方情形。彼亦得各抒所见。而朕益得悉其人材矣。　　

○又谕从前都统扣娄。以身有残疾。不能当差。奏请离任调理。朕降旨著扣娄照旧供职。给假养病。今三年有余。病日已久。扣娄曾效力行间。著原品致仕。赏给全俸。以养余年。所遗员缺。著公阿英图调补正黄旗蒙古都统。阿英图员缺。著弘昇调补镶红旗满洲都统。弘昇员缺。著和亲王管理正白旗满洲都统事务。弘昇未到以前。其镶红旗满洲都统事务。著永兴暂行署理。　　

○又谕前经降旨。令将八旗入官地亩。仍著赏给八旗永远为业。据八旗都统等议奏。请于京城空地建造房屋。赏给无房人等居住。其建房工料银两。请于库帑借支动用。俟陆续收到地租。交库归完原款之时。再将续收租银。应请如何赏赉、俾得永济之处议奏等语。已依议行矣。朕思此项地亩。俱系八旗人等祖业。或因拖欠官项入官。或因贪婪抵补应赔之项入官。此项地亩。既已赏还八旗世仆。复又存公办理所得租银。分给亦断不能均遍。且官徵地租。较之自行收取为数少况以每年所收之租分赏。人多租少。所得无几。到手即尽。辗转思维。不若将此项地亩。仍令八旗官员兵丁承买。或指俸饷。或交现银。庶谋生之人。均得各置产业。而八旗之地。仍给八旗之人。自于生计有益。昨将入官民地。已令旗民承买。现在入官旗地。八旗无业官兵。闲散人等。如有愿买者。亦著听其承买。此项地亩。业经降旨赏给八旗。其卖价银两。即著交该部补还建房之项。其余银两。应作如何调济办理。及现在地亩。应如何量其肥瘠定价。令其承买之处。著该部会同八旗都统等详细妥议具奏。　　

○以刑部尚书尹继善、吏部侍郎陈大受、为三礼馆副总裁官。　　

○大学士鄂尔泰等遵旨议奏。纂修明纪纲目。应请钦派总裁官、副总裁官、并请照三礼馆之例。于翰林内拣派纂修、提调、收掌、官员。并需用誊录、供事、人员。得旨。以大学士鄂尔泰、张廷玉、为总裁官。大学士赵国麟、户部尚书陈德华、刑部尚书尹继善、兵部尚书杨超曾为副总裁官。余依议。　　

○吏部议覆。山西按察使萨哈谅奏。请将行取人员。未升实缺主事之先。遇本省应题同知、知州、缺出。均与未经行取之贤能知县。通为拣选保题。查卓异准其即升。行取专升主事。该按察使所请。应毋庸议。至所奏主事人多缺少。上届行取者未用。下届行取者复增。铨补无期等语。应请嗣后于行取之年。臣部将从前未经用完人员。查明请旨。或仍照旧行。或暂行停止。恭候钦定。俟行取人员选用完日。再行照例遵行。从之。　　

○兵部议覆。吏科给事中马宏琦奏称。北漕御史二员。请照淮安、济宁、之例。给廪粮船只。庶食用有资。行走不患艰难。应如所请。驻劄天津御史。所用廪粮船只。照巡查南漕之例给与。惟驿马不给。至驻劄通州御史。无庸拨给船只。其廪给口粮。一体给与。从之。　　

○河南巡抚尹会一奏。本年被水各州县。地丁漕项米豆。请按分数分别蠲免带徵其未经被水州县漕粮、截留本省。以备赈粜。应徵黑豆七万石。循照乾隆三年之例。敕令产豆省分采买运交。得旨。著照所请行。该部知道。　　

○乙未。秋分。夕月于西郊。上亲诣行礼。　　

○丙申。谕军机大臣等。前因七月间。雨水稍多。恐畿辅地方。尚须米石。是以谕令孙嘉淦发价收买旗丁余米。以备接济。随据孙嘉淦以旗丁余米。所卖甚属无多。具摺回奏。朕看今秋直隶各属。收成丰稔。不须他处米粮接济其收买旗丁余米之举。即行停止。孙嘉淦尚未将停止之处奏闻。可速寄信与孙嘉淦知之。　　

○谕大学士等。直隶地方水利未讲。以致水涨则受其害。而平时未获其益。此众所共知者。前屡降谕旨。令总督孙嘉淦等悉心筹画。善为经理。续据孙嘉淦于七月内亲身查勘。具摺陈奏。大概讲论河道情形。至如何消除积水。俾民间田亩。收水利而免水患之处。未曾详细奏及。朕思此时。乃水势消落之际。又值年谷收获。正宜董率官吏。及时经营。不但工程可以早竣。而无业贫民。亦可藉以糊口。若不趁此时速为料理。为未雨绸缪之计。转瞬春水长发。又恐难以施工。朕为闾阎疾苦。时廑于怀。为封疆大臣者。当体此意。可即传谕孙嘉淦知之。　　

○又谕、大学士九卿议覆布兰泰、条奏各款。朕一一详阅。所议亦是。但语多笼统。尚少切实。如布兰泰奏称州县行保甲之法。虚应故事。即有匪类。兵丁访实解送。有司置之不问等语。尔等议覆。即当询布兰泰、伊现任总兵。何处武弁。访实匪类。交于何州县。如何置之不问之处。令其据实陈奏。如果有其事。则州县即当参劾。而失察之总督。亦应有处分。傥毫无实据。岂得妄以置之不问一语。加之文员。如此则真伪不难立辨。今但以武弁何难通报上司。按例查参等语。引成例议覆。以后弁员视为具文。或竟不具报。其弊不更甚耶。此处殊未明晰。至布兰泰奏称督抚遇地方有盗。即委千把同兵丁探拏。盗自可弭等语。夫盗案委武弁躧缉。惟李卫为总督时。偶一行之。其余督抚。从无如此办理者。盖武弁缉盗。行之不善。不但于地方无益。且恐转滋扰累。弊端百出。此则事之必不可行者。又布兰泰奏称、无论犯窃几次。赃数多寡。重则治罪。轻则解回原籍。至事主报盗。应作速完结。毋令守候。并严究衙役需索等语。尔等议覆。窃案科罪。轻重各有明条。从无不论次数赃数。混行问拟。及外来匪类、不行解回原籍之事。至事主报盗。止许到官听审一次。认赃一次。不得拖累。并不许衙役需索。违者将承审官严加议处。现在遵行等语。此在成例。则固然矣。而州县中或不实力奉行。或又奉行不善。岂能保其全无。布兰泰既为此奏。必有所指。亦当令其指名陈奏。不应仅称无庸议也。又布兰泰奏称、社仓常平之谷。如有粜借。秋成即可买补。何必多此买谷之事。辗转累民。囤积自官其价愈昂等语。尔等既议称如或市价增长。及民间购买者众。官即暂行停籴。是布兰泰所奏。廷议亦以为是。何以又云布兰泰并不深究其原。遽思更变其法。殊未允协。此则几有明驳暗准之意矣。夫采买米谷。亦原以备民食。今前后词意未符。将来或需采办。又将如何料理。总之办理政务。惟应就事论事。其可行者。自当议准施行。即其人无可取。亦不当以人废言。其不可行者。则当实指其不可行之处。使众心了然。免生疑议。若以事本难行。而但笼统驳诘。如御史张湄、傅为詝、等辈。又将以大臣议事。不过无庸议。而奉旨亦不过依议。竟似我君臣于政事不甚留意者。即彼所言不当。而朕与诸卿、亦难辞其责矣。此摺发还。著另议具奏。　　

○大学士鄂尔泰等奏。已故大学士熊赐履之子。监生熊志契。考充八旗志书馆誊录。书竣议叙。以主簿吏目即用。呈称伊父赐履。通籍五十余年。身受隆恩。至优极渥。复蒙圣祖特降谕旨。眷念后人。泽及襁褓。恳请代奏。改授在京微秩。俾沾禄食。以资膏火。仍得觐光场屋。得旨。准其改用。　　

○护理山东巡抚布政使黄叔琳疏报。单县、菏泽、曹县、金乡、济宁、临清卫等六州县卫。黄水漫溢。淹没秋禾。其勘明成灾地。一万四百三十顷九十七亩七厘七毫。并冲坍房屋。无力修葺。照例分别赈给。极贫者先赈一月。加赈四月。次贫者加赈三月。查明缺乏耔种。照例按户借给。下部速议。寻议应如所请。从之。　　

○丁酉。世宗宪皇帝忌辰。上诣奉先殿、寿皇殿、行礼。　　

○遣官祭泰陵。　　

○戊戌。上诣皇太后宫问安。　　

○遣官祭昭忠祠。　　

○。谕。云南黑、白、琅等盐井。旧有规礼银二千八百余两。归入公件项下。充为公事养廉之需。在于每年发给薪本银内扣解。在当日柴价平减。灶户犹能供办。闻近年以来。童山渐多。薪价日贵。兼之卤淡难煎。所领薪本。不敷购买柴薪之用。灶户未免艰难。所当酌量变通。以示存恤。著将白、琅、二井。节礼银二千六百五十六两。黑井锅课银二百四十两。免其扣解。俾灶户薪本。较前宽裕。所有公件项下。不敷银两。统于铜息银内拨补放给。该部可即行文滇省督抚知之。　　

○己亥。上诣大高殿行礼。　　

○奉皇太后幸圆明园。御长春仙馆。　　

○户部议准。河南道监察御史陈其凝奏称。各省押运之员。既恩给养廉。乃丞倅、千总、守备、仍科陋规。粮道运卫等衙门书役。复有需索。计一丁所费。已至二十余两。请敕下漕运总督。密访严究。仍晓谕旗丁。与受同科。庶官方肃而漕弊清。从之。　　

○工部等部议覆。两广总督马尔泰疏称。议得册封安南正副使翰林院侍读嵩寿、修撰陈倓、条奏。广西太平府属之明江。改筑砖城。将宁明州治。迁建明江。新太等协营。添设兵丁。崇善至宁明。增改塘汛。奉旨敕部议覆。行令确查酌议。查明江虽为土府旧治。乃系偏僻之区。不近水次。宁明为太郡咽喉。水路扼要应于宁明旧治。建造砖城。不必迁移明江。至明江居五十村寨之中。应修筑土城。以资捍卫。既建砖城于宁明。为仓库监狱重地自应添兵。应于宁明州添兵一百名。于枫门岭添兵三十名。虎山汛添兵十五名。自崇善至宁明。自宁明至镇南关。原设水陆各塘。二十二处。又添设水塘十一处。无庸再议添设。应如所议。从之。　　

○庚子。上诣长春仙馆、问皇太后安。　　

○辛丑。上诣长春仙馆、问皇太后安。　　

○遣官祭黑龙潭昭灵沛泽龙王之神　　

○谕、宁郡王贝勒允祜不必在内廷行走。慎郡王著在内廷行走。武备院事。允祜亦不必办理。武备院事务、著贝勒弘明管理。　　

○壬寅。上诣长春仙馆、问皇太后安。　　

○谕、据江苏巡抚张渠奏称。江苏按察使孔传焕。先在江宁驿盐道任内。私自多支平余银一千七百余两。本年三月间经署道晏斯盛、查出通详。并请另案归结。臣因检查雍正八年原奏。驿道议给养廉银五千五百两。内在上江藩库支银三千两。下江藩库支银二千两。其余五百两。即在该道余平银内支给。后虽咨请加增。部议实未覆准。批查去后。嗣据孔传焕禀称。此案已经自行具奏。臣以既经该司奏明。应俟谕旨。另案归结。并据晏斯盛、将孔传焕驿道任内、经手正项钱粮。先行出结交代。兹据江苏布政使徐士林。以奉旨交办孔传焕条奏。请将江镇道等衙门盐规。及驿道衙门余平、抵充养廉各项。概行提解司库。均于司库支给养廉一摺。与臣面商。臣接阅之下。不胜骇异。伏思孔传焕多支之项。既经自行陈奏。理应据实入告。乃巧将别衙门支给盐规一项。牵混条陈。而原奏五千五百之数及自己私支、署官查出、各缘由。又绝无一语提及。其意盖谓一经奉旨准行。不独可以掩饰从前多支之咎。并可查照六千之数。在司找给。假公事以便私情。逞奸伪而诳君父。虽鬼蜮伎俩。难逃圣鉴。但臣既经察知。不敢为之徇隐。且孔传焕平日办事。不独昏愦糊涂。抑且全不寓目。计其任事。已逾三月。审解之案。不满三十件。率意阘茸。任催罔应。必不能胜臬司之任等语。孔传焕著解任。摺内所参情由。即交与巡抚张渠。严查定议具奏。江苏按察使事务、著翁藻暂行署理。　　

○户部议覆。浙江巡抚卢焯疏请。将海防水利通判。经徵被潮坍没沙地。并鄞县、上虞、临海、黄岩、江山、松阳、云和、七县。义冢、坍荒、水冲、荒废、教场、等项。田、地、山、起运地丁等项。应行照数豁免。又称月粮米石。系给军之项。粮户赔纳在先。业已给军北上。请自乾隆四年为始豁除。均应如所请。从之。　　

○工部议覆。掌京畿道监察御史傅色讷奏称。琉璃河一带石道。系冲衢要路。东西两边。悉行坍塌。奏请修理。应令直隶总督。委员详细确勘具题。到日再议。又奏西安门外。往南一带城墙。有膨裂脱砖之处。若不早为修理。恐致倒坏。应令步军统领衙门。委员查明、报部会同估修。从之。　　

○监察御史观音保奏。都察院六道。分查六部各衙门事件。每道各派笔帖式四员。专司繙译稿案。缮写清本。查六道文移。汉字居多。惟每月题注销一本。向系书吏缮写汉字。笔帖式繙译缮写清字。数年来笔帖式概不繙译缮写。但交书吏承办。书吏不识清字。出资雇人。代为繙译缮写。臣窃思书吏倩雇。既未免力量拮据。致有怨言。且本内若有参劾之事。一经倩人。各处皆得豫闻信息。笔帖式不亲繙译。日久必致荒废。不可不加整饬。请敕下都察院大臣。嗣后如有交委书吏倩雇繙写。即将该笔帖式咨革。得旨。如所请行。　　

○署理广东巡抚王謩疏报。乾隆三年分。南、肇琼、三府属。共垦复额内荒芜税。十八顷四十二亩有奇。又广、惠潮、肇、高、罗、六府州县。共报垦额外荒芜税。五十六顷五十四亩有奇。　　

○浙江巡抚卢焯疏报。乾隆三年分。象山、临海、太平、三县。开垦额内田、地、山共二顷八十七亩有奇。共招回丁口、十丁口、四分二厘一毫零、象山、定海、太平、平阳、四县。开垦额内田、地山、园、共六顷五十九亩有奇。共招回丁口、十八丁口、五分七厘零、太平县、开垦额内田地。共三亩有奇。定海县、开垦额内田、地涂、山荡、河、共三十九顷三十七亩有奇。江山县、开垦额内田地。共一顷六十五亩有奇。景宁县、开垦额内田。一顷七十五亩有奇。西安县、开垦额内田。三顷三十一亩有奇。　　

○以头等侍卫旺扎勒、为正黄旗满洲副都统。兵部侍郎阿里衮、为镶红旗满洲副都统。　　

○癸卯。上诣长春仙馆、问皇太后安。奉皇太后还畅春园。　　

○禁刁民敛钱告赈传单胁官恶习。谕曰。自古帝王抚御寰区。惟以爱养斯民为第一要务。朕即位以来。仰体皇祖皇考勤求保赤之圣心。宵衣旰食。偶遇水旱灾伤。真视为己饥己溺。百计经营。散赈蠲租。动辄数十百万。期登斯民于衽席。此薄海内外所共知者。无奈蚩蚩之众。顽朴不齐。外省官员。多言屡赈之后。民情渐骄。即如今年江南地方。初夏未雨。即纷纷具呈告赈。是不以赈为拯灾恤困之举。而以赈为博施济众之事矣。更有一种刁民。非农非商。游手坐食。境内小有水旱。輙倡先号召。指称报灾费用。挨户敛钱。乡愚希图领赈蠲赋。听其指挥。是愚民之脂膏。已饱奸民之囊橐矣。迨州县踏勘成灾。若辈又复串通乡保胥役。捏造诡名。多开户口。是国家之仓储。又饱刁民之欲壑矣。迨勘不成灾。或成灾而分别应赈不应赈。若辈不能遂其所欲。则又布贴传单。纠合乡众。拥塞街市。喧嚷公堂。甚且凌辱官长。目无法纪。以致懦弱之有司。隐忍曲从。而长吏之权。竟操于刁民之手。刁民既得滥邀。则贫民转至遗漏。是不但无益于国。并大有害于民。言念及此。殊可痛恨。再者荒岁冬春之际。常有一班奸棍。召呼灾民。择本地饶裕之家。声言借粮。百端迫胁。苟不如愿。輙肆抢夺。迨报官差缉。累月经年。尘案莫结。在刁猾之徒。尚可支撑苟活。而被诱之愚民。多至身命不保。是灾民不死于天时之水旱。而死于刁民之煽惑者。又往往然也。今年下江淮北一带。及上江凤颍等处。多被水患。河南水灾较甚。山东、直隶、亦有被水之州县。著该省督抚。董率有司。将朕谕旨。通行诰诫。如有犯者。决不姑贷。俾灾民知有必邀之膏泽。帖然安释。而不致惑于浮言。刁民知有难犯之宪章。凛然畏惧。而不敢蹈乎法网。则仓储皆归实用。而闾阎共沐恩施。庶不负朕早夜焦劳。爱养斯民之至意矣。将来地方旱潦。不能保其必无。该部可行文各省督抚。咸知此意。一体遵行。　　

○又谕、御前侍卫。乾清门侍卫。批本人员。俱每日在内廷行走当差。著将户部库内饭银。每年赏给一万两。　　

○吏部议覆。川陕总督鄂弥达疏请。裁汰捕务简少之西延捕盗同知。又裁潼关驿驿丞。归知县管理。又裁潼关县永乐镇巡检。其弓兵裁汰十五名。仍留十五名。船只水手。就近归风陵司巡检兼管。即将风陵司巡检。移驻潼关县城。又裁闲冗之澄城县县丞。添设延安府捕盗同知一员。驻劄府城。添设大荔县县丞一员。移驻该县之羌北镇地方。添设蒲城县巡检一员。移驻该县之永丰镇地方。应如所请。从之　　

○以原任山东巡抚法敏、为盛京工部侍郎。　　

○甲辰。上诣畅春园、问皇太后安　　

○户部议覆。调任四川巡抚硕色疏称。雷波卫分居另爨之土民沙咱等。七十八户。情愿归入版图。报名入册。以乾隆三年为始。岁纳杂粮。经前任督臣查郎阿、咨准部覆。令查有无抑勒。今土民自称乾隆元年应纳国赋蒙恩蠲免。安肯自外生成。故愿认纳杂粮稍效输将。应如所请。从之。　　

○兵部刑部会议覆甘肃按察使包括疏称。所属之安西、河州柳沟靖逆、洮州大通、等六卫。赤金、贵德、二所地处边疆。各员弁均有钱谷兵刑。命盗案件。之责实与州县无异今卫所员弁。办理事件全不遵照章程。请照文员试用之例挑选守备六员。千总二员。豫拨来甘。拨布按衙门学习。查所请发员学习果否有无裨益。应令该省督抚详查妥议具奏。又包括奏称。原署陕督刘于义。奏将甘属南北山一带。番民仇杀等案。宽限五年。暂停律拟。姑照番例完结。仰蒙俞允。今甘省番目喇嘛所管者。归化虽坚。而薰陶未久。五载之期。转瞬将届。若按律断拟。转谓不顺民情。请五年限满之后。番民互相盗杀。仍照番例完结。查刘于义奏准宽限以来。已逾三载。番民有无渐次革心。可否绳以法律。应令该省督抚。悉心酌议会题。从之。　　

○署理广东巡抚王謩疏报。乾隆三年分。广、肇、二府属。共垦复迁移税、五十三亩有奇。又广、肇、高、嘉、四府州属。共报垦水田税、二百二十顷四十亩有奇。又广、潮、二府属。共报垦沙坦税、七十二顷二十六亩有奇。　　

○是月。直隶总督孙嘉淦奏。前奉谕旨。速行市买粮艘余米。以裕仓储。查回空之日。百姓乘时赴籴。不便禁止。又粮船北上时。多有向熟识铺户。豫支银两。约于回空交米者。亦当听其自便。是以官买米石。不能多得。得旨。原应如此办理者。　　

○又奏。钦奉谕旨。收成丰稔。留意积蓄。谨密饬各地方官。照依时价。公平收籴。以裕仓储。又烧酒一项。未免多耗高梁。现饬各属多买填仓。存于仓者既多。则耗于酒者自少。得旨。所议甚善。但须实力奉行耳。　　

○直隶河道总督顾琮奏。请于子牙河。再筑一格淀。于南运河经理放淤。总期永定、子牙、二河之浑流。别由一路。不致入淀。南运河放淤渐收成效。得旨。此尚未可易言也。试行看。　　

○管理淮宿等关税务准泰奏。将宿迁关税务。仍归淮徐道、就近管理稽徵。得旨。此事待朕缓酌之。　　

○江西巡抚岳浚奏。江省办解朱价不敷。吁请动项加增。以免捐垫。得旨。此事甚琐。待朕缓缓酌量。　　

○浙江巡抚卢焯奏。浙省未补仓谷。因去岁通省歉收。惟恐采买官谷。有妨民食。业经奏请缓至四年秋收后买足。其为数过多之州县。另议分年带买。荷蒙俞允。今已届秋收。请四年籴谷三千石以下者、全买。三千石以上者、酌买一半。得旨。如此办理。虽属因时权宜之计。但恐年复一年。仓贮归于全空耳。再与新任总督详酌议奏。
  </div>
  <div class="pagination">
   <a href="清实录乾隆朝实录_page141.html">
    上一页
   </a>
   <span>
    ...
   </span>
   <a href="清实录乾隆朝实录_page137.html">
    137
   </a>
   <a href="清实录乾隆朝实录_page138.html">
    138
   </a>
   <a href="清实录乾隆朝实录_page139.html">
    139
   </a>
   <a href="清实录乾隆朝实录_page140.html">
    140
   </a>
   <a href="清实录乾隆朝实录_page141.html">
    141
   </a>
   <span class="current-page">
    142
   </span>
   <a href="清实录乾隆朝实录_page143.html">
    143
   </a>
   <a href="清实录乾隆朝实录_page144.html">
    144
   </a>
   <a href="清实录乾隆朝实录_page145.html">
    145
   </a>
   <a href="清实录乾隆朝实录_page146.html">
    146
   </a>
   <a href="清实录乾隆朝实录_page147.html">
    147
   </a>
   <span>
    ...
   </span>
   <a href="清实录乾隆朝实录_page143.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
