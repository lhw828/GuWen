<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 82 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 82 页/共 152 页</h1>
    <div class="content">　　○乙未祭太岁风云雷雨岳镇海渎山川等神
　　○遣旗手卫官祭旗纛之神
　　○丁酉南京监察御史陈宣进士董安俱守制家居侵占乡民田产索取财物事未露宣已复任安亦授浙江余姚县知县既而为讎家所讦事下刑部请差官按之得实时福建清军御史尹仁与安同年四川布政司参政郑时先任福州府知府俱坐累刑部各拟罪如律宣安俱坐赃除名仁时坐杖遇赦各免赎还职安家居时忤中贵人执政者迎合其意遂外补意犹不满乃因事中伤之宣与安同乡俱坐免士论为之不平
　　○戊戌初哈密都督罕慎等自苦峪城差使臣阿儿加等以驼马来贡礼部因奏罕慎等既系苦峪住坐比与原地来者不同其赐彩叚等物宜递减诏可至是阿儿加等复奏欲仍旧给赐事下礼部覆奏诏令每等加绢一疋俟后复还本土仍旧赐之
　　○己亥升狭西右布政使程宗山东右布政使陈俨俱为左布政使
　　○诏镇守大坝署都督佥事韩忠还京以边警宁息也
　　○先是四川荣经县知县倪彻言县境迤西路通番界虽有瓮溪飞水二关不据要害其番罗每从大坪隘口出没肆行劫掠无所控制宜革罢二关于大坪立一关堡仍于大渡河千户所调军一百户所以为防御事下兵部行令镇守巡抚三司等官勘议覆奏以为瓮溪飞水二关系洪武间所立一可裁革大坪隘口宜增筑关堡以为保障从之
　　明宪宗纯皇帝实录卷之一百五十六
明宪宗纯皇帝实录卷之一百五十七
　　成化十二年九月辛丑朔升致仕四川左参将都督佥事宰用按察司副使沈琮俱一级仍旧致仕都指挥佥事等官庞福李镐等三十六人亦俱一级又给赏者十一人以成化九年平四川三姐巴猪等寨蛮夷功也
　　○壬寅升监察御史叶茂为河南按察司佥事
　　○癸卯升狭西布政司右参政孙仁为右布政使复除右布政使赵昌于山东
　　○户部会议各处巡抚漕运都御史等官所陈事宜一工部以各卫遭风失火粮船多因旗军侵盗惧罪或遇别船有此故自焚溺以觊免罪欲令本卫旗军备料造船以革此弊然风火之起众所共见若令军自造船恐误京储请如旧例有司并提举司相兼修造为便一漕运指挥等官年六十者例许更代而代者率多少年不谙漕务请自今虽有年及六十筋力精健公勤办事者听总督漕运官审验仍留在运一九江镇江安庆等卫自永乐年来屯军皆自耕自食后以选征麓川逃亡者多乃以运粮旗军拨补每田三十亩纳子粒六石身既运粮又纳子粒每月又赴各仓支粮诚为不便请各军月粮一石止关本色二斗折色二斗其六斗存积至一年则有七石二斗以六石抵纳子粒余为加耗各都司仿此一狭西＜执皿＞厔县司竹局额设官吏各一员岁纳课钞后竹枯死而课钞均摊办纳今佃户俱属有司官吏仍旧虚设又正统时新设靖虏卫除收粮经历一员是卫直隶布政司既岁委有司监督出纳经历亦为虚设请俱革之一军士运粮近例每石有耗米七升以备盘剥雇直之用近因修浚河闸并造剥船已摘取其半而各军运送本色赴仓并各船所带修通惠河砖石雇直全资于此若将七升之数一例扣除则军士愈困今宜斟酌每石只加四升后不为例一洮河岷三卫该解广南永昌武清等卫军近清军御史等官如例拘解缘土人习性与番人不相远恐致激变请各就附近编于三卫当军一固原卫迤北葫芦峡口并魏王城俱有古城一座通宁夏韦州计周围数百余里内为土达居住之巢穴外为虏寇出没之喉咽今狭西该解福建广东广西云南军一万一千余名而各处该解狭西卫分军亦六千四百余名请以南北军顶兑顺其水土之性免其跋涉之劳仍修理魏王城设平虏守御千户所其葫芦硖口设镇戎守御千户所俱隶固原卫其闲地则为屯田且耕且守五年后方令纳粮平虏千户所仍听宁夏总兵官节制一褒城县鸡头关沔县白马关旧于汉中宁羗二卫月差百户率旗军守之而各军惟刻剥□贾纵放军囚有害无益请各设巡检司置官吏署之一和州含山县旧有斫办芦柴弓兵寻以芦场水冲困于陪纳令每柴一束纳米四升共该八百石有奇俱纳本县仓至天顺间以三分之二起运于州每石盘运加耗多至一石四五斗请仍存留本县以省加耗一凤阳府广储等仓每岁约支中都留守司及各卫所官吏粮二十三万九千二百余石缘本仓岁收各处粮俱为停免兼起运未到故支者岁增而纳者岁减恐将来供给不足及南京金川门中和桥二草场所积草足用五六年恐年久腐烂请以明年河南有粮州县实徵米麦添拨凤阳仓上纳又以凤阳淮安扬州三府实徵南京马草量为折米亦纳于此候有蓄积已之一南京应天横海龙虎三卫俱在江北卫各有仓岁收锦衣等卫屯种子粒不过十一万二千一百余石而所支三卫并武德河阳江淮各卫官军俸粮乃用十三万九千三百石有奇往往取足于南京在城仓各军月支不便宜以应天府所属江北县分并直隶沿江府州每年夏税拨于应天等三卫仓以足每岁各军之用一南京各卫仓粮初以地湿浥烂每石议一尖一平收约余八升寻以粮长纳户作弊从都御史周瑄请每石明加八升正耗米俱平斛甚便近因建议者复令如旧今欲令凤阳及南京江北卫分并五府以下诸司收粮则皆如旧其在城各卫仓仍如周瑄所请例＜锍-釒＞入  上曰遭风失火船令依旧例军民兼造增添耗米准加五升新议千户所准开设南北军人准顶兑其南京在城各卫仓耗米仍如周瑄奏例余皆准议
　　○山东三司以水灾请免本处府卫税粮子粒户部议近天下有司不计国用多妄报灾伤概图免徵故粮饷缺乏官军无所支给况京师所费每增于旧若仍旧弊何以供给请行巡按御史督同按察司凡有灾伤会同布政司都司官亲诣其地勘实奏免若水不成灾虽成灾而非税粮地悉如旧徵纳制可
　　○甲辰  孝恭章皇后忌辰  奉先殿行祭礼遣驸马都尉王增祭  景陵
　　○升兵部郎中刘洪为广东布政司左参政户科都给事中邓山为狭西右参政
　　○乙巳命狭西都指挥同知顾缘子土□□代父原职为西安后卫指挥使
　　○丙午抚治荆襄右副都御史原杰奏地方事宜初巡抚河南都御史张瑄请于荆襄南阳如旧添官总理于信阳添设守备都指挥于光州添设守御千户所兵部以为不可行有旨令杰会官审处之至是杰言信阳固始等州县南抵蕲黄西接荆襄东连凤阳霍丘等处山势绵亘河流四达盗易出没官难防御且凤阳陈州等处近皆被灾流民载道盗入霍丘劫掠帑藏执缚县官民庶骚扰诚宜思患而预防之今兵部既云光州不可置所则汝宁所属信阳等一十三州县宜令工司巡守官各为亲选讥察一人兵牌五十人令自备器械马匹以缉捕盗贼而选委府州县佐贰首领官一人督之不得累以他役致妨缉捕又信阳州地方军民杂处奸盗尤众宜调守备南阳河南署都指挥佥事李瑾更守地方而以署都指挥佥事许震代守河南南阳俾得专御盗贼禁治银洞仍还指挥臧廉于本卫又□城县南接六安州二百余里四野旷漫而金刚台巡检司乃在县北今宜迁置县南马头山使便于巡逻奏入诏如议行之
　　○云南鹤庆军民府雨雪雹其色青红大者鸡鹅卵
　　○丁未升应天府府丞白昂为南京大理寺右少卿尚宝司卿蒋敌为南京太仆寺少卿
　　○镇守密云等处都指挥同知王荣违例受军民词讼刑部请治其罪诏宥之
　　○戊申命监察御史林荣提调北直隶学校
　　○命故四川行都司都指挥佥事官恒子勋袭父原职会川卫指挥使
　　○湖广金龙坪峒长田始杵遣头目恼打送等广西思同州土官知州黄志灏遣族人黄志顺等广东惠州府归善县抚猺把总陆仕通等各来朝贡马及方物赐彩叚绢钞有差
　　○辽东总兵官都督同知欧信等奏八月以来朵颜泰宁福余等卫虏骑近边出没传报多端其情叵测分守独石等处署都督佥事李刚等亦奏八月下旬平戎等墩了见境外烟火不息事下兵部言三卫酋长今见遣部下猛革帖干等五人入贡通报北虏事情但夷习谲诈其言无实边将习故安常恐怠事弛备又京营总兵等官尝取旨推举都指挥奏坐职名分拟信地庶遇警易于启行今已一月未闻行遣近日如此况边方辽远岂肯留心边事宜通行二边守臣严督堤备伺察虏情相机战守  上曰所言良是京营总兵等官既会奏推举将材何为迁延至今其令亟为整理不可违误
　　○己酉重阳节赐百官宴于午门
　　○升南京太常寺少卿潘荣为南京户部右侍郎户部郎中万翼为南京通政司右通政仍支原升俸一级
　　○命河南都指挥佥事孙勖子瓛彭城卫带俸都指挥同知陈善子涌俱代父原职为指挥使瓛宣武卫涌本卫
　　○妖人李子龙等伏诛子龙本侯姓名得权保定易州民幼名立柱儿为狼山广寿寺僧更名明果稍长游方至河南少林寺遇术士江朝推其命后当极贵又遇道人田道真传与妖书有云狭西长安县曲江村金盆李家有母孕十四月生男名子龙有红光满室白蛇盘绕之异得权得其说遂更名子龙蓄发往来真定间交结不逞之徒又有术士黑山者批其命若遇猴鸡凤凰交之语得权以与朝所言符信之又遇道士方守真者引至京寓军匠杨道仙家先是道仙有伪朝章勘合并勾筹符印散与内使鲍石崔宏长随郑忠王鉴常浩左少监宋亮右副使穆敬得权乃得夤缘出入内府石忠等皆为所诳敬信之时引至万岁山观望羽林卫百户朱广素与石忠相识密言其事广遂同小旗王原访得权称有贵相乃傅于亮等日久情稔往还各遗以鞍马服用等物石尝报织染局内官韦寒设馔具以待每入内府石忠等称为上师北面拜得权不为礼势日张大既而为锦衣卫官校所发执得权等下狱将送都察院出卫门忽报曰韦寒死矣都察院鞫实得权及道仙山广石皆伏诛余党俱发充军已而刑科给事中雷泽等言得权鲍石等内外交通阴谋不轨酝酿祸乱死有余辜乃止将得权等五名处死余党王原等九名俱获宥免刑罚太纵恐无以谢神人之怒彰朝廷之法乞追究悉诛之  上以事既行不听兵部言锦衣官校孙贤等俱都指挥袁彬提督能捕获妖贼例应升赏诏命升彬俸一级赏白银十两彩叚二表里贤等各升一级
　　○昏月犯建东第二星
　　○庚戌户部会官议巡抚漕运官所陈事宜一凤阳扬州田地濒江淮者一千五百余顷计税粮一万余石近皆以风涛坍没欲为蠲免然稽之诸司职掌凤阳田土比旧以减十分之八而税额如旧近议乃以勘实诏免之数令所在州县新垦并旧无粮田地补纳今二府岁用征输不足又泒运于邻近府州若概为蠲免则税粮愈减而供给益缺请行有司再加体勘如先奏例行务俾不失原额一南京锦衣卫等仓积麦已多岁久腐蛀欲自成化十三年以后坐拨各卫仓夏税小麦内令应天镇江太平三府纳麦常州等府州纳米或以常州等府州麦折银解京而以该纳京库折粮银抵徵本色米送纳南京各仓缘麦地秋田顷亩多寡不同而起科轻重则例不一况各府夏秋实徵并该纳京库折银俱经定拟似难变更请令如旧徵纳一永平等处官军俸粮不足今密云县见收粮多而折银亦有余宜于此支给为便一永平蓟州所属州县每岁户口食盐纳钞折银欲以今岁者定为则例暂准纳米缘永平者岁例该解其半于山海库以给辽东边用蓟州者该运其半于京库惟存留者宜听其便改纳以米＜锍-釒＞入  上以南京麦多令常州等府折银送南京库候麦少仍徵本色永平蓟州各处盐钞准今年折米不为例余如议
　　○辛亥命增孔子笾豆佾舞之数国子监祭酒周洪谟言臣比言孔子封号冕服笾豆佾舞等事礼部尚书邹干以谥号器数之加否不足为孔子重轻请凡封号笾豆佾舞仍旧为宜臣窃以为孔子自唐开元封为文宣王被以衮冕乐用宫悬当时衮冕虽通乎上下而宫悬者天子之乐也乐既用天子之宫悬服必用天子之衮冕是唐之奉孔子已用天子礼乐矣宋承五代衰敝之制至徽宗始加冕为十二旒元时孔子庙貌遍于天下而被以天子衮冕  圣朝因之则孔子服冕已用天子之礼佾舞止用诸侯之乐以礼论乐则乐不备以乐论礼则礼为僣乞敕廷臣计议增笾豆为十二佾数为八则佾舞与冕服相称礼明乐备可以格圣灵厚风化补前代缺略之典备  圣朝尊崇之制＜锍-釒＞入  上曰尊崇孔子乃朝廷盛典宜从所言其笾豆佾舞俱如数增用仍通行天下悉遵此制
　　○升工部郎中谈伦为应天府府丞
　　○升户部员外郎石淮为四川按察司佥事提调学校
　　○兵部复定京操官军违限例除军人用近例究问补操外其管□等官违限一月以上者俱奏付法司究问仍送营补操其间有非原操官员该卫所拨补逃亡之类违限两月以上者通将解人一体究问后如例行之报可
　　○命都指挥同知杨玉孟英都指挥佥事顾玺蔡英谷祥各统原阅听征骑步兵三千于团营操备遇警驰守关隘玉居庸关玺黄花镇蔡英喜峰口孟英古北口祥燕河营所须驮马器械至期给之仍令各营定选官军一万五千以补听征之数
　　○壬子升湖广衡州府知府周瑛为山西行太仆寺卿
　　○晋府沁源端宪王长子诠钟强买民地诱取民财又纵其下为恶殴平人致死刑部以其罪状上闻请戒饬诏从之命写敕切责其所强取财物追给其主
　　○癸丑鸿胪寺官以朝官数少请按门籍查究  上命锦衣卫鸿胪寺检视失朝者一百八十余员  上谓人臣懒惰违礼当正于法以惩后姑宥之仍停俸三月独太傅会昌侯以自劾免罪
　　○命礼部尚书邹干复任升俸一级以九年秩满也
　　○命升赏辽东募兵旗军先是冠带总旗朱敬等自陈各损已赀募兵二千八百有奇而恩命仅给冠带难于约束所募乞如例量加职名辽东守臣亦为之请事下兵部言今日边警方剧宜暂从之募满百人已上者冠带总旗朱敬等二人冠带小旗沉俊等七人小旗鲁麟军余高铃儿等十二人可递升一级无冠带者给以冠带募止七十人以下者小旗邢庚等十二人亦可给冠带加食米一石俱令领所募听调剿寇其所募未满百人者不得续募宜遂停此例  上是之且曰例不停止仍令募兵
　　○甲寅整饬边备户部右侍郎程万里奏永平东胜卢龙山海等卫去蓟州甚远而官军月粮支给于此不便请改支本处及附近有粮之仓仍以今年九月十月未关者每米一石折与银二钱伍分运本部折粮银一万两给之户部覆奏请以密云县所贮银如数给与从之
　　○乙卯命驸马都尉周景王增蔡震安顺伯薛珤南宁伯毛文清平伯吴玺广宁伯刘瓘为正使中书舍人吴璠吏部郎中冯遵户部郎中刘济刑部郎中徐演礼部员外郎沈熊兵部员外郎王昭工部员外郎韩绅为副使持节册封伊府郏城王諟锊为伊王韩府彰化王偕灊为韩王西城兵马指挥郭英女为韩王妃周府睢阳王同鏕为周世子辽府沅陵恭宪王长子豪塶为沅陵王南城兵马副指挥杨忠女为沅陵王妃辽府辅国将军豪土□＜显-页＞为长阳王夫人周氏进为长阳王妃郑府第五子见沩为河阳王沈府沁水安惠王长子铨鐕为沁水王蜀府华阳康简王长子申鍷为华阳王南城兵马副指挥唐镇女为益阳王妃南城兵马副指挥李贤女为盟津王妃○巡抚河南右副都御史张瑄以河南水旱相仍赈济无备奏乞募人纳米给冠带散官有差又以汝州距南阳府七百余里原隶于府每移文往复甚艰欲改隶河南布政司事下户部覆奏从之
　　○丙辰漕运总兵官平江伯陈锐奏通惠河虽已通行然其间犹有未毕工者欲再＜锍-釒＞浚使加深阔拟摘江北运粮卫所军余一万名委都指挥等官督管于明年二月兴工乞官给以廪给口粮食盐然军一万该运粮三十万石暂于明年该支仓内照数停支于后三年岁运数内年增十万石补之户部议漕运之粮往者常至四百五十余万今浙减仅四百万减者不能复补而经费日以加增所云补运难从惟蓟州粮少及山海等卫所官军于此关支不便宜行浙江布政司令于明年分各处兑运粮内酌量粮多有收之处内拨三十万石通计正耗数每石收银四钱内以十万石折价顺带至蓟州以便支给余送太仓库收候米贱折京卫官军人等月粮其省下运粮蓟州官军一万名则令如拟前来兴工而口粮食盐如奏从之
　　○丁巳分守肃州镇夷右参将都指挥使刘晟奏苦峪降夷乜克力指挥脱脱卜花等计穷托处非其本心求取无厌輙生离间顷有同居哈密夷人来报谓其将因入贡往奔北虏今果有朝贡之请使其计得行为患非细莫若因其至京安置内地以靖边患事下兵部言乜克力夷人自来降迄今未闻犯顺若止信传报遽尔拘留恐他番闻之各怀疑惧然狼子野心亦不可测宜移文甘肃巡抚镇守官拘集哈密乜克力留边使人令译者审其各酋部落在于苦峪出入往来和睦与否乜克力果有离间之言叛背之意与否若晟所奏果传报虚词仍令如旧安集不然则具奏处画报可
　　○巡抚狭西右都御史余子俊奏臣先以侄寰为子乞如例为国子监生允之
　　○都督佥事周贵卒贵直隶庐州府六安州人宣德中替父信为成都后卫指挥使正统时征麓川升佥四川都司事寻平夷寇升同知景泰五年黄沙坝功升都指挥使天顺二年充参将守松潘成化初捕赵铎命佥都督事至是卒讣闻赐葬祭如例子凤袭授指挥使注成都后卫○戊午狭西岷州等卫折石等簇番人答剌少等铁城等簇番人均藏少等鲁卜庄等簇番人七少等熬儿等簇番人憨少等各来朝贡马及盔甲等物赐彩叚绢钞有差
　　○己未辽府衡山王贵煘薨王简王第十九子母谢氏永乐辛丑生正统丁巳册封为衡山王至是薨年五十有六讣闻辍朝一日赐葬祭如制谥曰恭惠
　　○庚申升赏征靖州苗有功将士有差加太监王定岁米二十四石封总兵官左都督李震为兴宁伯岁禄一千石米钞中半兼支升右副都御史刘敷为左副都御史参将都指挥使彭伦为都督佥事巡按御史方中为河南按察司佥事擒斩三名颗并阵亡伤死官军人等四百四十八人俱升一级擒斩二名颗并当先破敌官军人等一千一百四人擒斩一名颗官军人等二千七百九十六人土官擒斩四名颗者三十二人擒斩三名颗者二百五人擒斩二名颗者五百七十二人土舍目兵阵亡者七十七人俱量给赏赉督运布政使等官十二人擒斩首级知府一人知州一人亦量给赏督战纪功副使一人佥事二人俱升俸一级
　　○辛酉辽东辽阳城地震有声
　　○夜月犯井宿东房南第一星
　　○壬戌赐故襄邑怀简王妃刘氏食米岁五十石
　　○癸亥晋府交城王羙垸薨王定王弟二子也母瞿氏永乐丁亥生初封镇国将军正统丁巳进封交城王至是薨年七十讣闻辍朝一日赐葬祭如制谥曰荣顺
　　○初兵科劾守备怀来等处右参将都督佥事周贤贪冒宜罢兵部行宣府守臣覆案至是右副都御史殷谦等言贤向虽私役军士垦殖田园寻已悔误自新兵部覆奏亦言贤累立战功且年力方强犹可委任  上曰论法宜削贤参将但既改过姑留之令用心操守再犯不贷
　　○命都指挥同知张英都指挥佥事尹玉指挥使孙贤莫广指挥同知樊智汪勇指挥佥事白宗白斌王通武钊白祥把总管操英耀武营王广俱振威营贤斌俱扬威营智敢勇营宗通俱效勇营勇祥俱伸威营钊立威营
　　○甲子复除河南布政司右参议李清于四川
　　○工部尚书王复尝请以其子琛为国子监生未久而死至是乃自陈正统末使虏之劳请令次子璟入监允之不为例
　　○宁府萍乡县主仪宾张傚勒取大匠银事觉违例赴京捏奏欲掩其罪下都察院鞫实赎杖还职
　　○丙寅命锦衣卫带俸指挥使昌永子佐代父原职本卫指挥同知仍带俸
　　○铨注金吾右卫带俸都指挥使刘江忠义前卫带俸都指挥佥事张泰于江西都司羽林前卫带俸都指挥同知崔昱于四川行都司
　　○丁卯镇守松潘副总兵尧彧遣人行取董卜韩胡宣慰使司道官头目劄巴坚灿等五十余人至灌县欲诣镇守巡抚等官计禀边事太监梅忠等初不与知其至也乃令彧抚而遣之复以闻章下兵部言董卜韩胡所属番夷性行狡猾虽许其不时入贡然未尝轻易拘审今彧擅取道官人等入我境内必有私弊法宜究竟第巳抚还宜姑记彧罪令尽心设备自后军务须会四川守臣熟计而行若复任情启衅必不轻贷报可
　　○戊辰录故南京兵部右侍郎宋琰子旻礼部右侍郎吾绅子聪为国子监生
　　○诏抚绥流民户部以巡抚河南都御史张瑄等言河南各府流民蚁聚宜设法抚恤请行河南山西山东及北直隶各巡抚官俾其晓谕各属府州县官凡有流民入境审其原籍省令复业沿途给以口粮并移文原籍官司复其事产之被人侵占者给以牛具种子免其赋役三年若无家不愿归者暂为安插所司招回拨与闲地如例赈恤仍稽有司之加意与否而黜陟之制可
　　○诏岁调甘州兵五百赴肃州备冬初巡按御史许进言肃州兵备单弱宜摘甘州兵一千凉州兵五百往彼备御兵部移文甘肃守臣议处之至是太监颜义等言肃州镇夷等处僻处西陲道路悬隔自初至今未尝分兵戍守矧速檀阿力自占夺哈密之后累谋窥边诚宜增兵防御但凉州兵亦不足难以分调而甘州所备者众其兵亦未可调且彼地给饷亦难宜审处之乃议调甘州马军三百步军二百每岁以十月初旬至肃州守备明年二月中放还仍选都指挥一人往来提督凡遇警急听参将刘晟调遣杀贼
　　○夜东方流星大如盏青白色光烛地自五车东行至轩辕尾迹后散有三小星随之
　　○己巳升知县金爵尧卿为太仆寺寺丞卿南京
　　○庚午以明日十月朝遣驸马都尉石璟樊凯分祭  长陵  献陵  景陵  裕陵
　　○遣驸马都尉马诚祭  景皇帝陵寝
　　○遣内官祭恭让章皇后陵寝
　　大明宪宗纯皇帝实录卷之一百五十七终
大明宪宗纯皇帝实录卷之一百五十八
　　成化十二年十月辛未朔享  太庙
　　○遣内官祭司井之神
　　○太监黄赐传奉  圣旨监生李英儒士顾经郭亨万爚蒋钊张钦陈蕡杨清周冕陈鉴孙士端沈葵李瀚刘钟涂昭谢汝明角□羊纶赵皙包铭邬存敬俱冠带中书科食粮御用监办事英等谄事太监梁方韦兴转相附结遂得进用往往取释老书及小说不经之语缮写成帙标为异名以进骤至美官有一岁三四迁者经父玒以巫起为太常卿爚工部侍郎祺餋子存敬初名枨为驿丞罢官至是改名其它多宦家子及市井无赖云
　　○给赐天城阳和守墩及夜巡军士四千九百九十一人胖袄裤鞋
　　○壬申朵颜三卫夷人复请开马市不许辽东总兵官都督同知欧信等奏朵颜三卫遣人赍书至边谓北虏以此书谕降其众众不肯从因请复开广宁马市大同宣府守臣亦各奏境外烟火不息章俱下兵部请再令信等如前晓谕以马市久停难以遽复且嘉奖其不肯背中国之义勉其益坚臣节若欲避北虏听于近边暂处否则调兵剿之仍请通行各边守将京营重臣整饬兵备以防北虏诏可
　　○夜南方流星大如盏色青白光烛地自参宿西南行至天园后二小星随之
　　○癸酉升河南布政司右参政李衍为江西右布政使刑部郎中徐圭为贵州按察司副使
　　○巡抚延绥左佥都御史丁川奏延绥各边见在马少其免追该追马共四千余匹虽今年例该以灵州盐课开中盐马但灵州行盐地方止于庆阳平凉二处故报中者甚少请敕所司会议以所开中马盐引不为常例令该领马官军户丁人给上马盐引一百引立限买马给军其盐引则令不限地方货卖户部覆奏近以灵州盐课发卖延安各处阻滞河东运司行盐地方已行禁革照旧难从其欲令给各该领马官军户丁买马暂可准行诏如议
　　○甲戌南京户科给事中萧龙有罪谪边卫充军家属随住龙餋病家居淩轹乡族妄受投献田地强占人子女为妾事觉命官核实法司问拟赎绞命免赎而谪之
　　○夜南方流星大如盏赤色有光烛地自天苑西南行至近浊尾迹炸散
　　○丙子选行人贺元忠司马垔范珠李寅王玹于都察院问刑
　　○工部右侍郎刘昭乞以子绘为国子监生允之
　　○整饬边备户部右侍郎程万里等奏桃林并古北等口潮河川等关营五十八处宜增守兵四千四百九十五人而黄花镇居庸紫荆倒马等关亦有兵数不足之处宜移文东西巡关御史亲按沿边诸卫阅兵拨补事下兵部请如所言移文区画或诸卫所阅兵不足则斟酌隘口缓急量为增损报可
　　○丁丑宥刑部尚书董方大理寺卿宋旻等罪初京民栗洪被邻人奸其妻与兄永执而炮烙之以死乃斩其首并妻首告官刑部问拟人已就执而杀者律坐绞大理寺评允以闻  上以拟罪不当令改拟至是拟夜深无故入人家己就执而擅杀者律坐徒诏可方等服罪宥之仍戒令今后必原情定罪再犯不宥
　　○戊寅以定西侯蒋琬为正使礼部尚书兼文渊阁大学士万安为副使持节册贵妃万氏为皇贵妃邵氏为宸妃王氏为顺妃梁氏为和妃王氏为昭妃册皇贵妃曰天下之本在国国之本在家二帝三王以来未有家齐而天下不治者也朕率是道以临万邦厥有褒升必先内德申锡赞书之美载扬彤管之华庸进锡于徽称乃克彰于异数贵妃万氏柔明而专静端懿而惠和率礼称诗实禀贞于茂族进规退矩遂冠德于后宫动则闻环佩之音居则视箴图之戒宠愈加而愈慎誉益显而益恭副予关睢乐得之心克谨鸡鸣儆戒之道相成既久辅助良多是用度越彝章进超位序兹特以金册金宝加封尔为皇贵妃于戏位亚坤仪峻陟列妃之首明章妇顺用刑四方之风惟仁以进贤惟敬以相祀惟谦以崇德惟善以荣身上以奉  慈闱之欢下以增椒寝之庆荣膺显命永荷嘉祥钦哉册宸妃曰朕惟王化自家而刑国德教攸崇礼典因分以正名情文斯备顾徽容之有耀可懿号之无称人仰重熙时维协吉咨尔邵氏储祥令族赋秀醇资俭约惟先谦恭是履图箴克谨每遵彤管之规姆训夙成不忘葛覃之咏蔼芳声于銮禁袭和气于椒房是用荣举彝章褒嘉淑行兹特封尔为宸妃于戏赞坤柔修内政尔尚毋愆于仪隆孝餋奉  慈闱予其资女之辅惟敬惟诚永膺多祐尚期毖懋式光训词钦哉册顺妃曰帝王之建皇极莫先于齐家宫壸之著贤名宜副乎坤位昭示褒宠国典攸宜咨尔王氏毓自名家早膺慎选温纯其德恭肃其仪居守图史之规动谐环佩之节岁年既久庆丕衍于螽斯助益良多志不违乎阴礼焕颁金册用表徽称特封尔为顺妃于戏朕临万国尔愈慎于祗承后统九宫尔愈勤乎协赞惟和以睦众惟仁以待下惟宽以裕身惟俭以滋福往其毖懋光我训词钦哉册和妃曰治道必本于齐家教化莫先于正始朕承天序率循旧章中宫已建立于初年诸嫔宜均升于今日咨尔梁氏禀性温良持身端恪动容每中乎礼度念虑不忘乎箴规可无徽称用示殊渥兹特封尔为和妃尔尚谦抑毖懋以崇已德勤励恭慎以赞母仪庶乎内政有禆训词无忝钦哉册昭妃曰治国之道必先于家笃远之化必自乎近既已早建于中壸兹宜序升于诸嫔咨尔王氏选自名门事予椒室夙夜匪懈不替乎初心恪慎有仪一遵乎阴礼眷言贤淑可副坤仪特封尔为昭妃于戏予欲尽君道咨尔相成后欲端内政咨尔参佐尚克时忱以承褒宠钦哉
　　○庚辰巡抚延绥等处左佥都御史丁川等言户部先行延绥等仓开中两淮等运司及广东盐课提举司盐共四十二万引今经二年唯两淮中纳尽绝余略无中者今会议前盐每引米豆六斗或四斗者止直银三二钱三斗二斗者止直银一钱五分使即其地发卖得利当倍宜令巡抚等官选委府州县廉正官于各盐运及提举司召□发卖其银领回籴买米豆为便户部覆奏从之
　　○定拟大同等处开中长芦河东运司引盐事列长芦运司盐十万引每引豆四斗河东盐二十万引每引□□□□□大同等边急缺草豆仓场上纳从巡抚右副都御史张蓥请也
　　○巡按山东监察御史沈浩以山东六府旱灾相仍请暂停止清军事下兵部言军伍空虗者多未可停罢宜移文清军御史督同山东布按二司委官因时区处州县灾甚者勿拘分数量为清理暂免起角□羊仍宜遵守诏例凡里役人等务待上官至日方许拘集事已亟释使还不得妨其生业报可○总督两广军务右副都御史朱英等奏广西猺獞屡服屡叛无有已时然彼亦人类尚可善化臣与镇守等官会议将抚治劝诱之方揭榜晓谕有愿去逆效顺者即定为编户复其徭赋二年或家业未成愿还本贯者听时则有荔波县立山乡贼首李公主令其子扶宝率众四十来诣军门告称本山乃古蒙州之立山县请复立为州县见有众数万俱愿归顺臣因行三司勘处而分守柳庆等处参政袁恺复招出马平等县獞老五百二十八人参议谢绶招出苍梧县猺獞六里一千七百九十人按察副使范镛等亦招出阳朔等县猺獞陆续报官其余未顺者谅皆渐可招徕俟其成效之日编户具籍复奏而处之章下兵部尚书项忠等言英等能下顺民情施恩布信令出未及数旬归顺几及万数宜赐敕奖之  上乃敕英等曰朕惟好生恶死人之常情彼猺獞虽称好弄戈兵实由官司有失抚御今尔等乃能开诚布信设法招抚朕甚嘉悦特敕尔等宜督同巡按御史三司等官悉如所拟事理同心经画期臻实效不许互相疑忌以为谋非己出阴怀阻滞致使事不克济若地方宁谧干戈不动即同攘除之功朝廷升赏不吝尔其钦承之
　　○辛巳京师地震蓟州等处亦震有声
　　○敕大同总兵官彰武伯杨信巡抚右副都御史张蓥及各边守臣曰比者北虏拥众僣称大号劫诱朵颜三卫必有入寇之谋况今天气严寒马肥弓劲正彼便于驰骤之时不可不严加堤备敕至尔等须严督所属昼夜瞭望遇警互相传报相机行事或出奇截杀或设伏夹攻或坚壁清野以绝其窥伺之心务俾军威振举地方无虞庶副委托如纵欲偷安致有疏虞罪有所归尔等其慎之慎之
　　○巡抚湖广都察院右副都御史刘敷乞以子裒为国子监生许之
　　○夜南方流星大如盏青白色光烛地自玉井西南行至天园尾迹炸散
　　○壬午命故都督佥事昌英孙荣袭祖原职腾骧右卫指挥使
　　○癸未赐楚府通山王荣濠第二子名曰显楮
　　○实授试监察御史杨谧熊翀为监察御史谧浙江道翀山西道
　　○辽东操备都指挥指挥千百户等官李俊等五十四人以罪下狱初辽海等卫仓指挥等官受赂混收粗恶豆米会俊等查盘亦受赂扶同为给事中所劾下都察院请行巡按御史逮俊等鞫治诏可
　　○夜月犯外屏东第四星
　　○甲申  皇太后圣旦  上率亲王上寿受命妇朝贺赐百官宴于午门
　　○浙江温台二卫运纳通州仓粮四千八百七十余石后至合石收银六钱送太仓交纳以平江伯陈锐言时将阻冻恐误下年漕运也
</div>
    <div class="pagination">
<a href="明实录宪宗实录_page81.html">上一页</a><span>...</span><a href="明实录宪宗实录_page77.html">77</a><a href="明实录宪宗实录_page78.html">78</a><a href="明实录宪宗实录_page79.html">79</a><a href="明实录宪宗实录_page80.html">80</a><a href="明实录宪宗实录_page81.html">81</a><span class="current-page">82</span><a href="明实录宪宗实录_page83.html">83</a><a href="明实录宪宗实录_page84.html">84</a><a href="明实录宪宗实录_page85.html">85</a><a href="明实录宪宗实录_page86.html">86</a><a href="明实录宪宗实录_page87.html">87</a><span>...</span><a href="明实录宪宗实录_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
