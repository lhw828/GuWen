<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 279 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 279 页/共 848 页
  </h1>
  <div class="content">
   ○以署镶红旗汉军都统博启图。为正白旗蒙古都统。　　

○庚辰。孝端文皇后忌辰。遣官祭昭陵。　　

○谕内阁、上尔扈特汗策登多尔济、现回游牧。道途遥远。著加恩准其驰驿前往。　　

○辛巳。谕内阁、徐炘奏、晋商行销豫省引盐。请仍照旧章办理一摺。河东各商行销豫盐。自嘉庆二十四年改议章程。商运民销。原为调剂商力。俾资办运。上年据杨国桢奏、潞盐改归民销以来。价值增昂。请于河南汝州南阳三府州各设一厂。饬商分运发售。酌加盐价。当经饬部核议准行。仍令山西巡抚体察情形。务期行之久远。不致再议更张。兹据该抚委员赴豫省行销潞盐各属。周历访查。各该处城市村镇。均有行店铺厂。其僻壤远乡。不乏肩挑驮载。既无淡食之虞。并亦不致食贵。若分设盐厂。责令辗转贩运。加以一切繁费。赔累难支。民食未缺。而商力转疲。难期行之久远等语。行销引盐之道。恤民兼须恤商。若果民虞淡食。岂容该商藉词推诿。既据该抚查明。商销民销。与闾阎毫无损益。而一经更改旧章。商力转形疲乏。是未能恤民而先致累商。立法岂能经久。且近年以来。商民相安。运课无误。何必复议更张。著照所请、仍照嘉庆二十四年议定章程办理。该部知道。　　

○以翰林院侍读恩桂、充日讲起居注官。　　

○赏会试年老举人梁履端等十一名编修检讨学正职衔有有差。　　

○壬午。上奉皇太后幸如园。进膳。　　

○谕军机大臣等、屠之申奏、派员雇备人夫一摺。此次奉移孝穆。皇后梓宫。需用摃夫。业经工部行文咨会该护督。仍用銮仪卫校尉。无须直隶豫备人夫。所有屠之申奏派员雇备之处。著无庸议。将此谕令知之。　　

○礼部以繙译会试中额请。得旨、取中三名。　　

○以礼部尚书松筠、署直隶总督。调甘肃布政使颜伯焘、为直隶布政使。未到任前。命按察使戴宗沅署理。以天津道李振翥。署按察使。　　

○贷盛京派出应行出差官二百七十二员一年俸银。兵六千一百十四名半年钱粮。　　

○癸未。谕内阁、敬徵等奏、奉移孝穆皇后梓宫神牌。酌拟应办事宜。著照所议。于宝华峪东配殿成做暖阁一层。外挂素黄缎帽。以备临时将宝床等件请出安设。再于台阶前接搭祭台。其应用平台戗桥三处。稳妥安搭。至宝床供案等项。祭祀后系全行撤去。其八字墙本可不用。惟座罩须常川安设。即用明黄糚缎成做。以昭慎重。又该处现设堆拨较少。应行添设八旗官兵值班堆拨二处。总管翼长值班堆拨一处。绿营堆拨三处。连旧设共十三处。著敬徵等会同黄文煜悉心相度。赶紧添建。以资守护。　　

○以故奉恩将军文彦子祥来、袭职。　　

○以大学士长龄、协办大学士卢荫溥、内阁学士朱方增、吏部左侍郎杜堮、户部尚书王鼎、兵部左侍郎宝兴、刑部尚书陈若霖、都察院左都御史潘世恩、为殿试读卷官。　　

○以陕西按洼察使方载豫、为甘肃布政使。江西督粮道孔昭虔、为陕西按察使。　　

○甲申。策试天下贡士刘有庆等、二百二十一人于保和殿。制曰。朕寅承洪绪。统驭寰区。夙夜兢兢。不敢暇逸。仰荷昊苍笃佑。疆圉乂安。岁功康若。惟益勤求治理。以丕绥我亿兆民。兹当临轩吁俊。式殷延访。用集嘉谟。惟民生厚。因物有迁。兴化善俗。致治之本。虞书敷教。俾民亲逊。周礼以三物教民。以八刑纠民。故风化维持。久而弗替。汉置三老孝弟常员。徵拜美俗使者。唐赐孝义高年粟帛。遣使观览风俗。皆以劝民厉俗。惟怀远园。国家承平日久。芸生者众。良莠不齐。将返漓者而使之淳。若多设科条。则易滋扰累。即广颁文诰。或徒饰观听。昔吕氏乡约。袁氏世范。或牧令以化一邑。或搢绅以教一乡。其言至为浅近。然由其道而实行之。俗美风淳。虽王政无以易。今欲使四海之内。狱讼衰息。邪慝不兴。里党辑睦。耆孺和乐。其操何术以收劳来匡直辅翼振德之效。而致时雍之化欤。黄河水道。汉元光中注钜野。通于淮泗。武帝筑宣防。导之北行。逮永平中。王景修渠筑堤。偶合禹功。自藻至唐不为害。石晋开运年间。浸汴曹濮单郓五州境。自北而东。宋元丰后。日趋于南。中牟以下夺汴。徐州以下夺泗。清口以下夺淮。而后注海。禹迹遂不可复。今治河之法。曰疏曰防。其要尤在蓄清以刷黄。束清坝。御黄坝。清黄之关键也。因时启闭。治河即以通漕。河道深通。南北重空运自无阻滞。蓄清之法。尤以保护高家堰为急务。何以使黄水无倒灌之虞。洪湖无下溢之患。石堤摸砌。难期稳固。谋经久之策。以何术为善。余阙邱浚潘季驯诸人。均有成法可稽。诚能会通其说而治之。俾河流顺轨。漕艘遄行。庶可一劳永逸欤。选贤任能。政之枢要。一代之治。必有一代之贤能分任之。其德器必过人。而责效在专其任。尧舜之世。皋夔稷契皆圣人。各守一官而治隆。三代用人首德行。次才能。汉举孝廉及贤良方正。制为近古。魏立九品官人法。论者何以有或损或难之讥。唐制科之外。择人有四事。何者为先。崔祐甫荐举。日除数十人。未逾年。除吏几八百员。史称允当者安在。宋司马光云。专引知识。则嫌于私。止循资序。未必皆才。欲设十科举士。可详陈其条目欤。抑行之果无流弊欤。夫贤才登进。则治道昌明。士人立德修行。宜何如圭璧束身。以应旁求之典。自古治平不忘武备。整军戢暴。驭世大权。汉唐以来。训练之法。载在史册。其制若何。历代边防。孰得上策。若贾谊晁错赵充国陆贽之伦。其著为条议。见诸施行者。亦有可采欤。我朝中外一家。边徼敉安。偶有不靖。命将出师。肤功迅奏。盖有鉴于前代弛备之弊。诘戎讲武。未尝一日不儆也。绥边之法。在乎强内以詟外。今西戎即叙。凡边帅之侵渔。屯师之堕废。已增其禄糈。汰其衰庸。剔除积弊。禁令严申。任将帅之责者。将何以使之日久弗懈。振国威而慑荒服。以长保太平之治乎。夫敦化以善民俗。浚川以利民生。简贤以励官常。振武以靖边圉。胥制治保邦之要图也。多士稽古有年。先资拜献。其各陈谠论。毋有所隐。朕将亲第焉。　　

○谕内阁、昨日正白旗满洲。将盛京保送补放防御之骁骑校花沙布、色尔崇额、带领引见。伊等步射甚属平常。而弓力亦觉过软。成何事体。盛京为我满洲根本之地。官兵骑射。均应各期精锐。今阅其步射如此生疏。显系该将军等平日并未留心训练。奕颢等著传旨严行申饬。嗣后该将军等所属官兵。若不妥为训练。于拣选保送人员内。傥仍有似此庸劣者。经朕看出。不惟将引见人员严行惩办。定将该将军等一并交部严议。决不宽贷。　　

○又谕、兵部奏、差驼不敷。据咨另筹一摺。已依议行矣。此次巡幸盛京。需用驼只。前经兵部奏准。调用察哈尔牧厂驼二千只。兹据兵部奏称。该处咨报仅有大骟驼一千一百余只。堪以调用。其余除倒毙外。均系三四岁驼只。弱小未堪驮载等语。察哈尔牧厂驼只。原以备差调之用。该处左右两翼。现有大骡驼四千五百八十只。每年滋生既多。则骟驼即应不少。何以调用二千只。竟短少九百只之多。可见该处所称牧厂陆续取驹。及大骒驼四千五百余只之数。竟系有名无实。嗣后著该都统等随时认真稽查。无论骟驼骒驼。务令一律膘壮足数。逐岁增多。一经奏调。不准以倒毙弱小饰词搪塞。如再不敷应用。惟该都统等是问。　　

○谕军机大臣等、昨日召见分发浙江试用如府汪士荐、朕见其人才具平常。著孙尔准、刘彬士、于该员到省后。详加察看。能否堪胜知府之任。务当随时据实奏闻。断不可迁就姑容。致令贻误公事。将此谕令知之。　　

○寻奏、汪士荐请假回籍。旋即病故。报闻。　　

○乙酉。引见丙戌科散馆。及补行散馆人员。得旨、修撰朱昌颐、林召棠、编修王广荫、贾桢、周开麒、帅方蔚、业经授职。其清书二甲庶吉士龚维琳、郭道闿、汉书二甲庶吉士王玥、鄂恒、黄琮、张琴、成观宣、程应权、倩东枝、朱成烈、宗室德诚、松葰、高枚、王笃、孙日萱、李恩继、俱著授为编修。三甲庶吉士徐思庄、谌厚光、俱著授为检讨。陈熙曾、吴廷鉁、方宝庆、麟魁、朱应元、殷增、赵镛、卢鸿翱、宗室奕书、温承悌、洪锡璜、俱著以部属用。汪怀、辛联玮、仇效忠、陶克让、史宝徵、舒恭受、吴仪澄、周启运、书英、顾夔、陆沅、赵兴周、曾维桢、李嗣棠、俱著以知县即用。陈光亨、著仍以庶吉士留馆教习。邓锡畴、著归班铨选。　　

○丙戌。上诣绮春园问皇太后安。奉皇太后御含辉楼。阅皇子及侍卫等骑射。进膳。　　

○谕内阁、李鸿宾奏、讯明潮桥盐务积欠杂款银两。请将积引分限带销一摺。广东潮桥盐务积欠杂款银两。据该督核讯明确。实因积引未销引致。尚与拖欠正课者不同。著照所请、准其援照旧案。将积引九百六十五程。即自本年四月起。分作六年。勒令接任运同督饬各商按限带销。以完欠项。至该革职运同杨绍庭、交代各款。除已缴外。尚有应交银四万四千余两。著严饬接限缴完。毋任延宕。　　

○又谕、庆山奏、杜尔伯特公诺尔布等、呈请愿将齐旺巴勒楚克之长子棍布扎布、过继与佟阿拉克为嗣。承袭王爵一摺。此案业经降旨。照理藩院所奏。任听贡噶诺尔布之母佟阿拉克所愿。于齐旺巴勒楚克二子内。择一为嗣。令其承袭王爵矣。庆山接奉此旨。即将棍布扎布。过继与佟阿拉克为嗣。承袭王爵。晓谕众蒙古等遵行。　　

○署直隶总督松筠奏接任谢恩。得旨、卿之立身行政。朕所素知无可再谕。但当世人心不古。无论官民。多取巧之心。以图名利。又知卿慈良长厚。妄希干进。其加意防之。不可一味宽厚也。　　

○命吏部右侍郎白镕、驰往直隶永平府审办控案。　　

○户部左侍郎顾皋、以病解任。调礼部左侍郎汪守和、为户部左侍郎。转礼部右侍郎史致俨、为左侍郎。以都察院左副都御史杨怿曾、为礼部右侍郎。　　

○丁亥。上诣大高殿行礼。　　

○还宫。　　

○御乾清宫。召读卷官入。亲阅定进呈十卷甲第。　　

○戊子。上御太和殿传胪。赐一甲李振钧、钱福昌、朱兰、三人进士及第。二甲朱淳等一百六人进士出身。三甲何俊等一百十二人同进士出身。　　

○幸圆明园。　　

○旌表守正捐躯直隶肃宁县民沈二刁妻高氏。　　

○己丑。谕内阁、御史吴式敏奏、州县批解正项钱粮。请照定例申禁各省藩司。不得扣抵他款一摺。各省州县徵收正项钱粮。攸关度支经费。经徵未完处分。定例綦严。在该州县规避处分。固不免有那移批解之弊。该藩司自应加意剔厘。若如该御史所奏。各省藩司往往于州县批解正项钱粮。先行扣抵他款。令其自顾考成。赶紧补解。欲杜弊而转致滋弊。办理殊属非是。著该督抚饬谕藩司。于州县批解正项钱粮。不得任意扣抵。其杂项钱粮。仍当严行督催提解。无任拖延。以昭核实。　　

○又谕、德英阿等奏、请酌添北路军台牛马一摺。阿克苏所属扎木至噶克察哈尔海军台七处。因附近冰岭。半皆沙碛。水草缺乏。额设牛马。不敷运载。向调回子马匹。通融办理。现当查禁各城藉差扰累。体恤回众。自应另筹调剂。著照所请、于额设牛马外。扎木台添牛五只。阿尔巴特台添牛十只。亮噶尔台添牛十只。图巴喇特台添马十二匹。瑚斯图托海台添马十匹。塔木哈塔什台添马八匹。噶克察哈尔海台添牛十只。此项所添牛马。准其由伊犁官厂内照数拨给。按年报销分数。所需马料。除扎木、阿尔巴特、亮噶尔、噶克察哈尔海、等四台。尚有水草可资牧放。原设牛马。及新添牛只。仍照旧章。夏秋无须给料外。其图巴喇特、瑚斯图托海、塔木哈塔什、等三台。原设及新添马匹。均准四季全支料石。仍照向例。每马日支料二京升。每牛日支料一京升。俱由阿克苏粮饷局。按月支领。归于仓储项下报销。该将军等仍当不时稽察。无任稍有偷减克扣。如查有情弊。及餧养不善。以致疲瘦之处。即行严参惩办。　　

○又谕、扎萨阿奏、查明西四城岁需经费银两。循例请拨一摺。喀什噶尔等城。岁需经费。向例奏明在于甘肃豫行拨解应用。兹据扎萨阿查明、道光八年分经费。均就各城解存军饷项动支。计至本年冬底。不敷支用。其道光九年经费。及应豫调十年分借用银两。循例奏请拨解。以实边备。著照所请、所有喀什噶尔、每岁需银九万六千九百三十三两零。英吉沙尔、每岁需银八千一百一十五两零。叶尔羌、每岁需银二万七千七十九两零、和阗、每岁需银六千八十五两零。统计四城。共需银一十三万八千二百一十五两。著陕甘总督即将道光九年分。及应豫调十年分经费。按款迅行拨解。分拨各城应用。该部知道。　　

○又谕、倭楞泰奏、薓余银两。请缓限交纳一摺。吉林承领薓票之揽头刨夫等。向准将余薓在本地销售。抽收银两。以为归补卧票减票及短放票张等项之用。兹据该署将军查明。上年余薓。并无薓商前赴吉林购买。现据该揽头等。恳请自赴内省销售。再行交纳银两。著准其援照道光二年薓余绥限成案。取具该揽头等互相结呈。并局员等加具印结存案。收余薓黏贴印花。给发路引执照。派员押赴山海关纳税后。令其自赴内省销售。限于九十月内回至吉林。将本年应交抽收银二万六千二十一两零。先行归还上年动用揽头等豫领卧票薓泡银二万五千九百九十两。余银贮库。归补抵充俸饷项下。其不敷抵款银二万二千四十九两零。准照嘉庆十六七两年及道光三年奏案。归于下年薓余银内抽收归款。　　

○又谕、庆山奏、遵旨将棍布扎布过继与佟阿拉克为嗣。承袭贡噶诺尔布所遗王爵。可否俟伊及岁再令补行引见一摺。前已降旨。令棍布扎布承袭亲王爵衔。著准其俟伊及岁。再令照例来京补行带领引见。其棍布扎布未及岁以前。所有该旗事务。即著该部落副将军公诺尔布、暂行帮办。至贡噶诺尔布所遗副盟长员缺。亦著公诺尔布补授。该院知道。　　

○庚寅。谕内阁、彦德等奏、请将杜尔伯特盟长贝勒齐默特多尔济、暂行解任。与伊所控额尔锦等质讯一摺。杜尔伯特汗齐旺巴勒楚克等。佥称额尔锦遣人给与茶布等物。欲用马数匹。本旗即送马数匹。并无扰累蒙古等情。俱各呈报前来。惟贝勒齐默特多尔济。于四月初二日始至乌里雅苏台。经彦德等逐件面询。据齐默特多尔济称。额尔锦于杜尔伯特等旗索取马匹之事。俱系风闻。并无实据。饰词支吾。显系倚恃盟长。任意妄为。此案若不审办明确。不足以服其心。即照彦德等所奏。贝勒齐默特多尔济。著暂行解任。提同全案人证。秉公质讯明晰。定拟具奏。　　

○又谕、理藩院转奏、据御前行走敖汉公那木扎勒多尔济、呈请此次巡幸盛京。伊在山海关外瞻觐。即由彼随往等语。那木扎勒多尔济呈请本年随朕巡幸盛京。系属伊之诚悃。届期著照所请。俾伊前至山海关外接驾。即由彼随往盛京。俟朕由盛京旋跸山海关时。那木扎勒多尔济。著再就近仍回原游牧处所。　　

○以正蓝旗汉军副都统六十五、署密云副都统。　　

○辛卯。谕内阁、奕颢等奏、请酌借银两办理差务一摺。盛京差务。甫经赏借银三万两。兹据该将军等查明。各厅州县承办营盘桥道。尚不敷用。著照所请、准其于盛京户部库贮俸饷盈余项下。借支银八万两。该将军等详察承办各厅州县差务之缓急。及应领银数之多寡。酌量借给。俟报销时全行扣缴归款。仍时加督察。务期核实。　　

○以江苏狼山镇总兵官马国用、年力就衰。命送部引见。　　

○缓徵江苏阜宁、山阳、安东、三县及淮安、大河、二卫上年被水额赋。　　

○壬辰。上诣绮春园问皇太后安。　　

○谕内阁、敬徵等奏、查勘孝东陵水道。请于罗圈墙外添修泊岸。清穵淤浅。令水势仍归原流。著敬徵等造具丈尺做法清册。移咨工部。核算钱粮。奏请钦派大臣修理。余著照所议行。　　

○又谕、杨遇春奏、军需报销完竣。请严查仓库一摺。上年办理军需。各路进征凯撤官兵。均由甘肃往返。供给倍于他省。各州县支应浩繁。恐有那垫仓库之处。前经降旨谕令该督照直隶一律查办。兹据奏、自泾州以迄安西各案。往返兵差。业已造销完竣。亟应乘此严查。以杜亏那牵混之弊。著照所拟。将各属仓库截止道光八年年底止。查明应存款项数目。先令本管道府直隶州亲往盘查。果无那移亏短。即出具实盘印结。其有亏那者。立即揭参。不得稍有徇隐。再委邻封道府照案互盘。加具覆盘印结。查有亏那。据实揭办。不得因本管已经出结。扶同隐匿。统俟各结取齐。傥有不实不尽。著该督率同藩司遴委公正之员。再行分路抽查。如州县那垫有亏。本管不实力查办。互盘之员。稍有瞻徇。均著一并严参。又另片奏、此次盘查。凡有短绌银粮之州县。若与兵差并无干涉。著究明照例严办。其虽有那移。而尚有经手未领军需。及别项领款数足相抵。著俟领回即行归款。免其开参。至未领军需银数。不敷所那。或并无领项可抵。实因承办兵差。例不准销。以致赔累。确有案据者。著核其所那多寡。分别勒限完交。以昭平允。　　

○以故四川暖带密土千户岭金玉子华封、袭职。　　

○修浙江仁和、海宁、二州县东西海塘坦水柴工。从巡抚刘彬士请也。　　

○癸巳。谕军机大臣等、据礼部奏、本年九月初一日辰时日食。彼时正值巡幸盛京途次。由杏山大营至兴隆屯大营。应由行在礼部请旨。于扈从王大臣官员内酌派救护。其救护处所。请饬先期敬谨豫备等语。著奕颢等查明由杏山至兴隆屯一带地方。选择洁净庙宇一处。不必拘定附近大营。届时朕降旨派员前往行礼。该将军等接奉此旨。即行委员查看。酌定处所。于奏事之便具奏。将此谕令知之。
  </div>
  <div class="pagination">
   <a href="清实录道光朝实录_page278.html">
    上一页
   </a>
   <span>
    ...
   </span>
   <a href="清实录道光朝实录_page274.html">
    274
   </a>
   <a href="清实录道光朝实录_page275.html">
    275
   </a>
   <a href="清实录道光朝实录_page276.html">
    276
   </a>
   <a href="清实录道光朝实录_page277.html">
    277
   </a>
   <a href="清实录道光朝实录_page278.html">
    278
   </a>
   <span class="current-page">
    279
   </span>
   <a href="清实录道光朝实录_page280.html">
    280
   </a>
   <a href="清实录道光朝实录_page281.html">
    281
   </a>
   <a href="清实录道光朝实录_page282.html">
    282
   </a>
   <a href="清实录道光朝实录_page283.html">
    283
   </a>
   <a href="清实录道光朝实录_page284.html">
    284
   </a>
   <span>
    ...
   </span>
   <a href="清实录道光朝实录_page280.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
