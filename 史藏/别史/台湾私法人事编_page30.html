<!DOCTYPE html>
<html>
<head>
    <meta charset="UTF-8">
    <title>台湾私法人事编 - 第 30 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>台湾私法人事编 - 第 30 页/共 114 页</h1>
    <div class="content">
　　凡殴受业师者，加凡人二等，死者斩。 

　　凡者，徒非指儒言，百工技艺亦在内。儒师终身如一，其余学未成，或易别业，则不坐；如学业已成，罪亦与儒并科。百工技艺之师，当与儒者有别，然至习业已成，守其业以终身赡家者，则亦有在三之义，其受业同也。凡殴受业师者，加凡人罪二等，笃疾亦止于杖一百，流三千里；至死者斩。僧者传经受业，其义为重，故注曰：终身如一。若百工技艺，必至业成不变，方与同论，故注曰：学未成，或易别业，则不坐也。 

　　刑律犯奸居丧及僧道犯奸 

　　凡居父母及夫丧，若僧尼、道士、女冠犯奸者，各加凡奸罪二等，相奸之人以凡奸论（强者，奸夫绞监候，妇女不坐）。 

　　僧尼等俱追度牒，照后等例枷号发落，仍勒令还俗，发原籍为民。 

　　（辑注）尼亦称僧，故律称僧尼者指二人；称尼僧者指一人也。 

　　条例： 

　　一、僧道官、僧人、道士有犯挟妓饮酒者，俱杖一百，发原籍为民。 

　　一、僧道、尼僧、女冠有犯和奸者，于本寺、观、庵、院门首枷号两个月，杖一百。其僧道奸有夫之妇及刁奸者，照律加二等，分别杖徒治罪，仍于本寺、观、庵、院门首各加枷号两个月。 

　　名例律五刑赎刑条例 

　　一、僧道官有犯，径自提问，及僧道有犯奸盗诈伪，并一应脏私罪名，责令还俗，仍依律例科断。其公事失错，因人连累，及过误致罪者，悉准纳赎，各还职为僧为道。 

　　（一二）僧尼、道士、女冠对其父母及祖先之礼节 

　　礼律仪制僧道拜父母 

　　凡僧尼、道士、女冠并令拜父母，祭祀祖先（本宗亲属在内）。丧服等第（谓斩衰期功缌麻之类）皆与常人同；违者杖一百，还俗。若僧道衣服止许用绸绢布疋，不得用纻丝绫罗；违者笞五十，还俗，衣服入官。其袈裟道服，不在禁限。 

　　僧尼、道士、女冠自谓出家，有于父母不拜，祖先不祀，丧服皆废者；崇尚虚无幻渺，而弃亲蔑伦，则人道绝矣！故设此律。 

　　（一三）僧道还俗及当差之规定 

　　名例律：除名当差 

　　凡职（兼文武）官犯私罪，罢职不叙，应追夺（诰敕）、除名（削去仕籍）、敕官阶勋爵皆除（不该追夺诰敕者，不在此限）。僧道犯罪曾经决罚者，追收度牒并令还俗（职官、僧道之原籍）；军民灶户各从本色，发还原籍当差。 

　　（批注）职官兼文武官凡犯私罪，律应罢职不叙，而又系贼污事情，例该追夺诰敕，除去仕籍之名者，则出身以来之官阶，世袭相承之勋爵皆从革除。僧道既托方外，仍复犯罪，曾经官司决罚，追来度牒者，其身已辱，不得复为僧道，故并令还俗。军民灶户统承职官、僧道而言，谓除官爵令还俗之后，仍查其或军或民或灶户之籍贯，各从本色，发回原籍，当其本等之差也。 

　　（辑注）既曰除名，则有罢职而不追夺者，其名犹未除也。若职官止是罢职不叙，而例不追夺除名，与僧道例不该还俗者，不在当差之限。 

　　（辑注）前五刑条例有僧道犯罪，有还俗不还俗之别，当参看。 

　　（一四）道士、女冠对其师主及子弟之规定 

　　名例律：称道士女冠 

　　凡律称道士女冠者，僧尼同（如道士、女冠犯奸，加凡人罪二等，僧尼亦然）。若于其受业师，与伯叔父母同（如俗人骂伯叔父母，杖六十，徒一年；道冠、僧尼骂师，罪同。受业师谓寺观之内，亲承经教，合为师主者）。其于弟子，与兄弟之子同。（如俗人殴杀兄弟之子，杖一百，徒三年；道冠、僧尼殴杀弟子，同罪）。 

　　（批注）道士、女冠与僧尼虽不同，而皆系出家之人，故犯罪者同论。幼蒙养育，受业为师，则不特名分，兼有恩义，故有犯于师者，与伯叔父母同；有犯于弟子者，与兄弟之子同也。称子者男女同，而尼与女冠该之矣！其同师僧道相犯者，仍照常人论。 

　　（辑注）道冠、僧尼直同期亲尊长者，盖教而兼养，终身不离，衣钵相传，恩义并重也；然必审其师非挟私，徒实负义，乃可坐也。 

　　据会云：未经受教者，止依雇工人或乞养子孙论。又云：如避役或只身私自披剃而投拜者，止依凡人，盖以皆应还俗之人也。 

　　全纂弟子有罪，有师告发，亦准同自首免罪（凡犯罪未发而自首者，免其罪）。 

　　若于法得相容隐者，为自首；及彼此讦发互相告言者，各同罪人自首论（犯罪自首律）。 

　　（一五）尼僧之风纪 

　　禁尼僧受徒卖奸 

　　申严尼僧受徒卖奸之禁，以维风化事。乾隆二十六年九月，奉署巡抚部院杨宪牌，照得王化启自闺门，律法特严淫恶，至于身为尼僧，尤当屏绝女情，恪修五戒，岂容犯奸无耻，污乱清规。例载：「僧道、尼姑未领度牒，不许招受生徒，私自簪剃」；又载：「僧尼、女冠犯奸，照军民相奸例枷责，仍于寺、观、庵院门首再加枷号一个月」。良以民间子女原不容擅令出家，而既经出家，更不容复犯男女淫邪之事，以故僧尼犯奸较凡人为加重，盖所以重伦纪之防，严空门之戒也。乃本部堂访闻闽省庵院，竟有尼僧招客卖奸，公行无忌，并买良家幼女收养为徒，及其年将及笄，则诱引素封无赖之徒为之置衣衾，治服饰，公然邀集各庵尼众，理谶讽经，私自披剃。彼素对无赖即于是夜明目张胆在庵奸宿，而被其被剃之幼尼即终身藉其包容，受其约束，寝之食之，如同伉俪，呼朋引类，市色宣淫；而出价买徒之老尼则为之窝庇纵容，坐享共利。迨其年近鸡皮，色衰爱减，则又自行买养幼徒，递传衣钵，相习成风，恬不为怪。竟以清净之佛门，俨同青楼之娼薮，伤风败俗，莫此为甚。除现在遴委员弁兵役密访查拏外，合行严禁，为此未仰阖属军民、尼众及地保人等知悉，嗣后庵、院、寺、颧概不许买养幼徒，招客卖奸，其现在已收之徒众，姑准宽其已往，务各痛自改悔，顾惜廉耻；如敢仍蹈前辙，恣淫渔利，一经访拏，定将奸夫、奸妇同窝养之老尼、狗纵之地保一并置法痛处；尼僧无分老幼勒令还俗，庵院悉行折毁，以绝根源。其民门幼女不得卖与尼僧为徒；倘敢故违，立将卖幼女之父兄及媒保人等严行惩究，并将幼女当官嫁卖，身价入官。本部堂言出法随，务期力挽颓风，痛除恶习，以维风化。各宜凛遵，毋忽，特示等因。 

　　乾隆二十六年九月初二日。署巡抚部院杨行。 

　　（一六）僧道犯罪之规定 

　　礼部则例、祠祭清吏司 

　　京师僧录、道录，由部颁给印信，其各直省僧道、阴阳学、医学等官铃记，由藩司官铺照依各职衔，用梨木镌刻正字发给。京师暨各直省僧道有犯奸脏盗窃，及年未四十滥受生徒之案，其该管僧道官但失察不行举报者，即行斥革，追札送部。 

　　会典内载：「顺治二年定：内外僧道有不守清规，及犯罪人为僧道者，令住持举首；隐匿不举，一并治罪」。 

　　三年定：严禁京城僧道沿街设置神像，念诵经咒，或持击挪磬募化者，该管僧道官即行重治。如住持募化，罪及阖寺；如散众募化，罪坐住持，及该管僧道官一并治罪（会典）。 

　　十一年定：禁止创建寺庙，其修理颓坏寺庙听从其便，但不得改建扩大（会典）。 

　　康熙元年定：当街建设席棚，扬幡悬榜，及僧道张伞奉持香帛绕街行走，取水画地开酆都，穿戴甲冑等项悉行禁止；违者僧道杖二十为民，该管僧道官革职。 

　　雍正二年覆准：愚昧之徒纵令妇女成群聚会，往寺庙进香，有坏风俗，嗣后从寺庙进香起会之处，严行禁止，犯者照例治罪；其住持及守门之人不禁者，同罪。 

　　乾隆元年遵旨议定：尼僧一项亦照僧道之例，不得招受少年女徒；嗣后妇女有年未四十出家者，该地方官严行禁止。 

　　乾隆四年议准：民间独子概不得度为僧道，严饬地方官明张晓示，仍责令僧道官时加查察；傥有故犯，本家家主及受徒之僧道均照违制律问拟；僧道勒令还俗，僧道官不行查出，一并斥革。 

　　乾隆三十三年议准：在籍僧道遵照保甲条例，每庙给与门牌，地方官同民户一体查核。 

　　道光二十四年八月奉上谕：御史田润奏，沿街强化、登门坐索之僧人，如例无专条，应如何酌定惩治之处，着步军统领议奏。当经步军统领衙门议准：遇有僧道人等坐门募化，并作关募化，概行驱逐；如有讹索搅扰，一经拏获，按其所犯情节，从严究办。至穿掌钉腮各项恶化，比照恐吓诈赖人故自伤残律，杖八十，分别咨送礼部内务府僧录司，照拟发落。于九月十六日具奏，奉旨依议。 

　　（一七）发给受戒僧尼之戒牒 

　　南山广化禅寺戒坛 

　　戒牒　谨稽 

　　历朝会典唐大中二年，勅上都、东都、荆扬、汴益等州建立方等戒坛，为僧尼传授戒法，听许参方。宋祥符二年，诏天下诸路皆立戒坛，凡柒拾贰所。明永乐五年，奉圣旨着落礼部知道，出榜晚谕：「该行脚僧人受戒，依大善知识住处，结坛说戒，讲演经典，用心行持，若遇关津把隘官员人等，不许阻当，任他集众教化善法，如朕亲临教训圆明无如佛上法宝，永为定例，钦此，钦遵」。兹遇大清顺治十七年，勅赐传授，具足三坛大戒。按梵网经云：释迦牟尼佛初坐菩提下，成无上觉，已初结波罗提本，又孝顺父母师僧三宝，孝名为戒，亦名制止，若受佛戒者。 

　　国王、王子、百官、比丘、比丘尼、优婆塞、优婆夷及一切人非人等，但解法师语，尽受得戒，故知千佛流传，唯此一法，为入道之基，六度之首，诸成道之根本，菩萨修行之径路也。兹据僧腾慧字丹元，系福建省 
</div>
    <div class="pagination">
<a href="台湾私法人事编_page29.html">上一页</a><span>...</span><a href="台湾私法人事编_page25.html">25</a><a href="台湾私法人事编_page26.html">26</a><a href="台湾私法人事编_page27.html">27</a><a href="台湾私法人事编_page28.html">28</a><a href="台湾私法人事编_page29.html">29</a><span class="current-page">30</span><a href="台湾私法人事编_page31.html">31</a><a href="台湾私法人事编_page32.html">32</a><a href="台湾私法人事编_page33.html">33</a><a href="台湾私法人事编_page34.html">34</a><a href="台湾私法人事编_page35.html">35</a><span>...</span><a href="台湾私法人事编_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
