<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 187 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 187 页/共 681 页</h1>
    <div class="content">
兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十七年。戊午。九月。己亥朔。谕兵部、向以江西可虞、因调总漕帅颜保前往、今南昌已为内地、其令帅颜保、赴吉安镇守　　

○庚子。上诣太皇太后皇太后宫、问安　　

○壬寅。上诣太皇太后皇太后宫、问安　　

○癸卯。上御太和殿视朝。文武升转各官谢恩、次喀尔喀、厄鲁特等进贡使臣行礼　　

○上御弘德殿、讲官陈廷敬等、进讲尚书启乃心沃朕心四节。上曰、朕观高宗命传说、谆谆以纳诲辅德为言、可见自古君臣、必一德一心、至诚感孚、为上者、实心听纳、以收明目达聪之益、为臣者、实心献替、以尽责难陈善之忠、然后主德进于光大、化理跻于隆平。后世君臣之间、徒尚虚文、中鲜实意、治不逮古、职此故耳。陈廷敬等奏曰、圣谕及此、诚社稷万年之福也　　

○谕议政王大臣等、将军花善、署副都统多诺、自六月调遣永兴、迄今未至、殊负厥职、其集议以闻。寻议政王大臣等议奏、花善多诺、俱宜革职披甲、令赴大将军和硕简亲王军前效力。得上□日、我国家将士、凡遇调遣、俱即驰赴、后未有若此迟延观望者。使花善等兵、未事而至、未必无功。今已事毕、至将安用。花善、多诺、宜如议处分、但正值讨贼之际、免其革职披甲、俱委署夸兰大、发与将军穆占、令军前效力　　

○乙巳。上诣太皇太后皇太后宫、问安　　

○丁未。上诣太皇太后皇太后宫、问安　　

○戊申。太皇太后圣躬违和。上奉太皇太后、幸遵化州汤泉。上扶太皇太后登辇。随辇步行。出神武门、始乘马。每至进膳处、上必先下马、扶太皇太后降辇。视入行宫。上御进膳所。膳毕、候太皇太后登辇。上扶辇行数步。上乃乘马随行。是日、驻跸平家潭　　

○赠广东殉难游击李成功、为副将。予祭葬。荫一子、以守备用　　

○喀尔喀色冷阿海台吉、遣使进九白年贡。宴赉如例　　

○己酉。上驻跸三河县南　　

○先是、议政王大臣等会议令大将军安亲王岳乐、顺承郡王勒尔锦、贝勒察尼等、将作何进兵之处、详议敷陈。至是、勒尔锦疏言、以守兵余力、并入行军、复多增枪手、五路渡江、齐力大举、庶可灭贼。岳乐疏言、臣亲赴岳州、仍旧布置舟师、调诸路大礟、急攻陆营、势必克复。察尼疏言、舟师入湖三月余、虽未大挫贼锋、贼亦不敢公然出战。近闻逆贼粮饷将绝、将军林兴珠、又献策谓湖水涸后、宜围以木筏、立木桩、列火礟、俾小船巡警、可乘之机、正在此时、然湖水之涸、为期尚迟、两三月间、贼中安知无变、今乘水势未退、立一营于南靖港、俟水涸、酌拨舟师、营于君山、高家庙、绝其粮道、贼势穷蹙、不难扑灭。又一议、九贵山虽经立营、而围犹未匝、若水涸、则君山、高家庙、诸处俱涸、贼于石首、华容、澧州、常德、陆路皆通、君山、高家庙、不以大队立营、则围贼难遍、风浪之中、船不可泊、徒致损坏、若于舟师分拨立营、万无余力。上览三疏、因谕兵部、吴三桂已死、诸逆溃乱之际、宜急取岳州。动支如许钱粮、营治舟舰、入湖三月余、况将军林兴珠、献策甚明、俟湖水尽涸、我船与贼船、俱无所施、彼时多掣舟师、无不足用、我之船舰兵卒、颇属有余、岂可推诿、使大事中阻。今宜于南靖港、君山、高家庙诸处、俱立营垒、断贼粮道、务须困取岳州。至于君山、高家庙诸处、既需大队、应令副都统关保所率之兵、无往江西、改赴岳州、听贝勒察尼调遣。如舟师必难久顿湖中、速以状闻。贝勒察尼等、既围取岳州、安亲王、顺承郡王所奏、俱不必行　　

○庚戌。上驻跸蓟州城西　　

○辛亥。上驻跸石门南　　

○扬威大将军和硕简亲王喇布疏言、茶陵、攸县、水陆俱通、衡州诸处、宜造战船、及小沙船百艘备用。议政王大臣等、议如所请、令劝勉绅衿百姓输助、速行营造。得上□日、造船事关紧要、令刑部侍郎禅塔海、于江南动支正项钱粮、备药礟、及需用器物、前赴茶陵诸处、督理修造。前尚书伊桑阿带往造船官员、仍令偕往　　

○壬子。上奉太皇太后至汤泉。扶太皇太后降辇、入行宫。随率内大臣、大学士、侍卫、及三品以上官、诣孝陵。行礼举哀毕、回鲇鱼池城内行宫驻跸　　

○癸丑。上两诣太皇太后行宫、问安　　

○甲寅。上率内大臣、大学士、侍卫、及三品以上官、诣孝陵展祭　　

○予湖广阵亡户部员外郎委署参领李廷龙、祭葬如例　　

○调正白旗蒙古副都统杭琦、为满洲副都统　　

○福建总督姚启圣疏报、八月十五日、官兵恢复漳平县城。得上□日嘉奖、下部议叙　　

○乙卯。上诣太皇太后行宫、问安　　

○征南将军都统穆占疏报、官兵败贼于耒阳县地方、擒伪守备胡起龙等。下部议叙　　

○丙辰。上诣太皇太后行宫、问安　　

○以阿霸垓故多罗卓礼克图郡王德穆白尔之子楚翁、袭爵　　

○赐西洋国使臣本多白垒拉等、宴赉如例　　

○丁巳。上诣太皇太后行宫、问安　　

○奉命大将军和硕康亲王杰书疏报、遣署副都统禅布等、统兵进剿海贼、两路夹攻、恢复惠安县、解泉州围。以福建巡抚吴兴祚疏报、官兵败贼于白鸽岭、复永春、德化等县、贼渠刘国轩等悉遁、又追败之于赤澳诸处、沉烧贼船六十余艘、剿杀贼兵六千余级。得上□日嘉奖、下部议叙　　

○戊午上诣太皇太后行宫、问安　　

○己未。上诣太皇太后行宫、问安　　

○予出征江西病故镶蓝旗奉国将军白尔图、祭一次　　

○庚申。上诣太皇太后行宫、问安　　

○辛酉。上诣太皇太后行宫、问安　　

○上以孟冬享太庙、奏辞太皇太后回銮。是日、驻跸蓟州城内　　

○先是、征南将军都统穆占疏言、因花善等至郴州、永兴贼遁、故臣未赴永兴、遣副都统宝柱总兵官赵应奎、署副都统雅秦等、各以所部兵、从花善往守。撤臣所部前锋护军甲兵、及汉军绿旗兵、尽还郴州、休息军马、以候谕上□日。已而扬威大将军和硕简亲王喇布疏言、臣闻上三旗内府佐领兵三百人、未发永兴、因檄询花善等。花善等言、此兵至郴州、皆愿军前效力、穆占遂留之。以臣所遣之兵、花善不报臣知、竟留穆占军前、穆占亦不以留兵之事、闻之于臣、倘遇警急、有所调发、亦皆如此、恐误军事。嗣后花善之兵、或听穆占调遣、或听臣调遣、伏候睿裁。上谕、简亲王方剿抚逆寇之际、穆占尽撤其属兵、茶陵、攸县、安仁诸处、所存兵、每佐领不足七人、大将军安亲王、每佐领兵二人、复遣还长沙、致简亲王兵力单弱、遇有调遣、穆占又相去甚远、诚难应时即至。今简亲王赴安仁、相机进剿、其所部兵、当听随宜调遣。简亲王所发官兵、穆占并未商酌、任意留之、不合。其内府佐领兵三百人、仍令发回。至永兴地方本令穆占、简亲王、协同镇守。今若止令简亲王驻守、倘简亲王相机前进、或逆贼来犯、恐兵力单弱、关系匪轻。其令穆占、简亲王、协议、各酌遣官兵、共守永兴。今逆贼吴三桂已死、正急宜剿抚之会、穆占、简亲王、其凛遵谕上□日、同心合力、以图济事。已而喇布复奏、花善、多诺、俱已降黜、永兴见缺统帅、因授内大臣阿密达、扬威将军印、以夸兰大硕塔、阿晋泰等副之、遣往驻镇。上谕、简亲王赴安仁、参赞不可无人。阿密达仍与简亲王偕往。永兴去郴州不远、况穆占前奏郴州、别付一大臣镇守、以便亲赴永兴。宜令穆占、或选彼处所有大臣一员、往镇永兴、或亲往镇守、酌可而行　　

○壬戌上驻跸邦均北　　

○予出征荆州病故正红旗都统拜他喇布勒哈番王国诏、祭葬如例　　

○癸亥。上驻跸烟郊南　　

○甲子。月祭孝昭皇后　　

○上回京。诣皇太后宫问安毕、回宫　　

○予江西阵亡正蓝旗委署副都统王府长史佐领雅赖、祭葬。谥襄壮　　

○予福建阵亡正黄旗三等侍卫委署护军参领参忒黑、祭葬如例　　

○乙丑。孝慈高皇后忌辰。遣官祭福陵　　

○上诣皇太后宫、问安　　

○予浙江阵亡镶红旗驻劄杭州协领一等阿达哈哈番多国、祭葬如例　　

○先是将军鄂内等疏言、贼乘船自岳州赴湘阴、取粮米火药、副都统德业立、提督周卜世等、驻扁山、不行擒获、俾贼逸出。寻贼船由扁山入岳州、彼等又不邀击、纵之入城。上谕、以如许钱粮、造成船舰、调集诸路官兵、水陆并进、以围岳州。乃贼船冲出、既不行阻御、竟致逸出。及其入城、以如许舟师、何以不行邀击、任意纵入。大将军贝勒察尼、其严察明白具奏。至是、察尼疏言、德业立、周卜世等、率一百三十船、截剿兹贼、贼仅二十余船、未能获其一船、畏缩怯懦、纵贼入城。议政王大臣等议、德业立、周卜世等、应革职充伍、令军前效力。得上□日、德业立、周卜世等、本宜如议处分但值剿贼之际、可俱革职留任、效力赎罪。鄂内总统舟师、身为主将、乃用庸懦之徒、致误大事。事平之日、从重议处　　

○丙寅。予荆州阵亡镶红旗一等阿达哈哈番贺色、耀州阵亡镶白旗蒙古驻防江南佐领图尔孟额、各祭葬如例　　
</div>
    <div class="pagination">
<a href="清实录康熙朝实录_page186.html">上一页</a><span>...</span><a href="清实录康熙朝实录_page182.html">182</a><a href="清实录康熙朝实录_page183.html">183</a><a href="清实录康熙朝实录_page184.html">184</a><a href="清实录康熙朝实录_page185.html">185</a><a href="清实录康熙朝实录_page186.html">186</a><span class="current-page">187</span><a href="清实录康熙朝实录_page188.html">188</a><a href="清实录康熙朝实录_page189.html">189</a><a href="清实录康熙朝实录_page190.html">190</a><a href="清实录康熙朝实录_page191.html">191</a><a href="清实录康熙朝实录_page192.html">192</a><span>...</span><a href="清实录康熙朝实录_page188.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
