<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 249 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 249 页/共 1316 页</h1>
    <div class="content">
○旌表孝思纯笃江苏吴县监生陈道修女盛陈氏。摺包　　

○纂修官商衍鎏恭纂　　

总纂官熊方燧恭辑监修总裁世恭阅六月初二日正总裁那恭阅六月二十九日专司藳本陆恭覆阅壬子十月二十六日　　

徐恭阅二签十一月初三日　　

荣月日副总裁唐月日　　

宗室宝恭阅六月十六日

　　

郭恭阅七月初四日　　

陈恭阅九月三十日初校修改下卷肆拾贰签胡家钰恭校熙月日覆校修改下卷肆签朱崇荫详校宗室麒月日总校修改下卷肆拾捌签商衍鎏总校蒙古总裁恩月日

大清德宗同天崇运大中至正经文纬武仁孝睿智端俭宽勤景皇帝实录卷之一百四十一　　

光绪七年。辛巳。十二月。甲戌。谕内阁。翰林院侍讲学士尚贤奏、敬陈乡会试事宜。酌拟四条一摺。著该部议奏。现月　　

○又谕。翰林院侍讲学士尚贤奏、奉天教职选缺。请饬妥议章程等语。著吏部议奏。现月　　

○礼部尚书步军统领正红旗汉军都统恩承丁忧。以吏部尚书广寿、兼署礼部尚书。左翼总兵官崇礼署步军统领。正红旗满洲都统文煜署正红旗汉军都统。镶白旗满洲副都统容贵、署左翼总兵官。现月明发　　

○镶黄旗蒙古都统穆腾阿、因病赏假。以贝勒奕劻署镶黄旗蒙古都统。明发　　

○旌表义烈捐躯、奉天十里河驿丞袁升女二口。摺包　　

○是日壬午年立春。礼部进春山宝座。顺天府进春牛图。照例　　

○乙亥。钦奉慈禧端佑康颐昭豫庄诚皇太后懿旨。恭亲王奕之子载潢。著加恩赏给不入八分辅国公。醇亲王奕譞之子载洸。著加恩赏给奉恩辅国公。现月　　

○谕内阁。前据御史陈启泰奏、吏部于查核兵部拟补郎中一缺。前后两歧。尚书万青藜骫法徇私等情。当谕令都察院堂官查奏。兹据童华等覆奏摺内。于原□□□尔□万青藜授意司员。各堂官争之不得。及万青藜袖出一稿各节。并未逐款查明声叙。殊属含混。著童华等再行确切详查。据实具奏。现月　　

○谕军机大臣等。现在南书房翰林需人。著宝鋆、毛昶熙、于翰詹各员内。择其品学兼优者。酌保数员。候旨考试。现月　　

○蠲缓浙江仁和、富阳、嘉兴、秀水、嘉善、石门、归安、乌程、德清、山阴、临海、甯海、天台、仙居、遂安、萧山、淳安、十七县。暨钱塘等五十二州县。及杭严、嘉湖、台州、衢州、四卫所、灾歉地方。钱漕有差。现月　　

○蠲免浙江临安、新城、于潜、昌化、武康、安吉、孝丰、钱塘、富阳、余杭、西安、龙游、十二县。暨杭州等府属三十三州县。及杭严、嘉湖、衢州、三卫。荒废新种田地钱粮有差。现月　　

○丙子。钦奉慈禧端佑康颐昭豫庄诚皇太后懿旨。此次应给金册。著照成案改用银质镀金。寿庄固伦公主。荣寿固伦公主。除业经赏用金黄服色。并赏坐黄轿外。所有仪卫等项。著照固伦公主例制备。现月　　

○谕内阁。宝鋆奏、沥陈愚悃。请开军机大臣翰林院掌院学士差使一摺。宝鋆宣力有年。精神尚健。当此时事多艰。正宜勉图报称。著俟假满后。即行入直。毋庸开去差使。现月　　

○督办甯古塔等处事宜太仆寺卿吴大澂奏、海参崴华民过多。请设立公所。派员保护。下总理各国事务衙门议。寻奏。此事已由出使大臣曾纪泽。面商俄国外部。并照会东悉毕尔总督。专候覆音。所有设立公所。并选员请旨＜闲＞派各事宜。应俟曾纪泽与俄国议定后。再行请旨办理。报闻。摺包　　

○又奏、请裁撤吉林防军。撙节饷银。留办屯田。以广开垦而实边圉。如所请行。摺包　　

○又奏、校阅防军。将靖边右路裁撤一营。左路左营步队改为马队。分水岭中俄交界、及松花江南岸。添改边门炮台情形。报闻。摺包　　

○以詹事府詹事黄体芳、为内阁学士兼礼部侍郎衔。朱签　　

○以擒获巨匪出力。赏骁骑校春恒等蓝翎。余升叙有差。摺包　　

○以擅权徇私。革达呼尔总管富勒庆阿职。索伦总管文成、革职留任。摺包　　

○以行使假票。革陕西补用总兵谢正球等职。并讯办。摺包　　

○蠲缓江苏长洲、元和、吴、吴江、震泽、常熟、昭文、昆山、新阳、娄、金山、青浦、武进、阳湖、无锡、金匮、江阴、宜兴、荆溪、丹徒、丹阳、溧阳、太仓、镇洋、嘉定、太湖、华亭、靖江、奉贤、南汇、宝山、三十一厅州县。暨苏州、太仓、镇海、金山、镇江、五卫。荒废灾歉田地钱漕租课有差。现月　　

○丁丑。钦奉慈禧端佑康颐昭豫庄诚皇太后懿旨。前据内阁侍读学士文硕奏、门禁宜严。并变通大臣进班章程各摺片。著醇亲王奕譞。会同御前大臣等妥议具奏。现月　　

○谕内阁。前据御史邬纯嘏、奏□□□尔□河南候补道蒋珣等各款。当谕令梅启照查明具奏。兹据奏称。查明道员蒋珣前在署臬司任内。并未需索节寿陋规。惟值伊母生日。僚属闲有馈遗。略为收受。禹州创办药材厘捐。奏明设局。并无受贿消弭控案情事。其在省城置买市房。虽系藉作公所。究属不知避嫌。候补知府欧阳霖。前在河内县任内。裁去里总。改立急公社名目。后因有弊。事遂寝废。未闻有长粮加漕受贿枉法、及乾没穵河款项等事。惟在省城置买住宅。亦属不知避嫌等语。蒋珣、欧阳霖、均著交部照例议处。至知县赵集成、前在安阳县任内。有需索盐店陋规情事。业经病故。著免其置议。尉氏县知县李步云、徵收商城县任内税契银两。查已如数批解。与李鹤年并非至戚。亦无门丁等招摇撞骗实据。该员业经调省。其有无嗜好。著李鹤年随时察看。至禹州添设厘局。能否裁撤。并著该抚酌度情形。奏明办理。现月　　

○又谕。刑部奏、审明叠窃宫殿铜练宝匣等物贼犯。按律从重定拟一摺。此案袁大马、袁立儿、王五、胆敢纠夥叠窃宫殿铜练宝匣等物。睯不畏死。至于此极。徐志祥身充太监。辄敢吸食鸦片。复招引窃贼、肆窃宫禁。实属罪不容诛。连毛儿、大胡、于禁城重地。肆行出入偷窃。侯善详知情销赃。亦属异常藐法。亟应从严惩办。袁大马即袁得山。袁立儿即袁顺儿。王五即王立儿。均著处斩。徐志详依拟应斩。著即行正法。连毛儿、大胡即胡大、侯善详即善子侯、均著依拟斩监候。以肃法纪。其在逃之韩老西、李三狗、狄合儿、刘四、定福、傅九等、仍著步军统领衙门、顺天府、五城御史、一体严拏。务获究办。所有拏获此案各员弁。著该衙门查明。奏请从优奖励。其在内直班之前锋统领、护军统领、总管内务府大臣、平日漫无觉察。所司何事。著各该衙门查取职名。照例议处。直班官兵。著按照各该犯供出日月。一并查明。分别惩处。现月　　

○谕军机大臣等。梅启照奏、河工紧要。援案请添拨来年防险银两。暨南岸上三厅。请另添拨银两各摺片。据称黄河两岸各厅。叠出险工。修守同关紧要。额款实难敷用。援案请添拨防险银二十五万两。分拨南岸各厅银十三万五千两。北岸各厅银十一万五千两等语。著李鹤年饬令藩司、于年前先拨四成。春汛再拨六成。以资应用。至南岸上三厅等工。屡生险要。用款既属不敷。即著李鹤年于历年节省防险项下。添拨银四万五千两。同欠拨本年尾款。于年内分次赶解。以重要工。梅启照务当督饬道厅各员。撙节动支。认真赶办。毋得稍涉虚糜。将此由四百里各谕令知之。现月　　

○安徽巡抚裕禄奏、请添设安徽涡阳县拔贡一名。下礼部议。寻奏、安徽涡阳县学、现在廪增附生已至一百余名。嗣后请增设选拔一名。自下届乙酉为始。依议行。　　

○理藩院尚书镶白旗汉军都统麟书出差。以工部尚书瑞联、兼署理藩院尚书。豫亲王本格、署镶白旗汉军都统。现月明发　　

○刑部左侍郎薛允升出差。以礼部右侍郎祁世长兼署刑部左侍郎。现

月

　　

○戊寅。以京师仍未渥沛祥霙。上复诣大高殿祈祷行礼。　　

○遣礼亲王世铎恭祀天神坛。肃亲王隆勤恭祀地祇坛。惠郡王奕详恭祀太□山戊不□坛。　　

○遣惇亲王奕誴诣时应宫。恭亲王奕诣昭显庙。贝勒载澂诣宣仁庙。贝勒载滢诣凝和庙、拈香。现月　　

○伊犁将军帮办军务大臣金顺奏、接准俄国总督来文。定期举办交还伊犁。得旨。交收一切事宜。务须查照约章。慎重办理。毋得稍涉大意。摺包　　

○又奏、派队严密剿捕伊犁陕回情形。得旨。汪时举、耿春荣均著交部从优议恤。伊犁陕回尚多。现值交收之际。该将军惟当相度机宜。妥筹防范。毋稍大意。摺包　　

○添铸伊犁镇总兵印信。暨抚民同知、理事同知关防。从伊犁将军金顺请也。　　

○予因公被害外委冯自学等优恤。摺包　　

○己卯。谕军机大臣等。刘坤一奏、本年冬漕遵办河运。请饬疏浚河道一摺。据称本年江北冬漕。仍办河运。山东戴村坝虽经修筑。仍当随时保护。其新挑十字河。现又淤垫。陶城埠口门外淤滩沙埂。均须分别挑浚。请饬河道总督山东巡抚赶紧办理等语。漕运关系紧要。著梅启照、任道镕、严饬该管河道各员。赶将淤浅各工。认真疏浚。一律深通。俾利漕行。其戴村霸业经修筑坚固。仍著随时饬属妥为整理。毋稍延误。左宗棠、刘坤一、即饬该司道等。将雇船兑运各事宜。提前赶办。以期迅速。将此各谕令知之。现月　　

○又谕。杜嘎尔等奏、请饬催欠饷、以济兵艰一摺。据称乌里雅苏台防军积欠饷项。自光绪四年户部议准催解后。虽各省陆续筹解。现尚欠发半关口分二十九个月。核计河南欠解银二十六万五千两。山东欠解银十三万三千两。安徽欠解银四万七千两。江西欠解银四万五千二百九十余两。拟请饬令河南于欠饷内先拨银六万两。山东于欠饷内先拨银五万两。安徽江西于欠饷内各先筹拨一半。嗣后河南、山东、每年各拨银三四万两。江西、安徽、每年各拨银一万两。以冀随时补放等语。乌城防军困苦。需饷甚殷。著李鹤年、任道镕、裕禄、李文敏、督饬藩司。于应解欠饷内。各按所请数目。设法先行筹解。以济要需。嗣后每年源源接济。毋令缺乏。将此各谕令知之。　　

○云贵总督刘长佑等奏、拏办昭通土匪情形。得旨。仍著刘长佑等督饬地方文武。并知照四川贵州各省。将逃匿匪徒。合力拏办。以靖边隅。麟志等、均著照所请。交部分别议处。出力各员。均著照所请奖励。内涂开科并赏给阿克敦巴图鲁名号。朱名录并赏给绰勇巴图鲁名号。林春芳并赏给坚勇巴图鲁名号。张宗久等、均著交部从优议恤。　　
</div>
    <div class="pagination">
<a href="清实录光绪朝实录_page248.html">上一页</a><span>...</span><a href="清实录光绪朝实录_page244.html">244</a><a href="清实录光绪朝实录_page245.html">245</a><a href="清实录光绪朝实录_page246.html">246</a><a href="清实录光绪朝实录_page247.html">247</a><a href="清实录光绪朝实录_page248.html">248</a><span class="current-page">249</span><a href="清实录光绪朝实录_page250.html">250</a><a href="清实录光绪朝实录_page251.html">251</a><a href="清实录光绪朝实录_page252.html">252</a><a href="清实录光绪朝实录_page253.html">253</a><a href="清实录光绪朝实录_page254.html">254</a><span>...</span><a href="清实录光绪朝实录_page250.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
