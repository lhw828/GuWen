<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1732 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1732 页/共 1860 页
  </h1>
  <div class="content">
   ○谕、福康安等奏、增城县民温廷谷、现年九十五岁。陆丰县监生郭维旭、现年八十九岁。均系五世同堂。请予锡赉等语。温廷谷、郭维旭、俱年登耄耋。绕膝曾元。洵为昇平人瑞。所有应行赏赉之处。著该部照例办理。　　

○又谕曰、伍弥乌逊奏、杜尔伯特贝勒达瓦丕勒病故。达瓦丕勒、宣力有年。兹闻溘逝。朕心悯恻。著赏银三百两办理后事。其贝勒即著伊子齐默特多尔济承袭。　　

○庚午。谕军机大臣等、据梁肯堂奏永定河滩村庄。实无添建房屋一摺。并绘图贴说呈览。朕阅图内所注大清河地方。似有错误。东淀河一带。朕屡曾亲临阅视。于水道支流。素所稔悉。该处当凤河下游。斜埝外迤下向东河道。应是大清河。其自西南来会注之水。应是东淀河。今将大清河三字。写于两河会合之地。而东淀并未绘出。殊属牵混。已用朱笔标识。应将图样略加展宽。分晰绘出。以清眉目。至河滩内旧住村庄。既据该督查明柳坨等十一村。俱已迁净。其余一百十二村。迁去一千六百余户。并无另增房屋。著传谕该督、严饬所属。申明例禁。经此次清查之后。务须随时实力查察。不得再有私行占住民户。致碍河道也。　　

○以杜尔伯特镇国公鄂勒哲鄂罗什瑚、为杜尔伯特盟长。　　

○辛未。孝庄文皇后忌辰。遣官祭昭西陵。　　

○上诣慈宁宫、寿康宫、行礼。　　

○是日起。上以岁暮祫祭太庙。斋戒三日。　　

○壬申。谕军机大臣曰。伍拉纳奏、署同安县知县张学溥、缉获崖州拒捕官兵案内盗犯邓全、吴佑二名。审系同夥共二十二人。乘驾纪日盗船。于六月二十五日。驶至广东虎头山外洋。遇船六七只在洋对敌。见有一船损坏。该犯等乘势驶拢。同各盗船人众拥上。抢夺马褂腰刀。拒伤官兵。各自回船逃逸。那日见各船互相抵敌。乘势往抢。实不知何人把官兵伤害。其先在洋面盗船三只。并非同夥。再三诘讯。姓名尚无指实。其如何拒捕戕官确情。恐有不实不尽。再须质证之处。未便遽请正法。仍将邓全等严行监禁等语。此案前据福康安奏、盘获崖州案内夥盗关应华等四犯。供出拒捕日期。及洋面尚属相符。惟关应华等所供案内盗首。系何起文、李广才、蛋家二、亚常、大辫三、共船五只。降李广才一船落后。其拒捕伤官首夥。实系何起文等四船。与本日伍拉纳奏到邓全所供祇有盗船三只。船数不符。且关应华等供词内、亦无邓全等坐驾纪日船只。乘势抢劫。帮同拒捕之语。情节未能吻合。恐各供均有不实不尽。及另有逸盗之处。自应将邓全等解粤质讯。今伍拉纳奏请将该犯等严行监禁。咨明广东核办。往返咨查。耽延时日。转致久稽显戮。所办殊属错误。著传谕该督、即将邓全、吴佑二犯。派委妥协员弁。小心解送广东。交福康安确加审讯。审明后即行正法。若羁禁日久。恐防范稍疎。致有越狱脱逃之事。再邓全等所供逸盗纪日等二十犯。关应华等所供逸盗李广才等三十余犯。多未就获。著传谕福康安、伍拉纳、严饬文武员弁。上紧缉拏。其沿海各省地方。海道俱属相通。恐该犯等闻闽粤洋面追拏紧急。窜入他省洋面藏匿。并著各该督抚、一体严缉务获。毋使一名漏网。至同安县知县张学溥、拏获盗犯邓全、吴佑二名。尚属留心缉捕。并著伍拉纳、将该员送部引见。以示鼓励。　　

○又谕曰、梁肯堂奏、据署磁州知州明昆禀报、查获图财谋命之刘松一犯。搜出邪教歌单一纸。讯明该犯在山西壶关县地方。打柴度日。与三皇老祖教首杨便熟识。听从入教。给与歌单。现在飞咨山西巡抚。查拏杨便、及入教夥犯。并移咨河南巡抚。严查该犯原籍家中、有无收藏不法字迹。提省严审等语。所办尚好。邪教惑人。最为风俗人心之害。杨便胆敢设立三皇邪教名目。编造歌词。聚众敛钱。甚属可恶。不可不严密查拏。逐一根究。以尽根株。著传谕书麟、即密派员役。赴壶关县地方。将杨便速行缉获。确访邪教来历。及传教夥犯。严切追究。从重办理。毋得稍有纵漏。并著穆和蔺、即饬该县前往刘松家内。搜查曾否收存不法字迹。提讯该犯家属。有无在原籍将邪教歌词、授徒传播之处。据实严查。毋任隐饰漏网。至刘松既身带歌词。潜赴磁州一带。沿途难保无听从入教之人。亦著梁肯堂一面留心查访。一面亲提该犯、研究邪教来历。有无辗转煽惑。并在壶关县地方起意谋死李永白实情。一并严审明确。据实具奏。再明昆、系原任承德府知府。甫于马十案内降调。今能于署磁州任内。访获过路匪犯。究出邪教歌单。尚属认真。著送部引见。　　

○癸酉。以岁暮祫祭。遣官祭太庙中殿、后殿。　　

○谕曰、穆和蔺奏、宁陵县民周兴邦、武安县民王丕才、俱年届九旬。五世同堂请予赏赉等语。周兴邦、王丕才、年登耄耋。绕膝曾元洵属昇平人瑞。所有应行赏赉之处。著该部照例办理。　　

○甲戌。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○遣官祭太岁之神。　　

○谕军机大臣曰、庆成带同尹壮图赴山西、直隶、山东等省盘查。均无亏空。现已往江南盘验。节次据尹壮图具奏、经过各州县地方。百姓俱极安帖。随处体察。毫无兴叹情事等语。可见所奏商民半皆蹙额兴叹。竟属全无影响。今既目击商民乐业情形。自不能复置一辞。但伊从前道路所闻。得自何人传说。纵不能认识商民。将名姓一一指出。而该地方官吏。系属何人。岂竟不能记忆。且伊前次覆奏摺内、即云蹙额兴叹。系指牧令不能约束胥吏而言。究系何处牧令。自必确有其人。即如其所经之直隶、蹙额兴叹之官吏为谁。著庆成即向尹壮图确切询明。令其指实具奏二三人。再尹壮图丁忧回籍时、由京至滇。祇过直隶、河南、湖广、贵州等省。何以伊前摺内、又有经过江浙、广西各省之语。自系尹壮图纡道前往各处。与地方官交接。以为抽丰之计。并著庆成、将伊回籍时。因何由江浙、广西等省之处。一并询明具奏。　　

○乙亥。上御保和殿。赐朝正外藩筵宴。左翼。科尔沁和硕亲王恭格喇布坦。多罗郡王喇什端罗布、喇什噶勒当。多罗贝勒济克济扎布。辅国公纳逊巴图。诺观达喇。公品级一等台吉拉旺。琳沁多尔济。丹准旺布。一等台吉敏珠尔多尔济。巴林亲王品级多罗郡王巴图。固山贝子和硕额驸德勒克。固山贝子多尔济喇布坦。奈曼多罗郡王拉旺喇布坦。土默特多罗贝勒索诺木巴勒珠尔。固山贝子色布腾喇什。翁牛特多罗贝勒济克济扎布。多罗额驸班珠尔。二等台吉哈斯巴图尔。喀喇沁固山贝子丹巴多尔济。辅国公温都尔瑚。多罗额驸扎密扬多布丹。二等塔布囊固山额驸喇特纳吉尔第。敖汉固山贝子桑济扎勒。镇国公纳木扎勒多尔济。固山额驸扎尔瓦。乌珠穆沁辅国公玛哈布尔尼雅。阿巴噶扎萨克一等台吉巴勒丹色楞。归化城土默特二等台吉巴勒丹多尔济。鄂尔多斯四等台吉拉旺多尔济。右翼。科尔沁和硕亲王旺扎勒多尔济。喀喇沁亲王品级多罗郡王多罗额驸满珠巴咱尔。浩齐特多罗郡王敏珠尔多尔济。喀尔喀多罗郡王桑斋多尔济。扎萨克多罗贝勒达克丹多尔济。固山贝子逊都布多尔济。扎萨克镇国公达什格哷克。扎萨克辅国公索诺木扎布。公品级扎萨克一等台吉萨兰多尔济。干珠尔扎布。扎萨克一等台吉楚克苏木扎布。贡楚克。贡格拉什。回部郡王品级多罗贝勒哈第尔。阿巴哈纳尔多罗贝勒玛哈巴拉。乌珠穆沁多罗贝勒旺楚克。鄂尔多斯多罗贝勒栋罗布色棱。辅国公丹津多尔济。阿巴噶固山贝子朋楚克。归化城土默特辅国公索诺木旺扎勒。青海辅国公根敦端多布。伊克明安辅国公呢玛藏布。土尔扈特三等台吉额琳沁达瓦。四等台吉格苏勒。绰罗斯三等台吉舍楞。和硕特四等台吉宗济特。车木伯勒。哈萨克汗斡里素勒坦之弟多索里素勒坦。及朝鲜国正使光恩尉金箕性、副使礼曹判书闵台焀、暹罗国正使拍簪令思达那末蚋刹突、副使啷疎越理买抵屋八突、缅甸国大头目便居也控等三人。及领侍卫内大臣等。召左翼。科尔沁和硕亲王恭格喇布坦。多罗郡王喇什端罗布。喇什噶勒当。巴林亲王品级多罗郡王巴图。固山贝子和硕额驸德勒克。奈曼多罗郡王拉旺喇布坦。土默特多罗贝勒索诺木巴勒珠尔。翁牛特多罗贝勒济克济扎布。敖汉固山贝子桑济扎勒。右翼。科尔沁和硕亲王旺扎勒多尔济。喀喇沁亲王品级多罗郡王多罗额驸满珠巴咱尔。浩齐特多罗郡王敏珠尔多尔济。喀尔喀多罗郡王桑斋多尔济。固山贝子逊都布多尔济。回部郡王品级多罗贝勒哈第尔。乌珠穆沁多罗贝勒旺楚克。鄂尔多斯多罗贝勒栋罗布色棱。哈萨克汗斡里素勒坦之弟多索里素勒坦等。至御座前。赐酒成礼。　　

○是月。两江总督孙士毅、署江苏巡抚长麟奏、接准浙江巡抚咨会、象山洋面盗匪尚无就获。恐乘间窜入江省。应一体堵截。臣等现严饬各属。实力查拏。务期速获。得旨、应留心实力查拏。　　

○福建台湾镇总兵奎林、台湾道万钟杰奏、彰化县匪徒纠众结会。现督饬各属。拏获张标等三十六犯。分别斩决充军。其未获犯谢志等十三名。仍严饬文武。上紧催拏。不使一名漏网。批、此人可恶。今获否。又批、所办可嘉。即有旨谕。　　

○湖广总督毕沅、湖北巡抚福宁奏、楚省自收买小钱以来。共收过小钱七万四千三百五十余觔。现在市廛交易制钱。物价颇觉平减。得旨、毋致终怠可也。　　

○是年、追予出师安南阵亡游击萧应得一员。都司卢文魁等六员。守备冯天玙等九员。千总杨起龙等十四员。把总李世俊等十员。外委谢廷超等九十一员。额外外委吴秀芳等十四员。汉土马步兵丁李上通等六千八百七十六名。祭葬恤赏如例。俱入祀昭忠祠。　　

○旌表孝子、福建等省民陈日焜等四名。顺孙、福建民刘继諲一名。孝女、江西萧氏一口。守节合例、八旗闲散宗室、荣亲妻富察氏等十一口。满洲、马甲巴哈那妻鄂木托氏等一百五十口。蒙古、护军永明妻刘氏等五十六口。汉军、闲散高炜妻吴氏等二十四口。内务府、披甲海常妻甯氏等四口。奉天等省、驻防闲散李国强妻赵氏等一百三十七口。直隶等省、民王茂翰妻蔡氏等四百六十二口。夫亡殉节、江苏等省、民秦汝楫未婚妻朱氏等二十三口。未婚守志、镶黄旗蒙古、闲散硕成聘妻高佳氏一口。直隶等省、民关口聘妻吴氏等二十口。百岁寿民妇、浙江等省、庞韶九等三十八名口。各给银建坊如例。　　

○一产四男、直隶民陈化新妻刘氏一家。一产三男、山东等省。民徐耀才妻曹氏等五家。　　

○会计天下民谷数。各省通共男妇三万一百四十八万七千一百一十五名口。各省存仓米谷四千五百四十八万六千六百一十石二斗八升三合四勺。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百六十九



大清高宗法天隆运至诚先觉体元立极敷文奋武孝慈神圣纯皇帝实录卷之一千三百七十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十六年。辛亥。春。正月。丙子朔。上诣奉先殿行礼。　　

○诣堂子行礼。　　

○御太和殿受朝。作乐宣表如仪。诣大高殿、寿皇殿、行礼。　　

○遣官祭太庙后殿。　　

○御乾清宫。赐皇子、皇孙、皇曾孙、皇元孙、诸王等宴。　　

○丁丑。谕、上年江苏徐州府属萧县砀山等县。因毛城铺土坝刷宽。漫水下注。民田庐舍。间被淹浸。致成偏灾。业经降旨、令该督抚实力抚恤。分别蠲缓。并动拨银两。给予赈济。小民自可不致失所。第念该处被灾地方。今春正赈已毕。青黄不接之时。民力恐不无拮据。著再加恩、将萧县、砀山、睢宁三县。八九分灾。无分极次贫民。概行展赈一个月。其卫所饥口、及贫生、兵属。亦著照正赈之例。一体办理。至该三县被灾五分、并勘不成灾地方。及铜山、沛县、邳州、宿迁、山阳、清河、阜宁、盐城、安东、桃源、泰州、东台、兴化、海州、沐阳等十五州县。并淮安大河二卫。勘不成灾之区。仍著该督抚察看情形。酌借口粮耔种。以资接济。该督抚务须董率所属。悉心经理。俾茅檐蔀屋。渥泽均沾。以副朕顺时施惠。恩加无已至意。该部即遵谕行。又谕、上年安徽省宿州灵璧等各州县。因毛城铺土坝刷宽。漫水下注。民田庐舍。间被淹浸。业经降旨、令该抚实力抚恤。分别赈济。小民自可不致失所。第念今春正赈已毕。青黄不接之时。贫民糊口德资。著再加恩、将宿州、灵璧、泗州、三州县。被灾八九分贫民。无分极次。概行加赈一个月。其卫所饥口、及贫生、兵属。亦著照正赈之例。一体办理。至宿州、灵璧、泗州、旴＜日台＞、五河、被灾五六七分贫民、及勘不成灾之凤阳、怀远、凤台、寿州、定远、霍邱、天长、滁州、全椒、来安、舒城等十一州县。仍著该抚察看情形。酌借口粮籽种。以资接济。该抚务须董率所属。实心经理。俾灾黎均沾恺泽。以副朕轸念穷檐。并惠春膏至意。该部即遵谕行。又谕曰、保宁奏、大竹县民许志荣、现年一百一岁。资州民曾友仁、现年一百岁。绵州民妇唐罗氏、现年一百一岁。俱请旌表等语。许志荣、曾友仁、唐罗氏、均年届期颐。精神矍铄。洵为寿宇祥徵。所有应行赏给银两缎匹。及建坊旌表之处。著该部照例办理。　　

○又谕曰、王懿德奏、长沙县民刘光任、现年一百岁。五世同堂。恳请旌赉等语。刘光任寿享期颐。曾元绕膝。洵为昇平人瑞。所有应行建坊旌表、及加恩赏赉之处。著该部照例办理。　　

○是日立春。顺天府进土牛春山宝座。　　

○戊寅。谕、据姚棻奏、万载县民邝南辉、监生鲍启仁、上高县生员李干秀、兴国县职员徐佐达、崇仁县民杨文智、崇义县监生郭濂、现俱五世同堂。请予锡赉等语。邝南辉等、俱年登耆耋。绕膝曾元。洵为昇平人瑞。所有应行赏赉之处。该部照例办理。又谕、据姚棻奏、永新县民胡遇轩、刘西侯、广丰县民妇徐吕氏、现年均一百岁。请予旌表等语。胡遇轩等、俱年届期颐。精神矍铄。洵为寿世祥徵。所有应行赏赉、并建坊旌表之处。该部照例办理。　　

○是日起。上以祈谷于上帝。斋戒三日。己卯。谕、上年直隶永平天津河间等府属各州县。夏秋雨水较多。河流涨发。田禾被淹。致成偏灾。节经降旨、令该督实力抚恤。并于天津北仓。截留漕米、及通仓拨给米石。分别赈济。毋使一夫失所。第念今春正赈已毕。青黄不接之时。小民生计维艰。口食恐不无拮据。著再加恩、将顺天府属之文安、宝坻、大城、武清、宁河、永清、东安、霸州、蓟州、保定、永平府属之乐亭、滦州、卢龙、昌黎、保定府属之清苑、新城、雄县、高阳、河间府属之河间、献县、阜城、交河、东光、景州、天津府属之天津、青县、静海、沧州、遵化州属之玉田、丰润等三十州县。所有八分灾极贫、九分灾极次贫民。俱著加赈一个月。俾民食得资接济。至被灾较轻之六七分、及八分灾之次贫、并勘不成灾地方。仍著该督察看情形。或酌借口粮籽种。或减价平粜。分别酌办。该督务须督饬所属。实心经理。俾灾黎均沾恺泽。以副朕普锡春祺。恩加无已至意。该部即遵谕行。又谕、上年山东省平原、禹城、齐河、德州等各州县。因夏秋雨水较多。河流涨发。田禾被淹。致成偏灾。节经降旨、令该抚实力抚恤。分别蠲缓。并拨帑截漕。一体赈济。毋使一夫失所。第念今春正赈已毕。青黄不接之时。小民生计维艰。口食恐不无拮据。著再加恩、将平原、禹城、齐河、德州、长清、德平、济阳、临邑、陵县、聊城、茌平、高唐、堂邑、馆陶、清平、莘县、冠县、恩县、博平、范县、临清、邱县、夏汁、武城、商河、滨州、乐陵等二十七州县。并坐落卫地。被灾九分极次贫民。于正赈之外。加赈两个月。其七分八分极次贫民。俱展赈一月。以资接济。至被灾五分六分、及勘不成灾之区。仍著该督察看情形。或酌借口粮籽种。或减价平粜。分别酌办。该抚务须督饬所属。实心经理。俾灾黎均沾渥泽。以副朕惠爱闾阎。敷锡春祺至意。该部即遵谕行。庚辰。上诣南郊斋宫斋宿。　　

○辛巳。祈谷于上帝。上亲诣行礼。　　

○壬午。世祖章皇帝忌辰。遣官祭孝陵。　　

○上诣雍和宫行礼。　　

○谕、据勒保奏、平凉县民陈世道、现年一百一岁。恳请旌表等语。陈世道寿逾百龄。精神矍铄。洵为昇平人瑞。所有应行赏赉、及建坊旌表之处。著该部照例办理。　　

○癸未。谕曰、梁肯堂奏、蠡县耆民沈良柱等、俱年跻九袠。五世同堂。恳请赏赉等语。沈良柱、冯之真、王双才、王又楚、郝子成、魏赞、楚光宗、王文正、俱年臻耄耋。绕膝曾元。洵为熙朝盛事。所有应行赏赉之处。该部察例办理。又谕曰、惠龄奏、寿光县耆民胡恭等、年逾百龄。恳恩旌表等语。胡恭、赵之曾、杨鸿庵、均寿过期颐。精神矍铄。洵属昇平人瑞。所有应行赏赉、及建坊旌表之处。著该部察例具奏。　　

○又谕曰、秦承恩奏、大荔县民张之璋等八家。均系五世同堂。其寿妇胡冯氏、现年一百三岁。又三水县民赵邦杰、十世同居。请予赏赉旌表等语。张之璋等、或昌贻五世。算纪百龄。或十叶同居。一门聚庆。询属昇平嘉瑞。所有应行锡赉、及建坊旌表之处。著该部分别察例办理。　　

○甲申。享太庙。遣怡亲王永琅、恭代行礼。　　

○遣官祭太岁之神。　　

○上诣大高殿行礼。御紫光阁。赐蒙古王、贝勒、贝子、公、额驸、台吉、大臣、及哈萨克、杜尔伯特、土尔扈特、朝鲜、暹罗、缅甸国、使臣等宴。并赏赉有差。　　

○御重华宫。召大学士、及内廷翰林等茶宴。以洪范九五福之一曰寿联句。谕、前命军机大臣议覆浙江提督陈杰条奏、选拔千把外委。应按照总督提督驻劄地方。就近考验一摺。行令两江等处。各就该省营伍道里情形。悉心妥议具奏。彼时朕以此等微末弁兵。分隶各提镇标营管辖。其有距总督驻劄地方较远者。于选拔时。必须前赴总督衙门考验。恐资斧维艰。且往返转需时日。是以谕令该督等、将隔省各标营。如何就近令提督总兵自行考拔之处。酌定章程。另行核办。原为体恤末弁起见。嗣据两江湖广闽浙等省。陆续奏到。情形各有不同。兹福康安奏、千把二项。职分较大。所得养廉。较诸文员中州判县丞为加优。一加拔补。即可食廉。赴考不虞拮据。嗣后各营千把缺出。请循照旧例。仍送总督考拔。其外委及额外外委缺出。各归就近考拔等语。所议甚是。千把职任虽微。但一经拔补。将来即可膺都司守备之选。若本营镇将考送、或有不公。提督瞻顾情面。不行驳饬。适足以启幸进诸弊。即总督巡阅时复行考验。查出徇情弊窦。参革示惩。而该弁业已拔补有年。于营伍操防。不无贻误。转非慎重戎行之道。即如前年福康安参奏、总兵叶至刚滥送兵丁吕豪一案。是其明证。嗣后直省提镇协营。遇有千把缺出。仍由提督转送总督考试拔补。其外委及额外外委。例无养廉。所得饷银。亦属无几。恐其惮于远涉。隳其上进之心。著照福康安所议行。该部知道。又谕、向来各省遇有寿民年逾百岁。及五世同堂。应行旌表赏赉之处。俱系照例具题。嗣因朕得有五代元孙。上年又系朕八旬寿辰。中外臣民。同深欢忭。是以各督抚于所属民人内。见有年登耄耋。膝绕曾元者。具摺入告。以为昇平盛事。然在上年奏报则可。此后仍当照例具题办理。朕从不侈言祥瑞。崇尚虚文。总期时和年丰。天下共享盈宁之福。斯实为庥徵上瑞。如不过皓首庞眉。含饴衍庆。固属闾阎佳事。而朕廑念黎元。时深愿望者。实在彼而不在此也。嗣后各省有百岁耆民、及五世同堂等事。著各该督抚仍照向例具题。给予旌赏。不必专摺奏请。所有本日穆和蔺奏、汜水县民李汝霖、封邱县民张廷照、长麟奏铜山县民王进公、福崧奏、乌程县民翁尚英、临海县民侯介福、瑞安县民蔡次玉等。即著该部照例办理。谕军机大臣等、据福康安等奏、审讯崖州案内夥盗关应华等、供称并未随同拒捕。但既已搬取器械。即与拒捕无异。自应照例定拟。被掳之董胜发等二名。讯未行劫。但在盗船上听从使令。未便即行宽释。俟获到盗首。另行讯明定拟。此案已经得有踪绪。乘此搜捕。较为得力。至盗首及各夥盗。据关应华等供称、现往短棉农耐等处躲避。不得以该处系安南所属地方观望。复经照会阮光平、令于境内一体挨查。盗匪自无从窜逸等语。所办俱是。已于摺内批示。现在粤省地方文武各员。经福康安等认真督率。俱知上紧访缉。设法追拏。案内匪犯。自无难全数弋获。福康安等、惟当督饬所属。益加严密购线寻踪。不得以已获数犯。稍存疏懈。至盗首及夥盗等、逃往安南之短棉。农耐地方藏匿。冀延残喘。福康安已行知阮光平一体查缉。并著福康安再行照会该国王。以盗犯等因内地查拏严紧。窜往尔国所辖之地方避匿。如能按名拏送。奏闻大皇帝。自必仰蒙恩奖优赏。即或该犯等往来洋面。奔窜无定。不能跟踪拏获。亦当派人严密搜查。勿使潜匿安南境内。驱回内地。以便官兵截拏。此等匪犯。若在尔国地方藏匿。驱除未尽。必致劫掠滋事。为害行旅。于尔国亦多未便。如此明白宣示。该国王感激朕恩。自当严饬境内帮同缉捕也。至陈亚太供出盗首亚常、夥盗英亚九等各犯。务须上紧缉拏。毋任漏网。其各营县员弁禀报续获洋匪各案。著福康安等逐案研讯。严行定拟具奏。将来拏获盗首时。其出力之官弁兵丁等。并著福康安等查明具奏。侯朕酌量加恩。以示鼓励。将此传谕知之。又谕、据长麟奏、各属造报民数未确。请展限核实查造等语。国家承平日久。生齿日增。户口自必益增繁庶。各省督抚、于年底奏报。亦祗就各州县开造清册。汇核缮奏。祗觉繁增。然原属具文。无甚关系。若长麟所奏。必另行委员清查办理。户口殷繁。势难一一查核。即细加查造之后。亦断不能一无舛漏。且恐吏胥藉端滋扰。更非安辑闾阎之道。长麟祗须照例造册奏报。毋庸过为稽核。转滋扰累而无实际也。将此传谕知之。乙酉。谕、前据尹壮图具奏、督抚因有赔项。派累属员。以致仓库多亏。小民兴叹。屡经降旨询问。尹壮图全改其言。虚誉朕爱民勤政。及至询其实事。尹壮图节次覆奏。总不能指实一人一事。因令庆成带同赴山西、直隶、山东、江南等省。盘查仓库。俱无亏短。是尹壮图逞臆妄言。其罪已无可逭。揆其初奏之意。不过自揣才具甚庸。学问又劣。于尚书督抚不敢奢望。而思藉此一奏。或可内擢侍郎。外用学政。殊不知朕之用尹壮图为阁学。原以云南现无大员。故尔不次升擢。若论其才具学问。于阁学已为幸获。今尚欲妄思干进。其希荣卑鄙之念。朕早已灼见其肺肝。若谓其以建白沽谠直之名。虽庸人亦知其不能出此。惟伊前摺内所奏。各省多有亏空。奏请盘查。尚不得不谓之有所建白。但朕综理庶务。从不肯察察为明。五十余年。未尝有特派大臣清查仓库者。盖缘偏听一人。即恐其人藉端勒索。查弊适足以滋弊。而督抚藩臬举不足信。何以委之地方重任。至其所称吏民蹙额兴叹之语。则实造作无稽。天良尽泯之言。不可不辨。试思我国家列圣相承。厚泽深仁。洽于寰宇。圣祖仁皇帝御宇六十一年。普免天下钱粮二次。漕粮一次。世宗宪皇帝十三年中。整纲饬纪。内外肃清。爱民实政。不可殚述。其时因筹办西北两路军糈。未及议及普蠲之事。迨朕缵绪承庥。临御五十六年。偏灾赈恤。蠲贷频施。以及修筑河工海塘。捍卫民生。所费何止万万。而普免天下钱粮四次。漕粮二次。为数又不啻数千万万。孚惠闾阎。有加无已。朕历观史册。自胜国以溯汉初。仅有汉文帝赐农民田租之半。史臣已侈为美谈。从未有如我朝普免正供。再三再四者。朕爱养黎元。如伤在抱。惟恐一夫不获。施惠犹以为未足。是以宵旰忧劳。勤求民瘼。迨今年逾八秩。犹日孜孜。无事无时。不以爱民为念。虽底小康。犹怀大惕。从不肯矜言示惠。朕尝称易象云。有孚惠心。勿问元吉。实膺之心而见之诗文。不啻再三也。乃尹壮图忍为此蹙额兴叹之言。直似方今天下。民不聊生。不特诬及朕躬。并将亿兆黎民爱戴悃忱。全为泯没。故不得不将朕子惠元元之实政实心。一为剖析。天下之民。具有天良。方将感悦之不暇。亦何至怨讟烦兴。朝不谋夕乎。兹如尹壮图所言。竟已民不堪命。何以百数十年。海宇清宁。地方无事。即有王伦、苏四十三、田五、林爽文等、一二乱民。聚众滋事。亦无不立就扑灭。民皆安堵。若夫天下之大。兆民之众。贫富本属不齐。其中有拙于谋生。自伤穷困者。事所难免。况国家承平日久。生齿日繁。物产只有此数。而日用日渐加增。康熙年间。朕在冲龄时。即闻乳保等有物价昂贵。度日艰难之语。今又七十余年。户口滋生。较前奚啻倍蓰。是当时一人衣食之需。今且供一二十人之用。欲使家给人足。比户丰盈。其势断有所不能。若如经生迂腐之见。拘执古制。均其田亩。限其服制。必致贫者未富。而富者先贫。扰累纷纷。适以酿乱。即如孟子云庖有肥肉。厩有肥马。民有饥色。野有饿莩。又云内无怨女。外无旷夫。亦系当时启导时君。权宜立论。而以事理度之。则亦有未可尽信者。试以厩有肥马而论。则当时七国纵横。兵车乘马。不能一日不备。岂有徒步从征之理。若以怨女旷夫而论。则临淄十万户。即全出齐宫怨女。散之民间。亦断不能使无一夫鳏旷。即如唐太宗时。偶因灾祲。曾放宫女三千人。所放若及一半。则所留者仍有三千。纵复全行遣出。亦难使天下旷夫。人皆有偶。此所谓尽信书则不如无书也。本朝恭俭相承。惠民益下。偶有行军征讨。即刍秣亦从不取之民间。是以拓土开疆。大功屡蒇。虽用兵而民不知兵。至于宫中嫔御。以及给使女子。合之皇子皇孙等乳妪使婢。约计不过二百人。实从古宫闱所未有。朕以躬行节俭。为天下先。而太平日久。户口殷繁。小民生计。或有未能尽裕。朕正以盛满难居。每怀兢惕。更不能不时以爱民为急也。至现在纪纲整肃。内外大臣。实无敢有营私骩法者。康熙雍正年间。虽法度严明。吏治整饬。尚不免有明珠、徐乾学、索额图、噶礼、隆科多、年羹尧、诸臣。窃权交结。而鄂尔泰、田文镜、李卫、亦尚有三家鼎峙之说。自朕临御以来。大学士傅恒、为朕倚任多年。恪恭奉职。讷亲、亦为朕所向用。因贻误军机。即行正法。而平日居官。并无贪黩之事也。且近日总督中。如福康安为朕信任之人。毕沅、与前任总督书麟、李世杰辈。均系素能办事者。有敢于公然角立门户。营私舞弊者乎。其有贪婪不法。如王亶望、陈辉祖、国泰、郝硕、诸人。一经败露。无不立寘典刑。天下各督抚。当此吏治肃清之际。即有不肖之心。亦必默化潜移。岂敢以身试法。夫各督抚如果品等项土贡。令出产之州县垫办采买。不能保其必无。倘谓藉端赔项。派累属员。则断断不敢为此。如尹壮图所指之书麟长麟二人。则并此些微土贡。亦可保其不令属员代办。是以偶因公罪罢斥。旋因人才难得。仍皆用为巡抚。总之尹壮图谬妄无知。以蹙额兴叹之言。诬及朕躬。诬及百姓。朕正不妨以谤为规。尚欲加恩宽宥。但降旨询问。蹙额兴叹。究属何人。或百姓道路之言。不能指实。而牧令官吏。断无不知姓名之理。今尹壮图覆奏。竟敢以不能记忆虚词。有心欺罔。其咎实不可宽宥矣。且现据伊奏出、伊母年逾七旬。留在云南原籍。伊即来京候补之语。竟是天夺其魄。自陈不孝。滇南距京万里。垂白老亲。未能迎养。自当据实陈情。留籍侍奉。乃竟恋职忘亲。弃之不顾。尚得谓之人类乎。尹壮图不但无君。而且无亲。人伦尽丧。岂可忝居朝列。玷辱缙绅。尹壮图著革职。交与庆成、押带来京。交刑部治罪。俟定拟上时。候朕再降谕旨。将此通谕知之。又谕曰、彭廷栋奏、查阅营伍情形一摺。内称所到各营。将部颁行军纪律。向各兵指名抽问。有能记五六条者。并有全能背读者。分别奖赏。以示鼓励等语。提镇大员。平日督率将备。训练兵丁。当令各营伍骑射精纯。技艺娴熟。咸成劲旅。至颁发纪律。不过使各标营遵晓大略。参将游击以上能知亦可矣。原不在兵丁之能否背读。以定等差。即该兵丁等于纪律各条。全能背记。设行军时骑射弓马。俱未精娴。虽背读亦有何益。行军之道。全在临时相机。不可拘守成法。即将备等未曾亲履行间。亦不能洞悉机宜。岂兵丁等能背读纪律。即谓通晓兵法耶。即如士子等服官效用。读书原当知律。若必令人人将律例背诵。又复成何事体。彭廷栋所奏。不过藉此以见其认真整饬。殊属多事。著传旨申饬。又谕、本日费振勋奏到、谢赏石鼓文、及泾清渭浊诗图一摺。此项墨刻。前经颁赏内外臣工。因搨印较多。是以各省学政。亦得与分赏之列。今阅费振勋奏谢之摺。铺叙繁文。连篇累牍。殊属无谓。学政职司训课。一切士习文风。皆须整饬。自有任内应办事件。该学政到任以来。于陈奏考试各摺。并未见有实力整顿之处。乃仅于谢恩摺内。填砌肤词。徒为虚颂。希冀藉此见长。岂不知朕综理庶务。惟在崇实黜浮。不以虚言粉饰为尚耶。又另摺奏请。仿刻石鼓文列于文庙等语。朕以太学为京师首善之区。热河为每年驻跸之地。因特令将重刻石鼓文。于两处建立。若如该学政所奏。则各省学宫。均须纷纷请建。殊为多事。费振勋、著传旨申饬。丙戌。上诣安佑宫行礼。
  </div>
  <div class="pagination">
   <a href="清实录乾隆朝实录_page1731.html">
    上一页
   </a>
   <span>
    ...
   </span>
   <a href="清实录乾隆朝实录_page1727.html">
    1727
   </a>
   <a href="清实录乾隆朝实录_page1728.html">
    1728
   </a>
   <a href="清实录乾隆朝实录_page1729.html">
    1729
   </a>
   <a href="清实录乾隆朝实录_page1730.html">
    1730
   </a>
   <a href="清实录乾隆朝实录_page1731.html">
    1731
   </a>
   <span class="current-page">
    1732
   </span>
   <a href="清实录乾隆朝实录_page1733.html">
    1733
   </a>
   <a href="清实录乾隆朝实录_page1734.html">
    1734
   </a>
   <a href="清实录乾隆朝实录_page1735.html">
    1735
   </a>
   <a href="清实录乾隆朝实录_page1736.html">
    1736
   </a>
   <a href="清实录乾隆朝实录_page1737.html">
    1737
   </a>
   <span>
    ...
   </span>
   <a href="清实录乾隆朝实录_page1733.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
