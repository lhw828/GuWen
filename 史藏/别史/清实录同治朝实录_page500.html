<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 500 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 500 页/共 505 页</h1>
    <div class="content">
○谕内阁、荣全所进黑花马一匹。朕乘骑甚稳。著赏给铁龙驹名号。荣全著加恩赏给大卷江?二卷。小刀一把。大荷包一对。小荷包一对。　　

○以奉天沿边剿匪出力。赏佐领依崇阿等花翎。被甲永全等蓝翎。余升叙有差。　　

○丙午。谕内阁、给事中夏献馨奏、请饬整顿捕务等语。近来京城地面盗窃肆行。该司坊营汛各官。并不实力查拏。致令捕役人等怠玩性成。且难保无庇贼分赃情事。捕务实属废弛。亟应严行整顿。著步军统领衙门顺天府五城各饬所属。一体严密稽查。明定章程。认真巡缉。如有缉捕不力员弁。即行从严参办。　　

○丁未。谕内阁、大学士两广总督瑞麟老成端恪。练达勤能。历受先朝知遇之隆。洊升卿贰。入赞枢机。咸丰三年。特命赴直隶天津等处督兵剿匪。克奏肤公。朕御极后＜??闲＞授广州将军。调任两广总督。在粤十年。练兵训士。绥靖边疆。办理地方事宜。均臻妥协。旋晋纶扉。仍留总督之任。扬历中外。懋著勤劳。前因患病赏假调理。方冀渐次就痊。长承恩眷。兹闻溘逝。悼惜殊深。著加恩追赠太保。照大学士例赐恤。入祀贤良祠。任内一切处分悉予开复。应得恤典。该衙门察例具奏。准其入城治丧。其灵柩回旗时。著沿途地方官妥为照料。伊子候选知府怀塔布。著俟服阕后以四品京堂候补。主事佛呢音布。著赏给员外郎。花沙布、哈芬布、均著俟百日孝满后。由该旗带领引见。用示朕笃念耆臣至意。寻予祭葬。谥文庄。　　

○又谕、毛昶熙等奏、覆核朝审人犯。刑部原拟情实缓决等起。俱属允协。英桂等奏、刑部所定成禄禄勘语。与军机大臣会同刑部原拟似未吻合各一摺。著刑部查明具奏。　　

○又谕、广寿奏、步军统领衙门。向设郎中员外郎主事等官。定制已极周妥。请裁撤兼办司员等语。所奏不为无见。著步军统领衙门将从前奏调各员。饬令仍回本衙门当差。其候选各员。仍回本旗候选。嗣后不得再行奏调。以符定制。　　

○广东巡抚张兆栋奏、密陈筹办海防。先将大黄滘中流砥柱两炮台兴修。并亲诣虎门蹋勘炮台形势。暨饬汕头南澳各炮台一律修筑。得旨已有旨令该抚兼署两广总督篆务。著即将海口防务及练兵筹饷一切事宜。妥为筹理毋稍疏虞。　　

○以工部尚书崇纶兼署吏部尚书。都察院左都御史广寿署步军统领。　　

○以正蓝旗满洲都统奕劻兼署镶红旗汉军都统。以安徽巡抚英翰为两广总督。未到任前。以广东巡抚张兆栋兼署调湖北巡抚吴元炳为安徽巡抚。以前任陕西巡抚翁同爵为湖北巡抚未到任前。以湖广总督李瀚章兼署。　　

○戊申。遣官祭历代帝王庙。　　

○以詹事府詹事铁祺为内阁学士兼礼部侍郎衔。　　

○命委散秩大臣堃林往奠故库伦办事大臣车臣汗阿尔塔什达茶酒。赏银五百两治丧。　　

○己酉。谕军机大臣等、桂清奏兴京地方紧要。请添设大员镇守一摺奉天马贼日多叠经剿办。未能净绝根株。且时有扰及兴京之事。近复有边外贼匪聚集七八百人。窥伺边内新兵堡地方。商贾居民。纷纷迁徙。该处地方紧要。亟应严密防范以净贼纵。兴京仅有城守尉一员。前经都兴阿等奏请加副都统衔。俾资镇摄。业经降旨允准。现在桂清请于该处添设副都统一员。一切体制章程。官兵员数。均仿照金州锦州之例。自为陵寝重地格外加慎起见。惟添设大员。应筹经费。应否将盛京副都统移扎兴京。其员缺即照京旗以侍郎兼任。以及陵寝官兵应否照马兰泰甯两镇章程。责成管辖南北界限。如何画分。旗民地方官如何增改之处。统著都兴阿、志和、麟书、继格、铭安、桂清、恭镗、悉心履勘。绘图贴说。详细妥议具奏。至添设副都统后。城守尉自无庸加副都统衔。或即将此缺裁撤。并著一并议奏。桂清原摺著钞给都兴阿等阅看。将此各谕令知之。　　

○以图谢图汗扎萨克贝勒那木济勒端多布为库伦办事大臣。　　

○庚戌。谕内阁、本年十月初十日。恭逢慈禧端佑康颐皇太后四旬万寿。礼部题请照例行礼筵宴。奉慈禧端佑康颐皇太后懿旨。是日在慈宁宫行礼。至礼成后。内廷自有筵宴。所请照例筵宴之处。毋庸举行。其在外公主福晋命妇。著进内行礼钦此。著传谕各该衙门敬谨遵照。　　

○调安徽巡抚吴元炳为江苏巡抚。未到任前。以两江总督李宗羲兼署。以安徽布政使裕禄为巡抚河南按察使。绍諴为安徽布政使。调浙江按察使兴奎为河南按察使。　　

○辛亥。命翰林院侍讲张家骧在南书房行走。　　

○派兵部右侍郎夏同善知武举。以都察院左副都御史童华为武会试正考官。翰林院侍讲学士许应骙为副考官。　　

○甲寅。上奉慈安端裕康庆皇太后慈禧端佑康颐皇太后幸潄芳斋侍午膳。　　

○乙卯。谕军机大臣等、前因延煦毕道远奏、请饬江西等省酌徵本邑。或筹款采买。当令户部议奏。兹据奏称、江广河南现办折漕省分规运本色。实为当务之急等语。前据户部奏请令江西湖北湖南起运本色。业经降旨允准。著李宗羲、李瀚章、恩锡、刘坤一、王文韶、查照该部前奏。将本年新漕酌办本色。迅筹起运。并将办理情形。先行具奏。不得以事属为难。藉词推诿。其河南新漕。著钱鼎铭自同治十四年起。先事图维。务将漕粮徵运本色。毋得再请折徵。置京仓于不顾。至江浙等省徵运新漕。著该督抚等力筹足额。加增起运。俾供支放。将此谕知李宗羲、李瀚章、吴元炳、刘坤一、杨昌浚、钱鼎铭、王文韶、并传谕恩锡知之。　　

○以黑龙江等处官军积年随征甘肃出力。予记名副都统佐领阿奇泰等优叙。赏道员沈应奎。游击郭福昌等花翎。县丞张恒等蓝翎余加衔升叙开复有差。予阵亡参将吴国泰等祭葬世职。　　

○丙辰。谕军机大臣等、奕榕等奏、歼除匪首。塔界渐就肃清。现在剿办姓属金匪一摺。窜扰塔城匪首王冥诛即王汶拴。业经捦获正法。余匪亦经副都统乌勒兴阿摉剿殆尽。远近山场沟内一律肃清。惟败残余匪。尚在遁逃。仍须乘势摉捕。以期净绝根株。现在三姓所属山场。尚有金匪聚集。亟应乘此声威。迅行剿办。奕榕等已添调官兵助剿。即著奕榕。奕艾。咨令副都统胜安亲督官兵入山摉剿。务将伏匪匿金匪。赶紧剿洗净尽。不准一名漏网。并著咨令乌勒兴阿暂缓撤兵。仍在塔界择要堵击。以防金匪分窜。此次拏获匪首及在塔境剿匪出力各员。准由奕榕等归案择尤保奖。毋许冒滥。塔城被扰。失去之左右两司关防佐领等图记。均著该部按照单开照例补行颁发。将此各谕令知之。　　

○补铸贵州上江协右营游击、永甯州知州、天柱县县丞、麻哈州儒学、各关防印信条记。从巡抚曾璧光请也。　　

○予甯古塔阵亡领催春德等赏恤加等。　　

○戊午。谕内阁、军机大臣刑部奏、官犯成禄呈递呈词。请派大臣覆讯一摺。已革乌噜木齐提督成禄诬毙多命一案。前经军机大臣会同刑部审讯。比例拟以斩立决。并以成禄究系误听人言。与实在诬民为逆者不同。应否改为斩监候声明请旨。复经御前大臣大学士六部九卿会议。仍照原拟具奏。当经降旨改为斩监候。已属法外施仁。岂容该犯任意狡辩。成禄著仍照原拟斩监候。该犯所递呈词等件。著毋庸置议。　　

○谕军机大臣等、沈葆桢等奏、淮粤两军到台。及南北开路情形一摺。倭人句致近番。并盖兵房。练枪炮。中虽怯弱。外仍示强。沈葆贞等惟当慎密防范。申严警备。不得稍涉疏虞。现在淮粤两军陆续到台。即著分别布置。择要扼扎。以壮声威。台南生番。尚易招致。北路各社。率多顽梗之徒。大南澳平埔等处。有凶番纠集丁壮数千。意在抗违。沈葆桢等务宜悉心筹度。恩威并用。会同罗大春加意招徕。委慎办理。不可轻易进扎。致为番族所乘。转碍抚番大局。台郡城垣。关系紧要。著督饬该地方官速行修葺。务期巩固。沈葆桢另片奏、大雅安澜轮船遭风损坏。自请议处等语。此次损坏船只。即著分别设法修理。沈葆桢未能先事豫防。殊属疏忽。著交部议处。制造轮船。工钜费繁。嗣后务当饬令该管驾等随时加慎。又片奏、讯结屯番枪伤生番一案。即著照所议办理。将此由六百里密谕沈葆桢、文煜、李鹤年、王凯泰、并传谕潘霨知之。寻吏部议、沈葆桢应降一级留任。得旨、准其抵销。　　

○予故记名提督吴云集附祀故大学士直隶总督曾国藩天津府专祠。　　

○旌表殉母捐躯直隶知府陈崇砥侄女慧庄。　　

○己未。谕军机大臣等、户部奏、请旨严饬各省迅解京饷一摺。部库应放各项要款。需用甚钜。各省欠解本年京饷。尚有三百七十八万余两之多。著该将军督抚等督同司道监督各将欠解本年京饷。迅即照数报解。依限到京。已报起程各款。亦即催令赶紧解部。毋任沿途逗遛。傥竟任意迟延。致误开放。即著户部指名严参。至历年积欠京饷。并著查照户部上年奏案。即行陆续补解。原摺均著钞给阅看。将此由六百里各谕令知之。　　

○又谕、前据总理各国事务衙门奏、上海新闻纸刊刻本年三月三十九日密寄沈葆桢等谕旨。请饬查究。当谕李宗羲严密确查。兹据该督奏称、查核上海林华书院新报。上海汇报。均系照钞香港华字日报。至香港华字日报内有台湾消息一条。已载明由福州寄来字样等语。此次密寄谕旨。究由何人洩漏。著文煜等严行查究。即将洩漏根由。确切查明。据实具奏。不准稍涉含混。将此由四百里各密谕知之。　　

○以验收海运漕粮完竣。予仓场侍郎延煦、毕道远优叙。赏郎中毓璋、董润花翎。余升叙有差。　　

○庚申。谕军机大臣等、袁保恒奏、统筹出关转运全局。先陈大慨情形。暨购办驼只粮石。请饬部指提积欠甘饷各摺片。现在大军陆续出关。转运最关紧要。必须宽筹款项。先事布置。方免临时贻误。袁保恒以粮台并无现饷。无从措手。请由户部库存项下。拨发现银二百万两。俾将驼只车辆粮石应用各项。赶紧备办。著户部酌度情形。应如何发给之处。妥议具奏。西征原有饷项。如何匀拨。并此后常年运费的饷共需若干。著左宗棠、袁保恒、悉心商酌。迅速具奏。转运需驼甚多。袁保恒已派员分赴晋豫等省采买。并商令协领喜胜赴张家口采购三四千只。咨明户部。将金顺委员划解西征粮台之部拨银五万两。改解张家口。交察哈尔都统衙门收存。以备喜胜领用。喜胜赴口时。著庆春奎昌妥为照料。此项驼只过境。著廉恩、海绪、照例免税放行。并额勒和布、杜嘎尔、多布沁扎木楚、会同乌城所属各蒙古王旗。克期代购健驼四五千只。由北路解。送巴里坤交收。限于年内解到。责成庆寿认真监收牧放。以备拨用。所需驼价。即于此次请拨部款内。由袁保恒咨明划解乌城应用。附近巴哈之东山一带缠头地方产粮尚多。袁保恒已派员前往采买。著文麟、明春、庆寿、先行派员代为购办。地近何城。即在该城存储。以备提用。并将乌城解到驼只。代为经理。毋许推诿。各省积欠西征军饷甚钜。著户部查照成案。在于库款稍裕省分。指提积欠甘饷银六十万两。限于十一月内全数筹拨解陕。不得仍前短欠。另摺奏请赴京陛见等语。袁保恒现在帮办粮饷转运一切事宜。责任綦重。亟须遵旨前往肃州与左宗棠筹商机宜。著毋庸来京陛见。以免往返需时。将此由五百里谕知左宗棠、袁保恒、额勒和布、杜嘎尔、多布沁扎木楚、庆春、奎昌、文麟、明春、并传谕庆寿、廉恩、海绪知之。　　

○又谕、岑毓英奏、滇省拮据情形。请饬各省补发欠饷一摺。前因滇省筹办营伍善后京铜各事宜。当经谕令江苏等省于新旧欠解滇饷内。分别筹解应用。乃各省报解甚属寥寥。而滇省赶办京铜。以及补给勇饷。支发绿营俸饷。办理善后经费各节。需款甚殷。均属不容稍缓。著杨昌浚饬令该藩司将积欠滇省新饷一百四十二万两内。筹拨二成银二十八万四千两。分别发交该省委员解滇应用。其余尚应补银四十二万六千两。分三年解清。以足一半之数。至旧饷应拨铜本欠银十八万两。并著于本年内依限解清。其各省应解饷银。著李宗羲、李瀚章、吴棠、将新欠滇饷。尽本年内先筹解一半。或照一半之数。于本年内解交十之六七。下余尽明年补解足数。其铜本银两。仍著于本年解清。毋得再有延宕。至广东省暨粤海关欠饷并铜本银两。应否仍令该省筹解。抑由部另拨有著之款。统著该部奏明办理。将此由五百里各谕令知之。　　

○予云南历年阵亡殉难司狱任淦等暨绅民兵勇妇女三千一百五十二员名口分别旌恤如例。　　

○抚恤琉球国遭风难夷如例。　　

○辛酉。谕内阁、奕庆奏、请将直班不慎之官兵分别惩处一摺。禁门重地。例禁綦严。乃本月二十一日。突有惊逸马车。由神武门驰至景运门前。该直班官兵未能拦阻。实属不成事体。所有是日直班之镶黄旗副护军参领多伦泰著交部议处。其直班蓝翎长护军等。并著该营查明分别惩办。　　

○谕军机大臣等、文麟、明春奏、遵将健锐营马勇分别遣留一摺。明春所统健锐营马队。势难久驻关外。惟遣撤太骤。复恐不能迅就安插。现经文麟等择其情愿就撤者。遣令入关。即著文麟等妥为裁遣。此项马勇入关后。著左宗棠择地安插。毋令滋生事端。其情愿留营者。并著文麟等严加均束。如不能恪守营规。即行相机办理。毋稍姑息。将此由五百里各谕令知之。　　

○壬戌。以辞退四川茂州水草坪土巡检苏国荣子全春袭职。　　

○癸亥。以内阁学士袁保恒为户部左侍郎。管三库事。未到任前。以詹事府詹事周寿昌署理。　　

○转理藩院右侍郎成林为左侍郎。以都察院左副都御史苏勒布为理藩院右侍郎。　　

○调镶红旗护军统领棍楚克林沁为镶黄旗护军统领。正黄旗蒙古副都统绵宜为正蓝旗满洲副都统。以乾清门侍卫明安为正黄旗蒙古副都统。　　

○调云南提督马如龙为湖南提督。四川提督胡中和为云南提督。湖南提督宋庆为四川提督。　　

○予故户部左侍郎宋晋祭葬如例。　　

○甲子。以正黄旗蒙古副都统富明为镶红旗护军统领。正白旗汉军副都统庆升为镶白旗护军统领。　　

○补铸广东灵山县知县印信。从巡抚张兆栋请也。　　

○予浙江故刑部左侍郎冯景夏入祀乡贤祠。从巡抚杨昌浚请也。　　

○乙丑。谕内阁、予告大学士贾桢持躬端谨。学问优长。受先朝知遇之隆。由翰林入直上书房。洊陟正卿。入赞纶扉。叠司文柄。朕御极后。派充实录馆监修总裁。优加＜??闲＞畀。倚任方殷。旋以患病屡请开缺。准予致仕。赏食全俸。方冀颐养安和。长承恩眷。兹闻溘逝。悼惜殊深。著赏给陀罗经被。派载濂带领侍卫十员。即日前往奠醊。加恩晋赠太保。照大学士例赐恤。入祀贤良祠。任内一切处分悉予开复。应得恤典。该衙门察例具奏。灵柩回籍时。并著沿途地方官妥为照料。伊子道员用河南彰德府知府贾致恩。著俟服阕后以道员遇缺即选。伊孙员外郎衔主事贾孝珍。著以郎中分部即补。用示朕笃念耆臣至意。寻予祭葬。谥文端。　　

○以翰林院侍讲黄毓恩、司经局洗马杨绍和、右春坊右中允张鹏翼、充日讲起居注官。翰林院编修崔志道署日讲起居注官。　　

○丙寅。孝慈高皇后忌辰。遣官祭福陵。　　

○谕军机大臣等、总理各国事务衙门奏、海防亟宜切筹。将紧要应办事宜。撮叙数条。请饬详议一摺。据奏庚申之衅。创钜痛深。当时姑事羁縻。原期力图自强。以为御侮之计。乃至今并无自强之实。本年日本兵踞台湾番社。虽叠经饬令各疆臣严密筹防。自问殊无把握。若再不切实筹备。后患不堪设想等语。沿江沿海各省防务。经总理各国事务王大臣并各该省将军督抚等随时筹画。而备御究未可恃。亟应实力讲求。同心筹办。坚苦贞定。历久不懈。以纾目前当务之急。以裕国家久远之图。该王大臣所陈练兵＜??闲＞器造船筹饷用人持久各条。均系紧要机宜。著李鸿章、李宗羲、沈葆桢、都兴阿、李鹤年、李瀚章、英翰、张兆栋、文彬、吴元炳、裕禄、杨昌浚、刘坤一、王凯泰、王文韶、详细筹议。将逐条切实办法。限于一月内覆奏。此外别有要计。亦即一并奏陈。总期广益集思。务臻有济。不得以空言塞责。原摺单均著钞给阅看。将此由六百里各密谕令知之。　　
</div>
    <div class="pagination">
<a href="清实录同治朝实录_page499.html">上一页</a><span>...</span><a href="清实录同治朝实录_page495.html">495</a><a href="清实录同治朝实录_page496.html">496</a><a href="清实录同治朝实录_page497.html">497</a><a href="清实录同治朝实录_page498.html">498</a><a href="清实录同治朝实录_page499.html">499</a><span class="current-page">500</span><a href="清实录同治朝实录_page501.html">501</a><a href="清实录同治朝实录_page502.html">502</a><a href="清实录同治朝实录_page503.html">503</a><a href="清实录同治朝实录_page504.html">504</a><a href="清实录同治朝实录_page505.html">505</a><a href="清实录同治朝实录_page501.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
