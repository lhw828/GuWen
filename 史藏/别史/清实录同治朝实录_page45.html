<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 45 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 45 页/共 505 页
  </h1>
  <div class="content">
   ○乙卯。谕内阁、前据骆秉章奏、贵州提督田兴恕咨称。情愿带兵前赴四川剿贼。嗣据韩超奏报。该省绅民。因闻田兴恕赴川之信。攀留甚切。恳请俯顺舆情各等语。因思贵州苗教各匪。虽渐就削平。亦未便遽易生手。惟田兴恕以本省专阃大员。办理本省军务。事权本属专一。所有钦差大臣关防。即著田兴恕自行恭缴。并著毋庸前赴四川。即日出省督率兵勇。将贵州各股余匪。迅速殄灭。以副委任。　　

○谕议政王军机大臣等、骆秉章奏、黔省苗教各匪。尚未荡平。请饬熊焕章等迅带楚勇数千。赴川会剿。田兴恕既据该省绅民吁留。即仍留黔省办理军务等语。田兴恕前以勇往善战。不数年闲。擢至专阃。该提督责任既重。不免有自满之处。任用率多非人。以致人言藉藉。屡被参劾。该提督即知悔悟。自愿力图报效。亲带劲旅。赴川助剿。归骆秉章节制。朝廷正深嘉悦。谓其勇于改过。惟该提督既难远离黔省。即著迅速出省。攻克玉华尚大坪两山。节节埽荡。肃清黔境。仍可荣膺懋赏。以副期望。其熊焕章等所部一千五百名。由龚滩顺流而下。不过一昼夜可达涪州。著骆秉章迎提。以资攻剿。现在黔省军务。虽由田兴恕督剿。而韩超系本省大吏。地方军务。均其专责。仍著商同办理。不得意存诿卸。韩超、田兴恕、均由骆秉章历次保奏。破格擢用。骆秉章仍当不时告诫。庶该署抚等不至自满招损。以期保全。傥有奏报粉饰。及剿办未协之处。并著随时探奏。毋得以保举在前。稍涉回护也。将此由六百里各谕令知之。　　

○又谕、前因有人奏、田兴恕信任劣员。滥保钱登选等至监司大员等款。当经谕令骆秉章查奏。嗣据骆秉章覆奏钱登选、冷超儒、均属市侩小人。谢葆龄以跛足废疾。冒称打仗受伤。张心培以劣幕专事揽权纳贿。赵国澍以团练为名。肆行残扰。该五员毫无战功。均皆保至监司大员。原参各款。均属实在情形。续经韩超奏称、赵国澍等综理军需局务。及团练事宜。实心办理。著有成效。访诸舆论。亦无闲言。并称赵国澍历办防剿。所向有功等语。钱登选等五员。既据骆秉章查明覆奏。与原参各款。均属相符。是该员等劣迹昭著。己可概见。韩超辄称该员等办事均臻妥善。仍留谢葆龄等在局办事。显系见好属员。若谓舆论并无闲言。何以物议沸腾。远播京师。延及蜀省。至所称教匪党与。散布谣言。尤属臆断无据之词藉口为该员等开脱。该署抚由道员超署巡抚。自应破除情面。力求整顿。以期无负委任。所有钱登选等被参各款。仍著该署抚严行确查。据实具奏。毋得以田兴恕保奏在前。意存瞻徇。代人受过。原参摺著钞给阅看。将此谕令知之。　　

○寻奏、各员劣迹。查无确据。钱登选、张心培、现己求退。无庸留局。赵国澍、谢葆龄、冷超儒、请准其照旧办事。从之。　　

○丙辰。上诣观德殿几筵前供奠。　　

○丁巳。谕议政王军机大臣等、都兴阿奏、击退扑营逆匪。并水陆剿贼获胜一摺。逆匪攻扑前敌各营。经官军立时击退。并将窜渡溪塘及排列山冈之贼击败。其攻扑三汊河各营贼匪。亦经官兵于冻青铺一带迎剿获胜。沿江窜渡贼船。复经师船击败。并将岸上逆垒蹋毁。剿办尚属得手。惟逆众几及二十万。尚有后股陆续渡江而来。扬防现有兵力。势恐不敷分布。江浦等处贼营。现已由李世忠攻克。都兴阿务宜与李世忠联络声势。和衷会办。一面激励水陆兵勇。严密防堵。毋得稍涉大意。李鸿章一军。分作三起。由轮船驶赴上海。头起勇丁。己由该署抚亲带至沪。其后队二三起勇丁。亦可陆续驾驶轮船。由江面前赴上海。著都兴阿于李鸿章后起勇丁驶过瓜仪时。即先行截留在扬助剿。以厚兵力。俟贼势稍松。再拨归李鸿章调遣。并咨催李鸿章到镇。和衷会商。合力攻剿。肃清江北。前据冯子材奏挑选镇兵三千。听候扬营调拨。并著都兴阿即速檄渡江北助剿。以期早殄逆氛。将此由六百里谕令知之。　　

○又谕、郑元善奏、逆匪由新安攻陷宜阳县城。立时克复。现扰永甯卢氏一摺。逆匪窜扰永甯卢氏一带。意图翻山而南。经郑元善飞饬杨飞熊一军。绕扼西北。跟踪追击。前窜南阳之粤匪。窥向内乡淅川。窥伺陕西商南。边马已入陕界。经郑元善派令护总兵徐荣柱带兵追剿。此股永甯等处之匪。若南窜内乡。与前股会合。剿办更形棘手。前经谕令孔广顺就近督军剿击。著即会同河南派出之杨飞熊、徐荣柱等军。两面夹击。毋任阑入腹地。瑛棨、张芾、仍遵前旨。各派兵团。相机策应。为孔广顺后路声援。官文等前派何绍彩统率四营。迅赴商州等处。会同孔广顺并力击剿。著即严催前进。与陕西河南兵勇。三面兜剿。将此股匪众。歼戮净尽。以绝根株。楚边毗连河南地方甚多。并著官文、严树森、督饬地方官妥为防范。毋稍疏懈。茅津渡为由豫入晋门户。英桂前奏派总兵和昌、会同河东道刘子城实力堵御。著英桂饬令和昌等先将本境隘口。布置周密。并派兵渡河。会合陕西防兵。同赴陕州潘篱关扼守。如兵力不敷。英桂即添调劲旅。前往堵截。务宜练兵选将。未雨绸缪。不得专以防剿事务。诿之邻省。致误事机。郑元善即飞饬杨飞熊、徐荣柱等、督兵出境。会同陕西防兵夹击。务将窜陕之匪。截其归路。聚而歼旃。不令一名回窜。是为至要。豫省前调陕省防河官兵马队五百名。郑元善迅饬回陕。听孔广顺调度。仍拣派豫省得力兵勇。驰赴商南协剿。以资得力。将此由六百里各谕令知之。　　

○礼部奏、本月二十五日。恭遇崇上母后皇太后圣母皇太后徽号。请将传胪日期。改于五月初五日举行。并改于初一日举行殿试。如所请行。　　

○予故乌噜木齐都统法福礼祭葬。谥庄勤。　　

○予河南宜阳殉难署知县谢仁溥、典史齐金诰祭葬世职加等。均建专祠。　　

○上以恭上孝静成皇后尊谥。自是日始。斋戒三日。　　

○戊午。以甘霖叠沛。上诣大高殿行礼报谢。　　

○遣恭亲王奕?诣时应宫。钟郡王奕詥诣昭显庙。孚郡王奕譓诣宣仁庙。贝勒载治诣凝和庙。拈香。　　

○以山东费县等处剿匪出力。予游击范正坦等加衔升叙有差。　　

○上以常雩祀天于圜丘。自是日始、斋戒三日。　　

○己未。以恭上孝静成皇后尊谥。前期遣官告祭天。地。太庙后殿。奉先殿。社稷。　　

○遣官告祭慕陵。　　

○遣官告祭文宗显皇帝几筵。　　

○谕内阁、袁甲三奏、官军踹毁贼营。夺回要隘一摺。渡江逆贼。经我军击败后。窜跨安徽知州之驻马河。依险筑营。以通江南逆贼渡江之路。经提督李世忠督饬总兵王茂元等、分道进攻。追杀不可胜计。余贼沿江败窜。复经我军赶杀殆尽。贼营一律蹋毁。立将驻马河要隘夺回。所有在事出力文武员弁。著准其汇入江浦六合各城解围案内。择尤酌保。毋许冒滥。　　

○又谕、前因九江镇总兵普承尧失守建德。当经降旨革职拏问。交会国藩审讯。兹据曾国藩奏称、该革员失陷城池。例有应得之咎。惟身经百战。屡次受伤。建德失陷。实由饷缺兵疲。恳请量从宽减等语。著照所请。普承尧著加恩发往军台效力赎罪。　　

○谕议政王军机大臣等、石赞清奏、河患堪虞。亟宜豫为筹画一摺。据称本年惊蛰后。永定河水涨。雄县所属之毛儿湾与保定县交界之处。开口数丈。又雄县所属之西桥。新城县属之青岭等处。先后开口三道。现经委员会勘。赶紧修筑。设法疏消。惟淩汛桃花汛。水源尚非大旺。转瞬伏汛秋汛盛涨之时。其患有不可胜言者。必须筹画经费。使河兵足数。工料足敷。严饬各汛官去其险工。庶可使河流顺轨。查卢沟桥以下。至夏口百余里。中洪两旁河身。均成熟地。约有四五千顷之多。若议租每年可得银一二万两。以之津贴河工。可无须另筹经费等语。著文煜会同石赞清、严饬永定河道、督同沿河州县。详细勘明该处有若干顷亩。议定租项。每年可徵收银若干两。以一半挑穵中洪。一半从上游截弯取直。以省防险之工。务当破除情面。实力筹办。以裕经费而除河患。原摺著钞给文煜阅看。将此谕令知之。　　

○又谕、袁甲三奏、粤逆渡江。浦六仪扬等城。同时告警。李世忠不能兼顾仪扬。并非视同秦越。现在夺回驻马河要隘。即以堵剿扬境窜非为己任。惟望江北粮台。将所垫银米及犒赏银两。筹给清款。并每月拨给饷银一万两。米四千石。即可力保浦六各城等语。现在扬郡窜匪。剿办正当吃紧。著都兴阿仍就现有兵力。堵剿兼施。毋稍疏懈。李世忠于攻克驻马河后。即以堵截窜匪为己任。可见尚能顾全大局。著袁甲三即饬令该提督会同扬防各军。分投剿洗。至李世忠所部勇丁口粮。均由该提督垫发。若日久不能归还。殊无以示体恤。著仍遵前旨。将李世忠垫发银米各项。赶紧筹款。拨解清楚。其月需饷银米石。并著吴棠按月筹解。以资接济。毋令迟误缺乏。将此由六百里各谕令知之。　　

○又谕、曾国藩奏、南岸官军。克复青阳。并北岸克复巢含等县各摺片。览奏深为欣慰。鲍超既克青阳。著即饬令由泾县进攻甯国。以掣浙中贼势。至逆众盘踞庐州府城。负嵎抗拒。虽经多隆阿等分道进偪。叠获胜仗。而该逆坚守待援。情殊诡谲。现在巢县含山。次第收复。要害已为我据。虽有援贼。谅已夺气。自宜乘此声威。一鼓攻克。著曾国藩饬令多隆阿激励将士。迅速进攻。李续宜计已驰抵六安。即著分兵赴庐。会合多隆阿等军。四面围偪。迅下坚城。毋令丑类日久稽诛。浙省逆匪。有假道闽境转窜江西之意。江右为大军饷源所自出。且为左宗棠后路。关系甚钜。现在沈葆桢驰赴广信。力筹堵扼。第兵力尚属单薄。曾国荃一军。剿贼正在吃紧。未能分兵策应。江西各防门。在在堪虞。应如何酌拨兵勇。前往协同防剿之处。著曾国藩斟酌情形。妥为办理。将此由六百里各谕令知之。　　

○又谕、曾国藩奏、遵筹借助洋兵。攻剿苏常等处贼匪。并薛焕奏、借兵助剿情形各摺片。所奏均中窾要。洞悉利弊。此事自咸丰十年冬闲。因俄法各国。有拨兵助剿之请。经恭亲王等悉心筹议。详陈窒碍难行之处。业经密请停止。昨因苏州绅士潘曾玮航海来京。向总理衙门诉称乡闾被陷。恳请借用英法等国官兵。速筹规复。爰谕总理衙门妥为筹商。详究利害。经该衙门告知该绅士。洋兵进剿苏常。必须中国有兵相随为主。纵使洋兵能自备粮饷。我军亦须将军饷宽筹。方能与之同力合作。不至半途而废。况洋兵于道途险易。均未熟悉。是否能悉听中国官兵进止。将来苏常克复后。四面皆贼。凭何驻守。若得而复失。更为中外笑柄。以上各节。令该绅士回沪后。详细筹画。必得事事周妥。方可禀请该大臣等举行。原以该绅士等未能深悉洋人性情。恐一时冒昧图功。致多窒碍。兹据曾国藩薛焕所奏。意见适符。是此事之不可行。实与恭亲王等所议略同。且现在洋兵在沪。仅止数千名。若大队进剿苏常。则沪上又形空虚。况英国公使议及借兵助剿苏常。以为借兵攻克城池。则主客易位。后患必多。此等言语。总缘中国以诚相孚。彼始肯倾心吐露。并非有意推诿。惟法国仍执前年之议。请前往剿贼。第法国虽性情好胜。然英国如不愿前往。则法国亦断不能独主其事。该绅士潘曾玮等迫于不得已。止计目前之利。未遑计及后患。此时李鸿章方带兵到沪。自应仍与英法之兵。力筹守沪。以保饷源。但法国曾有愿带兵入江助剿之语。恐其冒昧前往。不可不防。曾国藩所称胜必相让。败必相救。赏能以恩信相孚。著随时酌量办理。以期周妥。至华尔一军。因其尚能得力。谕令添募。兹据薛焕奏称、察其才力。亦不过能带三千人。且渐觉志满气骄。隐然以常胜军为己所部。进止自为主持。每战必求重赏。是其屡胜之后。渐行骄恣。不可不豫为裁制。现在李鸿章所带湘勇到沪。即可将沪上各营。力加整顿。不必专藉华尔之军。方能剿贼。著薛焕、李鸿章、酌量情形。如果兵力己敷堵剿。即可无须再添。以杜后患。现在巢含克复。和庐各州。亦指日可克。楚师与扬防可期联络。而南岸无人调度。恐逆匪乘虚窥伺。著李鸿章于沪上布置周妥后。迅赴镇江。豫为布置。兼顾扬防。并著曾国藩妥为策应。该署抚务与南北各军。虚衷商酌。断不可刚愎自用。有负委任。薛焕另片奏、都司王元昌有通贼情事等语。王元昌系属职官。与贼往来。难保非有通贼情事。著先行拔去蓝翎。革职拏问。交薛焕、李鸿章提讯。如实有通贼情事。即著立正军法。断不可稍存姑息。并严究党与。以绝根株。将此由六百里各密谕知之。　　

○又谕、沈葆桢奏、驰赴广信。督办防剿。并据曾国藩奏左宗棠一军。与伪侍王大股。转战于江山南境。闻贼有假道闽境转窜江西之意各等语。江西一省。为曾国藩左宗棠各军营饷源所自出。关系东南大局。该逆由江山一带。意图窜入江境。断左宗棠后路。计殊狡毒。曾国荃现已攻克巢县含山。自应乘胜前进。不克回援江省。王沐驻守抚州。亦未可轻动。是江省防务。万分吃紧。沈葆桢业已驰赴信郡。著即就现有兵力。严密布置。并著号召绅耆。实力办理团练。务令声势联络。俾逆匪不至阑入江境。方为妥善。左宗棠亲率数营。驻军于江山广丰交界处所。著即激励将弁。随时觇贼所向。迎头截击。蒋益澧一军。计已由粤启行。著刘长佑传谕该藩司督率所部。星驰前赴左宗棠军营助剿。蒋益澧军道经江西。沈葆桢即可酌量截留若干。为左宗棠后路应援。至江闽唇齿相依。若江省防御谨严。则闽疆更觉吃重。庆端驻守浦城。自应将江山等处之贼。痛加截剿。何以接仗失利。竟至一筹莫展。殊负委任。著即严饬在防将领。以剿为堵。会合江西防兵。将窜过广丰之贼击退。毋得稍有疏虞。致干重咎。前据耆龄奏交卸抚篆。酌调飞虎等勇。由江赴闽。此时计已在途。著即克日前赴建甯。择要驻扎。会同江浙诸军。并力兜剿。节节埽荡。与左宗棠和衷商办。规复杭城。徐宗干计己到任。著将闽省防剿事宜。实心整顿。以期吏治民风。日有起色。将此由六百里各谕令知之。　　

○又谕、张亮基奏、云南百姓困苦。亟宜宣布皇仁。恭录告示呈览一摺。据称云南一切钱粮赋税。尽归兵练把持。暴敛横徵。民无控告。该省沦胥已久。惟有先张文告。除苛暴之徵。以解倒悬等语。云南汉回之祸。日甚一日。张亮基拟先明白晓谕。释众疑以安反侧。不为无见。所呈告示条款。均属妥协。即著照所拟办理。先行刊印。发往云南分贴。到滇时再行次第经理。将此由五百里谕令知之。　　

○又谕、薛焕奏、比利时国使臣来沪。投递照会。恳请换约一摺。据称比利时国公使包礼士、自称奉伊国主之命。派至中华进京请立约通商。经薛焕再三力阻北行。始在沪候旨等语。比利时国于九年闲。在沪投递照会。恳求通商。经何桂清照覆。其事并未具奏。该国系法兰西属国。通商各事理应附于法国名下办理。该公使所称与英国为姻亚之邦。其意即拟援上年布路斯国之例。径自换约。已饬总理衙门告知法国在京公使。力为拦阻。并著薛焕妥为开导。告以该国既在各口通商。毋庸另立条约。如该公使必求立约为据。即照上年布路斯国之例办理。断不能与英法相同。此时该国换约与否。于大体并无增损。惟允行太易。则恐得步进步。翻多哓渎。不可不稍为操纵。以防其弊。著薛焕酌量情形。妥为筹办。傥该公使必欲来津。务告以上年布国换约。均系三口通商大臣崇厚办理。薛焕亦系办理通商大臣。事权相同。在津允行者。在沪亦可主持。毋须远涉重洋。如此剀切拦阻。不令北行。方为妥善。该大臣责无旁贷。谅此中机宜。自能谙悉。无俟谆谆训诫也。将此由六百里谕令知之。　　

○两广总督劳崇光等奏、请将上两届计典。归并本年办理。从之。　　

○山西巡抚英桂奏、防堵吃紧。请将本年军政展缓办理。从之。　　

○以黑龙江协领明兴为乍浦副都统。　　

○以候补总兵官娄云庆为直隶正定镇总兵官。　　

○以疲玩庸懦。革山西参将高培、守备王思佑职。都司春禄以守备降补。　　

○以克复安徽青阳县城。赏提督鲍超白玉搬指碧玉烟壶各一个。白玉柄小刀一把。白玉佩一件。副将顺隆、马胜奎、吴腾芳巴图鲁名号。余加衔升叙有差。予阵亡参将李遇春等祭葬世职。　　

○予江苏荻港阵亡都司曾渭贤等祭葬世职加等。　　

○庚申。崇上孝静成皇后尊谥。遣惇亲王奕誴诣慕东陵隆恩殿。恭代行礼。进献册宝。册文曰。德备含宏。配乾元而立极。礼隆对越。占萃假以摅诚。承先修配庙之仪。璇宫锡庆。晋号闾嗣音之媺。瑶简流辉。祗奉崇称。敬扬粹范。钦惟皇祖妣孝静康慈弼天抚圣皇后。徽柔作则。淑慎垂型。持躬则节俭为先。裕后而恩勤倍笃。当皇祖黄图席瑞。兰闱襄佐治之劳。迨皇考紫极凝厘。蕙殿备问安之典。率六宫而敷教。壸训长垂。护九陛以宣猷。母仪足式。仰尊封之叠晋。知慈眷之靡涯。体先皇仁孝之怀。宜奉明禋于太庙。媲列后褒崇之礼。永熙令誉于后昆。众议佥孚。上仪聿举。谨奉册宝。恭加上尊谥曰。孝静康慈懿昭端惠弼天抚圣成皇后。于戏。镌玉册以扬芬。庶慰在天之灵爽。镂珍函而播美。藉申报本之肫忱。伏祈厚德增绥。奠昌图于八表。醲恩默佑。绵景祚于万年。谨言。　　

○谕内阁、兵部奏、遵奉恩诏。查办军台效力各员。开单请旨一摺。所有单开各员。除已革兵部尚书穆荫毋庸查办外。其业经刑部查办减等之已革吏部主事缪冠瀛、已革理藩院郎中哈丰阿、已革参领祥庆、瑞禧、已革护军参领海林、已革副护军参领松贵、已革户部主事凤山、己革浙江道御史普安、已革内务府堂主事庆裕、均著加恩再减免一年。已革内务府委署主事继英、己革山西大同县知县吴承曾、已革户部郎中吕赓南、均著加恩减免一年。　　

○又谕、前因景廉奏、查明阿克苏私徵盐课。当降旨将已革阿克苏办事大臣宗室绵性押解来京。交宗人府会同刑部定拟罪名。又据景廉奏、绵性供给贵文羊只米面。旋复以贵文授意招告。摭拾奏参。亦经降旨交宗人府刑部一并核议具奏。兹据该衙门奏称、遵旨会议将绵性定拟罪名。请旨遵行等语。前任阿克苏办事大臣绵性、因筹饷徵收盐课。并未奏明办理。停止后又不明白晓谕。以致胥役人等。影射舞弊。及伊犁咨调案卷。复嘱令书吏抽换号簿。冀图掩饰。其于伊犁大臣贵文赴阿克苏查办回户事件时。动支库款。供给羊只米面。藉词自备。恳请收受。旋复以贵文需索供给等词。冒昧参奏。绵性以宗室大员。出任边疆要地。种种谬妄情形。实属辜恩溺职。著照该王大臣等所拟。从重发往吉林效力赎罪。并著景廉、奎栋、即将该革员押解来京。交宗人府送部迅速起解。毋任逗遛。　　

○又谕、瑛棨奏、请将庸劣不职并人地未宜各员。分别革职勒休撤任一摺。陕西孝义厅同知李庆恩、操守不洁。郃阳县知县祁从智、声名平常。均著即行革职。耀州知州郝彭龄、办事颟顸。府谷县知县皇甫长庚、不洽舆情。均著勒令休致。定远厅同知沈际清、怀远县知县俞志敬、人地俱不相宜。均著即行撤任。留于该省另行补用。　　

○谕议政王军机大臣等、近闻广东恩平等县土著民人。与客民互斗。新甯客民。戕害弹压委员主簿王言等。恩平开平客民。在阳春县城外。大肆焚掠。其势甚张。又闻浙江甯波贼匪。欲潜派奸细。在香港澳门。雇卖拖罾等船。图犯粤东海口等情。恩平等县土著客民。互相械斗。已属肆意横行。复敢将弹压委员戕害。并在阳春县城外。肆行焚掠。尤属目无法纪。劳崇光身任地方。何以并未将该处械斗滋事情形奏闻。著该督迅即派委妥员。会同地方文武各官。并土著客籍各绅士。禁止互斗。解散党与。一面将戕官焚掠各犯严拏。从重惩办。以儆凶顽。至甯波奸细。著该督严饬地方官、晓谕澳甲人等、不准将船只雇卖济贼。并严定编查保甲。稽核船只出入海口章程。以杜奸匪溷迹。其省会城垣。及各海口炮台。并著筹款赶紧兴修。以资防堵。将此由四百里谕令知之。　　

○以广东蓝山剿匪出力。赏都司衔蓝均等蓝翎。余升叙有差。　　

○蠲减贵州都匀、镇远、思南、黎平、石阡、五府独山、麻哈、都匀、清平、荔波、清江、黄平、镇远、施秉、安化、印江、下江、永从、开泰、锦屏、平越、余庆、瓮安、湄潭、开、贞丰、贵定、修文、普安、安南、龙泉、大塘、松桃、归化、广明、永甯、龙里、兴义、绥阳、青溪、罗斛、三十六厅州县被扰地方积欠额赋有差。　　

○辛酉。常雩。祀天于圜丘。遣豫亲王义道恭代行礼。　　

○以兵部尚书爱仁、都察院左都御史文祥、为总管内务府大臣。　　

○命和硕额驸恩醇毋庸管内务府事。　　

○蠲免直隶隆平、安、东安、天津、四州县被水村庄下年额赋。　　

○壬戌。谕内阁、京师为辇毂重地。城仓各军。向设直班官兵。并特派有稽查管理之王大臣。原以专责成而昭严密。乃近闻城仓各库直班官兵。废法营私。顶替包揽。无所不至。并有在各该处聚赌酗酒。窝藏贼赃等弊。即如上年冬闲。拏获抢劫案犯。竟有在城上俵分赃物之事。废弛怠玩。至于此极。尚复成何事体。著派出之查城查仓各大臣。以及管理各库事务王大臣。实力整顿稽查。并严定章程。如有前项情弊。或旷班不到。或受钱代替。并在各该处有滋事不法各情。一经该王大臣查出。立即从严加等治罪。其是日一同直班之官员兵丁等。如不行行举发。亦一并严惩。傥该管王大臣仍前玩忽。别有风闻。亦不难另派大臣前往密查。一并从严惩处。决不宽贷。　　

○谕议政王军机大臣等、胜保奏、派兵围攻税子铺邢家湾贼巢。屡获胜仗。并苗练营长林济川、句结张落刑占踞颍上。怙恶不悛。现已提讯正法等语。官军于奋回税子铺后。并力围攻邢家湾贼圩。自可克日攻拔。惟上年张落刑自定远穷窜。彼时即可扑灭。乃苗沛霖放其渡淮。俾令占踞颍上。围攻颍郡。迨南北官军进援颍郡。苗练遂围颍上。声言俾贼回顾。而又任听张逆纠众携眷。窜回老巢。是苗沛霖名为协助官军。实则纵之使逸。胜保此次奏称、讯据贼供张逆眷属。尚在颍上城中。惟数日未见张落刑等语。是胜保明知该逆他窜。乃故为隐约其词。谓俟攻破县城。再行查明张逆实在下落。豫为克复后占脚地步。并力陈苗沛霖感愧之象。似出至诚。尤属意近开脱。不知苗沛霖叛迹昭著。不即加诛。朝廷宽大之恩。已属极至无加。若但以其收复颍上空城。辄即许其受抚。姑无论后患若何。即目前甘受其反覆之欺。恐天下后世公论。亦必不能平。况各处降众。若相率效尤。朝廷更难措置。苗沛霖受抚一事。总宜令其歼毙张落刑。方可自明心迹。断不准以攻克颍上空城。及将来进攻老巢等词。藉以恳请恩施。林济川反覆无常。自应立正军法。惟苗练良莠不齐。诚恐居心叵测如林济川者。尚复不少。该大臣务当随时侦察妥办。毋得稍存姑息。谓诛一林济川。遂足以正人心而安反侧也。将此由六百里谕令知之。　　

○又谕、都兴阿奏、扬营叠获胜仗。大股逆匪退遁。缕陈防剿情形。并称止知守御扬防。不能兼顾浦六各等语。逆匪大股攻扑扬城。前据都兴阿叠次奏报。均经览悉。并经寄谕该将军、际此势处万难。正应公忠体国。力济时艰。不得遽请另行简员。致敬慎之忱。转同于推诿。至该将军所部。兵力不敷分布。亦经谕令俟李鸿章之军。行抵镇江。便可联络声势。著都兴阿仍遵前旨。于李鸿章到镇后。将一切攻剿事宜。和衷商办。将此由六百里谕令知之。　　

○又谕、前因尼山圣庙书院及颜母祠等处。被匪拆毁。当将衍圣公孔繁灏交部议处。并著谭廷襄查取该管地方官职名交部议处。兹据王茂荫奏、尼山为先师发祥之地。圣学攸关。亟宜崇卫等语。邹县教匪。聚众滋扰。胆敢拆毁尼山庙宇。实属罪不容诛。尼山距曲阜仅五十里。匪踪距阙里已近。设有滋扰。更复成何事体。著谭廷襄、督饬地方文武。妥为防护。并将此股匪徒。悉数歼除。毋任久稽显戮。所有书院等工。著谭廷襄赶紧劝捐集款。一俟地方平静。即行兴修。以昭崇卫圣学至意。王茂荫摺著钞给阅看。将此谕令知之。　　

○命实录馆副总裁官工部尚书李菡敬谨专勘稿本。
  </div>
  <div class="pagination">
   <a href="清实录同治朝实录_page44.html">
    上一页
   </a>
   <span>
    ...
   </span>
   <a href="清实录同治朝实录_page40.html">
    40
   </a>
   <a href="清实录同治朝实录_page41.html">
    41
   </a>
   <a href="清实录同治朝实录_page42.html">
    42
   </a>
   <a href="清实录同治朝实录_page43.html">
    43
   </a>
   <a href="清实录同治朝实录_page44.html">
    44
   </a>
   <span class="current-page">
    45
   </span>
   <a href="清实录同治朝实录_page46.html">
    46
   </a>
   <a href="清实录同治朝实录_page47.html">
    47
   </a>
   <a href="清实录同治朝实录_page48.html">
    48
   </a>
   <a href="清实录同治朝实录_page49.html">
    49
   </a>
   <a href="清实录同治朝实录_page50.html">
    50
   </a>
   <span>
    ...
   </span>
   <a href="清实录同治朝实录_page46.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
