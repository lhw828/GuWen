<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1766 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1766 页/共 1860 页</h1>
    <div class="content">○谕军机大臣曰、吉庆奏、筹办运送豫省漕米军船一摺。内称、豫东二省回空漕船。兵五百九十八只。自应全行拨用。以期运送迅速。惟查由临清至楚旺水次。系逆流而上。今岁漳卫两河水势微弱。如船身吃重。恐致稽迟。现在筹酌。每船祇令运米三百石。先装米十七万余石。俟卸竣回船。再将未运十二万余石。一并运交等语。此项米石。关系豫省民食。自应迅速运送。早到一日。俾得早受一日之惠。吉庆现在筹办船只。恐装米过多。船身吃重。行走稍迟。酌量分拨轮流。来回运送。以期及早抵豫。所办颇见留心。尚属可嘉。著传谕刘秉恬、核计豫东回空船数。酌定截留帮次。随到随即截卸。竟作两番转运。庶船只既觉宽裕。而途次行走。亦可期轻捷。俾豫省灾黎。得以早资接济。实有裨益。吉庆摺。著钞寄刘秉恬阅看。并谕梁肯堂知之。　　

○戊辰。谕军机大臣等、本年直隶之顺德、广平、大名、及河南之彰德、卫辉、怀庆等府。雨泽愆期。麦收歉薄。已截漕六十万石。分拨接济。将未完新旧仓谷钱粮。缓至秋后徵收。并经该督抚先后奏明。酌筹借粜。俾贫民得资口食。连日据吉庆、李奉翰等奏。山东各属均得透雨。本日穆和蔺奏、河南之开封、归德、河南、陈州、许州、陕州、各属。亦于二十五六等日。得有＜雨澍＞雨三四五寸、以致深透不等。是东省各属。及豫省之大河以南。甘霖渥被。可冀稔收。将来商贩自必前往籴买。争赴灾歉地方出粜。如直隶之南三府。即京师左近。麦亦歉收。皆须仰给山东。豫省之北三府。亦藉大河以南各府粮食。运往接济。此等商贩往来。务须听其自行流通。以有余补不足。断不可禁遏运粜。以致歉收地方。不能得食。但亦不必官为经理。或有扰累。转致裹足不前。祇须听商民自便。商贩等惟利是图。闻知粮价昂贵之区。自必趋之若骛也。将此谕令知之。　　

○直隶总督梁肯堂奏、顺德、广平、大名、三府属。及赵州所属。各州县。雨泽衍期。请借给口粮耔种。得旨、著照所请速行。　　

○旌表守正捐躯河南新蔡县民郭磨妻朱氏。　　

○是月。予告大学士蔡新奏、抚臣浦霖、递到御制反苏轼超然台记说一篇。臣跪诵循环。仰见一贯体道。万化在心。轼虽文章大家。见解学问。岂能窥寻及此。得旨、相与论文。或过于颂赞矣。　　

○署甘肃提督乌大经奏请陛见。得旨、不必来。汝系深知者。一切勉之。　　

○云南提督路超吉奏、查阅永北、剑川、二营。分别劝惩事宜。得旨、好。毋始勤终懈。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百一



大清高宗法天隆运至诚先觉体元立极敷文奋武孝慈神圣纯皇帝实录卷之一千四百二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十七年。壬子。闰四月。己巳朔。谕、户部议奏、凤阳关一年期满。徵收盈余。比较上三届短少银四万九千七百三十两零。应著落管关之员。照数赔补一摺。固属照例办理。第念该关税课。全凭豫省粮食贩运下江。经过该处。源源销售。始能丰旺。上年豫江两省。年岁收成相仿。粮价不甚低昂。商贩无利可图。以致豫省粮食米豆。到关稀少。盈余短绌。尚属有因。所有此次凤阳关短少盈余银四万九千七百三十两零。著加恩宽免一半。其余一半。著该监督等、各按正署任内经徵月日。分别赔补。　　

○庚午。谕、此次巡幸木兰。工部堂官。前班已派出吴省钦、后班已派出成策、第念行在工部。有查看道路桥梁、及监放柴炭之事。恐随从人等。有藉端需索等弊。伊二人未能弹压周到。所有行在工部事务。著福长安兼管。　　

○谕军机大臣等、前据苏宁阿奏、直隶景州。于四月十七日得雨三寸。嗣据吉庆奏、德州、冠县、范县、同日得雨二寸。尚未透足。现在率属祈祷。复经降旨询问吉庆、德州一带。曾否续得透雨。因何该抚在省城祈祷。并不饬属在德州祷雨。或亲往祈求之处。令其据实覆奏。兹据吉庆奏各属同霈甘霖一摺。详阅清单内。济南各属。于四月二十五六等日俱经得雨二三四寸。而德州仍未开列。是尚未得有雨泽。但德州即系济南所属。何以未能一律均沾。是否仅止一州缺雨。并现在曾否续获甘膏之处。著该抚查明。迅速覆奏。以慰廑注。　　

○又谕、据吉庆奏、审拟海阳县民姜子柱、在都察院呈控一案。将姜子柱问拟杖徒。初阅时、即历历折角以记。已批交该部议奏。及覆阅折角处所。姜子柱所控朱守经诬告漏税。王方贵袒护捏伤。及县役邵魁等诈赃各情节。均经得实。惟所控该县王风清、交接当商。听受嘱托一款。审系虚诬。将姜子柱按律加等反坐。细思未为平允。外省办理诬告反坐案件。如所告俱系平人。自应将虚捏之款。按律反坐。但向例遇有捏告一人数款。一二款审明属实者。犹应分别科罪。此案姜子柱所控得实之款。俱系平人。惟该县王风清交接当商。听受嘱托一款。坐以虚诬。此等案件。自系先行饬委道府各员审讯。外省官官相护。且避自己处分。安知非承审之员。有扶同徇隐情事。前因此案系长麟任内之事。是以特交后任巡抚惠龄审办。今该抚又系接办前任案件。更何所用其回护。乃独将姜子柱所控知县王风清一款坐诬。且扺之罪。殊难凭信。此案著交吉庆、再行亲提研审。务将该县王风清、有无交接当商。听受嘱托之处。讯得确情。另行定拟。不得因王风清、已于另案参革外遣。稍涉颟顸。即姜子柱所控果虚。亦不当治以加等罪名。该抚初任地方。当整饬陋习。此次提审。仍存瞻徇之见。别经派员审讯。究出实情。恐该抚不能当其咎也。将此谕令吉庆知之。寻奏、审得姜子柱、控告知县王风清、交接当商、听受嘱托一款。实因姜子柱、姜子楷之父姜齐命在日。因姜子楷武生被革不甘。心疑朱守经之表兄王任伟、在当铺帮夥。可以嘱托。写入词内希图告准。伊子照原呈钞写实无交结嘱托凭据。是姜子柱祇钞录伊父原呈。与造意诬告者不同。拟以杖徒。实未平允。应将姜子柱、改照不应重律。杖八十。折责三十板。报闻。　　

○壬申。谕军机大臣等、本年漕船行走迅速。南粮已于四月二十日。全数渡黄。前据书麟等奏、江西九江帮徐子信等四船。在黄河遇风。有漂没米石。淹毙人口之事。因思此项船只。或由沿途派出员弁。惟知催趱前进。不顾风色。以致猝遭暴风。救护不及。亦未可定。各省帮船。固不许无故逗留。倘遇风色不便。亦不可冒昧开行。致有疎虞。著传谕管干珍、暨沿途督抚、及巡漕御史等。即通饬派出各员弁。于催趱船只时。务宜留心察看。设见风色不利。不妨暂令停泊。以昭慎重。若运丁舵工人等。因有此旨。辄思无故逗留。又当实力严催。不得任令迟延也。　　

○又谕、据刘秉恬奏、前月二十八日。在武城地方。见河内水势陡长四尺有余。必系豫省河北各府。及山西地方大霈甘霖。漳卫二河。源水盛发。故南运河水势骤长。粮艘得以浮送裕如等语。又吉庆同日奏到、运河水势增长情形。与刘秉恬所奏相同。各帮粮艘。自出临清闸河以来。虽有浅涩之处。自四月二十八日长水以后。则前次之遇浅起剥各船。俱已扬帆北上。毫无费力。此系天恩垂佑。朕心实深敬戴。但近京一带。总未得有澍雨。惭悚之至。本日又据巡漕御史斐灵额奏、北河安福庄地方。有沙淤浅滩。而德州上下。亦间有古浅等语。看来德州迤南运河水势。足资浮送重运。而通州志桩。亦未据报落水。但自德州至天津一带古浅处所。亟需认真捞挖。一律深通。俾重运得以随到随行。迅速抵通。著梁肯堂严饬所属。上紧筹办。毋致漕艘稍有浅搁。再自天津至通、沙淤滩浅之处。应须该仓场督率疏浚挑挖。现在刘秉恬、在临清办理截漕事务。著诺穆亲会同斐灵额、将一切挖浅拨运事宜。妥为经理。至临清闸外运河之水。虽据吉庆称、因雨骤长。但恐逐渐消落。所有捞挖古浅人夫。及官民剥船。仍著该抚留心备办。以便江广重运遄行无阻。方为妥协。将此各传谕知之。　　

○癸酉。谕、现在设坛祈雨。望泽孔殷。时有云阴。因风吹散。自应虔祭风神。以期感召灵贶。渥霈甘霖。著颙琰于初六日。诣风神庙敬谨致祭。所有一切事宜。交内务府照例豫备。　　

○又谕曰、郭世勋等奏、粤东洋盐各商蔡世文、陈维屏等呈称、现闻大兵进剿廓尔喀贼匪。情愿共捐银六十万两。以备凯旋赏赉之需等语。廓尔喀贼匪滋扰后藏。不过边徼么＜麻骨＞。指日即可歼除。自不致多糜军饷。今既据郭世勋等奏称、该商等再四吁恳。情词肫切。著准其共捐银三十万两。并准其于本年五月起。分作六年完款。所有捐饷之洋盐商人。著该署督等查明。咨部照例议叙。　　

○又谕、京城尚未得有透雨。现届青黄不接之时。恐粮价不无昂贵。自应减价平粜。以裕民食。其如何分城设厂。并拨用何项米麦。及派员经理之处。著该部查照向例。悉心酌议。寻户部奏、京城五城。分十厂平粜米麦。请派大臣十员。分厂查察。从之。　　

○谕军机大臣等、据赵佑奏、考试信丰、兴国二县童生。拏获枪手王致中一摺。所办好。王致中、系代兴国县童生刘昌新、入场应名代考。事干严例。今既据该学政拏获。询明王致中、系广东嘉应州文童。又供实名黄扬、系州学生员。供词狡诈。殊难凭信。著传谕姚棻、即将王致中一犯。解赴广东。交郭世勋、饬令该犯原籍地方官。查认明确。仍解回江西。提集案内人证。一并严审定拟。其在逃之童生刘昌新、并著姚棻饬属严拏务获。归案审办。所有赵佑原摺。著钞寄郭世勋阅看。将此各谕令知之。　　

○以太常寺卿蒋曰纶、为大理寺卿。　　

○旌表守正捐躯河南上蔡县民萧上林妻朱氏。　　

○甲戌。上诣广润祠祈雨。　　

○命皇十五子嘉亲王颙琰祭风神庙。　　

○谕军机大臣等、前据福康安等、奏筹剿贼匪机宜一摺。内称、岱森保带领索伦达呼尔兵三百名。业已行至前藏等语。此摺系三月二十六日拜发。此时岱森保等。计已行抵后藏。乌什哈达所带索伦兵丁。及其余屯土各兵。亦当陆续踵至。福康安等、现在自必统率大兵。相机进剿。但喇特纳巴都尔、及巴都尔萨野。先经鄂辉等檄谕。复经福康安发檄诱降。贼匪接奉两次檄谕后。何以竟不差人禀覆。若非贼人自恃险远。不知畏惧官兵。即系因济咙一带之贼。日久未见官兵进剿。阳布相距更远。大兵一时未必遽能直捣巢穴。或疑福康安等。亦不过与前岁鄂辉等伎俩相同。不敢冞入。屯留边界。意存和息。将就了事。敢为此迟延观望之计。亦未可定。福康安、目下惟当遵照节次所降谕旨、先将济咙绒辖两处之贼。剿灭净尽。廓清边界。使大兵深入。免致后顾之虞。至济咙系通贼境大路。贼匪在彼屯聚者较多。节据福康安等奏。贼人又于该处添设木栅。为固守之计等语。福康安等统领大兵。自当由此一路攻剿净尽。其绒辖一路之贼虽少。亦不可不分兵扑灭。以防间出滋扰。著派令台斐英阿、帮同成德带兵二三千名、前往绒辖。将该处贼匪。一并歼戮无遗。方为妥善。若可两路进攻。以分贼势亦佳。总在相机而行也。　　

○乙亥。谕、前据鄂辉等、奏请将剿聂拉木官寨贼匪、在事出力人员。分别奖赏一摺。人数过多。恐不无冒滥等事。当经降旨令福康安、查明实在出力者。据实具奏。以昭公当。兹据福康安查奏、前次聂拉木官寨据守贼匪。经官兵攻扑堵截。悉就歼擒。虽鄂辉、成德、调度未妥。办理迟延。而侍卫官弁兵丁等。实属奋勇出力。除游击张占魁、业经奉旨以参将升用。应毋庸议。骁骑校塔清阿、阿朗阿、把总刘永青、出力稍次。此时毋庸升赏外。其余员弁兵丁。仍请分别奖擢等语。著照所请。都司张志林、千总尤汉玉、俱著加一等升用。副都司成勒春丕勒、著赏给匝勒巴图鲁名号。土都司都鲁斯达拉。著赏给喀达布巴图鲁名号。土守备生根、著赏给硕克巴巴图鲁名号。仍照例各赏银一百两。屯千总阿库、守备申扎朋、俱著赏戴花翎。都司什格、蒲益章、候补守备马登朝、兵丁崇喜、行营都司雍忠拆里、守备阿咱纳、千总肯朋阿凯木赖、把总杨忠、俱著赏戴蓝翎。土舍策旺诺尔布、土外委阿扎、著各赏缎一匹。以示鼓励。　　

○又谕、此次廓尔喀跳梁滋事。抢掠后藏。究因巴忠等办理错谬所致。其从前与廓尔喀所立字内。虽与给与银两之语。以今观之。或与丹津班珠尔另立有保结。每年许给廓尔喀银锞三百。倘若不给。听其来扎什伦布滋扰等语。亦未可定。伊等以此项银两。系由达赖喇嘛商上支发。无庸丹津班珠尔自行给与。始如此办理。以致廓尔喀等藉为口实。滋扰后藏。使巴忠尚在。岂止立正典刑。即凌迟处死。实属罪所应得。今伊投河毙命。已属徼幸若仍留伊子官职。实不足以示惩儆。巴忠之子。如有现在居官者。俱行革退。著在护军拜唐阿上行走。　　

○谕军机大臣等、昨据梁肯堂奏报、大名府属之清丰、南乐、长垣、广平府属之威县、各得雨三四寸。是该处近日已间有沾泽。或可稍冀薄收。所有前项漕米三十万石。是否足资接济。尚有多余。如或有余。即可分拨邻近地方。酌量动支借粜。抑或就前项漕米。尽数动用。尚觉不敷。并应酌量加添之处。亦应据实奏闻。因思该三府所属州县。向设有常社等仓。额贮谷石。此等仓谷。原备借粜之需。如截存漕米。不敷支放。即将此项谷石。添入动用。岂不近便。至保定以北、及近畿一带。总未得有透雨。即此后续得甘霖。大田可资播种。而现在麦收已属歉薄。亦应豫筹民食。将来察看情形。需用粮石接济。如将漕米截留北仓。势须分投转运。各该处道里较远。水路不通。徒费运脚。因令户部。查得保定以北三十一州县常平仓谷。除出借动用。共实存六十五万五千余石。又二十九州县社、义、二仓米谷。四万一千五百余石。是各该处存仓谷石。为数不为不多。将来如需赈粜。与其将截留漕米、纷纷运送。而各属仓储。转致陈陈相因。何不乘此青黄不接之时。就各该州县现存米谷。酌量动支。以为平粜赈借之用。更为妥便。该督身任地方。何竟见不及此。或已经办理耶。著传谕梁肯堂、即遵照谕旨。酌筹妥办。如果各属仓谷动用后。再有不敷。亦不妨据实奏明。候朕另拨漕米。亦无不可。至各州县仓储数目。平时或有动用等项。而其报部之数。自必确实。该督自可确查妥办也。　　

○又谕、据吉庆奏、四月二十五日。省城得雨深透。自省城以及各属八十四州县。均得普沾。惟德州一处。微雨飘洒。不成分寸等语。东省济南以南。俱经得雨沾足。其直隶之天津府属。亦前据奏报得雨五寸。惟中间德州。尚在望泽。而景州前此得雨止有三寸。亦未为沾透。昨据梁肯堂奏、直属二麦约收分数。合计六分有余。东省上年收成丰稔。此时缺雨处所。亦仅属一隅。著传谕吉庆、即将该省本年麦收分数。统算约有几分。并德州北方。曾否得霈甘霖之处。据实即行覆奏。以慰廑注。寻奏、通省二麦收成。约有九分。德州尚未得透雨。报闻。　　

○又谕、前此福康安奏到、檄谕贼匪附近各部落、并力剿贼一节。朕即以办理太早。今据奏作木朗、哲孟雄、宗木各部落、俱各观望不进。而布鲁克巴回覆之禀。以番兵分布各隘口。现存兵力有限。难以再派出征。亦不免心怀畏怯。此系自然之势。廓尔喀附近各部落。虽平日被贼匪欺凌。伊等若见我兵乘胜深入。自必纷纷响应。藉以报复私仇。抢还侵地。今大兵尚未进剿。各该部落。或虑诓诱伊等。与贼接仗。而官兵倘如前次不进。将来必受贼匪荼毒。且伊等兵力本属有限。谁肯先与贼匪为难。福康安等、惟当俟大兵齐集。将济咙屯聚贼匪。一鼓歼擒。即乘兵威壮盛。直捣阳布贼巢。其时附近各部落等自必闻风响应。可成破竹之势。现在济咙贼匪。谅非勍敌。福康安等、带领如许生力劲兵。鼓勇进攻。断无不破之理。自应先得此地。再图进取。方为正办。至绕道截其归路。径取贼巢之计。究非稳著。该处山路丛襍。万一我兵首尾不能兼顾。关系非轻。节经降旨甚明。想福康安等接奉后。自必熟筹尽善。先将济咙贼匪。剿戮净尽。再行统兵罙入。并力攻捣贼巢。一举集事。其绒辖一路、贼匪无多。即遵照前旨。派令台斐英阿、帮同成德、带兵二三千名。分投前往。尽足以资扑灭。又据奏、丹津班珠尔之妻。即系沙玛尔巴侄女。恐有勾结情事。此最应留心。前此丹津班珠尔、赴边界讲和。即系贼匪指名令伊前往定议。甫经到彼。即被裹去。安知非沙玛尔巴、与丹津班珠尔勾连一气。做成圈套。否则丹津班珠尔、随带多人。何至被伊诓骗裹去。且丹津班珠尔、上次向廓尔喀许银和息。并非丹津班珠尔自出己赀。即此次携带银两、前往备用。皆系达赖喇嘛商上之物。伊从中说合。现虽羁留贼地。将来事定。仍可坐享厚赀。故屡次所寄禀帖。大率为贼匪缓颊。即其家信内。曾有被贼羁留受苦。恳其父用银赎回之语。自系仍用达赖喇嘛商上银两看来此事。全系丹津班珠尔、与沙玛尔巴。互相勾结。狼狈为奸。亟应加意防范。虽据福康安等奏。访知丹津班珠尔、及其父班第达、平日办事不公。番民啧有烦言断不致为其煽惑。但丹津班珠尔、与沙玛尔巴、既属姻戚。且久居贼中。居心狡诈。将来拏获时。略加讯问。即于巴图鲁侍卫章京内。慎选妥员。迅速解京。务宜昼夜严密防守不可令与伊父班第达。及家属见面。私通信息。此为最要。至福康安前此奏请添兵三千后。又有旨令孙士毅再备兵三千。听候调用。其应否需调之处。并著福康安酌量行止。　　

○又谕、军火钱粮。关系紧要。今经和琳酌立限期。分别惩赏。自可期迅速无误。但口外乌拉。俱系该处土司出派受雇。与内地民夫情形不同。内地民人运送粮饷等项。尚有临时观望。不听约束者。何况此等土民。本属野性难驯。若过于严紧。或致躲避不前。并别滋事端。转为未妥。自应善为招集。酌加奖赏。然赏赉亦当有节制。不可过优。倘过于优厚。伊等贪得无厌。不特难乎为继。且不足以见恩。于事转属无益。著传谕和琳、孙士毅、一体留心。妥协经理。务使土民等知所惩劝。闻风争赴。以期军火钱粮。源源接济。赏罚得当。不致迟逾滋事。方为妥善至巴塘土司吹忠扎布、请照西藏所属于现备乌拉之外。添备三百只伺候受雇该土司急公报效。殊属可嘉。业经和琳奖赏。著孙士毅、再传旨赏给大缎二匹。以示鼓劝。　　

○丙子。旌表守正捐躯山西岚县民杨外外妻马氏。　　

○丁丑。谕曰、管干珍奏、镇江府通判郑时泰、管押漕粮。不辞劳瘁。三年以来。均属全漕迅速抵坝。现在到通交粮事竣。可否准赴户部、带领引见等语、郑时泰、著准其送部引见。以示鼓励。　　

○又谕曰、朕阅给事中拴住、从前条奏各款内。有外省乡试。请照顺天之例。钦命题目。并派出之正副考官。五日内起程一款。业经礼部议驳。今思各省乡试题目甚多。若一一皆须钦命。殊为烦琐。其事自不可行。至正副考官。限以五日内起程。系为防弊起见。各省考官派出后。在京耽延多日。难保无交通嘱托情弊。拴住所奏。不为无见。嗣后派出各省正副考官。俱著于五日内起程。至礼部请派考官。向例按照省分远近。以次进本。行走日期本宽。今考官起程。既定限五日。若仍循向例进本请派。则为期更宽。该考官等、势必在途逗留。以符到省入闱之期。并著该部核计各省程站远近。较向来进本日期。酌改缓数日。不必拘泥旧例办理。以杜弊端。　　

○谕军机大臣曰、吉庆覆奏、山东通省各属。俱经得雨。惟德州一处。微雨飘洒。不成分寸。已饬该州、将仓贮麦石高梁、酌量出粜。以平市价等语。因思直隶景州一带。与德州境壤毗连。前据该督奏报。景州得雨仅止三寸。今未据续报得有雨泽。是景州河间一带。总未得有透雨。麦收未免歉薄。自应酌筹借粜。以济民食。著传谕梁肯堂、即将景州一处。并查明河间、新城、涿州、一带缺雨处所。饬令各该属。将常平、社、义、仓谷。酌量动用。先行平粜。并借给耔种口粮。以平市价而资接济。该督务督饬所属。妥为经理。俾小民得沾实惠。以副轸念。仍将各该处现在曾否得雨之处。即行覆奏。以慰廑注。并著吉庆将德州一处。是否亦应借给耔种口粮之处。一并覆奏。将此谕令知之。　　

○戊寅。陕甘总督鄂辉奏、前藏以西。应安马塘。查照上届章程。各塘安马五匹。续因不敷驰递。添马五匹。现在大兵进剿廓尔喀。每塘安马十匹。仍属不敷。请正塘安马二十匹。腰塘十匹。以速邮传。报闻。　　

○己卯。谕、向来京师冬春之际。五城及普济堂。俱设厂煮粥。以齐贫民。一届融暖。例即停止。第念现在近畿一带。尚未得有透雨。虽业经降旨加恩平粜。尚恐京城及附近觅食贫民。糊口维艰。著五城、顺天府、再行煮赈一月。并著都察院堂官。及该府尹等。不时前往查察。勿使胥吏从中滋弊。以副朕恤贫祈泽至意。　　

○又谕、据恒秀等奏、吉林地方失火。延烧旗民住房三千余间。请办理接济等语。著照恒秀等所请。将烧毁官房。动用官项修理。其罪犯人等。暂行收入同知衙门监内。俟监房修成时。照旧收禁。所有烧毁房屋之五品以下官员。及兵丁水手等。量其职分。赏借一年俸饷修造。限五年坐扣。旗民铺面房屋。如有无力愿借官银修造者。每间借给官银三十两。作为三年交还。余俱照所请行。　　

○又谕、吉林地方。去年失火。延烧旗民房屋。甫经盖造完竣。今又被火烧毁三千余间。甚为可悯。该处木植价贱。墙壁皆系木造。易于引火。若改用砖瓦。自无此患。著恒秀晓谕各旗民。一体遵行。　　

○豁免安徽无为州。乾隆五十六年分。河工挖废田地、塘、沟、十一顷六十三亩有奇额赋。　　

○庚辰。谕、前因直隶顺德、大名、广平三府属。雨泽愆期。业经截留漕粮三十万名。并将新旧钱粮。概予缓徵。其保定以北各州县。亦未得透雨。应否缓徵平粜之处。降旨询问梁肯堂、兹据覆奏该处各州县。久未得雨。或得雨未透。麦收未能丰稔等语。近畿一带。上年秋成。虽在八分以上。且现经该督饬属。将仓储谷石。分别借粜。民食自不至缺乏。但麦收既属歉薄。若照例将新旧钱粮仓谷。同时并徵。民力究未免拮据。所有保定府属之清苑、满城、安肃、定兴、新城、容城、安州、束鹿、雄县、顺天府属之宛平、大兴、霸州、东安、大城、保定、文安、涿州、良乡固安、永清、香河、昌平、顺义、怀柔、密云、平谷、通州、三河、武清、宝坻、蓟州、宁河、河间府属之献县、景州、故城、吴桥、交河、易州、并所属之涞水、广昌等四十州县。应徵本年节年仓谷钱粮。均著加恩缓至本年秋成后。再行启徵。俾民力益纾。以副朕轸念闾阎。有加无己至意。该部遵谕即行。　　

○旌表守正捐躯河南夏邑县民马某女马氏。　　

○辛巳。军机大臣等议奏、钦差湖南巡抚姜晟等奏称、云南民人那耀宗、在京呈控伊兄谋占家产。诬为朱亦甫之子。审属虚诬。请照例治罪。得旨、此案那耀宗、本系朱亦甫之子。并非那嘉猷所生。业经在本省历次审结有案。今复妄希分得家产。辄行添捏多款。赴京呈控。情殊狡诈。仅照例问拟充军。不足蔽辜。那耀宗、著发往伊犁充当苦差。以示惩儆。余依议。　　

○壬午。谕曰、长麟奏、拏获海洋劫杀事主多命之凶盗。审明正法一摺。此案盗犯黄泳林等。结夥多人。在洋面行劫客船。将事主水手等十二人。掷海身死。实属凶恶已极。长麟接据同知王恒禀报。即督饬缉拏。将首夥十三犯。立时拏获。审明后押赴海口。传集被害之事主家属等。眼同看视。将各该犯分别凌迟斩决。所办好。长麟著交部议叙。同知王恒、盘获多盗。尚属留心出力。并著送部引见。余俱照该抚所拟完结。　　

○署江西巡抚姚棻疏报、乾隆五十五年分。靖安、萍乡、新喻、广丰等四县。开垦老荒新生田地、山一顷六十六亩有奇。　　

○旌表守正捐躯河南罗山县民陈继安女陈氏。　　

○癸未。谕军机大臣曰、书麟奏、拏获在洋行劫之盗犯黄泳林等一案。审明办理。请将总巡内洋之守备赵邦臣革职。统巡之总兵陈安邦、交部议处一摺。此案行劫盗犯。据同知王恒、知县何启秀、先后禀报查拏。均系长麟及文员拏获。其巡洋大小营弁。怠玩疎防。自应分别惩处。即书麟统辖弁兵。亦属失于觉察。已将原摺批交该部议奏矣。至所参之总兵陈安邦、甫经陛见回任。此案若系陈安邦任内疎防。该镇自难辞咎。俟查明送部。严加议处。若系陈安邦陛见卸任以后之事。即应将署任之员议处。著传谕书麟、据实查明。咨部办理。以昭核实。绿营废弛之习。书麟应留心整顿。　　

</div>
    <div class="pagination">
<a href="清实录乾隆朝实录_page1765.html">上一页</a><span>...</span><a href="清实录乾隆朝实录_page1761.html">1761</a><a href="清实录乾隆朝实录_page1762.html">1762</a><a href="清实录乾隆朝实录_page1763.html">1763</a><a href="清实录乾隆朝实录_page1764.html">1764</a><a href="清实录乾隆朝实录_page1765.html">1765</a><span class="current-page">1766</span><a href="清实录乾隆朝实录_page1767.html">1767</a><a href="清实录乾隆朝实录_page1768.html">1768</a><a href="清实录乾隆朝实录_page1769.html">1769</a><a href="清实录乾隆朝实录_page1770.html">1770</a><a href="清实录乾隆朝实录_page1771.html">1771</a><span>...</span><a href="清实录乾隆朝实录_page1767.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
