<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 258 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 258 页/共 523 页
  </h1>
  <div class="content">
   ○予陕西阵亡参将杨之震、游击叶炳铨、都司罗全亮、守备田得、把总王廷、外委刘吉、许建英、四川阵亡千总刘明志、苏国瑞、袁得亮、把总胡凤韬、张禄、陈士英、外委李永清、谢明升、祭葬世职。河南抢埽淹毙把总樊得名、祭葬恤荫如例。　　

○壬子。谕内阁、据德楞泰等奏、西安满营请添设无米养育兵一摺。著照德楞泰所奏、所有挑出每日操演打过堂之幼丁一百二十八名。著施恩由彼处马价生息银两、及旧有之奖赏银两内。每月各赏银一两。永远作为无米养育兵额。遇有缺出。即于幼丁内将善行过堂者挑补。　　

○甲寅。谕内阁、我朝自开国以来。凡八旗满洲蒙古汉军人等子弟。俗尚淳良。咸臻朴茂。累世相沿。已非一日。乃近年之中。旗人风气日渐浇薄。居恒在家。率皆不务弓马正业。徒以游惰骄奢。愈趋愈下。其不肖者、动辄于歌场酒肆。恣意游荡。并或设局聚诸。稍有睚眦。即逞忿持刃相向。以致将国家养赡衣食之资。尽成荡废。生计日形其艰。而轻蹈王章者愈见其众。竟有敢于在行营切近处所、持刀伤人毙命之事。甚而至于凶恶蔑伦。复有如本日法司衙门审讯马甲双喜因疯杀死伊母舅、并扎伤伊母陈张氏等、问拟斩决一案。阅之实堪骇异。试思明伦敷教。孝弟为先。该旗人于根本之地。尚复澌灭天良。何暇他责。推求其故。皆由朕不能教导八旗所致。然朕日理天下。庶政实繁。八旗俱＜闲＞任王大臣管理。皆不能实心化诲。平日罔知训迪。不能禁于未发。旗人等身罹罪网。责有攸归。即王大臣中颇有持正者。惟知以挑缺派差等事不徇情面。即谓克称厥职。殊不知探本求源。更有重于此者。至若参佐领等官、于旗人更为切近。尤当随时加意化导。力挽颓趋。乃亦视为故常。若罔闻见。则从前敦庞纯固之风。何以使之渐复。而朝廷设官立教。其义安在。除将该犯双喜、著即于该旗教场地方斩决枭示外。所有八旗都统、副都统、前锋统领、护军统领等、俱著传旨申饬。嗣后务当督饬所属参佐领及各营官员。均须实心训导。俾旗人等革薄从忠。痛除积习。以副朕谆谆诰诫之至意。将此通谕知之。　　

○又谕、据御史花杰奏、请嗣后钦差大臣前往外省审案、随带司员不许问供、亦不许与地方官吏接见、则地方官虽有请托行私之心、亦不敢向钦差尝试等语。外省遇有重大案件。特派钦差前往审办。原应钦差专主审断。其有案情头绪繁多、人证甚众者。亦不能不令司员分起鞫讯。至于罪名轻重。引断爰书。自当钦差经理。不得专委司员。自图安逸。仅于定供后过堂一问了事。至钦差在外省审案。地方官欲藉此馈送行私。例禁本严。钦差自应随时稽查。一体凛遵。杜绝苞苴。共矢清白。庶几无负委任。其随带司员、嗣后外闲亦断不许有小钦差之称。　　

○乙卯。旌表守正被戕浙江萧山县民张兆美妻赵氏。守正捐躯陕西长安县民卢泳妻樊氏。　　

○除直隶宛平县、水冲地一顷二十亩有奇额赋。　　

○丙辰。上幸万寿山。　　

○谕内阁、长麟戴衢亨奏、续勘王营减坝及两岸大堤至海口一路各工实在情形一摺。并绘图贴说进呈。朕详加披阅。王营减坝、原系掣消涨水。现在旧坝地势既逼近黄河。且自堵闭决口后。深塘积水。施工甚难。自应量为改建。著照所拟、挪置旧坝西首。如式筑做滚坝。并添做石坝。以为重门保护之计。所需工费。应即令确估兴修。俾资宣洩。至沿河两岸大堤。徐州以上。既闲有卑薄处所。淮扬所属各工。且多滩高堤矮。山安海防等厅、更有滩与堤平。仅赖子堰护持者。势须普律加培。以昭慎重。所需估修银二百余万两。著准其先于两淮运库内提借银四十万两。交铁保等派员先将扬属堤工卑薄较甚各处。于本年伏秋前赶紧加培。务臻巩固。其余稍缓之处。仍分定段落核定银数。于霜降后次第兴工。其云梯关至海口一带情形。既经查明海口实在宽深。并无阻遏形势。惟旧无堤埝之处。河水平衍散流。两岸村落散布。民田庐舍甚多。近年河水旁溢。赈恤频加。应须接筑长堤。为束水归槽卫护民生之计。著照所拟、即自八滩以上。将南北二堤略仿雁翅形势。酌量接筑。所有估需工费、及移驻修守之处。俱令铁保等详议办理。仍查照长麟戴衢亨所奏各条、分别各工先后次第核实妥办为要。　　

○闽浙总督阿林保等奏报、官兵剿擒蔡逆夥盗多名。得旨嘉奖。擢参将衔周国泰、署福宁镇总兵官。总兵官孙大刚等、下部议叙。千总周应元等、升擢有差。赏兵勇詹名显等、顶带银牌。　　

○以福建福宁镇总兵官马应国、不谙水师。命候补陆路总兵官。　　

○丁巳。谕内阁、御史史祐奏、请敕谕部院堂官及各省督抚、照例严行甄别捐班、及各项学习试用人员、以肃吏治而励人材一摺。所奏甚是。捐班各项人员。在部院学习行走、及分发各省试用期满后。该堂官督抚等均应秉公考核。用副澄叙官方之意。前经明降谕旨著为定例。乃近日学习试用人员。各部院堂官等无不奏请留用。外省督抚等亦从未甄别一人。未免相率因循。意存姑息。见好沽名。市恩邀誉。实为近年内外臣工之通病。试思学习试用字样。原以该员等初登仕版。其才具堪以造就与否。尚未可知。若一味优容。漫无区别。必致庸劣之员。亦得滥竽侥幸。其何以示惩劝而别贤愚。嗣后该堂官督抚等、惟应恪遵定例。严行甄核。傥该员等学习试用期满时、稍存迁就。或于保奏之后、致有贻误旷职情事。即惟该堂官督抚是问。必当加以惩处。设更有婪赃犯科者。并将原保之堂官督抚等加倍治罪。勿得视为具文也。　　

○戊午。孝恭仁皇后忌辰。遣官祭景陵。　　

○谕内阁、昨日朕引见人员时、八旗都统副都统等、以日前降旨申饬伊等失于训导旗人、相率碰头。殊属无谓。朕日理万几。政务殷繁。责成王大臣训导旗人。近年以来。八旗人等风气趋下。甚至肆行悍恶。朕心实有不忍。是以降旨谆谆告诫。八旗都统副都统等、遵奉此旨。理宜愧悔平日未能实心教育。从此加意整饬。力挽浇风。方为善体朕心。乃一奉申饬。惟知碰头即谓了事耶。著再通谕八旗都统副都统等、各率本旗参佐领等、视国事为家事。各将所属旗人尽心训导。革除积习。期复淳朴旧俗。断不可仍复因循。徒尚虚文也。　　

○又谕、昨据御史史祐条奏、请严行甄别捐班及各项学习人员一摺。已明降谕旨饬令秉公考核。毋得市恩邀誉。自干咎戾。该部院堂官等若视为具文。一味优容见好。不复加之澄汰。固属甘蹈愆尤。傥经此次严饬。遂有意从苛。将学习行走人员、不辨贤愚优劣。于期满后率多咨驳。恐亦不免屈抑人材。若俟带领引见时专候朕裁。该员等平日贤否勤惰。既难一望而知。且其才具堪以造就与否。亦不能尽以貌取。嗣后捐班及各项学习行走人员。如果堪以奏留者。于报满时、著该堂官等出具切实考语。带领引见。不得仅以留心部务行走勤慎虚词、含混搪塞。若才具平庸。随时甄别奏驳。亦可不必专候期满。庶免壅滞而收实益。　　

○己未。上御勤政殿听政。　　

○谕内阁、镶黄旗满洲都统奏、世管佐领和舒、事务生疏、清语平常、不能胜任、请将佐领图记、派伊族中户科给事中和精额署理等语。所奏甚是。都统副都统综理一旗。自难比户皆知。至佐领与所属旗人较近。其中贤否易于稽察。若佐领不能办事。安能将该管旗人训导。和舒所管佐领图记、即照所奏、著给事中和精额署理。和舒著充当旗差。嗣后八旗满洲蒙古汉军都统等、于所管佐领内、傥有此等人员。俱照此办理。　　

○又谕、长麟戴衢亨奏、查明堰盱堤坝各工筹画办理、又酌分工程缓急先后核计经费各摺。并将所绘高堰堤工图样进呈。朕详加披阅。高堰堤工、为淮扬一带保障。关系非轻。今石工既因风浪掣卸。不足深恃。惟有加筑后戗土坡。以资抵御。摺内所论甚是。惟原估过于加宽。需费较多。现在长麟戴衢亨等复加酌议。拟加宽顶二三四丈以资防守。著即照所奏办理。其智礼二坝、既据勘明坝身过卑。恐启放清水时漫无收束。不得不加高坝底。使有节制。自系实在情形。著即照摺内所定加高四尺之数办理。仍于其上略为封土。随时酌量宣洩。并须得守且守。勿致下游频遭淹浸为要。其仁信二坝。著从缓办理。南河应办各工。固皆紧要。然其势不能同时并举。长麟戴衢亨摺内所叙。除将扬属堤工卑薄较甚之处、先于本年伏秋大汛前赶办外。其余分别紧要次要。自本年霜降后、以至十四十五两年霜降后、次第兴办。其区分甚为得宜。著该督等督率工员、认真经理。　　

○刑部奏审明蔑伦一犯照律定拟一摺。得旨、此案强六罔顾翁媳名分。持刀逼子妇成奸。实属乱伦伤化。应即照拟处斩。但思向来朝审处决重囚。总在冬至十日以前。现在距夏至北郊大祀不过五日。自应暂予缓刑。所有强六一犯。著俟至闰五月初三日。再行处决奏闻。并著刑部嗣后将在京立决人犯。如将届夏至日期。可仿照冬至之例、或在夏至五六日以前。奏请办理。酌议章程具奏。寻议、请嗣后夏至以前五日后三日为限。一切立决人犯。俱停止行刑。从之。　　

○命嗣后吏兵二部议处罪案。除私罪不准查抵外。如有实系公罪。经特旨交议者。其应否准抵之处。于摺内声明。请旨裁夺。　　

○浙江巡抚阮元奏、攻击盗船受伤杀贼、并捕盗出力人员。署参将朱天奇、下部议叙。擢千总谢荣耀、为守备。　　

○以太仆寺卿哈鲁堪、为大理寺卿。　　

○庚申。谕内阁、据御史孔昭虍□□奏、请修先贤祠庙以崇祀典一摺。山东曲阜县、建有复圣颜子专庙。久膺崇祀。今祠宇日就敧颓。自应亟加修葺。整复旧观。因思阙里至圣孔子庙。宫墙在望。典极崇隆。自雍正年闲估修以后。迄今历有岁时。恐垣墉栋宇闲有渗圯之处。亦宜速为缮治。以肃观瞻。著山东巡抚吉纶、即亲往敬谨阅勘。一并核实确估。奏明动项兴修。用副朕崇儒重道至意。　　

○辛酉。上诣大高殿行礼。　　

○还宫。　　

○户部议准、江西巡抚金光悌疏报、南昌、铅山、二县、开垦田八十亩有奇。照例升科。从之。　　

○以夏至祭地于方泽。自是日始。斋戒三日。　　

○壬戌。谕内阁、御史徐寅亮奏请兴办高堰碎石坦坡一摺。所奏词语失当。殊属非是。已于摺内批示矣。高堰堤工。为淮扬一带保障。碎石坦坡之制。所以拥护堤根。使风涛不致汕刷。其法诚善。朕素所深知。惟工费浩繁。办理旷日持久。前年曾谕令铁保等试办。旋据奏明中止。本年特命长麟戴衢亨前往南河勘办各要工。适吴璥又以此事应办为奏。当经谕令长麟戴衢亨于赴高堰时一并查勘。前日据伊等奏称、坦坡护堤得力、即如前年所抛碎石各处、现在均未塌损、惟工段绵长、为期需七八年、其费需数百万、祇可从缓议办、至该处石工难恃、现拟先行加筑后戗土坡以资抵御、俟将来各工完竣再请兴办等语。南河工段繁多。势难同时并举。现在如培筑徐扬各属大堤。修复十八里屯闸座。改建王营减坝。添筑云梯关外长堤。以及加筑高堰土戗。添筑智礼坝基。均经酌议分年办理。其坦坡工程。自不得不暂时从缓。亦非竟置不办。朕之注竟于淮扬一带生灵、以及运道民田筹画周备者。实无时不往来于心。欲与斯民共臻乐利。而敷施自有次序。必须逐渐经理。至于利害所系。又何尝不思深虑远、萦念旰宵耶。今该御史并不知详细原委。但闻有人奏议及此。因即具摺奏陈。作为已之建白。而摺内连篇累牍。故作危词。意图耸人观听。殊不知如该御史摺内之语。朕与中外臣工皆所虑及。但不忍出于口笔于摺耳。试思朕若不虑及此。则此次又何必命长麟戴衢亨前往南河、查办各工、熟筹兴办耶。徐寅亮信口敷陈。罔知忌讳。著传旨申饬。至其摺内所称清河县界内老子山即有碎石可采、不必远涉皖省涧溪等山购办等语。该处果有碎石可采。将来办工时自应就近采办。已命铁保等确切详查。于兴工时核实办理。该御史言苟足听。朕亦未尝不加采择也。　　

○考试进士出身满汉二品以下京堂各官于上书房。　　

○旌表守正捐躯直隶新城县民周顺妻李氏。　　

○癸亥。谕内阁、前因皇长孙诞育。在廷王大臣呈递如意。特降旨嗣后凡遇皇子皇孙诞生。俱无庸呈递。近来外省将军督抚以及学政藩臬两司总兵等、因诞育皇长孙。俱纷纷具摺陈贺。未免漫无区别。将军督抚、分位与内廷卿贰相埒。抒诚展庆。体制攸宜。若藩臬总兵及学政中之品秩较小者。均可无庸呈递贺摺。从前四阿哥、系朕登极后皇后诞生之子。此次皇长孙、又系朕初庆抱孙。内外王大臣相率奏贺。尚属理所当然。至嗣后庆育蕃昌。正未有艾。每遇诞生皇子皇孙。不特外省将军督抚不准陈贺。即内廷王公大臣亦不必申贺也。将此通谕知之。　　

○以科尔沁贝子鄂勒哲依图、为理藩院额外侍郎。　　

○甲子。夏至。祭地于方泽。上亲诣行礼。　　

○幸圆明园。　　

○乙丑。以故辅国将军亮源子恒贵、袭奉国将军。　　

○调山东按察使朱栋、为甘肃按察使。以鸿胪寺卿百龄、为山东按察使。


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百九十　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十三年。戊辰。闰五月。丙寅朔。以工部左侍郎英和、署户部左侍郎。在军机大臣上学习行走。　　

○以左春坊左中允陆以庄、为云南乡试正考官。内阁中书李振祜、为副考官。翰林院编修宋湘、为贵州乡试正考官。内阁中书姚学塽、为副考官。　　

○戊辰。旌表守正被戕安徽寿州民胡有成妻姚氏。　　

○庚午。谕内阁、据马慧裕奏、奉天省旗民案件羁禁部狱、常有一百二三十名不等、现在祇有小屋七闲、甚为窄狭又狱墙仅高一丈五尺余尚觉微低、其额设狱卒三十名、分班听用亦尚不敷、均应酌量增添等语。奉天省部狱祇有小屋七闲。羁禁常有一百余人之多。未免窄狭。遇有疾病。易致传染。非所以示矜恤。著即照马慧裕所请、添建东西厢房六闲。以资分禁。其狱墙亦加高二尺。俾得慎重防守。所需物料银五百一十余两。及匠夫银一百余两。均准其查照估计核实兴修。务期坚固。仍咨送工部查核。至狱卒人数既少。不敷看管亦著照马慧裕所请、再行增添十名。照例由各该县选充。一体轮流防范。　　

○辛未。谕内阁、据汪志伊奏、误违例限部议休致之蓝翎侍卫黄河清、情殷报效、据情转奏一摺。该员黄河清于告假回籍后。旋因患病。复接丁忧。于守制百日期满。不即赴部销假。逾限二年零二十六日。始行到部。虽续经患病。又未据呈报。部议休致。固属咎所应得。姑念其不谙汉侍卫在籍守制祇应百日之例。仍照常守丧二十七月。并以伊父病故。哀痛抑郁。旧疾复发。误会尚在丁忧期内。并未呈报。遂至到京濡迟。与无故逗遛者有闲。其情尚有可原。自应曲加宽恕。但蓝翎侍卫行走期满。本系以守备升用。若照该督所请、即准其开复原官。亦无以示薄惩。该员黄河清、现据该督考验年富力强。弓马尚属优娴。著加恩留于该省遇有千总缺出补用。　　

○又谕、据阿林保等奏、查明李长庚世职请以自幼抚养之次子承袭一摺。据称李长庚查无亲生子嗣、其诸侄中、除螟蛉之子例不准袭外、祇有李世润、李廷孚、二人系属亲侄、但李世润赴台年久、既无下落、李廷孚又不务正业、皆李长庚素所憎恶、且于李长庚殁后、亦不奔丧成服、不堪承袭、现据李长庚之妻吴氏呈明、恳请将自幼抱养同姓之子李廷钰为嗣袭职等语。李廷钰既系李长庚自幼抚育。立继为嗣。李长庚平素钟爱。现据伊妻吴氏呈明。经阿林保等亲加验看。称其人尚明白清秀。可有出息。自应即以伊承袭。李廷钰、著准其承袭李长庚世职。俟服阕后照例由该督抚给咨送部引见。至其亲侄李世润赴台年久。查无下落。李廷孚不务正业。于李长庚殁后不知回籍成服。已属乖谬。将来即应治以不奔丧成服之咎。设再有争断等事。著地方官奏明从重办理。　　

○闽浙总督阿林保等奏报、剿捕蔡牵朱濆夥党。游击陈梦熊、以参将用。赏花翎。　　

○壬申。谕内阁、嗣后凡遇皇后皇贵妃贵妃妃嫔贵人常在之祖父胞伯叔兄弟、带领引见时。俱于绿头牌注明。将此通谕八旗各部院衙门内务府知之。　　

○举行嘉庆十二年军政。荆州驻防、卓异官二员。年老官一员。分别议叙处分如例。　　

○旌表守正被戕江西兴国县民谢荣亮妻陈氏。　　

○癸酉。谕内阁、本日户部议奏、山西巡抚成宁、于盐道库贮、请毋庸每年亲往盘查一摺。所驳甚是。该省鹾务。由地丁复归商办。章程初定。河东道兼管盐法。每年额徵课项。共有四十六万两之多。即与运库无异。凡遇交代奏销时。该抚不独委员代盘。亦宜亲赴查验方足以昭慎重。今该抚并不遵照向例办理。请于一二年中。因阅兵之便。就近盘查一次。显系意在偷安。全不以公事为重。殊属非是。成宁著传旨申饬。将来河东道奏销时、及盐政到任、并新旧交代、三项盘查。著先委隔属道员代盘。该抚仍于每年不拘何时。亲往盘验一二次。每遇一次。即专案具题。以备稽查而昭核实。余俱照部议行。　　

○又谕、此案兴国保、身系旗员。管理营房事务。本有约束兵丁之责。乃与所管马甲等聚赌。已属卑鄙无耻。迨输欠得克金布钱文。因其向索。不肯给还。转喝令兵丁鞭责。情同无赖。尤属罔知法纪。仅予革职枷杖。不足蔽辜。兴国保著照所拟、于枷满杖责后。发往吉林充当苦差。以示惩儆。
  </div>
  <div class="pagination">
   <a href="清实录嘉庆朝实录_page257.html">
    上一页
   </a>
   <span>
    ...
   </span>
   <a href="清实录嘉庆朝实录_page253.html">
    253
   </a>
   <a href="清实录嘉庆朝实录_page254.html">
    254
   </a>
   <a href="清实录嘉庆朝实录_page255.html">
    255
   </a>
   <a href="清实录嘉庆朝实录_page256.html">
    256
   </a>
   <a href="清实录嘉庆朝实录_page257.html">
    257
   </a>
   <span class="current-page">
    258
   </span>
   <a href="清实录嘉庆朝实录_page259.html">
    259
   </a>
   <a href="清实录嘉庆朝实录_page260.html">
    260
   </a>
   <a href="清实录嘉庆朝实录_page261.html">
    261
   </a>
   <a href="清实录嘉庆朝实录_page262.html">
    262
   </a>
   <a href="清实录嘉庆朝实录_page263.html">
    263
   </a>
   <span>
    ...
   </span>
   <a href="清实录嘉庆朝实录_page259.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
