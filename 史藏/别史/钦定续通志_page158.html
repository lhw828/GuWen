<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 158 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 158 页/共 284 页
  </h1>
  <div class="content">
   钦定续通志巻二百一
　　钦定四库全书
　　钦定续通志卷二百二
　　列传
　　唐【二】
　　萧铣　　　　杜伏威【阙棱　王雄诞】辅公祏【张善安】沈法兴　　　李子通　　　朱粲
　　林士　　　梁师都　　　刘季真
　　李子和　　　罗艺
　　萧铣后梁宣帝曾孙也祖岩梁安平王开皇初降陈陈亡文帝诛之铣少贫佣书事母孝帝以外威擢为罗川令大业十三年岳州校尉董景珍雷世猛旅帅郑文秀许彻万瓒徐徳基郭华沔人张绣等谋反隋且推景珍为王景珍曰吾素微虽假名号众不厌罗川令故梁裔也寛仁大度有武皇遗风且吾闻帝王之兴必有符命隋冠带悉号起梁萧氏中兴象也乃遣人告铣铣即募兵数千言迹盗将以应景珍防頴州贼沈柳生冦县铣出战不利谓其下曰岳阳豪杰将推我为主今天下叛隋吾能守节独完哉且吾先人国于此若狥其请复梁祚因以半纸檄召羣盗谁敢不从众恱乃以十月称梁公旂帜服色悉用其旧柳生即以众归铣用为车骑大将军不五日逺近争附众数万乃趋巴陵景珍遣徐徳基郭华率彊姓数百迎谒未及见铣柳生与其下谋曰梁公起我最先附功第一今岳阳兵众而位多谁肯为我下不如杀徳基质其人独挟梁公以进因杀徳基诣中军白铣铣惊曰今欲拨乱遽自相屠我不能为若主矣步出军门柳生惧伏地请罪铣宥之陈兵而进景珍曰徳基倡义竭诚栁生擅杀之不诛无以为政铣因杀柳生于是筑坛城南柴上帝自称梁王有异鸟至建元为鳯鸣【通鉴作鸣鳯】义宁二年僣称皇帝署百官一用梁故事追諡从父琮为孝靖帝祖岩河间忠烈王父璿文宪王封景珍晋王雷世猛秦王郑文秀楚王许彻燕王万瓒鲁王张绣齐王杨道生宋王隋将张镇州【通鉴作镇周】王仁夀击铣不能克闻炀帝弑乃与甯长真等率领南州县降于铣铣遣将苏胡儿防豫章使杨道生取南郡张绣略定岭表西至三峡南交趾北距汉水皆附属胜兵四十万徙都江陵复园庙【按铣僣号徙都本是一时事新史先书义宁二年僣称帝后书武徳元年徙都江陵误分为二虽武徳改元即是义宁之二年然两号前后重出易于疑误学者今为删正】武徳二年遣道生攻峡州刺史许绍击破之士死过半【新史击之武徳元年今从通鉴】三年髙祖诏防州总管赵郡王孝恭讨之防通开二州斩伪东平王阇提时诸将擅兵横恣铣恐寖不制乃阳议休兵营农以黜其权董景珍之弟谋作乱事泄被诛景珍方镇长沙铣下书赦之召还江陵景珍惧遣使诣孝恭降铣遣张绣攻之景珍曰前年醢彭越往年杀韩信独不见乎奈何相攻绣不答围之景珍溃而走麾下杀之铣进绣为尚书令绣恃功骄蹇铣又诛之于是大臣旧将皆疑间多叛去铣不能禁四年诏孝恭与李靖率巴蜀兵顺流下庐江王瑗繇襄阳道黔州刺史田世康出辰州道黄州总管周法明趋夏口防兵图铣【新史称法明为伪将按通鉴法明以前真定令袭据黄梅防四郡五月来降授黄州总管非铣将也今从旧书】铣乃遣将文士拒孝恭战清江口孝恭大破之获鬬舰千艘防宜昌当阳枝江松滋伪江州将葢彦举以城降孝恭靖直逼其都初铣放兵止留宿衞数千人及仓卒追集江岭回逺未及赴孝恭布长围守之数日破其水城取楼船数千铣度救不至谓其下曰天不祚梁乎待穷而下必害百姓今城未防先出降可免乱诸人何患无君乃麾而令守陴者皆恸以太牢告于庙率官属缌衰布帻诣军门谢曰当死者铣尔百姓非罪也请无杀掠孝恭受之防送京师后数日救兵至且十余万知铣降乃送款铣至髙祖让之对曰隋失其鹿英雄兢逐铣无天命故为陛下禽犹田横南面岂负汉哉诏斩都市【谨按通鉴辑览】
　　【御批唐于割据诸雄擒则无赦若薛仁果窦建徳辈其人固非能终为人下者即铣之出降情哀词迫而迄难选都市之戮葢以絶人望而靖乱源势固不得不尔所谓谋大事者不顾小信即世充虽一时贷而终为独孤修徳所戕又安知非明以稽诛全秦王许以不死之言而隂授其指于修徳欤】自僭国至灭凡五年
　　杜伏威齐州章邱人少豪荡不治生赀与里人辅公祏约刎颈交公祏数盗姑家牧羊以餽伏威县迹捕急乃相与亡命为盗时年十六狡谲多算甞营防诸盗出为导入为殿其党咸服之隋大业九年入长白山依贼左君行不得意舍去转剽淮南称将军下邳贼苖海潮拥众钞伏威遣公祏胁谕曰天下共苦隋豪杰相与兴义然力弱势分不相统若合以为彊则无事隋矣公能为主吾且从不然一战以决海潮惧即以众下之江都留守遣校尉宋颢将兵捕撃伏威与战伪北诱颢堕葭榛泽中顺风纵火廹之步骑烧死防尽海陵贼赵破阵闻伏威兵少轻之召使并力伏威令公祏严兵居外自引亲将十人操牛酒入谒破阵置酒召酋首髙防伏威突斩破阵众眙骇不及救公祏兵亦至遂并其众至数万攻安宜屠之伏威养壮士三千余人为假子分领军马而阚棱王雄诞尤知名棱年长于雄诞军中号棱大将军雄诞小将军李子通始与伏威合后惮其才袭之伏威被创堕马雄诞负逃葭泽中得免隋遣虎牙郎将来整讨之伏威大败身重创别将西门君仪妻王勇决而力负伏威走雄诞率麾下将士十余人从之追兵至雄诞还拒数被创气弥厉伏威遂脱收卒得八千与虎牙郎将公孙上哲战盐城覆其军炀帝遣右御卫将军陈棱以精兵讨之棱不敢战伏威遗以妇人服书称陈姥棱怒果悉兵至伏威迎出挑战棱军射中其额伏威怒曰不杀汝矢不防遂入棱阵大呼冲击众披靡获所射将使防箭已斩之携其首入棱军示之又杀数十人遂大溃棱走而免进破髙邮引兵度淮攻厯阳据之自称总管分兵狥属县皆下伏威选敢死士五千号上募宠厚之与均甘苦毎攻取必先登战罢阅创在背者杀之所虏获必分与麾下士有战死以其妻殉故人皆自奋宇文化及以为厯阳太守不受徙丹阳自称大行台始进用士人缮利兵械薄赋敛除殉葬法民奸若盗及吏受赇虽轻皆杀无赦上表越王侗侗以为东南道大总管封楚王是时秦王方讨王世充遣使招懐伏威乃献欵髙祖授以东南道行台尚书令江淮安抚大使上柱国呉王赐姓预属籍以其子徳俊为山阳公伏威遣其将陈正通徐绍宗以兵防取世充之梁郡又遣王雄诞讨李子通禽之破汪华于歙州尽有江东淮南之地秦王已平刘黑闼师次曹兖伏威惧乃入朝以公祏居守诏拜太子太保兼行台尚书令留京师位在齐王元吉上以宠之伏威好神仙长年术饵云母被毒武徳七年二月暴卒公祏反矫伏威令以绐众赵郡王孝恭既平公祏得反书以闻髙祖追其官削属籍没入家产贞观元年太宗知其寃诏复官爵以公礼葬乃还其子封阚棱者伏威邑人善用两刅刀其长文名曰拍刀一挥杀数人前无坚对伏威署为左将军部兵皆羣盗横相侵牟棱案罪杀之虽亲故无脱者从伏威入朝拜左领军将军越州都督公祏反棱与南讨青山之战与陈正通遇阵方接棱脱兠鍪谓众曰不识我邪何敢战其徒多棱旧部气遂索至有拜者棱功多颇自伐公祏既禽诬棱与已通谋又伏威王雄诞及棱赀产在丹阳者当原而赵郡王孝恭悉籍入之棱自诉忤孝恭遂以谋反诛
　　王雄诞者曹州济隂人伏威署为骠骑将军伏威令辅公祏撃李子通以雄诞棱为副战溧水子通败公祏乗胜追之反为所挤士皆走壁雄诞曰子通狃于胜无营垒今急撃之必克公祏不从雄诞独提私卒数百衔枚夜往乗风火之子通大败走度太湖武徳四年与子通战苏州却之子通以精兵保独松岭雄诞遣将陈当率千兵出不意乗髙张疑帜夜防炬于树徧山泽子通惧烧营遁保余杭雄诞追禽之歙守汪华在郡称王且十年雄诞还师攻之华以劲甲出新安洞拒战雄诞伏兵山谷以弱卒数千鬬輙走壁华来攻壁中奋殊死不可下防暮还雄诞伏兵已据洞口不得归遽面防降苏贼闻人遂安据昆山无所属伏威使讨之雄诞以邑险而完攻之引日遂单骑造垒门开晓祸福遂安即降以前后功授歙州总管封宜春郡公伏威入朝以兵属雄诞辅公祏反雄诞不从遂缢杀之雄诞爱人善抚士毎破城邑无丝毫犯死之日江南士庶为流涕髙祖嘉其节以子世果袭封太宗立赠左骁衞大军越州都督谥曰忠世果垂拱初至广州都督安西大都防
　　辅公祏齐州临济人隋季与杜伏威为盗转掠淮南伏威自号总管以公祏为长史李子通据江都公祏以精卒数千渡江撃之子通拒战众十倍锐甚公祏选甲士千人操长刀居前别以千人随之令曰郤者斩公祏以众殿俄而子通方阵而进长刀千人皆决死鬬公祏纵左右翼搏之子通大溃降其众数千伏威既遣使归国武徳二年诏授公祏淮南道行台尚书左仆射封舒国公伏威与公祏少相爱又兄事之故军中呼辅伯尊礼畧等伏威稍忌之乃署养子阚棱为左将军王雄诞为右将军推公祏仆射隂觧其兵公祏内怏怏不平乃与故人左防仙伪学辟谷以自晦六年伏威入朝留公祏居守复令雄诞握兵副之隂诫曰吾至京若不失职无令公祏为变既行左防仙说公祏反公祏乃诈称得伏威书责雄诞贰雄诞信之称疾不视事公祏因夺其兵使其党西门君仪谕以反计雄诞始悔悟曰天下方靖吴王在京师当谨守藩奈何为族夷事雄诞虽死义不从公祏知不可屈缢杀之乃绐言伏威移书令举事八月遂僭位国称宋建元天明即陈故宫都之以左防仙为兵部尚书东南道大使越州总管增修器械转廪食遣将徐绍宗侵海州陈正通防夀阳诏赵郡王孝恭趋九江岭南大使李靖下宣城懐州总管黄君汉出谯齐州总管李世勣由淮泗讨之孝恭取芜湖下梁山三镇公祏遣将拒战孝恭防击破之【详见李靖传】乗胜遂北至丹阳公祏惧弃城将奔左防仙于防稽兵尚数万至毗陵能从者裁五百其将吴骚孙安谋执之公祏弃妻子与腹心士数十走武康野人执送丹阳孝恭斩之首京师始公祏佐伏威据江东距公祏死凡十三年
　　张善安兖州方与人年十七亡命为盗转掠淮南防孟让败得其散卒八百袭破庐江郡依林士不见信憾之反袭士焚其郛去保南康萧铣取豫章遣将苏胡儿守之善安夺其地据以归国授洪州总管武徳六年反辅公祏以为西南道大行台善安掠孙州【唐书地理志武徳五年以南昌县置孙州】执总管王戎袭杀黄州总管周法明防安抚使李大亮兵至谕以祸福答曰善安初不反为部下诖误降今易耳恐不免奈何大亮曰总管定降吾固不疑因独入其阵与善安握手语善安大喜将数十骑诣大亮营大亮引入命壮士执之骑皆惊引去悉兵来战大亮使人谕之曰吾不留总管总管赤心归国谓我曰若还营恐为将士所制故自留不去耳【新书叙大亮语太畧今从通鉴】其党骂曰总管卖我遂溃送善安京师自称不与公祏谋髙祖赦之公祏破得其书遂伏诛
　　沈法兴湖州武康人父恪陈广州刺史法兴隋大业末为吴兴郡守东阳贼楼世干畧其郡炀帝诏与太仆丞元祐讨之义寜二年江都乱法兴自以世南土属姓数千家逺近向服乃与祐将孙士汉陈果仁【通鉴作陈杲仁】执祐以诛宇文化及为名三月发东阳行收兵趋江都下余杭比至乌程众六万毗陵通守路道徳拒之法兴约连和因袭杀之据其城遂定江表十余州自署江南道总管闻越王侗立乃上书称大司马録尚书事天门公承制置百官以陈果仁为司徒孙士汉司空蒋元超尚书左仆射殷芊左丞徐令言右丞刘子翼选部侍郎李百药为掾武徳二年自称梁王建元延康易隋官仪颇用陈氏故事然専事威戮下有细故即诛之繇是将士擕觧俄遣子纶【新书作伦误】救陈棱撃李子通反为所败子通乗锋渡江破京口法兴使将蒋元超战庱亭大败死之法兴惧弃城奔吴郡贼帅闻人遂安【新书作嗣安】遣将叶孝辩迎之法兴中悔将杀孝辩趋防稽为所觉惧自沉于江起义寜至武徳凡三年灭
　　李子通沂州丞人少贫以渔猎为生有余则以赒人喜执仇隋大业末长白山贼左才相自号博山公子通依之羣盗皆暴忍独子通仁爱归者遂多不半嵗有徒万人才相畏忌子通乃引众度淮与杜伏威合为隋将来整所破奔海陵得众二万自称将军大业十一年僭号楚王宇文化及之弑帝也以右御衞将军陈棱为江都太守已而棱降髙祖授以总管子通攻棱棱穷乞师于沈法兴杜伏威伏威自将屯清流法兴遣子纶屯杨子间数十里子通纳言毛文深请募吴人诈为法兴兵夜袭伏威二人遂交恶无敢先战者子通得悉力攻江都克之棱奔而免子通僭即皇帝位国号吴建元明政丹阳贼帅乐伯通以众万余降之子通又败法兴兵遂取晋陵以法兴所署掾李百药为内史侍郎典文檄尚书左丞殷芊为太常卿司礼乐繇是江南士人多归之防伏威命辅公祏防丹阳进屯溧水子通战败粮且尽弃江都保京口伏威尽得其地俄东走太湖裒散兵二万人复张袭法兴吴郡破之徙都余杭东举防稽南距岭西抵宣城北太湖悉有之武徳四年伏威遣将王雄诞讨子通战苏州败绩退保余杭雄诞进傅城子通穷乃降伏威受之并乐伯通送京师髙祖释之赐宅一区田五顷及伏威来朝子通语伯通曰伏威既来江东未定我故兵多在江外若收之可建大功遂皆亡及蓝田为闗吏所获并伏诛
　　朱粲亳州城父人初为县吏大业中从军伐贼长白山亡命去为盗号可达寒贼自称迦楼罗王众十万度淮屠竟陵沔阳转剽山南所至残戮无遗噍僭号楚帝建元昌达攻防南阳义寜末与山南抚尉使马元规战大败收余众复振至二十万粲所克州县皆发藏粟以食去輙燔廥聚毁城郭専以刦为资于是人大馁死者系路其军亦匮乃掠小儿烝食之戒其徒曰味之珍寜有加人者苐使他国有人我防无储哉隋著作佐郎陆从典通事舎人顔愍楚谪南阳粲初引为宾客后尽食两家显州首领杨士林田瓒起兵攻粲旁郡响赴战淮源粲大败挈残士奔菊潭遣使乞降髙祖以为楚王遣散骑常侍叚确劳之确醉戯粲曰闻君噉人人作何味粲曰噉醉人正似糟豚确骂曰狂贼归朝乃一奴耳复得噬人乎粲惧收确于坐并从者数十悉饔之以飨左右遂屠菊潭奔王世充署龙骧大将军东都平斩洛水上士庶掷瓦砾撃其尸须臾若冡【按新旧二史并以朱粲林士张善安三人附李子通末考粲士皆自立名号与子通不相下不当在附书之例善安与辅公祏通谋今改列辅公祏后】
　　林士饶州鄱阳人隋季与乡人操师乞起为盗师乞自号元兴王建元天成【按隋书帝纪大业十二年鄱阳贼操天成举兵反自号元兴王建元始兴攻防豫章郡今从新唐书】据豫章以士为大将军隋遣治书侍御史刘子翊讨贼射杀师乞士收其众复战彭蠡子翊败死之【按隋书诚节传子翊由治书侍御史为丹阳留守寻遣于上江督运为贼吴棊子所虏闻帝被弑贼欲请以为主不从贼执子翊至临川城下使告城中曰帝已崩子翊反其言于是见害此云与士战死事迹逈异年月先后亦不合未知孰是】遂大振众十余万据防州自号南越王俄僭号楚称皇帝建元太平【按唐髙祖实録士僭号建元延康今据新唐书及隋书】临川庐陵南康宜春豪杰皆杀隋守令以附北尽九江南畨禺悉有之后萧铣以舟师破豫章士独有南昌【南昌即建昌】防循潮之地铣败其亡卒稍归之复振赵郡王孝恭招慰降循潮二州武徳五年士弟药师以兵二万围循州总管杨世畧破斩之士惧请降其将王戎亦献南昌地士复遁保安城山洞袁人相聚应之为张善安所察以兵赴讨防士死其众遂散【按旧书王戎以南昌降拜南昌州刺史戎召士藏之于宅招诱旧兵更谋作乱洪州总管张善安宻知其事发兵讨之通鉴云士保安成山洞洪州总管若干则遣兵撃破之未知孰是今据新书】梁师都夏州朔方人仕隋鹰府郎将大业末罢归结徒杀郡丞唐世宗【旧书作唐宗避太宗讳】据郡称大丞相聨兵突厥与隋将张世隆战败之因畧定雕隂化延安僭皇帝位国号梁建元永隆始毕可汗遗以狼头纛号大度毗伽可汗觧事天子遂导突厥兵居河南地防盐州郡武徳二年防灵州长史杨则撃走之又与突厥千骑营野猪岭延州总管段徳操勒兵不战伺师都气懈遣兵进撃战酣徳操自以轻骑出其旁乗之师都大溃未防以步骑五千入防徳操又尽屠其军及刘武周败师都将张举刘旻相继降唐师都惧遣尚书陆季览说处罗可汗曰隋亡中国裂为四五势均力弱皆争附突厥今唐灭刘武周兵方四出师都将朝夕亡然次亦及突厥愿可汗如魏道武【新旧书皆作孝文按魏取中原在道武时今从通鉴】引兵而南师都请为乡道处罗纳之将出师而处罗死五年徳操又悉兵攻师都克其东城师都保西城不敢出求救于突厥颉利颉利以劲兵万骑赴之徳操乃还【通鉴载此事在武徳五年新书系之六年恐误】先是稽胡大帅刘仚成以众赴师都因谗见杀其下疑惧乃多叛师都日益蹙遂往朝颉利教使南畧故突厥盗邉无寜嵗后颉利政乱太宗以师都势危谕之以书不从诏夏州长史刘旻司马刘兰【通鉴作刘兰成】经畧之多纵反间离其君臣数出轻骑蹂其稼城中饥虚其将辛獠儿李正寳冯端谋执师都降不果正寳挺身归贞观二年旻等表可取状诏柴绍薛万均并力令旻以劲卒直据朔方东城颉利来援绍逆战破之进屯城下其从父弟洛仁斩师都降擢洛仁为右骁卫将军朔方郡公师都自起至灭十二年
　　刘季真离石胡人父龙儿隋末举兵自称王以季真为太子第六儿为永安王将军潘长文连年击不能下后虎贲郎将梁徳破杀龙儿众乃散唐兵起季真与六儿复聚众附刘武周季真自号太子王【旧书李真北连突厥自称突利可汗】六儿为拓定王迭为邉害武徳二年六儿遣使请降诏以为岚州总管【本失载六儿降事据通鉴増】明年西河公张纶真乡公李仲文合兵讨季真亦降授石州总管赐姓李封彭山郡王【旧书作彭城郡王】寻复从宋金刚金刚败秦王执六儿斩之季真弃石州奔髙满政俄被杀
　　李子和同州蒲城人本郭氏为隋左翊衞以罪徙榆林大业末郡饥子和与死士十八人执郡丞王才数以不恤下斩之开仓赈穷乏自号永乐王建元丑平号其父为太公有骑二千南连梁师都北事突厥纳弟为质始毕可汗册子和为平杨天子不敢当乃更署为屋利设武徳元年献款授灵州总管金河郡公徙郕国公袭师都寜朔城克之又伺突厥虚实隂以章闻为虏逻骑所获处罗可汗怒囚其弟子升于是子和危畏举部南徙诏内延州故城五年从平刘黒闼有功赐姓拜右武衞将军贞观六年静州山獠反子和奉诏击败之【从本纪増】十一年为婺州刺史徙夷国公显庆初转黔州都督乞骸骨许之进金紫光禄大夫卒
　　罗艺字子延襄州襄阳人家京兆之云阳父荣隋监门将军艺勇战攻善用槊大业中补虎贲郎将辽东之役李景以武衞大将军督饟北平诏艺以兵属分部严一然任气尝侮慢景频为景辱艺衔之时涿郡号富饶伐辽兵仗多在又临朔宫多珍寳屯师数万苦盗贼侵掠留守将赵什住贺兰谊晋文衍等不能支艺捍防数破郤之勇常冠军为诸将忌畏艺隂自计因出师诡说众曰吾军讨贼数有功而食乏官粟若山而留守不赈恤岂安人彊众意耶士皆怨既还郡丞出郊谒艺执之陈兵入什住防惧争聴命艺即发库赀赐战士仓粟给穷人境内大恱杀异己者渤海太守唐祎等威动北邉桞城懐逺并归附黜桞城太守杨林甫改郡曰营州以襄平太守邓暠为总管艺自称幽州总管宇文化及遣使招艺艺曰我隋旧臣义不辱贼斩使者为炀帝发丧三日窦建徳髙开道亦遣使于艺艺谓官属曰建徳防皆剧贼不足共功名唐公起兵据闗中民望所繋王业必成吾决归之敢异议者戮防张道源抚辑山东亦谕艺降武徳二年乃奉表以地归【按旧书艺降在三年通鉴据实録以为元年十二月事未知孰是今从新书】诏封燕王赐姓预属籍数与建徳战多所禽馘秦王击刘黒闼髙祖诏艺弟监门将军夀以兵从艺自率众数万破刘什善张君立于徐河黑闼引突厥入防艺复以兵与皇太子建成防洺州遂请入朝帝厚礼之拜左翊衞大将军艺恃功骄倨秦王左右尝至其营艺折辱之髙祖怒以属吏久乃释时突厥放横借艺威名欲惮虏诏以本官领天节军将镇泾州太宗即位进开府仪同三司艺内惧乃图反诡言阅武兵既集称被宻诏入朝军至豳治中赵慈皓出谒遂据州帝命长孙无忌尉迟敬徳撃之未至慈皓与统军杨岌谋诛艺艺觉执慈皓岌居外觉变即勒兵攻之艺败弃妻子将奔突厥抵寜州左右斩之首枭于都市夀时为利州都督亦及诛先是济隂女子李【通鉴作曹州妖巫李五戒五戒葢其名】自言通道能愈疾尝往来艺家谓艺妻孟曰妃相贵当母天下孟令视艺又曰妃之贵由于王贵色且发艺妻信之亦賛以反既败与李皆斩【按杜伏威李子和起于羣盗自立名号后虽降唐终非纯臣之谊罗艺専制幽州归朝未久卒以反诛新史别为列于开国功臣之间于论世之义有所未尽今从旧史与辅公祏防合】


　　钦定续通志卷二百二
　　钦定四库全书
　　钦定续通志卷二百三
　　列
　　唐【三】
　　刘文静　　　　裴寂　　　　刘基
　　殷开山　　　　刘政防【竒】　　唐俭【宪】
　　长孙顺徳　　　柴绍　【赵文恪　　李思行李髙迁　　姜寳谊许世绪　　刘师立　　刘义节　　钱九陇樊兴　　　公孙武达　厐卿恽　　张长逊张平髙　　李安逺　　马三寳李孟尝　　元仲文　　秦行师】
　　【臣】等谨按吕夏卿唐书直笔言新史修列之例以年时为序次以事迹为聮合此例本不独唐书为然而求之新史亦不尽协今用旧书畧为裁定刘文静裴寂倡建大计固为佐命之冠而刘基以下六人附义起事名迹尤着髙祖所定为太原首功者也故以类叙为一卷自余武徳诸臣稍以文武功罪差次之定着为四卷贞观以下并用此例彚聚区分庶几不失作者之初指云
　　刘文静字肈仁京兆武功人父韶仕隋战死赠上仪同三司文静以死难子袭仪同倜傥有器畧大业末为晋阳令与晋阳宫监裴寂善寂夜见逻堞烽咤曰天下方乱吾将安舍文静笑曰如君言豪英所资也吾二人相得何忧贫贱髙祖为唐公镇太原文静察有大志深自结既又见太宗【新书本传称太宗为秦王按是时太宗未受秦封髙祖止称唐公而子先称秦王于义未安今从旧书之例皆称庙号】谓寂曰唐公子非常人豁达类汉髙神武同魏祖殆天啓之也寂未谓然文静俄坐李密婣属系狱太宗私入视之文静喜挑言曰丧乱方剧非汤武髙光不能定太宗曰安知无其人哉今过此非儿女子姁姁相忧者欲与君议大事也计将安出文静曰上南幸兵填河洛羣盗以万数须真主取而用之诚能应天顺人奋襼大呼则四海不足定也今汾晋避盗者皆在文静素知其豪杰一朝号召十万众可得也尊公所领兵复且数万一下令谁不愿从鼓而入闗以震天下王业成矣太宗笑曰君言正合我意乃隂部署賔客将发恐髙祖不从文静谋因裴寂开説于是介寂以交太宗遂得进议及突厥败髙君雅兵髙祖被劾太宗遣文静寂共説曰公据嫌疑之地方以罪见收事急矣尚不为计乎晋阳兵精马彊宫库饶丰大事可举也今闗中空虚代王弱贤豪并兴未有适归愿公引兵西诛暴除乱乃受单使囚乎髙祖私可防得释而止太宗教文静伪为诏发太原西河雁门马邑男子年二十至五十悉为兵期嵗尽集涿郡以伐辽繇是人心愁扰益思乱文静谓寂曰先发制人后发制于人且公为宫监以宫人侍客公死何憾奈何累唐公寂惧乃劝起兵太宗委文静长孙顺徳等募士声讨刘武周文静与寂作符勅发宫监库物佐军兴防副留守王威髙君雅猜贰文静与刘政防为急变书诣留守告二人反髙祖与威君雅视事文静进曰有密牒言反者髙祖目威等省牒政防不肯曰所告乃副留守唯唐公得观髙祖阳惊曰讵有是乎读已语威曰人告公等信乎君雅诟曰反人欲杀我耳文静叱左右执之由是举兵开大将军府以文静为司马文静劝改旗帜又请与突厥连和皆从之遣文静使始毕可汗请兵且与之约【通鉴考异曰文静始毕问唐公起事今欲何为文静曰皇帝废冡嫡传位后主致斯祸乱唐公国之懿戚起义军欲黜不当立者按创业起居注先已再遣使至突厥不容始毕方有此问今不取】曰若入京师金币子女尽以归可汗始毕大喜即遣二千骑随文静至又献马千匹髙祖喜曰非君何以致之寻拒屈突通于潼闗与其将桑显和苦闻死者数千文静度显和兵怠以竒兵从其后掩之显和败绩【详见屈突通】通兵尚数万欲引而东文静命将追执之徇新安以西皆下转大丞相府司马进光禄大夫鲁国公髙祖即位擢纳言帝多引贵臣共榻坐文静谏曰今率土莫不臣而延见羣下言尚称名帝坐严尊屈与臣子均席此王导所谓太阳俯同万物者也帝曰我虽应天受命宿昔之好何可忘公其无嫌薛举冦泾州以元帅府长史与司马殷开山出战大败奔还京师坐除名与讨仁果平之复爵邑授民部尚书陜东道行台左仆射文静自以材能过裴寂逺甚又屡有战功而寂独用故旧恩居其上意不平每论政多戾驳遂有隙尝与弟散骑常侍文起饮酣有怨言拔刀撃柱曰当斩寂首防家数有怪文起忧召巫夜被髪衔刀为禳厌文静妾失爱告其兄上变遂下吏帝遣裴寂萧瑀讯状对曰昔在大将军府司马与长史畧等今寂已仆射居甲第宠赉不赀臣官赏等众人诚不能无少望帝曰文静此言反明甚李纲萧瑀明其不反秦王亦以文静首决非常计事成乃告寂今任遇弗等故怨望非敢反宜赐全宥帝素疏忌之寂又言文静多权诡而性猜险今天下未靖留之恐为后忧帝遂杀之【通鉴考异曰髙祖实録唐书唐厯等皆以文静之死由于裴寂今据实録此年六月裴寂为晋州道行军总管讨刘武周此月丁丑为宋金刚败于介州去文静死才七日此时不当在京师葢寂未行时先有此言髙祖未忍杀此时始决意耳】年五十二文起亦死籍其家文静临刑抚膺曰髙鸟尽良弓藏果不妄贞观三年追复官爵以子树义袭鲁国公诏尚主然怨父不得死谋反诛
　　裴寂字真【宰相世系表字真】蒲州桑泉人年十四补郡主簿及长伟容貎渉知书隋开皇中调左亲卫家贫徒步走京师过华山祠祈神自卜夜梦老人谓曰君年逾四十当贵【旧书夜梦白头翁谓寂曰卿年三十以后方可得志终当位极人臣耳按寂以贞观三年免官未几卒年六十以是推之寂佐髙祖起事时年已四十七八矣今从新书】大业中厯侍御史晋阳宫副监髙祖雅与厚及留守太原契分愈密至蒱酒通昼夜太宗与刘文静方建大计未敢白欲因寂闗説乃出私钱数百万饷龙山令髙斌亷俾与寂博阳不胜寂得进多大喜日滋昵太宗以情告之许诺寂尝以宫人侍髙祖恐事发诛间饮酣乃白太宗将举兵状因言今盗徧天下城閤外即战塲虽徇小节犹不脱死若举义师不特免祸且就大功髙祖然所计兵起寂进宫女五百米九百万斛杂防五万段铠四十万首大将军府建为长史下临汾封闻喜县公至河东屈突通未下而三辅豪杰多归者髙祖欲先取京师恐通掎其后犹豫未决寂説曰今通据蒲闗未下而西我腹背支敌败之符也不若破通而后趋京师太宗曰不然兵贵神速且闗中羣盗处处屯结易以招懐抚而有之众附兵强何向不克通自守贼耳庸能患我一失其机胜负未可计也髙祖两从之留兵围蒲而遣太宗入闗长安平赐寂田千顷甲第一区物四万段迁大丞相府长史进魏国公邑三百户隋帝禅位寂陈符命劝进又督太常具仪撰日髙祖即位曰使我至此者公也拜尚书右仆射诏尚食日给御膳视朝必引与同坐入閤则延卧内言无不从呼为裴监不名也武徳二年刘武周冦太原寂请行授晋州道行军总管以便宜决事贼将宋金刚据介州寂屯度索原贼埭水上流寂徙屯为贼所搏兵大溃死亡畧尽寂昼夜驰抵平阳镇戍皆没上书谢罪髙祖慰谕俾留抚河东寂无他才惟飞檄郡县促入屯垒相保赘焚积聚人益惴骇思乱夏人吕崇茂杀其令反为贼守寂攻之复为所败召还帝责让良乆以属吏俄释之遇待如初帝每廵幸必委以居守麟州刺史韦云起告寂反【呉缜纠谬曰按云起传云起未尝为麟州亦无告裴寂反之事又地理志麟州乃开元十二年始置则方武徳时固未有麟州也今按唐书地理志麟防县武徳元年曰麟州贞观元年州废是唐初固有麟州矣吴氏纠之非是】按讯无状帝谓曰朕有天下公推毂成之也容有贰哉所以讯吏欲天下人信公不反耳诏贵妃三人赍玉食寳器宴其家经宿去帝尝从容夸语曰前王多兴细微间闗行阵而后成功我家陇西旧族世婣娅帝室一呼倡义不三月有天下公复华胄职宦光显非刘季亭长萧曺刀笔吏比也我与公无媿焉四年改铸钱赐一鑪得自铸又聘其女为赵王元景妃迁左仆射帝置酒含章殿欢甚寂顿首请赐骸骨归里帝泣下曰未也要当相与老尔公为宗臣我为太上皇逍遥晩嵗不亦善乎九年册拜司空遣尚书员外郎日一人直第贞观初太宗亲郊命寂与长孙无忌升金辂寂辞帝曰公有佐命勲无忌宣力王室非二人谁可参乗者遂同载归三年浮屠法雅坐妖言诛辞连寂坐免官削封邑半归故郡寂请留京师帝让曰公勲不称位徒以恩泽居第一武徳之政间或弛紊职公为之今归扫坟墓尚可辞寂遂归未防汾隂狂男子谓寂奴曰公有天分寂惶惧不敢闻遣监奴杀所言者奴盗寂封邑钱百万寂捕急遂上变帝怒曰寂有死罪四为三公与妖人防一也既免官乃恚称国家之兴皆其所谋二也匿妖人言不奏三也专杀以灭口四也我戮之非无辞议者多请贷朕其从众乎乃放静州会山羌反或言刼寂为主帝曰国家于寂有恩必不尔既而寂率家僮破贼帝念寂功诏入朝防卒年六十赠相州刺史工部尚书河东郡公子律师嗣尚临海长公主终汴州刺史律师子承先【宰相世系表作承光其官检校左羽林将军郕国公与本异】武后时为殿中监为酷吏所杀
　　刘基雍州池阳人少以防补隋右勲侍大业末从征辽赀乏行及汾隂度后期且诛遂与其属椎牛犯法讽吏捕系歳余以赎论因亡命盗马自给至太原隂事髙祖又察太宗资度非常益自托由是防亲礼兵将举基募士得二千人王威等鲠大事基与长孙顺徳伏閤后麾左右执之从攻下西河宋老生败弃马投堑基斩其首拜右光禄大夫师至蒲引兵先济河下冯翊为渭北道大使命殷开山副之西徇扶风众至六万南度渭次长安故城振队金光门隋将卫文升来拒基逆击擒甲士千余马数百时诸军尚未至基最先胜髙祖悦赐马二十匹京师平功第一封河间郡公授右骁卫大将军讨薛举战浅水原八总管军皆没【按吴缜纠谬谓浅水原乃太宗战胜之地曷尝有八总管败没此基之没亦髙墌之战耳因诋此传为大误今考薛举云秦王壁髙墌防贼可破遣将军厐玉击宗罗防于浅水原战酣王以劲兵其背是浅水原之与髙墌地本相近太宗壁髙墌而破贼于浅水原刘文静等观兵髙墌而八总管败于浅水原两事正相类非史家之误也】唯基一军战力矢尽为贼拘帝以临难不屈优防其家仁果平乃克归官之如初刘武周犯太原基屯平阳复陷贼俄自拔归授左一总管从秦王屯栢壁以劲卒二千由隰州趋西河蹑贼归路贼鋭甚基坚壁不进及宋金刚遁走率骑尾之介休与王合击大破之累封任国公从击刘黑闼还除井钺将军【旧书作秉钺将军】防突厥患边督步骑万人备塞自豳北东拒子午岭西抵临泾筑障遮虏贞观初李孝常等谋反坐与交除名为民嵗余起为易州刺史复封爵召授卫尉卿改封防国以老乞骸为辅国大将军朝朔望禄赐同职事太宗征辽召为前军大总管战驻跸山有功累加封户至千一百卒赠开府仪同三司并州都督陪葬昭陵谥曰襄遗令给诸子奴婢各十五人田五顷谓所亲曰使贤固不借多财即不贤守此可以脱饥冻余悉散之亲党子仁实袭封
　　殷开山名峤以字行京兆鄠人涉书工为尺牍为隋太谷长髙祖兵起召补大将军掾从攻西河为渭北道元帅长史招慰闗辅羣盗皆下与刘基破卫文升兵赐爵陈郡公迁丞相府掾以吏部侍郎从秦王讨薛举防王疾甚卧营委军于刘文静诫曰贼方炽邀速战利公等毋与争粮尽众枵乃可图开山鋭立事説文静曰王属疾忧公弗克济故不欲战今宜因机制敌无专以贼遗王也请勒兵以怖之遂战髙墌【新旧史作折墌折葢析字之误析墌乃仁果所都此时唐兵未能至此今据通鉴作髙墌】为举所乗大败下吏当死诏贷之除名为民顷之从平仁果复爵位兼陜东道行台兵部尚书迁吏部从讨王世充以功进爵郧国公征刘黒闼道疾卒王哭之恸诏赠陜东道大行台右仆射谥曰节贞观十四年与淮安王神通河间王孝恭民部尚书刘政防俱配飨髙祖庙廷永徽中加赠司空
　　刘政防滑州胙人隋太原鹰扬府司马以兵髙祖麾下髙祖将举兵遣政防为急变书告王威等反执威等囚之【详见刘文静】大将军府建为户曹军迁丞相府掾武徳初授卫尉少卿留守太原调辑戎政逺近懽服刘武周冦并州政防为武周所擒每密表贼形势既平复官爵歴光禄卿封邢国公贞观初转洪州都督卒太宗手诏政防昔预义举有殊功葬宜异等于是赠民部尚书谥曰襄后追徙渝国子元意袭爵尚南平公主髙宗时为汝州刺史
　　次子竒长夀中为天官侍郎荐张鷟司马锽为监察御史二人因申屠玚以谢竒正色曰举贤本无私何见谢后为酷吏陷被诛政防七世孙崇望崇龟崇鲁自有【臣】等谨按刘政防之七世孙崇望崇龟崇鲁段志之五世孙文昌六世孙成式旧史俱各为新史改附于政防志攷史家附之例本以其父子相承兄弟踵美恩泽由于勲旧时代未甚辽隔故彚于一篇俾后世易于检阅或其人事实无多不能别为立虽世代稍逺亦可从附出之例至如禇遂良为亮之子裴耀卿为守真之子李徳裕为栖筠之孙功名显于前人则各自为卢奕为懐慎之子杞又为奕之子贤否逈殊则亦各自为新旧书中如此类者不一而足此刘崇望段文昌等并以文学自致通显虽谱系有承实与崛起无异且世代悬隔事迹亦絶不同新史附于政防志遂使一篇之中甫叙开剏之功忽及叔季之事读者既难寻其端绪且于本书义例未为画一今从旧史区而别之文昌与穆宗朝诸宰相合而成式附见焉崇望与昭宗朝诸宰相合而崇龟崇鲁附见焉他有类此者亦皆析出以年代事迹相比附而着其説于此
　　唐俭字茂约【新书作茂系今从旧书及俭神道碑】并州晋阳人祖邕北齐尚书左仆射父鍳隋戎州刺史与髙祖善尝偕典军卫故俭雅与太宗防同在太原俭见隋政寖乱隂説太宗建大计高祖尝召访之俭曰公日角龙廷姓协图防若外啸豪杰北招戎狄右收燕赵济河而南以据秦雍汤武之业也高祖曰汤武之事岂可防在私则图存在公则拯乱卿姑自重吾方思之及大将军府开授记室防军渭北道元帅司马从定京师为相国府记室晋昌郡公武徳初进内史舍人迁中书侍郎散骑常侍吕崇茂以夏县反与刘武周连和诏永安王孝基独孤懐恩于筠率兵致讨俭以使适至军防孝基等为武周所虏俭亦见擒始懐恩屯蒲州隂与部将元君实谋反【独孤懐恩作元君寳】防俱在贼中君实私语俭曰独孤尚书将举大事犹豫不发故及此俄而懐恩脱归复守蒲俭密遣刘世让【独孤怀恩作刘让避太宗讳】归白发其谋【互见刘世让独孤懐恩】懐恩自杀余党皆诛及武周败俭封府库籍兵甲以待秦王帝嘉俭身幽辱而不忘朝廷诏复旧官仍为并州道安抚大使尽簿懐恩赀产赐俭还为礼部尚书天防府长史检校黄门侍郎莒国公仍为遂州都督食绵州六百户贞观初使突厥还太宗谓俭曰卿观颉利可取乎对曰衔国威灵庶有成功四年驰往诱使归款颉利许之兵懈弛李靖因袭破之俭脱身还嵗余为民部尚书从猎洛阳苑羣豕突出于林帝射四发辄殪四豕一豕跃及镫俭投马搏之帝防劔断豕頋笑曰天防长史不见上将击贼邪何惧之甚对曰陛下以神武定四方岂复逞雄心于一兽帝为罢猎诏其子善识【按公主作义识神道碑作尚识未详孰是】尚豫章公主俭居官不事事与賔客纵酒为乐坐小法贬光禄大夫永徽初致仕加特进显庆初卒年七十八赠开府仪同三司并州都督陪葬昭陵谥曰襄少子观为河西令知名孙从心神龙中以子晙娶太平公主女累擢殿中监晙太常少卿坐太平党诛裔孙次扶持彦谦见文苑【新书并附俭今从旧书】
　　俭弟宪字茂彛仕隋为东宫左勲卫太子废罢归好驰猎藏亡命交博徒轻侠髙祖领太原颇亲遇之与大议封安富县公武徳中累进云麾将军加郡公终金紫光禄大夫
　　长孙顺徳文徳皇后之族叔也仕隋为右勲卫征辽当行亡命太原素为髙祖亲厚太宗将起兵令与刘基募士于外旬月间至数万人大将军府建授统军从平霍邑临汾绛郡有功与刘文静撃屈突通于潼闗通将奔洛阳顺徳跳追桃林执通以献遂定陜县功多进左骁卫大将军封薛国公与秦叔寳等讨建成余党増食邑赐宫女诏宿内省俄以受赇为有司劾发帝曰顺徳元勲外戚爵隆位厚至矣若令观古今自鍳有以益国家者朕当与共府库何至以贪冒闻乎因赐帛数十媿切之大理少卿胡演曰顺徳以赂破法不可赦奈何又赐之帝曰使有耻者得赐甚于戮如不能乃禽兽也杀之何益李孝常谋反坐与交削籍为民歳余帝阅功臣图见其像怜之召为泽州刺史复爵邑顺徳素少检至此折节为政以岩明称先时守长多通饷问顺徳防擿无所容前刺史张长贵赵士达占部中腴田数十顷夺之以给贫单寻坐累还第未防卒赠荆州都督谥曰襄贞观十三年封邳国公永徽中加赠开府仪同三司【按长孙顺徳新唐书附长孙无忌后详顺徳亦佐命功臣名位足自表见不当从附出之剑今从旧书列于唐俭之次】
　　柴绍字嗣昌晋州临汾人防趫悍有武力补隋太子千牛备身髙祖妻以平阳公主将起兵绍走间道迎谒时太子建成齐王元吉亦自河东往遇诸涂建成曰追书急恐吏逮捕请依剧贼兾自全绍曰不可贼知君唐公子必执以为功徒死尔不如疾走太原既入雀防谷闻已起兵乃相贺授右领军大都督府长史领彀骑发晋阳先抵霍邑城下觇形势还白宋老生一夫敌我兵到必出战可虏也大帅至老生果出绍力战有功从下临汾绛郡隋将桑显和来战绍引军缭其背与史大奈合攻之显和败遂平京师进右光禄大夫封临汾郡公髙祖即位拜左翊卫大将军累从征讨以多进封霍国公迁右骁卫大将军吐谷浑党项寇邉敕绍讨之虏据高射绍军矢下如雨士失色绍安坐遣人弹胡琵琶使二女子舞虏疑之休射观绍伺其懈以精骑从后掩击虏大溃斩首五百级贞观二年平梁师都转左卫大将军出为华州刺史加镇军大将军徙谯国既病太宗亲问之卒赠荆州都督谥曰襄二子哲威令武哲威为左屯卫将军袭封坐弟谋反免死流邵州起为交州都督卒令武尚巴陵公主迁太仆少卿卫州刺史襄阳郡公与房遗爱谋反贬岚州刺史自杀始髙祖论太原首功诏尚书令秦王尚书左仆射裴寂纳言刘文静恕二死左骁卫大将军长孙顺徳右骁卫大将军刘基右屯卫大将军窦琮左翊卫大将军柴绍内史侍郎唐俭吏部侍郎殷开山鸿胪卿刘世龙卫尉少卿刘政防都水监赵文恪库部郎中武士彠骠骑将军张平髙李思行李髙迁左屯卫长史许世绪等十四人恕一死武徳九年十月太宗定功臣封户时文静已死乃自寂而下差功大小第之总四十三人寂户千五百长孙无忌王君廓尉迟敬徳房龄杜如晦户千三百长孙顺徳柴绍罗艺赵郡王孝恭户千二百侯君集张公谨刘师立户千李勣刘基戸九百髙士亷宇文士及秦叔寳程知节户七百安兴贵安修仁唐俭窦轨屈突通萧瑀封徳彛刘义节户六百钱九陇樊兴公孙武逹李孟尝段志厐卿恽张亮李靖杜淹元仲文戸四百张长逊张平高李安逺李子和秦行师马三寳户三百赵文恪等十八人功不甚显今次第其名附出左方云【安修仁安兴贵事在李轨传】赵文恪并州人为惰鹰扬府司马髙祖起兵【新旧史书髙祖起兵多云义兵或云义师郑樵云隋书称唐兵为义兵伐人之君可以为义乎此説最正今皆刋改后仿此】授右三统军武徳二年擢都水监封新兴郡公时中国经大乱马耗诏文恪至并州与齐王诱市边马以备军刘武周冦太原属城尽没李仲文守浩州兵力孤絶齐王使文恪率步骑千余助守防太原陷遂弃城遁诏下狱死李思行赵州人避仇太原髙祖将起兵使觇诇长安还具论机防称防授左三统军从破霍邑平京师累擢嘉州刺史乐安郡公卒赠洪州都督谥曰襄
　　李髙迁岐州岐山人客太原髙祖引致左右执髙君雅等有功以右三统军从下霍邑围长安力战迁左武卫大将军江夏郡公检校西麟州刺史突厥冦马邑髙满政请救诏髙迁督兵助守贼盛乃夜斩関走所将皆没坐除名徙边后歴资州刺史【旧书作州刺史】陵卒赠凉州都督【旧书凉作梁】
　　姜寳谊秦州上邽人父逺仕周为秦州刺史朝邑县公寳谊为隋鹰扬郎将领府兵从髙祖督盗太原及起兵授左统军下西河霍邑功多爵至永安县公歴右武卫大将军刘武周使黄子英数盗雀防谷帝遣寳谊击之贼轻甲挑师战接而三遁逐之伏发寳谊为贼执俄亡归与裴寂拒宋金刚战汾州兵合寂弃军走寳谊复为所禽帝闻为泣下曰彼烈士必不下贼死矣赐其家物千段米三百斛果谋还被害且死西向大呼曰臣无状负陛下贼平诏迎其柩赠左卫大将军幽州总管谥曰刚子协字寿善篆籀厯燕然都防夏州都督封成纪县侯谥曰威
　　许世绪并州人【按许景先常州义兴人曽祖绪武徳时以佐命功歴左散骑常侍封真定公遂家洛阳所云绪者即世绪也避太宗讳故秪称下一字但里居官称互异未详孰是】隋鹰扬府司马知隋将亡请髙祖曰公姓名著謡箓今擥五郡之兵据四战之冲苟无竒计祸不反踵若收取英俊为天下倡帝王业也髙祖竒之兵起授右一府司马累除蔡州刺史真定郡公弟洛仁亦从起晋阳録功至冠军大将军卒赠代州都督諡曰勇陪昭陵
　　刘师立宋州虞城人始事王世充为亲将洛阳平当诛秦王壮其才释不死引为左亲卫与尉迟敬徳厐卿恽李孟尝等九人同诛建成録功拜左卫率迁左骁卫将军襄武郡公有告师立姓在符防欲反者太宗谓曰人言卿将反果乎对曰臣为隋官不过六品今位将军頋已极矣何敢反帝笑曰朕知妄耳赐束帛召入卧内慰勉罗艺反京师震骇诏师立检校右武侯大将军勒兵备非常艺平师立坐与艺善除名寻以藩邸旧检校岐州都督【党项作岷州都督】上书请讨吐谷浑未报即遣使开谕部落多降附者列其地为开桥二州又党项酋拓防赤辞先附吐谷浑倚险自守亦遣説下之师立以母丧解岐人表留遂不得赴哀时河西党项破丑氏【旧书作破刃氏党项传亦作丑】尝苦边又阻新附师立讨之军未至破丑惧遁去师立穷追之抵防于真山而还又战吐谷浑于小莫门川破之转始州刺史卒諡曰肃
　　刘义节并州人隋大业末补晋阳乡长富于财裴寂荐之髙祖又与王威髙君雅游兵将起威君雅疑之义节刺知其情得先事禽威等从平京师为鸿胪卿时倾府库为军赏帑财大乏义节曰今京师屯兵多樵贵帛贱若伐六街及苑中树为薪以易布帛嵗数十万可致又请轴杼藏内见缯取羡尺补杂费得十余万段调度遂给迁太府卿封葛国公义节本名世龙或言世龙子名凤昌父子非人臣兆髙祖不聴更赐今名贞观初转少府监坐贵入贾人珠及故出署丞罪废为民徙岭南终钦州别驾从子思礼武后时为箕州刺史少学相人于张憬藏相已必歴刺史位至太师【新书谓憬藏相思礼今从旧唐书】及授箕州益喜以为太师位尊非佐命不可得乃结洛州録事防军綦连耀谋反谓耀曰君体有龙气耀亦曰公金刀当辅我思礼因以术众见者必曰当三品俟其意悦然后云綦连耀当受命公等皆因之事败武懿宗按之弛思礼禁使多逮引思礼兾自脱悉引素相忤者将刑犹不寤与众人斩于市其知名者如李元素孙元亨石抱忠王勮勮兄勔路敬淳等三十余族窜逐千余人
　　钱九陇字永业湖州长城人【旧书晋陵人】父文强为吴明彻禆将与明彻俱败彭城入隋以罪没为奴故九陇事髙祖善骑射常备左右兵起以功授金紫光禄大夫从战薛仁果刘武周累擢为右武卫将军从平洛阳佐皇太子建成讨刘黒闼魏州以功最封郇国公以本官为苑防将军贞观初为眉州刺史改巢国卒赠左武卫大将军潭州都督諡曰勇陪葬献陵
　　樊兴安州人以罪为奴从髙祖平长安授左监门将军从秦王积战多封营国公【李憕传作荣国公】坐事削爵贞观六年陵州獠反命讨之拜左骁卫将军又从李靖击吐谷浑为赤水道行军总管后军期士多死亡失器仗以勲减死后为左监门大将军襄城郡公太宗征辽以兴忠谨副房龄留守京师检校右武将军卒赠左武大将军洪州都督陪献陵
　　公孙武达京兆栎阳人以豪侠称为隋骁果兵兴武逹至长春宫上谒从秦王讨刘武周功多累迁秦府右三军骠骑封清水县公贞观初为肃州刺史突厥骑数千入冦谋南趋吐谷浑武逹以精兵二千人与战虏稍却复殊死闘薄之张掖河潜命上流度兵虏已半济乃两岸夹撃斩溺畧尽玺书劳之迁左监门将军塩州突厥叛诏武逹趋灵州追反贼贼方度河乃据南涯阵武逹击之斩其帅可逻防扈进封东莱郡公【李憕传作沔阳县公】终右武卫大将军赠荆州都督陪昭陵谥曰壮
　　厐卿恽并州太原人从讨隠太子有功拜右骁卫将军邾国公卒追改濮国公子同善右金吾大将军同善子承宗开元初仕至太子賔客
　　张长逊京兆栎阳人隋末为五原通守遭乱附突厥号为割利特勒唐兵起以郡降即拜五原太守安化郡公徙封范阳时梁师都薛举请突厥兵南渡河长逊矫作诏与莫贺咄设以伐其谋防唐使亦至突厥兵不出武徳元年诏右武侯骠骑将军髙世静【旧唐作髙静避太宗讳】聘始毕可汗至丰州而始毕死诏留金币不遣突厥怒引兵南至河长逊遣世静出塞劳之且若専致赙赐者突厥引还授总管改杨国公【旧唐书进封巴国公】及讨薛举不待命辄引兵防赐锦袍金甲或谮长逊居丰久与突厥为唇齿长逊惧请入朝授右武将军徙息国公属有疾髙祖亲问之后窦轨率巴蜀兵击王世充以长逊检校益州行台左仆射厯遂防二州总管政以惠称贞观十一年卒
　　张平高【金石録唐丹州刺史张崇碑云公讳崇字平髙以字为名】绥州肤施人为隋鹰府校尉戌太原遂预谋议从高祖平京城累授左领军将军封萧国公贞观初为丹州刺史坐事以右光禄大夫还第卒追封罗国赠潭州都督
　　李安逺夏州朔方人父彻隋云州刺史安逺少无检与博徒防至破产晩乃折节向书袭父爵城阳公与王珪善珪坐王颇得罪当流安逺为营防免后补正平令髙祖起兵攻绛州安逺与通守陈叔逹婴城拒髙祖与安逺有旧及防绛抚其家引与同食授右翊卫统军正平县公后从破屈突通进右武卫大将军数从秦王征讨积功累封至广徳郡公【按石刻秦王告少林寺教作徳广郡开国公新旧史俱作广徳疑误】奉使吐谷浑与约和请为互市边场利之隠太子将乱欲引为援安逺介无贰志秦王益亲重贞观初尝命统逻骑都下督盗贼歴潞州都督懐州刺史皆以斡用显然急刻少恩由是损名卒赠凉州都督諡曰安【旧书諡曰密】追封遂安郡公
　　马三寳柴绍家僮也髙祖起兵三寳奉平阳公主遁司竹园説贼何潘仁与连和三寳自称总管抚接羣盗兵至数万【互见公主传】髙祖济河授左光禄大夫秦王至竹林宫三寳以兵诣军门谒遂从平京师拜太子监门率别击叛胡刘防真于北山破之从平薛仁果与柴绍击吐谷浑于岷州先降陷阵斩名王俘执数千以功封新兴县男贞观初拜左骁卫大将军【李憕传作右领军大将军】进爵为公卒諡曰忠
　　李孟尝赵州平棘人终右威卫大将军汉东郡公【李憕传作济东郡公】
　　元仲文洛州人终右监门将军河南县公
　　秦行师并州太原人终右监门将军清水郡公【按赵文恪以下十八人旧附刘裴后今以缀于本卷之末】






　　钦定续通志卷二百三
　　钦定四库全书
　　钦定续通志卷二百四
　　列
　　唐【四】
　　温大雅【彦博彦将】　陈叔达
　　窦威　【轨　琮　抗　静　诞　孝谌　璡　徳明　徳】　　李纲
　　郑善果【元璹】　裴矩　　　　　　　皇甫无逸崔善为　　　髙士亷【履行】
　　温大雅字彦宏【按大雅兄弟三人名大者字彦名彦者字大欧阳修集古録尝疑之洪适据大雅所撰唐创业起居注书隋炀帝遣使夜至太原温彦将宿于城西门楼上首先见之报兄彦宏驰啓帝帝方卧闻而惊起执彦宏手是温氏昆弟皆以彦为名明矣其书首题大雅奉敕撰乃后人避孝敬皇帝讳追改之其说是矣又唐初人多以字行故新旧史亦以大有为彦将名耳】并州祁人父君攸隋泗州司马见朝政不纲谢病归大雅性至孝与弟彦博大有皆知名薛道衡见之叹曰三人者皆卿相才也初为东宫学士长安尉以父丧解不复仕髙祖镇太原厚礼之兵兴引为大将军府记室参军主文檄帝受禅与窦威陈叔达讨定仪典迁黄门侍郎而彦博亦为中书侍郎对管华近帝尝从容谓曰我起晋阳为卿一门耳进工部侍郎陜东道大行台尚书隠太子图乱秦王表大雅镇洛阳湏变数陈袐书多所嘉纳太宗即位转礼部尚书封黎国公将改葬其祖占者曰弟则吉不利于君太雅曰如子言我含笑入地矣嵗余卒諡曰孝永徽五年赠尚书右仆射五世孙造自有
　　彦博字大临开皇末对防髙第授文林郎直内史省隋乱幽州总管罗艺引为司马艺以州降彦博与有谋授总管府长史封西河郡公召入为中书舍人迁侍郎彦博善辞令每问四方风俗胪布诏令若成诵然进止详华人皆拭目观髙祖尝宴近臣遣秦王谕防既而顾左右曰何如温彦博髙丽贡方物髙祖欲让而不臣彦博执不可曰辽东本周箕子国汉菟郡不使北面则四夷何所赡仰帝纳而止突厥入防彦博以并州道行军长史战大谷败被执突厥知近臣数问唐兵多少及国虚寔彦博不肯对囚隂山苦寒地太宗立突厥归欵得还授雍州治中寻检校吏部侍郎彦博欲汰择士类寡术不能压众讼牒满廷时讥其烦碎复为中书侍郎迁御史大夫检校中书侍郎事贞观四年迁中书令封虞国公【新旧书本传载议突厥事详四夷今不重出】十年迁尚书右仆射眀年卒年六十三彦博性周慎既掌机务谢宾客不通进见必陈政事利害卒后帝叹曰彦博以忧国故耗思殚神我见其不逮再稘矣恨不许少闲以究其夀家贫无正寝殡别室帝命有司为构寝赠特进諡曰恭陪葬昭陵子振挺振厯太子舍人居丧以毁卒挺尚千金公主官延州刺史彦博曽孙防尚凉国长公主裔孙庭筠见文苑
　　彦将字大有【新旧书本传俱云大有字彦将今从宰相世系表】隋仁夀中李纲荐授羽林骑尉髙祖举兵引为太原令从秦王徇西河令参谋军事西河下摄大将军府记室与兄大雅同掌机近不自安请徙他职帝曰我虚心待卿何所自疑武徳初累迁中书侍郎封清河郡公卒赠鸿胪卿諡曰敬陈叔达字子聪陈宣帝子也少封义阳王厯丹阳尹都官尚书隋大业中授内史舍人出为绛郡通守髙祖西师以郡聼命授丞相府主簿封汉东郡公与温大雅同筦机秘方禅代时书册诰诏皆其笔也武徳初授黄门侍郎判纳言封江国公叔达明辩善容止每占奏搢绅属目江左士客长安者多所荐防尝赐食得蒲萄不举帝问之对曰臣母病渇求不能致愿归奉之帝流涕曰卿有母遗乎因赐之又赉物百段贞观初与萧瑀争殿中坐忿谇不恭免官【事在武徳九年太宗即位之后】未几居母丧又有疾太宗忧之遣使禁却吊者丧除为遂州都督病不拜顷之擢礼部尚书始太子建成等防间太宗帝惑之叔达极意救辩至是谓曰武徳内难卿有谠言故以此报叔达谢曰岂独为陛下乃社稷计耳后帏薄污慢为有司露劾帝以名臣为防掩授散秩归第卒諡曰缪乆之赠户部尚书更諡曰忠
　　窦威字文蔚岐州平陆人隋太傅炽之子太穆皇后其从兄弟女也【旧书作太穆皇后从父兄按隋书炽弟岳生毅即太穆后父也兄字衍】家世勲贵喜武力而威独尚文诸兄诋为书痴李徳林举秀异射防甲科授秘书郎十余嵗不肯调官所学益慱蜀王秀辟为记室见秀行事不法谢病去秀废府属皆得罪威独免大业中累迁内史舍人数谏忤防转考功郎中坐事免髙祖入关召补大丞相府司録叅军时军旅草创典礼湮缺威多识朝廷故事乃裁定制度帝语裴寂曰威今之叔孙通也武徳元年拜内史令每论政事必引古为谕帝益亲重之或引入卧内常为膝席后寝疾帝自临问及卒家无余财帝哭之恸赠同州刺史追封延安郡公諡曰靖有文集十卷子恽嗣官岐州刺史兄子轨从兄子抗并知名
　　轨字士则父恭周雍州牧酂国公轨太业中为资阳郡东曹掾去官归髙祖起兵轨募众千余人谒长春宫帝大恱赐良马十匹使掠地渭南下永丰仓収兵五千人从平京师封賛皇县公为大丞相谘议叅军稽胡五万余掠宜春诏轨讨之次黄钦山遇贼乗髙丛射师却轨斩部将十四人防其次代之令曰闻鼔不进者斩既鼓士争赴贼贼射不能遏遂大破之武徳元年授太子詹事赤排羌与薛举叛将钟俱仇冦汉中拜轨秦州总管尽破降之封酂国公三年迁益州道行台左仆射许便宜从事党项引吐谷浑防松州诏轨与扶州刺史蒋善合援之善合先至败之钳川轨复进军临洮撃左封走其众度羌必为患始屯田松州寻率所部从秦王讨王世充于洛阳明年还蜀轨既贵益严酷然能自勤苦出师临敌或旬月不解甲其下不用命即诛小过亦鞭笞流血由是蜀盗悉平初以其甥为腹心尝夜出呼不时至即斩之又戒家奴毋出外忽遣奴取浆公厨既而悔之命斩奴奴呼寃监刑者疑不时决并斩之后入朝赐坐御榻容不肃又坐而对诏帝怒曰公入蜀时车骑骠骑从者二十人为公所诛略尽我陇种车骑未足给公因繋诏狱俄释还轨与行台尚书韦云起郭行方素不恊竟杀云起【详云起传】行方奔京师是嵗行台废即授益州大都督贞观元年徴授右卫大将军二年出为洛州都督洛阳因隋乱人不土著轨下令诸县有防手末作者按之由是威信大行人皆务本卒赠并州都督子奉节尚永嘉公主厯左卫将军秦州都督轨弟琮琮有武干大业末犯法亡命太原依髙祖与秦王有宿憾不自安王降礼接之与出入卧内意乃释大将军府建为统军从平西河破霍邑封扶风郡公寻从刘文静击屈突通于潼关败其将桑显和通走以轻骑追获之进兵下陜县防太原仓迁右领军大将军隋河阳都尉独孤武归欵【按李密作河阳都尉独孤武都通鉴于其见杀又称马军总管独孤武都此处脱都字河阳都尉则举其前官也】诏琮以兵迎之逗遛不进武见杀坐除名武徳初为右屯卫大将军讨王世充命守陜城世充将罗士信数钞絶饟道琮使人说降之东都平检校晋州总管从隠太子平刘黒闼以功封谯国公未几卒赠左卫大将军諡曰敬永徽五年加赠特进
　　威从兄子抗字道生父荣定【旧书作荣新书旧刻作荣定与隋书本传合】隋洛州总管母文帝姊安成公主也【旧书作万安公主】以帝甥早贵入太学渉猎书史释褐千牛备身仪同三司父疾五旬不觧带居丧哀毁过礼袭爵陈国公转梁州刺史母卒数号絶帝遣宫人节哭嵗余起为岐州刺史转幽州总管所至以寛惠闻汉王谅反帝疑抗与通遣李子雄驰代之子雄诬抗得谅书不奏按騐无状然竟坐除名初抗与髙祖少亲狎大业末焬帝遣抗出灵武廵防长城闻髙祖已定京师曰此真拨乱主也遂归长安帝喜握手引坐置酒为乐初杨元感反抗谓髙祖曰元感为我先耳李氏名在图録可乗其便帝曰为祸始不祥公无妄言至是帝谓抗曰李氏竟能成事何如授将作大匠兼纳言寻罢为左武大将军帝聼朝或引升御坐既退入卧内谈笑极平生欢或留宿禁中以兄呼之宫中并称为舅然未尝干朝廷事后从秦王平薛仁果功第一又从平东都赐女乐一部珍币不赀武徳四年卒赠司徒【旧书司空】作諡曰宻子衍静诞衍袭爵官至左武卫将军
　　静字元休隋左亲卫武徳初累擢并州大总管府长史时突厥数为边患粮道不属静请屯田太原以省餽运议者以流亡未复不宜重困于是徴静入与裴寂萧瑀封伦等议寂等不能屈乃从之嵗收糓十万斛诏检校并州大总管又请断石岭以为鄣塞制突厥之入复从之太宗即位授司农卿封信都县男少卿赵元楷事聚敛静防官属责之曰如焬帝奢侈竭四海自奉司农湏公矣今天子躬节俭屈一人安兆庻恶用公哉元楷大慙改夏州都督时方征突厥诸将多过静所静为陈虚寔由是大克获静又间其郁射设所部鬰孤尼等九俟斤来归帝嘉之赐以羊马及突厥平将处其众于河南静上疏以为损有用之民资无知之虏况彼首邱未忘恐一旦变生犯我王略如臣计者莫如因其破亡之后假以贤王之号妻之宗女分其土地析其部落使权弱势分易为羁制自可永保边塞俾为藩臣矣帝虽不从然嘉其忠优诏答之再迁民部尚书贞观九年卒諡曰肃子逵尚遂安公主袭爵
　　诞隋末起家朝请郎义宁初辟丞相府祭酒转殿中监封安丰郡公尚髙祖女襄阳公主从秦王征薛举为元帅府司马累迁太常卿髙祖幼子未出宫者十余王国司家事皆诞主之出为梁州都督贞观初召拜右领军大将军进莘国公为宗正卿太宗与语昏忘不能对乃诏以光禄大夫就第卒赠工部尚书荆州刺史諡曰安子孝慈嗣官至左卫将军孝慈子希玠少袭爵中宗时为礼部尚书以恩泽赐寔封开元中为太子少诞少子孝谌
　　孝谌则天时厯太常少卿润州刺史女即宗母昭成皇后也后为则天所杀母厐氏亦被诬陷孝谌左迁罗州司马卒睿宗即位追赠太尉邠国公宗加赠太保孙锷尚永昌公主【按新书公主宗女昌乐公主下嫁窦锷二号不同盖徙封　新书无孝谌据旧书外戚补入】
　　璡字之推抗弟大业末为扶风太守以郡归髙祖歴民部尚书从秦王平薛仁果赐锦袍寻镇益州讨平羣盗皇甫无逸在蜀璡与不恊因请入朝至半道诏还之璡忧恐防使者至璡与宴卧内饷以绫绮无逸奏其事坐免官未几授秘书监封邓国公贞观初迁将作大匠奉诏修洛阳宫璡于宫中凿池起山务极侈丽浮费不赀帝怒遽令毁之免璡官防纳其女为酆王妃复位卒赠礼部尚书諡曰安璡颇晓音律武徳中尝与祖孝孙受诏定雅乐璡讨论故寔撰正声调一卷行于代
　　威从孙徳眀【按宰相世系表徳明徳皆毅孙】父彦隋西平太守徳明师事陈留王孝逸通知文史汉王谅反遣将攻黎州徳明时年十八募兵击破之擢齐王府属坐事免髙祖兵叩长安留守官欲杀宗室孝基神符道宗及窦诞赵慈景等徳明谏止之后谒髙祖终不自言时称长者拜考功郎中从秦王世民撃王世充封显武男厯常爱二州刺史卒弟徳
　　徳始为髙祖丞相府千牛厯太宗时不甚显髙宗以其旧臣自殿中少监进御史大夫迁司元大常伯麟徳初进检校左相居位勤职约己未尝有过又尝分封爵与其弟徳逺然迎时取合无所补益卒赠幽州都督諡曰恭子懐贞自有传
　　李纲字文纪观州蓚人少慷慨尚风节始名瑗慕张纲为人改焉仕周为齐王宪参军事宣帝将杀宪召僚属诬左其罪纲矢死无桡辞及宪诛露车载尸故吏犇匿纲抚棺号恸为瘗讫乃去仕隋为太子洗马太子勇宴宫臣左庶子唐令则奏琵琶歌武媚娘曲纲曰令则官调防乃自比倡优进淫声惑视听诚使上闻之岂不为殿下累乎臣请正其罪勇曰置之我欲为乐耳后勇废文帝切让官属无敢对纲独曰陛下不素教故太子至此太子资中人得贤者辅而善得不肖导而恶奈何歌舞鹰犬纎儿使日侍侧何特太子罪耶帝曰朕过矣擢尚书右丞时杨素苏威用事纲据正不诡迎随素等多憾防大将军刘方讨林邑素言非纲不可任遂署行军司马方揣素指数危辱之几死军还不得调稍除齐王府司马复诏出南海应接林邑久不召乃身入奏威劾纲擅去所部以属吏防赦免屏居鄠大业末贼帅何潘仁劫为长史髙祖入长安纲上谒授丞相府司録参军封新昌县公领选举即位拜礼部尚书兼太子詹事齐王元吉为并州总管纵左右攘夺宇文歆谏不听腾状显言王坐免俄而复留刘武周入太原元吉惧弃军奔京师并州陷帝怒谓纲曰王年少不习事故以歆及窦诞佐之太原兴王地兵十万粟支十年奈何一旦弃去歆建此计我当斩于军纲曰王过恶诞飬成之歆事王浅有阙必诤今赖歆计使陛下不失爱子且有功又可加罪乎翼日帝悟引纲陞御榻劳曰卿不言我几滥罚于是释歆帝以舞工安叱奴为散骑常侍纲谏曰周家均工乐胥不得预士伍魏武使襧衡击鼓衡先解朝衣曰不敢以先王法服为伶人衣齐髙纬封曹妙达为王以安马驹开府可为殷鍳今新造天下开太平之基功臣赏未及徧髙才犹伏草茅而先令舞胡鸣玉曵组位五品趋丹地殆非创业垂统贻子孙之道也帝不纳纲在东宫太子尤加礼尝游温汤纲疾不从有进鱼者太子使脍之唐俭赵元楷自言其能太子曰操刀和味公等善之若弼谐审谕固属纲矣遣使赐绢二百匹后太子狎亡赖猜间朝廷纲频谏不见听遂乞骸骨帝骂曰卿为潘仁长史而羞朕尚书耶纲顿首曰潘仁贼也志残杀然每谏辄止为其长史故无愧陛下功成厚自伐臣言如持水内石敢久为尚书乎且臣事东宫东宫又与臣忤是以上印绶帝谢曰知公直士幸卒辅吾儿乃拜太子少保尚书詹事如故纲上书太子曰纲老矣幸未就木愿効愚直日殿下饮酒过量非养生之道凡为人子务孝谨以慰上心不宜听受邪説与朝廷生惎间太子覧书不怿所为益纵纲悒悒不自赖固请老优诏解尚书帝以纲隋名臣手敕未尝名贞观四年复为少师以足疾赐歩舆听乘至閤问以政事诣东宫太子承干为拜每听政必诏纲与房龄王珪侍坐尝言曰托六尺之孤寄百里之命古以为难纲以为易故发言陈事辞色慷慨毅然不可夺及疾帝遣龄至家存问明年卒年八十五赠开府仪同三司諡曰贞太子为立碑初齐王宪女居纲厚防之及卒女被发号哭如丧其亲纲在隋宦不进筮之得鼎筮人曰君当为卿辅然待易姓乃如志仕不知退折足为败故纲虽显于唐数称疾辞位云孙安仁安静安仁永徽中为太子左庶子太子忠废还邸寮属奔散独安仁泣拜而去终恒州刺史安静见忠义
　　郑善果郑州荥泽人父诚周大将军开封县公讨尉迟逈战死善果方九嵗以死事子袭爵隋开皇初进封武徳郡公年十四为沂州刺史累转鲁郡太守母崔贤明晓政治尝坐閤内听善果处决当理则悦有不可则引至牀下责媿之【善果母见隋书列女传】故善果所至有绩号清吏与武威太守樊子盖考为天下第一帝赐物千段黄金百两再迁大理卿突厥围帝鴈门以守御功拜右光禄大夫从幸江都宇文化及弑逆署民部尚书从至新城【新旧书并作辽城误】淮安王神通攻之善果督战中流矢神通解俄为窦建徳将王琮所获让之曰公隋室大臣自尊夫人亡名称日衰且以忠臣子为逆贼徇命伤夷至此谓何善果慙欲自杀或止之得不死建徳不之礼乃归神通送京师擢太子左庶子更封荥阳郡公数为太子陈得失未几检校大理卿兼民部尚书奉法持正风绩显公卿间诏与裴寂等十人每奏事若侍得升殿而从父兄元璹亦与时以为荣坐事免防山东平持莭为招抚大使以选举失实除名后歴刑部尚书贞观中以江州刺史卒
　　元璹字徳芳隋沛国公译之子以父功拜仪同袭爵累迁右卫将军更封莘国公大业末出为文城郡守髙祖兵兴遣将张纶西畧地攻抜其城系致军门释之授太常卿与襄武王琛使突厥还为参旗将军元璹习军旅事帝令教诸屯军法宋金刚与突厥处罗可汗犄角宼汾晋诏元璹谕罢可汗兵不听防可汗疾其下意元璹寘毒囚之处罗死颉利立留帐中数年帝既许可汗婚元璹始得还帝劳曰卿不辱于虏可辈苏武张骞矣拜鸿胪卿母丧免防突厥攻太原诏起元璹持节往劳颉利以失信咎中国元璹随语折让无所屈除乃数其背约突厥愧服因好谓颉利曰突厥得唐地无所用唐得突厥不可使且掠财资劫人口皆入所部可汗一不得岂若仆旗接好则金玉重币一归可汗顾不肯坐受其利蔑徳贻怨自取劳苦若何颉利善其言引还太宗赐书曰知公口伐可汗遂使边烽息警虽魏绛之功何以加贞观元年【新旧书并作贞观三年按通鉴在元年至四年颉利被擒即下所云将亡之兆不出三年也今从通鉴】复使突厥还言夷狄兴衰以马羊为今突厥民饥畜瘦将亡之兆也不出三年已而突厥果败后转左武大将军坐事免起为宜州刺史复封沛国公以老致仕卒赠幽州刺史諡曰简元璹干敏所至常有誉五聘絶域危不脱终不自为解然译事后母不谨隋文帝尝赐孝经愧朂之至元璹亦不以孝闻士丑其行从孙杲知名武后世终天官侍郎
　　裴矩字大绛州闻善人初仕北齐后入隋官至右光禄大夫又事宇文化及窦建徳建徳败乃降唐擢殿中侍御史封安邑县公累迁太子詹事预撰吉凶书仪八年检校侍中隠太子败余党保宫城不解秦王遣矩谕之乃听命迁民部尚书太宗即位疾贪吏欲痛惩乂之乃间遣人遗诸曹一史受馈缣帝怒诏杀之矩曰吏受赇死固宜然陛下以计绐之因即行法所谓防人以罪非道徳齐礼之意帝悦为羣臣言之曰矩遂能廷争不靣从凡事若此天下有不治哉年八十精明不衰多识故事见重于时贞观元年卒赠绛州刺史諡曰敬子宣机髙宗时官太子左中防【按裴矩隋书有其仕窦建徳以前事已采入郑氏通志今不复载惟取降唐后事着于篇】
　　皇甫无逸字仁俭京兆万年人【隋书皇甫诞传安定乌氏人于志宁撰诞碑云安定朝那人今据新书本传】父诞隋并州司马汉王谅反不从见杀无逸在长安闻变即号恸曰吾父平生重节义必无苟免者顷讣至果然时五等废焬帝嘉诞忠特封无逸平舆歴淯阳太守治为天下最再迁右武卫将军居守洛阳焬帝被弑乃与段达元文都立越王侗及王世充簒弃母妻斩关自归追骑及无逸解金带投之地曰以与尔无相困骑争下取由是获免髙祖以隋勲旧尊遇之拜刑部尚书封滑国公歴陜东道行台民部尚书迁御史大夫益州新定诏无逸持节巡抚得承制除吏既至贪用廉善法令严明蜀人以安皇甫希仁憸人也诬告无逸为母故隂交世充帝审其诈斩希仁又有告无逸交通萧铣者时无逸与行台仆射窦璡不协因表自陈并上璡罪有诏刘世龙温彦博按之无状遂斩告者而黜璡及还帝劳曰比多谮毁但以正直为佞人憎尔拜民部尚书出为同州刺史徙益州长史所至闭閤不通賔客左右无敢出入者所须皆市易他境常按部宿民家镫炷尽主人将续进无逸抽佩刀断带为炷其廉介类如此然过自畏慎每上表疏读数下犹惧未审使者上道追省再三乃得遣母在长安疾笃太宗命驰驿召还承问忧悸不能食道病卒赠礼部尚书諡曰孝王珪驳曰无逸入蜀不能与母俱留卒京师子道未足称不可谓孝乃更諡良
　　崔善为贝州武城人善术数仕隋调文林郎督工徒五百营仁夀宫总监杨素索簿阅实善为执板暗唱无一差谬素大惊自是四方有疑狱悉令按讯皆究其情仁夀中迁楼烦司户书佐髙祖为太守尤礼接善为见隋政日紊密劝髙祖图天下及兵起署大将军府司户参军封清河县公擢累尚书左丞用清察称诸曹史恶之以其短而伛乃为谤书曰崔子曲如钩随时待封侯【唐书载此词异今从大唐新语】帝闻勉之曰昔齐末奸吏歌斛律明月而髙纬闇不察至灭其家朕虽不徳幸免是因下令购谤者谤乃止傅仁均撰戊寅歴李淳风诋其疏帝令善为考二家得失多所裁正贞观初为陜州刺史时议户猥地狭者徙寛卿善为奏畿内户众而丁壮悉籍府兵若听徙皆在闗东虚近实逺非经通计诏可歴大理司农二卿坐与少卿不平出为秦州刺史卒赠刑部尚书諡曰忠初天下既定羣臣居丧者皆夺服善为建言其敝武徳二年始许终丧然犹时以权迫不能免如房龄褚遂良者众矣【按崔善为李嗣真二人旧史俱入方技传新史别为传列于李袭志姜謩之次今攷善为仕髙祖朝屡有建白不徙以技术名家当与开国诸臣并列嗣真仕于髙宗武后之世以妙解乐律称列之武徳勲臣之间似非其伦宜从旧史仍入艺术】
　　髙士廉名俭【宰相世系表作宗俭】士廉其字也渤海蓚人北齐清河王岳之孙隋洮州刺史劢之子【劢新旧书并作励今从隋书本作劢】少有器局观书一过辄诵薛道衡崔祖濬与为忘年交由是知名大业中为治礼郎坐与斛斯政善贬朱鸢主簿以母老不可居瘴疠地留妻鲜于氏奉养而行防世大乱京师阻絶交趾太守丘和署为司法书佐防俚帅长真来侵和惧欲出迎士廉防其不能持久乃署行军司马逆击破之武徳五年与和上表归国初士亷妹适长孙晟生子无忌及一女晟卒士亷迎妹及甥于家抚之甚有恩旋以其女妻太宗即文徳皇后也时太宗方为秦王领雍州牧因荐为治中亲重之隠太子与王隙已成士亷与无忌并预密谋至期率吏卒释系囚授甲趋芳林门助战王为太子授右庶子贞观元年进侍中封义兴郡公坐匿王珪奏不时上出为安州都督进益州大都督府长史蜀人畏父母疾或不亲扶持望舍投饵哺之又兄弟不相假财士亷随方训诱风俗顿改秦时李冰守蜀导汶江水灌田濒水者顷值千金士亷附故渠厮引旁出以广溉道民用富饶与诸生讲授经艺以兴学校又礼致隠士朱桃椎蜀人以为美谈五年入为吏部尚书进许国公雅负鉴裁又详氏谱所署用人地无不当者加特进寻同中书门下三品十二年改封申国公拜尚书右仆射帝幸洛阳太子监国命摄少师久之请致仕听解仆射仍以开府仪同三司平章事十九年太宗伐髙丽太子监国定州又摄太傅同掌机务还至并州有疾帝即所舍问之二十一年疾甚帝幸其第为流涕卒年七十一【旧书作七十二】赠司徒并州都督諡曰文献髙宗即位加赠太尉配享太宗庙庭士亷进止详华每有献纳缙绅属目奏上辄焚其槀家人无见者初太宗以山东士人尚阀阅虽累叶陵迟子孙犹负世望嫁娶必多索聘财人谓之卖昏由是诏士亷与韦挺岑文本令狐徳棻责天下谱牒参考史传正其真伪第其甲乙分为九等舍名取实専以今朝品秩为髙下皇族为首外戚次之凡二百九十三姓六百五十一家号曰氏族志颁行天下【谨按通鉴辑览】
　　【御批当涂以九品衡人致士大夫矜其地望遂有上品无寒门下品无势族之讥自晋及隋相沿不变太宗颁姓谱使天下知衰世旧门不敢与兴朝勲阀相抗而天潢为氏族弁冕亦犹周家之薛不先滕刘反益不以为然失之吹求矣】
　　又尝受诏与魏徴等集文学之士撰文思博要一千二百卷上之士亷六子履行真行知名
　　履行【宰相世系表名文敏盖亦以字行】居丧以孝闻尚太宗女东阳公主袭申国公永徽初拜户部尚书后出为益州大都督府长史士亷先居此职履行继之亦有政声及长孙无忌得罪贬洪州都督改永州刺史真行官至左卫将军其子典膳丞岐连章懐太子事诏付真行自惩诫真行手刃之弃其尸帝鄙之贬睦州刺史士亷五世孙重见文苑
  </div>
  <div class="pagination">
   <a href="钦定续通志_page157.html">
    上一页
   </a>
   <span>
    ...
   </span>
   <a href="钦定续通志_page153.html">
    153
   </a>
   <a href="钦定续通志_page154.html">
    154
   </a>
   <a href="钦定续通志_page155.html">
    155
   </a>
   <a href="钦定续通志_page156.html">
    156
   </a>
   <a href="钦定续通志_page157.html">
    157
   </a>
   <span class="current-page">
    158
   </span>
   <a href="钦定续通志_page159.html">
    159
   </a>
   <a href="钦定续通志_page160.html">
    160
   </a>
   <a href="钦定续通志_page161.html">
    161
   </a>
   <a href="钦定续通志_page162.html">
    162
   </a>
   <a href="钦定续通志_page163.html">
    163
   </a>
   <span>
    ...
   </span>
   <a href="钦定续通志_page159.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
