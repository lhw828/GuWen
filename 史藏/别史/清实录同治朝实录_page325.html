<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 325 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 325 页/共 505 页
  </h1>
  <div class="content">
   ○赠河南延津阵亡哨官谢增千总衔。予祭葬世职。　　

○予浙江因公淹殁把总毛化辉、外委陈凤华、祭葬恤荫加等。　　

○辛巳。谕军机大臣等、左宗棠奏、剿捻获胜。派兵赴山东追剿。崇厚奏、捻窜茬平。派队堵扼。丁宝桢奏、官军在茬平剿捻大胜。并王正起等追贼叠胜各摺片。丁宝桢所派王正起一军。并王心安所部。于二十六七等日。两次剿贼于茬平境内。叠获胜仗。惟本日据恭亲王等陈奏。接据探报。捻逆于三十日。窜至茬平德平。边马已至德州。吴桥以北。东光以南。均见火光。是东军虽获胜仗。而逆踪实已北窜。各军仍落贼后。此次逆匪狂奔。注意河闲天津。著崇厚迅饬余承恩、刘景芳、陈济清等军。确探贼踪。迎头拦截。毋令阑入津郡。恩承现在望都。地非扼要。并著迅即整队前赴河闲。会同定安、郑士魁等、妥为堵剿。恩承所统马步各军。应如何择要驻扎。著该侍郎与官文妥筹调派。该将军等兵力尚单。著官文添拨劲旅。协同堵扼。以固北路。前经叠谕李鸿章严防东北两路。乃仍令逆踪纷窜。若不迅图补救。该大臣问心何以自安。现在定安、崇厚、恩承等军。俱形单薄。著李鸿章迅督诸军。驰赴吴桥一带。扼要驻扎。以为前敌诸军调度。郭松林、杨鼎勋、潘鼎新等军。已由高唐绕出德州。并著。该大臣飞催绕前迎击。毋许再有迟误。致干重咎丁宝桢责任封圻。不能遏贼东窜。致令复扰近畿。不得以获有胜仗。稍形松懈。并不得专候左宗棠、李鸿章会商。致延时日。著即督军出境追剿。以赎朕愆。并催王正起等先赴直境。迎头拦截。以为北路屏蔽。该逆虽全股东窜。而追军赶到。恐又折回南扰。是官军徒奔驰道路。于事何济。左宗棠著仍酌量情形。于直东交界处所扼扎。整阵以待。所有刘松山等军。即催令前进。到直东后。就近归李鸿章节制。以一事权。傥左宗棠已入东境追剿。即著英翰移军于开州大名一带扼扎。以防回窜。所有东军阵亡弁勇。著丁宝桢查明奏请优恤。左宗棠等另片奏、请将陈国瑞归山西河南抚臣节制等语。该侍卫桀骜性成。非威望素著者。难以震慑其心。仍著左宗棠随时调度。不必有所顾忌。该侍卫所部勇丁。现已逾三千名之数。并著左宗棠严饬裁汰。妥为办理。毋令滋生事端。该大臣身为统帅。不得诿诸他人。为自全之计。俟事定后。朝廷自有处置也。将此由六百里各谕令知之。　　

○又谕、德勒克多尔济等奏、查探边防。酌将蒙古官兵。暂行迁调。并请饬察哈尔选派蒙兵。以备调遣一摺。陕西回匪。在柳树涧一带盘踞。并有图窜包头镇之说。归绥沿边等处。防务紧急。德勒克多尔济等将扎那格尔第原带蒙兵。及驻扎归化城之察哈尔蒙兵。分别移拨。即著照所拟办理。惟贼踪飘忽。防剿未可稍松。并著该署将军等檄饬扎那格尔第统带所部。确探贼踪。于附近陕省各要隘。认真扼扎。一面严饬马升督率沿河各营将士。昼夜梭巡。毋稍疏懈。其各旗营应领饷银马价。著劄饬归绥道分别筹拨。以资接济。察哈尔蒙兵。除病废撤回外。所賸无多。著文盛、杜嘎尔、于察哈尔八旗内。酌派马队兵五百名。配齐军械。并遴委干员。时加操练。听候德勒克多尔济等咨调。文盛等务将该蒙兵加意挑选。毋得以羸弱充数。此项官兵赴防时。即著杜嘎尔管带前往。会同德勒克多尔济等相机攻剿。以期得力。将此由五百里各谕令知之。　　

○又谕、本日据三寿奏、患病未痊。恳请开缺调理。已明降谕旨。准其开缺回旗。并令善山保署理甯夏副都统矣。甯夏地方紧要。不可无大员统率。金顺现在东路剿贼。到任尚需时日。著穆图善传知善山保即赴署任。三寿俟善山保到任后。再行交卸回旗。将此谕知穆图善、并传谕三寿知之。　　

○三口通商大臣兵部左侍郎崇厚奏、福建筹济兵米。现由轮船起运到津。拟饬天津道会同该省委员。先行验收屯栈。报闻。　　

○以正白旗汉军都统全庆兼署镶蓝旗汉军都统。　　

○署甯夏副都统三寿因病解职。以黑龙江布特哈协领善山保署甯夏副都统。　　

○以护送甘肃军粮出力。赏蒙古章京巴拉丹巴布多尔济二品顶带。拉希等花翎。色楞等蓝翎。　　

○予河南滑县阵亡参将唐永清祭葬世职加等。　　

○予直隶祁州殉难学正于壮图祭葬世职加等。与献县殉难训导陈成烈、于天津府原籍均建专祠。各家属人等分别附祀。　　

○壬午。谕军机大臣等、昨据恭亲王等奏、捻逆窜至茬平德平。边马扰及德州。当经谕令崇厚迅饬津郡防军迎剿。恩承、定安等、赴河闲扼堵。官文添拨劲旅协堵。李鸿章、左宗棠、丁宝桢、分路防剿。兹据崇厚驰奏、捻逆窜近吴桥东光一带。请饬南路各军。绕前拦截一摺。与恭亲王等所奏。情形大略相同。现在津郡万分吃紧。崇厚虽饬余承恩等分路防剿。兵力甚形单薄。李鸿章务当懔遵连日谕旨。迅督诸军。由直境绕赴贼前。与东军合力夹击。以期迅殄逆氛。一面飞催郭松林、杨鼎勋、潘鼎新等军。绕前压剿。并著丁宝桢迅催王正起等军。先赴直境。迎头截击。以固畿疆。恩承所统神机营各军。移赴河闲一带。兵力尚单。官文务遵前旨。多拨劲旅。添赴该处助防。毋稍延误。左宗棠仍当酌量情形。迅速赴直东交界处所扼扎。以防该逆回窜。天津防务。著崇厚严密布置。毋稍疏懈。东光吴桥并南皮沧州一带运河船只。均著崇厚迅速提归津郡以北。毋任捻踪抢渡。将此由六百里各谕令知之。　　

○予河南辉县阵亡千总汪桂荣祭葬世职加等。　　

○予河南各属阵亡殉难绅民妇女一千九百七十七名口分别旌恤如例。　　

○癸未。谕内阁、前因捻匪窜遁河南卫辉一带。叠经谕令李鹤年就地歼除。该抚屡次摺奏。亦以灭贼自任。并称兵力已敷剿办。无庸援军前往助剿。乃贼由清化镇回窜。该抚漫无布置。任令由滑浚等处沿河东趋。既未能痛加剿洗。复纵贼窜入东境。扰及畿疆。张曜、宋庆等军。曾否出境绕前兜击。亦未见有奏报。贻误军情。实难辞咎。李鹤年著交部严加议处。左宗棠、李鸿章、总统诸军。由东西大道。两路进剿。若能严密堵截。何至任贼回窜。现在该逆已扰及东光吴桥一带。该大臣等追军。又落贼后。调度无方。亦有应得之咎。左宗棠、李鸿章、均著先行交部议处。仍责令该大臣等督率各军。绕前兜击。迅将此股贼匪。克期殄灭。毋再稽延。致干重咎。寻吏部议、李鹤年照溺职私罪例革职。左宗棠、李鸿章、均照不应重公罪例降二级留任。得旨、李鹤年著加恩改为革职留任。左宗棠、李鸿章、均著照部议降二级留任。不准抵销。　　

○谕军机大臣等、官文、恩承奏、捻逆北趋直省。请饬各军协剿。李鸿章奏东昌剿捻获胜。催军绕前兜剿各一摺。捻逆由山东德州。扰及直境之吴桥东光一带。津门防务。万分吃紧。现闻逆踪益向北趋。距津郡愈近。京畿东南面。甚形空虚。左宗棠等督兵防剿。未能在豫境灭贼。致令由大名东昌窜及近畿。傥再不振奋精神。认真设法绕前拦截。自问当得何罪。前据丁宝桢奏、郭松林、杨鼎勋、潘鼎新等军。已于前月二十六日。由博平高唐绕向德州迎剿。何以此时尚未绕出贼前。著李鸿章迅饬该将领等不分昼夜。尽力绕前。务由西北压向东南。先固近畿门户。该大臣现赴东昌。去贼甚远。著即懔遵前旨。疾赴景德一带驻扎调度。不可稍缓须臾。丁宝桢当迅督王正起、王心安、莫组绅等所部。驰赴河闲等处防堵。恩承计已移扎河闲。著与定安等会商。将河闲迤东沿运河一带。视贼趋重处所。相机扼截。与东军联络声势。官文现派总兵刘祺所部练勇三营。移赴河闲。著即饬令星夜前往。与恩承等军合队严防。直境兵力未厚。左宗棠当由西南一路。督军疾驰东北。屏蔽畿疆。并著崇厚严防津郡。分饬余承恩等军。与李鸿章前敌诸军。会合夹击。现在贼势偪近肘腋。剽疾异常。该大臣督抚等均宜各知缓急。连夜催军北上。毋待朝廷敦促也。英翰当已遵奉叠次谕旨。督率皖军。驰赴东境。著即迅速前进。分路趋向德州武定一带。傥遇贼踪回窜。即可迎头兜击。与李鸿章所部围剿。以图聚歼。将此由六百里加紧各谕令知之。　　

○又谕、郑敦谨奏、布置泽州防务。并击退抢渡回匪一摺。捻匪现由东省窜扰直境。距晋边较远。泽州防务。业经郑敦谨分投布置。即著责成该署抚认真防范。毋以贼氛渐远。稍形松懈。陕省宜川等处回匪。势甚鸱张。竟在七郎窝对岸。结筏抢渡。虽经已革臬司陈湜督兵击退。难保不乘隙复来。著郑敦谨严饬陈湜督率将弁。加意防守。不得掉以轻心。再干咎戾。晋省西面各属。与陕省延榆绥等处。仅隔一河。地段绵长。必须添兵协守。郑敦谨现已檄令王巨孝带兵五百。折回甯吉一带协防。并将道员吴光春新募勇丁三千名。分布沿河上下。兵力稍厚。然远防不如近剿。陈国瑞所部。自可先其所急。饬令前往吉州一带。渡河而西。将宜川等处回匪。相机截剿。以固晋疆。刘典当檄饬陕军。与该侍卫联络声势。两面夹击。务将此股回逆。克期歼除。毋任延蔓。陈国瑞既赴秦晋毗境剿贼。距左宗棠军营日远。一切进止机宜。著暂归郑敦谨妥为调度。军饷军火。亦著随时拨给。安住所部。即著在清化镇屯扎。以杜捻逆回窜。将此由五百里各谕令知之。　　

○追予安徽三沙等处阵亡千总潘邦志等祭葬世职。　　

○予山东东昌阵亡副将严鸿猷等祭葬世职加等。　　

○甲申。谕军机大臣等、恭亲王等奏、捻趋南皮。东路防务吃重。拟将京兵酌量调拨。崇厚奏、津防吃紧。调军会合防剿。并续奏贼扑静海。迎剿获胜。津郡情形万急各一摺。捻逆大股。由南皮窜至静海。虽经陈济清击退。而该逆绕赴东北。距津十二里之稍直口。已见边马。津防情形。万分吃紧。况刻下漕船连樯北上。正在验收转运之际。天庾正供。尤关紧要。著崇厚就现有兵力。分路防剿。并知会英国法国炮船。将濠墙协同守御。以固津防。且恐该逆绕赴北路。窥伺京畿。李鸿章务当懔遵前旨。迅赴北路扼要驻扎。相机调度。郭松林、杨鼎勋、潘鼎新等军。早抵德州。距南皮甚近。何以此时尚未绕出贼前。会同剿洗。实属意存观望。著李鸿章严饬星驰前进。一面将该将领等迟延之处。据实参奏。断不准稍涉徇隐。左宗棠即由西南一路。督军驰赴东北。以卫畿疆。王正起、王心安、莫组绅等军。著丁宝桢饬令迅赴河闲等处。严密防堵扼贼纷窜之路。皖军程文炳、牛师韩、方长华等、豫军张曜、宋庆等、并善庆、温德勒克西、暨春寿等马队。此时均行抵何处。何以未见绕入直境。迎头截击。著李鸿章严檄催提。合力兜剿。免致贼势纷驰。益难收拾。北路空虚。亟应添兵扼守。著恩承酌量情形。觇贼所向。择地扼扎。以固京师门户。其所派防守任邱之两翼骁骑营马队。应否移扎文安。与驻守大城之兵联络声援之处。并著该侍郎酌度办理。玉亮等军及河西务等处。均著照恭亲王等所拟。妥筹布置。香河宝坻甯河等处。亦形空虚。尤应统筹兼顾。著官文酌拨兵勇。实力防维。并著万青藜、王榕吉、督饬各该县民团。协同守御。保卫地方。毋令匪踪蔓及。刘祺所部。官文即饬令赶紧移赴河闲任邱以北。会合恩承等军。严防直境。毋稍疏懈。将此谕知顺天府、并由六百里加紧各谕令知之。　　

○命散秩大臣希元往奠故喀喇沁扎萨克都楞郡王色伯克多尔济茶酒。赏银五百两治丧。　　

○乙酉。谕内阁、吏部奏、丁忧人员。请分别饬令回籍起复守制一摺。前据李鸿章奏称、即补知县魏彦回籍守制后。调营办理营务粮台各事宜。请即在营起复。崇实奏、候襢道彭汝琮丁忧后。采办甘肃军米需员。请仍留四川责令经理。当经降旨允准。兹据该部奏称、查照章程。均属不符。请旨遵行等语。即补知县魏彦。著李鸿章饬令回籍。由原籍呈报服满。候补道彭汝琮。著崇实饬令回籍守制。将来仍由原籍呈报服满。以符定制。　　

○又谕、崇厚奏、官军剿捻获胜。力保津郡一摺。捻逆窜犯静海。思渡运河西岸。本月初五日。经总兵陈济清派队堵遏。副将邓启元统率所部。在甎垛小滩等处。迎贼鏖战。力挫凶锋。该逆败向东南奔窜。津郡以安。现在郭松林、潘鼎新等军。已到津郡。即著崇厚督饬陈济清、邓启元等、趁此声威。联络诸军。务将此股捻逆。迅速殄除。以清畿辅。此次逆匪猝犯直境。偪近津门。追剿各军。均落贼后。总由各该大臣等去前敌太远。以致各将领进兵纡缓。不能力遏狂氛。李鸿章、左宗棠等、务当迅赴前敌。严督各军。实力兜剿。以赎前愆。毋再迟延。致干重咎。　　

○谕军机大臣等、恭亲王等奏、军情紧要。添拨队伍。并请饬催追军。罗惇衍奏、商办保护海运米石。定安奏、现筹河闲防堵事宜。崇厚奏、津军击贼获胜。捻向东南败窜各一摺。捻股窜偪天津。思渡运河西岸。经崇厚派令总兵陈济清等迎击获胜。贼向东南败走。该侍郎力保津郡。痛挫贼锋。深堪嘉尚。仍著檄饬陈济清等确探贼踪。相机堵截。郭松林、潘鼎新等军。现已陆续抵津。是官军声势较壮。而贼走滨海一带。其势渐穷。李鸿章务当懔遵叠次谕旨。妥筹方略。迅赴前敌。严饬郭松林等跟踪追击。蹙之海隅。使该逆不得逞其奔突。一鼓荡除。左宗棠行抵何处。何数日并无奏报。著即迅速北上。并饬令刘松山等赶紧北来。会同剿击。河闲一带空虚。昨谕丁宝桢饬王正起等军。迅赴河闲。扼贼纷窜。著即星驰前进。毋再迟延。其程文炳各军。著英翰催同夹击。并张曜、宋庆等军。均著李鸿章派员迎提。以厚兵力。捻股虽窜往东南。离津门不远。李鸿章等谅不至坐视肘腋之患。故作迟回也。恭亲王等奏、请饬恩承赴王庆坨等处堵截。定安等由河闲赴天津一带迎截。刻下贼情稍异。难保不东西分窜。著恩承确探该逆趋重处所。会同定安、郑魁士等、联络声势。相机扼扎。定安、富和、郑魁士等、应否仍扎河闲之处。著恩承等会商。妥筹布置。刘祺所部勇队。并著定安催赴河闲。协同防守。明庆等所带各队。均著照恭亲王等所拟。迅速办理。京城内外。尤宜防宵小溷迹。亦著咨行步军统领衙门顺天府五城团防。一体严查。毋得虚应故事。王正起等未到河闲以前。著官文酌度情形。派兵填扎其附近保定一带。亦不得以贼踪较远。稍涉空虚。天津为商贾辐凑之地。该逆久已垂涎。崇厚务须严饬在防将士。时加防范。毋稍疏虞。日来频接奉报。尚合机宜。嗣后并著将附近军情。随时驰奏。以慰廑系。罗惇衍、钟岱奏、保护海运米石情形。均属妥协。即著照该尚书等所议。妥为办理。以期无误正供。将此由六百里各谕令知之。　　

○又谕、刘典奏、新拨三关洋税银两。拟分别派员领解。请催原拨广东江苏协饷。及请饬湖广等省将奉拨陕省赈银迅解各摺片。陕省军务方殷。待饷孔亟。前经谕令闽海粤海江汉等关。于四成洋税内。各按月拨解银一万两。又原拨广东江苏两省协饷按月一万两。乃广东等省拨解寥寥。设因饷需不继。兵勇哗溃。于大局甚有关系。所有闽海关洋税。著英桂知会沈葆桢代为经理。即由沈葆桢派员按月催领起运。粤海关洋税。暨广东省协饷。著瑞麟饬令前经奏派办理陕省米捐分局之臬司梅启照等。照奏定章程。妥为经理。交知县洪霈按期运解。江苏月协陕饷。著丁日昌就近派委道员胡光墉。按月催领起运。以上饷需。均由各该省运至湖北。交陕甘后路粮台道员王加敏经收。至江汉关每月洋税。即由王加敏就近催领。并将羊协各饷。一并转运陕省交收。并著曾国藩、瑞麟、丁日昌、将前欠陕省协饷。迅即筹款。如数分起补解。仍按月源源筹解。以资接济。其上年由部奏拨山西省银六万两。四川湖北各银七万两。为陕省办赈之用。除湖北筹解银一万两外。山西等省。并无分厘报解。著崇实、郭柏荫、郑敦谨、何璟、无论何款。迅速拨解。以应急需。毋许再有延缓。将此由五百里谕知曾国藩、瑞麟、英桂、崇实、郭柏荫、郑敦谨、丁日昌、沈葆桢、并传谕何璟、师曾知之。　　

○以直隶天津剿捻获胜。赏副将邓启元、游击赵起、都司韩维锜、马魁、守备周永全、张恩荣、刘恩荣、巴图鲁名号。　　

○丙戌。谕军机大臣等、罗惇衍等奏、贼偪津门。请饬各路官军合击。并请饬统兵大臣择要驻扎。丁宝桢奏、会商分道追贼。并催队赴运东防剿。崇厚奏、淮东各军。现抵津郡。分队兜剿。万青藜等奏、遵饬各属整顿团练。并察看堡寨各摺片。捻逆窜至津郡稍直口。并静海良王庄等处。经津军击败。退向东南。郭松林等淮军。现已追抵津郡。温德勒克西等军。亦相继而进。王心安军。现已驰抵静海。崇厚商同诸军分路压剿。该逆又向西南窜动。深虞绕窜西北。左宗棠现已由德州趋向东北。著即沿运河西岸。探贼所向。力扼运防。毋任窜渡北犯。定安等军。即著驻扎河闲一带。与左宗棠联络势势。屏蔽京畿东南。恩承著于河闲以北。觇贼所向。扼要驻扎。毋庸移赴王庆坨。并著官文遵奉前旨。催令刘祺所部。驰赴河闲。以厚兵力。运河以西。既有左宗棠军防堵。王正起等军。即著毋庸趋赴河闲。著丁宝桢即督该将领等。沿运河东岸。向吴桥沧州一带迎剿。现在津郡兵力较厚。该逆北窜不遂。必沿旧路回窜山东。李鸿章现在行抵何处。究竟如何调度布置。何以未见奏报。著懔遵前谕。迅赴前敌。相机扼扎。并严督各将领迎头探击。务乘诸军会集之时。或乘夜攻劫贼营。或分路围合。三面兜剿。蹙诸海隅。就地殄除。毋任该逆逸出。又形蔓延。豫军张曜、宋庆等、并春寿马队。均著李鸿章严檄催提。驰抵津郡西南。分布兜剿。英翰飞督黄秉钧等军。由黄运之闲北上。合力夹击。毋稍迁延。并著李鸿章遵奉前旨。将程文炳、牛师韩、方长华等军。就近催提。先驰前进。遏贼回窜之路。郭松林等军。距李鸿章营太远。若无统帅严催。势必稽迟。著就近暂归崇厚调度。即檄令由西北向东南压剿。与各路援军。各力夹击。力图聚歼。尤须防其绕向津东。由甯河一带北窜。该将领等所需军火粮米。即由崇厚酌量接济。傥不遵调遣。致误事机。著崇厚即行参办。海河一带。仍著崇厚严防。毋任贼踪绕窜该处。抢船北渡。海运米石船只。并著罗惇衍等会商崇厚设法保护。毋稍大意。李鸿章、左宗棠、军报每多疏缓。嗣后军情。务当随时勤奏。以慰廑系。不得仍前疲玩。顺天府属东南各州县团练堡寨。即著万青藜等督饬各牧令认真办理。并派员分路督催。仍由该兼尹府尹等察看。妥为筹画。并妥办粥厂。增拨米石。以济穷黎。毋任失所。将此谕知万青藜、王榕吉、并由六百里各谕令知之。　　

○以江苏泰兴县捐输军饷。永广学额六名。　　

○以河南中牟县捐修城工。永广学额一名。　　

○丁亥。以神灵显应。加安徽颍州府城隍神封号曰显佑。阜阳县城隍神封号曰灵感。　　

○谕军机大臣等、官文奏、筹防北路。饬军遏截情形。并请饬部拨饷各摺片。捻逆窜至津郡。淮部各军。业经追及。余承恩、陈济清等军。已回顾津郡。刻下丁宝桢所部东军。已与淮部各军。由运河东岸前进。左宗棠所部。亦由运河西岸前进。津郡河闲一带。兵力稍厚。足敷分布。官文仍当饬令余承恩、陈济清等、相机布守运河北岸。以防窜渡。并飞饬刘祺所部。移赴河闲任邱一带。与京兵联络扼守。俟续有援军到防。即酌量情形。饬令该总兵拔赴武清香河一带防堵。省城防务。仍著官文在保定妥筹布置。务臻周密。直隶军需。用项浩繁。前经谕令湖南湖北江西江苏广东福建各督抚。每省协助饷银十万两。克期由海道轮船解津。交崇厚验收转解应用。各该省至今尚无报解信息。现在待用孔亟。著户部先于部库内借拨银三十万两。迅速解交官文应用。并著户部严催各该省速行拨解。俟此项饷银到津。即由崇厚扣留。解部归款。其余三十万两。著于长芦盐课及天津关税正款内。随时通融措拨。官文当撙节动用支放。毋稍冒滥。并严饬防剿各营将弁。会合各军。将此股捻逆。迅速殄除。毋得糜饷殃民。致干重咎。将此由五百里各谕令知之。　　

○又谕、前据户部奏、请饬滨临江海各省督抚。筹解制钱运津。为京师变通圜法之用。当经谕令各该省督抚等照办。并令崇厚先行存储津门。嗣据李瀚章等覆陈湖北试行情形。现复据马新贻奏称、提解钱数运津各一摺。浙省厘捐项下制钱。经马新贻先提十万串。分批委员由轮船解赴天津。此项钱文抵津后。即由崇厚验收。在津郡择地封存。仍遵前旨。以筹备该处练饷为名。听候提用。不可稍有洩露。浙省委解之员。于盘运交收事宜。未能熟悉。并由崇厚派员妥为经理。需用经费。即由该处就近支销。马新贻所称。拟于起解时将钱数合计银数。并将银价运费。分计并算。即于应解京饷之牙厘各项下作抵。著即照所议办理。仍著马新贻体察浙省情形。如此次制钱运津后。民闲用项。不至短绌妨碍。即随时酌增续运。李瀚章等并马新贻摺各一件。均著钞给崇厚密看。将此各密谕知之。　　

○钦差大臣左宗棠奏官军由德州驰赴天津。力图截剿捻匪。得旨、览奏与昨日丁宝桢奏报。大略相同。已寄谕该大臣等迅速督兵。于运河东西两岸。分路截剿。以防北窜。著即懔遵叠次谕旨。妥筹办理。毋再迁延。致干重咎。捻匪由直而豫而东。直犯津郡。剽疾异常。官兵节节落后。该大臣既称不敢饰词诿过。亦不敢希图引避。巧卸仔肩。即当振刷精神。力图补救。迅将此股逆匪。聚歼无遗。以副委任。若再事延缓。致令远扬。或任其东奔西突。扰及完善。震惊畿辅。徒事跟踪尾击。剿办迄无成功。虽廷议宽大。亦不能为该大臣曲为优容也。懔之。此旨并著由该大臣钞给李鸿章阅看。　　

○予江苏故工部尚书王广荫入祀乡贤祠。从署巡抚郭柏荫请也。　　

○戊子。谕内阁、前因捻逆纷窜。谕令左宗棠严防直晋交界。李鸿章严防直东交界。以期分路迎剿。乃该逆由豫窜东。由东窜直。驶至天津附近地方。叠谕李鸿章督率所部前进。并将前敌各军。悉归调度。一以事权。现淮军虽先后到津。而该大臣自三月三十日自开州发报后。迄今并无奏报。未知行抵何处。该大臣责任统帅。进剿机宜。岂宜迟缓至此。著即统军驰赴北路。督率各军。扼要驻扎。广筹方略。相机殄灭。其已到之皖豫各军。均著归李鸿章调度。以专责成。左宗棠现已由德州前进。即著扼扎运河以西。分兵追剿。丁宝桢亦已进驻交河。并著该大臣等会商。无分畛域。互相策应。该大臣督抚等。均受朝廷重寄。断不可稍有推诿趋避。傥能一鼓歼除。自宜同膺上赏。若再迁延贻误。亦必重治其罪。懔之勉之。　　

○谕军机大臣等、崇厚奏、拟就运河筑围。严防海河。并续奏逆踪退窜静海。淮军拔队压追。丁宝桢奏、暂扎交河。探贼拦截各一摺。贼匪大股。现在窜至静海东南。淮军郭松林、潘鼎新、跟踪压剿。崇厚拟将各路大队。调集运河。挑筑长围。仿照上年东省防守运西办法。扼贼窜路。再行叠剿。刻下贼情既异。且长围工程。非旦夕所能蒇事。总以严饬各军实力合剿。迅图聚歼为要。著崇厚即饬郭松林等军。奋力追剿。副将莫组绅等军。已抵静海。并著丁宝桢饬令莫组绅、王正起、会同淮军合力夹击。迅殄逆氛。李鸿章现在行抵何处。本日已明降谕旨。催令迅赴前敌。著即兼程前进。与官文、崇厚、会筹布置。蹙诸海隅。为一鼓聚歼之计。丁宝桢即著暂驻交河。觇贼所向。相机策应。王心安等军。自应留扎运河东岸。会同剿办。以防回窜。其西岸兵力尚单。并著该抚调军扼堵。以资得力。贼踪虽已稍远。而运河海河防务。仍关紧要。应如何严密布置。并津郡濠墙以外。添穵二道濠沟之处。著李鸿章于抵津后。会商崇厚。酌度情形。妥为办理。左宗棠即沿运河西岸。探贼所向。力扼运防。为顺属暨河闲保定一带屏蔽。该大臣等务将此股迅就殄除。傥再纵令北犯。震惊畿辅。恐该大臣等不能当此重咎也。将此由六百里各谕令知之。　　

○以直隶天津截剿捻匪出力。赏总兵官陈济清大荷包一对。小荷包两个。白玉翎管一支。白玉搬指一个。火镰一件。　　

○以直隶沧州防守出力。赏还已革提督刘景芳顶翎。予阵亡守备李化龙、把总邓立廷、祭葬世职加等。　　


大清穆宗继天开运受中居正保大定功圣智诚孝信敏恭宽毅皇帝实录卷之二百二十九　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治七年。戊辰。四月。己丑。谕军机大臣等、左宗棠奏、贼由天津静海折窜而南分道防剿。李鸿章奏、行抵东昌。所派各军节节抄前拦剿各一摺。捻逆自静海县东窜至县属四当口。余股尚在天津县属之卫南洼。左宗棠现拟由西岸折回。过连镇后再行东渡督剿。著该大臣星驰前进。会合李鸿章等官军蹙之河海之闲。会筹聚歼。昨日又明降谕旨。催令李鸿章迅赴北路。其已到之皖豫各军均归调度。兹览李鸿章奏报。旬日以来始抵东昌。拟赴德州吴桥等处扼扎实形迟缓。捻踪折回北犯剽疾靡定。正宜力图埽荡。保卫畿疆。以副委任。李鸿章身为统帅。合围既无把握。断无任贼纵横不筹殄灭之理。著即兼程北上与左宗棠和衷商搉。觇贼所向迅歼丑类。傥再迁延观望致贼四出纷窜。该大臣问心何以自安。丁宝桢现驻交河即与左宗棠李鸿章协力同心。会筹夹击。英翰所部各营未识行抵何处。著即赶紧前进相机策应。前谕恩承于河闲以北扼要驻扎。应如何与左宗棠等联络声援协同剿洗之处。即著恩承妥为调度。此次南皮被陷。余承恩畏贼不前。距南皮二十余里。任贼破城饱掠而去。实堪痛恨。著崇厚就近查明据实参奏。毋稍徇隐。据左宗棠奏、现在句贼犯津实盐枭高喦所致。高喦系沧州下洼高家口人。纠集盐枭马贼约三千人。投入贼夥。贼数有增等语。亟应将枭匪严行摉捕方不互相句结。捻势复张。著官文崇厚抽调官军。会同各该州县地方官。将盐枭认真躧缉。并将匪首高喦迅速拏获。以孤捻势。直东官军实已数倍于贼。近闻将领有虚报胜捷等弊。著左宗棠官文丁宝桢崇厚于直东将领中。查明何员虚报胜仗任意欺饰。即著据实严参。以肃军律。傥扶同徇隐别经发觉。恐该大臣督抚等不能当此重咎也。前月二十六日左宗棠所发摺报尚未递到。即著查明在何处耽延。仍一面另缮复奏。将此由六百里各谕令知之。　　

○又谕、曾璧光奏、请饬四川湖南督抚转饬援黔各军赴援。并鼎照山贼首投诚各一摺。贵州平远遵义各属匪巢与瓮开黄越等处毗连。并与龙里贵定各逆响应。镇甯踞匪亦未剿尽。现在刘岳昭移师入滇。上游无人夹击。自应迅集援兵。以资攻剿。著崇实刘昆即饬刘岳曙席宝田李元度唐炯蹇訚曾志友熊英豪贺连级各军。由秀山等处迅赴安顺。进捣瓮安平越及龙贵苗疆各贼巢。以期廓清黔境。毋任迁延不进。致误事机。各军未到以前。仍著曾璧光督同张文德严饬各营将士实力防维。其白泥坉投诚苗匪。该署抚务饬知府马应镗妥为办理。不可掉以轻心。所称张文德剿办鼎照山贼匪各情。是江内渐可肃清。已准将何正观免罪矣。惟何正观倡乱多年。此次慑于兵威。率众乞降。是否真心可恃。仍著曾璧光妥筹安插。毋令日后再生事端。所有沿江营垒。并著饬令驻扎开州之戴荣宗认真防范。俾免疏虞将此由五百里各谕令知之。　　

○命大学士朱凤标管吏部事。　　

○以贵州鼎照山剿贼获胜。赏参将戴荣宗、都司周有龄、巴图鲁名号。同知用知县刘培琳花翎。副将林从太等升叙有差。免投诚贼目何正观罪。予阵亡游击冯成龙、舒善选、祭葬世职加等。　　

○庚寅。谕军机大臣等、罗惇衍等奏、津郡守备情形。并拨盐关各款应用一摺。贼匪现由静海沧州窜至盐山。去津稍远。崇厚当饬令各路援军。驰赴该处。四面兜剿。力图歼灭。尤须防其回窜。毋稍疏虞。贼匪是否全窜盐山。沧静一带。刻下有无匪踪。著崇厚确查具奏。盐山偪近山东。该侍郎记已飞咨李鸿章、丁宝桢、合力堵剿。罗惇衍等现拟将津郡濠墙。加高培厚。并添穵濠沟。以资守御。崇厚拟添练洋枪炮勇二营。练勇二营。并雇借外国轮船。水陆兼防。均著照所拟办理。所需经费。即著于盐关两库应解本年京饷项下。先行借拨银三四十万两。克期举办。事竣核实报销。不可稍有冒滥。著崇实迅拨四川饷银二十万两。瑞麟迅拨广东饷银二十万两。马新贻迅拨浙江饷银十万两。赶紧筹备径解部库。以抵天津盐关两税应解部库之数。并著户部咨催。毋稍延误。将此由五百里各谕令知之。　　

○又谕、成禄奏、官军围剿紧急。逆党分窜。连日掩袭情形一摺。肃州踞匪。屡经官军剿败。势渐解散。存城逆党。仅止数千。正可乘机攻剿。著成禄赶紧激励将士。设法环攻。迅图规复。南山居民。串通窜逆。煽动五堡户民。戕官滋事。该提督亲往剿办。阵捦土逆首恶傅三冒料等正法。其余金佛寺各堡户民。仍当设法安抚。慎重妥办。毋再激生事端。其逃出关外各匪。即飞咨文麟、景廉、并地方文武。沿途截剿。关外待援孔亟。叠经严谕成禄带兵出关。该提督一味迁延疲玩。饰词逗遛。置边外军情于不顾。殊堪痛恨。著即赶紧带兵出关。将哈城等匪迅图剿办。毋稍迟缓。傥再畏难苟安。致边外稍有疏虞。必当执法从事。署甘肃提督杨占鳌现在是否起程。著穆图善懔遵叠次谕旨。迅饬该署提督赶紧驰赴肃州。接办西路军务。毋再迟延。将此由五百里各谕令知之。　　

○山东登州镇总兵官周惠堂开缺养亲。以记名总兵官陈择辅为山东登州镇总兵官。　　

○以玩视营务。革山东参将李炳武职。遣戍新疆汪宗发革职。不准留营。　　

○以约束兵丁不严。革甘肃游击王礼和职。仍留营。
  </div>
  <div class="pagination">
   <a href="清实录同治朝实录_page324.html">
    上一页
   </a>
   <span>
    ...
   </span>
   <a href="清实录同治朝实录_page320.html">
    320
   </a>
   <a href="清实录同治朝实录_page321.html">
    321
   </a>
   <a href="清实录同治朝实录_page322.html">
    322
   </a>
   <a href="清实录同治朝实录_page323.html">
    323
   </a>
   <a href="清实录同治朝实录_page324.html">
    324
   </a>
   <span class="current-page">
    325
   </span>
   <a href="清实录同治朝实录_page326.html">
    326
   </a>
   <a href="清实录同治朝实录_page327.html">
    327
   </a>
   <a href="清实录同治朝实录_page328.html">
    328
   </a>
   <a href="清实录同治朝实录_page329.html">
    329
   </a>
   <a href="清实录同治朝实录_page330.html">
    330
   </a>
   <span>
    ...
   </span>
   <a href="清实录同治朝实录_page326.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
