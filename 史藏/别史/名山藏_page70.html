<!DOCTYPE html>
<html>
 <head>
  <meta charset="utf-8"/>
  <title>
   名山藏 - 第 70 页/共 112 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   名山藏 - 第 70 页/共 112 页
  </h1>
  <div class="content">
   罗　伦　　章　懋 

　　○罗伦 

　　罗伦字彛正吉永丰人其先罗开礼者仕宋宋亡提孤旅赴难死而文天祥为服丧伦庄重严毅居父母丧甚谨踰大祥口始沾酸醎之味成化二年宪宗制诏进士伦对策万言不属草引论人主当接引贤士大夫不宜多亲宦官宫妾中贵人往来视试趣纳策伦曰止及公等既奏天子以为第一授翰林修撰居数月大学士李贤遭父丧宪宗用夺情故事使内臣持诏留贤伦诣贤所告止者三贤不能用时贤父八十七岁而贤自其入仕违父者三十五年矣伦乃上疏曰臣闻朝廷援杨溥故事起复李贤者臣下才末学顷对大廷猥蒙选首常自感励凡圣学君道之要朝政纲纪之端吏民风俗之敝兵戈饥馑之祸方欲提领疏目为万言书以献以纾天下之望以酬陛下之遇顾筮仕未久谙练未深又意庙堂大臣百僚庶采必有忧臣所深忧言臣所欲言行臣所欲行者臣恐以疏远骤进之人蹈越职是以心虽怀忧口未敢吐近者李贤遭丧朝廷一起复之命臣窃谓李贤大臣起复大事左右侍从给舍台官必有正諌以扶纲常以植风化以竦天下后世之所瞻望乃率缄默因循至今臣今复不言是偷合苟容之徒固非陛下求臣本心亦非愚臣报陛下夙愿也臣伏读陛下策臣有曰朕夙夜拳拳欲正大纲举万目使人伦明于上风俗厚于下陛下此言真可为天地立民极万世开太平者也然欲正大纲莫先明人伦厚风俗明人伦厚风俗臣谓莫先于孝夫孝天之经也地之义也国非此不可国家非此不可家人非此禽兽矣中华非此夷狄矣礼子有父母之丧君三年不呼其门所以教孝也求忠臣必于孝子之门未有不孝亲能忠君者也昔子夏问三年之丧金革之事无避礼与孔子曰鲁公伯禽有为为之者也今以三人之丧从其例者吾弗知也陛下于李贤以金革之事起复之欤则所未闻也以国家大臣起复之欤则礼所未见也似与孔子之言不类也似与陛下策臣初旨不合也夫为人君者当举先王之礼以教其臣为人臣者当据先王之礼以事其君臣不暇远举请以宋论仁宗□用故事起复富弼矣弼之词有曰何必遵故事以遂前代之非但当据礼经以行今日之是仁宗卒从其请孝宗尝用故事起复刘珙矣珙之词曰身在草土之中国无门庭之寇难金革之名以私利禄之实孝宗不抑其情二君未尝以故事强其臣二臣者未尝以故事狥其君故功泽加时名声垂后史笔书之士大夫诵之无他君能教臣以孝臣有孝可移于君也自是而后无复礼义史嵩之王黼陈宜中贾似道之徒率皆援例起复数君未尝不以故事起其臣数臣未尝不以故事从其君然生灵以之困天下以之乱社稷以之倾贻祸当时遗臭后代无他君不教其臣以孝臣无孝可移于君也诗曰殷鉴不远在夏后之世陛下以贤身任天下四方多虞起复之欤则宋仁宗时契丹未尝不舛马骜也宋孝宗时金虏未尝不盛强也陛下必欲贤身任天下之事不专门内之私则贤身不可起口实可言使贤于天下之事知必言言必尽陛下于贤之言闻必行行必力贤虽不起复犹起复也使贤于天下之事知不言言不尽陛下于贤之言开不行行不力贤虽起复犹不起复也且陛下无谓庙堂无贤臣庶官无贤士君盂也臣水也惟盂所方圆君好谏则臣直君好谀则臣佞臣直则忤旨多忤旨多则君恶君恶则禄绝而身危臣佞则顺旨多顺旨多则君爱君爱则宠固而位安夫保禄而爱身固宠而安位者亦人情也陛下诚于退朝之暇清闲之燕略崇高贵重之势亲直谅博洽之士讲圣学之大要明君道之急务询政事之得失察生民之利病访人才之贤否考古今之治乱诹风俗之盛衰咨边防之缓急见众人之见知众人之知察佞顺之言容忤直之谏则众贤群策何必在贤又何待违先王之礼经拘先朝之故事损大臣之名节亏圣明之清化然后天下可治哉朝廷举措大臣出处天下观之史笔书之不可不慎也夫贤之起复犹曰负天下之重任应先朝之故事然先朝自杨溥而后未尝起复某人为某官也比年以来朝廷以夺情为常典缙绅以起复为美名食稻衣锦之徒接踵廊庙据礼守经之士寥寥苦块遵行故事一何多耶谓高谋远虑足断议耶何未见发也谓折冲御侮足定难耶何未见能也谓直气劲节足励士耶何未见有也谓深仁厚泽足洽民耶何未见行也谓忠言谠论足补政耶何未见敢也意其平时阿媚权势及遭通丧之时则有曲为谀说以欺陛下不曰有才可留则曰有例可引一蒙俞旨欢然就位未有坚请如富弼恳辞如刘珙者也且妇于舅姑丧亦三年孙于祖父母礼有服朞夺情于夫初无与于其妻起复于父初无与于其子今或舍馆如故妻孥不动乃号于一下曰本欲终丧朝廷不容虽三尺童子臣恐其不信也为人父者望子之报岂拟至此哉为人子者报亲之心岂忍至此哉枉巳未有能直人忘亲未有能忠君者也今大臣起复羣臣不以议且从而为之辞羣臣起复大臣不为非且从而成其事互预巳地淟不忌惭致有公无起复之例私为匿服之计例在溥恩匿服以受封例在得官匿服以听选例在掇科匿服以应举例在转官匿服以候升例在求贿匿服以之任圣人之世纲常敝坏一至于此夫亲爱之心孩提有之短丧之说下愚耻言况列在冠裳闻圣人之道者乎孔子曰是可忍也又曰下必有甚焉愿陛下断自圣衷许令李贤依富弼刘珙故事其余巳起服者悉令追丧未起复者悉许终制脱有金革亦从墨衰朝廷端则天下一大臣行则羣臣效纲常正人伦明而风俗厚矣臣非不知臣言一出忤夙昔犯礼之人不曰妄议则曰迂谭不曰求名则曰窒变然臣区区之心惟恐朝廷举动訾笑后世是以昧死为陛下陈之疏入谪泉州市舶司提举御史陈选奏伦所言皆天理人心之不容巳者国家所以教臣子大本大虑也乞宥以彰圣朝孝思之治不报吏部尚书王翱编修尹直诣贤所请如宋文彦博捄唐介故事贤谢不能用先是礼禁傥易被旨起复或至庶官天顺闲刑科都给事中乔毅等尝言比来臣下奔竞亡耻目夺情为能官笑终制为不职子道既亏臣节安保宜究景泰时诸夺情起复官勒归终制继今敢请彼此加罪至是伦虽见斥然始定令令百官终丧而士之不言以养忠厚者亦为一变云居三年召伦还复修撰改南京名重一时寻辞疾隐金牛山山中与樵牧往来授徒注经时饭客无宿储妻子贷邻家乃可爨进贤吕令闻其困分赒以堂食钱友人梁侃曰公而受有司馈乎伦欣然郄之君数年卒伦自少力学非圣贤之说不讲动静语默非礼无所视听恶衣恶食无所耻丑与人子言依孝与人臣言依忠与居官者言民所疾苦如其自身见善加爱嫉恶加严道傍遇死人尸至解衣覆之其立心嗜义毁誉欣戚死生祸福皆所不顾所交皆一时豪杰之士无导于前而所立卓然世宗即位御史唐龙上言伦赠左春坊左谕德赐谥文毅 

　　○章懋 

　　章懋字德懋兰溪人成化二年举礼部第一登进士乩庶吉士逾年除编修与罗伦黄仲昭贺钦庄■〈日上永下〉陆克深谢文祥郑克修为同榜以名节相激励是时伦为修撰仲昭为编修■〈日上永下〉为简讨其冬命词臣预撰明岁元夕烟火花灯诗懋与仲昭■〈日上永下〉上疏曰切惟某月日内阁遣郎中定持小揭帖到东阁及史馆分与翰林诸臣令各赋烟火花灯等诗备明岁上元赏翫者臣等伏覩陛下即位之初首下温诏赦田租绝贡献蠲逋负停不急与民息肩天下欣然顷因灾异敕谕羣臣同加修省目击耳闻拜手称颂以为陛下真游心经术迈迹尧舜今谛观烟火花灯诸诗旧式率多鄙执衣安语燕之辞臣等复赋谅不出此辄相私语陛下圣明所不留情或者以欢宴两宫助孝养万一臣又伏见两宫母后恭俭慈仁着闻中外久矣今者两广弗靖四川未宁辽左虽云告捷虏情尚难测量北虏毛里孩蛇豕窥伺江西旱干数千里其它灾伤之处未能悉数虽蒙诏恤公私匮乏殊可寒心此陛下宵旰焦劳两宫母后同忧之日也翰林之官论思为职宣宗章皇帝御制官箴有曰启沃之言惟义与仁尧舜之道邹孟以陈若以燕乐鄙亵进之君上曲引苏轼宋祁教坊致语为解是不以仁义尧舜望陛下也伏愿采蒭荛之言端耳目之好移此视听为文如伤为舜若决省此宂费以活流离以赏劳役书曰不矜细行终累大德又曰不役耳目百度惟贞惟陛下深思力行书奏上曰元宵张灯儒臣应制历代故事朕已减但旧取上奉两宫何玉妨政害民懋等妄言讥议其杖而调之外职于是懋调临武知县仲昭湘潭知县■〈日上永下〉桂杨州判官未行明年正月刑科给事中毛弘等言三臣初出草茅敢言直谏实盛世事乞复其职特旨改懋南京大理寺左评事仲昭右评事■〈日上永下〉南京行人司左司副盖是时懋等除官纔四十日耳京师称三君子而罗伦以论李贤坐谪又通称翰林四諌云 【 黄仲昭名潜以字行莆田人气岸屹立而思致安详既改南京大理评事清守执法连居父母忧却去荤酒不离苫块者四年遂辞疾乞朱弘治元年荐起为江西提学佥事品文较行毫发不爽时朝廷以学政宂滞行法沙汰仲昭谨奉敕书无所宽假人不便之自以信古不谐再乞休去仲昭父嘉用孝行举安福训导荐知束鹿县正统巳巳之变障县有功民户生息满九载邑民保留加俸嘉父祷生洪武末举乡荐以亲老归养士从学甚众亲终入太学再试京闱第一永乐中成进士以庶吉士授简讨寿生之见和中行在礼曹郎中嘉子深仕监察御史次则仲昭深子干亨任行人干亨子如金仕副使仲昭孙希英仕运使希韶希濩希白俱乡荐仕为州县希获子懋官仕南京户部右侍郎黄氏自希韶而上居官立身廉约恭慎学问文章世济其美为莆名族之冠而懋官仕侍郎督储储不赡不能给军用刻核散给诸军皆讙以及于难　庄■〈日上永下〉字孔阳江浦人本姓章宋章得象之后其祖曰知甫洪武初不乐仕进逃名更姓遂为庄氏自闽越游淮泗至江浦家焉■〈日上永下〉与章懋同年同选庶吉士授翰林简讨时罗伦以议论风节惊服一时陈献章来游大学亦隐然风动京师■〈日上永下〉于二人慕义醉道情深肉骨善类泼泼各自濯劘既与懋上疏同谪改为行人司副连丁亲丧坚卧不出其县之定山有峯壑泉亩之胜■〈日上永下〉结亭凿池居之为人潇然洒落望之知为德人其学大要以默识忘言为宗与献章相类而其诗则出唐人而变化之至其佳妙如入名山迭嶂层峦悬崖滴乳可望而不可至又如宾羞尽撤野蔌时出风致悠然其于字书亦复如是盖皆大率类献章海内名公奇士过山中而访者逍遥徜徉各满所愿诸公交荐部檄来促以非上旨坚卧不行如是垂三十年而丘浚嫉之曰引天下士大夫背朝廷者庄■〈日上永下〉也吾当国必杀之弘治七年后军都督府经历周广荣荐■〈日上永下〉有旨取用都御史何鉴亲诣劝驾遣应天府候行■〈日上永下〉遂赴京师吏部尚书耿裕延坐对茗使属官送出部门之外而浚终不悦之授南京旧官以还寻升南吏部验封郎中■〈日上永下〉归病风疾作不知人引告返定山其子弟门生不与力奏居二年吏部尚书倪岳以老疾退■〈日上永下〉又二年卒　谢文祥耒阳人以庶吉士授御史数上封弗左迁南陵丞常以古人奇节伟行自许年三十七即挂冠归子讷仕都给事中】 懋为司副一考迁福建按察佥事通商使民救荒除盗泰宁县盗发假托行部至县使知县王佐招谕降其胁从者数千人皆解同僚有言部使懋儒学不知兵愿自行剿之部使使其僚往则平乃悉戮招降要功懋耻与争绝口不道考绩赴部以亲老乞休吏部尚书尹旻慰留之曰按君之年四十有一耳不犯罢软不犯贪酷不犯年老倐然求退以何为居懋曰古人正立朝懋可考罢软古人一介不耴懋可考贪古人视民如伤懋可考酷懋年未艾须发早班可考老疾旻抚然惊叹为奏得请懋平生学问尊禀朱程无敢悖异于乡郡前儒何基王栢金履祥许谦深所企仰既归奉亲读书毕心自得弟子执业四至饷之蔬饭而家居二十余年荐牍无虚弘治十二年召谢铎为北祭酒居二年召懋于南京懋时遭父丧力辞诏增司业员虚席以待终制赴官一时南北祭酒郁然相望懋作率南士开示近里见若无奇至其论说理道探幽索隐经史儒书一举成诵时有论难若莛撞钟谈天下古今事若身处分其亏成然后知其于书无所不读天下事无所不理会也至其祁寒暑雨衣冠终日六馆之士俨然畏之正德元年上言治道五事再疏乞休未允满三载引年不待报去前后八疏始得请五年升南太常卿寻升南礼部侍郎皆不赴十一年南京礼科给事中徐文溥言迩来儒学不明巧伪险怪诽侮先儒罔惑人心变制巾服标张门户窃见致仕礼部侍郎章懋精深纯粹诚心正学不求表异海内学者翕然宗师臣切见先朝吴与弼陈献章皆用大臣论荐崇之殊礼虽二臣雅志不究于用亦足彰一时重道之意今如懋者皇上用之太常升之礼部亦不为贬臣独谓二臣布衣也先朝崇礼如此其隆今亦宜近举先朝之典远仿三代养老之政或遣使存问或安车征起以昭异数以光圣德廵按浙江御史鲜冕亦以为言吏部议覆诏懋学纯行正齿高望重有司时加存问以称朝廷优礼耆宿之意世宗即位懋年八十六特升南京礼部尚书致仕寻赐玺书存问使者及门懋疾亟既卒赠太子太保谥文懿金华佑府王九皋奏懋清修苦节遗孤贫困命月给米二石懋通籍六十年官仅三考立朝仅四十日城府不见其迹者四十年粹中贞恪歆动一世表律天下杨廉称之曰在汉东都不为危言之叔度在宋鹅湖不立异论之伯恭侄拯仕工部尚书 【 懋子孙皆夭殁孙诰不慧年八十一始生子接迢录为国子生】 成化中又有谏加棚万岁山者太学生虎臣当其上疏时祭酒锁其项听收上乃从其言召至左顺门中官传旨嘉劳命吏部听选与七品正官寻除云南知县 

　　项麒王琦合传　　陈　选　　杨继宗　　朱　瑄　　张昺 

　　○项麒王琦合传 

　　项麒字文祥仁和人景泰七年举人授南京吏部司务历南京刑部郎中成化初应诏陈五事曰务正学曰纳谏诤曰崇节义曰远近习曰弭天变其崇节义章大约谓李贤王翱当曹吉祥之变不能奋身死义甘心屈膝图苟免其远近习则指王振曹吉祥为戒宜收揽威福勿使任事复其扫除之役言甚切直以病乞致仕居家二十七年甘贫屡空闭户长吟寄居于人廵按御史授室一椽始遂栖托有平湖令以贿败都宪使诮责之曰汝何不学项正郎乎令不悟以为都宪有意于麒赍百金为寿麒厉声叱之既卒廵按御史唐凤仪以麒与王琦禇遂良同里表其里曰惠清奉王项二主于禇庙学使孔天胤等又别建扬清祠以祀王项琦字文琎钱塘人永乐举人四川佥事终官历宦三十年清苦洁白并日而食缉纸为衣有司岁时候馈坚卧不受郡太守湖浚列状于朝 【 浚铅山人正统乙丑进士天顺初知杭州府通识达材敏于听断慷慨任事奋然有为属邑群吏拱手受成案而巳卒官民思慕之】 诏赐百金琦固以无功辞竟中寒饿死其寒饿时妻出二金环请易米琦骇曰安得此妻曰居昔有德于人其人多物为报妾独取此耳琦佯喜携入市若易米者既空手归曰赝环也人为我识别我投之湍矣琦有妹嫁为傅润妻润永乐中举人仕终保安知州州人王显顺者中贵人王振至怙势夺民产润廉实置法及八计复无所馈振振衔之以廉无可指摘遂嗾边总兵者委润备粮劳瘁以卒贫不能归州人敛金为助妻峻却之会廨垣雨圯出银器数十两人谓此天所以报廉吏矣妻犹不取人谓妹不媿兄妹夫不媿其妻兄云 

　　○陈选 

　　陈选字士贤临海人宋国子司业左辅之后父员韬以进士宰新城为御史廵按福建迁广东布政使所至清慎慈惠余思在民选少沉静端悫不妄言笑天顺四年试礼部考什官丘浚读文力置第一曰必古君子也及见貌颇不扬浚益喜曰圣贤不相既成进士授监察御史出按江西藩臬有过自僔绌者选与语曰悦不以道选不愿也成化初修撰罗伦谪官选独疏申捄学士倪谦自戍所得复升为礼部侍郎抗章极论之复劾奏兵部尚书昂擅役官军治祖坟总理柴炭工部侍郎复得请致仕令所督柴夫上章保留鸿胪寺卿致当上召翰林官御屏后有所顾问辄呼退班俱宜究治既改提学南京先颁冠祭射仪于学宫岁时肄习既至徐行缔视周旋磬折弦管豆豋洋洋翼翼遂居宿学宫中夜则以二灯前导廵行诵读两庑灯烛如昼吾伊不绝选教人必本小学洒扫应对以逮于六经以及通书西铭皇极经世太极图其自为礼即东西阶举足先后造次不爽除卷牍糊名之旧曰巳不自信奈何信士提学三年变之语不见于章缝折棰之笞不加于舆皂而人畏口神明迁河南按察副使寻改河南提学汪直被命出廵都御史以下跪伏趋拜选徐入长揖直曰君何官邪选曰提学副使直曰能大都御史耶选曰提学何可比都御史也业忝人师不敢先自诎辱选词气严正举止安详会诸生从者俨集署外直亦遂好语曰先生公务既无相涉后毋劳枉也既八年輚按察使仍河南首释淹囚除罢诸弊名旧规者其为政一从简易篢独于赃吏无所贷宽然赂百金以上者要辞坐六七镮而巳或问之曰污人惜财亦惜命若尽挈所贩以货权人即法挠矣闻毋丧还士民泣送立祠服除擢广东右布政踰年转左选在官坐堂上令舆隶别之闲处分治生业不废使令民告戕者予一票令持示所告家使自来诣立瞽遒道振铎以狥社村子弟择乡祭酒长者教之岭南苦镇守中官琼儋骚然选严条约革和买减泛役掌市舶太监韦眷者掊克供办奏乞均徭余户添采方物选因诏书减省贡献请悉停罢虽不尽行亦得减半番禺知县高瑶发眷造私船通番没其货巨万都御史宋旻等皆不敢诘选移文奖之番人马力麻诡称苏门荅刺国来贩海眷利珍奇将许之选发其伪立逐去撒马儿罕使臣怕六湾者自甘州以狮子入贡取道广南浮海归又云将从满刺加更市进选上疏拒止之选既阻眷非一会其年岭外地震水溢抚按藩臬殊不涉心选从便宜发仓赈民眷因累举前事奏选比昵县令和同贪墨发仓擅赈希望侵欺朝命遣刑部员外郎李行会廵按御史徐同爱鞫选同爱畏眷不敢反异选有所黜吏张褧意其怨选逼令诬证褧坚不从同爱执褧栲掠数百乃枉判选如眷所奏坐罪当徒诏夺选官遣锦衣千户逮系之士民要遮数万锦衣校尉大用辟除乃得出州行至南昌病发李行阻其医药竟卒旅舍行复使其养子密走报眷曰陈选死矣时南昌人张元祯翰林家居居治选殓褁之疏绤曰陈公清俭绝众殓以时服于是为宜而张褧同逮至京从狱中上书曰臣闻周公四国之谤上疑于君曾参三至之言内摇其母岂成王不明曾母不亲哉口能铄金毁足销骨也窃见故罪人陈选夙崇正学一蕴孤忱孑处羣邪之中独立众憎之表太监韦眷通番败露知县高瑶按法持之选移文奖借诚贤监司激懦惩贪之善举也宋旻徐同爱怯势首鼠致眷横行胸臆秽蔑清高勘官李行颐指鍜炼竟无左证臣本小吏诖误触法被选黜罢选无他心臣甘没齿眷意臣憾选厚赂啖臣臣虽胥役宁敢欺丧眷知臣不可摇诱嗾行等逮臣致理拷掠弥口臣忍死无异行等乃依傍眷语文致其词必如所云是毁共姜为征舒诟伯夷为庄蹻也选故刚正屈辱不堪愤懑旬日婴疾而毙李行幸死阻其医疗讫命之日密走报眷小人佞毒一至于此安取为天子郎官司寇曹僚臣摈斥罪余秉耒田野百无所图诚痛忠良衔屈而虑圣明长奸命披陈尚冀天日不报竟以休事罢眷镇守选平生自待古圣贤其学以克已求仁为要潜修默会不求人知身虽贵显所服惟先人故带每食饭一盂韭数根或鸡子半枚而巳河南奔丧牛车一辆之官广东骑驴出都门道而提学南京时韩雍家居亦自减其驺从云选置义田百余亩既没族人贫选欲归田于子载载曰先人义举也胡敢私之弘治初工部主事林沂上疏追理选冤颂其平生诏复官礼葬之正德中追赠光禄卿谥忠愍 【 沂莆田人有志圣贤之学从其父棨御史南都即有声闻士大夫诵说爱慕父仕佥事卒官沂一志山林不希用世有识者力劝之应举遂举进士黄仲昭蔡清皆与游】 

　　○杨继宗 

　　杨继宗字承芳阳城人天顺元年以进士授刑部主事当有提牢之役洗刷桎梏时饮食栉沐善视之囚悉生全不知向者困溷秽死会廷议推择守郡王翱以名荐为出嘉兴知府至则兴学劝士闵农赈灾民有以事来前好问之郡中豪奸驯良与有所疾苦尽得其实其于豪奸立见锄治顾有悔改亦不深督其所疾苦调剂兴革不出旬时既才杰敻出又意气豪迈大吏要势有所怙挟悉惮其威守有清军孔御史者凌抑有司挞里胥数至死继宗出教曰有被御史酷达死者来言于太守御史无如继宗何酷如故继宗入告曰治贵识体公清军也何与里胥事御史临行突入继宗府中继宗引御史入卧室空空耳衣一箧悉发箧示御史御史叹服去时内臣用事旁午八江南至郡要索贿赂第与菱藉历日而已内臣好言曰幸语太守无所用此太守有钱钱好紬绢幸及我继宗出库金送予曰金钱在也即市好紬绢直亦具有第此库中物幸太监付一印券令他日可磨勘者内臣大惊遂出金钱还继宗也八觐汪直欲一见之殊不往见顾直言于上曰天下官不要钱者惟杨继宗一人继宗知嘉兴九年士民感化奸暴革心讼平赋均风清弊绝御史杨琅奏闻得旌异超迁浙江按察使每朔朢会僚佐指天誓曰衣冠受贿不还故里南有钱塘北有杨子异时藩臬费用取办和买镇守太监日供当万钱继宗悉裁罢之市舶太监积不能平大宴会令诸官各自言畏与不畏继宗倡言曰最所畏者赃秽最所不畏者内臣镇守内臣有兄在司礼时时言继宗于司礼司礼于上前中伤之上曰得非不要钱杨继宗乎司礼遗镇守书曰善遇之上知其人矣一日方坐堂听政母讣至立解印鸡斯跣哭出止驿亭下苍头卷衣数袭挟律书数册而服除以佥都御史廵抚顺天继宗直气廉声闻天下居常以包拯自居乃其为人辨别黑白言论亢激其节目疏阔远于人情时时对人言骂赃官不绝口有事至其境者辄使人沿途伺察之方其以按察使八觐见藩司官缄遗礼物辄挟使列名俱有狱囚任意放遣焉及其廵抚顺天悉夺戚畹所占民田还民戚畹皆怨会顺天治中陈翼者来见继宗继宗累拒不纳及得见复不为礼于是翼奏继宗治官失大臣体下刑部遣官勘问有旨责继宗偏忤调除外任得云南按察副使是为作化二十一年继宗平昔官次自侍一老苍头朝夕饭两盂蔬两豆耳及按察云南单车之官并老苍头亦去之弘治元年升湖广按察使再升佥都御史廵抚云南竟卒于云南罗伦论一时刚德以继宗与王竑御史谢元吉佥事陈骐并称骐字梦祥南海人少为医生有司使入狱中视重囚秽不能忍耻之乃学举子业登天顺进士历江西按察佥事以药活病民出冤狱清虚赋修学政悉毁淫祠民呼为陈打鬼迁云南副使时镇守太监钱宁家人不法每为骐所制被中伤落职 【 吴道贤编次杨公清政录公观政刑部即有能誉时福建司缺员每淹禁数百人尚书轩公命公往听不旬日曲直皆判金吾千户李铭欲袭其庶子诬嫡子不孝公疑而再鞫之竟得其情河闲府遣里甲张文郭礼解强盗至京盗中途亡张语郭曰人言纵盗者罪与盗同予二人俱死不若留一人汝母老寡兄弟汝可为解人予为盗郭感谢张以刑具自服公疑其言动非盗廉实二人俱得活其真盗后亦为人所禽治嘉兴俗嗜鬬辄压溺小儿以诬人公时加晓谕犯者必反坐如律若毁其杂物而有所诈取仍追偿之土豪张某□聚盗贼大结权贵张威□一日劫桐乡起解官绢公缚寘法会当道行郡为张解曰无原告公曰知府朝廷民牧也张所盗者官绢请以朝廷为失主杨某为原告有张升者父子兄弟号四事发则以贻免公名语之曰汝辈为恶日欠当改过也后犯罪赂臬司欲脱之公不从父子俱寘极刑民歌曰虎死害除其乐何如有富民女巳受聘后恶其贫欲背约诬告壻公佯曰而欲悔亲当以百金为罚富者听命既得金召壻君女即日为婚以所罚金畀之曰而患壻贫今有百金可赡女矣后壻家丰裕其人益感之属邑有孤子王得儿生七岁父母早殁家甚富族人利其有将阴害之公闻之以其家赀贮库长而有室乃出返之千户沈祯项襄毅之壻怙势为恶公每升堂佥一白牌令隶立府桥呼曰告沈祯者入其父子青衣小帽当府门跪伏凡有余口其状百余俱未有重情乃徐召其父子入谕之曰吾欲汝改过为善保尔身家密将其词黏连为卷封识一木桶中秩满临行付架阁库收贮语府吏曰自后嘉兴有大事方吞此桶人不以为意公去祯势益张未几项落职回东厂访得祯恶状朝廷遣法司按治将抄没其家监察御史侣公锺责府县祯为恶卷案无得一老吏忽念曰杨公行时留此桶试启观之乃卷案一封上批曰权豪势要之家赃官束手难行日后充军充军乃祯为恶事也送入察院侣公见而叹曰杨先生神人也即依拟编祯辽东军后宥回前此乡人欲为公立庙祯子轮首中工费且曰吾家向无公在必无所顾忌后来必抄没矣今得全家是公赐也生员汪颐墓田与豪右相界欲兼并不得遂诬以不法事比提学按郡试诸生唱名独不及颐公问焉提学曰有发颐过恶者将黜之公曰颐在学有文行必以地界故为仇家所讦耳请视其状果然遂得白郡民有怀悦者家富多善行公每保全之既满去悦子生员沐送至苏公谕之曰财者累也我去汝家亦自此多事矣汝当策励持门户后果有以军事诬怀者家竟落秀水民问可立公尝见而识之未几以罪匿捕之弗得后数年更名立复充老人以乡民违法事呈公公曰尔非周可立乎吾求汝数载不获今以违法告人耶若违法则莫如尔者周股栗服罪公每事自断吏胥不得售其奸公余惟课写仿读书讲解律义宾兴之年更胥亦有试场屋者乡士大夫素伏公刚介不敢以私嘱然遇祝贺期虽龙钟老疾者扶笻而至当隆冬时礼毕则炽炉围坐款以酒数行有不至者必人问之自是举行大礼肃然如在朝廷焉待郡邑学官悉优以宾礼宾兴宴必列学官上坐曰吾为郡父母诸君则教吾子弟者也可与属官班哉其倦有教则亦谯让之曰有司废法贪墨害止一时然未尝不受天道之报学官不能尽心教人致误人家子弟不可言天道报应他日又将何如耶临春秋大祭品物丰洁尤极诚敬斋宿必拉僚佐处于郡之庆嘉亭其它郡厉之祀恭恪亦不少替既至坛亲品尝之自奉粗粝至乡饮宾兴之宴则务丰腆若出二人其居家也亦然田宅无增于旧祠堂坟墓祭器之属则极严谨精洁几义夫节妇孝子顺孙之类必廉访之虽未合奏旌者亦必亲过其庐使民知为善之荣重禁博奕樗蒲之具人不得鬻而娼禁尤严至于符箓师巫邪术之家皆痛惩之尝与僚佐听政有纵妻犯奸者公曰以妻为娼耻莫甚焉汝何忍犯之曰非不知耻欲得钱养生耳公笑谓左右曰彼因爱钱遂至于此贪者何异斯人耶故一时僚佐多廉介谨饬之士长史按部往往不越宿去嘉兴七县钱粮视他郡为浩繁粮长人役有多斛面尖项事发公叹曰是弊自上始设无所规取上之人敢纵放如此于是先革管粮官吏之赂遗后治其罪冬夏之服惟纱段一袭然必用本等绣补参谒上官无异平时虽朝觐谒见必服之或曰不可公曰朝廷制服也舍此安服耶当道知其人亦不之讶郡亢旱去冠带徒跣祷城隍引罪自讼少顷云起大雨如注其秋大熟一夕狱逸重因七人公祷于城隍梦神告囚所匿处摉之果得其三其四亦为近城人所获公之行孚神明如此公能察识天文凡言水旱阴晴辄验秋将纳稼天极晴霁人多缓穑事以俟坚好公属耆老谓之曰大雨不日至矣宜急刈言之既数人不为意既而大两浃旬禾悉生耳民皆神之郡北门外民居稠密数有火患公置更楼于宣公桥榜其额曰春波远览寓以水济火之意灾息者三十年有不喻公意者易其扁灾复见如故郡民多以争田讼于公公谕之曰今土星在南故腾贵后二十年莫争矣后果以赋役烦而地上贱郡以嘉禾得名公在郡嘉禾盛生每茎离根二节闲又生一茎秀二穗或三节闲又生一茎秀三穗或四茎五茎秀四五穗经历司莲缸栽稻二本亦如之郡民献于公谓德政之征公谢曰郡志古有是瑞此气运循环耳人益重公谦德云在公三四载积粟数百万不惟可赈本郡又可移赈浙以东自郡守棹为按察使至浙即榜示曰访得镇守府三察院及布按二司及各道书下某某等舞法害人自本职到任之后许自新否则问遣如法越数日尚有倚恋镇守府者公往缚之镇守亦听公之执法也所属官员贪残害民公素知之既至即召与之约曰闾阎顽一乡之害士大夫皆知为民除之不知巳身为万民之砉今与所属约誓欲除民害先除巳害二害咸除一方乃宁有常积仓官十余员以亏粮监并岁久至鬻子女以偿者公悯之莫喻其故适仓官送月俸至命量之正数外尚余四五斗且曰此常规耳公囚悟前仓亏粮之故出而审之得其实吹奏闻众惧请于公公曰俸者民□脂也食而尽职尚有天殃况正数之外乃其子女所易食其余是食其子女也众因愿捐俸设法补之以释其罪成化庚子乡试公监试得二上卷即具服焚香再拜同事者诘之荅曰人臣以得士为功二子皆奇才心他日当大魁天下吾为朝廷得人贺耳及开卷乃王华李旻也复日儒士王华当作首但非繇学校作养无以激劝后人因以李旻为首后华旻并中状元众服其知人太夫人终制起升右佥都御史整饬蓟州廵抚顺天抚临黑水湾石门寨黄土岭等处关塞皆块石干砌或道路茅塞或倒塌污秽或用鎗架作营门仰而叹曰唇保障何即命各将官加倍修砌简卒守瞭一时关塞壮丽士卒精强公谓天寿山守备廖太监等曰庆成经筵皇上至尊无对中坐文武百官东西序爵而坐其余臣民宴客之礼皆宾上主下或宾东主西近来内臣妄自尊大在上中坐令客东西坐僭行君臣燕飨之礼无乃不可乎廖太监等虽势倾中外闻僭行宴飨等语竟莫能辩卒从公议成化乙巳正旦星变有声如雷二月地震二次费县地陷涌水泰山摇响上震恐下诏求言公上疏历指内臣及文武臣大肆贪残民心嗟怨天出灾异又曰宵人在位播恶于众官民供给日费万钱天人共怒王法难容又曰乞查旧例取回镇守等官又曰臣効王珪确论如镇守必贤如怀恩者任之如廵抚漕运必贤如周忱李秉王竑者任之布政宪使必贤如王恕轩輗者任之知府必贤如崔暴王宇者任之下此斗筲不堪任使疏上不报公上进退内外官员疏冲突内竖未几人疏浚河源事左迁云南按察司副使亲旧多为公危者公慨然曰韩魏公有言天下事见得理是便做勿计生死祸福吾何憾耶即日就道至云南榜示曰按察专以按察奸弊为职今本职按察得奸弊三事一事二司官新任吹毛求疵凌辱土官军职索要银两多者千余金一事二司官出廵随役素要有司常例间有好官不从吏典人等泼置本官辄将好官叱骂凌辱一事二司官私役银铜锡木漆竹皮画针银等匠针银马鞍妆奁及置造百般器物岁伙虚日有司効尤一体置造或朝觐进表考满送回原籍行李猥多复任从新再造新任官员踵讹索取劳民伤财罔有止极榜出观者叹其痛切时适峒猺猖獗官军数万临之不能下公毅然往谕之署其旗曰云南副使杨继宗入其穴众皆罗拜曰闻公名久矣今至北某等再生日也因诘其生乱之故奏闻区处众帖然听抚擢湖广按察使初下车命汲清水数日桶洗刷堂序者三日涤去贪污之气后乃升堂即防示曰按察不明赃官相庆又曰以迎送为谨慎馈问为才能又曰属官放肆贪赃至积万余两而贪心不足纵恶殴死人至十余命酷暴犹不少减又曰将风宪官知善不举见恶不拿发边瘴地而安置之一时官吏悚栗寻升左佥都廵抚云南三司皆旧僚友视篆之日行公礼毕出位降阶更拜二拜曰明日幸相谅众不解其意次日疏贪酷不职者八人奏闻俱落职为民上官袭职镇守三司指要保勘银承行吏典五倍之赍本人十倍之相沿为例公以奏闻畈曰臣至云南纔知此弊若臣不至其地终身不知臣年老多疾臣若不言恐臣死后无人肯言此弊终不能革乞将前项官员俱发充军朝野传诵以为尽言】 

　　○朱瑄 

　　朱瑄字廷壁鄞人成化丑进士释褐奔祖母丧极力营葬不足城府服阕赴除郡守赆之金谢却之巳授工部主事官次食贫至鬻酿自供既监税芜湖尽输所入课额倍常寻奉敕疏浚汴洛诸渠治黄河决口有功不受赏改兵部进员外郎郎中陜饥专敕往赈宥山轻盗给与榖种牛具劝课流民所活六十余万累升右副都御史廵抚南畿兴学造士备灾恤荒官治以抑豪强扶善弱为尚劳苦得疾医请杀鹿取血调剂瑄谓吴中一鹿直数千文物亦生命破耳取血足疾愈告归老穉遮泣绘像祠之瑄义利之介斩然有齿及赇赂者辄颦咈变敡历中外几四十载器但陶匏家苶余羡守令谂其匮缺饷之薪米一无所受会岁饥都御史王璟奉命赈济馈瑄米四十石瑄谢曰饥民有之宁有饥官市中儿有戏以纸钱为货者人曰朱都堂不爱真钱而况假乎瑄卒至无以殓而子孙茕茕田牧大不能家 

　　○张昺 

　　张昺字仲明其先慈溪人后徙鄞祖楷为南京佥都御史平邓茂七叶宗留贼树功闽浙闲昺以进士知铅山县县有樵夫嗜鳝饥而饱鳝竟死于鳝邻保疑妇毒杀之送官久系昺至坐堂上独见一老人绿袍黑帻冉冉门外入长揖案前曰吾某乡土神公无疑也冤矣哉吾乡樵妇之夫之死于鳝而望公雪之凡鳝置水中首出水三寸许者能杀人投犬犬毙矣公试之昺试果然而樵妇之冤雪某民甲嫁女于乙家揭舆幕无人焉甲乙互讼前令不能决他日昺行邑有树大蔽野命伐而亩之从者曰树能祌不可伐也昺不听戎服鼓而前去树百步许有三男子衣冠伏道左若祈宽叱之不见斧之树血众惧昺手斧之遂尽斧之树颠有一巢坠一妇人瞶绝良久昺问妇状妇言向被狂风决上高楼有三少年美食之时俯瞰城市居廛历历无阶得下耳日见少年飞腾空中也访其家即空舆嫁者昺剖树修廨亩地为田邑中淫祠毁之殆尽有羊角巫呪人立死老妪之子死诉巫杀之昺往捕巫曰死矣其徒曰盍避诸巫曰张公正人也坐待缚耳既至杖之百不伤反伤杖者昺曰汝能呪杖者死复呪杖者生生汝矣不验之夜半烈风飞石屋瓦震动昺曰此必巫术起衣冠旦召之曰汝邪我正邪胜正耶巫首触地昺厉声叱之忽坠珠一颗书一帙如掌大其珠光焰烛庭牖闲昺焚书碎珠立杖杀之昺每释奠颁胙及邑中之孝子节妇山中有节妇子持胙归虎噬之邻民代妇书牒投县求虎抵罪昺曰是尝我耶而窘我耶与妇期五口来遂斋告城隍虎不至变置坛壝矣后五日二虎来伏县门外昺叱曰何噬吾民子二虎共乎抑一也即一虎噬即一退其一虎起绕伏虎者垂尾而去遂杀其伏者远近喧传昺神人也昺与民约有孀妇愿嫁与守者具牒受判庭立二木一木书羞愿嫁者跪之一木书节愿守者跪之民傅四死妻祝不愿嫁舅姑夺之不从乃绐授愿嫁牒使往判判出曰张公判嫁矣更何待期有日祝朿装哭奠潜投其家汪舅怒填土实汪事久不泄自后不雨者朞月昺斋祷不应一日宿城隍庙梦妇抱牒诉冤既觉悉记其都里姓名诣家鞫问启土得妇厥貌如生昺叹曰杀妇者我也为文恸祭天忽大雨即殓葬妇表门旌祀而罪其舅姑以最擢南京监察御史刻威宁伯越保国公永太监直兵部尚书谊挑衅北边词连内阁司礼不报顷之与给事中周弦点军教场数少不准破调守备太监琮奏昺刁蹬时刘吉为内阁拟旨下吏部调昺弦外任吏部尚书王恕执奏吉复拟如前如奏天下之治赏罚二端而赏当功罚当罪为治良法也点军不到不罪失伍反罪点操之官罚不当矣吉竟调昺南京通政司知事弦南京光禄寺署丞寻以荐升四川佥事转本司副使执法如初自以不能容世弃官归隐绝迹公门者十有九年啜粥饮水儿女恒饥其儿伸掌请昺曰请问大人清字作如何书昺书与之儿曰是可买肉否都御史王璟赈饥行部以百金为寿坚却之固请乃受下户饥例以荅其意将死其表侄副使余本入问疾犹张目谓曰当今人才自励者少若能扶树一日是一日为国家培元气其死也郡守周坤率僚佐经纪之 

　　郎曰王琦项麒清矣琦乃中寒饿死悲哉陈选潜会圣学古人自居在吏为循而持身用节杨继宗至于忤物张昺所至涉于怪乎有禄于朝饥寒终身焯然清德与数公并也 

　　张　宁　　王　徽　　强　珍 

　　○张宁 

　　张宁字靖之海盐人景泰初举进士有大魁之望大学士王文以南人抑置第二甲寻授礼科给事中历都给事中责负经济敢言敢为景泰天顺闲为諌官第一景帝每遇大议必问张给事中云何英宗召宁论奏称旨时时称为真给事中方大用之而会晏驾宪宗元年太皇后生日上为皇太后设醮礼部尚书姚夔敛会大臣烧香行礼宁疏言释道二教非能扶世永祚也历代英君聊姑存之者以化导愚昧备治外一术耳皇上为皇太后建醮以祈长生表孝承慈可谓至极诸大臣及百执事但能和衷助德则自可仰赞皇情上绥懿祉而礼部尚书夔等乃敛财办香约期赴坛为儒者自失其守业彼者乌知其非臣切惟人臣于君愿其福也当劝以修德善愿其寿也当劝以去逸欲愿天心之向顺也当相以和保小民惠济四海故曰求福不回天堸平格又曰欲王以小民朋天永命若徒以办香尺楮列名其上宣扬木偶之前相率拜谢通朝之人靡然从之其足扶世立教否耶先帝复位之初属有脚气一二大臣故尝举行此事然皆出一时迫切至情非祖宗旧典先帝本心夫臣于君犹子于父一指一发皆其长养俴斋醮可以永祚即杀身亦复何辞但以无益事情徒伤治体乞敕礼部从今禁止有如僧道自念坐食无所効劳愿焚修以尽私诚者听上善之太监牛玉选吴后婚不中南京给事中徽等并劾李贤获罪谪边宁合六科申捄贤不悦竟与岳正皆出为知府宁知汀州兴学崇贤痛裁顽梗治称神明踰年乞归父老遮留有泣下者宁聪敏矜才坐蒙忌嫉居二年朝议起夙望之臣廵按御史张敬特荐宁竟罢宁老无子取二妾可十七八疾革嘱嗣子必嫁之二妾悲恸剪发誓死同居一楼不下者三十九岁有司以闻诏旌曰双节二妾一姓高一姓李 

　　○王徽 

　　王徽字尚文南京人天顺丁丑进士选庶吉士除南京给事中宪宗元年与同官玉渊上言皇上嗣大宝位屡诏求言忠谠日闻而言路不开者何也臣谓有二端焉庸劣之臣阻直言者也诸臣之言切陛下身者陛下固行之矣其有发下所司者多因不便私妄奏阻尼即有施行虚文而巳如此则言官讳无益而不言而言路所以不开一奸佞之臣惧直言者也于进言之人多方钳制或指为轻薄或目为狂妄或寻其瑕衅或幸其差失言及更张则曰变乱成法言及荐牛则曰专擅选官言及弹劾则曰诽陷大臣刑罚明加怒恨暗怀如此则言官惧祸害而不言而言路所以不开二臣又见比岁以来大臣犯公罪者系累下狱祼衣受刑曾不数日寻复旧职臣谓如此非所以重大臣也夫大臣羣僚之表也陛下诚重大臣要使勿进进而臣又见今在京在外为总兵官者非倚勋戚则凭贿赂士卒内怨夷狄外侵此皆本兵不得其人所致也兵部尚书马昂矜傲嫉妬谬张威福此本兵之不得其人也臣谓国家安危未有不系将师将帅得人未有不系本兵者也臣比见无耻大臣交结内官或名尊翁父或礼行叩头因而鬻狱卖官擅作威福此陵夷所致也夫自古宦官未有不繇其委以国政授以大权卒致乱败卒用刑戮者也陛下法高皇帝而矣母使管军管匠置立田宅文武官员毋使交结凡有政事宸衷是断馆阁大臣是议毋使干涉推择谁厚奉侍左右安其位厚其赏不失富贵无复外望则巳耳时内官用事张甚而徽公言之时论以为谠顷之属同官王渊朱宽李翔李钧草疏上言二事其一言太监牛玉选后不当以致废立当明诛殛用快中外并论内阁李贤及礼官法司语在废后记其二言臣近者请陛下保全内官欲陛下防患于未萌也处置未闻牛玉祸作往不可谏来尤当慎臣等不敢远引请以目击正统之末一见王振矣天顺之闲再见曹吉祥矣当振之后谓无振矣岂意有吉祥当吉祥之后谓无吉祥也岂意有玉臣今敢谓牛玉之后无玉耶自古良贤内官万中无一平居似为谨饬稍闻国政便作奸欺如闻陛下将用某人也先卖以见巳功将行某事也先泄以张巳势人望日妇威权日盛内官之祸起矣臣愿陛下毋令内官得与政内官朝夕左右者也文武大臣有馈以金宝珠玉有悦以奴颜婢膝以为贤朝夕称美之有正大不阿私谒不行以为不贤朝夕谗谤之圣明难欺漏润易惑称美者显贵谗谤者排屈宠赂日彰威权日盛内官之祸起矣臣愿陛下令外臣毋得与内臣交结内官弟侄人等授职任事表里穿通倚势聚奸家人数百赀货万余田连千顷马系千匹有此家产所以溪壑无极奸窦实繁内官之祸起矣臣愿陛下毋令内官弟侄得在外管事置立家产陛下鉴彼三阉申此三毋自然祸乱不作灾变不生不者肘腋萧墙臣未敢料也奏上上以牛玉坏大婚礼无预贤等责徽等妄言要誉令吏部调远方州判于是徽判普安州渊茂州宽潼州翔宁州钧绥德州徽天资超悟刻意问学自诸生时慨然有当世志及居言路冀以次论列天下事一再言遽被谪一时侍从台谏若侍郎叶盛编修陈音相继保留章数上不最后御史杨琅言天下士气与国家元气相通士气壮弱元气消长系之近者罗伦补外徽等远谪士气两阻谀佞成风将此之繇□追回伦徽复其旧职奏入李贤票旨责琅宥之徽在普安七年秩满家居十有三年弘治初王恕荐擢陜西左参议踰年谢病归杜门不出石硕之士多以公辅期之徽论治每诵张宣公语无求办事之人当求晓事之人论士习惟以廉耻不饬奔趋日下为可忧尝曰今仕者以刚方为刻怠缓为宽学者以持正为滞恬软为通文者以典雅为肤浅怪刻为古徤储巏林俊夏瑄皆服其言子韦仕至太仆少卿承志执节屹有范棱丧母毁瘠卒韦有文学其论诗曰唐诗沿于国风而汉魏变于雅颂雅言多尽风辞则微今日之诗病在近雅 

　　○强珍 

　　强珍字廷贵沧州人成化丙戌进士初知泾县廉谨不受私谒有应变才屡决疑狱复屯军备奏减凋耗之税泾令以珍为首称为御史负气敢言尝按甘肃及江北诸府人凛然畏之安辽东都御史陈■〈金戊〉诬执辽东入贡夷人以为犯边诸夷忿将为乱诏兵部右侍郎马文升往抚王直生事喜功请自往视■〈金戊〉妄为直言虏有警直请同抚宁侯永出兵至辽不见虏因杀无辜掘髑髅报捷直与永■〈金戊〉皆得叙功珍发其事兵部题覆罚■〈金戊〉俸而是时王越掌院■〈金戊〉恨越不穷治珍直还京■〈金戊〉送直五十里诉珍奉越风旨见劾直怒未至京师三十里王越亦来迓直直辞不见还奏珍妄参被虏人畜名数过多遂遣腹心千户聚同都御史王宗彛审勘宗彛阿意诬珍械珍赴京直拉珍入内酷刑逼招受越指使珍不服下诏狱多官廷鞫无敢与辩竟谪戍边御史许进疏白珍枉留中不报居久之王直得罪复珍职予致仕弘治初起山东按察副使未几为大理少卿迁右佥都御史廵抚宣府坐言官论列召还改南京右通政以母老乞归卒珍性强鲠政尚严刻所风风采为时所重 

　　孙　遇　　丁　积　　厉　升 

　　○孙遇 

　　孙遇字际时福山人举进士授户部主事以大学士杨溥荐知徽州府平易为治休宁饥民聚党劫籴御史以为贼欲捕之遇为力辩单骑往谕相率来归遇坐府中时闻呻吟声曰有冤邪廉得婺源有处女被胁强民缢死庂立为申治其顿声息两以亲丧去官征人保留复任天顺元年满九载加赐三品俸遇居徽十有八年休宁大麦有一茎四穗者歙有一茎三穗者小麦有一茎两穗者祠上之鹳方伏竖子取鹳卵鹳哀鸣于庭遇祝曰有求乎令隶从所飞止鹳飞入竖子家至其爨下竖子方烹卵隶取卵归白遇曰吾闻禽鸟能妪熟还生将至巢中还之鹳菢得雏日一引雏翔舞庭中其后去官官舍所养犬摇趯随行遇曰吾居徽未尝取人一物岂复以此相累耶命吏养之廨犬不食死徽人言太守之恩及草木禽兽也百岁后公身集诟谁能解之白首老生受恩居多当此不言谁复言者请先削玘门生之籍然后公言于众大加诛伐以彰叛恩之罪因自致仕去而是时中外有流贼之变中书舍人何景明则上记东阳曰近者河南盗贼日益横起山东士卒经年暴露国有强御而狱有言官野有屠戮而朝方宴笑廷议大谬市不行势急燔溺恃明公拯救尔昔者召公告老公旦挽留今明公责深望重宜惋时悲人略疑忌之鎌捐顾爱之意勉强就列若引而弃去非所以后身而急国家然东阳累疏辞让是时提督马中锡督兵平贼倡招抚之说东阳独力持之 【 巨寇刘六刘七等起畿甸羣盗充塞王师屯德州惠安伯张伟不敢出战提督马中锡以乡党坟墓所在恐为迫胁倡为招抚之说司礼张永以问东阳东阳愤然曰此贼本朝廷编氓犯法悖理与外夷狄不同攻破州县拒敌官兵数千万众遭其荼毒朝廷养兵百五十年用之今日无分寸效方且出师而以招抚为说有血气者宜痛心疾首食不下咽也永等皆叹曰李先生终是老作人议遂定】 居二年贼平论功赐赉荫子侄一人锦衣千户固辞改文职又命兼支尚书俸有近习言京军不习战陈欲调宣府边军三千入卫而以京军如数戍边春秋分番上甚喜遣司礼监与谷大用至阁议东阳力辨不可大用言上意定矣姑试之东阳曰某等职在论思如其不可勉强曲从必有跪伏七日羸甚左右进曰明府躯命所关可以少止积呵曰民如得雨吾羸何害至八日暑气愈炽积触暑跪坛衣汗浃踵忽风大作卷炉中火着衣积畧不为动雨迸空而下翼日遽止复祷至十有一日迨于沾足如是凡三邑中忠臣义士以及节烈之女或庙或墓各置祭田令人守之积治新会六年始终在民竟以羸卒一县之民吊哭相望有妪夜哭甚哀旦人问之曰开岁甲首且到我家丁大人死吾不能聊生巳去之十有三年邑人共立庙祀积积以仕为学耻俗吏自居其始至新会未及视篆先谒陈献章于白沙献章门徒有林光张诩积旦夕同聚听其言谈如渴得饮素昧罗伦伦之卒也遣邑诸生容贯吊赙之贯亦献章弟子有日罚帖以记自过 

　　○厉升 

　　厉升字文振无锡人以太学生选知青田县青田居万山中为浙东岩邑民贫以猾升得昔人羣吏奴仆百姓妻子之意邑人安之有讼五年矣升听之数语遂服出哭曰厉公早至有是哉邑报银矿发监司往视议岁贡有术者曰山水润秀所产必多升曰吾闻金能克木信若人言金气盛矣木何得润秀监司未信升申辩数四必寝乃巳镇守中贵岁以矿事至者升不缺馈食而巳他费率省民既安业劝学兴贤旌举节孝彬彬礼教焉先是知县金川谢某有善政民举升并论屡请老辄留于民适朝京师遂乞致仕民闻追留不得为立碑建祠及没众设案哭祠所 

　　名山藏卷之六十七 

　　●名山藏卷之□□□ 

　　晋江何乔远　譔 

　　臣林记（弘治臣一） 

　　◆臣林记（弘治臣一） 

　　徐溥 
　　丘浚 
　　王恕 
　　马文升 
　　刘大夏 
　　戴珊 

　　徐　溥　　丘　浚 

　　○徐溥 

　　徐溥字时用宜兴人祖鉴琼州太守有惠政 【 鉴永乐闲为户部郎中与尚书夏吉同颂系洪熙初复官宣德中出知琼琼多异产中使接踵鉴限有司弗予及行所部辄遣骑从之俾不得肆武官利黎产多启衅邀贿鉴一镇以静民渐染夷俗鉴婉导化之皆感悦立生祠巳鉴比鉴卒巷哭家祭柩还送者填海目其舟至不见】 父琳以孝义称溥儿时裒取经典法言藏夹袋中里师疑为玩具逼观之乃大惊辞琳曰吾不能为令子师矣景泰甲戌中进士第二名授翰林院编修累官吏部侍郎孝宗即位以先朝旧学升户部尚书文渊阁大学士与刘徤同日入阁五年为首相累升光禄大夫柱国少师兼太子太师吏部尚书华盖殿大学士弘治十二年以目疾求去上眷留之久乃许踰年卒赠特进左柱国太师谥文靖祭葬恩礼有加溥德性凝重度量宏远在内阁承刘吉恣肆之后处以安静十余年闲以仁厚宽裕培养国体其所纳约将顺天下阴受赐有所谋议归于慎守成法而或劝其建白溥曰国家法度我祖宗所以加惠元元至矣尽矣为人臣子患不能守耳孝宗即位止贡献罢工役黜异端屏憸邪用老成一时善政虽出上断溥赞弼居多在经筵敷陈明达进止从容凡有规箴多见嘉纳每退食私第推诚延访如恐不及言不必出诸惟其是用人不必所知惟其才且贤人熏然望其容饮其和而莫测其量之所至天下服其休休溥珍尚古董诡者因而投之以得荐拔时有金翰林画编修之称溥居父母丧庐墓三年自奉甚菲非宾祭未尝杀牲周恤施予不少靳惜初入官即分俸赡族及在内阁置义庄千亩上为蠲役人颂其义 

　　○丘浚 

　　丘浚字仲深琼山人其先晋江人元季有官琼者因家焉祖普性有阴德为良医浚幼孤嗜书或从市肆借读或从亲友访求□假闻有积书之家必豫计内交有远涉数百里转凂至数十人积久至三五年而后得者甚至为人所厌薄厉声相拒其颛笃如此正统九年乡贡第一卒业太学祭酒萧镃深重之景泰五年试礼部学士商辂阅策意为浚揭之果然廷试以貌寝寘二甲第一首选翰林庶吉士洗马李绍指刘定之谓浚曰主静生长名邦兼奉庭闻固宜浩博子海外孤生安所师友乃亦如是浚以海外孤生躐取清华益读未见书究心本朝文日名四方既撤馆授翰林编修天顺以来两广蛮贼猖獗朝命总兵颜彪都御史叶盛讨之不能平宪宗初使都督赵辅参政韩雍往代浚奏记大学士李贤言两广蛮贼自总兵颜彪行师无律而我威始不振自其纵兵掳掠而民财始大屈自其杀平民为功而人心始日离贼徒始日盛今用兵之策大要有二曰逐曰困而巳逐在广东困在广西何言广东贼当逐也广东故无贼贼皆来自广西猺獞而居民从之使其尽反巢穴民无所从莫煽以变所以必逐也何言广西贼当困也猺獞在峭岭险峡中虽有官军百万亦无所能一鼓直抵而尽歼之也所以必困也今广东十府残破者六其地之相去远者或至千里若逐之从一路则敌之与我彼此相避必难成功必分为四路一路自广州三江口趋肇庆历四会封川等县泝流而上至藤江一路自肇庆之新兴过阳江抵高州界捣电白信宜出茂名化州繇闲道径岑溪等县界一路自藤县直泝北流江登陆繇郁林博白陆川出石城抵雷州复自石城往廉州之灵山下横州江一路自广州之连州径贺县出平乐四路之兵俱会浔州穷摉极追且招且剿此逐策也广西猺寇所在有之惟浔州大藤峡前临河后抵柳庆左界昭梧右接邕贵中皆高山峻岭惟其蓄积有限必资火种刀耕其田尽在山外若进兵屯守蹂其青苗使出不得掳掠退不得耕耨毙之不过二二年耳春夏之交蛮地大瘴今欲进兵宜以七月春夏退屯于浔州既秋复进军士乃完上困策也夫今日贼徒所以倍蓰于昔者皆良民耳彼平居输赋供力养兵奉吏我保障赖之寇旦夕来焚荡其室庐戕杀其亲属入城则闭不纳入山又与贼遇不幸见虏姑且顺从冀须臾无死贼因而劫持虐用之行使负担息使樵爨攻城则驱以当矢石反奔则弃以委官军民所侥幸不死固心语曰我岂从贼不得耳它日贼平故可趋赋供役如平居忽闻大军之来喜若更生乃及既至真贼遁入深山了不可得不得巳从贼者尽甘心焉兴言及此深可伤悯今之总帅宜戒前事召谕父老子弟指誓天日使无疑顾出榜招徕许以自新或与杀贼赎罪然后良民可使不为盗也而又除去总兵等官领去旗牌及挽弓报効等项名以绝其驿骚加意抚绥广州一府以固其根本奖谕服顺之土官使听调遣厚加犒赏所得贼财尽以与之以结其心严私盐之禁以为赏劳之资以足其欲被虏军民自贼来者或知其情势俾为向导以借其力有欲报雠者编为义兵使随军调遣以壮其气如是而贼不破者未之有也贤善浚策以转闻上嘉纳之命录示总兵廵抚卒用破贼九载秩满升侍讲与修英宗实录成升侍讲学士浚在讲筵虽貌不扬而音吐洪畅宪宗悦之累进翰林院学士国子监祭酒加礼部侍郎仍掌国子监事浚慎取与恬仕进富于见闻是非臧否常与人各趣又能以辨博济其说人莫敢难者至于奏对敕谕之文引经证史条达详明读者知其为有用之儒也宋真德秀大学衍义旧至修身齐家而止浚更采集子史经传有益治国平天下者附以巳见为百六十卷凡列十二目详列百十九目曰大学衍义补又以成天下之务易教先几更条四目曰谨理欲之初察事几之萌防奸邪之渐炳治乱之朕总而曰审几微自为一卷以首补诚意正心之要孝宗嗣位浚书适成表上之上深嘉悦赐白金二十两纻丝二表里升礼部尚书掌詹事府事命录付书坊刊行亡何命充副总裁官修宪宗实录以老乞俗令朔望朝参以终史事四年实录成加太子太保遂令兼文渊阁大学士时年七十一矣三疏固辞末疏言皇上处臣内阁不许臣辞念臣之壮也亦欲有为今老矣阅久历多始知天下事思之非不烂然第恐行时不如言时人心不似我心臣所进大学衍义补平生精力尽在傥圣明采一二于十百之中见诸施行虽不用臣如实用臣不许既就位复言礼经有之事君先资其言拜自献其身以成其信故君有责于其臣臣有死于其言是以伊尹憣然于数语傅说嘉命夫三篇管仲问荅于齐桓乐毅披写于燕昭韩信登坛而对诸葛亮草芦而策姚崇入相而要臣之愚惷上远古人若大学衍义补一书臣所竭思尽忠搜古鉴来非如郑康成之训经义泛滥无裨王安石之假经言纷更变乱臣年踰七十钟鸣漏尽明主不弃进之内阁是臣书遭逢之日也臣请择其要缀为奏章次第上献乞下内阁二三儒臣会同斟酌拟诏施用或有窒碍姑留俟后臣决不敢护短求胜上曰谟猷入告大臣职也卿究心当世久矣所欲有言其即闻朕明年上言臣所进大学衍义补条目甚多然皆一代一时之事若所谓经籍图书乃万年百世之事也臣本书中有曰广图籍之储者臣窃惟图籍所载皆圣帝明王贤人君子精神心术之微道德文章之懿行义事功之大天地山川人物风俗之所载礼乐刑政制度文为之所出今赖知古后赖知今者也天地闲物虽珍奇异宝失可复得独经籍者宇宙精华生人元气是以自古帝王当务为急即汉唐宋创业之君始有天下莫不先收图籍迨厥中世稍有散阙辄分行天下悬赏购之授官酬之五代乱离犹然不废高皇帝至正丙午年首求遗书既平元都得其馆阁秘藏又广购于民闲没入于罪籍一时储积不减前代太宗当多事之时犹聚众千百纂集永乐大典以备考究今承平百年中外无事国家尚有余力采缉佛道用备藏经徧赐天下寺观雕以良梓饰以文绫储以髹红函匮载以金碧轮藏况此儒家经籍如前所云乌可惜日月之力吝纎亳之费使其放俄废堕夫民庶之家迁徙不常好尚不一既不能广有所储即储亦不能久远所赖石渠邃阁积聚之多藏之密扃钥之固类聚者有掌固之官阙略者有缮写之吏损坏者有修补之工散失者有购访之令然后不至浥烂断绝前代藏书之多有至三十七万卷者今内阁书目不能什一数十年来在内未闻考较在外未闻购求失今不治后无及夫自古藏书不一所汉有东观兰台鸿都唐有秘书监集贤书院宋有崇文馆秘书省诸处我朝罢前代台监馆省之官并其任于翰林院院设典籍二员掌之天下书籍尽归内府南京国子监虽设典籍所掌不过累朝颁降若旧镌书木而夫国家经籍图书之储两京皆有永乐中遣修撰陈循于南京文渊阁自一部至百部以上各取一部于北京今请敕大学士等将内阁见存书籍计委学士以下督同典籍等官一一彚若干部部若干卷木刻比较年月及委官名衔识于其后或有副余分送一部于两京国子监仍敕南京内外守备大臣会同礼部翰林院官稽阅永乐中数有仅一本无副余者下国子监再行抄录他若内阁所无或不备者录付礼部分行天下提学宪臣榜示官吏军民之家与凡官府学校寺观铺坊令送所在有司誊写较对先后进呈其藏书之所二在京师一在南京使一书而有数本一本而有三处复仿宋朝曝书给酒食费之例每岁三伏先期奏请翰林院量委堂上官一二员偕寮属同赴晒景毕事扃钥内外大小衙门因事有欲稽考必请上旨以为常规臣又惟高皇帝圣德神功超越万世御极三十年所有制作多出宸衷非若前代帝王假手词臣之比今颁行天下者惟皇明祖训大诰三篇大诰武臣资世通训四书而巳御制诗文虽业编梓天下臣民常稀得见至其编类在内阁书目者犹有御注洪范御注尚书御注道德经文华宝鉴昭鉴录外戚事鉴存心录精诚录省躬录志戒录永鉴录忠义录为政要录彰善瘅恶录武臣鉴醒贪简要录务农技艺简要录女戒务本训诸书是皆我圣祖心思之所运形手泽之所沾溉闲或成于众作何不出于上裁至当时儒臣所纂则又有天明帝纪皇明宝训大明宝训洪武圣政记大明日历等书今尽藏内阁天下臣民无繇覩记臣窃惟前代帝王有我圣祖制作之一二者其后人尚传写琬琰布天下示将来宣大其名声我圣祖功德之隆万世如见即不假言语文字以传圣子神孙继述揄扬故不容巳臣请发行镌印大颁中外若其闲繁不易举质难行远者请如洪武六年翰林学士詹同宋濂等纂集日历以为宝训之例仿唐人贞观体制撮纲分类辑成一书上而朝廷用以资治下而学较用以教人科举用以取士并行六经偶盛五帝亦不刊之典也若列圣相承致治之迹惟赖实录宝训二书今代经六帝世盈十纪巍乎焕然昭哉可观既无金匮石室之具又无名山副藏之制惟内府内阁各偣一部而巳臣不识忌讳一旦有不测之故出众人所不虑则一代治体要典文章之监末繇凭稽后来秉史笔者且求之草泽之中访之传闻之外真赝莫辨简牍散亡非但大功异政不得纪载而明君良臣为人蒙污或亦有之矣臣愚过计欲乞于文渊阁旁近别建重楼一所专累砖石不用梁栋敕写一部藏以铜匮庋楼上层凡国家大事文书玉牒之类皆附焉其诏册制诰敕书行礼仪注若应制诗文与夫前朝遗事或诸杂录亦敕先后录写盛以铁匮庋楼下层而凡内府衙门所藏文书可为异日纂修之备及永乐以前文武官贴黄之类亦皆附焉则祖宗功德传以无疑国家典章俟之不惑书奏上嘉纳之时太监李广渐进左道亲近用事浚因言成化闲彗星三见遍扫三垣地震无虑五百六次比年彗见天津地震无虚日异鸟三鸣禁中考诸经史天变莫大慧孛在三垣三台尤重地变莫大震在京师边防尤急矧禽鸟动物得气之先春秋书彗孛三地震五飞禽二盖二百四十二年之闲今迭见二十五六年之内变不虚生甚可畏也陛下改元岁在戊申与太祖初元同符宜体上天仁爱念祖宗基业修德以立本清心以应务谨好尚节财贿公任用禁私谒厘革庶政尽复国初之旧庶可回天变消物异因拟二十二事曰佛道二教可延福祚曰修炼金丹可致长生曰创建寺观可植福田曰印造经忏可冀利益曰修斋设醮须丰盛曰诵经持呪可禳度曰崇重西僧求秘术曰祀神可福佑曰宴享品物须丰侈曰匪颁周赐如旧例曰宝石可服玩曰欲街市和买应用取直官府曰求闲田为业曰差官于外织造措办曰献珍异器希赏赐曰宫室损坏须改作曰折粮备颜料曰工作人劳苦希升赏曰所司使用乏人当额外增置曰工巧人授以职曰技艺杂流欲得文武要秩曰无出身人欲于文武官常员铨注皆请有言及而以理折之盖广所欲请于上而浚先发者疏几万余言上虽嘉纳未能行也六年当考察天下朝觐官浚请如唐虞三载考绩三考黜陟之制盖亦衍义补所言于是吏部尚书王恕所奏黜者以上旨留其二十之一浚又时对人言恕行事不合祖宗朝典故以风示之亡何太医院院判刘文泰讦恕恕意浚教泰遂求去于是言者哗然攻浚摘浚悼亡长思录戏剧五伦记为不经之作上不问也浚自少苦学老而右目失明在朝半疾病屡求去上令朔望朝参大风雨雪日悉免朝以优之最后悉免其朝参七年加少保兼太子太保改户部尚书武英殿大学士八年卒于位讣闻上辍朝赐赙祭葬赠特进左柱国太傅谥文庄遣行人护归官其孙田尚宝司丞浚仕四十余年自处如韦布其卒也家人治装图书数万卷而巳尝考诸儒论著作家礼仪节以补朱子家礼所未备采朱子平生微言要义仿鲁论作朱子学的二十篇谓朱子纲目一重正统而秦隋之末有不可遽夺汉唐之初有未可遽予者作世史正纲浚两与策士及为国子祭酒谆谆以文体士行训人斥险怪之词示中庸之道士始不信卒翕然服焉浚论史谓范仲淹生事人也料岳飞未必能恢复取秦桧有功宋家未造黜元不与正统以许衡无能改于夷狄之俗即不仕可耳其说士人有信有訾而所论许衡出于弱冠岭南耆宿皆服其言子敦沉默博记善文章早卒敦子京荫授中书舍人仁爱好施有其祖风田卒正德初复以曾孙郊继其官赐浚景贤祠于乡以配宋学士苏轼何乔新论岭南人物自唐张九龄宋余靖崔与之及浚四人而郊亦有孝弟称 

　　郎曰徐溥在孝庙之朝用意忠厚一二荐引稍涉情狥而讥议遂生丘浚立朝有险谲之名读书宿儒亦岂宜尔若迂与亢疑有之矣 

　　○王恕 

　　王恕字宗贯三原人正统十三年举进士改翰林院庶吉士博学果练喜以经术用世出为大理左评事景泰闲迁左寺副擢知扬州府夙夜在公请谒不行事无大小宽猛惟当岁再饥再不俟监司报下辄发赈民既安阜乃选士教肄讲解课劳如张鼐高铨马岱丘俊俞俊张锐辈后皆显达扬人比之文翁 【 张鼐历城人成化乙未进士为御史抗疏劾李孜省谪郴州判官累仕南左都御史正德三年逮狱削职　高铨江都人成化已丑进士为河南按察使风纪整肃升左布政治行异等以左副都廵抚保定有奸民献民田为皇庄者侍郎许进奉命会勘冤声撼野至殴州县吏不得行进遽欲以小民冤状闻铨曰此固为民至意万一不测如重民罪何请第勘实闻上雅爱民必不忍夺其生奏上果然正德中为南户部尚书忤刘瑾致仕逮狱瑾诛复官铨精通律令自谓治律之功不减治经史推挽名下后进不遗余力　俞俊丽水人成化壬辰进士仕至南工部尚书眉字秀丽体貌端庄事父母至孝治丧一依文公字礼庐父墓三年有芝草之瑞】 天顺中最迁江西提学副使寻转江右布政使讨平岭繇之犯贑州者成人初转河南为左襄邓流民刘通为变聚众数十万推石龙为谋主刘长子苗龙苗虎为羽翼势甚猖獗擢恕都察院右副都御史捕治之南襄荆阳诸郡以都御史开府自恕始恕虽军府草创经画有条会以内艰当去诏夺丧复任乃与抚宁伯朱永兵部尚书白圭督兵攻破之擒通并苗龙等下令毋得擅杀一人榜示流民各使复业遂乞终制不许寻奉敕廵抚河南流民为恕立祠家绘像祀之 【 刘通西华人幼有膂力县门有石狻猊约重千斤能独手举之人因号为刘千斤正统中惑于妖言潜往襄阳房县与妖僧允天峯谋乱至天顺八年有石和尚者名龙纠合冯子龙等四散劫掠通令男聪约子龙等举事乃于地名大木厂立黄旗聚众移住梅溪寺伪号为汉称德胜年立国师总兵等官聚徒四万大肆劫掠攻陷城池】 以再平襄南功迁左副都御史境内霖旱不相当又苦蝗大风昼晦恕乞罢以谢豫人不听下其所疏荒政为蠲赋赦有罪人朝会议疏言六事皆切时政转南京刑部左集郎父忧归服除改刑部左侍郎治漕请禁抑马快船以便粮运因及弭灾数事上为下蠲租诏改南京户部十二年黑眚见大学士商辂上言永乐闲安南入我版图矣以镇守非人遂致失陷今两广四川贵州云南俱边地而云南与安南尤为切近蛮夷土官易生事变宜推选刚直有为大臣廵抚其地遂改恕为左副都御史廵抚之安南王黎灏素桀惊生事镇守太监钱能使其部下指挥景等遗灏玉带龙衣吴装玩好灏报以异宝生金通犀象牙等物往返数四景等复与安南人互市稇载而归恕至遣骑道执之景投井死因効能私通外夷械致其部下数人没入所得金宝巳能复驿进黄鹦鹉恕言鹦鹉变黄鸟妖也明王不贵异物不宜万里劳入进一微羽因尽发能贪黩暴肆诸状上为召能归安置之南京三品满九载进右都御史召掌南京都察院事恕在云南九阅月疏二十上言言剀切直声动天下自黔国大帅下及土官夷人皆奉恕法令恕之云南单车携苍头往返衣书各一槖所馈送人不过毳罽诸薄物而巳寻参赞南京守备迁南京兵部尚书参赞如故数出意行便宜而同官不便之谋改恕兵部尚书兼左副都御史廵抚南京兼总督粮饷下车延耆硕问利病刺及属城吏贤否墨者望风解绶留者刮濯争自効皆不劳理乃奏天下一切赋苦取过重至破家乞严禁革光禄寺岁供白粲槩及庖人贱工请稍裁别派市物料织造彩缯及贡献花木禽鸟请赐蠲省请以常州府羡米六万石补民夏税请以羡钱六万贯补诸府户口盐钞请为民减耗米十万余以蠲重赋请奏免秋粮数十万刍半之以捄水灾周行赈贷至二百余万口以活贫民吴人谓自设廵抚以来独有周忱与恕而巳忱以十八年而恕为之乃不二年太监柱福以中旨下常州取古书名截江网者及刻丝观音罗汉古迹恕言典谟训诰无逸旅獒皆帝王治平典要何取截江网外道妄诞何取观音罗汉则劾福百户汪清赍无印信贺帖至郎中锺蕃所恕言若有赐死重事而无印信可验其人将死乎将不死乎则劾清太监王敬挟千户王臣以妖术取中旨赍御帑金市图籍药物珍玩因张皇声势搜括富人财宝官府供亿不赀则劾敬太监英下苏松等府造药梅梅酥合油牛黄沈香乳香花毯彩绫诸物所至诛求无艺恕并不应则劾英王敬来江南朝廷予盐引七千为物直敬动发宁国等府卫盐至万五千余引所得至三万二千余金复括取苏常等府金银三千余两珍玩可数百事悉听随行千户王臣指挥剥削军民以觊宠幸则又劾敬既朝合中召敬还敬留滞徐州者久之恕言王敬取还复滞徐州惟千户王臣舍人张麒是听鬻盐卖钞需索金银宝石摉括玩器书画组织彩缎五毒红纱亏官损民难以数计夫所谓五毒者文虎蜈蚣虾蟆蛇蝎也以此五物织而为衣用之午节谓可辟邪人骤见之反谓不祥顾乃暴殄天物虐害蒸民王臣素为奸诈以左道邪术得幸父子同为美官夫金银乃天地精气非智术可为昔文成五邾以此欺汉主王臣复以此欺陛下所谓罪不容于死则又复劾敬上前后得恕疏虽有行有不行顾见恕劾敬独多心知敬罪恶敬入京诬奏恕株及常州知府孙仁上遂密遣人侦敬尽得状乃收捕敬下狱讯谳具报坐臣斩首敬贷死谪孝陵卫麒等同恶十八人皆远戍之遣人函臣首枭之江南而仁以恕论捄免于是江南人人诵恕曰王公不言有尔耶恕在江南昆山人有李元寿者工书尝书诸经四书小本楷法精善恕见而爱之呼为李生召使侍舟中无事辄令生琅诵大禹谟咎繇篇敛衽而听之寻复为兵部尚书参赞机务时钱能亦守备南京语人曰王公天人也能有敬事而巳亡何以年至乞休不许满九载加太子少保秦晋饥言便宜十事刑部员外郎林俊疏论太监芳比妖僧继晓盖大镇国永昌寺忤旨下狱都浚经历张黼救之亦下狱谪外恕言京师祀天地仅一坛祖宗暨先圣仅一庙佛至千余寺舛也一寺立移民居且百家费内帑以数十万俊言当宜与黼皆复官亡何遗俊黼南京止盖寺役盖当成化之时内官用事倚仗锦衣千百等户赍驾帖为名织造旁午页献络绎采取不赀遂使民闲徭役繁兴财力日诎恕应诏言事者二十一建白者三十九大率与中官为难大率多报可天下益服恕忠劲朝事有不可恕虽身在外朝士辄望之曰王公胡不言则又曰且言矣则果言当是之时天下无事庙堂之上内而宦戚外而阁部各引置私朋及汪直李孜省内外交结得进退大臣大臣多为下惟恕着节无所挠与恕同名者彭韶时人为之语曰两京王恕天下彭韶然公卿大臣皆侧目天子亦渐心厌之最后所言政令失信尤中上讳会南京兵部右侍郎马显以病告忽附批落恕太子少保以尚书致仕工部主事王纯请留恕比久汲黯上下纯狱外调之而恕名益高 【 王纯僊居人仕至湖广按察佥事踔厉任真有不当意辄见词刚气劲节凛凛为士夫倡】 上崩孝宗即位荐恕者无虚日特召改吏部尚书入见即加太子太咻御史曹璘等言迩敕取王恕中外以为且大用之寻闻处以吏部殊失所冀乞俾与大臣参议政事南京御史吴泰亦言恕老且贤宜处之论思之地上曰朕用恕循祖宗朝待蹇义王直王翱故事固咨詌之其明年左庶子王臣请上御经筵无废大寒暑恕言臣闻之君子无终食违仁孟轲曰君子引君当道臣又闻之贾谊传者传之德义师者道之教训保者保其身体臣官以保为名诚爱陛下陛下诚志道与仁矣即令讲官时进讲章玩绎闲燕亦足进学非必陈仪卫设酒肴乃为经筵也祁寒盛暑慎居起保圣躬亦不可不急臣谓即暂止经筵如天顺成化闲无所不可大理办事进士董杰御史汤鼐先后言经筵讲学人主上务祖宗盛典也陛下举行士民跂首赞叹王恕旧眷特知不闻将顺乃虑伤圣体恐费酒肴所以待陛下甚卑失天下士大夫望恕惶恐辞印归第待罪上勉出之恕疏臣蒙恩首擢日夜思报外人但见陛下待臣最重望臣太深欲臣如宋起司马光故事尽更张一时庶政时非熙丰臣亦何人昨侍经筵臣等暑汗浃背抑搔忍拭尚自不堪仰观圣体凝然不动窃念臣下犹难何况人主当此血气未定之时万一局顿是生疾病臣实不安诸臣论列臣罪臣不能辞臣愿乞罢上复勉留之恕在吏部抑侥幸奖名节拔淹滞人莫敢私干者所引置同列如耿裕张悦李敏彭韶周经何乔新倪岳皆一时之望忠谏久废如强珍王徽黄仲昭贺钦迂直被抑如周瑛祁顺并皆荐举大学士鄮吉时有轩轾每不为屈如遇事辄言有不合辄求退吉滋不悦目为汝激居久之南京太监蒋琮夺民芦洲湖地御史姜绾案劾之琮讦绾辞连御史章等十余人刘吉故恶科道官荐恕可内阁至是拟旨下章等十人狱请太监穆大理寺卿谧等往勘绾皆降及外调而太监郭镛使至南京游船后湖御史孙纮劾镛燕娭禁地镛还自辩因言户科给事中方向牧羊后湖滩上户部主事卢锦鬻湖官芦收廨事发勘问者应天尹杨守随南刑部郎中璧南大理寺正钊止坐锦为民向无所罪御史不行劾奏俱党比不公上并使穆等勘奏吉亦以中旨降向边杂职守随璧钊俱降级外调户部尚书李敏及科道官皆言御史下狱琮治事如故绾等降职琮又与镛皆蒙恩宥宫府异体政令不公不可示天下皆不听恕言琮镛之事人心不平近屡有言辄以命下为格夫事十得当未易何病若谓巳行无及岂古纳谏如流者皆在命先君父臣子人之大伦也臣所学者忠孝之道臣亲去世孰从为孝幸有陛下可以効忠若陛下曰可臣亦曰可陛下曰否臣亦曰否则非陛下召臣之意亦非臣愿也乞追还前旨用消物议上好荅之然竟不行时上以宽仁待干于春宫内臣多所登进又增服庄田若文华殿中书舍人工匠医士画士等官多有传升得者恕辄争虽不尽听然皆得好荅至荐起都御史秦纮论捄知州刘槩陕西廵按御史李兴有风裁而苛刻多杖死人坐斩减等皆恕力也恕在吏部有少子承裕年二十余为举人恕令开门纳客具得人才文武之槩退叩所闻用多称职延安知府崔某考满考功郎持牍上恕曰此人廉吏也君所考未尽其节因署美考次日往谢曰某忝郡吏何繇辱知恕曰吾诸子留三原邻郡守惟公无问遗耳恕在吏部有贤士大夫至部堂者延之后堂礼以宾礼命坐留茶人人谓恕能倾心好贤也先是大学士丘浚掌詹事府亦加太子太保以礼部尚书故坐恕下浚既入阁恕尚持其吏部衔且先贵据浚上浚于是与恕争会考察恕奏黜若干人中旨留者九十余人既科道交章拾遗请如恕黜有旨吏部指实迹闻恕详疏各官原考及本部所访察者有旨复曰凭考语未实其如故所访广东参政雨等事迹以奏恕疑浚当事故窘庂益求去太医院院判刘文泰者故往来浚家以考察失职奏恕矫诈强悍先帝洞察其奸放归田里恕求人荐骤起吏部内贪权位外称疾引年新升官员多滥以擅即如院御医吏目升用选补悉变乱祖宗旧制恕怨先帝退归托人立传镌行题曰大司马三原王公传历数阙政自比伊周疏不见行者皆曰不报以彰先帝拒谏之失沽直谤君不臣可见因并以所镌传附进上付恕阅恕奏文泰怨臣沮其幸进诬奏陷臣臣起吏部不知求荐何人臣传作成化二十年踰二年臣乃致仕先帝在也即传中所载多一时承弼之言适足彰纳谏盛美臣升除皆是遵诸司职掌及见行事例不则贤者文泰无赖小人坐此机刻其奏词非老文学内阴诡者不能为乞敕法司执之午门会官追问上为下锦衣鞫之恕言盖阴指浚锦衣镇抚奏上文泰初钦奏恕与后军都督府都事昶计议属草一通又示恕所镌传于故都御史祯祯见中所引五子之歌数语意近诋毁因言待我举发为先帝报不平遂亦草奏一留文泰家文泰再摘祯语增入巳奏祯复为文泰润文泰往谒大学士浚语及恕传浚言不当镌行若有上闻罪不小文泰奏恕沽直谤君是浚所说上责文泰妄攀大臣降御医责恕卖直令毁传木恕复奏辩不听浚因奏臣与王恕素无闲隙朝班中惟臣二人最老官同极品班序每相推让恕见臣自备员内阁以来少所交语疑臣内或不足不知密勿之地不当外通诸司臣迂僻不识忌讳每对人言好举祖宗典故见今吏部行事有非立法初意言论之闲不无波及皆是非清议意欲恕闻改之盖望以古道不意访知文泰往来臣所见其奏颇成文又因近留黜官员意与臣衍义补书中所论偶合遂意臣主使传播法司审勘不免略及文泰就假臣言觊或宽坐夫沽激告讦之人臣平生所恶每每形之于言着之于书躬自为之是臣反复小人甚也臣学踈年老伤之匪比诛遣甘心伏望放归出林为大臣不谨之戒不许恕求去益力乃给驿赐归命有司给月米岁夫恕起用以来乞休二十余疏至是乃允南京工科给事中珵御史德等言浚入内阁行事多不满人意近又可窥其微大臣多矣文泰独攀浚一人是必有故乞敕锦衣仍鞫明文泰果出浚使浚诚非人如文泰言虚则以一小臣倾两大臣奸邪谗谤宜加重罚以解天下疑浚之心皆不允恕去居二年浚卒文泰入吊浚夫人叱之出曰为若而使我相公齮王公负朝论何吊为恕在位志无日不在天下国家无日不与贤士大夫往来垂老更究心学问在留都时尝出有狂夫向恕骑呼万岁恕入部廷谘僚属驾部娄性曰昔张忠定行军时有故事恕曰止勿言待我自思比晓得数策还语性性皆不答因问当时忠定所以处者喟然叹息谓古人之不可及家居年八十八矣犹作石渠意见取先儒传注稍悖圣经者与诸生商订可否务刬俗学以求合不传之旨正德改元年九十武宗遣行人存问加恩恕复疏数事又四年卒恕魁伟高岸居常噉食兼人至其日少减入闭户忽有声若雷白气弥漫矙之瞑矣讣闻上辍朝予祭葬超六官赠特进左柱国太师赐谥端毅恕五子十三孙多显承裕南京户部尚书有学行 
　　郎曰王公立朝身系安危治乱者五十年退以耆宿高天下者又几二十年王公没名在士大夫闲不衰以拟韩范两司马然在当时犹有渔之讥用是知士行之难也 

　　马文升　　刘大夏　　戴　珊 

　　○马文升 

　　马文升字负图钧州人今为禹州人初生时州东南隅有异气童而多力日扑凡儿百十于地下以景泰二年进士授监察御史先后都御史王文王翱皆谓文升国器一再按湖广风裁凛然还领全台章奏以母忧归服除擢福建按察使镇守中官虐肆文升制戢之闽人美焉形诸谣诵成化元年进大理卿丁父忧家居有平凉固原里土达满俊者元故部落把母之孙也把丹来归高帝高帝授平凉卫千户散处其众开城诸县抽丁壮为军从其养生射猎无所徭役名曰土达成化初虏酋孛来毛里孩入寇有李俊者奉孛来羊酒孛来悦赐俊马俊有北从孛来之意满俊行四曰满四土人故都督张泰养生鸣沙洲有牛马千余虏劫之泰意土达张把腰等盗巳以告廵抚都御史陈介属按察佥事燮按治词连俊而先是通渭县人作逃居满俊堡县遣人追捕俊杀之县亦上介逮俊俊雅纵佚不知官府益危惧会泰将刘清至固原守备指挥冯杰索俊马匹鹰翎诸物奉清俊厌苦之以告李俊俊曰何不偕我北从者平凉卫指挥佥事满璹俊侄也有司檄璹捕把腰俊等甚急璹拉二十余人往既至俊散食之各家尽杀之因劫璹入石城石城者疑即唐吐蕃石堡城也山上石砦四削无水泉凿五石为井贮之俊曰据此设不胜北从矣其徒相率伪尊俊为招督王李俊为顺理王散遣行劫李俊先败死俊紏土达三万余累败官军朝命陈介及宁远伯任寿宁夏总兵官广义伯吴琮延绥都御史王锐参将胡恺合讨之军复败诏逮介寿等狱命右副都御史项忠为总督镇守太监刘祥为监督凉州副总兵刘玉为总兵都督佥事夏正都指挥刘清为左右参将益以京营神鎗官军五千调甘凉延绥宁夏陕西官军共五万往讨即家起文升右副都御史廵抚陕西协剿之时成化四年也文升驰至与忠讲求方略形势分军六屯期三日大举比至延绥军恃勇失利众危惧居数日复往贼佯败入城伏羗伯毛忠从之死焉刘玉被围中流矢忠以为忧文升言胜败兵常况我战贼死亦多此时黄河未冻贼亦安能遽北徙乃破空填列下令有亡者斩之请忠绝贼刍汲焚近地草令贼马无所得食委死人马水泉处候贼夜汲掩袭之文升语忠诸军惟延绥军与贼门相对日被攻围彼处当发兵邀击贼若上山攻我我以精兵衡贼胁乃遣五百人候贼贼果攻我山上兵依法捣之斩首十数级贼惧请降忠玉单骑至城下招之贼数百人鲜明盔甲绕骑示状更曰必见廵抚大人文升从数十骑往大骂曰贼徒苶礼天朝将官咸在岂应精兵旋遶四外叱去之至城下俊璹出诉遂挟璹以归而俊复入明日坚壁反复文升语忠曰黄河且冻虏入套贼乘闲出合患大矣莫若急攻城众不敢决石城外有濠深丈余人马不能至文升缚木为桥车推至壕俯前为蔽负圡填之须臾壕平有出降者纵之归家贼惧莫禁回回杨虎力者俊谋主也则亦来降因为文升言贼中事文升移兵东山口约诸军悉力前战遂大败之生擒满俊城中贼复立达官火敬为主居数日不能支一夜溃散擒斩数千级又摉山得贼五百余幼男妇女不下数千尽分给官军官军以虎力之孥至虎力曰望公生之文升曰吾心也尔有亲戚皆为尔宥死仍夷险要瘗战胔凿石纪功还军固原斩其生擒者八百余人留满俊火敬等及其魁党二百余送赴京师坐伏诛凡一再奉敕奖励于是请添设一千户所于石城北改固原千户所为卫选指挥治之增兵备一员举知州杨勉为佥事班师事闻加太监刘祥岁俸二十石升刘玉左都督项忠右都御史文升与王锐皆左副都御史余迁叙有差而任寿吴琮陈介论谪戍刘清冯杰坐诛成化五年二月也文升奉敕抚安余达亲诣固原召谕耆老释其惊疑奏复三年以安其心选壮丁千兵随军再官满璹西人乐从自効誓死不敢复为变顷之汉中流民李胡子倡妖言挟众叛潼关军余火蝎儿蒲城民王彪铸山行劫文升悉捕灭之灭西固番族之不即命者三十余曹虏牧河套文升筑城堡募士授兵皆徙去临洮巩昌饥延绥早前后设法转给刍粟饬茶法易番马给军中骑条陈时事若御戌策上嘉纳之进提督甘凉宁夏二镇军务虏寇临巩文升逐之破擒其平章迭列孙于黑水口虏寇韦州深入至好水川文升破之汤羊岭斩首二百余大获其马牛羊名岭曰得胜坡勒石书捷进平岷州俘其叛夷酋首然报赏薄久之始入为兵部右侍郎三品满九载仅予二品禄成化十三年虏犯宣府命文升出饬辽东边防胡缮城练士教五花营八阵图使习为精兵而陈■〈金戊〉以右副都御史廵抚辽东轻易逮治将吏罚马与刍马价坐削诸将吏狎且怨文升归言边事十余有诸禁廵抚罚将吏马者■〈金戊〉遂以为隙先是海西兀者前卫指挥散赤哈上番书言开原验放夷人管指挥者受其珍珠豹皮兵部檄■〈金戊〉案验■〈金戊〉招散赤哈来广宁面折散赤哈率所部欲繇抚顺关进既而阻之散赤哈大怒折箭誓恨复归海西道过建州而建州夷若朵颜三卫女直人故我属夷也正统巳巳之变海西野人女直之有名者率死于也先之乱永乐中授官赐玺书皆失之其子孙无所证以请袭岁入贡第名曰舍入贡数被裁宴赏皆薄以是久怨先是成化初东建州都督董山等乘是以动海西拥众入寇朝命总兵官赵辅左都御史李秉往讨擒系山董山降逮赴京师予之归复桀骜如故辅秉奏诛之党与皆安置之闽广建州三卫女直人念报董山之诛有日矣至是则留散赤哈聚兵数千骑大掠凤集诸堡■〈金戊〉集兵拒之则去独近塞也僧格等十八族皆土著虏方入贡走之抚顺所白■〈金戊〉■〈金戊〉方欲自解与副总兵韩斌谋置也僧格狱中捶杀之掩屠其族殆尽更奏捣巢请议剿抚上遣太监怀恩覃昌等召兵部尚书余子俊侍郎张鹏与文升入内阁议皆言虏有贡使掩屠其家何以为中国恩或言酬之用大官以消其怨文升曰宋以李继迁为京官遂致西夏之患夷人野心大官未足消怨也怀恩曰然则抚之乎抚之以大臣皆曰善怀恩入白上上使文升及大通事升往通事王英者言于太监汪直曰公往抚大功也直年少喜事自言上不得往则示意文升文升谢绝之遂疾驰及也僧格之贡使于途且至先纵一二人归使谕以朝廷德意诸被屠家累累皆来文升慰之好语给以牛布而海西与三卫亦皆来文升察其意不尽实移文总兵刘信若副韩斌率所部伏待之俄果入寇斩其二百余人生擒数十人卤驼马称是于是其都督产察等率众归命文升译审其诸舍人失官者使袭如故诸夷皆感激王英谓汪直曰马公言抚夷矣何又入寇也直复自言上往许之至开原文升所抚夷来见直不纳则皆忿乃请文升还抚定之文升语直夷既抚矣皆公功公今与我同归直欣然许焉顾陈■〈金戊〉见直卑谄盛供帐而文升平伉无所让直殊衔之即陈■〈金戊〉亦以前隙思中文升也亡何兵部坐信斌失机信斌赂直求复官直许之兵部欲即讯信斌念直在未发会直有事河南遂求讯之直还怒甚适有上疏技斌者直遂请同定西侯蒋琬刑部尚书林聦往勘比还信斌狱皆解有言文升禁不与建州夷农器故建州夷虏反复直以密奏上下文升狱谪戍四川重庆卫天下闻而冤之汪直则偕陈■〈金戊〉大发兵破诸属夷然未久皆败直败诏文升复官致仕二十年起左副都御史抚辽东东人皆喜文升益禁戢中贵人总兵毋得为朘削亡何进右都御史緫督漕运兼廵抚凤阳等处其地旱预备之岁侵无流莩者召拜兵部尚书上幸方士李孜省而文升时时言孜省于朝孜省恨中旨调南京兵部尚书参赞机务孝宗即位召改都察院左都御史丁继母忧夺情视事顷之加太子太保皇太子出阁加少保太子太傅清宁宫成赐蟒衣白金官其子琇锦衣百户其冬特命提督十二团营兵马掌院事如故寻复为兵部尚书久之加少保文升在位数年则有经理哈密事哈密忠顺王者故元遗孽也其先脱脱来归文皇帝文皇帝封之忠顺王使居哈密以通西域王位重兵弱而土鲁番者近哈密最盛强忠顺王孛罗帖木儿死王母弩温荅力守国土鲁番酋锁坛阿力卤之以去并夺明故所赐王印成化中锁坛阿力死甘肃守臣闲立王母之甥罕慎而锁坛阿力之子黑麻诱而杀之以自求王文升不许请切责阿黑麻阿黑麻惧以王印来归时王母巳死矣文升念哈密弱非得壮王莫填之访得元人遗孽陜巴者请送居哈密为王乃土鲁番复劫陜巴及王印去大学士丘浚请文升策文升曰西域贾胡不善骑射牟利是急自古未有为中国大患者徐当靖之因自请往朝议北虏匪茹非文升本兵莫仗乃使兵部右侍郎张海都督缑谦往经畧海谦以朝廷所赐阿黑麻敕书使人往谕阿黑麻久不报文升请安置其贡使四十余人于两广福建闭嘉峪关禁断西域诸夷使诸夷归怨阿黑麻以孤其势而阿黑麻益横曰且领夷兵万人攻肃蹂甘报至朝中殊恐文升言此虚声也土鲁番至哈密十数程中经黑风川俱无水草哈密至苦峪又无水草者数程我整兵以俟比至肃纵奇兵击之以逸待劳不返矣亡何阿黑麻复据哈密文升请用汉陈汤故事使人至彼袭斩之肃州抚夷指挥杨翥者熟知哈密道有计策文升召与计使副总兵彭清繇快捷方式急袭之而廵抚都御史许进与清偕往为所觉皆徙去然犹获追剿之阿黑麻以是复遣使入贡以王印来归且求其使人之安置两广福建闲者文升谓阿黑麻名畏威悔祸故多诈端请令赍王印俟令甘州然后取我所安置使人付之遂复护陕巴还入哈密自是黑楼国诸夷闻风来贡文升在兵部疏陈时事多侵贵幸严核六军诸挍斥其贪黠选愞者以是有怨家夜射矢警文失门又飞书证其过射入东长安门内上令锦衣严访给骑士十二卫之出入文升所策北虏南夷宜征宜抚遣将遣使悉中机会吏部缺尚书朝推文升给事中言兵部非文升不可乃用倪岳特加文升少傅岳卒文升竟为吏部尚书进少师兼太子太师会当考察京官上召文升精心受事是时文升年且八十矣吏科给事中吴蕣言文升子与都御史戴珊妻妾比皆以赃败虽或以为或以为谤顾二臣阴妻纵子在平时不可以考察户科给事中王盖言文升老聩少子纳贿司属作弊俱不能知珊纵容螟蛉溺爱牝鸡挟私狥嘱人望巳去文升珊各自劾乞休上慰留之御史冯允中等言文升珊历事累朝清谨素孚言官虽许风闻顾事未有实可因口语遽废明幽上下蕣盖狱令文升珊无辞避于是文升珊奏蕣盖素行不谨恐考察见黜故先劾臣预扺且其不谨实迹皆有案籍臣今黜之彼召报复不黜即避嫌不公有贝上委伏乞圣明裁示上命验籍以闻既上上以蕣恶尤甚命落职为民盖冠带闲住满九载考加少师兼太子太师送升立朝与王恕同时所论天下事知无不言非尽必其官下职掌者恕直而剀文升练而详天下传诵焉其它杜塞权幸补捄时弊无所避顾朝廷大议常待文升乃决文升在吏部都察院言吏部铨注百官故事先具阙本次具选本引瘈明朝廷钦选也今阙本不具矣阙本不具何据铨其人为某官也当依故事厘正以尊朝廷之骿又言高皇帝开科取士一本经术惟进士科最重又谓将来用人皆出京官尤所加意故初仕之时且令试职一年后考核堪用者与实授不者量材调用盖作养造就至意不知何年废此旧章今南北二京惟诸道御史初除试职六部主事大理太常寺评事博士六科给事中行人中书舍人俱不经试就与实授所以在京进士诸得官庂后莫肯究穷政务考阅古今涵养德性端正心术一遇用人之时辄有乏才之叹及升擢外任多至不称升虽愈骤退亦愈速治道未隆职此之故请部署诸官一如旧制及御史事例举行又言今之守令繇进士举人出身往往得人从监生除授者鲜能称职揆厥所自盖监生坐监并在吏部听选通前二十余年方得出身除授之时巳五十上下气衰志馁所以惟务贪赃之计罔有治民之心吏部虽有黜退之例都察院廵按御史按察司虽有拏问之严然今日黜退固为老耄贪婪后来除授又是此辈且或阘茸甚于前人臣谓贤才之盛未有过进士者也进士除授外任今人皆不乐为顾设科所以求贤求贤所以为民以年幼进士初任守令使其民情世故无不练达他日或居藩臬或补内任辅世养民有余裕矣盖其言之有关政体吏治者他日其本州岛缺守文升用例贡李邦彦为之人皆骇异及治州严明廉干其州同知某者以主事谪州判某者以御史谪皆唯唯听从出其下州以大治人始服文升精于用人武宗即位文升居位久其左侍郎焦芳文升乡人也而觊之会熊绣为兵部左侍郎推绣两广绣怏怏不欲行流言闻于乡人御史何天衢因劾奏文升私其乡人王鲸之为同知者与其壻崔志学又多除部官失觉察文升力言臣于先朝累乞致仕先帝不许今历官五十六年年八十有一老矣乞赐臣归报许赐敕给驿予月米岁夫而焦芳代文升归三年焦芳构于刘瑾用小怏削文升官秩子琇调守御本州岛文升寻卒年八十五瑾诛赠太傅谥端肃予祭葬嘉靖初赠特进左柱国太师文升介特寡言笑举止严重修髯伟貌望之知为异人立朝五十余年屡起屡礩不改平生平生善摄少疾卒前数日州西大刘山忽崩其日天鼓鸣异日里人自叶归遇文升蟒衣玉带驺从甚盛自北而南若出师状 
　　郎曰马文升盖有西征石城抚安东夷兴复哈密三记云孔子作春秋书齐人归田不自功也予考国史石城之征以归项忠无一语及文升何哉兴复哈密许进撰平番始末自叙劳苦而文升乃言守臣贪功坐令其酋长得遁去阃内阃外予不知孰是君子不自功君子亦自功乎其知无不言能无不为至今称名臣无闲辞也
  </div>
  <div class="pagination">
   <a href="名山藏_page69.html">
    上一页
   </a>
   <span>
    ...
   </span>
   <a href="名山藏_page65.html">
    65
   </a>
   <a href="名山藏_page66.html">
    66
   </a>
   <a href="名山藏_page67.html">
    67
   </a>
   <a href="名山藏_page68.html">
    68
   </a>
   <a href="名山藏_page69.html">
    69
   </a>
   <span class="current-page">
    70
   </span>
   <a href="名山藏_page71.html">
    71
   </a>
   <a href="名山藏_page72.html">
    72
   </a>
   <a href="名山藏_page73.html">
    73
   </a>
   <a href="名山藏_page74.html">
    74
   </a>
   <a href="名山藏_page75.html">
    75
   </a>
   <span>
    ...
   </span>
   <a href="名山藏_page71.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
