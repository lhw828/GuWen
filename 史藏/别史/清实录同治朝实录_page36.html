<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 36 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 36 页/共 505 页
  </h1>
  <div class="content">
   ○又谕、胜保奏、援颍诸军。已驰抵太和。即日亲赴前敌。相机援剿。并查明降众疑惧思归。沿途并无骚扰。现已知悔。情愿跟随效力各摺片。道员洪贞谦、总兵成禄、业经督率前队。驰抵太和。会同署臬司黄元吉号召民团。收抚各圩。以助官军援颍。其沙河南岸及税子铺等处。亦经胜保派令阎进升等带队堵剿。惟贼股甚众。处处牵掣。必须尽力奋击。方可开通道路。胜保拟即日亲督马步驰赴槐店。并督饬该镇道等由刘家集等处滚营前进。节节扫荡。迅解颍围。即著照所议迅速办理。毋稍迁延。至贾臻所称张落刑盘踞颍上未动。苗沛霖有先拔颍上后解颍围之约等语。苗沛霖如果决志归正。必先将张落刑歼除。再行进解颍郡之围。始可明其心迹。若仅虚张声势。派练赴援。安知不与张落刑暗地串通。遂其故智。胜保断不可堕其术中。致贻后患。僧格林沁等被围在杞。亟应设法援救。胜保督办皖豫剿匪事宜。责无旁贷。著即妥筹援剿。如有疏虞。惟胜保是问。追回降众。能否驯顺。尚未可必。仍令前赴胜保军营。交该大臣严行钤辖。断不可令其随同明庆赴杞。致有他虞。至周士键兄弟平日声名。本属恶劣。复经严树森参劾。是以降旨将该员革职。逐出军营。胜保何得不遵诏旨。擅自留营调遣。如各路统兵大臣。纷纷效尤。于明奉谕旨之件。违抗不遵。尚复成何事体。仍著胜保恪遵前旨。将该革员迅即逐出。毋得徇情容隐。将此由六百里谕令知之。　　

○又谕、庆端奏、遵旨会商进剿情形一摺。据该督奏称、建甯北可顾衢。东可兼顾处温两路。催兵筹饷。调度较灵。因仍暂时驻扎。第扼贼入窜。似以浦城为切近。该督仍应迅速详定驻扎之所。总以势扼建瓴。力图克取为要。总兵林文察一军。前据该督奏称、拟令进攻处州。何以此次又令进攻遂昌。该处距龙泉不远。林文明所募台勇已到。自应饬令就近进攻。其林文察一军。由松阳进攻处郡。如此两路并进。则逆匪不暇分援。或可克日攻克。著庆端咨商左宗棠斟酌办理。秦如虎一军。即饬进扎温州。曾元福所募台勇。著即催令星夜趱行。进扎衢州。由左宗棠就近调遣。副将吴鸿源水勇。前谕驶赴上海。傥沪防已足敷布置。迅速饬令将甯波所置轮船。赴闽配用。交吴鸿源统带。会同颜青云援浙水师。进攻甯郡。曾玉明即督带续到台勇继进。不可延误。该督数月以来。并未见克复一城。办理亦无定见。现在贼氛遍地。固当步步为营。不可轻进偾事。亦宜力求实际。以剿为防。该督以获咎人员。若再粉饰误事。自问应得何罪。本日该督以布置空言。由六百里加紧驰奏。徒骇听闻。甚属不合。嗣后务与左宗棠会商。非有紧要军情。不得率行由六百里加紧驰奏。将此由六百里谕令知之。　　

○调正白旗汉军副都统连成为密云副都统。以三品顶带德兴阿署正白旗汉军副都统。　　

○以畏葸逗遛。革福建参将润泽职。遣戍新疆。薛师仪革职留营。　　


v大清穆宗继天开运受中居正保大定功圣智诚孝信敏恭宽毅皇帝实录卷之十九　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。二月。甲子。孝康章皇后忌辰。遣官祭孝陵。　　

○上诣观德殿几筵前供奠。　　

○遣官祭先医之神。　　

○谕内阁、工部尚书倭仁呈进所辑古帝王事迹、及古今臣工奏议二帙。洵足资启沃而绍心源。著赐名启心金鉴。并将此书陈设弘德殿。以资讲肄。　　

○引见内务府三院等处保送京察一等人员。得旨、此次内务府三院等处京察一等钤出人员。著该堂官再行出具切实考语。带领引见。钤出之中正殿副内管领福浚、造办处六品库掌明诚、苑副衔堂笔帖式福敏、赞礼郎衔堂笔帖式连英、堂笔帖式双有、恒秀、苑副衔堂笔帖式海山、堂笔帖式桂林、文瑛、苑副衔堂笔帖式那隆阿、堂笔帖式钟霈、苑副衔堂笔帖式英奎、堂笔帖式庆德、赞礼郎衔都虞司笔帖式恩、保、会计司笔帖式富铭、祥桂、营造司笔帖式广裕、赞礼郎衔掌关防管理内管领事务处笔帖式恩隆、赞礼郎衔官房租库笔帖式希庆、御膳房笔帖式祥通、武备院笔帖式长有、奉苑苑八品苑丞富昌、圆明园笔帖式诚培、静宜园六品苑丞景裕、俱著交吏部记名照例选用。所有一等官员笔帖式达他等员。俱著准其一等加一级。至年已逾□山戊不□之静明园六品苑丞福隆阿、静家园七品苑副普元、黄新庄总管官庆、年力就衰。均著以原品休致。　　

○以户部左侍郎熙麟兼正白旗汉军副都统。　　

○乙丑。上诣至圣先师前行礼。御弘德殿。升座。受惠亲王、恭亲王、师傅、谙达、御前大臣、内务府大臣礼。上揖师傅。入座读书。自是始。每日御殿读书。□山戊不□以为常。　　

○遣官祭文昌帝君庙。　　

○谕议政王军机大臣等、僧格林沁等奏、杞县击贼。叠获大胜。败匪由通许一带窜遁。该大臣督兵追剿一摺。捻匪以大股窜入豫境。围攻杞县。经僧格林沁督兵驰至。会合郑元善派出官军。痛加剿洗。贼众大受惩创。遂向通许逃遁。该大臣即由陈留督兵追剿。实属公忠体国。勇往无前。毛昶熙、郑元善、接济军食。合力会剿。览奏均深嘉悦。该匪被击西窜。难保不蔓及巩洛。窥伺山陕。郑元善现已回省。自应将汴梁防务。妥为布置。仍著调派得力官军。探明匪踪。迎头前进。与僧格林沁所统大兵。会合夹击。毋任逆众再得西窜。现在汝甯捻逆未平。设与此股窜捻句结。则胜保有四面受敌之虑。该大臣前奏、拟即赴太和力图援颍。仍著调派一军。驰赴通许等处。与僧格林沁等军。合力兜剿。使该匪不得进偪陈州。方为妥善。该匪被剿穷蹙。自必仍由宋郡回窜。即著毛昶熙速行驰还归德。扼贼归路。为一鼓聚歼之计。傥该逆实有窜突西路之势。则暂且截令归巢。徐图进剿。未始非策。著僧格林沁等相机妥办。前据僧格林沁奏、捻逆诱我出掣。将图北犯。实能洞烛贼情。此时国瑞已随该大臣入豫。德楞额复往东路。追剿清江一带捻匪。曹单等处。系派何员驻扎。能否独当一面。所留兵勇。是否足敷镇守。均著僧格林沁妥为筹画。毋致顾此失彼。并著谭廷襄将该省防剿事宜。与僧格林沁随时会商。悉心经理。直东交界防务。系遮克敦布等专责。并著与王榕吉实力筹办。毋稍疏忽。豫省一经肃清。直东边防。复能巩固。则僧格林沁即可进捣蒙亳老巢。以期一劳永逸。惟在该大臣等同心协力。迅奏肤公。是所殷盼。将此由六百里各谕令知之。　　

○又谕、据骆秉章奏、石逆偪近川疆。请饬催黔楚各军。合力堵剿等语。石达开经楚军击败。克复来凤县城后。余匪窜至咸丰。直扑利川。图窜兜郡。川省奉节云阳万县等处。在在戒严。前据毛鸿宾奏漏网之贼。不过三四千。已狼狈不能成军。复能收合余烬。直偪川疆。以窥夔万。实为凶狡。川省兵力不敷。恐其深入腹地。自应合四省兵力。翦此巨憝。著官文、严树森、即饬刘岳昭一军。星驰赴夔。竭力防守。易佩绅一军。前据毛鸿宾奏已克日拔营。赴援夔万。著即饬令统带新募楚勇。迅赴夔郡。并饬在籍道员席宝田、总兵周达武、带勇驰赴利川一带。侦贼所向。实力兜剿。川疆既固。即两楚亦可一劳永逸。保川即以保楚。谅官文等必能洞烛事几。不至稍分畛域也。其田兴恕派出之副将朱淩汉、总兵李有恒、杨岩宝各军。檄赴思渠龚滩等处。著酌量情形。如秀酉黔彭防务稍松。即令改赴云阳万县一带。会同楚军。并力夹击。骆秉章亦饬川东镇道。督率兵勇。会合三省劲兵。前后堵击。并严饬夔郡文武。厚集团练。妥为守御。毋稍疏懈。将此由六百里加紧各谕令知之。　　

○又谕、僧格林沁等奏、会剿大股捻匪。大获胜仗。并据骆秉章奏、石逆大股。偪近川疆。请饬黔楚各军。入川助剿各一摺。亳捻刘大老冤等纠集大股。窜至杞县。经僧格林沁督带马队。会合郑元善、毛昶熙兵勇。痛加剿洗。叠获大胜。该逆纠合余党。向通许一带西窜。僧格林沁现带马队追击。此股捻匪。因恐僧格林沁进兵亳境。捣其老巢。欲由豫省窜入陕疆。另图巢穴。现虽被创奔逸。而踪迹飘忽。日向西趋。毛昶熙一军。因归德防堵紧要。未能尽移西追。郑元善因汴梁空虚。业已折回省垣。僧格林沁马队。为数无多。现虽追贼西至通许。又须兼顾东省曹单一带。设贼势日趋关陕。恐僧格林沁一军。未能舍豫东边防。悉力穷追。所有陕省毗连豫疆之潼关商雒各隘口。自应早为设防。以资堵御。著瑛棨调派兵勇。严密堵扼。并著张芾联络乡团。以助声势。傥遇该匪窜至。即行会合截击。毋令窜入边境。至石达开股匪。业已偪近川境。骆秉章现催黔楚各军。入川绕截。该逆踪迹飘忽。恐因川楚各军堵剿严密。折向陕境老林。致剿捕又形费手。著瑛棨、张芾、于兴安定远两府厅境内。毗连川东各要隘。严密设防。妥为筹布。毋得以贼踪尚远。稍存大意。将此由六百里谕令知之。　　

○以湖南捐输军饷。永广岳州府、平江县、学额各十名。　　

○以河南杞县剿捻大捷。钦差大臣僧格林沁得旨嘉奖。复已革副将余际昌职。赏还花翎。并赏巴图鲁名号。游击杨长春以副将升补。　　

○丙寅。谕内阁、前因御史富稼奏、各衙门书吏。暗将堂稿藏匿私寓。请饬令交出。并请派员参酌稿案。纂入则例。余俱销毁。当经降旨。著各该衙门堂官督同司员。于近年新纂删改增修各例。详细酌定。并将旧案酌中核定。附入现行条例之后。其余歧出之案。一概销毁。兹据吏部奏称、该部则例。自上届修辑后。为时未久。现拟将节次奉到谕旨。及内外臣工条奏。与该部奏定章程。录记册档。并将历年承办稿件。按照号簿。逐一检出。除照例办理者。无庸议外。其有例近未备。足与例相发明者。另立存案簿。以备检查。其与例参差者。另立销案簿。以后不得援引等语。即著照所议行。其各部院衙门。并著一体查照办理。各该堂官务当督饬司员。认真稽核。实力举行。使吏胥不得从中舞弊。毋得因循迁就。草率了事。并于所立簿册。钤盖印信。以备修例之用。　　

○复引见京察一等钤出人员。得旨、李鸿藻著遇有应升翰詹缺出。开列在前。宗室钟岱、桂全、均著以四五品京堂补用。宗室英元著以五品京堂补用。英秀、孔宪彝、萧培元、章鋆、杨泗孙、吕朝瑞、嵩连、锡佩、周辑瑞、达春布、瑞昌、昆载、乌勒喜春、彭祖贤、文彬、文硕、延福、全升、孙恩寿、王维珍、崇福、翁同爵、奎昌、余光倬、张德容、豫山、魁龄、英良、柳渊、阿昌阿、庆霖、锡璋、觉罗兴奎、徐启文、朱梦元、庆春、觉罗同勋、康锡龄、俱著交军机处记名以道府用。达春著记名以关差道府用。　　

○以故鄂尔多斯贝勒额尔德尼绰克图子察克都尔札布袭爵。　　

○实授刘蓉四川布政使。　　

○以四川按察使毛震寿为陕西布政使。擢前四川候补知府牛树梅为按察使。　　

○丁卯。谕内阁、官文奏、请将未能约束兵勇之武弁革职惩办等语。多隆阿所部营内弁勇。聚众索粮。除业将起意为首之把总蒋得位查明正法外。游击衔花翎都司何吉荣、花翎都司黄云贵、守备衔千总胡开明、身系哨官。未能严加管束。实属咎无可辞。何吉荣、黄云贵、胡开明、均著即行革职。拔去花翎。胡开明被蒋得位纠约。一并起意滋事。现与勇丁蒋得富、蒋仕清、潘成龙、蒋得明、畏罪潜逃。著官文知照该弁勇等原籍地方。并各军营。一体严拏务获。分别按律惩办。　　

○谕议政王军机大臣等、曾国藩奏、遵覆通筹全局。并将寄谕各事。分条详对一摺。前因该大臣奏报稀至。眷怀南服。廑念殊深。是以寄谕垂询。兹据历陈不欲以未定之事。豫计之说。及谣传等件。遽行入告。系属敬慎将事。曾国藩自前次寄询之后。业已于正月二十三日、二月初四日、两次奏到军务各情。已属不为稀少。此次奏称、嗣后拟定十日奏事一次。有警则再加班。转觉近于拘滞。况军营奏报。向无定期。其疏数每视乎军情之缓急。该大臣仍当毋失常度。事事力求实济。以副倚畀之专。当此东南时事孔棘。该大臣但能将办理各情。随时陆续入告。已足纾朝廷廑系。正不必变更前辙。再定章程也。至所对各条。进兵金陵次第。即可咨会袁甲三、都兴阿等、妥筹办理。毋庸每事必待奏请。转虞稽延。本日业经寄谕袁甲三、都兴阿、即将战守机宜。与曾国藩商同进取。并据都兴阿奏到、遵筹饬令詹启纶所部。进扎六合。另派数营驻守天长。俾李世忠所部。进移江浦浦口两城。筹剿九洑州贼垒。仍著曾国藩催督多隆阿速克庐州。曾国荃一军。节节进图巢县和含梁山。以与江北江浦等军会合。并飞催杨载福回营。与彭玉麟合谋水军进驶之策。李鸿章招募各营。若由陆路经行巢县和含。恐多阻滞。闻上海官绅有雇就洋船。该大臣即咨商调取。或随处雇觅。以利军行。总使李鸿章之军。能速抵镇江。方为妥善。上海僻处海隅。情形岌岌。节经薛焕奏到、英法两国协同战守。并有米人华尔、于松江与贼接仗。甚为出力。总理衙门。亦与各国驻京使臣熟商。劝导协力守御。尚形踊跃。惟能暂而不能常。沪渎饷源较裕。一俟李鸿章到镇。陈士杰到皖后。即须拨派劲军往守。以保万全。曾国藩此摺所奏、俱属实在情形。声叙亦极清晰。原摺留存备览。将此由六百里谕令知之。　　

○又谕、曾国藩奏、遵旨通筹全局一摺。据称用兵之道。可进而不可退。与其急进金陵。无功而退。何如先清后路。再图进取。所有进兵金陵之次第。应俟多隆阿一军。攻克庐州。曾国荃一军。攻克巢县和州含山西梁山。袁甲三、李世忠一军。会克庐州。守定六合。都兴阿一军。守定扬州浦口。彭玉麟、杨载福之水师。攻克裕溪口等处。而后可进等语。筹画甚属稳妥。现在曾国荃新募之勇。计日可抵安庆。曾国藩拟俟该藩司到皖后。即令其进攻巢县和含。等处。著袁甲三先期整顿军马。一俟巢县攻拔。即与楚军联络声势。会同多隆阿进取庐州。以期迅拔坚城。肃清皖北。天长六合两城。本系李世忠招抚。所有降众。自应仍归李世忠统带。著袁甲三迅饬该提督。将天六降众。尽行移驻于江浦浦口。力筹进剿九洑州贼匪。并一面迅速知照都兴阿。俾都兴阿得以就近分兵。驻守天六两城。以壮声势而专责成。将此由六百里谕令知之。　　

○又谕、都兴阿奏、派拨水陆官军。分投援剿获胜。并遵筹办理情形一摺。天六等处克复。扬防情形较松。该将军拟令总兵詹启纶带领全部。前往六合扼守。另拨数营驻扎天长。即饬令詹启纶等前往扼扎。妥为办理。九洑州为进攻金陵要区。逆贼必负嵎固守。恐攻克既不易得手。而扼守尤无此兵力。现据曾国藩奏称、都兴阿一军。应俟扼守扬州。而后可以进取。所筹颇中窾要。该将军兵力不厚。若急于贪功。图剿金陵。而本根未固。设有意外之虞。殊属非计。务当与曾国藩妥为筹商。俟和含克复后。楚军有进取之机。该将军即当合力进剿。现在惟当相机严防。令营中将士。养精蓄锐。以图大举。将此由六百里谕令知之。　　

○又谕、据都兴阿奏、粮台饷项支绌。台员务为琐细苛求。未能体恤军士之苦等语。江北粮台。饷需浩繁。当此帑项支绌之时。固不能糜费帑需。希图见好。至承造帐房一切。为兵丁栖宿要需。岂容任意偷减草率。致令不蔽风雨。怨声沸腾。著吴棠即饬知姚仰云。嗣后务须妥为制办。至都兴阿随带马队。其保有翎支者。仅一百有零。为数无多。著仍照江北原防马队成案。准其添支跟役等项月加银四两有余。以恤兵艰而作士气。委员姚仰云接管粮台。能否胜任。若惟知苛细摉求。不顾大局。即著吴棠另择贤员接办。毋稍迁就。将此由六百里谕令知之。　　

○寻奏、姚仰云人极谨饬。惟粮台事繁任重。恐机宜缓急。或有未周。已改委泰州知州许道身接办北台事务。报闻。　　

○署黑龙江将军特普钦等奏、遵拟操练章程。仍按春秋二季。督同副都统等认真训练。秉公选拔。报闻。　　

○湖广总督官文奏、拏获松滋县潜谋聚众匪犯邓正雷等正法。报闻。　　

○以詹事府少詹事许彭寿为太常寺卿。　　

○以正湖北省城防守出力。予道员恩祥、盛康、加衔有差。　　

○以湖北襄阳府境肃清出力。赏郎中李云麟、守备叶培等花翎。知县沈清鉴等蓝翎。余升叙有差。　　

○以湖北克复随州城出力。赏参领常山巴图鲁名号。知州伍继勋等花翎。同知刘锡鸿等蓝翎。余升叙有差。　　

○以湖北天门办团出力。赏在籍郎中方宗坪等花翎。县丞方宗墉等蓝翎。余升叙有差。　　

○戊辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、兵部等部奏、遵旨严议总兵处分一摺。泰甯镇总兵舒精阿、于昌陵隆恩殿重地。失去陈设多件。毫无觉察。迨该司员等禀报。事隔多日。又未能即时缉获正犯。实非寻常疏忽可比。舒精阿以总兵兼总管内务府大臣。陵寝事宜。系其专责。何以平日漫无稽察。奕橚、载敦、前经宗人府从严议以降五级调用。舒精阿事同一例。若仅照部议革职留任。罚俸二年。殊不足以蔽辜。舒精阿著改为降二级调用。　　

○又谕、瑛棨奏、请将护解喇嘛纵令需索之官弁。革职审办等语。四川署督标中营把总宋国修、提标右营外委陈祥、于护解后藏喇嘛赴京呈进贡物。经过褒城县地方。辄敢纵令通事人夫。勒索席桌程仪。并夫马折价等项。复纠通事人等。进该县署内肆闹。实属任意妄为。藉端滋扰。宋国修、陈祥、均著即行革职。交瑛棨严审究办。寻奏、讯明已革把总宋国修、护解喇嘛。任令通事人等沿途勒索。又得受程仪银两。殊属不合。业已革职。应无庸议。已革外委陈祥、业经病故。应免置议。下部议。从之。　　

○谕议政王军机大臣等、本日据吴棠奏、捻匪回扑清江。官军并击获胜一摺。捻匪盘踞众兴。直扑清江北圩。其西坝匪众。乘隙蜂拥。直渡盐河兜合。势甚凶悍。幸德楞额带领马队赶到。会合夹击。贼匪退败。该逆仍未大受惩创。尚在众兴盘踞。另匪乘闲窜至安东西乡。恐其乘清江圩上甫修之时。仍图聚党回扑。著吴棠商同德楞额会合各军。力图进剿。并拨兵驰往安东县城。严密防守。毋稍疏虞。吴棠奏接田在田来函。有带队二千名。于初五日驰抵宿迁县城之语。现在清江兵力不敷。待援孔亟。著僧格林沁即饬田在田赶带马队。由桃源南岸东下。并力会剿。另片奏、查抄金安清泰州如皋寓所。及同裕钱铺寄顿赀财。该革员局用内有滥支银一万四千八百十二两零。此项滥支之款。皆出自江北钱粮捐厘正项。应行赔归江北粮台。著准其提往清淮。接济军饷。其金安清经手收支各款。仍著饬催乔松年、王朝纶等、认真详查。毋涉含混。其上海寄顿赀财。并饬委员迅速呈报。将此由六百里各谕令知之。　　

○又谕、前因李世忠收复江浦等城。防兵需饷。谕令吴棠筹解。兹据吴棠奏称、北台专顾扬营。尚虞不给。实难再筹。请饬山陕两省。于月解江北军饷内。按月各拨解李世忠军营五千两。解由袁甲三转给。两省仍每月各解江北粮台银一万两。不得再有短少等语。江北粮台。饷项短绌。系属实情。而江浦等城。甫经收复。防兵需饷。至关紧要。即照吴棠所请。著英桂、瑛棨、于月解江北军饷内。按月各拨解李世忠军营银五千两。解由袁甲三转给。其协饷未到以前。即著袁甲三会同李世忠筹款给发。俟协饷到时归款。仍著英桂、瑛棨、每月各解江北粮台银一万两。不准稍涉推诿。致有贻误。将此由六百里各谕令知之。　　

○又谕、骆秉章奏、石逆阑入川境。请饬田兴恕来川援剿一摺。石逆由利川僻径。窜越石砫厅。现已至酆都县下游之羊肚溪地方。抢船渡河。势将联合涪州一带滇匪。进窥重庆。该督现饬副将唐友耕一军。由青神驶赴重庆。并已革知府唐炯所带黔勇。驰赴合州策应。著即迅饬前往。毋稍稽迟。刘岳昭、易佩绅两军。前已有旨谕令官文、毛鸿宾、饬令驰赴夔州。并著骆秉章飞速催提。前往重庆一带助剿。重庆地方。物阜民殷。商贾云集。石逆势必疾图扑犯。所有该处江面货船。并沿江各州县来往船只。均著该督檄令地方官先期收集。调往别所。毋令该逆抢掳。顺流下窜。回犯荆楚。致成燎原之势。将此由六百里加紧谕令知之。　　

○又谕、前因骆秉章奏、石逆偪近川疆。当经谕令田兴恕、督催副将朱淩汉等速行赴援。兹据骆秉章奏接田兴恕来咨。并致该督信函。内称该提督屡挂弹章。皆蒙宽宥。深知愧悔。现闻石逆扰近川界。愿带劲旅三千。亲往助剿。并归该督节制等语。田兴恕屡被弹劾。因念其立有战功。未忍遽加谴责。兹因石逆窥川。亟图带兵自效。并愿归骆秉章节制。足见谦抑为怀。勇于改过。洵堪嘉尚。此时石逆已于羊肚溪抢船渡河。设由涪州阑入重庆。势将不可收拾。即著该提督统带所部楚勇三千人。克日起程。由綦江取道。驰赴重庆。相机进剿。早靖逆氛。一切进止机宜。即归骆秉章节制。所有钦差大臣关防。著田兴恕于到川后。即行交骆秉章。由骆秉章封存候旨。黔省苗教各匪。渐就削弱。韩超夙谙军务。所有防剿事宜。即著该抚妥为办理。田兴恕起程后。贵州提督。应否派员接署。并著韩超咨商骆秉章办理。将此由六百里加紧谕令知之。　　

○江苏巡抚薛焕奏、逆匪窜陷奉贤南汇川沙等厅县。各属难民。逃至上海。现饬藩臬两司督同上海县妥为抚恤。报闻。　　

○以剿贼不力。江苏已革游击王万钊遣戍军台。　　

○予江苏清江阵亡都司邓永胜、千总杨秀礼、把总尚文等、祭葬世职加等。
  </div>
  <div class="pagination">
   <a href="清实录同治朝实录_page35.html">
    上一页
   </a>
   <span>
    ...
   </span>
   <a href="清实录同治朝实录_page31.html">
    31
   </a>
   <a href="清实录同治朝实录_page32.html">
    32
   </a>
   <a href="清实录同治朝实录_page33.html">
    33
   </a>
   <a href="清实录同治朝实录_page34.html">
    34
   </a>
   <a href="清实录同治朝实录_page35.html">
    35
   </a>
   <span class="current-page">
    36
   </span>
   <a href="清实录同治朝实录_page37.html">
    37
   </a>
   <a href="清实录同治朝实录_page38.html">
    38
   </a>
   <a href="清实录同治朝实录_page39.html">
    39
   </a>
   <a href="清实录同治朝实录_page40.html">
    40
   </a>
   <a href="清实录同治朝实录_page41.html">
    41
   </a>
   <span>
    ...
   </span>
   <a href="清实录同治朝实录_page37.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
