<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 34 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 34 页/共 523 页</h1>
    <div class="content">○予贵州从征阵亡苗兵龙老包等七十九名。赏恤如例。　　

○癸亥。调镶白旗满洲副都统富尼善、为密云副都统。密云副都统观音保、为镶黄旗蒙古副都统。　　

○甲子。以圜丘大祀致斋。前期命皇次子旻宁诣孝淑皇后殡宫。行冬至祭礼。　　

○乙丑。上侍太上皇帝诣奉先殿寿皇殿行礼。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二十四　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振

镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉

敕修　　

嘉庆二年。丁巳。十一月。丙寅朔。予四川阵亡散秩大臣佛住。祭葬世职。如都统例。湖北阵亡护军统领阿尔萨朗。蔡葬世职如例。　　

○上以冬至祀天于圜丘。自是日始。斋戒三日。　　

○丁卯。谕军机大臣等、勒保典花江募役一带直达关岭。所有未降苗寨。及潜匿苗众。均已一律肃清。所办俱好。又据冯光熊奏、廓清安顺后路。擒获贼自杨阿三等、所办亦好。至勒保所称。捧鲊至黄草坝。及普安州册亨地方。尚有未降苗寨。皆应搜抚。所见虽是。但鄂辉已于前月由辰州起程。驰赴贵州接任。此时自已抵黔。现在川省窜聚贼匪较多。前已降旨。令勒保驰驿速往川省。接奉此旨。务将应办诸事。详晰告知鄂辉接办。即刻星驰赴川。与宜绵等上紧剿办。以期及早蒇事。将此谕令知之。　　

○戊辰。上诣南郊斋宫斋宿。　　

○谕内阁、宜绵奏、侍卫祥金保、现已赶至奉节、随营打仗、尚非藉病逗遛、请仍留川省等语。著照所请。准其留于军营带兵立功赎罪。　　

○宜绵奏报、督兵痛剿营山蓬州贼匪。得旨嘉奖。守城御贼员弁。升擢有差。　　

○拨内库银四百万两。解往四川。以备军需。　　

○定贵州松桃直隶同知、隶贵东道。并定新设松桃厅经历、新改铜仁县县丞、铜仁府磐石巡检、镇远府四十八溪主簿、为苗疆调缺。铸给各关防印信。并改铸贵阳府经历兼管司狱司印信。添建松桃厅经历衙署。从巡抚冯光熊请也。　　

○己巳。冬至。祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。　　

○遣官祭孝贤皇后孝仪皇后陵寝。　　

○遣官祭端慧皇太子园寝。　　

○问太上皇帝安。　　

○停次日朝贺。　　

○旌表守正捐躯浙江青田县民陈克忠妻周氏。　　

○庚午。谕军机大臣等、明亮等于树河口等处得胜之后。仅分路搜剿败逃余匪。其贼首姚之富、李全、齐王氏、究竟是分是合。或已窜往何处。摺内均未提及。现在劲兵建马。俱在明亮等一路。全望九二人迅擒贼首。若似此漫无主见。徒事追剿余贼。置正贼首于不问。惟知隔数日以一奏搪塞。大非朕属望之意。著传旨严行申饬。此时乌尔图纳逊等、已由兴安前赴紫阳。正可迎击。而惠龄、恒瑞、庆成、亦在石泉汉中一带。皆当察探贼首所在。奋力截拏。不拘何路。能姚之富李全齐王氏拏获。即系何路带兵大员之功。不可不倍加奋勉也。将此各传谕知之。　　

○壬申。孝淑皇后殡宫月祭。遣官行礼。　　

○癸酉。谕内阁、额勒登保等参奏粮道舒明阿、办理粮运。未能源源接济、军火亦有缺乏、请拔去花翎示儆等语。现当剿捕贼匪吃紧之时。军火粮运。关系紧要。岂容稍有迟缓。舒明阿系派委专管大员。未能催趱供支。致有缺乏。岂仅拔去花翎所足蔽辜。舒明阿、著革职拏问。即令汪新派委妥员解京。京军机大臣会同刑部严审定拟。以示惩创。　　

○恒瑞等奏报、渡江截剿窜匪。得旨奖赉。赏佐领佛尔庆额、云骑尉安庆、巴图鲁名号。土都司韩光泽、花翎。千总李兴政等、蓝翎。撒拉尔回兵、一月口粮。　　

○甲戌。遣官祭先医之神。　　

○增复四川梓潼县学取进文武生各十名原额。并增廪生增生额五名。仍二年一贡。从前代办四川总督刑部右侍郎英善请也。　　

○乙亥。谕军机大臣等、据富俊奏、接奉前降禁止商贩越境与外夷交易谕旨、土尔扈特、杜尔伯特、皆情愿停止交易等语。前据永琨奏、科布多所属杜尔伯特等游牧处贸易商贩。难以禁止。朕尚以富俊所办拘泥。降旨申饬。今披阅伊摺。似属近理。因问及拉旺多尔济、据称土尔扈特、杜尔伯特、均系新近投诚。其情形非喀尔喀蒙古等可比。喀尔喀蒙古游牧、及科布多城内。尚可任商民交易。至边远土尔扈特、乌梁海等游牧。若不禁止交易。久之必于蒙古有损。以此观之。永琨前奏、祇就喀尔喀情形而言。并未计及新近投诚之蒙古。今土尔扈特、杜尔伯特、扎哈沁、既皆呈具印文。情愿禁止商贩。若强令交易。此等商贩。以重利侵渔蒙古。必至积不能堪。又如苗境互相争讼矣。朕意以富俊所奏为是。永琨系朕近支。富俊受朕深恩。简用至参赞大臣。乃因此事不睦。各自随奏、徒劳朕心。除将永琨富俊俱著申饬外。此事即照富俊所奏办理。以期经久无弊。嗣后永琨、富俊、若因此挟嫌。动辄两议。致公务稍有贻误。朕必将伊等从重治罪。并将富俊奏摺。抄寄永琨阅看。　　

○旌表守正捐躯直隶永年县民武好新妻李氏。　　

○丙子。谕军机大臣等、惠龄奏迎击窜匪。驰抵西乡。保护县城。杀贼一千余名。所办甚好。惠龄等因贼供尚有沿江一股将到西乡。即在该县驻守。以防东西两路窜匪。所见诚是。但川省需兵甚急。恒瑞、庆成、若留驻汉中。声势不能联络。自当移兵速由广元一路赴川。与宜绵并力合击。惠龄、富成、现在西乡。距汉中不远。即著交惠龄富成在彼督率剿办。广元为秦蜀门户。栈道要隘。仍著宜绵。英善。察看情形。各贼匪离广元已远。可以无虞。自应带兵援应宜绵一路。傥恐折回。则英善仍当暂留广元。以资堵御。再贼匪有会合逃过汉江。前往河南之供。汉江上游。现在冬令水浅易渡。秦承恩、柯藩、务须实力严防。不可稍有疏懈。将此各传谕知之。　　

○军机大臣等议覆、伊犁将军保宁覆奏、查明已故和硕特贝勒腾特克之妻。业经伊妻父贝子恭坦接回。尚有腾特克遗女一人。兄女一人。请将所遗佐领。遵旨均匀分给。俾资养赡。腾特克父叔均皆乏嗣。其所遗贝勒之缺。可否承袭。并将家谱呈览。查腾特克之妻。已经母家接去。无庸另议养赡。保宁请将所管六佐领。分给扎萨克台吉齐业齐二佐领乌尔图纳逊一佐领。贝子鄂齐尔二佐领。均应如所请办理。惟所遗孤女二人。保宁仅请留给一佐领。办理尚有未周。应除所留一佐领外。将现在分给齐业齐二佐领之赋税。再行分与二女一半。以为养赡之资。仍著齐业齐代为经管。俟伊等及岁出嫁后。即将此三佐领俱给与齐业齐。至腾特克所袭贝勒。原因伊父根敦诺尔布、伊叔恭格等、投诚赏给。祇应本支承袭。今腾特克既乏子嗣。其余皆非根敦诺尔布、恭格、嫡派子孙。其贝勒之爵。应即削除。从前颁给封敕印信。并著保宁送部查销。从之。　　

○宜绵奏报、堵御黄渡河一带贼匪。固守仪陇县城。保护粮台。得旨奖赉。知州陈嗣虞等、下部议叙。　　

○贵州当丈苗寨逆首韦七绺须、头目韦抱堵、洞洒苗寨逆首王囊仙、头目王化明、伏诛。　　

○丁丑。谕军机大臣等、军机大臣会同刑部核议、魁伦等奏、拏获夥贩铁锅夹带渡台之蓝三世等、依例拟绞。已依议行矣。此案蓝三世等私贩铁锅铁钉。虽讯无卖给洋匪情事。但积年拏获盗船。多有枪炮器械。若非私买别项铁器改造。从何而得。著魁伦等严饬各口巡防员弁。实力查拏。有似此私贩铁锅铁钉、为数较多之犯。均照此案从严办理。俾奸贩有所惩创。洋盗无所取资。方为妥善。不可始勤终惰。将此传谕魁伦等、并谕海疆各督抚知之。　　

○调镶红旗蒙古副都统绵标、为正白旗满洲副都统。　　

○缓徵贵州苗匪滋扰之平远、清镇、安平、三州县、本年秋米正耗。及县属旧欠额赋。戊寅。圣祖仁皇帝忌辰。遣官祭景陵。　　

○上侍太上皇帝诣奉先殿寿皇殿行礼。　　

○庚辰。上御太和殿视朝。王以下文武升转各官谢恩。　　

○谕军机大臣等、据长麟奏、那尔巴图、前因截回萨木萨克、蒙赏贝勒衔。并领给敕书宝石顶三眼花翎。但那尔巴图自称阿浑。按回子经典。即不得承受官职。可否无庸发给敕书翎顶等语。前次那尔巴图、派兵截拏萨木萨克。未必出于诚心。特以其情词恭顺。恳请为天朝出力。是以加之奖赏。今长麟等以不应承受官职。已令军机大臣将敕谕另行改拟。长麟等接奉后。即可将朝珠蟒缎等物赏给。俾知欣感。但此事据长麟等称、不惟未使霍罕来使闻知、即伊斯堪达尔、亦未令知悉等语。所见非是。伊斯堪达尔、系回子旧仆。与内地臣民无异。长麟等与之同事。此等事件。理宜会商具奏、今乃不令与闻。转似待伊疏远。殊失朕一视同仁之意。长麟、策拔克、俱著传旨严行申饬。并著长麟等告知伊斯堪达尔。此次奏摺。系属汉字。是以未与会衔。今特蒙指示。将我等申饬。谕令嗣后办事。务须公同商搉。共矢寅恭。谅伊斯堪达尔自必倍加感激。遇事奋勉也。至摺内所称那尔巴图锁禁鄂布拉散、并未杀戮之处。原可毋庸究诘。又那尔巴图禀称、萨木萨克、玉素普、现已不在鄂罗退帕居住、或逃往伊妻父所住之西牙尔萨布斯地方等语。此等言词。原不足深信。萨木萨克既已穷蹙远窜。谅不敢复行滋事也。将此各传谕知之。　　

○敕谕霍罕伯克那尔巴图、据喀什噶尔参赞大臣等奏、尔一闻萨木萨克等有欲来滋扰喀什噶尔之信、即带兵前往堵擒、又遣尔子迈玛迪敏、往拏萨木萨克之子玉素普等语。从前尔祖额尔德尼比在时。诸事恭顺。曾受恩眷。尔承袭后。能继尔祖恭顺之忱。朕深嘉悦。今又能带兵协剿萨木萨克。列为可嘉。朕意欲赏尔职衔以示鼓励。但闻尔已为阿浑。尔等回教。凡阿浑即不应补放伯克。今特赏尔珊瑚数珠一串。锦二匹。蟒缎一匹。闪缎二匹。尔其祇领。更当感戴朕恩。愈加奋勉。嗣后再有出力之处。朕必倍施恩赏。勉之毋怠。特谕。　　

○辛巳。谕内阁、刑部满尚书一时乏人简放。苏凌阿、本系刑部尚书。虽年老重听。于刑名事件尚为谙悉。著暂兼理刑部尚书。舒常不必署。　　

○军机大臣等会部议覆、两广总督吉庆等奏、广西西隆州等处善后事宜。一、泗城府属附府之凌云县。改建城门城楼各一座。西隆州八达地方原旧土城。加筑高宽。海墁垛口俱用甎砌。四门建盖城楼。一、泗城及西隆州、原设营官十九员。额兵九百八十七名。地方辽阔。分拨自觉稍单。泗城府凌云县各塘汛、游击千把等民共七员。兵丁三百五十名。原从右江镇标右营酌拨。该营尚有余存守备千把等官十员。兵丁二百二十名。应全拨泗城府。添驻府城。及沿江之长溢平惜各汛。隆林营原设官十二员。兵六百二十八名。守备把总原驻旧州。应调驻西隆州城。原驻州城之千总外委。应移驻旧州。并于州城添兵一百十二名。北楼。上棒等隘。添设塘汛。各驻兵二十名。计兵一百七十二名。应于左江镇标中。左。右。南宁城守。四营内。共抽拨兵一百名。外委二员。永宁营抽拨兵七十二名。裁汰隆林营马兵一名。添设额外外委一员。统计泗城西隆两处。共添官十三员。兵三百九十二名。均系由各营抽拨裁改。毋庸另添廉饷。一、将小八渡主簿裁汰。改设西隆州州判一员。专驻旧州地方分防。支放兵粮。责司缉捕。并管理斗殴赌博等事。一、令该学教官恭赍圣谕广训。按秀下乡周巡宣讲。务使民得迁善。风俗还淳。一、西隆州苗民齐心向善。应照湖南苗猺例。于州学正额外。增设苗学二名。以示鼓励。一、粤西藩库。及南宁等府。共封贮银四十五万两。原备地方缓急之需。今已动用无存应从杂项各款内分拨补足原额。于藩库中另设木柜收贮。锁钥归巡抚收掌加封。以昭慎重而杜挪用。一、西隆州村民复业后。家产荡然。应无分极贫次贫。每瓦屋一闲。给银一两。草屋一闲。给银五钱。草披一闲。给银二钱五分。俾自行搭盖栖止。并每户借给耔种谷五斗。赏给牛具银一钱五分。以资耕作。一、再拨饷银五十万两。以备赈恤。及善后事宜之用。均应如所奏办理。从之。　　

○予遇贼被戕贵州吏目施锦、湖北典史张宁、河南驿丞张瑍、祭葬世职如例。　　

○癸未。山西巡抚蒋兆奎、以老疾乞休。允之。以陕西布政使倭什布、为山西巡抚。陕西按察使陆有仁、为布政使。河南开归陈许道马慧裕、为陕西按察使。　　

○甲申。补行嘉庆元年大计。湖南、卓异官十员。不谨官二员。罢软官一员。年老官五员。有疾官一员。浮躁官一员。分别议叙处分如例。　　

○乙酉。谕内阁、前因恒瑞等参奏侍卫祥金保、哲克、游击达崇阿、因病在途调治。已逾数月。尚未到营。恐其有藉病迁延情事。是以降旨将该员等革职。解京治罪。嗣据宜绵奏、祥金保已抵川省军营。请留效用赎罪。亦经降旨允准。兹哲克、达崇阿、解到。经军机大臣等验明该员等受伤患疮属实。其在途调养。亦经各该地方官具禀有案。祇以该员等未经随时具报。军营无从得信。以致被参。是哲克、达崇阿、尚无藉病逗遛情弊。业经革职。著从宽免其治罪。　　

○旌表守正捐躯山东历城县民高普女高氏。　　

○丙戌。军机大臣会同兵部户部议覆、调任云贵总督勒保等奏、狆苗扰事地方。先行筹定善后事宜。一、云贵两省官兵缺额。即以随征乡勇充补。凡给有顶带者。按其品级递减。六品及武举。以把总拔用。七品及武生。以外委拔用。其余打仗著绩者。以次递补兵额。此外归入余丁存记。又铜仁新添营分应设千把外委。即以该处有顶带乡勇分别拔补。新兵亦以乡勇补充。一、各路村场被难商民归里后。屋庐尽毁。资具全空。除已遵旨给借耔种外。应查明无力之户。无论草瓦房。每闲给与修理银二两。并酌借牛具。俾有栖止而资耕作。其顺苗降苗寨落被焚者。亦照难民一体抚恤。一、黔省仓储。军兴以来。碾运殆尽。现在官兵难民接济口粮。彻兵后散赈给粮。均须豫为筹备。应于湖南四川云南广西四境谷价较贱便于碾运处所。照民价采买归仓。一、难民田产。丞须清厘界址。除户口已绝之产归公招种外。其难民已归者。听其将原产领回。或有亲伯督兄弟先归。饬令就近管种。俟本户回里。仍令归业。至未归难民各田土。暂行存公。俟陆续归来。查明给与。再苗人私垦未经升科。被汉民盘剥准债之田产。即系向来纷争滋事之根。未便归还汉民。应查明原产主果系逆苗。即照逆产例入官。若系顺苗降苗。其田产自应归还管业。并令照例升科。以上均应如所奏办理。从之。　　
</div>
    <div class="pagination">
<a href="清实录嘉庆朝实录_page33.html">上一页</a><span>...</span><a href="清实录嘉庆朝实录_page29.html">29</a><a href="清实录嘉庆朝实录_page30.html">30</a><a href="清实录嘉庆朝实录_page31.html">31</a><a href="清实录嘉庆朝实录_page32.html">32</a><a href="清实录嘉庆朝实录_page33.html">33</a><span class="current-page">34</span><a href="清实录嘉庆朝实录_page35.html">35</a><a href="清实录嘉庆朝实录_page36.html">36</a><a href="清实录嘉庆朝实录_page37.html">37</a><a href="清实录嘉庆朝实录_page38.html">38</a><a href="清实录嘉庆朝实录_page39.html">39</a><span>...</span><a href="清实录嘉庆朝实录_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
