<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 82 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 82 页/共 505 页
  </h1>
  <div class="content">
   大清穆宗继天开运受中居正保大定功圣智诚孝信敏恭宽毅皇帝实录卷之四十七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。十月。庚子。谕议政王军机大臣等、本日有旨。将阎敬铭赏给二品顶带。署理山东巡抚。山东省为畿南屏蔽。现当捻幅棍教各匪纷乘。地方极关紧要。军务吏治。整顿需人。阎敬铭前任鄂省监司。办理诸务。均能认真妥协。今朝廷破格用才。不得已而夺情起用者。系为地方紧要。亟须择人而理。该署抚膺特达之知。当兹时事多艰。自必能矢金革毋避之义。移孝作忠。感激驰驱。以图报效。阎敬铭接奉此旨。著即由寄居临晋地方。即行驰赴新任。毋庸拘守百日孝满之期。并著将起程日期迅速驰奏。以慰廑系。将此由五百里谕令知之。　　

○又谕、本日已有旨将阎敬铭赏给二品顶带。署理山东巡抚。并寄谕该署抚速赴新任。毋庸拘定百日孝满之期。谅该署抚当兹破格擢用。必能感激驰驱。力图报效。朝廷以山东省屏蔽畿南。军务吏治。急切需人整顿。不惜破格用才。以资治理。阎敬铭久任鄂省监司。办理诸务。悉臻妥协。并叠经胡林翼、及官文、严树森等、切实保举。堪胜方面之寄。谅非徒托空言。刻下兖沂各郡。贼匪充斥。东省官民。呼吁甚殷。僧格林沁大军。现值进捣蒙亳捻巢。正当吃紧之时。势不能再由亳营分兵回剿。阎敬铭到任后。必须添兵调将。方能施展。著官文、严树森、毛鸿宾、于湖南湖北两省。豫为选募新勇。部勒成军。并遴委得力将弁管带。即行驰赴东省。俾阎敬铭一到。即得如意指挥。以收速效。其行装口粮等项。著官文等筹款给发。以利军行。并将所需饷项。即由楚省源源筹济。安东省即所以安畿辅。官文等素顾大局。谅必能竭力筹画。无分畛域也。前此叠经谕令多隆阿督兵入陕。该将军随营。虽有李宗焘、王开福二员。而入陕以后。事务较繁。随营得力文员。为数尚少。著官文、严树森、于楚省道府以下等官。素称得力者。酌添数员前往。以资臂助。将此由五百里各谕令知之。　　

○又谕、谭廷襄本以山东巡抚兼署河东河道总督。阎敬铭未到任以前。谭廷襄责无旁贷。现在山东教幅各匪。势甚蔓延。云谷山官军。近复失利。莘冠等处降众。暨旗报复。沂州府匪圩林立。各处伏莽甚多。军务极关紧要。谭廷襄于各路防剿及地方事宜。仍当妥为筹画。实心经理。不得存五日京兆之心。稍涉松劲。傥因交卸在即。意存敷衍。因循废弛。贻误事机。致该省益形糜烂。必将谭廷襄从重治罪。至各营将士。及各该地方官。如或不遵调度。未能用命。仍准谭廷襄据实参奏。从严惩办。断不患呼应不灵也。将此谕令知之。　　

○又谕、徐宗干奏、剿办台湾及延属匪徒情形一摺。台湾彰化匪徒。频犯鹿港军营。署总兵曾玉明等屡次败贼于大脚佃庄等处。并将潮洋厝等处匪巢攻毁。各属官民。同心防御。不至滋蔓。大局尚称安定。惟此股匪徒。滋事日久。尚未歼尽。徐宗干务当饬令在事文武。联络绅勇。速行剿除。延顺匪首李阿四等匪党。虽经委员沈桭等摉捕多名。而匪首尚未就获。著即严饬该地方官认真查缉。以净根株。另片奏、请＜??闲＞放福建督粮道员缺等语。赵景贤是否殉难。尚未经左宗棠查明确实具奏。未便遽行开缺。著徐宗干于前保闽省贤员。及留闽差委各员内。拣员奏委署理。俟赵景贤下落查奏到时。即行简放。将此由五百里谕令知之。　　

○又谕、英桂奏、甘肃盐茶厅属回匪。窜陷惠安堡。又黑龙江委营总常兴擅借库银。需索驿站。请革职勒追各摺片。甘省回匪。窜陷惠安堡。花马池危急。前据德勒克多尔济等奏调蒙古兵及大同镇兵。分往驻扎。当经谕令英桂将前调之大同镇兵五百名。迅催前进。并再备兵五百名听调。兹据该抚奏称已飞咨该镇。如数派往。现在河东茅津等处。防务稍松。省西濒河州县。正在吃重。已饬臬司王榕吉先往汾州府属之军铺碛口等处。妥为布置。再往隰州平阳各属。履勘形势。设法筹防。并委归绥雁平二道。分赴所属濒河各厅州县。加意严防。所筹均尚周妥。著即严饬该司道等分任责成。如匪由何路窜入。即惟何路专防大员是问。黑龙江委营总常兴擅借库银。为兵丁置买皮袄腰刀。短小损坏。冀图渔利。并将沿途支给口粮银两克扣。以致营中争闹。实属贪鄙谬妄。该抚所请勒令照数赔缴。缴清即令回旗。未免轻纵。著即勒令赶紧措缴。俟银项缴清。仍由该抚定拟应得罪名。候旨发落。如敢抗违。即于军前正法。以昭炯戒。此等贪劣之员。若办理稍涉宽纵。必致兵心解体。惩一正为儆百。不必过于姑息也。其请拨之火箭二百支。谙练兵丁十名。已令火器营拣选。此外并添拨炸炮子一百个。交祥安等妥速带晋。此项炸子。实为火攻利器。然必须炮膛大小合式。方能施放有准。并可择善于制造之兵丁。如法制造。但不得将制法漏洩。致利器反为贼有。解去炮子。须加意慎重。将此由六百里谕令知之。　　

○赏丁忧湖北按察使阎敬铭二品顶带。署山东巡抚。　　

○以福建清流击贼出力。赏团长江纪南等五品衔蓝翎。　　

○予杭州乍浦驻防殉难候选员外郎喀尔崇依等男妇五十七员名口分别旌恤如例。　　

○辛丑。谕内阁、御史刘庆奏、请重诏令以振纲维一摺。朝廷整饬纪纲。首在严惩疲玩。各路统兵大臣。各省督抚。于所奉特旨通谕。并饬议交查各事件。理应实力奉行。迅速覆奏。乃积习相沿。现若具文。延阁不办。其应行查议各事件。亦多任意稽迟。延不覆奏。疲玩因循。实堪痛恨。至该部奏定保举等项章程。通行各省。原以杜流弊而昭画一。乃各军营劳绩保举。及请免失守罪名处分。仍复纷纷违例奏请。似此积习日深。若不力加整顿。何以肃法令而振纪纲。嗣后各路统兵大臣。及各省督抚。于奉到通谕及饬议交查事件。务于一月内即行覆奏。如有不能即时覆奏者。亦须先行声明。仍不得过三月之限。并著各该部科。于行知各省谕旨。另立册档稽查。傥有逾限未经覆奏者。即由该部科。随时奏催。请旨交部议处。其密奉谕旨应办事件。即著军机处立册稽查。一体办理。务期令出必行。以挽颓风而重政令。　　

○又谕、翰林院侍读学士颜宗仪。前蒙文宗显皇帝＜??闲＞放云南学政。旋即告病规避。本年＜??闲＞放湖北正考官。差竣时复命为云南学政。并明降谕旨。令其即赴新任。毋庸来京请训。乃本日忽据该员到京呈递谢恩摺片。据称绕道北上。途次未接部文。亦未接督抚知会。到京始见邸钞等语。阅其所递摺内恭录谕旨。将即赴新任毋庸来京请训字□□羕。全行节去。该员既称到京得见邸钞。何以又不将谕旨全录。总系因到京递摺之举。显与谕旨相背。是以工于掩饰。意存含混。此等巧于尝试之风。断不可长。颜宗仪著降为编修。限于五日内即行起程。赴云南学政之任。不准迟延。　　

○又谕、前经谕令各路统兵大臣及各省督抚。凡奉寄信谕旨。如有实在办项者。节录知照。余均不准全行钞录咨会。乃近来各省督抚。遇有照例具题事件。辄于题本内将所奉寄信谕旨。全行恭录。殊非慎重秘密之道。其寄信谕旨内。干涉军情机密等事甚多。各督抚等奉到。似此漫不经心。任意洩漏。又安用封缄递寄为耶。用特再行申谕。嗣后各省将军都统大臣督抚。奉到寄信谕旨。务宜倍加慎密。于各题本内。有实在办项者。敬谨节录外。余仍不准全行钞录。以重军务。毋稍疏忽。致罹愆尤。将此通谕各省将军都统大臣督抚等知之。　　

○以湖北克复来凤县城出力。赏知府梁硕钊、游击王与仁等花翎。守备王俊川等蓝翎。余升叙有差。　　

○以湖北施南守城出力。赏同知刘浚等花翎。府经历俞炘等蓝翎。余加衔升叙有差。　　

○以湖北武昌办团出力。赏监生戴昶等蓝翎。予在籍主事林镛等升叙有差。　　

○壬寅。以翰林院编修彭瑞毓署日讲起居注官。　　

○癸卯。谕内阁、给事中高延祜奏、苦远省分。遇有府道缺出。请饬吏部于籍隶邻近省分。与捐职应升及缘事降革捐复各员内。开单请＜??闲＞等语。道府各员。均有表率僚属之责。若苦远省分。不复核其才具能否称职。但于籍隶邻省及捐职捐复等项人员内＜??闲＞放。于政体诸多未协。高延祜所奏。著毋庸议。　　

○又谕、前因御史刘毓楠、吕序程、奏参河南南汝光道赵书升等贪劣各款。当经谕令僧格林沁等严行查办。兹据僧格林沁等奏称、查明赵书升并无抽收厘税入己及勒罚商民情事。于地方防剿事宜。尚能尽心。民情爱戴。亦无纵贼殃民等款。副将经文布在萧王村剿捻失利。实因众寡不敌。并非临阵逃遁各等语。该二员既据查明并无前项劣迹。著毋庸议。前任南汝光道赵书升、著照所请准其回任。仍著僧格林沁等随时察看。如不得力。即行奏参。至所参光州营游击汪长清老病衰颓。候选知县单体晋带勇滋扰。据郑元善奏称、汪长清精力尚强。防剿颇称勤奋。惟于光州人地未宜。著即开缺。留省另补。其单体晋一员。业经郑元善另案奏参以县丞降调。亦著毋庸议。　　

○又谕、前因玉明等奏、盛京礼部侍郎双福家人郎顺、有勒索商税情事。当经降旨。将双福撤去牛马税监督之任。勒令交出郎顺。严讯究办。兹据双福奏称失察家人舞弊。自请议处。并请饬玉明等严缉郎顺务获等语。双福于家人郎顺勒索商税。毫无觉察。实难辞咎。著先行交部议处。至郎顺被商人呈控。该侍郎何以任令逃避。此时即不得诿为不知。仍著懔遵前旨。迅将郎顺交玉明等归案严讯惩办。毋得有心故纵。自干咎戾。　　

○又谕、胜保奏、带队武员脱逃。请饬查拏等语。管带黑龙江马队营总协领音德善。经僧格林沁饬令管带官兵。配齐战马。赴陕助剿。沿途倒毙战马。竟至八十余匹之多。该员迄今并未到关。查无下落。是否因马匹倒毙。不敢回营。抑或别有情弊。畏罪潜逃。若不严拏惩治。何以肃军律而儆效尤。著僧格林沁、郑元善、毛昶熙、及黑龙江将军、并直隶山东山西陕西各督抚。一体严拏务获。讯明定拟具奏。寻多隆阿奏、音德善因病失迷。现已回营。请革职留营效力。允之。　　

○谕议政王军机大臣等、郑元善奏、官军追击皖捻出境。现移扎汝州。筹剿发逆一摺。另片奏、汝军连破贼寨。剿抚兼施各等语。窜豫捻匪。经副将杨长春等追剿。已由陈州府奔窜回巢。其窜扰南阳粤匪。据称现由新野邓州窜至淅川之桥镇店。势将入陕。并恐由卢氏朱阳关回窜潼关。与本日胜保、张之万、所奏由楚窜回之匪。扰及内乡所属之李官桥。情形大略相同。该抚现催刘车龙督率宛属三营。相机进剿。并虑及河洛空虚。派李世玉前赴卢氏朱阳关。以堵该逆由内乡西窜之路。布置尚为周妥。著即迅饬刘车龙、李世玉等、分投堵遏。毋得专恃楚师。致该匪得以乘闲入陕。如堵遏不力。惟郑元善是问。封疆大吏。剿贼是其专责。在实效不在空言。勿谓朝廷耳目可欺也。郑元善所请驻扎汝州。分投策应。即著照所议办理。并著毛昶熙严饬在事将弁。会同龚毓华调集团练。实力堵剿。毋得稍有疏虞。多隆阿由樊城驰赴潼关。如经由处所。遇有捻逆股匪。即著督军随时埽荡。庶免贼股乘大军已过。又图窥伺陕省。张曜等攻剿汝属踞匪。叠获大胜。计攻克收抚共十九寨。军威已振。著即激励诸军。迅将陈大＜?氵喜＞老巢攻拔。所有被胁各圩。如果真心反正。并著饬令在事员弁。分别安抚。俾贼势日孤。则剿洗更易得手。郑元善另片奏、遵旨遴委道员德荫驻扎归德。办理该处善后事宜等语。既据该抚奏称德荫明干有为。办事精细。著即责成该员。将抚驭居民安插降众及疏通饷道各事宜。妥为办事。其能否得力。仍著随时察看。毋稍瞻徇。将此由六百里各谕令知之。　　

○又谕、胜保奏、击退窜扰郃阳回匪。及请饬穆腾阿帮办军务。并饬调盛京等处马队各摺片。同州地偪晋疆。为回匪巢穴所聚。该大臣既拟带兵前往。自应妥为布置。将匪巢痛加剿洗。未便即行回驻潼关。致官军支绌情形。为回匪窥破。愈形猖獗。但兵力不敷兼顾。亦系实情。穆腾阿现已抵陕。即著会商。令该将军驻扎潼关。以专责成。庶该大臣不至为所牵掣。该将军既与该大臣共事有年。谅可相助为理。准其帮办军务。盛京等处马队。已寄谕该将军等迅速酌调。第恐到陕需时。该大臣仍就现有兵力。速筹攻剿。毋得坐待援兵。致误事机。成明所统京营步队。请饬回京。月余解交该大臣粮台给发。即著照所请办理。惟沿途须派得力之员。严加管束。毋任滋扰。穆腾阿所带直牧萧宗干等。既未奏明。何以率行带往。著该将军详细具奏。另摺奏遵查阎丕敏被参情形。并卢殿标馈贼各摺片。阎丕敏前在西安省城东关外扎营。回匪两次攻扑营盘。该副将不能抵御。何以此事胜保始终未曾提及一字。仍著将阎丕敏畏葸实情查奏。毋得稍有徇隐。将此由六百里各谕令知之。　　

○又谕、张之万奏、访查洛阳郏县团练。大半解散。并回众句结情形。及地方官罚银擅杀。浮收苛派一摺。该侍郎到豫后。明查暗访。办理尚属周妥。回众形踪诡秘。必须严密访查。方得确实。再整顿本处团练。隐慑其狡悍之谋。最为正办。据称洛阳等处。因地方官捕杀团首。不得其平。以致练众解体。著即饬令派出之员。一面访查回众句结情形。一面将杀团之案探访明确。持平办理。庶可令民心悦服。仍劝谕复行团练。因势利导。较为有益。黄河渡口。有无防守。尤应逐段派员履勘。如或有名无实。或防守各员不能得力。即著指名参办。管贻荫罚银擅杀等案。著饬河南藩司派委妥员。随同派出之王正谊等。将确实情形逐款详讯。毋令化有为无。稍涉含混。至浮收漕粮。苛派杂差。大为闾阎之害。既据延津绅民合词呈诉苦累。其滥派已属有因。且难保他县无似此情事。著张之万派员分赴各属。逐细确查。务期将积弊一清。以苏民困。所有由军机钞交该侍郎应行查办各件。著一并访查明确具奏。其各案内应行质讯各员。著准其调省传询。切实根究。事关吏治民瘼。不厌详求。谅该侍郎必能慎密详细。明晰奏闻也。将此谕令知之。　　

○又谕、明谊等奏、俄国使臣因会议不遂所欲。径行回国。及遵旨筹办边界情形各摺片。俄国匡苏勒官杂哈劳、坚执常住卡伦为词。经明谊等按据地图。与之理论。杂哈劳因不遂所欲。遽行回国。明谊等仍以礼护送。不令伊得藉端寻衅。所办尚属周妥。惟外国人诡谲性成。惟利是视。此次既觖望而去。将来复行议界。即难保不带兵豫占地方。以为强词夺理地步。且伊犁卡外地方。已被该国设立卡伦。其乌里雅苏台科布多塔尔巴哈台等处卡外。亦恐其一例觊觎。不可不豫为之防。著常清等于各该管地方。严密防范。随时侦探。不可稍有疏虞。至唐努乌梁海蒙古等部落。及哈萨克等各游牧。闻明谊等议界。未将该处分给俄国。无不感激欢欣。誓志效顺。其人实属可用。即著该将军大臣等随时鼓舞激励。作其同心御侮之气。以固藩篱。其布鲁特等地方。即将来按中线分界。亦有为彼界包去者。仍宜豫为抚绥。使之眷念中国。以资联络。明谊现已起身回任。于行抵科布多时。即可会商广凤、锡霖、将俄人建盖木房原委。查明妥办。至明谊等前后奏报所称。自沙宾达巴哈议至斋桑淖尔两城。及自斋桑淖尔起。至伊犁勒布什交界各情形。于分界事宜。极为明晰周帀。将来俄人再来会议。必须坚持定见。不可为所摇惑。总宜相机妥办。勿生边衅。至所奏为难情形。已令总理各国事务衙门王大臣、与俄国使臣妥为商议。惟该使臣总以不能谙悉为词。情极狡展。恐一时亦未能定议。仍当责成该将军妥为筹画。防患未然。是为至要。将此由五百里各谕令知之。　　

○直隶总督文煜奏、拏获天津县抢劫摺差盗犯。得旨、何瞎子等犯。是否即系抢劫乐善正犯。著严讯审明。尽法惩办。仍著严缉逸犯。毋稍疏懈。　　

○以直隶永定河防汛出力。赏道员徐继鎕布政使衔。余奖叙有差。　　

○以护解马匹无误。予察哈尔防御玉山等升叙有差。　　

○以侦探贼踪迟误。摘河南知府刘拱宸等顶带。　　

○予山东费县阵亡千总穆登魁等祭葬世职加等。　　

○拨四川盐厘银十万两。解赴伊犁。以济饷需。　　

○甲辰。谕议政王军机大臣等、遮克敦布奏、濮捻聚众。立时扑灭。并冠县降众。沿途滋扰。现派兵勇追剿一摺。上年直东交界地方。捻教各匪肆扰。虽经官军剿抚并用。地方稍靖。而各处伏莽尚多。本年十月闲。吴锡溃等在范县罗家楼地方。聚众竖旗起事。欲往濮州吴家楼报仇。经该副都统等派都司崔福泰带领兵勇。驰往剿办。业经在江家楼地方。毙匪百余名。生捦匪夥三名。惟吴锡溃等已往王家堌堆一带逃窜。若不赶紧兜拏。势必到处煽惑。又滋延蔓。著遮克敦布、秦聚奎、即饬常兵员弁。会同地方官实力摉拏。毋留余孽。冠县降众张锡珠等。以投营为名。沿途抢掠。且句匪抗拒官兵。何以冠县知县李焴指为降众。率行禀送到营。亦可见其漫无觉察。有无纵容讳饰情弊。著遮克敦布等查明缘由。详细具奏。该副都统现派谦禧等追剿。已将夥党捦斩。并添派总兵伊绵阿等督兵跟追。著即责成该镇道等严密捕拏。按名弋获。至该匪等已四出滋扰。其巢穴仍在冠县。并即责令知县李焴督带捕役兵团。即将匪巢平毁。以赎前愆。如再不认真办理。即行严参惩处。以为地方官不能留心民事者戒。将此由四百里谕知遮克敦布、并传谕秦聚奎知之。寻阎敬铭奏、李焴办理降众。原属一时权宜。惟究不能约束。致令潜逃。应请勒令休致。从之。　　

○以正红旗满洲副都统皂保署正红旗蒙古副都统。　　

○补铸浙江布政使、按察使、甯绍台道、温处道、温州府知府、各印信关防。从巡抚左宗棠请也。　　

○予山东故户部尚书孙瑞珍入祀乡贤祠。从巡抚谭廷襄请也。　　

○乙巳。谕内阁、现值天气严寒。实录馆人员。朝夕恭纂书籍。著加恩于例支柴炭外。十一月、十二月、正月、每月赏银五十两。在广储司支领。　　

○又谕、向来停止句决年分。遇有情罪重大之犯。例由刑部开具事由。另行奏闻。请旨正法。乾隆年闲。屡奉谕旨。如三十六年。系停句年分。而官犯王钲等罪无可逭。即予正法。成案可稽。本日刑部具题朝审情实官犯一本内。已革两江总督何桂清一犯。自常州节节退避。展转逃生。致苏常等郡全行沦陷。迨奉文宗显皇帝严旨。拏解来京。犹敢避匿迁延。迟至两年。始行到部。朝廷刑赏。一秉大公。因廷臣会议。互有异同。酌中定议。将该犯比照带兵大员失陷城寨本律。予以斩监候。秋后处决。已属法外之仁。今已秋后届期。若因停句之年。再行停缓。致情罪重大之犯。久稽显戮。何以肃刑章而示炯戒。且何以谢死事诸臣。暨江南亿万被害生灵于地下。何桂清著即行处决。派大学士管理刑部周祖培、刑部尚书绵森、即日监视行刑。嗣后如遇停句年分。仍著刑部遵照向来成案。将情罪重大之犯。另行奏明请旨。　　

○又谕、前据御史裘德俊等先后陈奏、请量减州县缉捕处分。优加本境获盗奖叙。并宽报盗之咎等摺。当交吏部议奏。兹据该部酌议准驳。并分别定拟本境获盗章程具奏。州县盗案。惟情节较重。或经该督抚从严特参。限期处分较严。其余寻常盗案。四参届满。已历三年之久。若犯仍未获。有级可抵之员。仍可准其抵销。定例原未尝一概从严。岂可不分案情轻重。概从宽减。失之轻纵。惟近来各省督抚。每于属员盗案参限将满时。率行纷纷迁调。藉词巧避。以致四参降调定例。视为具文。缉捕日形废弛。嗣后州县遇有盗案。该管督抚。不得于四参限满以前。辄行更调。以重捕务。至捕役窝盗。该管州县印捕官。既经查出。尚有降三级留任处分。未免过重。恐开捕役挟制官长之渐。致该管官转事讳饰。嗣后自行查出之州县印捕官。即著将失察处分概行宽免。　　

○又谕、前因严树森奏、江苏安徽浙江。兵籍无存。请停止粮额。直隶京营及山西陕甘等处。仍照旧制办理。其余各省。由该督抚督饬核实稽察。遇有缺额。扣除报部。以所有之饷。为练兵之资。当令该部议奏。兹据兵部奏称各省情形不同。是否可行。必须彻底通筹。方无流弊。碍难悬揣等语。著各直省督抚悉心筹画。各就地方实在情形。妥议具奏。　　

○又谕、前因贵州贡生黎庶昌呈递条陈。尚有可采。当降旨赏给知县。交曾国藩差遣委用。旋复谕令曾国藩留心察看。其才具是否有裨实用。据实具奏。兹据御史吕序程奏、黎庶昌所陈时务。除业已奉旨施行外。其余各条。率多摭拾前史。议更定制。诚恐食古不化。胶固鲜通。请饬曾国藩查察各等语。自系为慎重名器起见。著曾国藩即遵前旨。于该员到营时悉心察看。量材器使。傥或迂拘寡效。徒托空言。即当据实甄核。以示朝廷循名责实之意。　　

○谕议政王军机大臣等、给事中恩霙奏、访闻著名匪徒。把持仓务。请旨饬拏一摺。据称现值北新仓开放镶黄旗十月分大档甲米。该给事中访闻有前经拏办之绰号米里坚张二之子绰号咕咚炮张四既张瑞。住居东直门内手帕胡同。仍复在仓影射把持。并句串该仓花户等。欲以籼作梗抵放。该旗领米章京不肯具领。至今将届限满。尚未开放。请饬下步军统领衙门拏办等语。匪徒串通花户。影射把持。大干例禁。著步军统领衙门密派番役。立将绰号咕咚炮张四即张瑞。按照住址。即行拏获。送交刑部严行惩办。傥令闻风远扬。惟该衙门是问。原摺著钞给阅看。将此谕令知之。　　

○又谕、瑛棨奏、贼势愈见蔓延。各省亟应先期防范。并库款支绌。通筹胜保雷正绾军饷各一摺。凤翔被围八旬。泾阳亦未解围。朝邑时闻警报。省城四面皆贼。且回民齐心。随处响应。若直隶山东河南等省。及西北两口素不安分之回匪。再与句结。更难收拾。瑛棨拟请明降谕旨。安抚良回。并请将陕省军务。分作三路剿办。所筹亦不为无见。惟多隆阿尚未入关。一切布置情形。尚难豫定。俟该将军入关后。应如何分合进剿之处。再行妥筹办理。至所称库款支绌。胜保军饷。陕省不敷供支。均系实在情形。惟该大臣军营需饷甚亟。瑛棨仍当竭力筹措。源源接济。俾免饥军哗溃。以维大局。将此由六百里谕令知之。　　

○又谕、前据多隆阿奏督军回援陕省。叠经谕令俟行抵潼关。即行驰奏。本日据瑛棨奏陕省现在贼势。日益蔓延。拟请分兵三路。以同属及临渭为一路。以省城附近沙河高陵等处为一路。以咸阳泾阳迤西为一路。交胜保多隆阿雷正绾会商。将马步兵勇均匀分拨。各办一路等语。自系为该省贼势蔓延起见。惟果如所奏。必至有事权不一之患。从来兵权必先有所统一。而后能分布各路。一气贯注。互相援应。今朝廷信任该将军甚专。到陕后自必畀以重权。惟贼势蔓延日广。如何筹拨布置。分路堵御。其素无纪律之兵。必须并归该将军统带者。如何分别驾驭安插。一切机宜。均著豫为筹度。先有成竹在胸。庶几临事决机。更臻妥善。马德昭一军。俟省城防守有人接替后。须饬令前赴陕西甘肃交界地方驻扎。以防逆回窜越。并著该将军于到陕后妥筹办理。将此由六百里加紧密谕知之。　　

○又谕、骆秉章奏、官军攻剿周曹两逆。叠获大胜。并将川省剿办各匪情形据实覆奏各一摺。滇匪曹灿漳一股。于大竹开县太平等属地方。叠被官军击败。余匪夺路逃生。其窜踞涪州鹤游坪之周绍涌一股。由垫江梁山开县云安一路奔窜。官军驰剿。斩获甚多。余贼势难复振。惟曹逆余匪。虽已无几。而现由秋波亡命老林。尚复千余之众。该处近接陕南。山深箐密。若令喘息稍定。恐致死灰复然。剿办又形棘手。著骆秉章务即严饬道员张由庚分兵入山摉剿。务期乘势净绝根株。毋留余孽。并飞饬毛震寿就近督饬汉南一带与川省接壤之地方文武。严防要隘。毋令余贼乘闲窜逸。本日复据瑛棨奏称郭逆一股。已扰及宝鸡一带。川匪又已由太平窜入定远石泉一带。欲与蓝逆会合。汉南情形。万分吃紧等语。陕南地方。毛震寿所部。以兵勇数千。剿办蓝逆股匪。断无余力他顾。陕回正肆鸱张。胜保等军。更复不能远及。川匪既由太平窜入陕境。即著骆秉章督饬云阳开县跟踪各军。实力追剿。并酌量情形。即分拨楚军。携带粮饷。驰赴陕境。与前此派往之易佩绅一军。会同陕省兵勇。并力迎头兜剿。将周郭等逆迅速翦除。即蓝逆亦可早图殄灭。川省李短搭搭一股已灭。周曹二逆。均属败残。如能以次廓清。地方即可渐期绥谧。陕南群匪肆逞。必得川省劲旅。分军越剿。骆秉章素顾大局。自不肯稍存以邻为壑之心。以驱贼出境为了事也。瑛棨、韩超、各奏饷源缺乏。请饬川省筹济等语。黔省本属边瘠。又经兵燹。现当粤逆股匪。窜扰边境。军饷更为紧急。即著骆秉章督饬藩司。将欠解黔饷速行筹拨。以济急需。毋稍膜视。至陕省司库空虚。军需万难筹济。既据该省绅士请于四川省城。及省外各会馆存款借提。并于在川之陕商。捐借并行。业经瑛棨咨明骆秉章办理。著即责成按察使牛树梅督率蒋若采、强望泰、王辂等、实力劝办。该员等均藉隶陕甘。自必情殷桑梓。竭力妥筹。一俟军务告竣。仍即将所借归款。将此由六百里谕令知之。　　

○又谕、韩超等奏、剿办铜仁贼匪。逆首投诚。郡城肃清。并生捦攻陷天柱各城首逆。及回匪占踞普安厅城。派兵剿办各摺片。铜仁匪首萧汶魁率众投诚。并作内应。攻克大小青山两屯。铜仁境内。一律肃清。办理尚为得手。著韩超即饬知府陈昌运等摉捕余匪。安抚居民。毋令再事煽乱。萧汶魁及各屯头目。既能立功自赎。著准其免罪。交该地方官妥为安插。仍须随时查察办理。至攻陷天柱各城之首逆姜映芳。前经毛鸿宾奏该匪绕赴副将曹元兴营中乞降等情。当经谕令韩超密拏妥办。兹据该署抚奏称姜映芳由汉塞逃入高拐地方。联合苗匪。冀图复扰。经曹元兴带勇进剿。该逆率众死拒。我军四面兜围。姜逆无路逃窜。当被官军生捦。解回铜仁等语。与毛鸿宾所称情形不同。是否临阵生捦。抑系因该逆乞降诱捦。著韩超查明具奏。该逆首稔恶多年。自应处以极刑。其手下党与。仍著按名弋获。尽法惩治。另片奏、回众四五千人。以议和为名。齐进普安厅城。将署同知钱埙等看守。各匪分踞文武衙门。占住民房。现在添调官兵办理等语。该匪等胆敢占踞厅城。即与叛逆无异。著潘铎、韩超、添调兵勇。派委得力将弁。前往剿办。潘铎是否由黔起程。现在行抵何处。即著迅速驰奏。如在黔尚未启行。即将此事妥为筹办。以免匪徒句结。致滋蔓延。普安厅属疏防各员。并著韩超查明参处。将此由六百里各谕令知之。　　

○又谕、前因韩超奏、徐之铭委令回教马联升署理贵州安义镇。当经寄谕徐之铭。黔省军务方殷。马联升人地未宜。饬令即行撤回。嗣复据徐之铭奏、酌派回目马助教等前往兴义。招抚回夷等语。乃本日据韩超驰奏、马联升先派委员桂金轮至普安厅议和。署同知钱埙、署游击邓逢霖、与在城绅民。因有和议。疏于防范。闰八月初八日。回众四五千人。以议和为名。齐进厅城。即将钱埙邓逢霖看守。各匪分踞文武衙门。并占住民房。抢掳奸淫。无所不至。览其所奏。殊堪诧异。徐之铭既称滇省抚局大定。并欲招抚邻省回夷。且历次沥陈马如龙结实可靠。此次复因兴义回教张翎翔与马如龙素识。令其函致劝导。何以反任令回众数千。竟占厅城。大肆猖獗。殊不可解。黔省军务未竣。岂容再令回民纷纷起事。致蹈滇省上年故辙。著徐之铭懔遵前旨。迅将马联升等即行撤回。其酿变偾事情形。即著迅速查明具奏。将此由六百里谕令知之。　　

○以故土默特贝勒那逊鄂勒哲依子散巴勒诺尔赞袭爵。　　

○以始勤终怠。革云南知县刘从矩职。　　

○以贵州江内击剿窜匪获胜。赏同知赵国霖、守备张梁等花翎。余升叙有差。
  </div>
  <div class="pagination">
   <a href="清实录同治朝实录_page81.html">
    上一页
   </a>
   <span>
    ...
   </span>
   <a href="清实录同治朝实录_page77.html">
    77
   </a>
   <a href="清实录同治朝实录_page78.html">
    78
   </a>
   <a href="清实录同治朝实录_page79.html">
    79
   </a>
   <a href="清实录同治朝实录_page80.html">
    80
   </a>
   <a href="清实录同治朝实录_page81.html">
    81
   </a>
   <span class="current-page">
    82
   </span>
   <a href="清实录同治朝实录_page83.html">
    83
   </a>
   <a href="清实录同治朝实录_page84.html">
    84
   </a>
   <a href="清实录同治朝实录_page85.html">
    85
   </a>
   <a href="清实录同治朝实录_page86.html">
    86
   </a>
   <a href="清实录同治朝实录_page87.html">
    87
   </a>
   <span>
    ...
   </span>
   <a href="清实录同治朝实录_page83.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
