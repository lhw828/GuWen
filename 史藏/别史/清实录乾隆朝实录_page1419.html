<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1419 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1419 页/共 1860 页
  </h1>
  <div class="content">
   ○旌表守正捐躯直隶庆云县民宗文魁妻萧氏　　

○丙寅。上御勤政殿听政　　

○谕、据勒尔谨等奏、陕甘省营伍。本年轮应查阅。现在口内口外。俱遵旨次第查阅具奏。惟乌噜木齐提标五属。距兰州四千余里。可否由都统就近查阅等语。著照所请。乌噜木齐提标五属营伍。即令都统索诺木策凌查阅　　

○谕军机大臣等据阿桂等奏、四月初七日未刻。水势汹涌。北坝上首边埽。塌去七丈。酉刻以后。风暴大作。全河之水。狂涌口门。又将旧做各埽。连软镶。一并塌走。计共冲去二十丈有余等语。此亦无可如何之事。已传谕阿桂等竭力筹办。妥为经理。并于图内标示机宜谕令斟酌办理矣。又据阿桂奏、现在另商赶办。尽此一月内。昼夜催儹。以侥幸蒇工。若一日后。即届伏汛。大水有长无落。施工更难。盛涨下注。不特豫省下游淹浸愈多。而江南淮安高宝一带。更不知作何光景等语。此实不可不虑。昨岁因豫省漫口。大溜全注涡河入淮。恐洪湖不能容纳。豫饬萨载、将清口两坝。及早展拓。俾宣洩有资。萨载遵旨。陆续将清口拆开六十丈。清水得以畅出。下河不致重灾。已收釜底抽薪之益。现在洪湖底水。已较去岁为大。设或豫省合龙。不能速竣。伏秋大汛下注。清水必更盛长。尤当实力豫筹。清口两坝。不宜复拘六十丈定志。即展宽至七八十丈以上。亦无不可。总期于事有济。又闻淮河之下。洪泽湖之上。有地名高家湾者。其旁有涸河一道。不碍田庐。尽堪分洩淮河盛涨。仍可归入黄河等语。果尔、于保护高宝下河之事。甚为有益。向亦闻归仁堤左近。可资宣洩。未知即其地否。著萨载前往高家湾。悉心履勘。如果有可以分洩淮黄之水处。使不入洪湖。不致加长。下河得免漫溢。即当切实估计。由驿加紧奏闻。以便迅速妥办。或于其地酌建闸坝。以资启闭。不但受一时之利。并可为经久之计。如其地不能施工。亦不必因有此旨。稍为迁就。将此由六百里加紧传谕萨载等。并将阿桂等原摺、钞寄阅看。仍著由驿加紧覆奏。兼令阿桂等知之　　

○又谕、据阿桂等奏称、引河迤西一带。俱已淤浅。现将引河口门。暂时堵闭。自应如此。至所称拟于引河头之西。百余丈外。坐湾水深处所。复开引溜沟一道。接入新引河之第二段。约长三百余丈等语。阅图内形势。其地正当兜湾迎溜。于引溜似更得力。且据称、河流至此。尚未跌深。期可掣动大溜等语。于势尤顺。自当上紧施工。但所拟新挑之引溜沟。其河头必须较现在引河。分外加宽。其河身亦应加深。方可冀掣动大溜。又不可复图省费。致河仍浅窄。不能资掣动之益也。至图内于北坝上首边埽。帮宽培厚。作为坝台。并据称两坝俱由外越进埽。期易堵合。自是正理。但看图、似进埽处距口门太近。尚恐将大溜逼紧。复至刷深。或可就新做北坝台处。斜向西南进埽。以期挑逼。犹伊等所做兜水坝之意。似于堵筑施工。较为得济。因于图内用朱笔标识。著将原图发与阿桂等阅看。可否如此办理。即速悉心妥酌。据实覆奏。并将坝工进埽。挖引溜沟情形。详悉绘图贴说。速行呈览　　

○以詹事纪昀、为内阁学士兼礼部侍郎　　

○丁卯。谕军机大臣曰、阿桂等覆奏、现在筹办河工。及将来查勘应办各工情形一摺。已于摺内批示矣。前因阿桂等原奏。四月初可望合龙。是以谕询阿桂。或于合龙后。将善后事宜。择其要者。办定章程。阿桂即先行回京。令袁守侗在彼、仿照妥办。乃就前此垂成之局而言。今北坝复冲塌二十丈有余。现在另筹挑挖引溜沟。及设法进埽。此时应办之事。关系重大。阿桂自当在彼督办。冀速蒇工。俟合龙坚固后。再行起程为是。不必因有前日询问之旨。急于回京。至新挑引河。务须极宽极深。方可期掣动大溜。不得存惜费之见。当以从前之浅窄。后致不能得力为戒。坝工进埽。照图内朱笔标识。自新做坝台起。斜向西南进埽。俾挑大溜。由东北趋注引河。庶开放掣溜。更为顺利。至进埽合龙。亦照朱笔横识处施工。仍不离前此所指兜袖之法。自当有益。阿桂等务即悉心妥筹。一面办理。一面覆奏。其现拟另挑之引河。通计不过三百丈易于趱办。阿桂等务须董饬承办各员弁。趱集人夫。上紧赶办。以期速竣。其坝工进埽。必须较前宽厚。逐步培压坚实。方可得济。总之此次办理堵筑事宜。引河必比旧宽深。进埽必加意坚固。以期速收实效。现今河流平缓。上紧趱办。自可速期蒇事。此时惟当以克期赶办为言。使在工人员。共知奋勉。断不可为万一不能即完之说。致众心懈弛。各怀观望。或致因循迟缓不可不慎。亦犹军营进兵。务为必胜之说。使将士咸皆用命。不论地之险易。并得成功。所谓事在人为。阿桂尤所深知也。至于本年节候虽早。然初伏亦在六月初八日。伏汛距今。尚有两月。此时上紧赶办。断无至伏汛时、尚未能蒇工之理。著阿桂等详悉核计。若果如法施工。诸事应手。约计何时可以合龙。先行覆奏。再仪封工次。四月初七日东北风暴。以致塌动坝工。是日京师下午。亦有东北风。可见百里不同风之说。亦不尽确。前日下午。此间西南风甚大。豫省谅亦相同。或将大溜逼向引河。可期畅注。该处情形。实在如何。并著阿桂等据实覆奏。朕于豫省河工一事。昼夜焦劳。而轸念灾黎。尤为悬切。以上苍仁爱民生。无日不诚心默祷。仰祈垂佑。昨又降旨。令阿桂等俟合龙后。于现在施工处所。兴建河神庙。以答神贶。速得工成。今复思古有沉璧礼河之事。因择白玉璧一件并撰拟祭文一道。由驿发往。著阿桂等于接奉后。即诣现做坝工河岸。虔诚致祭。或可冀河神佑助。速得蒇工。至于现在仪封堵筑事。惟在阿桂等实力妥办。不可畏难。亦不宜欲速。以冀天祐神助及早成功。此外亦更无他法。但缺口漫下之工。由贾鲁河、至涡河入淮河。归于洪泽湖。计洪湖不能容纳。则下河被灾必重。此则不可不先事绸缪者。昨已谕萨载、先将清口两坝。及早展拓。不必拘定六十丈之志。即拆至八十丈以外。亦无不可。但东坝难于多拆。自应将西坝展数十丈。使清水畅注。庶为有益。至所闻淮河以下。洪湖以上。有高家湾之地。可以分洩淮水。仍入黄河已令萨载、迅速前往履勘。如果施工有益。即速估计覆奏。及早办理　　

○刑部议覆、大理寺卿虞鸣球奏称、律内五徒三流。各载杖数。至五军发遣。及杂犯三流。总徒四年。杂犯斩绞。准徒五年。俱未载杖数。恐罪重者转得幸免。请照大清会典所载。于律内军遣。及总徒准徒项下。逐一注明等语。查五徒三流。俱仗一百。而总徒准徒、及军遣罪名。律内转未分晰者。满杖至一百而止。名例所载应杖之数。即会典所载并杖一百也。既有定例。未便添改。惟是外省问刑衙门。未晓全律于军犯等到配。或不复照例折责。嗣后除外遣当差之犯。例不加杖外。凡问拟五军。及总徒准徒罪名者。俱于逐案题稿引律出语内、添入。仍依名例。至配所、照应杖之数杖一百。折责发落语句。通行办理。从之　　

○豁除甘肃灵州属河水冲坍废田十五顷三十四亩有奇额赋　　

○戊辰。上以恭谒泰陵、泰东陵、自圆明园启銮　　

○是日驻跸黄新庄行宫　　

○己巳。谕军机大臣等、据阿桂等覆奏、查询豫省堤岸。及现办坝工引河情形各摺。已于摺内批示矣。豫省堤岸工程。由于平日未能先事绸缪致有漫滩冲突之事。姚立德、徐绩、自俱不能辞咎。而姚立德为河工专责。其咎较徐绩尤重。但此时正当赶办要工之时。原可无庸遽办及此。据奏此时若稍露痕迹。恐所属河员。不免愈生观望。所奏亦是。已交工部查核。然总须俟将来工竣后。再行酌夺非目下要务也。至现在赶办引河坝工之事。惟当尽力催督。冀早合龙。庶可克期集事。若豫存一或不能成之见。及此时必办不及之心。则是甘于自画。且恐众人闻之。心生怠惰。殊于办公有碍。阿桂等既知此时若查办历年岁抢工程底案。恐各员传述惊疑。不为无见。今办理坝工合龙。若豫为伏汛前恐不能完之说。众必闻而解体。阿桂等何独未见及此乎。据奏现在南北两坝。又复各进一埽。加紧填压。尚未到底等语。此处河溜已刷深五丈余。下埽自必费力。但南北并进。仍系寻常合龙做法。日渐逼紧。则口门跌刷愈深。似非善策。朕意莫若专就北坝台进埽。斜指西南。使成挑溜之势。可期大溜逼注东北。使引河掣溜顺利。方为妥善。且专就一边进埽。可不致逼紧口门。自不复虑其有跌深之患。若向西南进埽。渐进渐长。或可接至南岸。计南岸水势必浅。借挑溜以筑坝工。不与急溜相争。竟于无意中得以合龙。亦未可定。此实无聊极思之想。不知可如此行否。著阿桂等悉心妥酌。据实速奏。又据称、日内大河之水。紧靠兜水坝内。向北动荡。引河口所堵子埝。渐又汕刷。因复相机。开通河流进口。尚属顺畅。察看下游一带。流亦颇急等语。实属极好机会。此即前旨所云此地西南风大之时也。看来豫省风势。竟与京畿大略相同。此间连日俱系西南风。或吹河流径趋引河。掣动大溜。得以速成。诚为万幸。惟有仰祈天佑神助。即得合龙喜音耳。阿桂等惟当努力赶办。以体朕心。勿再为迁延待时之说。徒令众心观望。致有延误。此旨著由六百里加紧传谕知之。仍著迅速覆奏　　

○是日驻跸半壁店行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千八十


大清高宗法天隆运至诚先觉体元立极敷文奋武孝慈神圣纯皇帝实录卷之一千八十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十四年。己亥。四月。庚午。谕军机大臣等、据陈辉祖奏、大麦渐次成熟。小麦扬花结实。丰收之象已成等语。览之稍为欣慰。及阅粮价单。开封、归德、二府。粟米小麦。较上月稍增。汝宁府粟麦。较上月增减不一。殊不可解。豫省二麦。既可望丰收。今距麦熟不远。何以麦价转增。或因青黄不接之时。市价不能不昂。抑或别有他故。著陈辉祖、查明据实具奏。又前据阿桂等奏、时和驿所冲一带漫地。现在已经涸出。其经由之惠济河。水已归槽。至仪封十六堡决口漫下之处。现俱汪洋一片。其有另冲新河者。旧河淤垫处所俱成沃壤等语。是涸出之地。小民即可乘时耕种。其旧河淤垫。已成沃壤者。既另冲有新河。无庸复还故道。亦可听民垦种。惟仪封以下。汪洋一片之地。贫民耕作难资。必多拮据。但被灾之区。屡经赈恤加赈。兹赈务已毕。恩膏无可复施。因思豫省上年。正届轮免钱粮之年。其因灾蠲免者。即并于轮免之内。今仪封堵筑。尚未蒇工。漫下之水。不能即时涸出。灾地经年淹浸。无由补种。不免艰食之虞。情殊可悯。非寻常被灾可比。著阿桂、袁守侗会同陈辉祖、即速派妥干大员。确切查明。现今漫水未消。不能耕作之州县。共若干处。据实奏明。以便降旨加恩蠲免。用施格外优恤。将此由六百里加紧传谕知之。至现在开挑引溜沟、及坝工进埽情形若何。仍著迅速覆奏　　

○是日。驻跸秋澜村行宫　　

○辛未。孝端文皇后忌辰。遣官祭昭陵　　

○是日。驻跸梁格庄行宫。翼日如之　　

○壬申。上谒泰陵、泰东陵、俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员随行礼　　

○调正红旗汉军副都统黄承恩、为正白旗汉军副都统　　

○赈甘肃庄浪县丞、盐茶厅、安化、正宁、环县、抚彝厅、张掖、山丹、永昌、古浪、宁夏、宁朔、平罗、西宁、秦州、泰安、礼县等十七州、县、厅本年雹水霜灾饥民　　

○癸酉上诣泰东陵。行释服大祭礼　　

○谕、朕于本日恭祭泰东陵。行释服礼。二十七月之制。古礼相沿已久。不得不从。惟是时序易迁。益憎怆慕盖礼有节而哀则无尽耳。至朕躬所释之服。今昔不同。其故当明白宣示。国俗于亲丧。服缟素。百日而除。朕昔遭皇考大故。欲持服三年。圣母谕云。满洲旧俗。服缟素即不薙发。故止能以百日为断。若百日外仍服缟素。亦不当薙发。经二十七月之久。蓄发甚长。不几如汉人之蓄发乎。此必不可行之事。且国俗不薙发即不祭神。而旧制从无三年不祭神之事。缟素百日。已为得中。不宜太过。钦此。朕因敬遵慈训而行。然于释缟素后。仍存缟素之服。盖因其时山陵之礼未蒇。诣几筵则服之。而寻常则遵皇考家法。素服三年前年圣母大事。仍如前缟素百日。百日后、因即释缟素而不存。盖朕即位时。年力正壮。自问可终三年之礼。今春秋已望七。设或精力稍有未逮。存之而弗克尽礼。于心转有不安。此今之所以异乎昔。非敢厚于前而薄于后也。先王制礼。不敢过。亦不敢不及。朕心犹歉然如不足焉。将此通谕中外知之　　

○谕军机大臣等、据阎正祥奏、经过各地方。二麦甚属茂盛。所有亳州蒙城等处。有司加赈。均已放竣。灾民叠邀抚恤。麦熟足资接济等语。亳州蒙城等处。为黄水下游。上年豫省仪封漫口。黄水下注。经由该州县。漫溢田庐。被灾较重。业经降旨抚恤。蠲赈兼施。并于春今加恩展赈。灾氓自可不致失所。但仪封堵筑。现在尚未蒇工。若不能及早合龙。黄水仍不免于漫下。恐昨岁旧淹之处。势复难支。安省上年、正届轮免钱粮之年。其因灾蠲免者。即并于轮免之内。恩膏无可复施。倘灾地复经漫水。经年淹浸。补种无由。难免无艰食之患。情殊可悯。著传谕闵鹗元、即速派委诚干大员。确切查明亳州蒙城等处。河水曾否归槽河旁之水。曾否涸出。可资耕种。黄水设复下注。是否不致再有淹浸之虞。现在贫氓有无拮据情形。详悉据实具奏如实有应行优恤者候朕酌量加恩降旨。将此由五百里谕令知之。仍将查办情形。迅速覆奏　　

○又谕曰、阿桂等覆奏、惟就现做局面。尽此水平可办之时竭力赶办。以期必成。但能如初十以后光景。别无暴涨大风。约计端节前后。坝工可望合龙等语。据称黄河之水。系全溜奔赴。坝根迎溜一面。已有搜根之险。惟赖两坝势均力敌。尚可望速令直趋。若仿兠湾之形。则绕出时。又必撞击下首在内之埽根。均不免前后著重等语。前说原系朕盼望急切。代伊等设想。今阿桂等询之南河将备。既有此虑。自不可勉强从事。复阅图内兠水坝一段。本系挑溜逼注引河。第就图形观之似觉略短。或可接筑使长。与图内兠字相齐逼溜自更当得力此亦朕无聊极思之想。但不知可如此做否。若可照办。现在物料尚敷用否。阿桂等务须悉心妥酌。就该处情形。切实筹办覆奏。不必因有朕旨。稍为迁就。朕从不执成见也。至称引河水势。仍系逐渐低下只须将头二三段略为疏浚即可复旧。其新开引溜沟。现亦加紧挑挖倍令宽深于接入引河处。务带趋下之势。以期能掣大溜等语如此甚好挑挖既上紧查办成功自速。但未知何日得以开放引河。尤切悬望。阿桂即速约计先行奏闻。至两坝口门。现已收至二十丈。如开放引河后。即能掣动大溜。使其全趋东北。畅注无阻。则坝工进埽。自当较易。合龙亦必更妥速而隐固耳。又另摺所称、初十日颁发十堡建庙谕旨是日河流稍平。风势渐转云云。不必为此吉祥语并不宜以此存之于心。惟当努力速办。及早告成。以恤灾黎而副朕怀。方为正道耳此旨著由六百里加紧传谕知之。仍即迅速覆奏　　

○是日。驻跸秋澜村行宫　　

○甲戌。谕军机大臣等、据文绶覆奏、拏获外省及该省逃兵数目一摺。已于摺内详晰批示矣。前因川省逃兵。近来鲜有弋获。恐地方文武各官。见大功久蒇。缉捕稍疎。因谕令文绶、查明军营逃兵。各省实有若干。即行奏闻。并令原派兵之各督抚。一并查明。饬属上紧严拏具奏。续据督抚等奏到。亦俱随时批饬矣。兹文绶摺内称、查核各省逃兵。湖北九十六名。湖南九十七名。云南四十名。贵州五十五名。陕西一百六十八名。甘肃一百五十二名。川省之未获者。尚有七百三十名。逃兵一项。川省独多至盈千。即此可见其政事废弛矣。其余各省。两湖亦俱满百。陕甘又将倍之。惟云贵通计不及百人。然数年来。各省弋获无多皆由地方官平时。漫不经心。督抚等又不实力整饬所致。此等逃兵。受国家豢养之恩。一旦调赴军营。不思奋勉报效。相率潜逃。其情罪实为可恶。倘此时竟任其偷生不缉。将来保无用兵之事。亦何以示惩创乎。朕非不体好生之心。但兵可百年不用。不可一日无备明季纲纪废弛。军无纪律。临阵委靡。纷纷各鸟兽散。驯至败亡。足为殷鉴。凡为封疆大臣。不可不知此意。并于获逃兵正法时。令各绿旗兵目睹知戒。著再传谕有逃兵各省督抚。查明该省未获逃兵若干。严饬所属。实力设法躧缉务获。不得以缉捕虚文塞责致干咎戾　　

○仓场侍郎雅德、蒋赐棨奏、江苏办运洋铜。例由张湾雇觅车辆送京。计运铜十万斤。应用车五十六辆。一时雇觅难齐。若改用船运。较为迅速。请嗣后改车用船。所有脚价。除抵张湾以前。听该员自行办理外。其所张湾运局。仍照运铜事例报销。报闻　　

○旌表守正捐躯陕西白河县民张士珍女张氏　　

○是日。驻跸半壁店行宫　　

○乙亥。谕军机大臣曰、阿桂等何时可以开放引河。朕心悬念甚切。该处另挑之引溜沟。计三百丈施工尚不甚难。即加浚之引河口数段。亦不甚费事。自可克日蒇工但伊等于引河挑成后。谅必俟西南风顺。相机开放。以期得力。昨日此间东北风甚大。恐豫省亦复相同。于放溜甚有关碍。今日已转西南风。惟愿豫省风信相同。冀逼溜趋注东北。庶引河开放。势极畅顺。可以及早合龙。用慰廑注。著再传谕阿桂等。将现挑之引溜沟及疏浚引河。何日可以告竣。定于何日开放。连日该处风色如何。是否须乘西南风之势。再行放溜。详悉查明。迅速据实覆奏。以慰悬盼。此旨著由六百里加紧发往。仍著加紧覆奏　　

○是日驻跸黄新庄行宫　　

○丙子。旌表守正捐躯直隶南和县民王磨头妻祝氏。山东莱阳县民李芬女李氏　　

○是日。驻跸潭柘岫云寺行宫。　　

○丁丑。吏部议准、陕甘总督勒尔谨疏称、甘肃驿传道缺。向系总理通省驿务分巡兰州一府。今驿站事宜改隶各巡道而兰州府所属。有仓库钱粮屯田水利。及庄浪、甘州、西宁、三处经销茶引。若并归别道。稽察难周请将驿传道缺。改为分巡兰州道。兰州一府驿务。仍令该道分管。并请嗣后缺出。改归部选。从之　　

○原任福建巡抚黄检疏报。罗源、晋江、同安、龙溪、海澄、诏安、尤溪、永安、建阳、浦城、霞浦、福安、寿宁、龙岩、诏安厅、长汀、彰化、诸罗、淡防厅、侯官等二十厅、州县乾隆四十三年开垦屯田地三十五顷六十亩有奇　　

○是日。驻跸静宜园。至己卯皆如之　　

○戊寅。谕河工重务关系国计民生。最为紧要。全在河臣平日留心查勘。未雨绸缪。姚立德、自擢任河道总督以来。仅能谨饬自守于修防堵筑机宜。全未讲求。为思患豫防之计。且其平日办理软弱。属员不知警畏。上年仪封漫口屡筑屡冲推原其故。皆由豫省河身宽广。漫滩之水。冲有沟槽。姚立德未能豫计堵塞。以致水涨时。串近堤根。且河形近年。渐已趋逼南岸。姚立德并不早为筹画妥办。因循贻误。所以在在冲决。此皆姚立德经理不善所致。且堵筑仪封漫口。屡有蛰塌。日久未能竣事。物料狼藉。帑项虚糜。姚立德为河防专责。更难辞咎。伊目睹情形若此。亦何颜复为总河乎。姚立德、本系革职留任之员。即著革任。仍留工次效力赎罪。所有河东河道总督员缺。著袁守侗补授。刑部尚书员缺。著胡季堂补授。其刑部侍郎员缺。著杜玉林补授　　

○谕军机大臣等据阿桂等奏、十七八两日。连遇大风。北坝渐有臌裂。至十九日午刻。所做新旧软镶。复冲去八丈。其临水软镶工段。尚有九丈余。均已裂缝。恐亦未能站住等语。览之倍切轸念。然亦无可如何。据称十堡形势南高于北。是以就此施工。使大溜渐归北注。但溜近于北。则北坝实为著重。现既屡次冲塌。更恐愈进愈难。惟由南坝多做。逼向北首。如挑水坝之式。逼溜北入引河。尚为得势。现在专由南坝进埽。使大溜愈近北岸等语。所见甚是。祇可如此办理。但伊等前此奏称、黄河之水。非一线单走。乃系全溜奔赴。坝根迎溜一面。已有搜根之险。惟是两坝势均力敌。尚可望束令直趋等语。是南北坝工。虽经改做。而挑溜情形。易地皆然。由此坝进埽斜逼。既虑大溜专趋南岸。则由南坝多做。逼向北首。独不虑溜势专逼北岸乎。虽引河引沟俱在北岸。然各处堤岸。俱不甚坚固。亦不可不加意豫防至南岸所进之埽。必须倍加宽厚。下桩稳实。使溜势不能动摇。方为妥善。又据称、十九日冲去软镶时。守备张位、张进明、外委赵遇祥、及河兵十四名。俱随埽落水。分头捞救。始得救起员弁兵丁十名。其河兵申克镶、娄孟魁、苏其顺、刘兴隆等四名未经捞获等语。申克镶等四名。因公事捐躯殊堪轸恻。著照阵亡例、咨部议恤。其落水之守备张位、陈进明著遇有应升之缺。即行奏补。所有外委河兵。著加赏赉。以示优恤。又据称、现挑之引溜沟。并收拾之正引河。务令加倍宽深。以期畅达。约计二十十四五日完工等语。今日正系二十四日。若引沟挑成。风势甚顺。自可即行开放。抑或尚俟南坝进埽稍长。方议开放。著阿桂等即速奏闻。以慰廑念。此旨著由六百里加紧发往。仍著加紧覆奏　　

○又谕、前因豫省堵筑漫口。尚不蒇工。安徽亳州蒙城等处。为黄水下游。经年淹浸。补种无由。灾民难免无艰食之虞。已有旨谕闵鹗元、详悉查明。据实覆奏。候朕酌量加恩降旨。本日闵鹗元、奏到地方情形摺内。称亳州北乡。与豫省接壤武家河等处。濒河洼地。因春水倐长倐落。间有未经种麦者。亦属无多。现在饬令该州、督令农民。设法疏洩。以期补种秋禾等语。是亳州所属未经涸出之地。尚属无多。其蒙城一县情形若何。未经奏及。著传谕萨载、闵鹗元、速遵前旨。将亳州蒙城等处、河水下注之处。曾否涸出。现在贫氓。有无拮据情形。据实迅速覆奏。又据阿桂等查奏。豫省灾地。现在实难豫定。统俟秋徵之前。再将实在情形查明。据实分别具奏请旨。至现在被淹户口俟麦收已毕。各工完竣之后。查明实在无力者。照夏灾之例。借给两月口粮。如将来工竣时。涸出之地。尚可赶种。并请借给耔种。以资接济等语。已如所议矣。亳州、蒙城、所被不过偏灾。现在尚可无庸办及。设仪封漫口不能即合。其漫下之水。恐不免仍有冲溢之处。或有应仿照豫省办理者。并著萨载等、切实查明覆奏。将此由六百里谕令知之。仍即由驿迅速覆奏。寻奏、夏令为水势正长之际。上游来水。尚未断流。淹及低洼麦地者。计有亳州、蒙城、怀远、凤阳、宿州、五处。内亳州东北二乡。被淹较广。其四处、止系河涯洼地。较亳为轻现饬员履勘。如有与豫省情形相似者。一体查办。若所伤不过一隅。按照轻重。酌给耔种。报闻　　

○己卯。上御演武厅、阅健锐营操。奖赏有差　　

○以山西按察使李承邺、为四川布政使　　

○缓徵广西兴安、灵川、永福、全州、马平、雒容、来宾、象州等八州、县、乾隆四十三年旱灾额赋　　

○庚辰。上回圆明园　　

○礼部议覆、陕甘总督勒尔谨、学政童凤三疏称、甘省惟宁夏一府。设有商学。岁科两试。取进文童各八名。岁试取进武童八名。该处商人。俱系平凉、庆阳、宁夏等府属各州县人承充。并无外省正商。间有一二山西陕西人。在彼帮办盐务。俱系平凉等府商人、出结收考。所有宁夏额设商学。请裁。归入本州县应试。其现在商籍举人、贡监文武生员。亦令收归原籍。文生员内。廪增改为候增候廪。与本籍生员。照考案新旧间补。仍照原廪食饩年分。挨次出贡。应如所请。从之　　

○辛巳。上诣恩佑寺、恩慕寺、行礼
  </div>
  <div class="pagination">
   <a href="清实录乾隆朝实录_page1418.html">
    上一页
   </a>
   <span>
    ...
   </span>
   <a href="清实录乾隆朝实录_page1414.html">
    1414
   </a>
   <a href="清实录乾隆朝实录_page1415.html">
    1415
   </a>
   <a href="清实录乾隆朝实录_page1416.html">
    1416
   </a>
   <a href="清实录乾隆朝实录_page1417.html">
    1417
   </a>
   <a href="清实录乾隆朝实录_page1418.html">
    1418
   </a>
   <span class="current-page">
    1419
   </span>
   <a href="清实录乾隆朝实录_page1420.html">
    1420
   </a>
   <a href="清实录乾隆朝实录_page1421.html">
    1421
   </a>
   <a href="清实录乾隆朝实录_page1422.html">
    1422
   </a>
   <a href="清实录乾隆朝实录_page1423.html">
    1423
   </a>
   <a href="清实录乾隆朝实录_page1424.html">
    1424
   </a>
   <span>
    ...
   </span>
   <a href="清实录乾隆朝实录_page1420.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
