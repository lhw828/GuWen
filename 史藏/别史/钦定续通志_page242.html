<!DOCTYPE html>
<html>
<head>
    <meta charset="UTF-8">
    <title>钦定续通志 - 第 242 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 242 页/共 284 页</h1>
    <div class="content">
　　钦定续通志卷四百九十九
　　钦定四库全书
　　钦定续通志巻五百
　　列传
　　元【五十四】
　　察罕特穆尔【库库特穆尔】　逹实巴图尔
　　庆通　　　　　　　　　伊苏
　　彻里特穆尔　　　　　　纳琳
　　巴延特穆尔　　　　　　刘哈喇布哈
　　舒穆噜宜孙　　　　　　穆尔济苏
　　察罕特穆尔字廷瑞系出北庭曽祖库库台元初随大军収河南祖柰台父阿噜威皆家河南为颍州沈丘人察罕特穆尔防笃学尝应进士举有时名居常慨然有当世之志至正十一年盗发汝颍不数月江淮诸郡皆陷朝廷徴兵致讨卒无成功十二年察罕特穆尔乃奋义起兵沈丘之子弟从者数百人与信阳之罗山人李思齐合兵同设竒计袭破罗山朝廷授察罕特穆尔汝宁府逹噜噶齐于是所在义士俱将兵来防得万人自成一军屯沈丘数与贼战辄克防十五年贼势滋蔓由汴以南陷邓许嵩洛察罕特穆尔兵日益盛转战而北遂戍虎牢以遏贼锋贼乃北渡盟津焚掠至覃懐河北震动察罕特穆尔进战殱之无遗类河北遂定朝廷竒其功除中书刑部侍郎苖军以荥阳叛察罕特穆尔夜袭之虏其众几尽乃结营屯中牟已而淮右贼众掠汴以西来捣中牟营察罕特穆尔结阵待之以死生利害谕士卒士卒贾勇决死战贼势披靡不能支弃旗鼓遁追杀十余里军声益振十六年升中书兵部尚书继而贼西陷陜州断殽函势欲趋秦晋知枢宻院事逹实巴图尔方节制河南军调察罕特穆尔与李思齐往攻之夜拔殽陵立栅交口险且固贼转南山粟给食以坚守攻之猝不可拔察罕特穆尔乃焚马矢如炊烟状以疑贼而夜提兵拔灵寳城守既备贼始觉不敢动即渡河陷平陆掠安邑蹂晋南鄙察罕特穆尔追袭之贼囬扼下阳津赴水死者甚众相持数月贼皆遁溃以功加佥河北行枢宻院事十七年贼寻出襄樊陷商州攻武闗直趋长安分掠同华诸州三辅震恐陜西省台来告急察罕特穆尔即领大众入潼闗与贼遇战輙胜贼党皆溃走南山入兴元朝廷嘉其功授陜西行省左丞未几贼出自巴蜀陷秦陇据巩昌遂窥鳯翔察罕特穆尔即分兵守鳯翔遣谍者诱贼贼果来围之察罕特穆尔自将铁骑昼夜驰二百里往赴分军张左右翼掩击之城中军亦鼓噪而出内外合击贼大溃斩首数万级余党皆遁闗中悉定十八年山东贼分道犯京畿朝廷徴四方兵入卫诏察罕特穆尔以兵屯涿州察罕特穆尔即留兵戍清湫义谷屯潼闗塞南山口以备他盗自将鋭卒往赴召【按顺帝纪至正十八年诏察罕特穆尔屯陜西与本传异】而曹濮贼方分道逾太行焚上党掠晋冀陷云中雁门代郡烽火数千里察罕特穆尔先遣兵伏南山阻隘自勒重兵屯闻喜绛阳贼果走南山伏兵横击之贼皆弃辎重走山谷其得南还者无几乃分兵屯泽州塞碗子城屯上党塞吾儿谷屯并州塞井陉口以杜太行诸道贼屡至守将数战却之河东悉定进陜西行省右丞兼行台侍御史同知河南行枢宻院事于是诏察罕特穆尔守御闗陜晋冀抚镇汉沔荆襄便宜行事察罕特穆尔益务练兵训农以平定四方为己责是年安丰贼刘福通等陷汴梁造宫阙易正朔号召羣盗巴蜀荆楚江淮齐鲁辽海西至甘肃所在兵起察罕特穆尔乃北塞太行南守巩洛而自将中军军沔池防叛将周全弃覃懐入汴城合兵攻洛阳察罕特穆尔下令严守备别以竒兵出宜阳自将精骑发新安来援贼至城下见坚壁不可犯遂引去因追至虎牢塞成臯诸险而还拜陜西行省平章政事仍兼同知行枢宻院事便宜行事十九年察罕特穆尔图复汴梁以大军次虎牢先发逰骑南道出汴南畧归亳陈蔡北道出汴东水陆竝下畧曹南防黄陵渡乃大发秦兵出函闗过虎牢晋兵出太行逾黄河俱防汴城下首夺其外城自将铁锜屯杏花营诸将环城而垒贼屡战辄败乃夜伏兵城南旦日遣苖军畧城而东贼出追伏兵鼓噪起击败之又令弱卒立栅外城以饵贼贼出争之弱卒佯走因突铁骑纵击悉擒其众贼自是益不敢出谍知城中食尽乃与诸将议各分门而攻夜斩闗而入遂拔之刘福通奉其伪主从数百骑出东门遁走获伪后及贼妻子数万伪官五千符玺印章寳货无算河南悉定以功拜河南行省平章政事兼知河南行枢宻院事陜西行台御史中丞仍便冝行事先是中原乱江南海漕不复通京师屡苦饥至是河南既定江浙海漕复至察罕特穆尔乃分兵镇闗陜荆襄河洛江淮而重兵屯太行营垒旌旗相望数千里乃谋大举以复山东二十一年谍知山东羣贼自相攻杀而济宁田丰降于贼察罕特穆尔乃舆疾自陜抵洛大防诸将分道竝进而自率铁骑渡孟津逾覃懐鼓行而东复冠州东昌师至盐河遣其子库库特穆尔及诸将等以精卒五万捣东平与东平贼遇两战皆败之直抵其城下察罕特穆尔以田丰据山东乆军民服之乃遗书谕以逆顺丰及王士诚皆降遂复东平济宁时大军犹未渡羣贼皆聚济南而出兵齐河禹城以相抗察罕特穆尔分遣竒兵取间道出贼后南畧泰安逼益都北徇济阳章丘中循濒海郡邑乃自将大军渡河与贼将战于分齐大败之进逼济南城而齐河禹城俱来降南道诸将亦报防再败益都兵于好石桥东至海滨郡邑闻风送欵攻围济南三月城乃下诏拜中书平章政事知河南山东行枢宻院事陜西行台中丞如故遂移兵围益都百道竝进贼悉力拒守复掘重堑筑长围遏南洋河以灌城二十二年山东俱平独益都孤城未下田丰王士诚隂结贼复图叛乃请察罕特穆尔行观营垒左右请以力士从不许乃从轻骑至其营遂为所刺讣闻帝震悼诏封忠襄王諡献武及葬赐赙有加改封颍川王諡忠襄封其父阿噜威汝阳王后又进封梁王子库库特穆尔
　　库库特穆尔本姓王小字保保察罕特穆尔甥也自防养为子察罕既遇害诏即军中拜库库特穆尔太尉中书平章政事知枢宻院事仍总父兵库库特穆尔既领兵柄衔哀讨贼贼守益固乃穴地以入拔其城取田丰王士诚之心祭其父分兵取莒州山东悉平博啰特穆尔自察罕特穆尔既没复数以兵争晋冀帝虽屡解谕之而讐隙日深防朝臣鲁逹实圗沁特穆尔得罪于皇太子奔于大同为博啰特穆尔所匿帝宻令博啰特穆尔隐其迹而丞相绰斯戬宦者保布哈皆附皇太子必穷竟其事皇太子方倚重库库特穆尔库库特穆尔驻太原与博啰特穆尔搆兵相持不可解二十四年诏数博啰特穆尔罪削其官职而夺其兵博啰特穆尔不受诏遂遣兵逼京师杀绰斯戬保布哈复与鲁逹实图沁特穆尔兵同犯阙库库特穆尔遣部将白索珠以万骑入卫与战不利遂奉皇太子奔太原博啰特穆尔入朝据相位白索珠将二万骑屯渔阳为朝廷声援二十五年库库特穆尔以太子令举兵讨博啰特穆尔入大同进薄京师帝乃杀博啰特穆尔于朝诏皇太子还京库库特穆尔亦扈从入朝拜左丞相居两月请南还视师是时江淮川蜀多失陷皇太子累请出督师而帝难之乃封库库特穆尔河南王俾总天下兵而代之行库库特穆尔于是分省以自随官属之盛几与朝廷等而用孙翥赵恒等为谋主二十六年北渡居懐庆又移居彰徳初李思齐与察罕特穆尔同起义师齿位相等及是库库特穆尔总其兵思齐心不能平而张良弼孔兴图鲁卜等亦皆以功自恃各懐异见莫肻统属库库特穆尔乃遣闗保和尔齐以兵西攻良弼而思齐亦与良弼合兵连不能罢库库特穆尔始受命南征顾乃退居彰徳又惟务用兵陜西朝廷因疑其有异志初皇太子之奔太原也欲用唐肃宗灵武故事库库特穆尔不从及还京师皇后竒氏传防令库库特穆尔以重兵拥太子入城欲胁帝禅位库库特穆尔知其意比至京城三十里即散遣其军由是皇太子心衔之及是屡趋其出师江淮库库特穆尔遣弟托音特穆尔及部将鄂勒哲摩该以兵往山东而西兵互相胜负终不解帝又下诏和解之顾乃戕杀诏使而跋扈之迹成矣二十七年帝命皇太子亲出总天下兵马分命库库特穆尔肃清江淮李思齐进取川蜀图噜与张良弼孔兴图鲁卜等取襄樊王信守山东然诏书虽下皇太子亦竟止不行而分兵之命库库特穆尔终扞拒不肯受于是摩该闗保等皆叛之列其罪状闻于朝举兵共攻之皇太子用萨兰托里特哩实克巴延特穆尔李国鳯等计立抚军院总制天下军马专备库库特穆尔以摩该等能倡大义赐号忠义功臣十月诏落库库特穆尔太傅中书左丞相依前河南王以汝州为食邑与弟托音特穆尔同居河南府凡库库特穆尔所总诸军在帐前者命白索珠和尔齐领之在河南者李克彞领之在山东者伊苏领之在山西者萨兰托里领之在河北者摩该等分领之库库特穆尔既受诏即退屯泽州诏又命图噜与李思齐张良弼孔兴图鲁卜率兵东向以正天讨二十八年朝廷命左丞孙景益分省太原闗保以兵为之守库库特穆尔即遣兵据太原而尽杀朝廷所置官【谨按通鉴辑览】
　　【御批库库特穆尔前与李思齐等兵连祸结尚属私怨相寻至是则竟入据太原尽杀朝廷所置官吏显然相抗直是叛矣论者或谓库库特穆尔后此孤军塞外犹然力战不屈使得角逐中原国事尚未可知而归其咎于太子挟嫌轻加削夺驱而为博啰特穆尔之续坐致宗社沦亡其所以责太子者诚当然彼时明兵已尽有山东渐将由汴入陜即使库库特穆尔奋志勤王亦未必即能恢复疆宇中兴社稷乃冈恤国家之患不御外侮而转成内讧累世忠勤至此而隳何其盭也】皇太子乃命魏赛音布哈及闗保以兵与思齐良弼诸军夹攻泽州天子又下诏削夺库库特穆尔爵邑令诸军共诛之二月库库特穆尔退守平阳闗保遂据泽潞二州与摩该合时李思齐张良弼孔兴图鲁卜与库库特穆尔相持既乆明兵时已及河南思齐良弼乃解兵大掠而归七月摩该闗保进攻平阳数请战不出一日谍知摩该分军掠祁县即夜出薄其营大败
　　其众摩该闗保皆就擒朝廷闻之遽罢抚军院而特哩实克巴延特穆尔李国鳯等以误国受黜库库特穆尔因上疏自陈帝亦悔悟下诏涤其前非时明兵已定山东河洛中原俱不守闰七月帝复命库库特穆尔仍前河南王太傅中书左丞相以兵南讨伊苏趣山东图噜出潼闗李思齐出七盘金商以图复汴洛未几伊苏兵溃图噜思齐兵亦未尝出而库库特穆尔又退守太原不复敢南向已而明兵廹京城帝北奔国遂以亡及明兵至太原库库特穆尔即弃城遁西奔于甘肃
　　逹实巴图尔曽祖耨埒祖伊苏岱尔有传父囊嘉特以世袭万户镇守罗罗宣慰司土人作乱捕获有功举充船桥万户出征云南升大理宣慰司都元帅至正十一年特除四川行省参知政事从平章耀珠讨贼于荆襄【按顺帝纪逹实巴图尔除陜西行省叅政及耀珠讨荆襄事并在至正十二年与本传异】时耀珠既平江陵逹实巴图尔请自攻襄阳十二年进次荆门用宋廷杰计招募义丁二万编排部伍申其约束行至蛮河贼守要害兵不得渡即令屈万户率竒兵由间道出其后首尾夹攻贼大败追至襄阳生擒伪将三十人斩之贼自是闭门不复出逹实巴图尔乃内列八翼包络襄城外置八营军岘山楚山以截其援自以中军四千据虎头山以瞰城中城中民受围日乆夜半二人缒城叩营门愿为内应约以五月朔四更攻城至期民垂绳以引官军城遂破伪将王权西走遇伏兵被擒襄阳遂平以其弟实勒们为襄阳逹噜噶齐子博啰特穆尔为云南行省理问比贼再犯荆门安陆沔阳逹实巴图尔辄引兵败之十三年定青山荆门诸寨畧均房平谷城破武当山寨数十获伪将杜将军进攻峡州破伪将赵明逺寨升四川行省右丞十四年复峡州升四川行省平章政事兼知枢宻院事总荆襄诸军五月命伊苏乌尔图华代守中兴荆门令逹实巴图尔以兵赴汝宁寻诏与台哈布哈防军讨安丰复苖军所据郑均许三州又复河隂巩县十五年命逹实巴图尔代台哈布哈管领一应诸王藩将兵马便宜行事拜河南行省平章政事进次许州长葛与刘福通野战为其所败将士奔溃至中牟收散卒团结屯种贼复来刼营掠其辎重刘哈喇布哈来援大破贼兵复驻汴梁东南调兵进讨大败贼于太康遂复亳州伪宋主小明王遁十六年朝廷差托欢知院来督兵逹实巴图尔父子亲与刘福通战不利移驻陈留攻取夹河贼寨次高柴店偪太康贼乗夜来刼以有备亟遁火而追之比晓督阵力战縁城入其郛斩首数万擒伪将军张敏孙韩等九人杀伪丞相王罗二人太康悉平遣博啰特穆尔告防京师帝赐劳内殿王其先臣二世拜河南行省左丞相仍兼知枢宻院事守御汴梁升实勒们云南行省左丞博啰特穆尔四川行省左丞十七年诏朝京师加开府仪同三司太尉四川行省左丞相取沟城东明长垣三县诏遣知院逹尔玛实哩来援为刘福通所杀逹勒逹诸军皆溃逹实巴图尔力不能支退驻石村朝廷颇疑其玩寇失机使者促战相踵贼觇知之诈为达实巴图尔通和书遗诸道路使者得之以进逹实巴图尔觉知忧愤死子博啰特穆尔别有传
　　庆通字明徳喀喇氏祖莽赉特穆尔父乌鲁斯皆封益国公庆通以勲臣子孙给事内廷遂长宿卫授大宗正府掌判三迁为上都留守又累迁为辽阳行省平章政事以寛厚为政辽人徳之至正十年迁平章行省江浙适时承平颇沉湎于宴乐凡遗逸之士举校官者辄摈斥不用由是不为物论所与明年盗起汝颍蔓延江浙江东浙西郡县所在不守庆通分遣僚佐以次克复既乃招徕流离俾安故业发官粟以赈之民頼以存活者甚众十四年托克托以太师右丞相统大兵南征一切军资甲仗谷粟薪藁之属咸取具于江浙庆通规措有方陆运川输千里相属朝廷頼之明年盗起无锡庆通谕以祸福皆投戈解甲请为良民十六年平江湖州陷义兵元帅芳嘉努屯杭城之北闗刼掠财货白昼杀人民以为患庆通言于丞相逹实特穆尔数其罪斩首以徇民大悦继而苖军帅杨谔勒哲守杭城授江浙行省右丞以功自骄求娶庆通女庆通不许时苖军势甚张逹实特穆尔方倚以为重强为主婚庆通不得已以女与之明年出镇海宁州居二年召拜翰林学士承防改淮南行省平章政事未行仍任江浙十八年拜江南行台御史大夫时南行台治绍兴所辖诸道皆阻絶不通温台诸郡则制于方国珍杭苏诸郡则据于张士诚宪台纲纪不复可振二十年召还朝由海道趋京师拜中书平章政事【按元宰相年表至元二十年平章政事凡七人而不载庆通与此传异】有谮其子噶勒桑私通宫人者帝怒杀之庆通因鞅鞅不得志移疾家居日饮酒以自遣二十五年诏拜陜西行省左丞相时李思齐拥兵闗中庆通御之以礼待之以和居三年闗陜用宁召还京师二十八年明兵逼京城帝与皇太子及六宫宰臣近戚皆北奔命淮王特穆尔布哈监国庆通为中书左丞相以辅之京城破淮王与庆通出齐化门皆被杀
　　伊苏古人倜傥有能名由宿卫厯迁宣政院参议至正十四年河南贼芝麻李据徐州伊苏从太师托克托南征徐州城坚不可猝拔用伊苏计以巨石为礟昼夜攻之破其南闗外城贼遂遁以功除同知中政院事继又领军从父太尉伊彻察喇征淮西防贼围安丰即往援之渡淮无舟因策马而过贼大骇撤围去进攻濠州有诏班师乃还升将作院使复从太尉征淮东取盱眙迁淮南行枢宻院副使升同知枢宻院事讨贼淮州大败之贼航海袭山东尽有其地伊苏计贼必乘胜北侵急引兵还击之复滕兖二州及费邹曲阜宁阳泗水五县未几复泰安州及平隂肥城莱芜新泰四县又平安水等五十三寨升知枢宻院事讨蒲台贼杜黒儿擒送京师磔之东昌贼将北冦道出陵州伊蒲邀击之斩获殆尽复阜城县诏以军屯单家桥断贼北路贼转攻长芦伊苏与战矢贯左手不顾转鬭无前杀贼五百余人于是分兵下山寨民争来归拜中书平章政事改行省淮南雄州蔚州贼继起伊苏悉平之知枢宻院事刘哈喇布哈所部卒掠懐来云州欲为乱伊苏击灭其首祸者悉降其众贼陷大宁诏伊苏讨之贼大败遂拔大宁擒首贼汤通周成等三十五人磔于都市召入觐进知枢宻院事既而贼雷特穆尔布哈程思忠等陷永平诏伊苏出师遂复滦州及迁安县时辽东郡县惟永平不被兵储粟十万刍藁山积贼乗间窃入坚守不可下伊苏数与战获伪帅二百余人复昌黎抚宁二县擒雷特穆尔布哈送京师贼乃乞降于参政彻尔特穆尔请命于朝诏许之命伊苏退师伊苏度贼必以计怠我师乃严备以侦之程思忠果弃城遁追至瑞州杀获万计贼遂东走诏还京师拜辽阳行省左丞相知行枢宻院事抚安迤东兵农委以便宜开省于永平总兵如故金复海盖干王等贼竝起伊苏分兵防其冲突贼乃转攻大宁为守将王聚所败斩其渠魁众溃皆西走伊苏虑贼窥上都即调右丞和琳台提兵防上都简精鋭自蹑贼后贼果寇上都和琳台击破之贼又大溃永平大宁始平乃分命官属劳来安辑其民使什伍相保以事耕种二十四年博啰特穆尔与右丞相绰斯戬宦者保布哈有怨遣兵犯阙执二人以去伊苏遂拜中书左丞相博啰特穆尔复犯阙京师大震皇太子统兵迎于清河命伊苏军于昌平一军皆无鬭志不战而溃皇太子奔太原博啰特穆尔遂入京城为中书右丞相二十五年皇太子与库库特穆尔谋清内难承制调诸省诸王兵入讨博啰特穆尔博啰特穆尔乃分遣伊苏率兵南御库库特穆尔部将珠展摩该等伊苏谋于众皆谓博啰特穆尔所行狂悖遂勒兵归永平西连太原东连辽阳军声大振博啰特穆尔患之遣其将姚巴延布哈以兵往讨伊苏袭破其军擒姚巴延布哈博啰特穆尔大恐自将讨伊苏至通州大雨三日乃还事败伏诛二十七年诏以伊苏为中书右丞相分省山东二十八年明兵取出山东伊苏御于莫州众溃乃尽掠莫州残民北遁
　　彻尔特穆尔阿鲁威氏祖父累立战功为西域大族彻尔特穆尔幼沈毅有大志早备宿卫擢中书直省舍人遂拜监察御史时右丞相特们徳尔用事道路侧目彻尔特穆尔抗言厯诋其奸特们徳尔欲中伤之防山东水盐课大损除山东转运司副使甫浃月补其亏数皆足转刑部尚书京师豪右惮之不敢犯法而以非罪丽法者多所全脱天厯二年拜中书右丞寻升中书平章政事出为河南行省平章政事黄河清有司以为瑞请闻于朝彻尔特穆尔曰臣忠子孝天下治百姓安乃为瑞余何益于治嵗大饥彻尔特穆尔辄发仓廪赈之乃防请専擅之罪文宗大悦至顺元年云南布呼叛以知行枢密院事总兵讨之所过秋毫无犯贼平赏赉甚厚悉分赐将士师旋除留守上都迁江浙行省平章政事以严厉为政部内肃然寻召拜御史中丞风纪大振至元元年拜中书平章政事首议罢科举又欲损太庙四祭为一祭监察御史吕思诚等列其罪状劾之帝不允时罢科举之诏已书而未用寳参政许有壬入争于太师巴延反覆详辨巴延心然其言而议已定不可中辍乃温言慰解之翌日崇天门宣诏特令有壬为班首以辱之有壬遂移疾不出初彻尔特穆尔之在江浙也防行科举驿请考官供张甚盛心颇不平故其入中书以罢科举为第一事彻尔特穆尔尝斥武宗为那壁那壁者犹谓之彼也又尝以妻弟阿尔和硕女为己女冒请珠袍等物于是台臣复劾其罪而巴延亦恶其忤已欲斥之诏贬彻尔特穆尔于南安卒于贬所
　　纳琳高智曜之孙睿之子也大徳六年纳琳以名臣子入备宿卫延祐初累迁至监察御史以言事忤防仁宗怒叵测中丞多尔济力救之乃解天厯元年除杭州路总管锄奸去螙吏畏民説明年改江西亷访使南昌嵗饥纳琳遽出廪粟以赈全活甚众平章政事巴克实呼图克贪纵不法纳琳劾罢之至正七年积官至御史大夫所荐用御史必老成更事者八年请老不许加太尉御史劾罢之退居姑苏十二年江淮盗起帝命为南台御史大夫纳琳承诏即起仍命兼太尉设僚属总制江浙江西湖广三省军马至则修筑集庆城郭防杭城失守淮南行省平章政事实勒们引兵往援纳琳止之使先救宣城乃调典瑞院使托果齐率防古军应之大破贼于堈下门宣州以安已而贼陷徽州广徳常州宜兴溧水溧阳蔓延丹阳金坛句容略上元江宁游兵至钟山集庆甚危纳琳乃力疾治兵部署守备遣使求援于湖广行省平章政事额森特穆尔不应复遣监察御史郑鄈力促其行额森特穆尔乃引步骑至台城入候纳琳疾纳琳喜即闻于朝已而额森特穆尔战屡胜【按顺帝纪至正十二年湖广行省平章政事额森特穆尔驻军沙河军溃还京师仍为御史大夫与托克托传所载畧同与此互异】江浙行省平章政事萨木丹巴勒右丞佛嘉律亦引兵来防所在羣贼皆败州郡悉平十三年纳琳固请谢事从之命太尉如故乃退居庆元十六年诏以江南行台移至绍兴复以纳琳为御史大夫仍太尉明年移治绍兴十八年赴召由海道入朝阻风而还十九年复由海道入京山东俞寳率战舰断粮道纳琳命其子昂阿及同舟人拒之破其众于海口抵京师帝遣使劳之皇太子亦馈酒脯而纳琳感疾日亟卒于通州
　　巴延特穆尔字珍卿唐古鄂摩克氏早备宿卫厯事武宗仁宗英宗天厯初由太常署丞拜监察御史累迁至江浙行省平章政事至正十二年蕲黄贼徐寿辉兵陷湖广侵江东西诏巴延特穆尔率军讨之时湖广平章政事额森特穆尔江西平章政事桑节江南行台御史中丞曼济哈雅皆以兵驻太平宿留不进巴延特穆尔至乃与俱前败贼于丁家洲遂复铜陵县擒其贼帅复池州分遣万户普贤努屯阳陵王建中屯白面渡律尔讨无为州而自率镇抚布哈万户明安驻池口以防遏上流已而江州再陷桑节死之曼济哈雅及威顺王库春布哈军俱溃安庆被围益急遣使求援诸将欲自守信地巴延特穆尔曰安庆与池止隔一水今安庆固守是其节也救患之义我何可缓且上流官军虽溃然皆百战之余所乏者钱谷器具而已即大发帑藏周之溃军皆集两军之势复振安庆之围遂解十三年贼复攻池州众且十万诸县应之巴延特穆尔谋于诸将乘贼新至疲弊分番与战大败之擒其伪帅俘斩无算诸县复平遂乘胜率舟师以进四战皆防进复江州留兵守之攻蕲州擒其伪帅邹普泰遂克其城进兵道士洑焚其栅抵兰溪口贼之巢曰黄连砦又克而殱之分兵平两巴河于是江路始通与曼济哈雅四川行省参知政事哈喇圗左丞桑圗实哩西宁王英实军合而湖广左丞巴延布哈等军皆会分道攻蕲水县拔其伪都获伪将相而下四百余人徐夀辉仅以身免时丞相托克托方总戎南征闻诸贼已破乃分檄诸军而以巴延特穆尔独控长江十六年复以军守池州卒巴延特穆尔特身亷介其为将所过不受礼遗宴犒民不知有兵性至孝防养于叔父阿珠事之如亲父云
　　刘哈喇布哈其先江西人倜傥好义不事家产居燕赵有年遂为特黙齐军户至正十二年颍亳盗起朝廷以台哈布哈为河南行省平章政事总兵讨之哈喇布哈上书陈十事其七言兵机及攻守方畧台哈布哈大喜即辟为掾史未几奏除左右司都事俾统前八翼军为先锋明号令信赏罚士皆乐为之用料敌成败所向无失是时逹实巴图尔军溃于长葛收集散卒复屯中牟哈喇布哈军于汴梁南彭子冈有自长葛来者言总兵官已为贼所败次中牟哈喇布哈曰贼既防兵必再至我不可不往援遂整兵而前既而有使驰报夜四鼓贼从洧川渡河未知其所向哈喇布哈曰是必袭逹实巴图尔营耳我行已缓不及事不若以精鋭断贼归路覆之必矣于是领军徐行天未明伏其归路贼果袭逹实巴图尔营大掠锱重而囘伏军四起贼大败尽俘之当是时逹实巴图尔虽以平章政事总大兵而哈喇布哈功名与之相埒十八年毛贵率贼由河间趋直沽遂犯漷州畧桞林直逼几甸枢宻副使逹国珍战死京师大震哈喇布哈时为同知枢宻院事奉诏以兵拒之战于栁林贵众悉溃退据济南京师乃安后迁河南行省平章政事卒初哈喇布哈与信州人倪晦同事台哈布哈为掾史晦涉书史精文墨机识警敏台哈布哈深委任之言无不从而哈喇布哈或有所论白多沮不行由是心衔之及台哈布哈事败走诣求援哈喇布哈不能曲为保全乃缚其父子送京师致之死时论以是少之舒穆噜宜孙宋申之御史大夫额森五世孙也父继祖为沿海上副万户镇台州皇庆初移镇婺处两州驭军严肃平宁都寇有战功为学本于经术兼通名法纵横天文地理术数方技释老之説见称荐绅间宜孙嗜学问长于诗歌以廕袭父职为沿海上副万户守处州及嫡弟厚孙长即让职退居台州至正十一年方国珍起海上江浙行省檄宜孙守温州宜孙即起任事闽寇犯处州复檄宜孙以兵平之以功升浙东宣慰副使时处之属县山寇并起宜孙复奉省檄往讨之至则筑处州城为御敌计十七年行省丞相逹实特穆尔承制授宜孙行枢宻院判官分院治于处州以刘基为其院经歴苏友龙为照磨宜孙又辟郡人胡深叶琛章溢参谋军事处为郡山谷聨络盗贼慿据险阻辄窃发不易治宜孙用基等谋或以兵或诱以计未几皆殱殄无遗类寻升同佥行枢宻院事当是时天下多故所在守将各自相保浙东则宜孙在处州穆尔济苏在绍兴为称首十八年明兵取兰谿且逼婺而宜孙母实在婺城宜孙泣曰义莫重于君亲食禄而不事其事是无君也母在难而不赴是无亲也即率胡深等赴援至婺败绩而还明年明兵入处州宜孙将数十骑走福建境上欲图报复而所至人心已散事不可复为叹曰处州吾所守者今吾势已穷无所于往不如还处境死亦为处州耳既还至庆元县为乱兵所害追封越国公諡忠愍穆尔济苏宁夏人也字善卿至正十四年进士授绍兴路録事司逹噜噶齐苗军帅杨鄂勒哲在杭纵军钞掠莫敢谁何民甚苦之俄有至绍兴城中强夺人马者穆尔济苏擒斩数人苗军乃惧不敢复至其境防江南行台移治绍兴檄穆尔济苏为行台镇抚乃大募民兵为守御计处州山贼焚掠婺境与舒穆噜宜孙夹攻其巢穴平之省臣逹实特穆尔承制授行枢宻院判官分院治绍兴方国珍遣兵侵据属邑穆尔济苏曰国珍本海贼今既降为大官而复来害吾民可乎欲率兵往问罪先遣部将黄中取上虞时朝廷方倚国珍资其舟运粮而御史大夫拜珠克与国珍素通赂情好甚厚愤穆尔济苏擅举兵且恐生变使人召至私第与计事至则令左右以铁锤挝死之断其头掷厠溷中黄中乃率众复讐尽杀拜珠克家人及台府官掾史独留拜珠克不杀御史珍通纠言拜珠克隂害帅臣几致激变于是诏削拜珠克官职安置湖州而穆尔济苏之寃始白















　　钦定续通志巻五百
　　钦定四库全书
　　钦定续通志巻五百一
　　外戚传
　　【臣】等谨按外戚一门唐书以前秪载后妃之父兄弟侄縁帝室之外家故谓之外戚自宋史载柴宗庆王贻永诸人兼及尚主者实始滥觞辽金元史因仍其例登载稍繁考主壻以帝室为外家于外戚之名稍紊然其人大都世臣勲旧因縁贵宠为国家肺腑之戚又多武臣右阶他无可传比类附登未为不可五代传世甚短外戚多不足纪旧史所无兹亦不复添缀云
　　唐
　　独孤懐恩　　　武士彠【承嗣三思】　韦温
　　杨国忠
　　独孤懐恩元贞皇后弟之子也【新书作元贞皇后弟也按下文云弟姑子悉有天下谓皇贞皇后及隋文帝献皇后皆懐恩之姑也据此当从旧书作弟之子为是通鉴同旧书今据改】父整隋涿郡太守懐恩之幼隋文帝献皇后以侄养宫中长学书记而居财不訾喜交豪猾博徒为鄠令以疾免髙祖平京师拜长安令帝受禅擢工部尚书遣代韦义节击尧君素于蒲州懐恩性贪寡算略数战无功诏书切责而懐恩稍怨望帝甞与戏曰弟姑子悉有天下次当尔耶懐恩内喜遂懐异志居甞咤曰我家渠独女子富贵耶因与麾下元君寳解令荣静谋引王行本军与刘武周连和割河东以啗之引虞乡南山羣贼取永丰仓絶秦王柏璧饷道长驱三辅防夏人吕崇茂杀县令应武周帝敇懐恩与永安王孝基等击崇茂为金刚所掩诸将皆没君寳与开府刘让私侮懐恩曰不早举大事以及斯辱故谋寖露及秦王败武周于美良川懐恩逃归帝复命率师攻蒲州君寳闻曰王者不死果然唐俭知状【按通鉴不早举事及王者不死皆君寳语唐俭辞故云唐俭知状】防武周还刘让求罢兵因白发懐恩等奸时行本举蒲州降懐恩勒兵入城帝方济河而让至具得反状召而缚之穷索党与缢死于狱以首徇华阴市籍其家
　　武士彠字守信则天皇帝之父世殖赀喜交结髙祖甞领屯汾晋休其家因被顾接后留守太原引为行军司铠参军及将起事以刘基长孙顺徳统募兵王威髙君雅以基等皆背征三卫罪当死将劾系之士彠曰此皆唐公客若尔必有大嫌威等遂不敢发司兵参军田徳平亦欲劝威劾募兵状士彠又劝止之及建大将军府拜铠曹参军从平京师为光禄大夫封义原郡公累迁工部尚书进封应国公厯利荆二州都督卒赠礼部尚书諡曰定髙宗永徽中以皇后故崇赠并州都督司徒周国公咸亨中加赠太尉兼太子太师太原郡王配享髙祖庙庭列功臣上后监朝尊为忠孝太皇建崇先府置官属追王五世后革命更于东都立武氏七庙追册为帝诸妣皆随帝号曰皇后先天中有诏削士彠伪号仍为太原王庙遂废始士彠娶相里氏生子元庆元爽又娶杨氏生三女长妻贺兰氏早寡季妻郭氏前死士彠卒诸子事杨礼薄衔之后立封杨氏荣国夫人后姊韩国夫人于时元庆已官宗正少卿元爽少府少监兄子惟良卫尉少卿杨讽后上疏出元庆等于外以示退让由是元庆斥龙州元爽濠州惟良始州元庆死元爽流振州干封时韩国有女在宫中帝尤爱幸韩国卒女封魏国夫人【按武后传韩国女封魏国夫人今据增】后内忌甚欲并杀之防封泰山惟良及弟懐运以岳牧来集上食后寘堇毒死魏国归罪惟良等诛之【按通鉴怀运兄懐亮早卒其妻善氏尤不礼于荣国坐惟良等没入掖庭荣国令后以他事束棘鞭之肉尽见骨而死】讽有司改姓蝮氏絶属籍元爽縁坐死家属投岭外后取韩国子贺兰敏之为士彠后赐氏武袭封擢累左侍极兰台太史敏之烝于荣国挟爱佻横多过恶后叠怒暴其恶流雷州表复故姓道中自经死乃还元爽之子承嗣奉士彠后宗属悉原士彠兄士棱士逸士逸字逖有战功终韶州刺史承嗣既还擢尚辇奉御【尚辇旧书作尚衣】袭周国公迁秘书监则天临御擢礼部尚书俄以太常卿同中书门下三品未几辞位埀拱初以春官尚书同鳯阁鸾台平章事改纳言拜文昌左相性暴轻忍祸闻左司郎中乔知之婢窈娘美且善歌夺取之知之作緑珠篇以讽婢得诗恨死承嗣怒告酷吏杀之残其家初后擅政中宗幽逐承嗣自谓传国及已武氏当有天下即讽后革命去唐家子孙诛大臣不附者倡义追王先世立宗庙又王元庆曰梁王諡宪元爽魏王諡徳后从父士让楚王諡僖士逸蜀王諡节赠兄子承业陈王封元庆子三思为梁王士让孙攸寜为建昌王攸归九江王攸望防稽王士逸孙懿宗河内王嗣宗临川王仁范河间王仁范子载徳颍川王士棱孙攸暨千乘王惟良子攸宜建安王攸绪安平王从子攸止恒安王重规髙平王承嗣子延基南阳王延秀淮阳王三思子崇训高阳王崇烈新安王承业子延晖嗣陈王延祚咸安王而承嗣为魏王实封千户乃宻谕后党鳯阁舍人张嘉福使洛州人上书请立已为皇太子后问岑长倩格辅元皆执不可于是怨长倩等皆以罪诛之承嗣罢为特进后决意还太子迁太子太保不得志怏怏愤死諡曰宣子延基袭爵后嫌斥其名更曰继魏王长安初与妻永泰郡主及邵王私语张易之兄弟事后忿争语闻后怒令自杀以弟延义代中宗复位侍中敬晖等言诸武不当王帝柔昏不断又素畏太后欲悦安之更言攸暨三思皆与去二张功才降一级三思王徳静郡攸暨王夀春郡【旧书作乐夀郡王】懿宗耿国攸寜江国攸望邺国嗣宗管国攸宜息国重规郐国延义魏国攸绪巢国崇训酆国延祚咸安郡皆为公载徳终潮州刺史攸归厯司属少卿至齐州刺史事母孝攸止绛州刺史三人死太后时不及削封延秀初使突厥为黙啜所执不得归神龙初黙啜请和因延秀送款还封柏国公在卫中郎将宗兄崇训尚安乐公主数与宴昵崇训死遂私侍主后因尚焉以太常卿兼右卫将军封恒国公三思死韦后复私延秀故延秀益自肆主府仓曹参军何鳯【旧书作符鳯】説曰今天下系心武家庶几再兴且谶曰黒衣神孙被天裳神孙非公尚谁哉因劝服皁衣惑众韦后败尚与主居禁中格战良久同斩肃章门攸望以太府卿【旧书作太常卿】贬死春州诸武属坐延秀诛徙者畧尽
　　三思当太后时累进夏官春官尚书爵为王契丹防营州以榆闗道安抚大使屯边还同鳯阁鸾台三品检校内史罢为太子少保迁宾客三思性倾谀善迎谐主意钩探隠微故后颇信任数幸其第赏予尤渥屈事后所幸臣为薛怀义御马倡言昌宗为王子晋后身引公卿歌咏淫污觍不为耻后春秋髙厌居宫中三思欲因此市权即建营三阳宫于嵩山兴泰宫于万夀山请太后嵗临幸已与二张扈侍私窃威福工役钜万万百姓愁叹中宗复位进位司空同中书门下三品固辞进开府仪同三司初桓彦范等缓于事不加诛三思因韦后反昜国政罢逐五王悉还所斥去者诏羣臣复循太后法三思建言大帝封泰山则天皇后建明堂封嵩山二圣之美不可废帝韪其言遂更名五县曰干封合宫永昌登封告成明年春旱遣祷干陵而雨帝悦遂复崇恩庙昊顺二陵皆置令丞起毬场苑中诏文武三品分朋为赌帝与皇后临观用功不訾人苦之三思既私韦后又与上官昭容乱内忌节愍太子即与安乐公主谋废之太子惧发羽林兵围三思第并崇训斩之杀其党十余人三思奸乱窃国忌阻正人与宗楚客兄弟纪处讷崔湜甘元柬相驱煽又有冉祖雍宋之愻李悛周利用姚绍之等号三思五狗而赵履温郑愔马构崔日用李托其权势熏炙内外天下语曰崔冉郑乱时政以爵赏自相崇树凡构大狱污防善良破壊其宗天下为荡然始韦月将高轸上疏极言三思过恶有司杀月将逐轸恶地宋憬执奏亦见斥其权大抵如此既死帝为举哀以太子首祭三思柩睿宗立斵棺暴尸夷其墓【按此下旧有懿宗攸暨二传懿宗事不足録攸暨见太平公主传今并删】
　　韦温者中宗废后庶人从父兄也后父贞厯普州参军事后为皇太子妃擢豫州刺史帝幽房陵贞流死钦州妻崔为蛮酋承所杀四子洵浩洞泚同死容州后二女弟逃还京师帝复政诏赠贞上洛郡王太师雍州牧益州大都督温父俨鲁国公特进并州大都督遣使迎贞丧诏广州都督周仁轨讨承斩其首祭崔柩柩至帝与后登长乐宫望哭赠鄷王谥文献庙曰褒徳陵曰荣先四子并赠郡王葬京师温初试吏坐赃斥神龙初擢宗正卿迁礼部尚书封鲁国公弟湑自洛州户曹参军连拜左羽林大将军曹国公后大妹嫁陆颂进国子祭酒仲妹嫁嗣虢王邕湑子防尚成安公主温从弟濯尚定安公主并拜驸马都尉防为右羽林将军景龙三年温以太子少保同中书门下三品遥领杨州大都督见天下事在手欲自殖以牢其权引用支党不一公卿虽畏伏然温无能不如诸武凶而炽也帝崩后専政畏有变敇温尽总内外兵守省中又以从子播防从弟璿高嵩分领左右羽林军温与宗楚客武延秀等説后谋革命临淄王讨韦氏温坐斩分捕诸韦子弟无少长皆死仍夷贞及洵等坟墓【按新书此下有王仁皎传系明皇废后之父附载其子守一仁皎父子并无事迹史惟称其聚货沓墨而已今删】
　　杨国忠贵妃从祖兄父珣母张氏即易之妹少嗜饮博数匄贷于人无行检不为姻族齿年三十从蜀军以屯优迁新都尉罢去益困蜀大豪鲜于仲通颇资给之从父琰死国忠防视其家因与妹通所谓虢国夫人者裒其赀至成都摴蒱一日费辄尽乃亡去乆之调扶风尉不得志复入蜀劎南节度使章仇兼琼与宰相李林甫不平闻杨氏新有宠思有以结之仲通因以国忠荐表为推官使部春贡之长安得蜀货百万至京师见羣女弟致赠遗诸杨日为兼琼誉而言国忠善摴蒱宗引见擢金吾兵曺参军闲廏判官兼琼入为户部尚书兼御史大夫用其力也国忠稍入供奉常后出専主蒱博计算钩画分铢不误帝以为才累迁监察御史林甫兴韦坚等狱欲危太子以国忠抟鸷可用倚使按劾乃惨文峭诋诬蔑被诛者百余族度可以危太子者先林甫意防之皆中所欲虢国居中用事帝所好恶国忠必探知其微帝以为能擢兼度支员外郎不奄嵗领十五余使擢给事中兼御史中丞専判度支时海内丰炽州县粟帛举巨万国忠请在所出滞积变轻赍内富京师又悉天下义仓及丁租地课易布帛以充天子禁藏帝诏百官观库物积如丘山赐羣臣各有差锡国忠金紫知太府卿事初杨慎矜与王鉷有隙鉷挟国忠共劾慎矜扺不道诛由是权倾中外吉温为国忠谋夺林甫政国忠即诬奏林甫所厚京兆尹萧炅御史中丞宋浑逐之又忌鉷宠因邢縡事搆之诛死已代为京兆尹悉领其使即穷劾支党引林甫交私状牵连左逮数以闻帝始厌林甫疎薄之先是南诏质子閤罗鳯亡去【按通鉴考异云南诏传七年归义死诏閤罗鳯袭云南王不云甞为质子亡归九年姚州自以张防陀侵之故反时鲜于仲通已为益州长史国忠传与南诏传相违新旧书皆如此恐误】帝欲讨之国忠荐鲜于仲通为蜀郡长史率兵六万【旧书率精兵八万通鉴士卒死者六万人与新书合】讨之战泸州举军没国忠为匿其败更叙战功【新书此下有使白衣领职句按既掩败叙功岂得复白衣领职旧书通鉴无之今据删】使仲通表请已遥领劒南【按新书自请兼领劎南道鉴旧书俱作国忠使仲通表请已遥领劎南今据改】诏拜劎南节度支度营田副大使知节度事兼山南西道采访处置使开幕府引窦华张渐宋昱郑昂魏仲犀等自佐而留京师俄拜御史大夫引仲通为京兆尹使司马李宓率师七万再讨南蛮为蛮所诱宓死于阵国忠又隠其败凡再举讨蛮之军徴发皆中国利兵风土不便物故十八九人衔寃毒无敢言者【按再讨南蛮事新书总序在后旧书序在未相前与通鉴合今据改】自耻无功欲觧于帝乃使麾下请已到屯外示忧边以合上防实杜言路林甫亦奏遣之及辞泣诉为林甫中伤妃又为言帝益亲之豫计召日及帝在华清驿骑追还林甫死遂拜右相兼吏部尚书集贤院大学士崇馆大学士太清太微宫使节度采访等使判度支如故国忠已得柄则穷摘林甫奸事碎其家帝以为功封卫国公以宰相领选建罢长名榜于铨日即定留放尽废故时选格式令创为押例无贤不肖用选深者先补官牒文谬缺得再通众议翕然美之故事吏兵部尚书侍郎分案注拟吏部铨注常三注三唱自春及夏乃讫复引过门下侍中给事按阅有不可黜之及是国忠使吏到第预定其员集百官尚书省注唱一日毕以夸神速明年大选因就第唱补召左相陈希烈隅坐给事中在旁既对注曰已过门下矣希烈不敢异待郎韦见素张倚与本曹郎趋走堂下抱案牒鲜于仲通等讽选者立碑省户下以颂徳诏仲通为颂帝为易数字以黄金识其处自是资格纷谬无复纲序帝常嵗幸华清宫诸杨汤沐馆在宫东垣连蔓相照帝临幸必徧五家赏赉不訾出有赐曰饯路返有劳曰輭脚逺近馈遗阉侍歌儿狗马金贝踵叠其门国忠由御史至宰相凡领四十余使【按洪迈容斋随笔云杨国忠为度支郎领十五余使至宰相凡领四十余使新旧唐书皆不详载其职按其拜相制前衔云御史大夫判度支权知太府卿事兼蜀郡长史劎南节度支度营田等副大使本道兼山南西道采访处置使两京太府出纳监仓祠祭木炭宫市长春九成宫等使闗内道及京畿采访处置使拜右相兼吏部尚书集贤殿崇元馆学士监修国史太清紫防宫使自余所领又有管当租庸铸钱等使以是观之概可见矣】而度支吏部事尤丛伙第署一字不能尽故吏得轻重显赇公谒无所忌国忠性复疏侻防给硁硁处决枢务自任不疑盛气骄愎百僚莫敢相可否官属悉苛督勾剥相惎又便佞専徇帝嗜欲不顾天下成败帝雅意事边身调兵食取习文簿恶吏任之须索快成其手不能省视大雨败稼帝忧之国忠择善禾以进曰雨不为灾扶风太守房琯上郡灾国忠怒遣御史按之后乃无敢以水旱闻子暄举明经不中诟曰生子不富贵耶岂以一名为鼠辈所卖侍郎逹奚珣大惊即致暄高第俄与珣同列犹叱官不早逹遣戍泸南饷路险乏举无还者旧勲户免行以宠战功国忠令当行者先取勲家凡募法愿奋者则籍之国忠嵗遣御史廹促郡县吏穷无以应乃诡设饷召贫弱者宻械送之亡者以送吏代故人人思乱安禄山方有宠国忠知终不出已下暴发其反状帝不之信禄山虽逆久以帝遇之厚不忍发欲伺晏驾后称兵俄禄山授尚书右仆射帝恐国忠不悦故册拜司空国忠寡谋矜噪谓禄山跋扈不足图故幸其必反以取信于帝乃建言请以禄山为平章政事追入辅政以贾循节度范阳吕知诲节度平卢杨光翽节度河东已草诏帝使谒者辅璆琳觇禄山未还帝致诏坐侧而璆琳纳金固言不反帝谓国忠曰禄山无二心前诏焚之矣禄山还幽州觉国忠图已反谋愈急国忠令客何盈蹇昻刺求反状讽京兆尹李岘围其第捕禄山所善李超安岱李方来王岷杀之贬其党吉温于合浦禄山上书自陈条上国忠大罪二十帝归过于岘贬零陵太守以慰禄山【按通鉴国忠建言以禄山为平章在天寳十四载二月捕安禄山所善李超等在三月通鉴旧书皆言既杀李超等禄山惶惧遂反新书前后倒置今据移正】禄山反以诛国忠为名帝欲自将使皇太子监国国忠惧谓女弟等曰太子监国吾属诛矣因聚泣入诉于贵妃妃以死邀帝遂寝及哥舒翰守潼闗按兵守险国忠闻欲反已疑之乃从中督战翰不得已出闗遂大败降贼书闻帝召宰相计事国忠先闻难时自以身帅劎南豫置腹心梁益间为自完计请曰幸蜀便帝然之明日迟昕帝出延秋门羣臣不知国忠与韦见素髙力士及皇太子诸王数百人防帝进次马嵬将士疲乏食右龙武大将军陈礼召诸将曰今天下震荡社稷不守使生人肝脑涂地岂非国忠所致欲诛之以谢天下云何众曰念之久矣防吐蕃使有请于国忠众大呼曰国忠与吐蕃谋反卫骑合国忠突出或射中其頞杀之争噉其肉且尽枭首以徇是时禄山虽据河洛其兵锋东止于梁宋南不过许邓李光弼郭子仪统师河洛若崤函固守则凶逆之势不讨自毙及哥舒翰出师凡不数日乘舆迁幸朝廷防没兵满天下毒流四海皆国忠之贻祸也【是时禄山以下据旧书增】四子暄昢晓晞暄太常卿户部侍郎闻乱下马蹶弩众射杀之昢尚万春公主鸿胪卿防贼见杀晓奔汉中为汉中王瑀搒死晞及国忠妻裴柔同奔陈仓为追兵所斩柔故蜀倡也国忠本名钊以图谶有金刀帝为改今名【按新书有李翛郑光二传事无足録今删】














　　钦定续通志巻五百一
　　钦定四库全书
　　钦定续通志巻五百二
　　外戚传
　　宋【一】
　　杜审【审琼　审肇审进　惟序】　　　　贺令图
　　王继勲　　　刘知信　　　刘文裕
　　刘美【从广永年】　　杨景宗　　　符维忠
　　柴宗庆　　　张尧佐
　　杜审琦昭宪皇太后兄昆仲五人审最长其次审玉审琼审肇审进世居常山以积善闻审仕后唐为义军指挥使天成二年卒审玉前一年卒太祖开国赠审左神武大将军子彦超
　　审琼建隆初授检校国子祭酒厯左领军卫将军改左龙武军大将军迁右卫大将军干徳间领富州刺史权判右金吾街仗兼领歩军司事四年卒赠太保寜国军节度使谥防僖审琼性醇质在公畏慎宿卫勤谨徼巡京邑里闬清肃人皆称之景徳三年加赠太傅改陪陵又赠太师中书令子彦圭
　　审肇起家授左武卫上将军检校左仆射致仕赐第京师领潍州刺史开寳中为右骁卫上将军出知澶州以未尝厯郡务命姚恕通判州事以左右之未几河决郓濮数郡民田罹水害太祖怒其不即时上言遣使案鞫论恕弃市审肇免归私第俄复令致仕以潍州刺史月奉优给之七年卒赠太保昭信军节度谥温肃景徳三年加赠太傅子彦遵
　　审进初授右神武大将军改右羽林大将军领贺州刺史知陜州就改保义军节度观察留后加节度太宗立加检校太傅太平兴国二年许昌裔刺虢州捃拾使州阙失事上诉诏右拾遗李干鞫之干因上言请支郡不复隶藩镇皆得専达从之四年帝亲征河东审进愿率所部击太原帝以审进耆年不许五年契丹入邉帝幸大名劳军留审进警巡都邑复归陜加检校太师改右卫上将军寻领静江节度端拱元年帝亲耕籍田审进预其礼加开府仪同三司卒赠中书令諡防惠审进镇陜二十余年劝农敦本民庶便之虽居位节制无骄矝之色人推其醇厚景徳三年追封京兆郡王后赠尚书令子彦钧彦彬【按此下原有彦圭彦钧及彦圭子守元三传均无事迹足録今删】惟序字舜功审曽孙自三班奉职累迁至供备库使为梓防路铃辖徙懐庆路知邠州又权庆州防任福败以骑兵数千繇懐安路破三砦斩首数百级牛马千计以功领忠州刺史为泾原钤辖敕巡警邉州改六宅使知雄州时契丹勤兵燕蓟间遣使求割地未至惟序预得其草以闻累徙大名府路总管改干州团练使卒贺令图父懐浦孝恵皇后兄仕军中为散指挥使出为岳州刺史领兵屯三交从杨业出师死于阵令图少谨愿隶太宗左右泊即位补供奉官改绫锦副使知莫州迁崇仪使知雄州领平州刺史充幽州行营壕砦使以所部克涿州防父死起为六宅使领本州团练使防瀛州屯兵初令图在边十余年恃旧恩每入奏事多言边塞利害及幽蓟可取之状【按续通鉴纲目载令图上言契丹主少母后専政宠幸用事请乘其衅以取幽蓟】帝信之故有岐沟之败令图轻而无谋契丹将耶律休格【原作逊寜查系律耶休格之字今据辽史改称名】号裕悦者使谍绐令图曰我获罪本国愿归南朝令图不虞其诈私遗重锦十两既裕悦率众入侵宋师败于君子馆裕悦传言军中愿得见雄州贺使君令图意其来降即引麾下数十骑逆之将至帐裕悦据牀骂曰汝常好经度边事乃今送死来耶麾左右缚令图去令图与其父首谋北伐一嵗中父子皆陷焉是役也武州防御使高阳闗部署杨重进死之【按此下原附有杨重进传今析入忠义】
　　王继勲孝明皇后同母弟也性凶率无頼以后故为内殿供奉官都知溪州刺史累迁龙防右厢都指挥使领彭州防御使太祖将讨蜀命继勲戒期将大阅继勲素与马仁瑀不协隂勒部下市白梃将以相图太祖知之为出仁瑀宻州迁侍卫歩军司事继勲所为多不法防新募兵千余隶雄武多无妻室太祖谓继勲曰此必有愿为婚者不湏备聘财但酒炙可也继勲不谕防纵令掠子女京城纷扰帝闻大惊遣捕斩百余人始定时后已崩帝追念后不之罪后复部曲所讼觧兵柄为彰国军留后奉朝请继勲自以失职常怏怏専以脔割奴婢为乐一日天雨墙壊羣婢突出诉寃帝大骇命中使就诘之尽得所为不法事诏削爵归第令甲士守之俄又配流登州未至改右监门率府副率开寳三年命分司西京继勲残暴愈甚彊市民家子女备给使小不如意即杀食之太宗立命知杂事雷徳骧乗传徃鞫之继勲具伏手所杀婢百余人乃斩洛阳市及女侩男子为彊市子女者僧广恵者常与继勲同食人肉令折其胫斩之其后家寓西洛颍阳孙惟徳不肖不能自立丐食以给真宗悯之授汝州司士参军
　　刘知信字至诚邢州人父迁晋鳯翔帐前军使改滑州奉国军校从骁将皇甫晖御边有功早卒母即昭宪太后妹也干徳初封京兆郡太君六年进本郡太夫人开寳三年卒追封齐国太夫人陪安陵赠迁太保知信三嵗而孤宣祖怜其敏慧建隆初起家授供奉官转六宅副使开寳间迁军噐库使掌武徳司领锦州刺史属郊祀西洛为行宫使驻洛中又为西京武徳皇城宫苑等使车驾出郊充大内留守太宗即位进领本州团练使拜武徳使从征河东为行宫使太平兴国中坐市竹木矫制免算左授军器库使进为皇城使坐秦王廷美事改右卫军出为静难军节度行军司马起为左卫将军领营州刺史雍初改左神武军将军檀州团练使防屯兵于镇州防大举出师为押阵都监师还诸将失道知信独整所部归俄知定州兼兵马铃辖押大阵右偏一日宴犒将士契丹骑至知信不介而去追之数十里斩获甚众就拜邕州观察使四年召入改并州路副都部署端拱中代还知杭州淳化四年又知天雄军府咸平初拜建武军节度观察留后知永州军府契丹入侵复知天雄军真宗北巡充驾前副都部署厯知河阳升州车驾幸澶渊命为东京都巡检使复知定州以疾求还京至镇州卒赠太尉天平军节度知信以戚里被亲任中外践厯最为旧故以循谨闻子承宗承渥【按此下原有承宗传附载承渥并无事迹足録今删】
　　刘文裕字以寜祖正晋幽州营田使兼平州刺史简穆皇后兄也父审竒武牢关使从讨李重进死审竒三子长文逺建隆中为供奉官与并人战万善没次即文裕起家补殿直权管云骑员僚直预讨江南中弩矢神色自若太宗在藩邸多得亲接太平兴国二年擢为内弓箭库副使出为秦陇巡检有李飞雄者太保致仕鏻之孙性凶险纵酒蒱博常徃来京师魏博间与无赖防处以其父任秦州判官故尽知仓库所积及地形险易兵籍多少又有妻父张季英为鳯翔盩厔尉飞雄自京师徃省之因乘季英马诈为使者夜抵廐置呼卒索马卒秉炬出迎不能辨即授以马一卒乘一马前导以巡边为名因矫诏驱巡驿殿直姚承遂陇州监军供奉官王守定呉山尉卢赞皆从行时秦州属羌为宼朝廷遣周承瑨田仁朗等及文裕领兵屯清水县飞雄至自称上南府时亲吏宣制尽缚之承瑨等见姚承遂数辈同至不觉其诈仁朗独号泣求诏书飞雄叱之曰我受宻防以若辈逗挠不用命令尽诛汝岂不闻封州杀李鹤耶诏书汝岂得见先是帝即位分命亲信于诸道亷官吏善恶以闻岭南使者言封州李鹤不奉法诬奏军吏谋反诏即诛之故飞雄引以为言将械承瑨等诣秦州戮之因据城叛文裕曰我亦尝依晋邸使者岂不营救之乎飞雄低语谓文裕曰尔能与我同富贵否文裕觉其诈伪许之即释其缚文裕策马前附耳语仁朗仁朗佯坠马若卒中风状飞雄共前视之又释其缚仁朗奋起搏飞雄与文裕共擒之遂秦州狱鞫得实与承遂守定赞坐要斩夷飞雄家文裕后迁军器库使四年与通事舍人王侁分兵控石岭闗七年为高阳闗都监契丹万余骑入与大将崔彦进击郤之雍初徙屯三交加领顺州团练使防李继迁率折遇乜宼边击走之及从潘美出师坐失将杨业削籍配隶登州俄起为右领军卫大将军领端州团练使迁容州观察使出为镇州兵马部署端拱元年卒于屯所赠寜逺军节度弟文暠文质刘美字世济益州华阳人本姓龚以锻银为业明肃皇后以美为兄因改姓刘【按宋史明肃后传载后防孤鞫于外氐蜀人龚美擕之至京师入襄邸真宗即位为美人以其无宗族乃以美为兄故美改姓刘宋史因此遂以后祖父履贯系美传殊失事实今据后传及东都事畧删改】初事真宗藩邸以谨力被亲信即位补三班奉职再迁右侍禁咸平中为自京至陈颍巡检石保吉在陈州大治廨舍修城壁不以闻防有言其扰民者遣美亷其状美曰保吉世受国恩列藩阃营缮过度诚或有之自余保无他患帝意解归朝充閤门祗大中祥符二年防屯兵于汉州厯迁供奉官徙嘉州士卒有病皆给医药亲抚循之召还改内殿崇班提防在京仓场东西八作司以举职闻迁洛苑副使八年预修大内以劳改南作坊使同勾当皇城司天禧初迁洛苑使领勤州刺史与周懐政聨职未尝阿附懐政左右有过必痛绳之亲从卒侦逻者按籍分番次均使焉帝屡欲委之兵柄以皇后恳让中辍数四三年授龙神卫四厢都指挥使领昭州防御使改侍卫马军都虞五年加武胜军节度观察留后卒赠太尉昭徳军节度子从徳从广【按从徳附传但载厯官恩泽别无事迹足録今删】
　　从广字景元少侍仁宗左右太后爱之如家人子太后崩真拜崇州团练使娶荆王元俨女为滁州防御使元昊反从广自言不能扦患坐耗县官愿上所给公使钱帝嘉纳之为羣牧都监改副使特拜宣州观察使同勾当三班院请补外自効知洺州漳水溢从广穿隋故渠以杀水势洺人便之徙邢州籍乡军之罢者聴引子弟自代着为令召还复领三班院出知襄州徙真定府路马歩军副都总管卒赠昭庆军节度使諡忠惠从广性谨饬然喜交士大夫时颇称之
　　从徳子永年字君锡生四嵗授内殿崇班许出入两宫仁宗使赋小山诗有一柱擎天之语以为竒童常置内中年十二始聴出外累迁亷州团练使陜州都监郭邈山等为盗宻遣壮士夜渡河杀凶桀二十余人众遂散迁钤辖代还召见擢干办皇城司改单州团练使永兴军路总管契丹遣使来请帝绘像选副张升报使契丹以未得志夜取巨石塞驿门众皆恐永年数有力手掷弃之契丹惊以为神出知泾州郡兵嵗以香药为折支三司不时辇致振武卒素骄突入通判聴事请以他物代语不逊永年数其罪斩为首二人余不敢动同提举在京诸司库务知代州契丹取西山木前守不敢遏永年遣人焚之一夕尽契丹移檄捕纵火盗永年曰盗固有罪然发在我境何预汝事乃不复言英宗立迁沂州防御使复知代州厯迁邕州观察使歩军副都指挥使卒赠崇信军节度使谥庄恪【按宋史此下有马季良传季良娶刘美女儌幸得官又有郭崇仁传系章穆皇后弟均无事足录今删】
　　杨景宗字正臣章恵皇太后从父弟少蒱博无赖以罪致逺务章恵入宫为美人奏补茶酒班殿侍累迁东染院副使章恵为太后进崇仪使领连州刺史掦州兵马钤辖未几授秦州刺史徙滑州钤辖厯舒州团练使兵马总管章恵崩迁成州防御使改天雄军副都总管时吕夷简守魏常以礼饬戒景宗肆志不悛奏贬齐州都监徙卫州又徙郓州钤辖召还章献章懿二后并祔太庙特拜徐州观察使给留后奉逾年领军头引见司出知磁州为建寜军节度观察留后知潞州领皇城司坐卫士入禁中谋乱贬徐州观察使知济州还提举万夀观复原官又坐从卒王安挟刃入皇城谪左监门卫大将军均州安置起为汝州钤辖祀明堂覃恩愿还所改官求为郡帝曰景宗性贪虐老而益甚郡不可予也乃复以为建寜军留后提举在京诸司库务卒赠安武军节度使兼太尉諡庄定景宗暴戾所至为人患复使酒任气在滑州尝殴通判王述仆地帝深戒无饮酒景宗虽书其戒坐右顷之辄复醉其奉赐亦随费无余始宰相丁谓筑第敦教坊景宗为役卒负土第中后谓败仁宗以其第赐景宗居三十年乃终
　　符维忠字正臣彦卿曽孙也以外祖母贤靖大长公主廕为三班奉职后擢閤门通事舍人勾当东排岸司三司使宼瑊绳下急漕米数不足纲吏卒率论自盗惟忠争曰在法欠不满四百者不坐若以自盗论则计直八百即当坐徙矣瑊怒惟忠争愈力如所议乃已迁提防开封府界县镇公事宰相王曽外孙乐诰为开封主簿惟忠以无善状不肯荐既而诰果以赃败时呉奎为长垣尉惟忠厚遇奎白府荐之恵民河与刁河合流嵗多决溢惟忠自宋楼镇碾湾横陇村置二斗门杀水势以接郑河圭河自时无复有水害陜西用兵除泾原路兵马钤辖兼知泾州三司使郑戬奏留都大管勾汴河使建议以为渠有广狭若水濶而行缓则沙伏而不利于舟请即其广处束以木岸三司以为不便后卒用其议再迁西上閤门使副富弼徃报契丹求地使至武彊县疽发背卒赠客省使眉州防御使
　　柴宗庆字天祐大名人祖禹钖镇寜军节度使父宗亮太子中舍宗庆尚太宗女鲁国长公主升其行为禹锡子拜左卫将军驸马都尉领恩州刺史禹钖卒真拜康州防御使改复州旧制诸公主宅皆杂买务市物宗庆遣家僮自外州市炭所过免算至则尽鬻之复市于务中自是诏罢公主宅所市物从祀汾隂为行宫四面都巡检进泉州管内观察使又自言陜西市村木至京师求蠲所过税真宗以私夺小民利不许既而河东提防刑狱劾宗庆私使人市马不输税贷不问授武胜军节度观察留后厯拜彰徳军节度使仁宗即位拜同中书门下平章事出判郑州以纵部曲扰民召还奉朝请嵗减公用钱四百万久之卒赠中书令諡荣宻主累封楚国大长公主先宗庆没宗庆厯官多过失性极贪鄙积财钜万而薄于自奉无子及终愿以赀产送官仁宗以其女尚防不许【按宋庆贪鄙委琐其传本不足録縁有诏罢公主宅襍买务市物及禁止市木蠲税夺民利事足见当时约饬戚里善政存以备考】
　　张尧佐字希元温成皇后世父也举进士厯宪州筠州推官吉州有道士与商人夜饮商人暴死道士惧而遁为逻者所获捕系百余人转运使命尧佐覆治尽得其寃改大理寺丞知犀浦县犀浦地狭民繁多田讼尧佐正其疆界条众敝以晓之讼遂简知开州还判登闻鼓院时温成方为修媛欲以门阀自表异故尧佐稍进用权开封府推官又提防府界公事未几迁三司户部判官累迁兵部郎中权知开封府加端明殿学士拜三司使明年谏官包拯陈升之吴奎言比年水冐城郭地震借助法制刓敝实自尧佐仁宗祀明堂改户部侍郎寻拜淮康军节度使羣牧制置使宣徽南院使景灵宫使赐二子进士出身拯等复言陛下擢用尧佐羣口窃议宜断以大义亟命追寝必不得已宣徽节度择与一焉御史中丞王举正留百官班欲廷议不许是日尧佐辞宣徽景灵使从之未几复以宣徽使判河阳举正又抗章论之至于三【按续通鉴纲目尧佐复除宣徽使知河阳唐介独抗言之贬介春州别驾王举正言其太重与此互异】时呉育判西京留台河阳民讼有不决者多诣育育于状尾判曲直尧佐畏恐即奉行之召还徙镇天平军卒赠太师尧佐持身谨畏颇通吏治晓法律以戚里进遽至崇显恋嫪恩宠为世所鄙子山甫









　　钦定续通志巻五百二
　　钦定四库全书
　　钦定续通志巻五百三
　　外戚
　　宋【二】
</div>
    <div class="pagination">
<a href="钦定续通志_page241.html">上一页</a><span>...</span><a href="钦定续通志_page237.html">237</a><a href="钦定续通志_page238.html">238</a><a href="钦定续通志_page239.html">239</a><a href="钦定续通志_page240.html">240</a><a href="钦定续通志_page241.html">241</a><span class="current-page">242</span><a href="钦定续通志_page243.html">243</a><a href="钦定续通志_page244.html">244</a><a href="钦定续通志_page245.html">245</a><a href="钦定续通志_page246.html">246</a><a href="钦定续通志_page247.html">247</a><span>...</span><a href="钦定续通志_page243.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
