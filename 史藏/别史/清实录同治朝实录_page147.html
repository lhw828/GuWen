<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 147 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 147 页/共 505 页</h1>
    <div class="content">
○引见各衙门保送京察一等人员。得旨、此次京察一等钤出人员。著各该堂官再行出具切实考语。交吏部带领引见。钤出之满洲蒙古中书笔帖式等官。著归入理事同知通判内。遇有缺出。与旧记名人员。一体带领引见。汉军汉人。著交部以抚民同知通判等官。分别选用。起居注主事兴成、大理寺左寺丞施德浚、太常寺寺丞兼赞礼郎哈达布、光禄寺署正觉罗三照、太仆寺主事安福、侍卫处主事富成、钦天监冬官正陈希龄、上谕处委署主事荣秀、宗人府笔帖式宗室嵩溥、通政司经历温忠恕、太常寺赞礼郎德克继、乌勒登额、景文泰、读祝官庆福、裕光、国子监助教文麟、鲍应鸣、鸿胪寺鸣赞觉罗崇勋、銮仪卫鸣赞鞭官海寿、钦天监灵台郎长福、顺天府司狱查光泰、俱著交部照例以应升之缺升用。所有内阁侍读扎拉丰阿等二百六十四员。俱著准其一等加一级。　　

○钦差大臣曾国藩奏、贼陷绩溪。旋即克复。并歙南截剿获胜。得旨、遂安贼势尚重。现又扰及开化。该处可通休甯婺源常玉两山之路。在在均须严防。曾国藩当檄饬毛有铭之军。联络浙江江西派出各军。分路截剿。迅速埽荡。毋令一贼窜入江西福建境内。掣我兵力。方为妥善。勉之慎之。　　

○绥远城将军德勒克多尔济等奏、通筹口外防御。兼抚本地良回。得旨、归绥一带防务。即著该将军督饬两盟旗绿各营。严密布置。毋稍疏懈。回民句结一节。仍当随时加意稽查。认真防范。不得有名无实。又奏、遵查乌兰察布盟官兵。在附近黄河驻扎。伊克昭盟官兵。在该盟沿边驻扎。技艺均尚娴习。足助声威。至军械偶有残缺。驼马闲有疲□□穴人又□。悉令随时补齐。不至临期贻误。报闻。　　

○调山西布政使郑敦谨为直隶布政使。直隶布政使王榕吉为山西布政使。　　

○以收复陕西汉中府城。并追剿窜匪获胜。开复总兵官何胜必、萧庆高、革职处分。革不遵调度府经历张星职、守备邓洪超革职留营。　　

○戊寅。祭大社。大稷。遣惇亲王奕誴恭代行礼。孝淑睿皇后忌辰。遣官祭昌陵。　　

○以陕西克复高陵县城。并连破贼巢出力。赏协领舒保、超哈布、委参领阿哩逊、博奇图、富兴阿、关德、委防御富善、乌精阿、内明、佐领德隆阿、参将罗玉春、刘胜元、赵占魁、郑天顺、苏长青、吴开征、游击彭飞德、张昌怡、曾成元、吴荣桂、袁朝贵、都司吴万余、刘震、巴图鲁名号。委参领恩淩、同知盛庆云等花翎。守备阿拉金等蓝翎。余加衔升叙有差。　　

○予陕西高陵等处阵亡参将周加明等一百九十一员祭葬世职加等。　　

○己卯。谕内阁、此次京察引见。年至六十五□山戊不□以上之户部员外郎恩泽、兵部郎中玉秀、中城兵马司指挥张继佩、理藩院笔帖式卢殿魁、均著以原品休致。余著照旧供职。　　

○谕议政王军机大臣等、官文等奏、皖豫各捻。阑入鄂边。派兵堵剿获胜一摺。皖捻王廷干等由信阳一带。阑入随州之小林店。经楚省兵团击走。回窜桐柏之平氏镇。汝捻陈大＜?氵喜＞与平氏镇之捻会合。围扑随州。亦经楚军击败。现窜枣阳。著官文、严树森、督饬周凤山、赵克彰等、将枣阳等处捻众。悉数歼除。前据张之万奏、皖匪由桐泌窜随州之新城集。严饬黄贵诚、尹嘉宾、图塔纳、拔队追击。何以并未出境会剿。黄贵诚前此追贼不力。仅止摘顶。已属罪重罚轻。著该抚即责令该员等实力进剿。不得强分畛域。以邻为壑。如再不知愧奋。即行严参治罪。以儆玩泄。汉中逆股出窜。有犯郧阳之意。成大吉一军。既不能赴陕。即当派令速赴前敌。认真迎剿。若任令阑入楚境。与蓝二逆一股会合。办理更形棘手。道员梁作楫一军。小有挫失。是否足资堵御。并著该督抚妥筹调度。毋稍疏虞。豫省张总愚一股未灭。而汉南发逆有分窜南阳之谣。陈大＜?氵喜＞一股。亦恐被击回窜。实有防不胜防之势。前谕僧格林沁将皖事布置妥协。即酌量带兵进扎南阳一带。否则酌派将弁带兵会剿。未知该大臣能否即日移营前进。楚省所需马队千名。能否匀拨。均著妥筹办理。迅速具奏。吴棠前奏、派郭宝昌等驻防徐郡。统带陈国瑞所部。俟军务大定。再议裁撤。陈国瑞患病。是否业已痊愈。其所部之四千人。皆素经行阵。屡著战功。河南现在兵微将寡。僧格林沁进扎豫省后。若得陈国瑞一军。归其调遣。必更可资得力。著僧格林沁、吴棠、会同妥商调派。或陈国瑞一军能先赴豫。即由张之万派赴前敌。扼要驻扎。以资防剿。将来僧格林沁到豫。统归该大臣调度。此数省边防。均极吃重。该大臣忠勇夙著。务须通盘筹画。力顾大局。用慰廑系。将此由六百里各谕令知之。　　

○江甯将军都兴阿奏、水师扼堵小河等处。击贼获胜。得旨、小河等处。仍饬吴全美等水师。随时严加防范。毋稍松懈。　　

○庚辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕议政王军机大臣等、刘蓉奏、官军大破上元观贼垒。连克城固洋县两城。现筹分路进剿一摺。逆匪陈得才党与。盘踞上元观。而汉中等处匪股。出与合并。希图抗拒。经刘蓉督率官军。痛加剿击。大破上元逆垒。乘胜连克城固洋县两城。军威颇振。惟城固败窜之贼。多往西乡一带。蓝逆余党。复窜华阳。势将径趋盩厔。以图合并。刘蓉现饬何胜必、萧庆高等各营。由西乡一路。跟踪蹑剿。著即督饬步步紧蹑。乘贼喘息未定。痛加剿洗。将此股余贼。殄灭净尽。李云麟前奏、驻军饶峰岭。兼顾贼由甯陕兴安分窜鄂豫两途。此次刘蓉奏报。何以有兴安以下文报久梗之言。刘蓉、李云麟、务须联络一气。觇贼所趋。尽力追剿。刘蓉身任陕疆。无论贼躏何处。均属责无旁贷。其蓝逆余党。既窜华阳。将趋盩厔。尤应与多隆阿声息相通。后追前击。前经叠谕多隆阿。速将盩厔一城攻拔。以免全军为所牵掣。何以尚未得手。刻下尤应迅拔此城。以免贼势合并。并可腾出兵力。与刘蓉等会合。埽除各路逆氛。以清全陕。曹灿漳一股。又由凤县所属之黄牛铺一带。败窜郿县。著多隆阿严饬陶茂林所部。乘胜追击。与刘蓉派往亲兵英毅各营。合力埽荡。张集馨前奏、贼至西乡石泉地界。屡扑甯陕厅城。经在城官绅兵勇击退。由东河贾家营向镇安而去。昼夜行走。势不停留。现已窜往何处。是否即系何胜必等从后追剿一股。刘蓉、李云麟、务须严督所部。悉力穷追。官文、严树森、昨奏各路军情。于汉中等贼。分窜甯陕西乡之路。势趋郧竹。尚未深悉。道员梁作楫一军。方于郧西与蓝二顺股匪相持。郧边再有贼股纷乘。此军势必难以分应。著官文、严树森、懔遵叠谕。严密筹布。增兵堵剿。张之万于秦豫边界。实力严防。仍督令张曜之军。速将张总愚股匪。力图翦灭。毋任久延残喘。又虞句结为患。张集馨毋得以西安防务较松。稍涉大意。其子午谷等处防贼复窜之路。总须与温德勒克西等随时戒备。刘蓉所部各军。已成尾追之势。如果能不分畛域。穷追不已。而鄂豫各边防兵。足遏其前。李云麟之军。及多隆阿所部。又复从中拦截邀击。谅兹群丑。亦不难就地埽除也。将此由六百里谕知官文、多隆阿、严树森、张之万、刘蓉、李云麟、并传谕张集馨知之。　　

○又谕、庆昀奏、甯夏回匪。不宜议抚等语。据称恩麟据世职金魁、请派署提督定安会办甯夏招抚事宜。业经准令定安等。督同回绅马朝清前往开导。设法招抚。以顾目前。惟甯郡情形。今昔不同。从前回汉互疑。两相仇杀。原可官为调处。今则戕官踞城。逆回叛迹昭著。若再议抚。任令起灭自由。势必目无法纪。益肆狂悖。且该逆贪囊已饱。正恐大军前往剿洗。此时一意主抚。适足堕其缓兵诡计。未可再示羁縻等语。所奏不为无见。逆回反侧无常。狡谋百出。金魁系甯郡世职回官。尤难保非串同一气。故设此计以懈我军心。著恩麟督饬派出之梁生岳等军。实力进剿。迅埽逆氛。毋得狃于目前。专意办抚。一味粉饰养痈。贻后日无穷之患。雷正绾到甘后。叠获胜仗。军威较壮。著即统率所部。由泾州节节埽荡。迅速北征。将甯夏逆匪。痛加歼灭。以申天讨而快人心。庆昀惟当就现有兵力。严密堵剿。不得专待援师。任令逆回益肆蔓延。盐固贼匪。纠合灵州金积堡逆回。分股窜扰甯安宣和等堡。贼踪蔓及二三百里。玉泉广武等营。均已失陷。情形极为危急。应如何抽拨劲旅。前往救援之处。著熙麟等悉心筹画。妥为布置。将此由六百里谕知庆昀、熙麟、雷正绾、并传谕恩麟知之。　　

○又谕、讷钦奏、归绥地方安堵。请派员带兵。合力会剿一摺。讷钦带兵行经归化。地方安堵。访察并无甯夏回匪与该处回民句结情事。并接德勒克多尔济文称。归绥一带。回汉均各安业如常。讷钦所带官兵。自可毋庸中路拨留。该署提督现由五寨县取道前进。著即于行抵榆林。部署一定。速行整队前赴甘境。妥筹进剿。救援甯夏等城。毋稍延误。直隶省续调官兵一千名。由固关入晋。据讷钦奏、已咨会刘长佑。于通永镇总兵徐廷楷、署山永协副将海绶二员内。酌派一员前往统带。以资得力。即著该督速行派定何员前往。一面奏闻。并著沈桂芬将晋省大同镇备调兵一千名。饬令会合直省官兵。一同进发。于太原大同二镇总兵及副将内。酌派一员管带前往。以专责成。讷钦仍遵前旨。催提前项直晋两省官兵。迅速前进。并归调遣。用厚兵力而利攻剿。讷钦所部之军。所需粮饷军火。仍著刘长佑、沈桂芬、懔遵前旨。源源解济。毋令缺乏。本日庆昀摺内。所陈甯夏回匪情形。于中卫灵州一带。蹂躏几遍。此等匪徒。从未一受惩创。该处地方。望援孔亟。讷钦接此旨后。益当催集官兵。迅图进取。仍于奋勉之中。寓慎重之意。将此由五百里各谕令知之。寻刘长佑奏、徐廷楷统辖全标。未便调派远出。已飞饬海绶、统带续调官兵。驰赴甘省。报闻。　　

○又谕、前因明谊等奏、遵筹迅办分界事宜。当交总理各国事务衙门议奏。本日据该衙门覆奏、请饬明谊等妥为筹度一摺。乌科二城办法。前已谕令该将军等。务与该使力行辩驳。令其让出一带。不可稍存畏难之见。必不得已。再思其次。至伊犁之索伦等营。其耕种游牧。既称均在附近卡外。傥令俄人侵占。该四爱曼人等生计攸关。难免构衅。即著常清迅将伊犁所属地方。究应如何安置议分。切实咨覆明谊等查照办理。如议分地面。与索伦等爱曼生计无碍。即著明谊等于该使臣前来时。相机办理。速为了结。傥万难令其占踞。该将军等仍当遵照上年十二月二十八日寄谕。令俄国让出数百里。安置此项人众。抑或援照东界办法。仍准此项人众。照常游牧。与之反覆辩结。俾立字据。以免日后波折。如该夷藉口中国已与该住京公使议定。不能稍有所让。明谊等即告以总理衙门前给该住京公使照会内。原有妥商照办之语。自因议单原有不妥之处。尚应会同商酌。且从前该国分界使臣博普考、亦有不必尽照议单之说。伊犁等处所分地界。既于索伦爱曼等生计有碍。则两国自应按照照会内妥商。以期彼此均有裨益。夷情虽属狡诈。该将军等惟当查照总理衙门摺内辩驳各情。与之反覆辩论。庶于让地安插。及照旧游牧。二者或居其一。傥该夷于此二者。均坚执不允。或即将乌科等城边界。先行勘分。其伊犁境内。暂从缓办。以期徐图补救。总之分界事宜。固不可于原约之外。听其稍有侵占。亦不可使其稍有藉口。藉端决裂。明谊等摺内所叙常清咨送奏稿各节。至今尚未见常清奏到。此摺系何时拜发。沿途有无迟误。均著常清、明谊等、查明具奏。明谊等所称、不能照常清所拟。会同该公使前赴伊犁等节。自系实情。即由明谊等斟酌妥办可也。总理衙门摺。著钞给阅看。将此由六百里各谕令知之。　　

○以正红旗蒙古副都统奕贵署镶黄旗护军统领。镶黄旗汉军都统春佑署镶红旗满洲都统。正黄旗满洲副都统恩醇署镶白旗满洲副都统。　　

○赏前任江西南赣镇总兵官阿隆阿头等侍卫。在大门上行走。　　

○以陕西攻破上元观贼垒。克复城固洋县两城。予提督何胜必等尽先提奏。赏总兵官萧余胜、谭献定、钟玉胜、一品封典。副将毛尚升、参将周东兴、彭基秀、游击李遂胜、巴图鲁名号。知州萧德纲花翎。余加衔升叙开复有差。　　

○赏江西等省壬戌恩科乡试年老诸生王汝开等二十人举人副榜有差。　　

○加赏普济堂、功德林、煮赈小米二百石。展期两月。　　

○辛巳。遣官祭昭忠祠。　　

○谕内阁、御史官亮奏、闻直隶滦州稻地村。有地棍郭俊杰与盐店管事郑九德。句通书吏。捏作该州谕帖。令屠户尹朝等夥充落花生行秤。科派勒索。请饬查拏严惩等语。御史风闻言事。苟于国计民生。稍有补益。未尝不立见施行。即使其中偶有毛举细故以为塞责者。亦皆优予含容。期于言路无稍阻塞。若如官亮所奏。细民夥充落花生行秤一节。琐屑已极。即使有干例禁。亦不过为州县衙门所应查办之事。何得辄行登诸奏牍。似此任情纷纷摭拾。将来伊于胡底。且据所陈该处能否添设落花生行秤。请饬查明办理。可得牙税归公。所见尤为猥鄙。实属不知大体。姑念该御史本日所奏摺片内。尚有可采择之处。官亮著姑免其置议。即传旨严行申饬。　　

○谕议政王军机大臣等、有人奏、请饬查冒奖一摺。据称直隶沧州。自咸丰三年后。捐输军饷。至七八万两之多。自捐勇费。亦有二十万串。闻有该局绅士吕经翰等通同作弊。于请奖一事。蒙混那移。请饬查办等语。朝廷借资民力。劝办捐输。亟应查明奖叙。以资鼓舞。若任令劣绅弊混。殊非核实之道。且恐各州县冒奖之弊。尚不止此。著刘长佑确切查明。如果属实。即行据实参奏。毋稍徇隐。原摺著钞给阅看。将此谕令知之。　　

○又谕、有人奏、京北一带。有地棍高住儿绰号滚地雷。素行不法。有在乡闲烧房抢劫之事。请饬拏办等语。地棍生事扰害。最为闾阎之患。若如所奏烧房抢劫等情。该地方官何以不严行拏办。著步军统领衙门顺天府各饬干役严密查拏。解交刑部审办。毋任闻风远扬。将此各谕令知之。　　

○以江苏官军。救援安徽蒙城出力。赏总兵官陈国瑞、郭宝昌、一品封典。总兵官姚广武、副将陈振邦、巴图鲁名号。游击刘鹤年等花翎。守备杨九皋等蓝翎。余加衔升叙开复有差。　　

大清穆宗继天开运受中居正保大定功圣智诚孝信敏恭宽毅皇帝实录卷之九十四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。二月。壬午。孝康章皇后忌辰。遣官祭孝陵。奏、汝南各军。攻克息县八寨。并续克五寨。暨剿办李青店踞匪情形各摺片。汝南官军。所在克捷。剿办甚为得手。著张之万、毛昶熙、仍即督饬各军。乘胜进剿。务将息县境内伏莽。一律肃清。毋留余孽。张总愚盘踞李青店。虽经张曜等率军迎剿。歼毙悍贼多名。该逆众仍负嵎死拒。未能十分得手。该抚等现派苏克金等马步各队。分路布置。以防出窜。仍恐兵力尚单。无以固嵩洛之防。复将尹嘉宾步队。从南阳移赴马市坪。以防要隘。所筹均尚妥协。此股逆匪。依山踞险。抗拒官兵。实属异常狡悍。现在汉中贼匪纷窜。图扰南阳一带。若复与张逆句结。将来办理更形棘手。著张之万察度贼情。如山中之粮将尽。即应实力进攻。灭此朝食。否则围师必阙。或虚其一面。诱贼出险。令苏克金等马队。遥为设伏。并令各队分路兜击。以期一鼓殄除。断不可任令四窜。再有蔓延。将此由六百里各谕令知之。　　

○又谕、毛鸿宾奏、官军攻剿三山贼巢。生捦首逆一摺。匪首邓二尺七。于广东连阳一带。纠众肆扰。恃险负嵎。历年进剿官兵。均以山势深阻。未能覆其巢穴。此次臬司张运兰移得胜之师。乘势亟进。竟将积年巨憝。一鼓荡平。剿办迅速。甚属可嘉。惟该处界连数省。峻岭危滩。万重险阻。若不将余匪□□穴□又□捕净尽。恐官军一撤。必至又成啸聚。余烬复然。著毛鸿宾、郭嵩焘、督饬在事文武。实力□□穴□又□捕。务绝根株。并将应办善后事宜。详细妥筹。认真区画。以期一劳永逸。将此由五百里各谕令知之。　　

○引见内务府三院等处保送京察一等人员。得旨、此次内务府三院等处京察一等钤出人员。著该堂官再行出具切实考语。带领引见。钤出之堂主事茂林、斌安、御茶膳房主事海绪、堂委署主事文铦、造办处六品库掌英俊、堂笔帖式连英、恒杰、双有、海全、玉桂、祥丰、那隆阿、钟霈、文瑛、富铭、广敏、海龄、祥庆、文炽、稽察内务府事务监察御史衙门笔帖式定安、广储司笔帖式存寿、保英、都虞司笔帖式赓熙、会计司笔帖式连福、掌仪司笔帖式延启、营造司笔帖式广裕、官房租库笔帖式慧秀、御药房笔帖式详通、御茶膳房笔帖式吉拉明阿、造办处笔帖式富祥、上驷院笔帖式端朴、武备院委署主事桂升、武备院笔帖式长有、舒瑞、奉宸苑六品苑丞明山、八品苑丞质善、静明园六品苑丞平治、静明园笔帖式廷梁、俱著交吏部记名。照例选用。所有一等官员笔帖式达他等员。俱著准其一等加一级。至年已逾□山戊不□之奉宸苑主事吉成、静明园七品苑副长斌、年力就衰。均著以原品休致。　　

○以广东攻克三山贼巢。生捦首逆。予按察使张运兰等升叙有差。阵亡游击易永茂、守备熊万隆、把总刘明辉、祭葬世职。　　

○以河南李青店办团出力。赏同知衔叶型曾等蓝翎。予阵亡千总李永元、王朝元、把总王金智、祭葬世职。　　

○予广西节年殉难绅民妇女一万二百九十二名口分别旌恤如例。　　

○癸未。谕内阁、何廷谦奏、遵保勤学敦品之贡生。请量予录用等语。江西庐陵县□山戊不□贡生胡友梅。据该学政奏称、品端学粹。年力正强。著即饬令来京。交吏部带领引见。　　

○又谕、张集馨奏、分别举劾官员。以昭劝惩一摺。除单内保荐各员。另行存记外。陕西榆林县知县杨廷翰、性情贪鄙。舆论沸腾。著即行革职。永不叙用。怀远县知县邹常泰、病体恋栈。诸事废弛。紫阳县知县吕生律、行同市井。难膺民社。分缺间用知县李恩锡、嗜好甚深。不堪造就。均著勒令休致。候补知县岳熙、前神木县典史高凤冈、同办郭工。贪鄙罔利。候补府经历县丞魏荣封、任性妄为。声名狼藉。均著一并革职。署醴泉县知县梁书城、质性粗浮。办事草率。著以府经历县丞归部铨选。　　

○谕议政王军机大臣等、李鸿章奏、官军克复宜兴荆溪县城。乘胜进图溧阳。并进规嘉兴。克垒获胜各摺片。宜荆二县。滨临太湖。界连三郡。此次戈登奋勇自效。李鸿章复抽派精锐。会同前往。先破附城十余垒。击退溧阳大股援贼。遂拔名城。从此苏锡之防益固。常州之克可期。实与大局有裨。据该抚片称、宜荆既复。自应乘胜进图溧阳。戈登、郭松林等、水陆六七千人。业于二十七八日陆续进发。惟该处为李逆老巢。金陵后路。群贼所必争之地。傥孤军深入。面面受敌。深可危虑。著李鸿章密饬戈登等步步为营。务须谋出万全。不可轻进贪功。致有疏失。曾国藩当檄饬鲍超东坝溧水防军。前后兜击。以期声势联络。西路贼情地势。以常州为关键。常郡果能得手。则旁郡更成破竹之势。李鸿章即催令李鹤章、刘铭传、设法攻取。先破城外贼垒。自必更有把握。嘉兴贼粮尚足。逆酋志在死守。程学启等已攻破东北门外贼垒多座。督军直抵城根。贼众虽多歼毙。我军亦不免伤亡。荣逆前此诈降以缓师期。今复坚守以待援贼。实属异常凶狡。该抚务令程学启等妥速筹攻。毋稍松劲。湖州踞逆。图扰盛泽平望。扑犯后路。为李朝斌等水师击败。并著督饬各军。认真防剿。毋令与嘉兴城逆句合。正在寄谕闲。据沈葆桢奏、发逆分股内窜。精毅等营截剿。大获全胜。余逆从歇岭翻山。窜德兴南乡。入玉山界。现在淳遂一带。后股仍源源而来。该抚飞催各营迎剿。惟人数尚单。恐不足济事。又咨曾国藩另调一军守祁门。俾继果营得以回顾本省等语。发逆上窜江西。关系左宗棠后路。该省又为曾国藩军营饷需所自出。若有疏虞。牵掣东南全局。其患不小。刻下江路肃清。彭玉麟、杨岳斌二军。数月以来。水师均无战事。著曾国藩即派杨岳斌酌带战船数百号。驶赴鄱湖。择要驻扎。江忠义所部。现归陈鸣志等统带。威望尚轻。而所调之江忠朝。一时恐难赴营。此军即可交杨岳斌兼行统带。该提督谋勇素著。谅能认真督办。力顾江防。曾国藩仍当随时与沈葆桢商酌。妥筹策应。以期万全无失。沈葆桢即就现有兵力。严饬各路将弁。实力堵剿。毋稍松懈。左宗棠仍遵前旨。密防衢严一带。并于江浙交界处所。添派劲旅。会同江省防军。合力夹击。其由歇岭窜德兴入玉山之贼。人数究有若干。官军战守情形。并著沈葆桢续行驰奏。以慰廑念。将此由六百里各谕令知之。　　

○又谕、恽世临奏、黔省发逆。及苗教各匪。日益猖獗。请留田兴恕办理凤晃防务一摺。览奏不胜诧异。田兴恕杀害教民一案。法国使臣哥士耆及柏尔德密。从前均主抵偿之说。词意甚属决绝。迨经总理衙门援引中国逢恩减等之例。与之极力剖辩。柏尔德密意渐活动。惟称拏问之人。并未监禁。必须监禁后。照中国例办理。给予照会。方可办结等语。此事已有转机。仍须慎密。未便令各教士等知其底蕴。致有阻挠。是以叠经密谕崇实、骆秉章、将田兴恕查提到川羁禁。并令劳崇光、张亮基、迅速查办奏结。田兴恕在黔数年。未尝不著有战功。惟其骄侈荒淫。贻误军务。叠被弹劾。若律以军法。原应从重治罪。第既有牵涉外国之案。又不得不曲予矜全。以维中国体制。田兴恕既知自悔前非。自应闻命即行赴川。听候查办。岂可逍遥事外。疑畏不前。致令可以通融了结之案。枝节复生。又成固结不解之祸。恽世临在楚有年。岂不稔闻田兴恕此案原委。乃必欲为田兴恕饰词渎奏。意图见好。顾僚友之私情。忘国家之大计。为封疆大臣者。岂可如此耶。著传旨严行申饬。并著恽世临派员将田兴恕押解入川。听候崇实、骆秉章查办。或选其平日相信之人。密告以朝廷曲全之意。使之知感知惧。帖然就道。傥该抚不能督令田兴恕赴川。仍任其违旨逗遛。必惟恽世临是问。至黔省发逆。及苗教各匪。叠经谕令楚粤黔三省督抚。合兵会剿。凤晃边防紧要。湖南武弁中。岂无一人可派。必欲用一断不可再往之田兴恕办防。不知恽世临是何居心。著该抚另选妥员。酌拨劲旅。前赴该处扼要堵截。其田兴恕所带之勇。及该抚令其新募之勇。并著留于湖南。以厚兵力。毋令田兴恕携带入川。致外国人有所藉口。另生枝节。恽世临接奉此旨。止许亲自折阅。详慎妥办。不准幕友及湖南绅士。得以与闻。即该抚选派田兴恕相信之人。亦应择慎密可靠者前往。傥机事不密。致令稍有传播。必将恽世临治罪。决不宽贷。将此由六百里密谕知之。　　

○复引见京察一等钤出人员。得旨、除文堉、洪调纬、董文涣、孙家鼐、全善、王祺海、桂明、师长灼、寅宾、威麟、李文敏、希凯、海容、陈梦兰、李新庄、增寿、荣光、寿昌、承继、华祝三、毋庸记名外。宗室载庆、麟书、均著以四五品京堂补用。英良、昆厚、该二员本系专用道员。著交军机处记名。仍专以道员用。扎拉丰阿、许庚身、沈秉成、梁肇煌、丁培镒、胡瑞澜、广寿、赵新、嵩连、恒明、耆昆、张观钧、舒济、色普哲讷、高贡龄、林述训、王文韶、瑞琛、海钟、英祥、奇克慎、德恩、谢棨照、国英、福兆、蔡逢年、续庆、恩联、定祥、刘惠人、嵩寿、丁寿祺、溥泰、于淩辰、杜义山、鄂云布、锡璋、松瑞、文吉、金钧、延楷、裘德俊、王兰谷、吕序程、纶恩、方学苏、俱著交军机处记名以道府用。福善著记名以关差道府用。　　

○补行引见京察一等人员。得旨、内阁典籍何承禧、袁鸿翥、均著交部照例以应升之缺升用。所有何承禧等三员。俱准其一等加一级。　　

○理藩院奏、阿拉善亲王贡桑珠尔默特报称。甯夏逆回猖獗。该旗偪近贼氛。请饬邻近旗分。领兵赴援。并恳赏赐大炮火器。以资防剿。得旨、著理藩院即行转饬邻近内外各盟。厚集兵力。迅即驰抵阿拉善。协力严防。毋稍延缓。其所谓大炮火器。即著理藩院行知绥远城将军德勒克多尔济酌量拨给。仍饬该王懔遵前旨。认真防堵。勿任回匪阑入本境。至鄂尔多斯旗。为该旗东界。地方辽阔。著一并由理藩院转饬该处。一体严防。毋令东窜。　　

○以衰劣不职。江西都司常安、守备胡功成等、分别勒休革职。　　

○以庸劣不职。广东参将黄维宝、李新明等、分别革职降补。　　

○以克复江苏宜兴、荆溪、两县城。赏总兵官成俞卿一品封典。总兵官李恒嵩、副将黄武寿、宋德鸿、高占彪、游击廖玉林、巴图鲁名号。余加衔升叙有差。　　

○以陕西镇安县城被贼窜陷。旋即收复。免已革知县张勤罪。革典史冯永泰、千总马进喜职。仍留营。予殉难署游击金镇西祭葬世职加等。　　

○予江西歇岭阵亡守备龙有胜祭葬世职加等。　　

○予江西因公淹殁知县夏抡谟祭葬恤荫。　　

○甲申。春分。朝日于东郊。遣顺承郡王庆恩恭代行礼。　　
</div>
    <div class="pagination">
<a href="清实录同治朝实录_page146.html">上一页</a><span>...</span><a href="清实录同治朝实录_page142.html">142</a><a href="清实录同治朝实录_page143.html">143</a><a href="清实录同治朝实录_page144.html">144</a><a href="清实录同治朝实录_page145.html">145</a><a href="清实录同治朝实录_page146.html">146</a><span class="current-page">147</span><a href="清实录同治朝实录_page148.html">148</a><a href="清实录同治朝实录_page149.html">149</a><a href="清实录同治朝实录_page150.html">150</a><a href="清实录同治朝实录_page151.html">151</a><a href="清实录同治朝实录_page152.html">152</a><span>...</span><a href="清实录同治朝实录_page148.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
