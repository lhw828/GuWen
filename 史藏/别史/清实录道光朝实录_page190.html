<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 190 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 190 页/共 848 页
  </h1>
  <div class="content">
   ○癸丑。命库伦办事大臣松长来京。赏察哈尔副都统乐善副都统衔、为库伦办事大臣。调正白旗蒙古副都统存华、为察哈尔副都统。以吏部右侍郎贵庆、兼正白旗蒙古副都统。　　

○甲寅。谕军机大臣等、据御史廖敦行奏称、滇省盐务。现因卤淡短课。是短课之由。总因盐斤日少。而课必取盈。以致管盐各官不克措解。前据新任督抚查明缺额各井。请按各井出盐之多寡。酌定行盐地面。即使盐引申销。私贩尽绝。何能使淡缩之井。多增盐斤。以补短绌之课。且地面既分。其徵课行盐等事。不属之地方官。则责成不专。若属之地方官。则是复官运官销之渐。道光二年、因各井短课。广觅子井。曾有他郎宁洱等处。采获盐矿。呈请认课开采。以恐碍石膏井销路封闭。现在各井既因卤淡短课。正宜广觅子井。酌盈剂虚。未便永行封闭。请将所缺之额。摊归猛野等处产盐之区。募人开采。仍不分口岸。听其各处行销等语。滇省盐务。自嘉庆八年、改为民运民销。课款不致短绌。而民亦称便。本年据赵慎畛等查明、近年以来。各大井出卤淡缩。兼之黑盐等井属次被水。致多缺额。请派员堵缉私贩。就井稽卤。按各井出盐多寡。定地行销。业经降旨、令该督抚等确查筹议。兹该御史以为分地行盐。不若广觅子井。为酌盈剂虚之计。于国课民生。两有裨益。从前乾隆年间、宁洱县属地方。采获石膏井。产盐丰旺。课额日增。道光二年、又采获猛野井等处盐矿。何以遽恐有碍石膏井销路封闭。著阮元等确查该御史所奏、近日产盐丰旺地方。是否可以多觅子井。招募民人认课开采。以此井之有余。补彼井之不足。通融销售。总期课款不绌。滇民称便。方为妥善。该督抚即饬属确查。悉心筹议具奏。该御史摺、著钞寄阅看。将此谕令知之。　　

○旌表守正捐躯安徽六安州民戴淋帮妻张氏。山东郯城县民妇陈倪氏媳徐氏。　　

○乙卯。谕内阁、昨据理藩院转奏、敖汉贝子诺尔布桑、扎噜特贝勒干珠尔扎布、恳请各借十六年俸银。修理庙宇、暨伊等祖父坟茔等语。当经降旨、交户部核议具奏。兹据户部查明奏称、前于乾隆年间。蒙古王公等遇有游牧处所被灾。或因修理伊等祖茔等事。支借多年俸银者。必由理藩院核减具奏。从无一年之内。续行借俸至五六起之多。亦无一人借支十余年俸银者。嘉庆年间。游牧处所蒙古王公等并无借俸之人。彼时惟有在京当差之贝勒。借支俸银。仅止两起。道光元年以来。闲散蒙古王公等有借支俸银十起。亦有一起辄借十余年之多者。本年甫及数月。借支俸银者。又有六起等语。向来给与蒙古王公等俸银。原为养赡身家。乃不晓事体少年人等。滥行藉口。借取现成银两。任意糜费。迨至每年减半坐扣。转致困穷。而于蒙古生计。大无裨益。不可不立定限制。著即照户部定议。嗣后凡在御前乾清门行走蒙古王公内、有借支俸银者。不得过五年之数。贝勒贝子公等、不得过十年之数。其余闲散蒙古王公等、二概不准借支俸银。此次贝子诺尔布桑等、借支俸银。该堂官漫不稽察。率行转奏。殊属非是。托津、色克精额、那丹珠、俱著交部察议。承办司员等、著交部议处。　　

○又谕、杨遇春等奏、筹议西宁口外防河巡哨经费章程一摺。西宁口外地方辽阔。路径纷歧。前因野畨甫经回巢。尚须稽察防范。每年六七八九等月。酌派防所官兵三四十员名。在青海东南一带、小游巡数次。夏冬二季。于新设察罕托洛亥驻防兵内、挑派三百余员名。在青海南北一带、大游巡二次。嗣将夏季游巡裁撤。其冬季仍复派巡。巡毕之后。把守冰桥渡口。仍于西宁河州两镇、派拨官兵四百余员名。分布河干防守。俟冰桥融化撤回。又每年四七十月。派令循化贵德二厅营、出口前往河南番地。编查保甲门牌。会哨稽巡。所有一切官兵口食驮脚等项。将原设会哨经费银五千两。留存支销。兹据该署督奏明、历年支销。每形短绌。河南各族野番。近来颇知敛迹。河北地方亦就肃清。筹议裁减章程。著照所请、将冬季大游巡一次。即行停止。小游巡照旧按月派防外。其余八个月。仍令防所弁兵、每月游巡一次。前定驮载银两。无庸删减。至冬令防河官兵。西宁河州二镇、著少派兵二百名。即在防所兵内、多派二百名。以符定数。循化贵德二厅出口稽巡。前定每年各给银五百两。著减为四百两。统自道光六年为始。按照现定章程。每年以五千两为率。不准逾额。以示限制。其节年不敷之项。除筹捐外。惟道光三年分、动支李世修货物变价报部充公银、三百四十六两零。著准其开销。该部知道。　　

○谕军机大臣等、孙尔准奏、台湾匪徒。分类焚抢。檄调镇将带兵围捕一摺。台湾嘉义彰化地方有匪徒纠众焚抢。据奏系贼匪李通、与粤民黄文润、挟嫌纠斗起衅。何以数日之间。即蔓延两邑地方。纠夥甚众。竟敢抗拒官兵。是否即系李通黄文润为首。抑另有著名首恶。乘机哨聚。以致附和之众。日益增多。必当就地歼除。迅速扑灭。庶不致滋蔓难图。昨据许松年奏报、已驰往查办。该督现饬该镇道出示晓谕。散其党羽。并檄调副将邵永福等、带兵在艋舺堵御。防其北窜。并调总兵陈化成、带兵会同许松年、蔡万龄、三面兜捦。所办悉合机宜。该督务即檄饬在事各员。一面迅速剿捕。一面访察为首匪徒。严拏究办。勿得稍留遗孽。该督前此奏请俟韩克均到任后。来京陛见。现在台湾有匪徒滋事之案。著暂缓起程。俟此案查办完竣。再行前来可也。将此由四百里谕令知之。　　

○以办理福建噶玛兰地方善后事宜出力。予署通判吕志恒等、升补有差。　　

○旌表守正捐躯山东福山县民刘自顺妻徐氏。　　

○贷直隶大名镇标左右城守、开州协、东明、长垣、杜胜、七营被旱兵丁饷银有差。　　

○丙辰。河南巡抚程祖洛奏、河北地方被旱歉收。请将应修各工兴办。以代赈恤。从之。　　

○给河南临漳、内黄、滑、浚、延津、原武、阳武、七县被旱灾民一月口粮。　　

○丁巳。先是盛京将军晋昌等奏、请将奉天府属岫岩理事通判、改为海防同知。下部议。至是议上、若改同知。衔缺大小不符。请定为岫岩凤凰城海防通判。冲繁疲难要缺。从之。　　

○戊午。上诣绮春园问皇太后安。　　

○以倡捐社谷。陕西汉阴厅通判赵廷俊等、下部议叙。　　

○免山东省军需摊廉未扣银、九十五万一千七百两有奇。　　

○庚申。谕内阁、户部奏、北仓霉变粟米。据穆彰阿等咨称、除运通米二千石。及不堪食用米二万二千五百石。现经拉运出仓外。其黄色粟米。核实估计。米色不足七成。难资搭放。著毋庸转运京仓。即同前项坏米。著落应赔之人。一律勒限赔补。此项米石。若交该经纪等领出变价。恐复启搀和情弊。著穆彰阿、百春即饬天津县速运出仓。按时米色。酌中定价。报部查核。无许该经纪等影射收买。朦混入仓。并著穆彰阿、百春、转饬天汁道府、选派干役。严密查访。如查有情弊。即著严拏惩办。至将来赔米入仓时。著该仓场侍郎、督饬坐粮厅、大通桥监督、及仓监督、认真验收。所有从前三次入仓粟米。傥有霉变。并查照米数。一并勒限买补。以重仓储。　　

○又谕、上年豫省碾运京仓粟米。经申启贤在北仓督同坐粮厅安志验收。据奏米色均系乾洁。本年复以米质霉变、系安志朦混验收入奏。当交穆彰阿等核实估计。兹据查明、米色俱不足七成。申启贤身任仓场侍郎。收米是其专责。乃于此等受湿米石。并未查出。所司何事。申启贤著先行开缺。来京听候部议。并著将去岁何以具奏米色乾洁。今年因何霉变许多之处。明白回奏。　　

○又谕、前据庆祥奏、将助逆首犯奇比勒迪、设伏枪毙。其子胡达巴尔底、及其胞侄伊斯玛依尔、窜至皮产地方。潜至奇里克爱曼一带、游奕窥伺。经庆祥派委佐领景兴等、将二逆捦获。讯系上年诱陷官兵。首先接仗。手戕兵回多名。迨逆首既正刑诛。复敢意存窥探。实属罪大恶极。该参赞于审明后。即将该二逆正法。所办甚合机宜。所有闲散布噜特比伊斯拉木伯克、效顺捦渠。实属奋勉。著加恩赏给六品顶带、蓝翎。并赏银一百两。大缎二匹。佐领景兴、派令差探。节次认真。该员曾经拟陪协领。著加恩遇有伊犁协领缺出。尽先升补。先换顶带。七品伯克帕塔尔、协同捦逆。著加恩遇有伊犁六品伯克缺出。尽先升补。先换顶带。其一体出力之二等护卫阿布都拉喜特、著加恩赏给头等护卫。金顶回子莫洛爱比普、著加恩赏给六品顶带。遇有喀什噶尔七品伯克缺出。酌量补用。前经降旨、令庆祥查明张格尔、及汰劣克等、诸逆下落。兹据该参赞奏、张格尔同汰劣克一处居住。现在叠次捦斩各逆。托古斯托罗所聚各逆。逃散渐多。张格尔等自更闻风胆落。该参赞当趁此时。益加懋勉。乘机设法。俾渠魁悉数歼除。以壮国威而靖边圉。　　

○内务府奏、定逃走太监治罪例。初次逃走投回、责六十。送进当差。减食五钱赏银一年。被获、及二次逃走、俱系投回、均责六十。发吴甸铡草一年。二次逃走、内有一次投回、责八十。发吴甸铡草一年半。俱系被获、青一百。发吴甸铡草二年。三四五次逃走、无论投回被获、均责一百。三次发吴甸铡草三年。四次四年。五次五年。铡草未满年限逃走、及五年期满、交进后复行逃走、无论投回被获。俱永远枷号。从之。　　

○以泰宁镇总兵官永明额、为恭守昌陵领侍卫内大臣。　　

○以都察院左副都御史韩鼎晋、为仓场侍郎。　　

○以兵部右侍郎武忠额、兼正白旗汉军副都统。　　

○浚山东汶泗两河。并添筑卫河草闸草坝。从署河道总督严烺请也。　　

○辛酉。吏部议准、河南巡抚程祖洛奏、改内黄县为繁难要缺。兰仪县为冲繁中缺。从之。　　

○都察院奏、请将五城当商生息银。酌增正副仵作饭食。以速召募。从之。　　

○新授仓场侍郎韩鼎晋、因病乞假。允之。以署礼部右侍郎汤金钊、署仓场侍郎。　　

○壬戌。谕军机大臣等、据蔡万龄等奏、匪徒播散谣言。乘机焚抢。显有附和奸民。从中播弄。调兵分路堵御。设法剿抚等语。台湾人情浮动。素分气类。该地方官若能豫加防范。好为化导。遇有雀角及盗劫之案。立为判断允协。缉匪惩办。居民自皆畏服。匪徒悉当歛戢。何至动有乘机煽惑之事。即如此案。因粤民黄文润家被匪抢掠。经邻庄围捕。格杀盗匪二人。该匪等竟敢显纠夥党。声言报复。地方文武员弁。若果平日缉捕勤能。该盗匪等焉敢肆行无忌。即当其纠结贼党之井。及早觉察。督率兵役。立即掩捕。该处附近居民。自亦不致纷纷迁避。乃既疏防于平昔。复又失察于临时。蔡万龄、孔昭虔、所司何事。现经该镇等调兵分布堵剿。许松年亦已驰赴会同歼捕。该督即飞移许松年、督饬蔡万龄等、务当就地一鼓歼捦。勿致蔓延滋害。并将起衅实情。及为首纠结匪徒。严切根究。迅速捕获。审明惩办。一面解散胁从。安抚善良。是为至要。其所请兵勇口粮赏需。准其于台湾府库贮息银内动支。事竣核实报销。将此由四百里谕知孙尔准、并谕许松年知之。　　

○以弹压重运军船出力。江苏桃源县知县周焘等、下部议叙。　　

○癸亥。谕军机大臣等、前因俄罗斯在哈喇塔拉地方盖房一事。檄谕该国萨纳特衙门查询。兹据咨覆理藩院文、称哈萨克人数众多。应归何国统属。从前定立条约。并未议及。因哈萨克前往贸易。屡次向其求兵资助。曾谕伊驻边大臣。酌量办理。上年派兵赴该处。事毕旋即撤回。有无在哈萨克界内建盖房间。并未呈明。即或兵丁等建盖土房数间。自系为暂避风雨起见。此时谅必坍塌。现已札知驻边大臣。令其详察停止等语。此事前据哈萨克公阿布拉、向查边领队大臣。乌淩阿面禀。系俄罗斯因嗽萨克本其旧属。来收租赋。择哈喇塔拉水草好处。筑城种地。就近收管。今俄罗斯覆称、乃哈萨克与人争斗、向其求兵资助。现在俄罗斯既未再来筑房。又据回文若此。其为哈萨克借端妄禀。亦可概见。著长龄于秋间派员收取哈萨克马税之便。即向哈萨克公阿布拉、将俄罗斯咨查建房原委。详细告谕。如所盖土房尚未坍塌。饬令即时拆毁。并剀切晓示。以哈萨克自臣服我朝以来。向祗准在爱古斯河以外游牧。嗣蒙恩赏借卡伦外千余里之地。令其住牧。仍在我鄂博以内。该部落自当慎守藩篱。静守生计。前此阿布拉所禀之言。业经查询。并无其事。可见天朝与俄罗斯文檄往来。不难查对明确。嗣后断不准以悬揣之词妄禀。徒劳文檄查询。该将军于间派领队大臣前往时。将此意详细告知。令其到彼明白宣示。以期中外相安。不得稍滋事端。是为至要。所有照录俄罗斯原文。及译出清字文底。俱著发给阅看。将此由四百里谕令知之。　　

○旌表守正捐躯江苏青浦县民姚世峰妻钟氏。　　

○甲子。谕内阁、琦善奏参延误赔修石工之候补通判。并发银垫办。追缴归款。所奏是。南河候补通判戴杲、前因承办堰盱石工。被风暴掣卸。经琦善等参奏。勒限赔修。乃该员借辞推缓。至今未报开工。殊属怠玩。戴杲著即革职示惩。现在大汛届临。著该督等即发银另行委员办理。所有垫修之款。严押该员勒限逆缴。又已故之山盱通判黄树椿、有六堡内掣卸新海漫石工一丈。八堡内新工六丈。丁艰回藉之两准运判施勋、承办智坝石工。倒卸新旧工五段。内新工三十八丈。均应著落该员等赔修。该督等亦已发银赶办。所有垫款。即著分咨各原籍。于该员施勋、员故黄树椿家属、名下追赔。解工归款。该部知道。　　

○谕军机大臣等、张井等奏、河湖长水较骤。现在严守黄河堤埽。筹减洪湖涨水情形。并请将高堰石工内底桩不坚。及石缝臌裂较甚处所。一律加镶圈越埽坝抵护外。分别抛填碎等语。朕阅该河督等所奏情形。总不过因高堰新旧石工、均不足恃。而适当盛涨届临。前估择要加培大堤工程。不能赶办。为一时救急之策。现既汛水日增。该督等自当相机办理。朕亦不为遥制。所有石工内应行分别抛填碎石。及里河运清平三汛、应分别估镶埽工之处。均著照所请行。该督等务当加意防守。设法保护。无使河湖各工、稍有意外之虞。是为至要。至下河应行挑浚各工。此时已届大汛。亦难赶办。著琦善等于霜降后。饬估兴挑。以期有备无患。又据另片奏称、现在石工处分各员。有二十余员之多。与题补多不合例。将来恐有要缺久悬之虑。请援照嘉庆十六年成案。酌量拣补等语。河工事务紧要。原与地方稍有区别。熟习工程之员。既以曾罹处分。格于成例。而合例人员。又恐不谙工程致滋贻误。然于酌量变通之中。亦不可稍有冒滥。将来遇有缺出。总须先尽合例人员拣选题补。如实在工程紧要。人地相需。方准于曾罹处分各员内切实声明。奏请补用。其石工革职留任处分。带于新任。三年无过。照例题咨开复。将此谕令知之。　　

○以故贵州平定长官司吴泰凝予豫璪、袭职。　　

○浚热河旱河。并添修荆条军坝。从前任都统那清安等请也。　　

○乙丑。谕内阁、观喜等奏、荆州大堤被水冲决。现饬地方官赶紧堵筑一摺。荆州万城迤西上逍遥湖堤身。被水冲决二处。山水与江水接连。势如建瓴。直向堤内灌注。居民田庐被淹。现经该地方官设法抢堵。并捐办□□磨饼。散给灾民。惟水势未定。计嵩孚此时尚未到任。著李鸿宾、杨懋恬、即派藩司徐承恩、前往查看。山水来自何处。现在水势若何。并将堤身冲决。民田被淹情形。详加履勘。有无伤毙人口之处。一面督饬地方官赶堵决口。一面将被水灾民。妥为抚恤。此外如有漫淹处所。一并查明办理。无俾失所。至观喜等因地方陡被水灾。淹及郡城。原应由驿驰奏。但不得擅发五百里急递。致骇听闻。观喜、七克唐阿成顺、俱著传旨申饬。　　

○丙寅。上诣绮春园问皇太后安。　　

○谕内阁、那彦成奏、勘明东陵风水重地。请添设红桩。以明禁限一摺。前据庆惠奏、苇子峪门外。南自雁飞岭起。北至低头安止。请一律添设红桩。当降旨令该督派员履勘。兹据查明。该处树株稠密。几与民树相连。自应明定界限。以昭慎重。著照所请。自雁飞岭至低头安十八里。在旧有火道之旁。添设红桩五十四根。所需桩木。即由石门工部备办。其红桩火道以外。附近居民田园庐舍。相安已久。毋庸再添白桩青桩。以符定制。　　

○展缓长芦盐商未完新旧正余引课。并拔缴水利本息银。　　

○丁卯。谕内阁、据宗人府奏、宗室遇有拣选缺出。及因案传讯。近多托病不到。不可不严行整饬。嗣后宗室、觉罗遇有族长、学长、及太庙献爵、各项缺出。应选之人如有事故。限五日内呈报。逾限不到。又不呈明事由。著将该宗室扣罚饷银。仍将该族长严参重处。至因案传讯。擅不到案。定案后、除伊案内应得罪名外。分别罚饷加责。并将族长学长。分别轻重。记过题参。其实系患病。由族长学长结报。即派司员查验。具结存案病痊赴审。稍有不实。惟查验之员是问。著宗人府即将此旨通谕各族长学长。一体钦遵。仍纂入则例。永远遵行。　　

○又谕、御史安诚奏、请添派查仓御史一摺。向来京通各仓。分派科道稽察。以专责成。万安仓虽分列东西。相距仅三四里。该御史辄请添派稽察一员。殊属不晓事体。国家设官。各有攸司。岂容人浮于事。该仓相沿已久。从未闻有顾此失彼之虞。总之任事之能否。视乎其人之勤惰。不在多派员缺。徒滋冗滥。该御史所奏。著不准行。　　

○又谕、御史萨斌等奏、查获多年废印。请饬销毁一摺。各省缴回旧印。向由礼部陆续汇送户部。照例销毁。以充鼓铸。兹据该御史等奏称、在朝阳门外。王大杂货担上。起获铜印一颗。查系管理丰萧砀河营守备旧印。该员缺业经改设。颁发新印。将废印缴回。自应即时查销。从前户部钱局大使观谦、失察家人私行携回。以致辗转售卖。业已身故无庸追究。所有起获旧印。著即送交户部钱法堂。饬宝泉局照例销毁。嗣后遇有各省缴回旧印。务须随到随销。不得存留局内。漫无稽查。致滋弊端。　　

○又谕、新授浙江按察使周之琦、祖籍浙江。迁居河南。已有三代。将届百年。著毋庸回避。　　

○又谕、程祖洛奏、传询运米委员。并无原交潮湿情形。上年豫省运通粟米。贮仓未久。霉变过多。据该抚传询委员杨兆李等、供称碾运米石。实系一律乾洁。迨交兑北仓。历经仓场坐粮厅逐船查验卸贮。委无需索朦收情事。此系该委员等一面之词。必得归案质讯明确。陕州知州杨兆李、并协运典史李蟠、著该抚迅速派员押送来京。听候刑部质讯。　　

○谕军机大臣等、据张井等奏、筹防黄河堤岸。并分减湖涨情形。现在甫交初伏。顺黄坝长水三丈九尺一寸。比较上年盛涨。大一尺七寸。比较道光二年盛涨最大年分。大一尺一寸。均经先期筹备。足资抵御。惟洪泽湖水。现长至一丈七尺四寸。已放三河两坝水势仍有长无消。拟启放蒋家坝以南之拦湖坝。并行知扬河厅营。启放车南中新四坝。扬粮厅营、除昭关坝不放外。其余归江各坝。全行启放等语。张井等因河湖同时骤涨。援照嘉庆二十四年成案。启放拦湖坝。并启扬河扬粮各坝。意在腾空河面。豫备涨水下注。为此不得已之举。此时琦善计已驰赴清江防汛。务须会同张井、潘锡恩、和衷筹办。竭力图维。谆饬各厅营等、加意巡防。严守堤岸。勿令稍有疏失其黄河水势盛长。防守尤关紧要。即严饬防汛员弁。督率兵夫。无分雨夜。相机抢护。不得稍懈。至扬粮厅属甘泉汛、东西两岸甎石工段内。除保固限内新工十五丈七尺。照例饬令赔修外。应修旧工一百三十二丈七尺。著饬赶紧估修。以资保障。此次经该河督等将湖涨分减。自当水势日消。化险为平。即著该督等由驿奏闻。以慰廑注。将此由四百里各谕令知之。　　

○又谕、据孙尔准奏、交卸抚篆。驰赴厦门。督办台湾械斗一案。并陈现在办理台匪各情形。览奏俱悉。台湾地旷路歧。人情浮动。现据义首王云鼎、头围县丞丁嘉植、拏获乌面章、即陈新喜、系首倡谣言。勾结番民。派饭敛钱。及攻庄督阵。主谋要犯。该犯业已就捦。匪徒闻风奔窜。惟嘉彰二邑。地方辽阔。分散藏匿。难保不兵过复来。自应随处摉捕。以净余孽。台湾额兵不敷调遣。该督前已调总兵陈化成等带兵防堵。兹又调省标兴化延平等处兵丁。交候补副将崇福等管带渡台。足敷应用。提督许松年久历行间。素称能事。该提督现由嘉义驰抵彰化一带。得此兵力。自可克日蒇事。孙尔准著即在厦门驻劄。调度策应。不必亲往台湾。即移知许松年督饬该镇等、出示晓谕。开陈利害。散其党羽。俾义勇志尽成城。良民不为煽惑。此为至要。至被焚各庄。无家可归。尤可怜悯。著飞饬该道府即于府库缉匪项下。动拨息银。遴员妥为抚恤。老弱计口授粮。壮健收为义勇。该民等志切同仇。自必勇气百倍。傥或台湾办理未协。致有拖延。孙尔准必须渡台督办。亦著先行奏闻。候旨遵行。将此由四百里谕知孙尔准、并谕许松年知之。　　

○以海运默邀神佑。命江苏巡抚陶澍、遣员虔诣天后庙。风神庙。海神庙祀谢。寻加封天后安澜利运四字神号。颁风神庙御书扁额曰。宣仁利涉。海神庙御书扁额曰。恬波济运。　　

○考试己酉科拔贡。以都察院左都御史姚文田、吏部左侍郎王引之、兵部右侍郎武忠额、内阁学士朱方增、大理寺卿杨怿曾、为阅卷官。　　

○以海运抵津。办理妥顺。予两江总督琦善议叙。赏江苏巡抚陶澍、花翎。文武员弁升叙有差。　　

○旌表守正被戕河南林县民元泳女润姐。　　

○戊辰。谕军机大臣等、京师自六月初七日起。雨势未己。永定河为众流汇注。现当大雨时行。并闻桑乾河长水五尺有余。恐致盛涨。民田庐舍。所关匪细。必须加意保护。著那彦成严饬永定河道、督率厅汛各员、常川驻工。昼夜巡防。毋稍疏虞。再大名府属被旱。前经该督筹办抚恤。现在得雨沾足。是否一律普种大杖。地方情形若何。并著查明据实奏闻。以慰廑注。将此谕令知之。
  </div>
  <div class="pagination">
   <a href="清实录道光朝实录_page189.html">
    上一页
   </a>
   <span>
    ...
   </span>
   <a href="清实录道光朝实录_page185.html">
    185
   </a>
   <a href="清实录道光朝实录_page186.html">
    186
   </a>
   <a href="清实录道光朝实录_page187.html">
    187
   </a>
   <a href="清实录道光朝实录_page188.html">
    188
   </a>
   <a href="清实录道光朝实录_page189.html">
    189
   </a>
   <span class="current-page">
    190
   </span>
   <a href="清实录道光朝实录_page191.html">
    191
   </a>
   <a href="清实录道光朝实录_page192.html">
    192
   </a>
   <a href="清实录道光朝实录_page193.html">
    193
   </a>
   <a href="清实录道光朝实录_page194.html">
    194
   </a>
   <a href="清实录道光朝实录_page195.html">
    195
   </a>
   <span>
    ...
   </span>
   <a href="清实录道光朝实录_page191.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
