<!DOCTYPE html>
<html>
<head>
    <meta charset="UTF-8">
    <title>国朝献征录 - 第 220 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 220 页/共 245 页</h1>
    <div class="content">　　○右军都督府左都督宁正传（实录） 

　　实录 
　　宁正字正乡凤阳寿州人少里中韦德成养子元末德成率兵从　上克滁和二州遂渡江克太平建昌进兵击宣州正与有功德成战没诏赠昭勇大将军中翼元帅府副元帅京兆郡侯□正袭职代领其众从徐达克常州进阶怀远将军攻下宣州江阴戊戌从　上取婺州又从常遇春克衢州从　上克江州功授民兵千户破陈友谅兵于鄱阳湖调天策卫千户又改雄武卫千户从傅友德守徐州与李二等战有功吴元年擢凤翔卫指挥副使从徐达下中原取沂莒密三州克益都济南东昌转下汴梁河南嵩州渡取磁州广平通州进克元都招降元将平章谢云儿等八十余人获马五百余匹略永平擒元将平章高家奴下定平太原自河中府渡河追元将孔兴等进取鹿台攻凤翔逐李思齐遂下巩昌充平凉至定西六盘招降元知院□翔下临洮徐达令正招抚上豪赵脱儿孙平章等及马鞍山迤西诸上酋洪武三年五月从邓愈克河州留正镇守时元镇西武靖王卜纳剌等诸酋长拥兵犹众正遣兵追之于宁河杀获颇多于是沙家失里与诸酋长遣人来请降正即策马往谕之酋长皆感悦献其全部军马及元所授金玉印章金牌宣命擢临洮卫世袭指挥同知又招降元宣政院使何锁南等寻置河州卫以正指挥使招来撒里畏吾儿安定王卜烟帖木儿等暨土酋朵甘灌顶国师乌思藏诸部奉表朝贡七年改置南安行都指挥使司于河州以正都指挥使进皆骠骑将军提调朵甘乌思藏都尉正又招降元石丞朵儿只失结等奏置西宁等卫八年改西安行都指挥使司陜西行都指挥使司正仍都指挥使九年十月复姓宁氏进阶龙虎将军会川藏戎盗命卫国公邓愈讨之正从征有功十一年西平侯沐英征西番遣正追袭叛虏朵儿只巴获其羊马辎重而还十二年兼领宁夏卫事至则修筑汉唐旧渠令军士屯田引河水灌田数万余顷兵食以足十三年从西平侯沐英征北至上林擒元平章脱火赤知院爱足部众万余人十四年从西平侯经略公主山寨歼其戍卒取全宁四部十五年除四川指挥使会河西土官故元左丞剌瓦蒙藏卜等来降唯松茂等州西羌未附正调兵讨之擒贼首杨知府十九年改云南都指挥使二十一年百夷据险作乱贼将刀思郎等聚众十余万驱象百余拒敌正率兵从西平侯沐英进战斩其二将贼众奔溃尽获其象马未几东川蛮反而越州龙海等西等山寨亦据险作乱正从西平侯沐英讨平之二十五年沐英卒诏授正荣禄大夫右军都督府左都督代英镇守久之命平羌将军总陜西四川兵讨阶文千户张者之乱平之二十八年正月率兵从秦王往洮州打鱼沟等处克平番寇三月还京至是以疾卒　上辍视朝一日遣官吊祭擢其子鹰扬卫指挥使忠前军都督府都督佥事 

　　○右都督刘传 

　　刘合肥人乙未归　上从克溧水句容溧阳破中丞水寨陈也先营授总管攻常州又略石埭遇陈友谅战败之克婺衢复太平下南昌吉安败张士诚兵安丰鏖友谅于鄱阳战之湖口克武昌取海安坝充宿卫壮士克旧馆下湖州取无锡从征中原克沂州益都济南东昌州汴梁河南潼关潞州平阳应昌授潞州百户升太原护卫千户又升兴武卫指挥佥事调府军卫从征南克普定盘江曲靖云南嵩明大理建昌乌撒茫部取龙海六凉州马龙罗雄小广西调升金吾后卫指挥使寻升河南都指挥征金山一迷河招降纳哈出又征捕鱼儿海哈剌哈松林升右军都督佥事督军陜西总兵征西破哈梅城擒伪王子别列怯等征广西叛酋黄氏铁破都控巳笼纳笼雷西遥等山砦斩世铁又攻破山砦等处□征南丹州庆远府分剿大藤峡江南岩悉抚定征地青潭迷木爪矮及大云黄土石塘池南等洞哨龙婆腊枷的文坡诸洞俱破之□改左军都督佥事三十五年升右都督镇辽东 

　　○都督廖镛传（附弟铭　忠节录） 

　　忠节录 
　　廖镛无州巢县人祖永忠开国功封德庆侯父权嗣封镛以适子任散骑舍人历官至都督建文中与议兵事时宿殿廷靖难后　文皇以廖侯两子镛与铭尝受学方孝孺令召之孝孺怒曰汝读几年书还不识个是字两子复命□文皇大怒令收孝孺刑之聚宝门外凡七日骂声不绝廖两子拾遗骸葬聚宝门外山上甫毕而廖氏亦见收两子逃去永乐元年四月锦衣卫镇抚司奏获镛铭送刑部论死镛弟金戊及从父淮安指挥佥事升俱谪戍边镛母东瓯王长女也铭女送浣衣局 

　　○守居庸关都督余瑱传（忠节录） 

　　忠节录 
　　余瑱北平卫指挥使建文时历官都督初与谢贵密谋不遂贵死瑱走保居庸关时宋忠承制令瑱守之瑱简练关卒得数千人将进攻北平　文皇曰居庸险隘北平之咽喉瑱若据此则拊我背宜急取之缓则增兵缮守后难图矣遂专力击瑱瑱且战且守援兵不至弃关走怀来依忠忠又败北兵给曰石头城亦破矣瑱曰石头城便破吾亦不舍怀来力尽被执不屈而死 

　　○右军都督府右都督马荣传（实录） 

　　实录 
　　马荣徐州人少习武事有胆略初袭父职永清卫所镇抚从征大宁金山迤北功升济州卫镇抚　上举义之初荣与诸将攻夺九门遂克大宁广昌沧州之战东平灵璧之捷荣皆在行阵转鬬无敌积官右军都督佥事从征本雅失里领左翼兵御下严肃还升右都督至是入朝坠马舁归有顷卒赐祭命有司治丧葬追封奉天翼卫宣力武臣特进荣禄大夫柱国景城伯谥壮武子升袭忠义前卫指挥使 

　　○左军都督府右都督冀杰传（实录） 

　　实录 
　　冀杰东安县人由行伍从　太宗皇帝靖内难以功累升左军都督府都督佥事屡从北征　仁宗皇帝嗣位命守开平宣德元年进左军都督府右都督至是以疾卒追封清源伯谥忠壮妾王氏自经以殉赠淑人长子斌袭彭城卫指挥使杰资性平直无所矫饰屡从征恭勤不懈明于知人高煦反　上亲征列侯中有阴持两端者言高煦机变不测用兵若神杰扬言于众曰吾知其人矣徒尚诈而无胆气今天威临之即震慑就禽矣何神之有竟如其言众服其明云 

　　○右军都督府右都督山云传 

　　山云徐州人父青以靖难功官至都督佥事云袭金吾左卫指挥使从　太宗皇帝北征有功累升都督佥事宣德间佩征蛮将军印镇守广西时嵠峒猺獞叛服不常云率兵讨之贼轻视云悉力迎敌云一鼓破之贼退保山巅山皆险峻草木蒙密贼以木挂于藤垒石其上官军至辄断藤木石交下无敢近者云营山下于夜半束火牛羊之角而纵之贼谓官军至矣亟断藤比明木石皆尽官军鼓噪登山遂破贼垒斩首数万级招降还所掠甚众乃增筑四城九堡传舍九十余区以镇要害自是终云之世十余年间猺獞无敢孽者以功升都督同知继升右都督及病　上遣医视疗慰劳甚至正统三年正月卒　上嗟悼辍朝一日遣官赐祭命有司治葬赠怀远伯谥忠毅厚恤其家命其子俊袭府军前卫指挥使广人悲号立祠塑像祀之云沉勇廉洁便骑射临敌多奇策驭□严明而善抚恤之人乐效死所至成功先后镇广西者多利土官馈遗惟云分毫无取土人□其约束无敢少爽至今广人论贤将必归之云云 

　　○右军都督府右都督吴亮传（实录） 

　　实录 
　　吴亮滁州来安县人初青州护卫副千户永乐元年升旗手卫指挥佥事屡从军征讨宣德五年升署湖广都指挥佥事寻实授充副总兵总督漕运兼镇守淮安正统间升都指挥同知以平江西新淦贼功升都督佥事充副总兵佩征南副将军印镇守贵州累升右都督寻调镇守云南七年召还命视右府事十一年上疏乞致政　上从其请至是卒于武昌遣官祭葬亮体貌魁梧饶智略屡统军征讨常以不杀意所至蛮夷怀附性宽简喜文学至老手不释卷人以是重之 

　　○前军都督府左都督刘宁传 

　　刘宁字世安其先直隶山阳县人成化初袭永宁卫指挥使以功累升都指挥同知都指挥使充左参将左副总兵擢右都督寻转左挂平羌将军印镇守大同甘□□居边三十年大小四十余战皆多取胜参将守大同时遇贼鹁鸽峪霸王村四战皆捷斩获甚多威名自是大震赐勑奖劳副总兵时有虏酋挟数万人入贡阴蓄异志宁知之率二十骑躬诣贼营虏惊疑不知所有勒马引弓以待者宁以马棰指画宣布朝廷恩威复下马与羣酋坐一酋语不逊宁掌其面奋臂而起酋首叱其酋退且留坐宁乃霁色呼酒与饮反复开谕羣酋咸悟卒如约后复移镇甘肃尝绎古番上之法以五十人队队五重阵建五色帜又各建五巨帜于中军中帜出则同帜应之循环无端每战用是取胜弘治十七年五月卒赐祭葬如例赠广昌伯宁躯干颀伟勇略过人亦一时名将尝帅师袭哈密险而进功以幸成其再出大同以老病犹议欲出营御虏而陈锐不能用宁亦以此自诿云 

　　○平羌将军后军都督府右都督谥武僖□□□神道碑（倪岳） 

　　倪岳 
　　八讳玉字廷璧姓周氏世家滁之南湖高祖庇哥在　国朝定天下初起从大将树战功遂有戎籍于永平卫曾祖礼始以功再进秩宣府前卫正千户卒祖安嗣寻以疾罢父贤嗣勇略善战以功七迁至后军都督府都督佥事充右参将分守独石等城天顺戊寅虏寇延绥　上驿召至京命提兵往援至则日与贼战多所斩获己卯正月朔哨贼野马涧接战四日贼益拥众迎敌乃挺身直前流矢所中死之事闻赠都督同知赙赉有加特命公嗣授万全都司都指挥同知公时甫弱冠痛父殁于王事感激自奋期以报虏居官廉慎自持督理屯田边庾充赡甲申少宰文庄叶公廵抚其地首荐公掌都司事公勤于职业剸繁理剧若老于吏事者政誉籍然成化改元乙酉前威宁伯王公方以都宪总制诸路兵马复荐公志气英锐号令严明廉而不苛谋而有勇宜任游击将军统领奇兵以靖地方　上赐玺书命公具如所请是岁秋延绥有警公提兵往援斩获甚众癸巳正月虏寇漫天岭公率所部拒之虏众大败斩首七十余级夺获达马兵仗以万计兵部论公功在优等进都指挥使仍加赐白金彩币总制诸公遂建议以虏虽挫衂然尚据榆林河套以巢穴非潜兵捣之未肯远遁时各路将领闻议莫有任者公乃奋然与前总兵都督许宁统兵出境直抵红盐池贼巢杀败贼众擒斩三百五十余人屠其妻子焚其辎重夺其驼马什器三万有奇残虏奔窜渡河而北朝廷降诏嘉奖进后军都督府署都督佥事甲午秋宣府西路屡报贼警勑公往援八月战贼马营齐家沟再战赤城袁家墩斩获甚众追贼出境而还复赐来嘉奖寻与实授明年乙未奉勑充副总兵官镇守宣府丁酉奉勑佩镇朔将军印充总兵官镇守宣府庚子春堠兵报贼窥伺公率兵自青边口出追贼至红崖儿复至龙门狮子冲累败贼众追奔出境至水磨湾等处乃还以功进升署都督同知癸卯秋贼自柴沟堡出没公率兵追奔至白腰山斩获贼级夺其马疋而还未几贼自大同天城许家堡出没公率兵往援追奔至定安营等处斩获贼级夺其马疋而还积二功与实授仍署右都督秋八月挂征西将军印移镇宁夏冬十月杀贼枣儿沟丙午冬奉勑有曰以尔久任边陲累着勋绩即今甘肃贼寇骚扰特命尔挂平羌将军印充总兵官镇守甘肃尤须振作军威攘除边患以安境土宽朕西顾之忧至是而委任益隆矣明年实授右都督先是迤西土鲁番贼尝于成化初劫哈密王母金印而去至是复杀都督罕慎占据其城朝廷议讨之公请因虏使之还者使赍诏往喻庶或有济巳而果遣使入贡并献金印城池及所虏人口悉如公所筹　上大悦赐勑曰不劳士马军饷而坐收成功由尔本谋也公历镇三边劳于计划虽所至有功兵民赖之然亦坐是婴疾日思东归矣前后六七疏乞解兵柄词意恳切　上皆不充甲寅疾增剧诏俾回京料理秋九月闻命即日就道明年正月望前一日卒实弘治乙卯也其生正统己未后二月望日得寿五十有七而巳公器宇凝峻自偏禆大将爱养士卒抚循有恩苟不用命必罚不贷每遇贼计定而后战往往充敌制胜功绩多虏人至见其旗帜即惊呼遁走隐然边阃之望者若干年岂偶然哉 

　　○左军都督府右都督神公英墓志铭（杨一清） 

　　杨一清 
　　正德七年闰五月十七日光禄大夫左军都督府右都督致仕神公以疾卒于京师仲子周分守延绥右参将方受　命征剿中原羣盗乃上疏言先臣英以世荫授延安卫指挥使累功至右都督历事　列圣五十年有奇四受制勑佩将军印符出总边镇身经大小战百十余合引年乞休完名考终无复遗憾顾臣久在兵间生不及养殁不及敛终天罔极臣实痛焉应沾恤典乞勑所司查奏举行之如故事岂徒慰臣之悲亦以励武臣之忠疏闻　帝若曰是惟朕爪牙疆场之臣厥有勋迹载在册府赐谕祭五坛给驿归其丧命有司营葬事皆异数也会王师凯旋周以功擢都督同知被　简命镇守山西兼提督三关充副总兵又上疏乞便道入朝因得护丧还镇许之公讳英字景贤姓神氏系出凤阳寿州人祖忠父杰永乐中从　文皇帝征虏累立战功官至陜西都司都指挥同知生于宣德乙卯九月七日天顺丁丑父卒始承袭守备榆林宁塞营部总累奉勑督兵协同都督张钦参将房能及从总兵官杨信于宁夏之车道坡花马池榆林之神木高家诸堡截剿虏寇斩获甚多成化乙酉兵部尚书固安王公奉勑行边归奏其功且荐其谋勇擢都指挥佥事戊子从征固原石城叛贼满四有功进都指挥使用荐充延绥右参将时虏贼皅加思蓝部曲潜伏河套时入寇公领兵出御败之于开荒川又败之于芦沟川擢署都督佥□余肃敏公建议筑修墙堑展拓边城公承委督视工役备极劳瘁经营规度肃敏亟称其能癸巳授都督佥事丁酉受命佩征西将军印充总兵官镇守宁夏癸卯改靖虏将军镇延绥乙巳又改镇朔将军镇宣府弘治戊申　孝庙念大同京师锁钥谓公威名缓急可倚赖乃授以征西前将军印总兵大同所至军令肃然旌旗部伍精采一变虏人惮之每有侵犯辄挫衂去庚申驿召回京统理果勇营戎务辛酉奉勑充右参将督领京兵往征延绥贼寇乙丑充左参将督兵宣府所向克捷论功诸将首正德丙寅进都督同知铨注佥书左军都督府事又奉命擒剿近畿剧贼擢右都督以老恳乞致仕　上允之仍给军夫三十人以供役使巳而　朝廷念公平生所历战功最多赏未足酬下廷议加封泾阳伯不幸逆瑾所罣落伯爵仍以右都督致仕家居越二年卒寿七十八 

　　○征西前将军右军都督府右都督杭公雄神道碑（马汝骥） 

　　马汝骥 
　　杭公讳雄字世威其先海门人□元年曾大父春充绥德卫小旗大父能总旗父林赠昭勇将军妣高氏赠夫人公生天顺己卯正月丁亥成化甲子承总旗清水川克敌升百户弘治正德中杨圪塔甜水河马道黑山九墩走马梁数馘虏酋五迁至指挥使壬申升署都指挥佥事奉勑剿贼四川守备甘肃西宁甲戌充延绥游击将军随总制太保彭公略定哈密丙子冬十月兵集岢岚大破虏众奏捷旌赐蟒衣一袭□参将升右军都督府佥事戊寅升同知统边兵京□□□毅皇帝狩宣大公周旋扈从　上嘉其忠诚□□□□前将军印拜总兵镇守大同顷之加特进□□□□右都督　今上御极仍都督同知以延绥□□□□□掠改佩镇西将军印镇其地明年取坐□□□□□□军都督府事会番夷雠乱告急朝议□□□□□□□褒谕宴饯授平虏大将军印节制□□□□□□□肃四镇军务同兵部尚书金公抚□□□□□□□乙酉复佩征西将军印出镇宁夏□□□□□□□一解组归榆林庚寅七月十有一日以疾卒公性强猛接人善谦机谋内含质木外暴扼冲突战奋臂先倡料敌揆策举合阴符尝逐贼涉河一贼急握公两手水中鬬公力仆贼杀之一日以数骑出值贼稍众公令悉下马取马鞍垒跪射贼退解衣腋中落血块如林葢中飞矢不自知也又能同士卒甘苦恤贫摩痏若保婴孺羌胡部落知杭大师名望风囓指既老益锐官虽极品勋绩而菲恶自持不骄奢　毅皇帝大同见公毡帷敝甚曰老杭酸穷乃尔邪会贼至　上亲欲出击公叩马谏曰今主人畜犬备盗也苟盗至主人自吠齩之奚用犬愿听臣等効犬力　上笑而止少给役都御史府既贵每至府必不正席坐曰此当年役所也曷敢忘之初公疾以积金授从子禄呼禄屡不来问故禄曰人贵富利身也公日粝食衣不帛而余乃有之邪子男一迨葬禄车巾荒幡旐倛俑绝富饭僧诵经谶盛伎乐郊列广筵燕挽送宾客费葢以千金历田公恠其亡益呼朴之贵令筑茔园如制而以碑属予以此 

　　○镇守辽东后军都督府左都督马永传 

　　镇守辽东后军都督府左都督马永初袭金吾左卫指挥使骁果有谋正德初以讨流贼知名遂膺边寄由偏禆以至大将卒在蓟州累立战功畿左恃以壮后坐累去官蓟镇即被虏扰无虗月廷臣多荐之者乃以右都督掌南京后府事辽东甲午军变命永往镇之永善抚绥麾下锐丁无虑数百人咸得其死力己亥广宁卒复鼓乱永即督麾下士讨之应时歼灭东土人心始定遂升今职嘉靖十九年三月卒于官赐祭葬如例 

　　○太保兼太子太傅后军都督府左都督□□□传（实录） 

　　实录 
　　太保兼太子太傅后军都督府左都督周尚文陜西西安后卫指挥同知弘治正德中数出塞逐虏有功进指挥使历升凉州副总兵以套虏善游时渡河乃筑墙百里募力士持长竿铁钩伏渡口贼至辄钩杀之寻拜征西将军镇守宁夏历镇山西延绥俱有战功庚子沙城之捷斩首至一百有奇赐蟒衣玉带升都督同知辛丑召入提督团营听征进后府右都督掌府事出镇大同条上御虏四十余事修补墙堡七百里垦田五万与虏战黑山杀吉囊子满罕斩首一百有奇进左都督筑镇口等边墩堡五十里加太子太保荐加少保兼太子太傅是岁虏再寇宣府诏尚文简锐东援破虏于曹家庄斩将搴旗加太保嘉靖二十八年五月病卒年七十五尚文多谋善骑射读书通大义清约爱士饮食同甘苦能得士死力善用间谍悉知虏中委曲故战辄胜自壬寅以后虏数入宣大山西无宁岁边将望风奔□□亡失不可胜计惟尚文数当虏有功不败葢近时名将也然性□傲喜持人短长以故幕府多□能堪□后十余年□□太傅谥武襄赐祭葬如□ 

　　○都督殷公尚贤墓志铭（张天复） 

　　张天复 
　　公讳尚贤氏殷其先庐州合肥人洪武初有讳成□隶籍宣武卫巳而改隶安吉实公始祖成子忠屡从战有功由本卫百户升河南归德卫世袭指挥佥事调天津左卫于是世天津仕籍云高祖彪曾祖贵祖洪俱指挥佥事父健即洪季子以伯仲无嗣缵先业健卒公甫七岁倜傥不凡母夫人冯躬勤养育俾有成立弱冠入乡校修诗书俎豆之业有四方之志嘉靖乙未袭父职迨壬寅春守御黄花等镇改祀天津右卫寻军本卫事抚按廉其忠干每加推奖丙午秋用督抚交荐守备辽东宁远移驻沈阳升山西都司佥书己酉秋充游击将军督军驻延安内盗外讧四野汹汹游击一时创设兵皆市人不习练公受命儆惕厉忠武身先士卒严刁斗多间谍以哨虏情而参以遁甲孤虗诸法用能屡歼黠虏奏凯廷下于是诸镇之兵延安称强焉时　天子加意边陲广求将材以储折冲之用公威名日盛本兵屡推毂壬子夏擢山西太原左参将赐勑以往是秋分守大同东路路当虏冲而铁裹门等口尤极边隘虏骑时出役士马单脆物故每大半公曰不遇犀革何以别干将邪益励忠奋谋务净虏氛以报　主上殊遇屡挫敌锋斩获无筭时廵抚侯公在围急甚公督率前军冲之围遂解然虏囓指衔公甚矣功闻　上嘉赏有加甲寅充分守辽阳副总兵寻升都督佥事总兵官镇守辽阳挂征虏大将军印赐玺书宠谕备至公尤感恩图奋训练六军修缮墩堡申严号令由是军威大振犬羊怀畏居辽阳二月降者数百人闻有犯而侵境辄剿截沙碛无外牧焉捷书荐奏诸镇闻风思奋而公矢志益励矣丙辰冬虏骑数万猝至士伍不睱行列公闻之跃马而出血战移日力穷矢竭遂遇害讣闻　上悯悼久之用礼官言赠少保左都督特进荣禄大夫仍荫一子世袭指挥同知命礼工二部祭葬如例立祠以旌忠烈公平居恂恂如儒生而临事奋不顾身万夫莫挠用能树大节于熙明之朝俾毡裘格义塞胆落魄当世执戟披坚脂韦偷生者视公亦足媿矣语曰力抗一大气作长城国家神气不于公有赖焉 

　　○都督沈希仪生墓碑记（唐顺之） 

　　唐顺之 
　　沈氏世官奉议卫其先临淮人也有讳葆者　高皇帝时以功授湖广蕲州卫指挥同知改广西驯象卫葆传子忠调奉议卫景泰间迁奉议卫于贵县于是沈氏家贵县忠三传至锭皆世官锭以功升指挥使子瑛袭指挥使娶于鲍生公公既贵而赠祖父皆都指挥同知祖母母皆夫人公名希仪字唐佐自少英气磊磊雄胆略广俗尚弩而公独精弓射能挽强命中正德三年袭指挥使年十八掌卫甲八年剿木头十二年征永安剿陈村所至常先大军摧锋毒弩中膊中股升都指挥佥事十四年征府江剿滑石歼之夺还贼所卤掠剿义宁桑江杉木诸巢深入亲斩大酋一人首虏多礧中其颠十五年征古田先登夺隘多升都指挥同知掌司印嘉靖五年剿龙山深入是年田酋猛叛五哨进兵公自请当中哨夺其隘而潜结猛妇翁归顺知州璋使内间猛以走死田州平公最巳而追杀猛弟礼于阵跌马折左胁骨六年升思田参将七年剿落春首虏多八年调柳庆参将居二年谢病明年而复柳庆参将带镖佩弩箐栈联络环广右而巢者以千数柳庆最劲小劫大掠烧城掊库无月不有廓清难擅地拥兵杀生恣睢环□江而州府者以百数右江最劲喜人怒兽吁党鬬雠无岁不有钤辖难公御诸猺荡巢摧壁不专以威绥辑善猺视同吾人是以诸猺畏而信公御土酋解纷排难不专以恩洞其阴事坐偾其牙是以土酋睦而惧然则世雄之与乌合情状各异攻心之与夺气变化亦殊猺贼虑其散走聚其党而猎之则公之所以歼渌里也土酋虑其薮众散其党而孤之则公之所以缚岑金也在柳庆先后十三年所剿早岭怀缚三层马峡火黄马辇七山昙应诸溪峝凡五十余所获覃韦邓雷诸大姓渠帅或馘或磔或剜目截耳纵之凡数十人首虏积至五千余级身大将常先登散家财赏得狼兵死力尤善用谍兵行所向虽肘腋不得先闻或巳傅贼垒贼尚醉酒齁寝其入巢未尝妄杀是以动辄成功柳人德之比于山都督云木主而生祀之以配于云祠十九年复谢病二十年起都督佥事总兵贵州居二年谢病归二十二年北虏大入边召天下名将至京师公在召中而佐戎事于宣大遂总兵江淮二十五年调总兵广西公参将尝奏言于朝曰狼兵亦猺獞也猺獞所在贼而狼兵死不敢贼者非狼兵之顺而猺獞之逆□所措置之势则然也狠兵地隶之土官而猺獞也□之流官上官法严足以制狼兵流官势轻不能制猺獞莫若割猺獞地分隶之旁近土官得古以夷治夷之策可使猺獞皆狼兵矣或虑土官地大则益难制土官富贵巳极自以如天之福势不敢有他望又躭恋巢穴非能变即使变及其萌芽图之易也且夫土官之能用其众者倚国家之力也不然肘腋姻党皆勍敌矣国家之力足以制土官土官之力足以制猺獞臂指之势成则两广永无盗贼其论甚伟然世莫之能用也公善揣事情练于当世大计然世独以能将知公公将其奇策远算世亦不尽知然世独以胆勇敢战知公耳初田猛既诛督府议设流官公曰必且挟思恩变矣十八年立堡弩滩以控峡贼公曰贼据其险我乘其冲此与投肉虎口何异后皆如所料公既连贼所中每阴雨辄痛自参将数以病告制道冠山人服治生□而时往游焉自江淮徙广右也以书来请余记余复于公曰古之将者据鞍矍铄至老不敢言疲若乃自茔竁卧而饮酒此山泽自放者之所也二者甚不两得而公乃欲兼之耶虽然公之志则远矣公人精悍其临敌目光逆射两颧頳色挺刀一呼人马辟易其平居嬉怡谑笑臧获舆庖无不欢然处族人虽雠至相贼杀不记更厚施之与人交重然诺肠胃如直绳一视可尽至于临敌应机腹里溪谷飞箝网络神鬼不能测或诮公谲公曰吾谲贼耳非谲人也知公者以然配帅夫人子三长学有父风其次觉次黉俱业儒所治生墓在贵县城北其地曰廖家井南望渌里北睇龙山左黔右郁两江萦纡皆公曩所挥戈斩级处异日有过公墓者得母慨然而思乎且夫古者人君尊宠立功之臣则或之象祁连山象铁山于其墓以旌其烈于不朽公平诸猺靖广右猺中多大山则宜何象然　夫子方且鞭挞四夷以大事推毂公公所建立计不止西南一陲也其所象葢未定云 

　　○叙都督沈公广右战功（唐顺之） 

　　唐顺之 
　　紫江沈公自袭指挥使时未弱冠巳能驰马手搏贼贼惮之未几调征永安尝以数百人捣陈村寨贼墙立山上公一人拍马而登贼却下山诱公入淖中马陷以吻拄淖中而腾其足及于陆三酋前趋淖劫公一酋镖而左一酋刀而右夹马一酋彀弩十步外公捩颈以过镖而挑右足以让刀镖离颈寸而过□□于镫鞺然断铁公射镖者中缺项殪左挂弓而右掣刀研刀酋于镫间断其颊车折齿殪弩者恟夫弩□而手行上山公又射之中膂既连毙三酋后骑至找其首公以二酋让后骑而囊断颊者自功余贼麋而入箐追兵战于箐中斩酋若干级毒弩中公膊整军而还验功或以断颊者非全首难之监军吴布政怒曰贼岂伸颈而待斫乎命纪之以功迁都指挥佥事义宁贼寇临桂掠而还巢公追之巢有两隘贼大兵丁岭隘以伺使熟猺以某隘闭告而导公入丁岭公策之斩所闲隘而入果无兵守于路擒贼者数人以丁岭之贼告遂□以导巢而孰猺亦以公朝闭隘告丁岭之贼贼还趋巢大破之贼奔公独逐一酋酋骑而走崖窘释骑跳而下涧公骑跳而下涧涧深没颠马浮而岸毛尽湿束湿马于树缘涧而求酋酋泗而逃瞩水中影射之血缕水上入水斩之后骑相属至望见公提人头立水中峻不可跳乃寻路从公则贼遁巳远公乘湿马与诸骑追之犹斩数十级而还荔蒲贼八千余渡江而东寇谍者告公仓卒率五百人待于江山驻白面寨去蛟龙滑石两滩各数里谍者又告贼饱而归将及江公以滑石滩狭牵□□济虽众可薄也蛟龙滩阔成列而济众难图矣吾欲夺其阔而致之狭令制旗军中无尺布伐山竹揭竽而编篾以縿刻顷成数百旗插之蛟龙滩令羸卒数十人守之燃柴烟以疑贼贼至果避蛟龙趋滑石公分兵两山而潜以小舰载劲卒数十伏葭苇中贼营于中洲以护济济且半公以舰乘泷急冲之两山军噪而前有酋骑而水立挺镖当舰公舍舰跳水斩镖酋人骑皆踣洲上贼辟易贼济者西奔巢未济者却东走山上而复潜趋蛟龙滩以济洲贼孤舰军攻洲两山军始至下水夹攻之洲贼后行挤堕渊溺死无算其前行尽俘之得生口首级若干收贼所掠牛畜之在两山者是役也以五百人破八千余贼公用奇往往如是复以功迁都司同知嘉靖六年岑猛叛聚兵数万人督府奏诛之一日督府召公计曰归顺岑璋猛妇翁也助猛奈何公素能得土官阴事曰璋女失宠而璋心恨猛徒貌合耳公复密语督府云云□此可使璋擒猛督府复曰猛乘上流之势拥兵建□而下则邕梧诸郡危矣奈何曰此不足忧土官大率□富贵恋巢穴所以叛者惧诛耳非有他志也猛离田州而子女玉帛皆在彼或乘虗袭之猛安得不虑乎督府又虑猛且走交趾曰猛走交趾则闭不能归矣猛安得不虑平猛果如公所料而岑璋雅敬公公潜使人于璋于是督府进兵分五哨入猛劲兵尽在工尧诸将死让无敢当者公自请将中哨当工尧土工尧五里而军进攻隘隘坚复退营五里而粮且尽湖兵五千人请于公愿得一饱而死敌公时仅有自赍家粮五十石与湖兵人给之升而官军缩腹张目以观湖兵分米不敢言公无以许时左哨将与公隔江而军公潜济江就左哨将乞粮而请兵攻工尧左哨将以分地拒公公笑而还曰兵粮吾自有之姑试公耳左哨将惭公还军乃夜分军三百人缘山而右走间道三百人缘江而左上山并绕出工尧背插旗号煮余粮稀糜食而遣之黎明合战贼殊死鬬我军却麾而进又却公亲斩却者一人而提其头以令军复麾而进先所遣间道卒皆巳至登山插旗初岑璋既与公约而遣兵二千人阳助猛守工尧道精率千人以护女名居猛左右璋兵在阵后望见山上旗大嚣曰天兵得工尧矣溃而却猛军见后阵却亦嚣而却我军乘之斩猛子邦彦于阵中蹂尸数里遂入隘得其积粟军始饱乘胜攻田州猛闻工尧破窘急欲走交趾而璋卒五百人护猛妻以归五百人独守猛指猛所欲走绐之曰此路皆天兵也不如且走归顺后图猛不得巳从之璋待干境相见因相抱哭璋以子女恣猛圈留之而潜遣其子报公于田州公入田州五日而诸哨始至璋所使报猛所在者事颇泄左哨将移军压归顺境索猛欲破败公事自功璋以二十牛百瓮酒犒军而谓左哨将曰猛诚有之公无急也于是醉猛而斩其首亟送督府斩他囚首贯猛尸而以与左哨将左哨将喜于得猛而抽军献猛首督府则猛首巳枭一日矣猛死田州平安置猛子邦相于福建而议设流官公曰思恩设流官反侧至今未憗田州复然两贼且合从起矣督府不听且调公守田州公请以他将假守三月而待希仪治装他将守之一月而田州酋芦苏果与思恩酋王受连兵劫城他将狼狈归田州复贼巢公又言于督府曰两酋能用其众以复故主名今若返岑邦相于福建而置之南宁此奇货也可使两酋坐受缚矣督府复不听而征兵数十万征之既而失利督府以罪罢新督府余娷王公至其所以抚定两酋公多与其谋因荐公右江参将右江故治柳州柳在万山中城外皆贼巢军民至无地可田而室庐妻子数被焚劫知府刘琏殪于贼知府邓鋐间出城弩中其膊自是诸军民官必甲而后敢出城城兵又疲不足伏公参将始议剿五都五都去城五六里而巢最险贼又最獗所虏获人畜最富巢中不闻官兵者百余年公乃以五百兵付百户蒋绍宗使捣其巢贼蜂出褁我兵杀数十人而隘其入路使不得返我兵即贼巢营固守而因贼粮以食然气夺不能战贼亦欲坐踣之于是百户潜遣人茇而告急于公公即上马复聚兵得五百人入巢援既至声铳者三因奋击贼百户兵闻铳声亦出奋击贼贼分兵二腹背战我兵鼓噪斩级贼不支然尚横鲠两阵中守隘不肯散公使人茇而以胜告百户百户亦使人茇而以胜告公公因谓百户曰汝且据巢母出待贼服乃巳不服更夹攻之可尽擒也贼素怯柳州兵最易与至是诇曰汝谁也敢入吾巢公使人绐曰是新参将老沈所率藤峡军耳两江贼熟老沈名而惮藤峡军因咋舌曰吾固知柳州兵不及此柏持数日贼不退然心惧因熟猺解熟猺者界汉人生猺獞间阳附官军而阴附贼或官军势盛附官军贼势盛附贼以常于是熟猺间说于公曰请两家解鬪公度贼尚劲乃且听其说而谓熟猺曰返我生口牛马我兵乃去贼以所虏生口二十牛马百四十献贼收众奔山顶而空隘以通百户兵公兵与百户兵牵连行至城城中人讙始知柳州兵之能战贼也公谓欲大破贼非狼兵不可右江狼兵惟那地最劲乃请于军门以那地兵二千戍柳州柳之有戍狼兵自公始先是贼势张甚而熟猺及城中黠吏民多贼诇者贼耳目徧官府左右官府闺闼动色情性贼在溪峝千百里外辄知凡议大征或□剿口语沓沓未及聚兵而手足尽露以是贼得阴备或大岩□伺官兵殪之或先徙妻子畜聚于邻巢而自空巢以待官兵官兵至徒手无所得甚者我所任乡导往往贼误我人死地崩坠谷不战而糜烂者过半而贼以耳目故益知官军虗实与民积聚少多乘虗掠多所入无一当而所噬无不饱我兵筑堡增戍则益终然如刻穴守鼠而贼活脱不可踪迹公以图胜算莫如得贼情得贼情则莫如谍而官谍则贼生疑于是阴求得素与猺人商贩者数十人假以买物召至府密谓之曰吾素知若辈通猺吾不罪若更与若银贩本若试我诇贼众感诺乃人给银五两使益买物散入诸峝中诸猺虽凶暴乐杀人然贩者至则寨寨传送护卫饮食恐损一贩者则诸贩不至是以虽绝栈□箐贩者无所不历每有动静贩者辄先知奔走报公公厚赏贩者而秘其事虽肘腋亲近绝不得闻至期鸣锐者三则诸兵皆聚第谓之曰今日出某门而遣心腹人旗头引诸军诸军贸贸行问旗头旗头不知曰然则汝何引我曰公强我往我漫往耳军行千万人其所往独公与旗头两人知之而巳顷之札营设伏贼果至遇大奔追殪之巳而贼寇他所则公军又巳先在或绝远村聚贼度官军所必不至而潜寇则公军又巳先在贼始惊以神而我军亦不知公自何得之也公始至柳令诸猺得出入儥买游嬉城中无禁诸猺时入府见公公儿女抚之久之稍稍择其巧便晓事者结以厚赏使诇贼后贼发其火伍中辄报公公又厚赏之而间谓诸猺曰若见我若妻子何不来见夫人诸猺叩头不敢公曰试令其来巳而猺妇五六人来夫人好言慰劳赏之针线包帕诸物以银簪簪其头又命诸妾婢灌之以酒人数大□察羣妇中其夫尝以贼事报者则又阴摘之他所劳苦之曰若夫吾大人尽力良苦私赏之包帕银簪诸物倍于人前所赏者而益以珍果美物塞其袖中又阴戒之勿令人知也诸猺妇既多得赏又酒醉踉跄舞手出府门猺夫望见之欢喜争前掖而归巢自是诸猺妇来者至数百人夫人倾筐箧针头线尾□尽犹不能给而猺妇相戒以勿令人知者猺妇又泄之以独得珍果美物夸诸猺妇以夫人爱巳诸猺妇皆怏怏心羡嗾其夫使报贼冀巳入府得珍果美物而公间使人往诸巢中阴以夫人之命赐物诸猺妇自是贼中消息或诸猺不肯言则猺妇嗾之使言或诸猺竟不肯言者则诸猺妇自以使人至巢赐物时附耳语云云若勿向我老公语也公用兵风雨来去既得贼时率轻骑剿其尤剧者一二人兵至巢以管绳绕记剧贼家示诸军所捕绳之内老弱妇女牛畜无一免者绳之外老弱妇女牛畜无一及者遂出巢数里遇平地度贼援所不至则停军审究其剧贼家妇女牛畜者收之其虽获于剧贼家而系邻家与邻巢者还之诸猺得完室家与见还者皆喜以往时官军入巢见人辄杀或贼遁则搜斩不贼者以充级故贼詈我辈我虽贼时得脱或□孥赀汝辈虽不贼时见杀□孥赀虏自今我辈乃有颜面詈贼矣公入巢有助贼战者既还军遣熟猺檄之曰若奈何助贼战吾剿若无赦顷之捣其巢尽歼之自是凡所鵰剿历数百巢竟无一人敢助贼战者鵰剿所过他巢或刀弩而门日间既还军则檄曰若奈何刀弩而门日间今罚若五牛不者且剿自是所历百数巢竟无一人敢刀弩而门日间者所获剧贼多不杀剜两目刖两耳赏银数两而还之巢自是他贼有所虏掠多不遣兵而用剜目者骑而一人牵以诣贼使征所虏掠贼见之惊曰某巢某也震慑不敢隐尽还所虏掠而剜目者索不巳贼至出自所有与之公以给被虏者而以其余给剜目者剜目者每一入巢则利益多而贼所获每不补所偿则益无利在柳州所剜目七人其六人皆官用其还巢而复贼者覃万星一人而巳公竟以计擒杀之公始议发兵故制欲发兵必请督府督府檄下乃发公以吾治文书吾掾史知之文书上府府檄下我府掾史知之□人知则泄又柳去督府千里待报踰时坐失机会而书檄往来水陆诸巢络绎能保不贼得于是凡率兵入巢未尝先请既胜则上首虏督府而以邂逅追贼至巢解于是督府不能以文法诘而兵谋得无泄公尝欲剿一巢而恐其泄也乃佯病所部入问病公曰吾病思鸟兽肉若辈能从之猎乎因起出猎去贼二里而止营军中始知其非猎也公耳目多贼不能薮率走之他巢他巢人又吓之曰公且剿汝则又走之他巢他巢吓之则又走跰血瘇以死或馁槁崖谷公又每以甚雨凄冻风冥之夜察贼所止宿处四散遣人赍火铳以筒贮火衣毯裘毳帽与草同色潜至贼所夜声铳者三贼尽惊者沈至矣挈妻子裸而蒲伏上山顶儿啼女咷往往寒冻死或触崖石死不者且虎咬诸妻子更相嗟怨汝贼之利至此黎明下山诇之则寂无人阴使其党至城诇之时公所遣衣毯者四散诸巢同夜举铳明日诸巢所使诇者亦同会于城旁西巢人谓东巢人曰老沈昨夜来吾巢东巢人谓西巢人曰老沈昨夜来吾巢则固巳更相恠骇巳而诇之城中入则老沈固安坐城中不出也益恠骇曰昨声铳者谁耶鬼耶诸猺又自相赫曰虎咬人者老沈所使也自此贼益胆落或易面好猺獞而柳城四旁一童子牵牛行深山数百里□敢□者其军民往往寄牛于猺家以耕或索鸡酒于猺猺不敢不与公在柳先后十三年名贼宿猾几□而韦扶谏者马平四都猺贼弩中知府膊者也凶猾甚先是七捕之不能得至公亦七捕之不能得会有报扶□逃邻巢三层巢者公潜率兵剿之至巢则□谏又巳与三层贼往劫他所而三层贼妻子独在公画俘以归计七十余人平时公所俘贼妻子尽以与狠兵赏至是独不与而闭之空室中善饮食之公又阴使狠兵数百人怒而挺刀狰狞入室恐诸妇女□□□状公佯执鞭痛鞭狠兵使退如是者三欲以深德诸妇女而潜使诸猺闻之以系其心公又使熟猺谓诸猺之亡妻者曰吾不害汝但得韦扶谏则还汝妻子矣诸猺四五人来投公公令入空室视其妻夫妻相持哭其小子牵其父哭妻曰非沈公吾狼兵杀且抢久矣巳而怨相詈曰咄扶谏非汝爹非汝娘何不缚以赎我诸猺心割而别复见公公曰欲得扶谏耳诸猺由扶谏巳逃他巢图之实难虽然愿公切勿以吾妻子与狼兵也吾且公缓图公曰诺因杀牛犒诸猺而去之诸猺踪迹扶谏所在遂往以言□扶谏曰还我妻子扶谏不应诸猺因曰我辈失素子计穷惟有更随汝作贼耳扶谏喜诸猺乃诡相与计曰今官府虏吾妻子而穿山驿与守堡百户与廵司俱在山中今往劫之三印可必得也官府惧失三印得重罪以易吾妻子可必得也扶谏曰善扶谏既离巢则党益孤诸猺因醉扶谏与其党而缚之置岩洞中而使熟猺报公曰得扶谏矣恐见卖可遣吾妻子于三十里外相易公以吾不遣诸猺且谓吾怯于是锁诸猺妻刃挟之以行至三十里使熟猺谕诸猺曰诸猺且劫妻子者先杀妻子然后战诸猺请于公曰吾献扶谏瞿雠公可遣三十人至岩洞自取之公虑诸猺有变乃选健卒十五人赏而遣之曰得扶谏吾且赏汝若诸猺杀汝者吾且重赏汝家又以十五人付之熟猺而质熟猺妻子曰十五人者损一人汝妻子虀粉矣至岩洞中果得扶谏而出诸猺闭之五里外惧扶谏往而妻子不至复要公曰必相易于此公又曰吾不往诸猺且谓吾怯于是先遣诸猺中妻女四五人往言刃挟诸妇女状诸猺吐舌惧杀妻子皆帖息不敢动遂易扶谏以归剜扶谏目截耳剔心手足斩之而四悬诸城门诸猺出入城者见之无不股栗诸猺既熟公威信公尝调一巢往征他巢虽惧雠然不敢不往牛畜尽俘以□独首虏生口视狼兵少耳公亦尽以所俘牛□□诸猺其后复调而与之期会天大雨诸猺惧失□□雨泅溪水没者六人公劳苦之命没者人三牛付具家其余皆遣还之自广西将如韩观山云惟能使猺人不作贼至公能使猺攻猺则广西所未有也十六年而有思恩岑金之变初思恩府土官岑浚叛被诛而立流官以其酋一人徐五韦贵土廵检分掌其兵各万余人而听于流官然夷民犷悍不乐汉法数十年间凡数叛则数举兵诛之而亦不能定也当破岑浚时调兵镇安镇安掠思恩生口以归巳而其中一人长大而姣因托言岑浚子而名之曰金夷民益思乱镇安乃潜召其酋长出金而与之盟曰汝小主也诸酋感泣拥金以归镇安因要之曰金立与我某地几百里遂盟金而遣之诸酋聚兵五千人以奉金将攻城敦复故地诸夷多欲响应者势汹汹而先时浚既诛其酋杨留者无所归乃率其党千余人诣宾州应募打手宾州兵素弱故倚打手至是留欲往投金以逞时公与兵备皆在宾州留入言于公曰留小主人□请往公方虑岑金之危思恩未暇虑留之在肘腋也闻留言独心骇以金去宾州数百里而留应之表里相扇宾州危矣宾州危则咽喉哽咽喉哽则广右尽骚而何有于思恩此事大不可急图宜以计款之乃婉色好语谓留曰汝苐往我曩征田州调兵镇安时巳闻有岑金在是岑浚第九子也留闻是言固巳刺心公因叩留曰闻镇安絷金甚坚何因出乎留诡曰百计迯耳公低声作自语状曰岑氏其复乎欲以深动留而呼留至密所曰我一言语金若欲官必母杀人劫城若欲杀人劫城任汝自之金能听我言可以状诉我及诸上司留唯唯公遂与留银十两而以花纻方折之纳留怀中我寄金得官后衣衣之可常念我也公复绐留曰金欲官非赂我万金不可留曰金诚当尽力然金方倥偬安能办此公笑曰吾岂遽责金耶且欲得一帖信耳自是益信公无他肠矣留出公又呼还谓之曰我几忘之韦贵徐五素仇汝亦仇金可善备之无堕彼计也留诣金具如公言金大喜谓倚公可得官矣因率其兵五千人诣宾见公至城门门者惧而报公请无内金公怒骂曰金非贼奈何不内觇者以告金金心益安率其众散入城而与留及其亲信二十人皆衷甲见公公曰金来乎留曰来矣金叩头潜以万金帖子奉公公复笑曰若穷鬼安得此乎金曰赖公力得官不穷矣赖公力诚不敢忘报公子孙公戏曰汝土官多不知恩汝得官且忘我矣况子孙乎金唯唯不敢公乃令其侄出见金曰金汝兄弟也金得官他日每一出征乞金四功与汝公复金计曰汝赂我兵备公独无赂乎金对不敢公曰苐写帖子吾汝致公以两帖子示兵备笑而火之于是遣金诣兵备始金叛而留且往兵备甚惧公潜与兵备计此事大祸叵测公夷情未熟一语蹉跌败矣不若一以听我兵备唯唯及见金但言吾视金有福相以微动之且曰此事一听沈公明日公诣金营犒之五牛酒五十尊又明日兵备犒之如公公复召留与金谓曰倘兵马杀金是吾杀金倘暗箭刺客杀金是贵五杀金非关我事今一以付留可无赚金也留乃日夜甲而拥金备公复遣其侄至金营与金同饮食卧起金自是心死于公矣公欲缚金而惮其众时廵按在南宁将诱金至南宁乃缚之乃请兵备先往密语廵按以故公谓金曰吾挈汝诉廵公吾代汝词公金作诉稿涂抹四五次以示忠于金复谓金曰吾与汝往南宁倘贵五伏人于路暗箭射汝不若易汝土官□衣青衣杂掾史中而先我马令五千人后行金如公言路中饮食公与金同席语金曰贵五以重赂赂吾庖使毒汝则奈何自今以后吾所食汝亦食吾所勿食汝亦勿食可也金如公言而益以公爱巳行七十里至思龙驿公晨起耳语金曰今往南宁南宁人皆言汝叛声甚恶以五千人往则人益疑汝不若散遣三千人而选心腹从卒二千人以往是汝不撤卫而坐息人言也金以然选二千人往复行一日去南宁百里公谓金曰汝至南宁久候而诸从人衣粮惧不给不若以千人营于此而以千人从便金亦以然从金至南宁者纔千人金入见廵按廵按好语曰吾汝奏明日廵按遣人至金营犒其众而留金以待奏居五六日公度金众衣粮且尽复谓金曰思恩去南宁近耳何不遣其半取衣粮而坐待粮尽众且散矣金复遣其半众行金所遣千人营百里外者久之亦以衣粮乏稍稍散去而独五百人尚散处城中公欲缚金而又以五百人者迫死而狠鬬则杀伤几何更欲计而金所遣取衣粮者还则从金者又千人矣公知金未可动间请于廵按公且往南宁而以金从可于路图金也至思龙驿忽报韦徐将万人在阳以迎廵按而阴袭金金惊而跳公与兵备廵按闻之曰祸矣公谓廵按且阳不知而听希仪徐图之公出呼韦徐骂曰汝安得擅兵至此金得官与不得官惟朝廷所命汝安得私雠之是时金尚驻近地觇伺而韦徐部中亦有金耳目者金闻公言复还公行三十里金道大候公公曰岑金耶汝尚不知死贵五兵至矣可疾入宾州匿吾参将府则贵五无如汝何矣金驰马入宾州公复于廵按曰金入宾州矣廵按兵备至是始有面色自金往南宁返宾州饮食起居无不随公居数日韦徐复私公曰请甘心于金公又怒骂韦徐亦莫测公计所出也公密请于廵按散遣贵五众而后图金然是时金众尚千余人与杨留所统杀手千人皆在宾州内外公与兵备计公可遣杨留杀手百人护廵按往柳州公间谓金曰杨留杀手百人护廵按往柳州矣汝盍将百人护送四五十里以自结乎至五十里金欲返公又拉之行百余里金又欲返公曰汝独返势弱倘贵五大人待汝奈何今去柳且近汝何不与留偕至柳而□还金遂以百人至柳其酋长十余人皆金死党骁健会金于路跃马而坠公以机责其酋五六人曰何不护金而令至此痛□之五六人皆病创卧然尚以公爱金故被抶不敢恚公金至柳入参将府公命夫人见金曰金我儿子也金得官听调往来贵县吾纵不在汝必见之金益喜置酒劳金与其酋是时诸大酋其五六人既病扶卧独四五人从金而留所部打手百人与金兵百人皆营于城外柳城故有狼兵二百人足以虞变公将缚金先以狠兵三千人护廵按三百人护兵备而以三百人入参将府待事谋既定因酒中戏谓金曰痴儿子汝往时惧诛又惧贵五逼意常不乐今无事矣何不痛饮金与诸酋皆尽饮至醉其夜遣狼兵缚之黎明遣人召留于城外狼兵夹墀左右立留与其党三十人见公公大言曰非杨留忠不能成我事以银十两劳留取红纻挂留留愕然公曰汝之而汝不知乎金国贼也非汝与吾同心诱金至此吾安得缚之留大骇泣下曰留□主人也公曰汝之而欲诳众乎公意又欲以疑留于其党也留惧不能言其党三十人皆股栗公复曰吾且留奏功矣因见留于廵按廵按劳赏之如公见兵备兵备劳赏之如公劳城外二百人牛酒而令留率之还宾州遂令留赍牌散遣金众之在宾州者曰所诛此金一人留既惶恐见绐又虞同行者猜巳卖金相雠见杀于路中日夜局蹐备奔归顷之遂发病死金兵闻金缚皆散去公乃以金与其酋之病抶者醉而缚者解廵按府而扑杀之思恩复安当是时使公不先款留则金必不至而且攻城杀人使公在南宁宾州缚金则困兽之鬬何所不噬使公听韦徐甘心于金则两客相哄而主受其衅惟公缓之又缓以渐脱金于五千人之手若剥笋然待其一夫而后缚之人以是益多公之算而韦徐诸土酋亦益谓公不可测也公见督府于梧时盐船八十余阻峡贼不能前左江孙参将千人送之不能督府以命公先时公沂峡峡中大酋侯公丁尝谒公公寄六羊令公丁牧养至是遣人取羊于公丁公丁奉羊至浔公令诸盐船牛酒犒公丁与其从人谓公丁护船上峡公丁身居公舟尾命其党乘小舟护船嘱曰吾以身质于沈公护不谨吾碎矣公因命班首一人与公丁从人护船至武宣未返时孙参将与左江兵备闻公丁在公舟欲乘间捕之而密言于公公曰此断不可人信我而我诈之不祥招而缚之不武且获一人以疑诸夷将焉用之此断不可公居常有所征召虽其深溪绝峝□訾不来其来虽桀猾宿恶未尝辄杀其可谕者谕□其不悛者必遣还巢而后捕之故公以此语两人两人犹豫未决公乃摘公丁告之故曰可亟归矣公丁大感泣去而公所遣班首护盐船上峡者亦至不失升斗公以报督府督府笑曰孙参将千人乃不如沈参将一班首十八年七山之役夺两参将于虎口功尤奇公胆勇机警善抚士其私财与所得俸禄赏赐半以给诸人耳目者其出兵多赍私财以行有先登与斩首者就陈给赏不失顷刻故人争尽死力公尝笑曰人以赀财积贿赂而博官吾以赀财积首级而博官岂非计哉其征陈村时染危疾所部皆自戕于神前以祷公刀穿手矛剚股钩刺春系铁锁我之痛毒诸体皆徧最后至者一人无所施乃箭贯喉祷其得士心如此葢余宦游而得当时名将数人北则马永梁震西则何卿南则公震与卿余未之识而识公与永永魁瓌长貌而气特沉毅见人俯首下视寡言笑公短而精悍目炯炯烛人议论磊落激发皆所谓伟男子也公与余稍谈及广西事余是以得撰次之公战功尚多余不尽闻也公谓余言当世固多良将患在牵掣龊龊不能展噫嘻若公者犹未尽其用 

　　○前军都督府右都督赠左都督石公邦宪墓志铭（张鼎文） 

　　张鼎文 
　　□□夷自方叔南伐之后惟汉马伏波兵振临沅受降置吏其后地虽内附不能去兵历代以来苗夷乱天启　皇明历纪二百余年　世宗皇帝受天成命抚属兴运天锡忠良勇智之士克清大憝扫荡氛辟虫九日南夜郎徼外罔不率仰足明德申威之臣大都督南溪公其人也公姓石字希尹其先山东寿光人石玉仕元行院同佥洪武四年归附授辽东卫百户调平越卫所镇抚从靖难兵阵亡永乐初升清平卫指挥使宣正统间升都指挥佥事割宅改建卫学宣传宗宗生瑛瑛生坚坚生公甫十岁苗夷迫城公于阶下立垒持镖愿当一队长者壮之十二岁丧父鬻产僦屋恶少犯之不校戌子袭职归即清出苗民侵并屯田庚寅后三十年升云南都司佥书屯政再升掌印三升都清守备四升都指挥同知江西掌印五升前军都督府佥事六升都督同知七升右都督从事征剿大小数十余战其小者镇抚凯里司恶苗纳款湄潭六寨投降进征克平都清洞苗阿保□截杀凯口贼党阿廷等鵰剿六龙山残苗邗水司台黎等簸箕寨龙老三等荅干地方白洗寨张□保王三步长等龙塘寨龙老三等抝洞寨岑贾沙留寨龙老四等龙由隆里寨阿利等邛水司梁上鬼央等　地隆阡龙力水等各斩首一二百颗五七十颗其大者四川流贼合思石苗民据江村囤叛大征命下攻之不克公视其崖壁高仅三丈令军士积草崖下军中选一少年何全谬充千户与贼交质诒曰招抚全往探贼食尽守者皆妇人即如公策从囤上一跃而下大军鼓噪急攻斩首一百余级都匀七司相继雠杀兵宪忧之公曰七司如鼠鬬穴中气尽自毙独山蒙越杀父争官诛不可缓丰宁杨垣罪恶次之今先声罪独山然后移师丰宁丰宁抗我师公乘胜捣之斩首二百四十九颗各司皆平云南江川等州县有猡猡扑剌牳鸡等东有昌明龙朋等有多歹李成老阿旦等恃其险固各肆钞掠兵不能入公使人觅贼素识及知险隘者向导诇得贼状则分麾而行公亲督诸军伐木填堑川陆并进猝入贼巢火炮俱发四面响应若天降地出贼弃甲走者伏兵执之行且鬬者追尽殪之东南二贼皆就擒夺回男女牛马无筭斩首三百余颗磨子崖囤苗卢阿项等擅生杀异章服川湖梗公抚安之不服调汉上兵七千进征春江雨涨公令军士编筏径渡猝至崖下夜防劫营是夜果至伏兵斩首级数十颗铠仗尽弃贼求援于播之吴鲲赵懋等诸将皆恐公曰安万全杨烈所畏也调水西军三万进次乌江声问烈纵鲲助逆犯顺之罪烈奚暇援人乎公每路设兵迭疑疲贼时二月沿溪棰花未发公集兵犒劳曰此花须一二日开吾以鼓催之花速开囤即破矣日午报棰花尽开军中作气又令树旗百步外曰我射中旗竿贼父子俱擒矣一发果中军中踊跃乘风举火烟焰张天斩关而登生擒贼父子斩首四百七十余级湖广溆浦县猺贼公征之令制五色旗各百面立五营令贼探者识之越日至山分旗兵左右前后立帜夺山公总中权分两翼由前山入贼出迎战入则夺山者据巢矣斩首三百余级俘获数百人贼平溆人肖公像祠之容山土官张问韩甸雠杀不巳公以兵声罪守备叶勋千户郭继武颇易之稍近伏兵四起勋继武被杀公于重围中杀数十人挺出至镇远调度兵粮贼于沿江防渡公徉与争渡别于上流三十里编竹桥潜军暗渡公后应贼势甚盛公身当矢石我兵水陆并进贼溃土崩坠河者千人斩首三百余颗擒问甸容山平其尤大者铜仁剧贼龙许保吴黑苗据六龙山剽掠湖广川贵二十余年其地阴溪竆谷竹树云迷连高夹深危险叵测督府请合三省之兵攻之公曰地险易匿贼首不可得也不若厚赏顺苗腹心以贼攻贼便时巳召兵公至铜仁招纳顺苗二千余人示以恩信日出猎鹿据其要害布营结寨诸苗莫测贼迫铜仁或欲闭城坚守公曰城外无人乎开门出兵贼巳欲济公以飞鎗中之炮火俱发自相蹂躏死者无筭贼首遯去袭破思州府城公督兵严程束甲而趋追至老黄山夺回掳去人畜各数十贼首又遯去陷石阡府城公乘其疲困分兵要截归路首尾不救斩首百级夺回男女八百余人牛马器械无数贼首又遯大征命下三省兵克期大进公声言由滑石江进谬令奇兵于江上山头张虗然火疑贼公乃率众衔枚疾走攻亚寨雪而行出其不意一鼓破之得其仓米钱帛牛马进克滑石江狗脑坡麦地龙塘诸处龙塘许保所居或曰难克且先攻瑕兵法也公曰斩蛇断头令敢死士数十人潜伏后山令宣慰安万全开山公以步兵与贼背寨门殊死战军中故□伏者应以火器疑前后兵至弃甲败走追□过□□首又遯督府檄进董留山公曰兵贵神速牙势□程倍进贼分兵拒之公据险立营坚壁不战夜令某处开一面以防劫寨某处设伏以待贼至是夜果如公料伏兵四起杀贼过半攻剿四昼夜前后斩首五百五十颗擒获者不计进攻湖苗川湖二省援兵不至苗贼并力冲营营溃公与数十骑横戈格杀数十人出走十里遇伏兵又格杀数人收败卒数千据险以待守备柳之文死之廷议公戴罪杀贼公得谍报许保逃匿深洞间与各苗往来纠合行劫公召顺苗某某属以诱贼且谓之曰昔在围中见二人挺而麾曰开路开路我马得行既而访之老老革也似欲归顺其妻子系狱彼能来归我能开释若大兵至无及矣革来降公即取彼妻子令见执手痛哭晚令宿府中夫人其妻易衣添籹餍饫酒肉数日遣去一日公置酒高宴召革旁侍酌以大斗革心醉誓许报愚明日赏以衣服酒肉令与妻子同归诸苗闻之皆有顺意革归甫八日率诸苗来降且报曰许保缚矣公择精锐四千人夜抵唐寨立营大雨公喜曰此洗兵也问其地曰汤总兵旧垒公又喜曰此我得贼升总兵□也默祷于天须臾晴霁黎□革等谒见缚许保献功公椎牛飨士毕与数十人往革寨妻子奉觞欢如父子仍送公五十里别公又遣人诇吴黑苗子侄家丁止十四人某日欲出伏兵于中涂斩之苗悉平督府上功于旧衔上加提督麻阳酉邑等处节制湖川驻札铜仁自公始平州司杨进雄杀叔反侄而夺其妻公合诸土官宣扬雄罪曰汝能自服子孙不失茅土不然吾纵汝以兵决战吾将郡县汝雄泣就缚白泥司土官杨赟杀杨一家男女数十人自戕其族负衅阻命拥兵自救迟回观变公发兵镇远赟徉父人以他事来侦伺动静公直谕以征诛之法明示破之之计赟遂与家人泣别翼日诣公款降杨国亨以四十八万之众乱水西谒上官辞色不善即拥众讙噪而出主兵者谓宜讨之公以檄召国亨责之曰尔欲反邪吾视尔釜中鱼尔兵众孰与云贵川湖之多尔四十八酋长能忠主乎吾铸四十八印立四十八官朝下令而夕馘汝矣不然吾令尔雠严仓乌蒙攻后四川噃州攻右调云南兵以象攻右吾以湖贵兵攻前尔谁敌邪尔汉唐以来基业在吾掌股中可裂郡县耳国亨免冠顿首痛哭谢罪惟公天锡勇智动合神几或以兵力取威或以口舌定乱幽感神祗以助天兵明化凶顽以归至化虽古申伯式是南邦方叔刑蛮来威不是过也若夫孝于先祖尊事祖母席太夫人母王太夫人友爱二弟姊妹敬其族叔虎仁及三族之亲助丧赒贫不矜巳功不扬人恶读书好学兵宪鹤皋张公所器重巳乃尊教廸德生事死祭以报知巳则又恂恂然儒者气象非武夫介士能强之余尝读箬溪顾公及两京九卿保荐之疏双然知中兴名将之无二也方将建大斾提金鼓倒狼居竭瀚海据六合之中空万里之外天啬其年大勋未集隆庆戊辰卒于铜仁官舍天其未使我明无南顾之忧乎卒之日呼二子命之曰我有俸廪皆饷军士死以债累汝无我怨端坐而瞑士大夫及夷汉军民无不辛酸涕洟披麻临奠不绝于路铜仁士民捐赀立祠抚按题请赠产都督祭六坛　勑布政司营葬平生蒙　钦赏一十有四升俸级者三膺荫者二追赠三代祖父皆如其官生荣死哀武臣之恩极矣 

　　○特进光禄大夫少保兼太子太保中军都督府左都督孟诸戚公继光墓志铭（汪道昆） 

　　汪道昆 
　　余自职方贰邦政简记诸名将而综核之慓者不坚诞者不副律之军志不偾则縻要以丈人司命社稷之卫不二心之臣则戚少保其人当世无两少保文武具足顾折节而右吾文越在行间得片言如右券居常纂乃考服孳孳以孝忠有开必先余则有孝廉将军传会倭掠吴入浙辛酉寇台州少保将所部兵九捷而平余则有台州平夷传壬戌余自闽监少保军歼横屿遂截马鼻捣牛田兵二留行一月三捷既饮至余则有平远台勒功铭于时同歃而盟务戮力以纾闽难余请师再至岛夷荡平遂复诸郡县城堡癸亥新寇累万厚集仙游则出奇夜袭之寇无噍类乃若焚山寇百垒覆海寇千艘功什冠军域中底定封鲸鲵相望余则有京观碑余去闽少保应名之　阙下期余吴会决筴而行余祖之三山则有言赠壬申蓟门大阅少保从谭襄敏在事余则有燕山铭报命惟功余则有特疏丙子少保始艾祝以申吕余则有荐履篇骠骑罢鬼方归而丘首余则有志有铭少保罢南粤从间道入新都胥命弇山余则□沧洲三会记同事二十五载先后累数万言则言言该矣冑子祚国布状新都明公推挽先人贤士两大司马无禄先人即世藐诸孤请恤无从大司马舆榇先后归莫适主乃今疆场多事　上方求旧念功傥藉宠灵幸得死所惟是墓门之石惟明公特书窃惟畴昔之言杂而不越今兹之志庶乎信而有征余将概其颠末而损益之幸得藉手戚之先起定远具孝廉将军传中孝廉历连帅入坐神机营母阎太夫人故旌贞节则自大宁归老孝廉乞终养诏从之尝遇异人叩息子状异人豫以期日告戊子闰朔冑子生斯三朝虎臣兄卫霍而弟之矣后五年举介子足当鴈行其后十有三祀将及期王太夫人梦神人衣绛衣降于庭虎变而跃捆内是日日华五色孝廉命之曰继光其字符敬其号孟诸则余所易也幼而好弄捭阖多权奇孝廉从方士受大还锢鼎烹永偶退火出丹室命少保主扃少保进武火大烹扃户自若既排户入乃大惊孺子冒不测而撄九龙败矣顷之覆鼎而出永皆成金躬覆试之百端不死孝廉叹曰鼎有实非孺子良惟予先世无罪实亡非先世咎惟全无良孝廉以木器贮硝楼中戒勿上少出私举火戏气焰熏天孝廉厉声诘之弗应迹之则既然且烬圜而熸入版者寸之三孝廉洒然异之孺子得天侈矣始舞勺隆准方颐鷇而鹰扬英气勃勃其中类□平仲居然万夫雄既舞象拆节儒以经术着既冠奉孝廉命上勋府袭世官待次司马门善相人者目逆之门左将军春秋三十六秉金戊专征不五等则三孤布衣极矣孝廉持大节不问家少保既孤家故不造内子出王万户累封一品夫人少保袭归日服事公部内子主中馈相与食贫裳市一鱼三斩待餁朝进首午进尾少保虗口而行问有余曰亡矣则以臑在腹而阴自奉心嗛之暮以鱼腹羞少保色沮子枵腹以望吾腹甘苦可无同乎内子谢曰妾佚君劳君良妾苦礼也乃心德内子方诸孟光庚戌待试武闱匈奴大人部列城守简材官戍九门少保条上便宜部当其议山东岁遣治兵使者部六郡良家子入戍春秋少保任中军从使者起文学侍从嚄唶诸偏裨中军务辑众心一军皆服所部急推毂进总督备倭都司寻转浙江都司佥书会倭难甚浙残矣少保上练兵议其略曰无兵而议战亦犹人无臂而格干将乃今乌合者不张征调者不戢吾不知其可也闻义乌露金穴括徒逓陈兵入疆邑人奋铃棘御之暴骨盈野其气敌忾其习慓而自轻其俗力本无也宜可鼓舞及今简练训习一旅可当三军督府乃檄少保亟募三千人假以节制则以什伍起于丘乘兵寓于农苐西北地夷宜得地利南而走险不利并驱乃间长短兵夹振而进队立一人长偏则伍之而则什之犄角互张攻距击刺互用是名鸳鸯阵恶用鹅鹳哉居无何卒服习矣督府请补浙东参将分部台州辛酉岛夷入台州睹旌旗皆辟易所向以全取胜语具台州平夷传中时新兵若发硎至如破竹其年江西告急督府檄少保西行既捷露布以闻军声益振夫巳氏故眖督府逝将挤而代之阴揣东南愤客戍苦军兴则扇甘言簧鼓未及入闽先上封事请因兵求兵因粮求粮无庸征调内应者讙然口实夫夫无负神武师及使者弹事不行各守官如故夫巳氏既失筴无敢食言寇虐益张兵食无措徒负长技擐弓跃马当先一倭操利刃迫之断马尾而免寇分垒三窟一据横屿一据牛田其酋长壁莆东南出没楚掠因而塞路扷野不耕山寇陆梁海寇盘踞广叛兵乘乱出入眦若无人言者谓督府兼制八闽亟解悬以希悔祸乃属少保部兵八千往余监自横屿趋牛田俘馘立尽他夷部继至截先登者五之三其二突围南奔穷追绝迹将振旅余操壶浆逆之福清西楼余谓倭口白利如蝇旋扑旋集非一大创畴能息肩公归未及税车闽烽举矣少保辟人耳语明公知余小子所由来乎督府之援以开府故亦将以谢羣言耳借一券宁虑什全天意必欲完闽幸明公在八闽之事明公以独身肩之督府之重明公愈于开府愿明公躬谒督府悉陈往者之过计请兵请饷而西余小子眇然一夫愿从公殉国矣余三酹而三拜少保出百金剑二分佩之誓而指天渝成言者不祀既入省会勒功平远台少保既班师余上书所部愿奉诏旨请援于浙所部皆不可闽方急无宁出护军境外乎余争之强今且必往传遽三宿闻寇入莆城所部发急足追余还弗听又三宿驿闻督府逮京师所部发急足追余还弗听既而大司马赵公代督府乃发浙饷属少保募精兵万人闽望援兵日几几如望时雨兵至寇畏飞将军如虎枕藉而死尸以泽量当战务释俘囚蠲胁从视首功居多语具京观碑中不具载　先帝王位虏陷石州东□□□几不守用廷臣议名言贾司马戚总戎入策备边总戎三书备陈七原六失四弊大较言兵制西北什倍东南虏冯积威劫边人边人望风而靡战将率朘军费豢外舍儿视虏饱归尾面鵰剿掩老羸功级既赎而赏有差刲羵首以当雄飞彼自以得计借曰当战鲜不唾之且不练何以议兵无兵何以议战练兵之效臣尝试之东南请简部将若而人分出三辅州县部募三千丁壮部将将之合四营营各五部每营立一裨将之连衡总揽折冲则主将专制简练训习一如东南北及三年堂堂乎可格虏矣长驱出塞务令咋指而避穷庐迨其非时则大举讨罪之师逐北而虗大漠然后屯田足饷罢戍销兵坐致富强则百世之利也部持可否闻者发言盈廷司马私语总戎吾舌敝矣如不入何苐扪勿谈合惟命总戎自言世受豢养敢不思效愚忠用则腹心干城不则马革无问舌矣既襄敏出就督府命总戎督练四主将兵节制视督府同筴者谓太阿之柄不假武人苐易总理于时诸主将不用命□总理犹寓公无廨宇无人徒无供亿督府□不便乃则又以总理专任蓟门即不易衔而练兵之议寝矣矢言蓟当肩膂幸而任臣臣无多言在蓟言蓟塞上周坦二千里一瑕则百坚瑕北年逓圯逓修滋费无益请更版筑诸□上画地受工跨墙台睥睨□达台高五丈虗中三层台宿百夫械器糇粮具在虏至则当陴以守退则番休第力诎未能举赢先筑千二百座蓟人多木疆律之军正将不堪请募南中入彀者一军以倡勇敢督府□□议□之始募南兵三千如期至陈而待命郊外自朝日雨甚至于日中军容益庄总于山立边□大骇将军令固如是乎既相要害程功能部署台垣之役工力藉班军则以南兵渠长薪木取诸塞外其余则以益樵苏少保廵工介弟植少舍则课殿最宴赏决罚有差黔晳益以壮丽献功不旬月告成事是役也在县官仅发十万缗经费考工足当百二十万复增募南兵二万编伍戍之议立□营□战则以代城□车四面结靷方阵步骑二旅中□之□□□陴火器先薄五百步外稍近则步兵出以下□□□排击之虏却而奔则纵骑兵乘胜逐北虑师不宿饱复益辎重营以从有发则南兵当选锋人卫兵筴应主兵戍守践更者任转输首分数次刑名次技击次步伐次侦逻次向导次批捣次遮击□追□□俘馘次首功军政毕张无不以律比年□□虏谋入犯西酋得蓟状恐巫卜不祥遂谢东胡款关入贡部言虏数苦蓟比修内备不战而伐虏谋即军正无所课功其功上上蓟方不得入梁益且将求多总理故以参将入闽进副将再论功最进中军署都督同知充总兵入蓟拥总理虗名秩如故及江陵当国　上遣右司马出行边于时大阅蓟门十六万之师毕至营伍必整旌旗火鼓必齐约束必坚号令赏罚必信余课诸将校诸兵躬入诸营验诸械器履诸关隘登诸台恒历诸亭障周览诸阛阓比还报悉以状关既毕使谒江陵上辅兵议江陵则以征伐自天子出其如　主幼何既而逓修蓟功逓进左都督其加秩则少保兼太子太保其阶则特进光禄夫夫及江陵弃人间人言波及少保西裨将起记室少保若加诸膝而进之阴布蜚语京师倾少保而自代始移镇南粤虏入黑峪关蓟人愿亟召还不得请则勒石颂功德尸祝之少保度岭南任疆事如二镇踰年疾作得谢还登州一品鸷而张先后有于皆不禄少保阴纳陈姬举祚国安国报国沈姬举昌或杨姬举辅国御人露诸姬多子状日操白刃愿得少保而甘心少保衷甲入寝门号挑而愬祖祢乃大恸一品□弃刃抱头痛哭乃携安国子之安国既受室而殇□品解体囊括其所蓄辇而归诸王少保岁散千金狥客急归而暴折即延医治病且无资丁亥始及耆蜡日鸡三号将星陨矣祚国守增广生曲周公趣之入袭少□先以闽功受上赏任子武德将军则移任骠骑冑子寿国蓟功论最　上命任子执金吾通计部功即诸子皆万户不啻也诸御史核册授故记室上本兵故记室利资斧而干没之核册亡矣乃仅袭祖职得指挥佥事不遑以赏格闻本兵以少保功高将请恤典既曲间公就木请姑有待而后发丧少保在浙有纪效新书在蓟门有练兵实纪凿凿见诸行事非徒托诸空言居蓟余署其路寝曰止止堂藏其所著作止止堂集乃延郭造卿纂蓟门志将纳诸职方既去蓟留千金造卿捆载归闽志仍阙少保故知人善任使率失之此两人少保非智者与葢千虑而一失也当世借材且不给何夫降殊材也者而中折之胡华阳有言方今以少保当阨者三人矣其□□穆其一肃愍其一则华阳自名夫岳于不辜华阳□　世庙圣明且无幸少保四三公而一体卒以□□终焉岂直天定乎哉不妄杀故也老氏以佳兵不祥斯其大祥矣故余志少保墓率略军功独揭其大授之符狥国之志人不及知者不一书铭率用此铭曰昔表东海大风泱泱国土代兴居然鴈行则其济美世笃忠良则其威仪虎视豹章则其节制孙武宫墙则其宣力召方则其下士陵尝则其从事是汾阳则其勇退是子房三千组练其陈堂堂东南底绩海波不扬迁之左辅疾视跳梁亟须灭此朝食未遑涓人罄控勿纵飞黄轮曳其踵驾彼羊肠爰征锐师六翮以张时而出塞戎车彭彭台垣高跱永保金汤匈奴回向纳款来王无平不陂无满不覆如狼跋胡如鼎折足南粤楼船齿之杨仆弢我彤弓释我戎服垂槖而旋有如白屋始杖于乡竞推尔毂内难方殷大归期蹙天高九重　恤典有属圻父书勋工父司筑葬予祈连敛予良木生荣死哀庶瞑尔目 

　　○叙都督刘将军显淮上战功（黄姬水） 

　　黄姬水 
　　黄子避寇留滞秣陵恤恤乎旅处也一日江子民莹造黄子曰汝闻淮上之捷乎尔知刘将军之功乎谓黄子言状黄子曰嘻有是哉若而人也即诗书所载者而人者以不获亲炙憾今并世而不一觌之乎翼□江子偕黄子诣将军幕庭再拜嘉叹焉将军伛偻谢曰显委人也执政者不以显不肖使备持矛显何力之有焉因命酒爵数行请将军诵之符江子所言状江子授简俾黄子叙之以备野乘黄子仰天叹曰吾侪朝经夕史终岁偃仰操笔研以食粟者妇人耳将军其夫也哉将军其夫也哉叙之曰嘉靖三十六年夏四月倭奴寇扬及淮残啄州县十有三杀都指挥一所过鞠市墟暴骨如莽我圉孔棘留京戒严时刘将军方北下将祗役金山大司马张公檄将军守浦口无何因司马曰贼性贪惏输掠既众其欲巳盈必无南余去者半其在泗州者需亦去耳不如击之显留此不能自效也大司马许之会御史马公移书辟将军将军乘传谒御史御史喜命具飨飨将军将军曰贼在显不咽食也请君灭贼还飨耳五月乙卯与其家甲驱王安东谍之贼艘二十九贼众时胁从散去简人人倭也遗将军谩书将军笑曰贼素易我且归则志惰可毙而待也乃□甲冈下躬率四骑薄贼艘诟之贼出将军叱二骑使前以身殿斩一人以狥且战且却射马中矢马骇将军下马抉簇贼卒驰将军前将军跃马斩驰者贼至冈下弩发贼多中弩者然且扶伤而鬪甲亦殊死战贼乃引去甲欲逐之将军曰日旰矣勿逐也贼言焚民庐以摧我将军即先自焚贼纵所俘美女子以蛊我将军戒毋犯悉缚送有司将军度夜当雨谓甲曰我露宿是彼以逸待我也乃违冈十五里而军焉选人持火器潜涉贼艘贼数惊彻夜不得寝厥明丙辰援桴誓众将军执一帜以号于众曰汝官军有能敢勇杀贼树功勋者立此帜下得三百人曰我前拒汝后劲命甲四十人塞隘巷之冲每巷以五人守以五人廵曰贼出汝踣命甲六十人分四部伏冈下曰贼溃汝击命三巨舰积苇泊上流曰贼艘汝燔右之虗营以张其势左之疑兵以分其党复令数人升屋而噪曰获贼矣获贼矣既誓乃阵贼自巷出者连斩四五人遂不敢复出退语其魁魁怒摘冠挥袵左手持刃右手持扇登山麾贼众蚁辏矢集如雨将军单骑遇之格□□掇者半矢尽又张其锐围将军数围弗克□□射贼辄殪贼气稍夺将军曰彼众我寡不先磔其魁则众不携也乃一呼突贼垒斩前队二人直捣鼓下斫指麾者自顶至踵裂其尸出贼阵后贼众披靡相怖以目甲四起夹击之斩获甚众贼大溃还奔舟舟焚将军追至舟上尽斩之又擒一魁名五大王者亦斩之溺水死者不可殚计淮倭悉平将军不胃不介着一白布单衣巾裤如之身不满七尺犹大眇小丈夫耳及遇敌提两刃腾跃超踊矫捷若飞刃起见刃不见将军淮民自河上观者咸咄咄曰神人神人云黄子曰倭奴犯徼七年于兹我军不战而覆者众矣即战丧十获一往往是也若去岁梁庄舟山之捷亦仅见者将军以寡歼众而不折一卒岂非奇功也哉将军平九流横江白革松盘芒布等洞尝以三百骑破獠万人孤身被围转战三日夜斩獠系马首溃围而出守蜀十年身经百战不一衂由此观之则将军今日之功谓非必胜之算乎传曰昔范宣子有功而让而晋以平赵简子有功而伐而晋以不兢让之谓懿德所以尝有其功也将军让其功以五十级闻能让也将军岂寻常功名之士哉虽然吾见将军性阔疏无世俗脂□态或多不悦于人呜呼荐贤民性者尚畧之□ 

　　○后军都督府右都督麦公祥行状（王弘□） 

　　王弘□ 
　　公讳祥字天吉兰村其别号也世广之三水人幼失怙恃能自振拔既长好任侠自童时即与兄福别无何福列籍　内庭晋至大司礼　天子令纪录其家公遂得充材官出塞有功岁戊申荫授锦衣卫百尸再擢千户选掌礼仪房事己酉升指挥佥事南镇抚司佥书莅事廉勤赐封辛亥升指挥同知时　世宗肃皇帝念大司礼公提督东厂功兼以内直劳叙荫加后军都督府右都督本卫堂上佥书仍赐蟒衣及绣春刀銮带皆异数也是岁诏加特进荣禄大夫曾祖保旺祖宁父常录皆赠如其官曾祖妣卢祖妣曹妣钱氏皆赠夫人庚申循例乞休　诏许之仍予禄于家公虬髯古貌性通敏然淳厚悃愊遇人无所狎侮又不喜纷华即历位通显其自处澹如也解组归私第置一切荣名不谈诸金吾贵人故多结客缙绅间或鬬鸡走狗竞蹋鞠六博之戏公自灌园外杜门谢客一无所嗜好众咸服公长者尝曰吾以岭南布衣席内资幸致富贵出入乘车室有葢藏宠渥哉　皇恩宜何如报矣南望松楸首丘在念于是建祠置田流祀宗先自菟裘之外又捐别业一区同乡会馆曰令后世贤师吾倡义不贤无豪家□夺云常戒家人粝食布衣间出其余周恤闾里贫困宗孙孝幼而孤公抚育之底于成立以故乡人士及长安中知公者咸曰公仁人也疾革呼嗣孙嵩嘱曰予年踰七袠官阶一品生既无尺寸以报　国恩没尤不可示奢以重予过遂不起距生弘治庚申二月十一日卒于某年某月某日赞曰谚云力田不如逢年善仕不如遇合有以也夫予间公微时有善相者尝于羣辈中目公谓客曰若且贵至腰玉顾艾矣何力至此不数月　命下六七年间竟如其言若得□券云昔卫青未遇时谓人奴之生得无笞骂足矣□其时安知他日封侯事耶故顺风而呼声非加疾此亦有所挟非偶而巳也苏建尝责大将军至尊重而天下贤士大夫无称焉愿将军观古名将所招选者勉之哉青谢不然谓人臣奉法尊职而巳何与招士或谓麦公不喜交游其类是耶 
</div>
    <div class="pagination">
<a href="国朝献征录_page219.html">上一页</a><span>...</span><a href="国朝献征录_page215.html">215</a><a href="国朝献征录_page216.html">216</a><a href="国朝献征录_page217.html">217</a><a href="国朝献征录_page218.html">218</a><a href="国朝献征录_page219.html">219</a><span class="current-page">220</span><a href="国朝献征录_page221.html">221</a><a href="国朝献征录_page222.html">222</a><a href="国朝献征录_page223.html">223</a><a href="国朝献征录_page224.html">224</a><a href="国朝献征录_page225.html">225</a><span>...</span><a href="国朝献征录_page221.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
