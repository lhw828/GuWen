<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1016 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1016 页/共 1860 页
  </h1>
  <div class="content">
   ○又谕曰。侍郎四达现在命往山西一带。有查办事件著驰驿前往。其随带司员。著一并驰驿　　

○谕军机大臣等。据御史周于礼奏莽匪情形一摺。该御史籍隶云南。所奏或不无所见。著将原摺钞寄杨应琚。令其阅看。将摺内各情节。逐细查明。如有应办之处。即行斟酌办理。倘地方官果有办理不善之事。亦著一并查参。将此传谕知之　　

○又谕曰。段成功。前于山西阳曲县任内。现有应行质讯之事。著明德速即选派妥干员弁。小心锁押解往晋省。交与该抚彰宝收审。沿途务须严密加意防范倘途中稍有疎虞。或致畏罪自戕等事。惟该抚是问。将此传谕知之　　

○又谕、据常钧奏、刘藻调取各镇协营官兵有调至中途停止彻回者。或初调赴此处。中途改赴彼处。更有已改赴彼处。仍令赴此处。并再彻回者。此等兵丁并未到营。其沿途应付口粮盐菜等项。向无开销之例先行据实奏明等语。所奏大不是已于摺内批示矣此等兵丁口粮。例不应销。即应将司道等原调驳回。按例办理至妄调妄彻。糜费口粮。其咎自在刘藻。今不治刘藻之罪。已属加恩。此项妄费银粮。即著令刘藻赔补。亦分所应得。常钧何虑款项无著。而先行入告。豫留站脚地步以取巧耶。至台站赍送奏章。如事关紧要军务。难于迟缓者。自应由六百里驰递若同日所奏之摺俱系寻常事件。即三四百里传送亦无不可。乃亦急于驰报殊属不知轻重。至莽匪侵扰土司边境并非大事而伊等过于张皇亦属非是常钧著传旨申饬。此摺并钞寄杨应琚阅看。将此传谕知之　　

○吏部议覆、广东巡抚王检奏海疆为盗匪所聚外洋之缉捕宜严。内地之稽核尤重盖洋盗虽出洋肆劫。而纠约夥党。制造器械皆在内地经营该州县如果严行保甲。实力查察。匪徒岂能藏匿除盗犯并非本地者。仍照向例议处外。其土著居民及流寓匪徒由该地方出口行劫者。将专管及兼辖统辖各员。均照编排保甲不实力稽查例议处。应如所请。嗣后海滨地方。城乡口岸渔船会聚之所。均照保甲编立字号。出入严查。遇有该地方洋面失事之案。分别降调降留从之　　

○以吏部尚书托恩多。署步军统领　　

○以镶黄旗汉军参领杨德荫。为镶蓝旗汉军副都统。仍署镶红旗汉军副都统　　

○戊申。祭大社大稷。上亲诣行礼　　

○诣畅春园。问皇太后安　　

○幸圆明园　　

○己酉。上御勤政殿听政　　

○庚戌。春分朝日于东郊。遣裕亲王广禄恭代行礼　　

○上诣畅春园。问皇太后安　　

○自圆明园启銮。谒东陵　　

○谕军机大臣等。熊学鹏奏、查拏逆犯吴卜元等一摺。已于摺内批示矣。该犯等居住深山。胆敢聚匪制旗。书写悖逆字句及兵役往拏。复敢持械拒捕伤差。实属法所难贷自应严行穷究以示惩儆该犯演拳抗法不过愍不畏死之徒。观其符书裒积成帙。似非若辈所能为。必有略识文字之人。为之主张。蓄谋为匪。谅非一朝一夕之事。其党羽传播。恐亦不止此数人。该抚务悉心查究。尽绝根株虽亦可干累无辜。亦断不可使逆党漏网。阅旗内有李元霸之名何以摺内并未言及。是否实有其人。抑系托名捏造。正当详悉确查。使案情无稍遁饰。岂可竟置之不问。至吴行三首报之逆犯系吴卜元为首。摺内复有逆犯吴有功等之称。此案究系何人为首。亦未备细声叙。其现获各犯。又未将首从名姓分别胪列。种种情节均未明晰著传谕熊学鹏。将已获之犯速行审拟正法。如此外尚有应行查办之处务须详加根究。毋得草率了事。并将摺内未经声明各情节。逐一查明据实具奏　　

○又谕曰。和其衷奏查审合水县灾民鬨堂罢市一案及派往雅尔屯田兵丁事宜二摺虽已批示。仍著将和其衷原摺。寄舒赫德阅看如有应行办理之处即行查办　　

○四川总督阿尔泰。提督岳钟璜奏、据维州副将同知禀称。上年十二月二十五日。半夜闻党坝额碉一带枪声不绝。随令该土司前往接应。见金川番众。聚集围攻。并于格藏嘉噶尔河设卡截断额碉道路。至二十八日。将额碉攻破占据用炮轰击党坝格藏官寨经驻劄绰斯甲布千总袁国琏。拨兵救援。又于正月初一日。催到从噶克土兵援助已将金川新设营卡攻开。番众现据额碉山梁拒守。又据打箭炉游击同知禀称十二月二十八至正月初一二等日。金川同布拉克底聚众攻围巴旺卡卡角。烧毁寨房杀掳人口。询系巴旺头人陆塔尔弟兄勾引现饬革布什咱等土司星速赴援初四日与金川战于罗哩地方奋力击退等语。查党坝巴旺地小兵单今被金川分路滋扰。亟须援助。现饬绰斯甲布。三杂谷。小金川。革布什咱各土司并力协攻务期捷胜。得旨。看此光景金川又略有猖狭之势究当如何制胜不可隐饰姑息。是日。驻跸烟郊行宫　　

○辛亥。孝康章皇后忌辰。遣官祭孝陵　　

○谕曰。四达等审拟段成功诈扰婪赃一案请将从前保举堪胜知府之上司查明议处段成功系和其衷所保。按例自有应得处分。但闻段成功在阳曲县任内曾有亏空。当升用同知离任时。上司代为弥补朕以为若果有此情节则和其衷之罪更不止于滥举匪人。是以谕令彰宝确实查奏今据奏到。段成功于升授同知时。亏空银一万两以外。上司知情弥补。俱属确实。此事可谓大奇。从前蒋洲亏空库帑。勒派婪赃一案。经朕大加惩治。方谓凡有人心者。皆当知所儆惧而晋省覆辙在前。尤当引以为戒。不意未及十年。复有上下关通。营私欺罔。若和其衷之甚者。实出朕意料之外。是其罪较庄有恭更重矣。庄有恭参奏段成功时。故为隐跃其辞。市恩解怨。已属有心取巧。和其衷明知属员亏空盈万。不但不参劾究治。转为出赀佽助。掩饰弥缝。其玩法欺蔽之罪。尚可贷乎。若和其衷因曾经保举。恐参出亏空。致罹罪愆。不知上司保举属员。岂能保其终身之必无过失。或当时见为能事。则登之荐剡。及其劣迹昭著。即予以纠劾。原属两不相妨。且以见封疆大臣立心公正朕方嘉予之。纵使议以滥举处分。亦不过止于降调。朕尚予以从宽留任。从未因此等吏议。将举主遽行罢斥。和其衷久膺外任。岂尚未深知。而必欲为此委曲隐蔽之事殊不可解且段成功仅一县令。何至亏空如许之多。即云首邑用度较繁。亦不应妄费若此。而通省各上司。何以互相容隐。竟无一人举发其事和其衷甚至给银五百两。代为凑补。是段成功平日。必有交结逢迎之处。不可不彻底根究。若和其衷竟受其馈送遂尔曲意周旋。则更不能稍稽刑宪矣。和其衷前此曾获重愆。经朕弃瑕录用。擢至巡抚竟敢如此徇私藐法。深负朕恩。和其衷著革职拏问。派四达前往山西。会同巡抚彰宝将此案各情节。秉公严审定拟具奏。并著舒赫德前往甘肃将和其衷锁拏。就近讯问明确。即遴委干员押解山西质审。至文绶系专管钱粮大员。明知属员亏空。纵容弥补。刘塘系亲。临知府。并不揭报亏空。通同容隐。按察使蓝钦奎前任冀宁道富勒浑知情不举。均非寻常徇庇可比。俱著革职。交与四达等将有无授意。及助银弥补之处。一并究审。朕办理庶务。从不豫设成见凡有重大情弊莫不自行败露。即如庄有恭题参段成功本进呈时。朕阅其情节可疑交军机处题奏嗣经高晋审拟舛谬。亲加指驳。遂得实情至段成功亏空一案伊等自以隐饰为得计不期事阅年余。仍然水落石出。可见欺诳营私之事天理难容日久自然发觉。不独内外臣工。均当深知畏惧。即朕披览此等案牍。益觉彰瘅昭然。若有使之者。亦用自惕然矣。著将此通谕中外知之寻四达彰宝覆奏、段成功仅一县令。且在阳曲半载。辄亏空银一万两以外。则平日结交馈送必有隐情且查出库簿。开载帮银州县共三十二处。在交代限内。即能弥补足数。苟非上司授意。焉能迅速齐全。容再逐层根究庶无渗漏再段成功升用同知离任时。系镗宜禄接署。因镗宜禄旋升甘肃平凉府知府未经收清出结但侵亏何项及如何凑交还库各情由。该署令必知详细。亦应咨提解晋质审以成信谳得旨。既已水落石出。不难穷源到底。惟应得其实情少有假借。惟汝二人是问　　

○又谕、陕甘总督印务著舒赫德暂行署理俟吴达善到任后。再行来京。明山著调补陕西巡抚。江西巡抚员缺。著吴绍诗补授。所遗刑部侍郎员缺。著周煌补授吴绍诗到任后。明山即赴陕西巡抚之任。汤聘俟明山到任后。即赴云南新任山西布政使员缺。著喀宁阿补授。山西按察使员缺。著吴虎炳调补。江西按察使员缺。著揆义补授山东按察使员缺。著勒尔谨补授　　

○谕军机大臣等。刘藻奏覆。总兵刘德成办理军务情形并抽拨调换各营兵二摺不但于用兵机宜毫无头绪。即所奏情节。亦俱不甚明晰。如摺内称总兵刘德成既不能先事豫防又不迅速禀报请兵剿逆。以致贼匪猖獗等语总兵身膺专阃未能早为防范又不即据实申报自属罪无可辞。但地方遇有此等要务一任总兵悠忽玩视漫无查察又是谁之咎。看来莽匪敢于跳梁边境。抗拒官兵。必系地方官平日不能防于未形酿成事故养痈谅非一日。岂得仅诿过于现在办理不善之总兵乎又据称省兵六百名。除前回普洱思茅四百五十五名之外。连日又有续到者。前刘藻奏、省兵高世德等。自猛往失事。回至思茅之时。朕即降旨。谓此未回之一百余名。安知非亦系败逃藏匿。今果不出朕所料。可见伊等渡整控江时。徒手散行。全无纪律。突遇贼人冲出。星散逃奔。是前此打仗受伤之说。益不可信。绿营狡诈伎俩。实不能逃朕洞鉴。刘藻则受其愚而不觉耳且摺内祇称省兵六百名。并未声明何项兵丁。而续回实有若干人之处。亦未详悉申叙。尤属含混。至所称厂棍汉奸。杂入莽匪滋扰。于军务甚有关系此辈俱系内地民人。胆敢附入外夷。勾引滋事。实属罪大恶极。若不尽法处治以示惩创何以申国法而儆凶顽。现在杨应琚奉命前往办理莽匪其杂入之厂棍汉奸。务须搜剔根株俾恶党均伏显诛。不可稍存姑息。而纵容若辈得以混入莽匪为乱。亦必有应任其咎者。并将刘藻摺内未能详晰各情节。一并查明具奏。著将此传谕杨应琚。严查参究　　

○又谕、去岁据明瑞。阿桂等奏拟各回城章程请交各阿奇木伊什罕等查核回人户口数目。造册存案。以均差务等语。已交军机大臣议行矣。但各回城俱系新定地方。非内地可比。今若按乡逐户查核则回人等不无疑惧且村庄过多。各城大臣等。断不能亲诣周查。不得不委之属员。不肖辈转得藉此扰累回众。甚属不便。著传谕永贵额尔景额。转谕各城大臣等。仍照旧例办理。不必定限查核。再回城男丁十二岁以上者。即登名派差。虽系旧例相沿。亦属过当。嗣后著照内地之例。十六岁以上者。再令登派。将朕施恩之处。通行晓谕回众知之　　

○又谕曰。阿什默特。因在和阗地方纵令属下回人呢雅斯等。骚扰获罪。并伊妻子解京。固应照例惩治。念伊从前在军营。颇著劳绩。著加恩仍授公爵。令其在京居住。与额色尹等。一体赏给俸银米石。仍交内务府酌办房间赏给　　

○是日。驻跸白涧行宫　　

○壬子。驻跸隆福寺行宫　　

○癸丑。上谒昭西陵孝陵、孝东陵、景陵。俱未至碑亭。即降舆恸哭。步入隆恩门。诣宝城前行礼。躬奠哀恸。玉以下文武大臣官员随行礼　　

○至孝贤皇后陵奠酒　　

○是日。驻跸桃花寺行宫　　

○甲寅。驻跸盘山行宫。至丁巳皆如之　　

大清高宗法天隆运至诚先觉体元立极敷文奋武孝慈神圣纯皇帝实录卷之七百五十四


大清高宗法天隆运至诚先觉体元立极敷文奋武孝慈神圣纯皇帝实录卷之七百五十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十一年。丙戌。二月。丙辰遣官祭黑龙潭昭灵沛泽龙王之神。玉泉山惠济慈佑龙王之神　　

○浙江巡抚熊学鹏奏、宁波府鄞县吴家山逆犯吴卜元等。制旗习拳拒捕杀人一案。将各犯刑讯。并于幼孩女子中。设法哄诱质证。始据供所钞邪书。得自吴尔康处。所演神拳。学自石廷扬处。逆旗系吴允明等所造。旗上字样。系吴成桢所书。成桢即卜元之子。所写六水赵保天兵扶黑四将等语。俱不能供出原委。其符书。惟吴卜元能背诵五公之符一段十二句。余犯坚供具未诵习。其起意谋逆者。系已死之吴有功、吴成桢、吴允明、并现获之吴卜元。随从入夥者。系已死之吴德裕、吴兆美、吴德一、蔡子成、并现获之吴国孝、吴加福、张本基、张本三、吴阿耀、吴德章、吴成忠此外别无羽党。亦无散劄情事。各供已得大概。而该地情形。及谋逆根株。仍须亲往吴家山查察访究系办毕回省另奏。得旨、所办好。余有旨谕。谕军机大臣等熊学鹏奏、查拏逆犯吴卜元等一摺。所办颇是。吴尔康传播邪书。石廷扬教演打拳实为此案紧要人犯。现在既委按察使图桑阿就近查拏。二犯自可即就弋获。或该犯等豫行闻风避匿。必须实力留心躧缉。毋任兔脱远扬。吴尔康系吴卜元同族。石廷扬又系其姐夫。二犯踪迹。吴卜元知之必确。正可向其推问自不致幸逃法网。至吴成忠所供符书乃土内刨出之语。显系为吴尔康豫存开脱地步。断不可信以为实。符书裒积成帙必非乡野愚民所能办。其中必有略识文字之人为之主张。吴尔康拏获到案时。务须严讯确情。逐一根究以绝根株。此等狂悖奸民。实戾气所禀。自绝生成。原属不成事体。然既经干犯大逆。自当尽法严治。显申刑典。以儆顽梗而靖人心。至附近居民。闻逆犯拒捕之声。陆续聚集。帮同兵役往拏。其为平日守分良民可知。而此次之踊跃急公向义。尤可嘉尚。著该抚查明。与首报之人。被害之家。一体传旨从优奖赏。所有地方文武员弁。办理此案。并非自行访闻。无庸送部引见。但一闻首报之信。即督率兵役亲赴该处。将现在逆犯拏获。尚属黾勉。仍著查明请旨交部议叙。其在事受伤兵役。亦著查明奖赏。可将此传谕熊学鹏知之。寻奏、吴尔康、石廷扬等、已经拏获。查究符书来历。据吴尔康供。系伊故伯吴进宝遗留钞本。因见吴德裕演习神拳。供设五公牌位。即以伊家存有五公经告知。吴德裕随向其取去。吴允明。吴有功。各行钞写。恐另有正凶藏匿。复细查吴家山共有七十余家。皆习耕种并无读书教学之人。惟吴允明。吴有功。略知文义。而允明稍胜。似无另有人主张谋逆看来此书藏留已久。而钞录间有不同字句。系吴允明添改。则二人起意谋逆无疑。又神拳香灰。据吴卜元等供得自石廷扬家。已各有根源可追。供认明确。即将逆犯吴卜元等。分别首从办理。至附近居民陆续聚集。帮同兵役往拏。诚为踊跃急公。遵即查明。与首报之人。被害之家。一体从优奖赏。其应议叙之文武员弁。查明另奏得旨览奏俱悉　　

○户部议准。四川总督阿尔泰奏称、叙州府属之屏山县界内。大竹堡一带荒地勘明可垦田十万六千六百余亩。应招民开垦。并将已垦田分别水旱。照例升科。至开垦处所。距县三百余里。田倍县额。一切纳粮善后事宜。需员专办。请将叙州府通判移驻马边。仍将附近马边之川秧荞坝上下溪地方。划归管理徵收。从之　　

○以故扎萨克多罗贝勒达尔汉岱青朋苏克子诺尔布扎木素。照例袭封　　

○丁巳。谕、云南普洱镇总兵员缺。著宁珠补授。不必送部引见　　

○谕军机大臣等。据刘统勋等。将审讯庄有恭。朱奎扬、孔传炣、供词呈阅。其中情节。尚未能详细推究。即如孔传炣供。系五月间即将段成功藉端扰累之事。禀知巡抚。朱奎扬亦供。于六月十九日。即同藩司面禀庄有恭。至七月初八日。始将访单转发饬审。既系府司等禀知在前。何以庄有恭又称系伊先得之访闻。至庄有恭原发款单内。即有段成功差后患病。诸务废弛。一任家人书役肆行扰诈等语。是患病之说。庄有恭已先见之纸笔。岂得尽委过于属员。著传谕刘统勋等将以上各情节。悉心根究。务得实情。毋使案情稍有遁饰　　

○又谕、据永贵等奏、现在前往乌什驻劄。令绰克托暂驻阿克苏。俟一切事务就绪后。俱移驻乌什等语。昨因玉素布回哈密。曾降旨令额敏和卓赴叶尔羌。与额尔景额一同办事。又令绰克托赴喀什噶尔。与柏琨一同办事。绰克托奉到朕旨时。如阿克苏必需驻劄办事之人。即著讷苏肯暂往。若不需人即仍留乌什　　

○军机大臣等议覆。原署陕甘总督和其衷奏称、筹办换防官兵应领马匹。上次领兵官。系拨给台马乘骑。兵役行李。由肃州雇车载至哈密。再拨给马驼送赴各处。今哈密及附近之巴里坤。现存马匹甚少。不敷支应。且回城地方。不宜驼只。请将附近之甘凉肃各营马均匀拨用。并照例一驼折给二马。由哈密送往乌什。应如所奏办理从之　　

○戊午。谕军机大臣等。前因刘藻办理莽匪一案。种种不合机宜。已令杨应琚补授云贵总督。前往接办杨应琚到滇。恐尚需时日。现在正当调兵进剿之时。刘藻于一切军务。并须实心经理。不可稍怀畏沮。贻误事机。俟杨应琚到任交代后。方可完彼分内应办之责。若此时豫存五日京兆之见。诸事不复经心。则是自速罪戾。朕必不能更为曲宥矣。可将此传谕刘藻知之　　

○又谕、此次经行道路。见办差官员甚多。因询之布政使观音保。据称东西两陵。调派办道查道诸务。自道员以下。以及府厅州县佐杂。共二百五十余员等语。朕恭谒两陵。跸路所经。不过近畿数百里以内。且为日无多。沿途止须除道清尘。各该地方佐杂各官。足供料理即欲调他属协办。亦当有所限制。何须如许多员。往来仆仆。著传谕方观承。嗣后此等差务。止许调取四五十员。不得仍前多派。致旷地方公事　　

○又谕、据吴达善奏、江陵县差役。拏获巴里坤逃犯熊邦受。系行劫客民任维献为从之犯。讯据该犯供称、于乾隆二十九年七月初一日。与另案江苏遣犯王有名。在巴里坤同逃至直隶东光县地方分路各走。王有名本系金姓。有兄金大金二。在扬州乡里居住等语。此等发遣盗犯。原系免死减等之人。乃怙恶不悛。尚敢潜行逃窜实属法所难宽。除熊邦受业经该督照例正法外。其王有名即金三一犯。伊兄既在扬州居住。未必不私投彼处藏匿。著传谕高晋。即行密饬地方官躧缉务获。毋致漏网。吴达善摺。并著钞寄阅看　　

○又谕曰、刘藻等于攻剿莽匪一案。种种办理不善。已屡经降旨饬谕。今日又据刘藻奏覆该处情形二摺。其含糊纰缪之处尚多如所称达启。即遵谕旨亲赴军营督剿之语。不但刘藻不知事体轻重。即达启亦大不是。达启身任提督。且系满洲。遇地方有攻剿逆匪之事。自应统率弁兵。身先奋往岂有俟旨始行之理。试问伊前此安坐何处。所办何事。而必待朕之降旨督促耶。至参将何琼诏等。以徒手散行。漫无纪律。遇贼冲出逃窜潜归。是其罪无可逭处。乃刘藻始终深信绿营捏饰之词。谓其贪功失事。于伊等情罪。全属相背。尤为愦愦。如果贪功轻进。方当嘉其勇往。岂肯均置重典耶。前降谕旨甚明。刘藻此时。谅亦悟从前查办之舛误矣。又奏孟连土司地方。上年时有莽子往来。查据刁派先禀稿内、有先系缅甸支裔之语。此在滇九载以来。未之前闻。是以无凭具奏。而现在莽匪猖獗。其中不无勾结串通情弊。是以奏请饬行藩臬两司。彻底根究。嗣因该土境正在莽匪滋扰。又札两司缓其提讯等语。所奏俱不甚明晰。刘藻即未娴军旅。筹画非其所长。何至心神失据。于章奏叙事。亦不能了了耶。其庸懦无能之处。如前次闻猛往失事之信。遽由思茅退回普洱。幸而莽匪蠢野无知。不过骚扰土司边境。若窥见伊等如此馁怯。则普洱思茅一带。能保无疎虞乎。即此。则糊涂不能胜任。已可概见。此事总非刘藻所能办理。著将二摺钞寄杨应琚阅看。于到任后。逐一悉心查办。据实覆奏。寻奏、三月初八日。行抵云南省城。所有沿途节次接奉廷寄。当逐一悉心查办。务得确情。不敢稍有不实不尽。得旨、览。但不存回护已往不究之意自然能实能尽　　

○又谕、前因乌什出产硝磺甚旺。曾降旨令多为采办。除备该处需用外并令运至各处备用。至今未据覆奏。伊等或系仅计乌什敷用。未经多办。是有畛域之见矣。平定准部回疆。虽各处分驻大员实则事同一体。著传谕永贵等。即多为采办备用。又安泰。雅郎阿。赴乌噜木齐领取硝磺铁觔。伍弥泰等虽曾供给。然伊摺内有采办人少。仅足供本处支用之语。亦未免意分畛域。雅尔科布多乌噜木齐。俱我之地方。尽可多派人夫采取。若谓采办硝铁人多。则耕种之兵不敷。即由内地多派兵丁。亦无不可。并著传谕伍弥泰等知之　　

○兵部奏、台湾镇总兵杨瑞。逾限不请陛见。应照例查办得旨、台湾镇远隔重洋。其奏请陛见逾期之处。著不必查办　　

○是日、驻跸大新庄行宫　　

○己未。予故辅国公额尔克沙喇致祭如例　　

○旌表守正捐躯之甘肃阶州民王宏才妻王氏
  </div>
  <div class="pagination">
   <a href="清实录乾隆朝实录_page1015.html">
    上一页
   </a>
   <span>
    ...
   </span>
   <a href="清实录乾隆朝实录_page1011.html">
    1011
   </a>
   <a href="清实录乾隆朝实录_page1012.html">
    1012
   </a>
   <a href="清实录乾隆朝实录_page1013.html">
    1013
   </a>
   <a href="清实录乾隆朝实录_page1014.html">
    1014
   </a>
   <a href="清实录乾隆朝实录_page1015.html">
    1015
   </a>
   <span class="current-page">
    1016
   </span>
   <a href="清实录乾隆朝实录_page1017.html">
    1017
   </a>
   <a href="清实录乾隆朝实录_page1018.html">
    1018
   </a>
   <a href="清实录乾隆朝实录_page1019.html">
    1019
   </a>
   <a href="清实录乾隆朝实录_page1020.html">
    1020
   </a>
   <a href="清实录乾隆朝实录_page1021.html">
    1021
   </a>
   <span>
    ...
   </span>
   <a href="清实录乾隆朝实录_page1017.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
