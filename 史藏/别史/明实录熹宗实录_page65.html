<!DOCTYPE html>
<html>
 <head>
  <meta charset="utf-8"/>
  <title>
   明实录熹宗实录 - 第 65 页/共 111 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明实录熹宗实录 - 第 65 页/共 111 页
  </h1>
  <div class="content">
   ○总总督四川等处兵部右侍郎朱燮元疏言总兵官李维新监军副使李仙品佥事刘可训等统率各将五路进兵杀入龙场地方鏖战当阵生擒首凶奢崇明伪军师蔡金贵并酋妻安氏斩伪将伪相首级千余鞍马枪刀无算奢寅中二枪扶马而逃扶国祯亦中箭逃箐官兵见在摉拏奢崇明中药箭命在须臾等情得旨凶首奢崇明等俱已擒获深可嘉尚逆寅及各逋目催兵速捕务期荡平督臣朱燮元调度勤劳其监军并有功将士俱候献俘一体优叙
　　○兵部尚书赵彦言平辽总兵官毛文龙称其弟毛云龙结党姚中节郑可赞等雄行藐法刻兵剥□造谤肆忿大义灭亲具疏纠参看得毛云龙结党造谤构衅生戎不若令云龙还都门听本部讯其颠末再为酌处中节等令登抚拏送来京质审发落从之
　　○命训练五军营军选总兵官徐永胤提督京城内外巡捕
　　○升广东碣石寨守备李相为广西参将浙江金衢守备沈光宠为浙江右营游击将军
　　○升户部郎中蒋士忠为四川布政使司右参政分巡川北
　　○升定州忠顺营指挥慕继勋都指挥同知
　　○注神枢营右副将署都督佥事李嘉训中军都督府带俸
　　○庚戌保定巡抚张凤翔＜锍-釒＞言原任兵部员外郎赠太常寺少卿谥忠愍杨继盛已给赠谥祭荫仍赐祠立额极为优厚而当时礼臣失于查核独遗葬价一款藁葬至今乞赐补给已经部覆  上传年远不准给大学士叶向高等言继盛系  世宗皇帝第一忠臣恤典以谥祠为重祭葬特尝格耳与其重而遗其轻殊不可解宜抚臣之请补部覆之全给也况继盛藁厝浅土使万年流芳之骨不得沾  皇上一抔之恩尤非臣等所安得旨杨继盛先朝忠臣已经赐谥立祠准补给全葬
　　○复除原任刑科右给事中董承业于兵科御史喻思恂于山西道
　　○差兵部武库司郎中刘继礼解防边马价银二万两往蓟镇车驾司主事郑履祥解犒赏银一万两往密云
　　○壬子以册封成妃及篆册捧册颁赐辅臣叶向高等银两钞锭有差
　　○大学士叶向高一品六年考满韩爌一品三年考满吏部具奏  上谓叶向高已经三考历事三朝从来阁臣所无加上柱国太傅荫一子为尚宝司司丞次辅韩爌历任两朝亲承顾命加左柱国荫一子为中书舍人俱兼支尚书俸余官照旧给与应得诰命并赐银币羊酒钞锭宴于礼部
　　○荫粕总督宣大王国祯子之仲登莱巡抚袁可立子枢通政使吴用先子曰暠河南巡抚冯嘉会子映鸾太常寺卿桂有根子高攀各入监读书
　　○癸丑以正旦节复赐辅臣叶向高等讲官郑以伟等正字官张邦经等膳品长春酒有差
　　○礼部类奏四方灾异得旨今岁各处灾异及京营地震朕深怀警惕封疆多事著内外大小臣工尽心职业务修安攘实政毋事虚文
　　○差浙江道御史林有台督理饷务广东道御史李玄长芦巡盐
　　○升都司佥书管西协前车营游击事谭尧德蓟镇古北路参将
　　○甲寅遣驸马都尉王昺伯张嘉猷告  太庙  祧庙
　　○巡视京营礼科等衙门给事中等官彭汝楠等条陈营务一清稳占三备兵营隐射空役甚多各营官隐占牢役亦每踰额臣等极意清查裁减六千余人但恐日久事移仍复影冒宜将裁减额数刊刻附载戎政事宜毋令久而去其籍一练火器营军十万火器居其六其赏格每中一铳赏一钱迩来弓箭选锋得补□□只粮火器则否遂不复有留意演习者臣等秋操加意挑选但有两铳俱中者准补□□只饷仍令各营将逐日教演及住操合营之日会总协亲试之拔其尤者百余人悉顶□□只粮诸军士始跃跃欲奋今后春秋两操还宜挑选一次弓箭火器□□只粮不妨稍为通融顶补庶军以爱糈而技精一核冒粮各军收操在营食粮在卫管兵者不知饷之多寡理饷者不知兵之虚实该部但凭卫所执结放粮而卫所印弁得钱即与关领于是有在营革役事故而卫仍领粮者有名为在营而操册不载者又有跳入于门军匠役而卫册仍在营者鲁经臣等设立营卫对同文册月一清核其在营者业按期申报而各卫所则任百催督不齐也宜行三大营暂停替补两月听仓场协理大臣按定籍册每卫所见在领粮若干见在营操若干因而会同比勘有无互异影响闪烁者自无所遁其形矣一节帑金营中自犒赏子粒而外原无别项钱粮自去岁广宁告警旧总督陈良弼请发帑金三十万一日而散犒赏十万两旋又批发置买军器二万两有奇及良弼谢事之日仅存十七万八千四百九十八两迨臣等接管清查见在者又止十三万七千六百七十六两零查其所繇开销则皆为置买军器而索其所为器械观之则毫未常有也臣等自受事迄今誓不肯挂一号批一领幸而十三万金尚无恙也更乞严旨申饬不许轻易批发一减冗马三大营军额十二万马额二万是步军居五骑军居一也捕营军可万余而马则五千有奇或者曰夜巡追缉数不厌多乃年来惰窳成习虽极力督责终不闻有骑马下夜者但见长安道上成群雇觅则皆捕马也臣等极力裁减已经革去十五年以上马一千一百四十三匹又该营冬季应领补新马五百三十七匹并为停革仍移会该部以后渐次裁减俟合于会典三千四百六十匹之数而止岁省钱粮可二万余金一存班粮班军之必不能全至也至而未必有用也尽人而知之矣而语及于折班则无敢任者为  祖制耳毋已则惟有查汰虚军扣存粮银俾上不至耗蚀国储则亦已矣计自去岁秋班至今除月粮银米外见在大粮贮职方司库者可四万金闻该部已借万金为扈卫盔甲之用剩存尚有三万两宜令该部将见贮班粮及那借未还者逐一清查造管收除在四柱册一存该部一送臣等巡视衙门稽查以浚每秋班竣日该员外会同巡视查盘一次其有开支那借须赴巡视衙门挂号不许径动庶积渐以往涓滴者亦将不可胜用矣其他则分练之当议也今春分练之役自臣等罢之夫非分练之当罢也罢其练而无益于事者耳以臣等私窃计之各营自选锋壮丁而外其壮健堪练者尽可淂三万人存选壮于各营而挑精健以待练固□□只美而非两伤者班军既明知其不可何必慕虚名而废实用存其近而实者以全  祖制折其远而虚者以充分练亦化虚为实之一法也则标营之宜简也都城重地咫尺宸严骄卒群哗于主帅之门市掍狂逞于柱史之宅法犯凌夷尽矣查戎政事宜标兵左营三千为摠督亲兵右营三千为协理亲兵凡营中一切杂差俱从优免遇大操阅则摆列将台左右彼创法者其意固自远也年来此义浸檄协臣朱光祚每与臣等扼腕言之近日方在拣选但不患无兵患无聚兵之处必其人伍两相属呼吸立应而后奸人有所畏而不敢逞查戎政府左右见有官房百余间宜选□□只粮选锋千人弓箭之外令各习一技分为两班该班者直宿官房时刻不许暂离日给盐菜银三分以酬其勤该营将官听□才□口心□协择勇略有心计者任之即于府内空地盖房居之使之朝夕训练统率庶一呼可以立应请瞑目语难者当知所歛戢矣至于各军住居星散苟有缓急无从号召此实京营第一病痛愿在事诸臣更加意酌议之也下其＜锍-釒＞于部  旌表两直隶各布政司覆勘遇孝子吕学孔等九人节妇牛氏等七千四人烈妇马氏等十一人贞女张氏等三人烈女杨氏等二人  巡按福建御史乔承诏驰奏擒斩红夷功次  上以功赏下部议  授原任左都督骆思恭男餋性□才□口心□兵官陈璘男九正各百户世袭  加鸿胪寺卿展自重光禄寺卿  乙卯岁暮行大祫于  太庙遣太常寺官祭太岁月将及五祀之神  是岁天下户口户九百八十三万五千四百二十六口五千一百六十五万五千四百五十九田赋田七百四十三万九千三百一十九顷八十三亩有奇米二千一百四十九万三千五百六十三石一斗有奇内天启三年拨给  定陵香火地应减米三百零二石麦四百三十万八十二石六斗有奇丝绵折绢二十万六千二百八十二疋有奇内天启三年拨给  定陵香火地应减绢一百一十五疋一丈九尺丝绵一万一千一百九十七斤有奇棉花绒一十二万一千二百一十六斤有奇布一十二万九千五百二十一疋有奇苎麻布三千四百二十八疋有奇洞蛮麻布二百五十九条有奇苎麻九十六斤有奇银三百二万三千七百一十八两九钱有奇户口盐课折银二十五万九千七百三两三钱有奇内天启三年拨给  定陵香火地应减银一百五两九钱有奇盐课银额徵角□羊京并赃罚等银一百四十五万五千四百三十五两七钱有奇各运司径角□羊宣大山狭等镇银二十五万九千九十二两五钱有奇广东福建四川云南本省留充兵饷银六万六千九百八十七两有奇盐课盐二百一十六万二千八百六十九引岁办盐一千二百三十九万九千五百二十斤屯折银二万四千八百二十二两有奇牧地子粒银二万八千六百四两四钱有奇租税钞八万一千一百三十七锭二贯三百有奇牛租谷二百一石一斗有奇马草二千四百七十五万七千九百三十九束金价银五千五百六十九两水银二百二十九斤朱砂一十六斤八两黄蜡一千六百九十四斤有奇漕粮起运额该四百万石内除新旧例永折粮三十六万一百八十八石七斗八合灾伤暂折并运黔粮一十六万一千三百九十九石一斗一升九合六勺锦衣等□才□口心□各卫所指挥千百户等官朱邦等运纳原派天津昌平蓟州密云各边仓兑改粮四十五万四千九百四十七石三斗皇城四门仓并新添惠桂二府粮三万四千五百三十六石截留天津二十万石毛帅十万石实进京通二仓兑改粮二百六十八万八千九百二十八石八斗七升二合四勺加派辽饷每亩九厘共加银五百二十万六千余两杂项辽饷银二百二十九万二千余两除四川云南一十五万七千六百余两留充本省兵饷广西湖广三十二万三千二百余两暂协助黔饷其余省直共徵杂项银一百八十一万有奇
　　大明熹宗达天阐道敦孝笃友章文襄武靖穆庄勤悊皇帝实录卷之四十二
　明熹皇帝录卷之四十三（梁本）
　　六月癸未朔敕存问应城王在铨齿德并旌其子肃菬封腹孝行左副都御史杨涟劾魏忠贤专擅旨意多出传奉三五成群勒逼諠亵政事之堂几成鬨市大罪一交通孙杰去阁臣刘一燝冢臣周嘉谟急欲剪己之忌不容皇上不改父之臣大罪二执春秋讨贼之义者孙慎行也明万古纲常之重者邹元标也忠贤一则逼之引去一则嗾党劾归顾于护党气殴圣母者曲意绸缪终加蟒玉是何亲于乱贼何仇于忠义大罪三王纪执法如山钟羽正清修如镜忠贤一则使人喧辱一则构陷削籍顾于侧媚善侮者破格点用大罪四国家最重无如枚卜忠贤力阻孙慎行盛以弘岂真欲门生宰相乎大罪五去岁南太宰北少宰皆点陪推掉弄不测大罪六满朝荐文震孟等抗论稍忤传令降斥屡经恩典竟阻赐环皇上之怒易解忠贤之愤难销大罪七去年南郊传闻宫中贵人贞静荷宠忠贤恐其露已骄横之私托言急病立刻掩死大罪八裕妃以有喜传封忠贤捏伪旨勒令自尽大罪九中宫有庆已经成男乃绕电流虹之祥化为飞星堕月之惨忠贤实有谋焉大罪十先帝青宫四十年所护持仅王安一人忠贤以私忿矫旨掩杀于南海子大罪十一今日求奖明日立祠近于河间毁民居建坊筑愁树怨饮恨吞声大罪十二今日荫中书明日荫锦衣金吾之堂口皆乳臭诰敕之馆目不识丁如魏良卿等五侯七贵何以加兹大罪十三用立枷之法以示威前岁枷死皇亲数人其排陷皇亲摇动中宫也若非阁臣护持言官纠正椒房之戚几兴大狱大罪十四良乡生员章士魁以争煤窖伤其坟脉托言开矿而致之死大罪十五王思敬胡遵道侵占牧地径自拷掠大罪十六周士朴执纠织监在工言工竟停其升迁使困顿以去大罪十七北镇抚司刘侨不肯杀人媚人竟令削籍大罪十八科臣魏大中到任奉旨鸿胪寺报单忽传诘责大罪十九忠贤受事东厂鸡犬不宁野子傅应星等招摇引纳陈居恭傅继教助之片语违忤驾帖立下势不至兴同文之狱不党禁之碑不已者大罪二十韩宗功潜入忠贤之家事露始避发银七万创肃宁新城可作郿坞大罪二十一同奸辅沈＜氵隺＞创立内操安知无大盗刺客寄名家丁倘或伺隙可为寒心大罪二十二近日忠贤进香涿州铁骑簇拥蟒玉追随警跸传呼归则驾驷马羽幢青盖夹拥环遮入幕密谋叩马献策者实烦有徒大罪二十三忠贤今春走马御前皇上射其马贷以不死进有傲色退有怨言大罪二十四奉圣夫人客氏又弥缝其罪戾而遮饰其回衺故掖廷都城即大小臣工皆知有忠贤不知有皇上乞正法以快神人之愤客氏俾居外宅无厚其毒
　　两朝从信录左副都御史杨涟题为逆珰怙势作威专权乱政欺君藐法无日无天大负圣恩大干祖制恳乞大奋乾断立赐究问以早救宗社事臣惟太祖高皇帝首定律令内官不许干预外事在内廷祇供洒扫之役违者法无赦故在内官惟循谨奉法为
　　圣子神孙相守未敢有改虽有骄横恣纵王振刘瑾其人者旋即诛戮故圣明在上乃敢有肆无忌惮浊乱朝纲罔上行私倾害善类损皇上尧舜之令名酿宗社无穷之隐祸如东厂太监魏忠贤其人者举朝尽为威制无敢指名纠参臣实痛之臣前以兵科都给事中亲承先帝之命辅皇上为尧舜之君言犹在耳今若畏祸不言是臣负忠义初心以负皇上起臣特恩他日有何面目以见先帝于在天之灵谨撮其大罪之著者二十四款为皇上陈之忠贤原一市井无赖人耳中年净身夤入内地非能通文理自文书司礼起家者也皇上念其服务微劳拔之幽贱宠以恩礼原名进忠改命今名岂非欲顾名思义忠不敢为奸贤不敢为恶哉乃初犹谬为小忠小佞以幸恩既而敢为大奸大恶以乱政祖宗之制以票拟托重阁臣非但令静心参酌权无傍分正使其一力担承责无他卸自忠贤等擅权旨意多出传奉传奉而真一字抑扬之间判若天渊传奉而伪谁与辩之近乃公然三五成群勒逼喧嚷政事之堂几成哄市至有径自内批不相照会者假若夜半出片纸杀人皇上不得知阁臣不及问害岂眇小以致阁臣郁闷坚意求去坏祖宗二百年来之政体大罪一也旧阁臣刘一燝冢臣周嘉谟同受顾命之大臣也一燝亲捧御手著定大计嘉谟倡率百官于松棚下义斥郑养性立寝后封以清宫禁皇上岂遂忘之忠贤交通孙杰论急于剪己之忌不容皇上不改父之臣大罪二也先帝壮年登极一月宾天进御进药之间普天实有隐恨执春秋讨贼之义者礼臣孙慎行也明万古纲常之重者宪臣邹元标也忠贤一则逼之告病去一则嗾言官劾劾去至今求去部片席不可得顾于护党气殴圣母之人曲意绸缪终加蟒玉以赠其行何亲于乱贼仇于忠义偏不容先朝有痛念弓鼎之老臣大罪三也王纪钟羽正先年功在国本及纪为司寇执法如山羽正为司徒清修如鹤忠贤一则使人喧嚷于堂辱而迫之去一则与沈＜氵隺＞交构陷之削籍去至今诸臣求一复职不可得顾于善媚善附之人破格点用骤加一品以归是真与我善者为善人与我恶者为恶人必不容盛时有正色立朝之直臣大罪四也国家最重无如枚卜忠贤欲一手□定力阻前推之孙慎行盛以弘更为他辞以锢其出是真欲门生宰相乎妄顾金瓯之覆字图坐貂坐之私情大罪五也爵人于朝莫重廷推去岁南太宰北少宰推皆点陪二盖枚卜点陪之案一复借用羽翼之奸致一时名贤不安位去颠倒有常之铨政掉弄不测之机权大罪六也圣政初新正资忠直乃满朝荐文震孟郑鄤熊德阳江秉谦徐大相等九人抗论稍忤忠贤传奉尽令降斥屡经恩典竟阻赐环长安谓皇上之怒易解忠贤之怒难饶大罪七也然犹曰外廷之臣子也上年皇上南郊之日传闻宫中有一旧贵人以德性贞静荷上宠注忠贤恐其露己骄横权谋之私比托言急病立刻掩杀是皇上且不能保其贵幸矣大罪八也犹曰无名封也裕妃以有喜得封中外欣欣相告矣忠贤以抗不附己嘱其私比捏称无喜矫旨勒令自尽不令一见皇上之面昔尧以十四月而生假令当日裕妃喜在安知不为尧母是皇上又不能保其妃嫔矣大罪九也犹曰在妃嫔也中宫有庆已经成男凡在内廷当如何保护乃绕电流虹之祥忽化为飞星落月之惨传闻忠贤与奉圣夫人实有谋焉以皇上麟趾开祥何妨斯男则百而忠贤包藏祸心若此是皇上亦不能自保第一子矣大罪十也先帝之在青宫四十年操心虑患所与护持孤危威劫之不动利诱之不变者仅王安一人耳登极一月致君尧舜安不可谓无微功皇上仓卒受命拥卫防护之中亦不可谓无微忠即使有罪亦当听皇上明正其罪与天下共见之而忠贤以私忿矫旨掩杀于南海子身首异处肉饱狗彘是不但仇王安而实敢仇先帝之老奴与皇上之老犬马略无顾忌也此后内臣谁肯为忠义者其余内臣无罪而杀擅逐者不知数百千也大罪十一也因而欲广愿奢今日讨奖赏明日讨祠额要挟无穷王言屡亵近又于河间府毁人房屋以建牌坊镂凤雕龙干云插汉筑愁树怨饮恨吞声又不止于茔地擅用朝官制制僭拟陵寝而已大罪十二也今日荫中书明日荫锦衣金吾之堂口皆乳臭诰敕之馆目不识丁如魏良卿魏良才魏良卿魏希孔及外甥野子傅应星等五侯七贵何以加兹不知忠贤有何军功有何相业甚亵朝廷之名器矣大罪十三也因而手滑胆粗用立枷之法以示威前岁枷死皇亲数人命矣其枷号家人者欲扳陷皇亲也其扳陷皇亲者欲摇动中宫也当时若非阁臣力有护持言官极为纠正椒房之戚又兴大狱矣大罪十四也犹借曰禁平人开税也良乡生员章士魁即有他罪自有提学乃以争煤窑伤其坟脉托言开矿而死矣假令盗长陵一坏土何以处之赵高鹿可为马忠贤煤可为矿大罪十五也王思敬胡遵道侵占牧地果真小则付之有司大则付之抚按学院足矣而径拏黑狱三次拷掠身无完肤以皇上右文重道秋爽幸学而忠贤草菅士命使青磷赤壁之气先结于辟宫泮藻之间孔子之神不无忿恫大罪十六也未也且明悬监榜之令于台省矣科臣周士朴执纠织监一事原定在工言工忠贤竟停其升迁夫使吏部不得专其铨除言官不敢司其封驳除邪因之以偷换手眼那移叙升致士朴卒困以去于以成中官之尊大得矣而圣朝何可有此名色大罪十七未也且将开罗织之毒于缙绅矣北镇抚臣刘侨不肯杀人媚人自是在刑言刑也忠贤以其不善鍜炼竟令削籍明示大明之律令可以不守而忠贤之律令不可不遵将使罗钳吉网然后快心于是彰忠贤之威得得矣而国脉何可崇此蕴毒大罪十八也未也且示移天障日之手于丝纶科臣魏大中到任已奉明旨鸿胪寺报单忽传诘责及科臣回话台省交章又再亵王言几成解组无论玩弄言官于股掌而煌煌天语提起放倒信手任心令天下后世视皇上何如主大罪十九也最可异者东厂原以察奸细非扰平民也自忠贤受事鸡犬不宁且直以快恩仇行倾陷野子傅应星等为之招摇引纳陈居恭为之鼓舌摇唇傅继教为之投匦打网片语违忤则驾帖立下如近日之拏中书汪文言不从阁票不令阁知不理阁救而应星等造谋告密曰夜未已势不至于兴同文之狱党锢之碑不已者当年西厂汪直之僭恐未足语此大罪二十也尤可骇者东酋未靖内外戒严东厂访缉何事前韩宗功潜入长安打点实往来忠贤司房之家事露始令避去假令天不悔祸宗功奸细事成一旦虏过城下忠贤固为奴酋首功之主矣其发银七万两更创肃宁新城可作郿坞深计不知九庙内外生灵安顿何地大罪二十一也祖制不蓄内兵即四卫之役备而不操原有深意忠贤谋同奸辅沈＜氵隺＞创立内操不但使亲戚羽党交互盘踞其中安知其无大盗刺客东虏西夷人等寄名内相家丁倘或伺隙谋乱发于肘腋智者不及谋勇者不及拒识者每为寒心忠贤复倾财厚与之交纳昔刘瑾招纳亡命曹吉祥弟侄倾结达官忠贤盖已兼之不知意欲何为大罪二十二也近日忠贤进香涿州铁骑之簇如云蟒玉之追随耀日警跸传呼清尘垫道人人以为驾幸涿州及其归也以舆夫为迟故驾驷马羽幢青盖夹护环遮则已俨然乘舆矣其间入幕密谋叩马献策者实烦有徒忠贤此时视为何如人想亦恨在一人下耳不知更作何转念恐泰山之神必阴殛之矣大罪二十三也盖宠极则骄恩多成怨闻忠贤今春走马御前皇上曾射杀其马贷忠贤不死圣恩已厚忠贤不自畏罪请死且闻进有傲色退有怨言朝夕堤防念念不释心腹之人时时打点皇上果真有此事从来乱臣贼子只争一念放肆遂致收拾不住奈何焉可养虎兕于肘腋之间乎此又寸脔忠贤不足尽其辜者大罪二十四也凡此逆迹皆得之邱报招案与长安共传共见非出于风影臆度者忠贤之二十四大罪惧内廷之发其奸杀者杀换者换左右既畏而不敢言惧外廷之发其奸逐者逐锢者锢外廷又皆观望而不敢言更有一种无识无骨苟图富贵之徒或扳附枝叶或倚托门墙或密揭居停或投充门客逢其所喜挑其所怒无所不至内有授而外发之外有呼而内应之向背忽移祸福立见或内廷奸状败露又有奉圣客氏为之弥缝其罪戾而遮饰其回衺故掖廷之内知有忠贤不知有皇上都城之内知有忠贤不知有皇上即大小臣工又积重之所移积势之所趋亦不觉不知有皇上而只知有忠贤每见中外有紧切当作之事当起用之人必曰要与内边说说或人不得用事不得行亦只说内边不肯宫中府中大事小事无一不是忠贤专擅即奉奏之旨反觉皇上为名忠贤为实且如前日忠贤已往涿州矣一切事情必星夜驰请意旨票拟必俟贤到始敢发批嗟嗟天颜咫尺之间忽漫不请裁决而驰候忠贤意旨于百里之外事势至此皇上之威灵尚尊于忠贤耶否耶每思至此尚为有天日耶无天日耶天祚圣明屡行谴告去年以荧惑守斗告今年以长日风霾告又以一日三地震告而乾清之震犹甚皆忠贤积阴蔽阳之象圣明独不觉察犹加之恩而忠贤愍不畏死更甚之恶羽翼已成骑虎难下太阿倒持主势益孤及今不为早治职不知皇上之宗社何所托三宫九嫔之安危何所托如此毒心辣手强横已不能为下意很不肯容人即普天同戴之皇子元良托重之贵妃能保时得其欢心而不犯其所忌又不知贵妃皇上之安危何所托万一少有差池职即欲以死报皇上亦复何及伏念皇上天纵聪明春秋鼎盛生杀予夺岂不可以自主何为爱么么小丑令中外大小俱坐针氊之上而惴惴莫必其命耶职在兵科时曾参及进忠名在御前盖实有见今忠贤狼子野心不可向迩不意圣明断之不早养成今日倘复优游姑息再念随侍旧人客氏又或从旁巧为营解不即日加处治小不忍乱大谋矣高皇帝洪武十年有内侍以久侍内廷从容言及政事上即日斥遣随谕群臣以汉唐之祸虽曰中官之罪亦人主信爱之过使然而使宦者不得典兵预饷虽欲为乱其可得乎今此宦者虽事朕日久不可姑息决然去之所以惩将来也洋洋圣谟中官言及政事且惩将来况忠贤欺君无上罪著恶盈岂容当断不断伏乞皇上大奋雷霆立集大小文武勋戚敕法司逐款严讯考历朝中官交通内外擅作威福之违祖宗法坏朝廷事告天下以欺君负恩事例正法以快神人公愤其奉圣客氏亦并敕令居外以全恩施无复令其厚毒于宫中其傅应星陈居恭傅继教著法司责问然后布告天下暴其状示君侧之恶已除交结之禁已塞如此天意勿回人心勿悦内治外安不新开太平气象者请斩臣以谢忠贤臣知此言一出忠贤之党断不能容臣然臣不惧也但得去一忠贤以不误皇上尧舜之名即可以报命先帝可以见二祖十宗之灵一生忠义之心事两朝特达之恩知于愿已毕死且不恨惟鉴臣一点血诚即赐施行奉圣旨朕自嗣位以来日夕兢兢谨守祖宗成法惟恐失坠凡事申明旧典未敢过行各衙门玩愒成风纪纲法度十未得一二这本特从前奉旨一切政事朕所亲裁未从旁落至于宫中皇贵妃并裕妃事情宫壶严密况无实实外廷何以透知内言毒害中宫忌贵妃皇子等语凭臆结祸是欲屏逐左右使朕孤立于上岂是忠爱杨涟被论回籍超擢今官自当尽职酬恩何乃寻端沽直本欲逐款穷究念时方多事朝端不宜纷扰姑置不问以后大小各官务要修职不得随声附和有不遵的国法具在决不姑息该部知道先是涟疏入逆珰持之不下佯辞厂乞罢而旋矫温纶慰留乃下下严旨切责涟一时臣工无不义愤于是科道则有魏大中陈良训袁化中周宗建李应昇黄尊素方大任刘芳刘廷宣许誉卿房可壮喻思恂胡永顺胡良机朱大典陈奇瑜惟学程熊奋渭刘之待段国璋霍守典甄淑孙绍统周汝弼吴弘业刘其忠陈熙昌刘懋王政新李先春潘士良谢奇学胡士奇刘朴杨玉珂刘先春南科道徐宪卿赵应期等兵部尚书赵彦詹事翁正春太常胡世赏太仆朱钦相抚宁侯朱国弼南公疏兵部尚书陈道亨先后申疏或专或合无不危悚激切而总受抑于炀灶之奸一高下其手而得罪之轻重攸分矣如朱吾弼则以激聒削夺停禄五年复严究其代笔书写人役比之诘责停俸者更为惨矣  御史袁化中上言忠贤之恶外廷久知之特皇上未之知耳惟皇上未之知故忠贤犹有畏心时而为小忠小信以结权今宪臣明明告之皇上矣皇上即念潜邸微劳未必不贷忠贤以不死而忠贤则日日自惧一死惧之念愈深将免死之术愈工其狗党狐群或忧祸之心转迫将挺而走险迳失身失足堕其中者将骑虎之势难下教猱以升木职恐横珰之毒不在缙绅而在皇上矣皇上明圣试思深宫大廷之内何可使多疑多惧之人日侍左右而不急为处分也昔冯保在神宗初年岂遽逞不轨只以威权日重党附日多不肯回头后神宗春秋渐盛太阿独持保遂殒其身命今忠贤事正与保类若不及今严为裁抑恐形迹不避而罪恶贯盈直至事败皇上即欲全忠贤而不得忠贤求如保之下场亦不可得也职等愿皇上早节之也或仿王安例置之南海子奥室或仿卢受例置之凤阳祖陵生杀予夺皆圣恩也即忠贤自为计今年已迈矣富贵极矣亦当叩头泣请退居田里而后已不然夜照镜明冤魂累累执簿相索忠贤将何以遁乎至傅应星等仍付法司快朝野之心以洩神人之愤端在此乎职等无任激切之至
　　甲申太仆寺少卿曾陈易为大理右少卿
　　魏忠贤辞东厂乞罢上慰留之尔闻言增惕不一置辨更见小心盖魏广微所拟也杨涟疏尚留中叶向高等请并发参议乃下涟疏切责其寻端沽直向高语左赞善缪昌期曰杨大洪疏何易也渠于上前时有匡正上尝攫飞鸟渠不令上小珰赐绯叱而禁之亦诚悫人也盖向高惧祸谋两全竟不能力持熹宗旧纪是月左副都御史杨涟劾魏忠贤二十四大罪不问初魏广微未相先事魏忠贤为父密导以邪径及涟疏入忠贤惧谋于广微令先逐叶向高
　　乙酉丁元荐为尚宝司丞
　　故吏部尚书梁梦龙赠少保予祭葬
　　给事中傅櫆陈良训御史张讷各疏攻赵南星左光斗魏大中邹维琏等俱有旨切责
　　丙戌赠故礼部  侍郎吴中行孙俨思荫监
　　通州新兵哗户部急以漕折万金饷之
　　丁亥行人左司副史记事为尚宝司丞
　　保定地震坏城郭人畜
　　以建昌道梗命云南试官如壬午科例听巡按徵辟前遣官还京
　　戊子上御皇极殿遣使各藩册荣府仁和王由棓咸宁王由榕惠安王常渑周府奉新王肃滋代府吉阳王鼐金
　　己丑吏科都给事中魏大中等劾魏忠贤种种罪案皇上引为亲裁种种逆状代为分剖即杨涟疏列风闻之事怀冲太子何以不育裕妃何以  尽皇上南郊之日胡贵人何以无疾而暴卒是皇上身为天子而三宫列嫔尽寄性命于忠贤与客氏之喜怒危如朝露能不寒心上以附会不问熹宗旧纪是月己丑魏大中等劾魏忠贤客氏傅继教傅应星之罪忤旨下诏狱向高救之得免
　　御史刘朴劾忠贤八事不听
　　江西道御史杨廷烈言邹维琏调部同乡之疏独相寻休亡何而傅櫆又波及左光斗魏大中且借汪文言为议论矣乞皇上简发诸疏会议从之
　　巡抚宁夏右佥都御史魏云中请修黄峡宿嵬诸口石关三道盖自哱刘乱后  乘机毁三关墩台堡渐颓我兵遂不敢上贺兰山我巡在外而反内之上令如议
　　壬辰南京户部郎中彭遵古为南京光禄少卿添注
　　癸巳叶向高等言皇上诚念魏忠贤当求所以保全之莫若听其所请且归私第远势避嫌以安中外之心中外之心安则忠贤亦安上以举朝鬨然殊非国体卿等与廷臣不同宜急调剂释诸臣之疑
　　熹宗旧纪是月癸巳太仆少卿朱钦相给事中许誉卿刘懋御史李应昇特疏纠魏忠贤掌詹事礼部尚书翁正春给事中熊奋渭朱大典陈奇瑜吴弘业霍守典孙绍统杨维新等御史刘朴刘芳房可壮洪如钟李乔仑郎中邹维琏等各疏纠魏忠贤皆不听
　　己未礼部  侍郎李腾芳忧去进礼部尚书兼翰林学士
　　詹事府礼部尚书翁正春等请令魏忠贤引退以全旦夕之命刘瑾汪直冯保诸人已有明鉴语曰权不可恃威不可逞臣等又愿忠贤亟自裁也不听
　　丙申皇子慈焴薨谥悼怀太子
　　丁酉傅淑训为太仆少卿
　　内官调进等骑入禁内仍伤守卒命内官责降熹宗旧纪是月有中官骑马入禁门殴伤卫士巡视科臣杜三策劾奏不听
　　吏科给事中陈熙昌以魏忠贤事阁臣一力担当效诸臣所不及劾之忠安可以调停了局也不听
　　戊戌杨应瑞为  将军都督  总兵镇宣府
　　工部屯田司署郎中事员外郎南昌万燝言臣向承乏宝源局目击铜斤匮乏人言内官监废铜器不下数百万但一移文旦夕可至臣因移文请发数月不报三月二十八日具疏特请忠贤益怒施出中旨何得再请嗟嗟以废铜铸钱令陵工早竣未必非一节之忠一事之效何专制不发哉臣犹记二月诣陵过香山碧云寺见忠贤所营墓仿佛陵寝曾不以营坟墓之急而为先帝陵寝急于废铜铸钱一事靳一引手之劳而不以救万分燃眉之急也上怒其狂悖杖之百削籍燝逮赴午门先被殴竟卒杖下两朝从信录工部屯田司郎中万燝题为陵寝用工甚紧权珰造意故迟敬申前疏仰祈圣明立赐处分以谢先帝以襄钜典事盖闻之龙不可离夫渊虎不可离夫山而人主不可离夫权夫人主有利权有政权政权一日不在人主则德分囿池威分出彘而有尾大不掉之虞利权一日不在人主则竭泽而渔飞人而食而有毛将焉附之患由此言之是人主之权臣下且毫不敢睥睨矧刑余宦官乎哉窃见今太监魏忠贤性狡而贪胆粗而大口衔天宪手握王爵所好生毛羽所恶成疮痍如荫子侄至一世再世赏厮隶至千金万金立枷士民毙至十数命驱逐大臣处置言官空至十数署是一切爵赏生杀予夺之权全不为皇上所有而尽为忠贤有举国侧目鳃鳃然有不胜太阿倒持之忧焉幸天夺其魄神禠其奸借灵于宪臣之首发假手于九卿科道之交弹臣又何敢摭拾强为附和独忠贤有大不忠于先帝而敢不一妥先帝九天之灵大不忠于皇上而敢不慰皇上永思之孝如盗利权误陵工为通天第一大罪而关切于臣之职掌者尚未言及敢随诸臣后而为皇上陈之夫忠贤固供先帝之役者也皇上之宠忠贤亦以忠贤曾供役先帝而爱先帝因以爱先帝之役者也忠贤既为先帝之役宜当事先帝之事忠贤既受皇上之宠更宜心皇上之心试问皇上之心有一刻不在先帝之陵寝乎则为陵工而用财是皇上不以天下俭其亲之极念也至搜财以急陵工之用又天下体皇上昊天罔极之苦念也况陵工原无额派盻盻于外解而外解无至转盻盻于事例而事例又不多向承乏宝源局随蒙升授屯司陵工正其职也当臣在局时目击铜钱匮乏因进局中人等而问之曰有何术而得购铜入局乎咸言有内官监破废铜器堆积朽烂不下数百万但一移之旦夕可至臣因移文请发数日不发细细访问乃知忠贤怒云外边擅查内边之铜故不报也臣时愤激于中遂于三月二十八日具疏特请查发废铜到局铸钱协济陵工忠贤益怒旋出中旨谓内库铜器已有屡旨何得再请旨下之日而臣又以得代遂举请铜一事竟不复越俎相问矣嗟嗟以无用之废铜而铸为有用之钱以若大之工程而探取若寄之取微臣区区一念不可谓不周且迫矣而无如触忠贤之怒而寝阁何也岂惟寝阁且并臣任事四月若积补秤钱得银五百七十余两报助陵工亦无一语之及夫宝源局二百六十年来未有积报补秤钱者报之自臣始然臣夫岂好作破格事以要誉哉因实见得库藏之虚陵工之紧而布此一念急公之心耳亦以动后来当局者急公之心也从此积一金即可佐国家一金之度支也又或从此积十金百金便可省民间数十金数百金之加派也而胡忠贤之见不及此也且忠贤原名进忠今改名忠贤当亦顾忠贤之名而思忠贤之义乎试一绎其义政宜谅臣之心行臣之言清查各监尽搜破废铜器发局鼓铸少济陵工急用令其工程蚤竣蚤妥先帝之灵蚤慰皇上之孝亦未必未一节之忠一事之贤而必戛戛焉拗执不许专制不发哉夫以忠贤珠玉盈笥金银满屋何求不得何欲不遂似此破废铜器无足入其目当其心而亦必一手拏定者其设心以为不若是拏定无以操天下之利权既操天下之利权何难揽天下之政权奸雄用意最深蓄谋最毒臣盖有以窥其微矣臣犹记今三月诣陵开工转至小山玉泉山各工于过香山碧云寺亲见忠贤所营坟墓碑石峥嵘隧道深閟翁仲簪朝冠而环列羊虎接驼马以森罗制作规模仿佛陵寝且前列祠宇又前建佛堂璇题耀日蛛网悬星金碧辉煌丹垩照耀竭东南之物力冠西北之旃檀欷歔久之不觉拊膺而叹曰何物么么而敢于逞逆如此乎是可忍乎得无恣肆穷内故僭拟穷外乎且快于糜费如此乎是何来乎得无取尽锱铢故用掷泥沙乎使忠贤果忠也果贤也必且以营坟墓之急转而为先帝陵寝急必且以美梵刹之资奉而为先帝陵寝资乃凿池竖坊杵木雷动布金施粟车毂如流曾不闻一痛念先帝之陵寝未完曾不闻一蒿目完先帝陵寝之费无措即不痛念不蒿目而于臣所请发废铜铸钱一事仅仅一引手之劳使可立救陵工万分燃眉之急者能朝闻而夕从之朝查而夕发之犹可以节忠贤之伪而覆不忠不贤之真意如其揽天下之政权以操天下之利权而罔知顾忌纤细不以假人何大抵人主虽不可有利之心而不可无利之权宵人政惟窃利之权而始得遂专政之心利以政夺政以利专其究必至于尽内廷之财而悖之出尽外廷之财而悖之入尽内廷外廷之人而止知有忠贤不知有皇上浸假而狐假虎威浸假而螾喷龙毒先朝王振刘瑾之祸可忍言哉臣恭绎皇上下诸臣疏奏明旨大小臣工毋得渎扰以沽名夫臣子事君但知有君可爱岂知有名可沽况此时忠贤被人弹劾几无完肤即臣再为论列亦后人而非先人名且无人沽于何有惟是臣职在陵工痛工程之垂成无期恨请废铜以协济陵工之前计有阻故不识忌讳再申前疏伏乞皇上俯念陵工之急总揽河魁之权敕令该监尽摉废铜发局铸钱俵散夫役给还料价将见钱粮应手内外一心如是而钦限十月内尚不能完工以仰慰皇上不信也仍祈皇上大奋朝纲立寘忠贤盗利权误陵工之罪于以谢先帝而快人心则臣之职掌尽即言出祸随褫职归田今日亦可以报皇上他日更可见先帝于地下矣职不胜激切之至奉圣旨陵工费用浩繁内府废铜能几局中何人见知万燝轻信奏请前旨已明今又僭言渎扰陷朕不孝且皇子薨逝便来激聒好生狂悖无礼著锦衣卫拏来午门前著实杖一百棍革了职为民永不叙用前后发帑金并太仆寺助工银共八十二万取用过银两各若干著查明开疏具奏阁臣叶向高工部尚书陈长祚等各有疏救而燝旋毙矣
　　协理京营兵部左侍郎朱光祚言马政一领马得人一办官军之实一增筑营分大小印以杜虚冒一车驾司勘合宜留意一立圉师讲蒭饮针疗之法从之
　　抚宁侯朱国弼论魏忠贤命闲住夺禄三年仍命锦衣卫逮书奏人及舍人
　　庚子陈宗契为太常寺卿高推为少卿
　　辛丑南京太常寺卿余启元致仕进太仆寺卿
　　壬寅庶吉士胡尚英补简讨
　　兵部覆兵科给事中吴弘业修屯设城疏言建昌以五卫八所扼四十八洞寨之蛮猓额军五万有余屯粮五万有余内地协济粮米十三万有余今仅存五千二百余人欲以御千五百里之鸟道其可得乎今留永宁道义兵万余简精锐戍越嶲亦急则治标之著即以开路银六万为饷所荐佥事胡平表都司陈廷对即留任镇守建南从之
　　逮巡城御史林汝翥杖之百削籍时内监傅国兴曹进等挟人命劫殴汝翥杖之司礼太监王体乾奏闻旨下汝翥亡去阉人缇骑百余以叶向高乡人索于私第环訽之向高以闻韩爌等亦言元老无端被辱且汝翥暂避不出亦宁死皇上之杖不死中使之殴耳万无逃理不听亡何汝翥投蓟抚邓汉以闻仍逮杖之两朝从信录逮御史林翥命杖之削其秩时火者曹进傅国兴等乘曹大之妻与郝大争嚷服毒身死进等二十余人攻毁郝大主家牛臣之群掠其财物复向尸场用锥锥牛臣数百挟制司官冤无繇白申报到道翥研审根因曹大供出曹进傅国兴等五人行拘惟曹进到官愿笞求免参奏翥轻恕之责以五十板比入城而傅国兴截之于途恶詈不已翥收之于铺渐悔其非次日到官请罪乞如曹进例翥又薄惩之各已无辞未数日而万燝被杖诸珰遂设谋肤愬廷杖革职之旨下矣
　　甲辰命鸿胪少卿王守谦往关门勉留孙承宗防边
　　乙巳刑科给事傅櫆奏佥驾帖原有常规增差内官大违明制万燝被殴林汝翥不过畏内珰之凶锋恐不得以正命死耳内官百十成群执之亏损圣德莫此为甚上命今后驾帖如旧文武官按品级舆骑否即指奏
　　丙午禁京营冒兑官马从太仆卿黄运泰之请
　　丁未四川总督朱燮元俘伪都督李远达等二十五人至京
　　熹宗旧纪是月丁未恤录大方阵亡将士  两朝从信录贵州巡按陆献明请恤录大方班师阵亡将吏文臣同知方明栋梁思泰进士田景猷知县万应奎捕官杨思炎知县陆从龙武将王达陈济民李邦王建中王得胜董兆舜秦明屏蓝补衮陈我谋田有龙耿良张要宗延龄尤正国周国用聂应德马武单天胤李绍忠谭事君刘象民罗承富曹思敬黄中和刘应龙陈富俞报国张俸杨鲸罗袍罗承宠刘仲时杨通张怀邦等
　　戊申朱万春为左通政
　　刑科都给事中李春烨等请罢魏忠贤并治内臣矫旨逮人擅杀者不听
　　江南大水巡抚应天周启元巡抚浙江王洽俱告灾
　　大学士顾秉谦请按田派米户田万亩派籴米千石余以次递降一议改折一留关税一准赎罪一减织造下部议
　　乙酉孙之益为太仆寺少卿
　　应天府丞桑学夔致仕
　　庚戌萧毅中为大理寺寺丞涂国鼎为南京太常寺少卿
　　辛亥封光庙选侍傅氏为懿妃李氏为康妃两朝从信录上欲议封光庙选侍傅氏李氏礼臣林尧俞奏谓皇大妹婚期已近皇八妹婚期尚远选侍李氏似不宜封况当皇上登极之初移宫之际议论纷纭封号一节宜俟皇八妹选婚之日另议无庸汲汲为也惟具选侍傅氏封号上请上不听命一并举行
　　欧阳调律为太仆少卿张廷栱为大理右寺丞
　　叙蓟辽抚夷功满桂杨元吉赵率教各进署都督佥事进朱梅副总兵阎守信游击黄应申守备
　　壬子彭际遇为大理右少卿
　　吏部主事徐爌行人周锵主试河南兵科给事中熊奋渭兵部主事李继贞主试山东尚宝司卿姜志礼户部主事熊师旦主试山西
　　两朝从信录是月魏广微顾秉谦朱国祯朱延禧入阁  吏科许誉卿上言东南浙直之交群猾辈以恫喝胁人财而富家儿率多憨狂不检大言易信而务外不根之人易投实非有斩竿揭木之势也比于盗贼死可比于妄男子死可死如其法人固无怨罪如其人人亦不惊如指龙华蛇山名色必欲一网以包罗之恐江淮吴越之间愚者骇智者疑弱者惴勇者哗人无乐生之心而岌岌有累卵之势此今日之大患也盖刻核之流以株连为利穴罗织之吏以钩距为功名嗟乎天下岂堪再扰耶夫民未乱而喜事者恐其不乱及其乱形见而束手无可奈何安若静治不扰为得  也  兵科章允儒请核外地之兵饷裁内地之恩荫二者真救时急剂  御史张矿言人臣职业当尽大要在止燥竞明职掌严甄别  杖汪文言为民  前巡按贵州御史议设监军道于普安一带地方弹压控制人于盘江上下设一州官一游击统领防御庶滇黔之气脉通而恢复之成功不中委矣
　　明熹宗哲皇帝实录卷之四十三
　明熹宗哲皇帝实录卷之四十四（梁本）
　　天启四年秋七月癸丑朔顺天巡抚右佥都御史邓汉言林汝翥畏罪潜逸惧如万燝陨命群珰之手上命逮入杖之两朝从信录林汝翥自诣遵化军门狱翥惧未受廷杖而先殒命于中涓之毒殴故逸出都门诣遵化抚臣狱求欲代题各道潘云翼等堂官孙玮各疏救不允执前旨如故已而被杖创甚几毙
　　熹宗旧纪是月癸丑朔蔺酋奢史都等伏诛  两朝从信录决蔺酋贼首奢史都等处决罗亮洪斩首奢崇辉锉尸枭首鲁仲贤等首级锉碎仍与各犯首级传示各边昭布天下  熹宗旧纪红夷通倭逼福建御之两朝从信录红夷虏扰闽中近复勾引日本倭人通连地方奸滑敢于西疗古雷一带烧劫而我将士玩缩不前宁谧无日于是抚臣南居益请旨申明赏罚以振国威以惕人心而又亲阔边海议口要之防严通倭之罚阑出有禁越贩有禁八闽赖以安枕可谓无忝于抚
　　乙卯御史潘云翼言群珰欧死万燝有伤国法
　　戊午追谥皇次子慈熷为悼怀太子
　　辛酉大学士叶向高引去两朝从信录命行人吕邦翰护送大学士叶向高回籍大学士叶向高陛辞疏曰臣闻荩臣之事君也不以身之去而忘社稷之忧明主之待臣也亦不以人之愚而忽葑菲之采昔有至逆旅者怀其一饭既去犹为之洒扫庭户以谢主人况臣受恩三朝至隆至渥无可养酬今归伏田里远隔天颜永无杼忠之路所有犬马下情能默默不一吐于君父之前哉然亦不敢多言烦称以渎圣听惟将其最要最切必不容于者言之皇上一身天地祖宗臣民之所系属也其关系何如养身之道莫善于寡欲寡欲则心志清明筋骸强固非但延年亦可广嗣故昔圣人著训少之时戒之在色皇上春秋鼎盛情窦方开迩日天颜似微清减寡欲之义万不可不留神也君臣之分虽尊卑隔绝然君为元首臣为股肱君为腹心臣为手足一体相关无分彼此皇上御极以来待大小臣工恩礼可谓厚矣近因陈奏烦多致干圣怒雷霆屡震驾帖频传以数十年不行之廷杖三见于旬日之间万燝已亡林汝翥汪文言亦将就毙虽言者不无过激而论以君臣一体之大义所伤多矣长此不已将至上下相猜政事阻格奸雄夷狄闻之且复生心昔符坚欲攻晋其臣谏沮曰晋虽僻处江南然君臣辑睦尚未可图故内衅不生则外衅不足患也臣愿皇上当多难之日深怀一体之念委任大臣优容言者廷杖之事万万不可再行其以前谴谪王纪文震孟等尽赐召还而群臣亦仰体圣意若有论奏平实婉明勿以忠爱之心而过为激昂之说勿以藩篱之见而轻开祸衅之门至于内廷近侍朝夕左右中间固有调护勤劳朝廷所不及知然但未挽回圣心力行善事一时虽不见亮久当自明即人不能明天地鬼神亦当明之历观汉唐以至国朝中官之邪正善恶昭然清史并未尝漏却一人如必至愤激作快意彼此纷拏终至决裂而愈乱无以解于悠悠之口矣此臣所忠告于内外之诸臣也自古祸乱之生多起于凶岁民既穷无聊非为盗贼不足救死绿林之啸聚黄巾之横行皆此类也今岁江南洪水为灾数十年所仅见国家财赋之区尽化冯夷之窟山东地方复苦荒旱疮痍未起沟壑又填此非破常格劳来拊循必无以安民心而弭祸乱臣备员纶扉见东南之民最苦织造地方官时时争论当此灾伤之极必复陈请诚得早沛纶音择其可缓者暂停一二年亦收拾人心之一道也国家财力半竭于边疆往臣在政府封疆无儆计臣犹蹙额攒眉国用莫措然尚有兵工太仆寺可借其后各藏俱空专靠内帑即臣在事三年所请帑金至六七百万今内帑亦穷矣而东西之役未休额饷日加竭天下以奉一隅犹苦不足臣不知户部何以支吾廷臣亦遂恬然不复谈及臣恐事穷势极有不止于脱巾鼓噪而已者皇上为社稷计与中外诸臣为皇上计万不可不急图也三代以来天子亲卫之兵皆列于禁城之外唐虽使内臣为神策然其所领犹外兵也自辽左失事九重戒心乃择中官之健者为兵逐日训练铳炮之声彻于外廷古称军容不入国况宫廷之内肘腋之间岂宜有此臣知在今日必无可虑而在他日实有隐忧皇上既许谒陵后罢之臣何敢复言但谒陵之期远近未卜宜权时免其操阅候圣驾展礼时再行演习未为晚也以上数款虽人所共知而实则国家精神命脉治乱安危之大几毕系于此臣自度衰老力不能为恐负误国之罪不得已而去不忍不言所望皇上自爱其身又与群臣通为一身群臣亦皆以皇上为身宫府内外以及四海九州疾痛疴痒无不相通关节脉理随处周流天下事乃可为耳西南酋终不能大肆督臣才自足仗东事则关内外防御俱已备饬奴必不敢深入而毛文龙又牵制其后亦是一奇此辅臣孙承宗拮据料理之力可谓劳苦功高臣书生也莫效一筹私心所忧内甚于外故敢陈其愚虑如此
　　壬戌两广提督胡应台言广州民变以未贵由于私贩欧知府程光阳辱及按臣立斩首乱五人乃定
　　朱光祚为工部尚书总理河道南师仲为南京礼部尚书
　　癸亥御史刘廷佐言皇上杖燝犹可言也皇上为忠贤杖燝不可言也忠贤得旨而杖燝犹可言也今群珰自寓至午门殴毙不可言也两朝从信录御史刘廷佐奏人臣有言不当犹望主之能容故引裾折槛季世中主犹宥之留为美谭先皇帝期皇上为尧舜而忠贤不顾皇上为何如主使皇上有毙直臣之名传之裔夷书之史册大为懿美之累其极恶巨罪又浮在二十四款之上皇上可仍亲信之倚任之不亟加诛逐乎
　　御史李应昇诉万燝之冤言祖宗养士二百余年言触忤褫辱身死岂所以作忠而劝士哉夫缄口以待迁厚利也危言以招戮实祸也身死而天下悲其忠虚名也舍荣妻子肥身家之计而博此虚名将焉用之况乎伤残遗体备诸楚毒以从龙比于九原此魏徵所以不愿为忠臣也廷杖重典殊失士心为左右计则得矣圣德宁不重伤耶两朝从信录御史李应昇请念死谏之臣作敢言之气疏曰臣闻唐魏徵对太宗有言愿陛下俾臣为良臣毋为忠臣良臣稷契皋陶也忠臣龙逢比干也稷契皋陶荷美名而君罹显号龙逢比干婴殊祸而丧国夷家唐宗魏徵可谓君臣相遇千载一时矣三复其言犹有余痛皇上御极四载宽仁恭惠覃被臣工人人仰圣明天子近者盈庭请剑凭社难薰孤愤销沉三光黯蚀原任工部郎中万燝以陵工补牍遂触震威然恭诵明旨一则曰从轻一则曰为民仰见皇上圣明以为燝之罪不至死矣杖亦必不至死意燝生出国门编氓原籍长为皇上太平之民也而燝今死矣未报国恩先填沟壑六尺之孤绕膝八旬之母倚闾旅衬无归游魂恋阙臣僚饮泣道路咨嗟然无不共亮非出于皇上之心也彼时群珰横击血乱神飞监杖张威伤痕甚重兼以倒拖逆拽蹴踏摧残种种不支故出于此而令皇上损好生之德负杀谏臣之名臣故不暇为万燝冤而深为皇上冤也且天下士大夫所以激昂奋发不能自已者独念祖宗养士二百余年祸在萧墙且在旦夕故怀忠仗义感恩图报耳而一言触忤褫辱身死岂所以存忠而劝士哉夫缄口以待迁厚利也危言以招戮实祸也身死而天下悲其忠虚名也舍荣妻子肥身家之计而削影编户取侮于乡里小儿区区博此虚名饥不可食寒不可衣将焉用之况乎伤残父母之遗体备诸楚毒以从龙逢比干于九原此魏徵所以不愿为忠臣也悬之以必死之法而求批鳞折槛之风虽贤者犹或难之若曰吾不用直言而可以致治则是剖心不亡腹诽不灭而惟言莫违孔子不以为一言丧邦矣臣切愿我皇上恻然兴思瞿然动念也皇上元首也臣子其腹心手足也人非奴隶法非讯囚罪非死刑命非草芥廷杖重典殊失士心动杖一百尤不经见且以杖轻之故杖行刑之人是必欲卫士畏威立毙朝士于杖下而后快心也为左右计则得矣圣心何以自白圣德宁不重伤耶直俟天心悔悟平旦兴怜死者不可复生伤者不可复续而后问罪左右恤死录孤嗟何及矣昨禁地失火天谴甚明心火蕴隆于下精祲感荡于上御史之杖血方腥祝融之烈焰旋作董仲舒曰罪在外者灾外罪在内者灾内可谓深切著明矣伏冀皇上因建言者之死觉借威者之非优容言官喜怒中节无致积威所劫人兴遁思天怒而莫之敢告人怒而莫之敢言而皇上真孤立于上也继而黄尊素王振奇杜三策周洪谟万言扬等各上疏报已有旨了不必渎扰
　　熹宗旧纪是月癸亥六科廊火  两朝从信录失火内使郭光裕李福杨国贞崔吉祥等罪责降贬有差文书房传出圣谕六科廊被灾所有原贮文册系累朝典章见行规例俱属紧要文书当即补查照后开郊庙群礼圣节冬至节四季中秋等节乾清宫坤宁宫各王府公主等府御马监各司库驾等衙门各该通用各项钱粮并天下田赋户口文武职官俸禄五军都督府京营各卫兵制各边镇兵马粮草额数锦衣等卫官军卤簿驾仪人寿山谒陵幸学耕籍大阅朝仪纂修经筵日讲大婚王子诞日册立出阁讲学王府册封丧礼科场廷试内宫赏赐各边阅视审录热审恤刑四夷贡赏一应文书著在京五府六部都察院六科寺府监卫各衙门各照经管职掌通查存贮文案章奏副稿开写明白簿籍六科廊以备查考仍查紧要文册刻期写送传兵吏部  熹宗旧纪是日诏进大学衍义补  给事中刘懋请罢内操不报  两朝从信录礼科刘懋奏曰皇上登极四年育皇子女共四位乃一岁之中相继而逝为祖宗来未有之变人世间不常之遭无论皇上天性真爱痛心难割即属在臣民孰不悲怆我皇上孑然一身早失怙恃中鲜手足所幸麟趾衍庆前星助曜以绵宗社之安系兆亿之望而不期天之不如人意也臣昨询皇子薨逝之故原因慢惊风盖惊风有急慢两种其中惊风又有胎中生后两端凡受胎之日血气交凝母子同脉苟震撼之威暴虽间有惊有不惊入于胎无有不惊者故生子而额有赤文头有绽骨是胎中受惊之形也既生之后知觉渐生神魂未全而震之威暴然触之有动有不动入于内神亦无不惊者故长而眉有青痕发有沾竖是生后受惊之形也受此两惊日煎月剂神气渐耗形色渐瘁调养已难为力矣若又不善保护再加震惊因热而动是感于阳也目直视口吐涎涕哭有声名曰急惊风不过三日十有五全若乘虚而入是感于阴也目半闭口撮缩涕哭无声名曰慢惊风纵延多口十有九危今查皇子受症于五月二十九日薨逝于六月十六日延捱半月余而不能救是以知为慢惊风胎中生后两受惊者也此等病症小民之家固时有之皆原不善为保护也若皇妃恬养于深宫之内皇子隐卧于保母之怀有何恶声疾感交加受惊者也再三思维则内操之故也臣每早趋朝侍班卒闻铳炮之声锐若迅雷传于天角屋瓦为战河水为波臣等手足皆为动摇重门之隔百步之外尚尔如是况宫禁之地密迩肘腋之间震撼更烈声闻尤疾虽然皇妃习于常闻而不觉保母愤于久听而不知而聚精未坚成形未固能无暴加而撼动者耶皇上两年四育而皆不克终是以知为内操之故也藏利刃于卧榻之傍祸机尚隐而有待蓄殃杀于长养之地毒气更烈而难堪皇上聪明天纵诚体念及此果能一息安寝乎已往者不可追而方来者不早为计乎但内操一事原圣心深虑以戒不虞见今诸大典礼尚未举行何敢遽望停止再四图维有可以收养兵之用而不受操兵之害者莫如将内操各兵发出城外武场合营合队并演比偶较射或另立一营自行□陈飞矢走马一如内操自辰而出自酋而归囊弓弢矢潜入得胜门内藏刃武库以应肃杀之气更换常服环卫禁地以养阳和之脉庶几兵仍在内而内地不受震撼之惊况以众鼓气则气益壮以众较技则技益精视单骑虚发徒作眩目之观无益修备之用不相远哉如是而和气致祥静则能生有不百斯男弄璋弄瓦累累者臣不信也乃既生既育矣调养之术宜讲而保母之选宜慎矣何也子甫脱胞饥饱之节嗔喜之性惟保母能为默体倘保母不习调养之方乳哺失其节喜怒违其性已失天和矣若又轻而更换两乳臭味不合必致恶发呕吐加以渐次认识又哭啼不食盈日之内而中气又伤矣此保母关系最重也必选老成醇善者一乳三年再不更易则子与乳相寻莫逆而神不旺形不壮百病不潜消者臣又不信也夫千金之子虑箕裘之传得一子而防卫之密哺乳之周靡在不用心况天地祖宗之所托重亿兆臣妾之所仰赖关系何如而可以屑越当之乎愿皇上之深思早计也臣又闻人之生也受气于精血而酒怒为最耗血者也伤而能销骨故一醉则百脉乱一怒则全神角□羊精之所以不固也心以统血而忧能伤心气以行血而郁能滞气故忧多则血枯郁久则血竭血则所以不和也我皇上春秋鼎盛血气方刚则戒酒毒惩暴怒以固阳德厚恩爱均雨露以滋坤元而培室岂非今日发祥第一方术乎草疏已毕忽闻前廊火发急趋长安右门兵匝不可入兵犹火也不戢则焚主于肃杀又阴也原阴郁火不杀又决裂横发故枪铃之制皆属金铜火郁极陡发遂至迅速而不可遏物理也今临御之傍忽然火发而又属章疏收贮之所人事感召岂为无因天心示警岂为无意则降伏阴惨以疏通阳德贵在钟和气于清禁仰答天眷端必繇之矣  熹宗旧纪河决徐州山东饥赈之  两朝从信录河决六月初三午时黄水汹涌魁山堤溃四散奔流冲裂徐州东南城垣平地水深丈余淹死人畜甚多  岛师三捷毛文龙兵至把骨寨骨皮峪分水岭三战三捷斩级四百五十俘获活夷二十余名所得马械无数
　　乙丑南  给事中杨栋朝论魏忠贤罪已御史赵应期杨玉珂交劾之两朝从信录南礼科杨栋朝奏曰魏忠贤种种罪状宪臣杨涟疏胪列甚明诸臣纠论更悉臣不敢再为掇拾以渎天听独计其溪壑无涯之欲搜括之术渐及留部籍明旨以恣盗行假传造以樱公帑如龙旂如蠢袋据所颁式样工料撮要银五六十万夤缘之奸党仗为冰山钜万之金钱尽入私橐裁减过甚则群小必开口而诉曰曾与内边魏公处费了许多使用稍不弥意又私相计曰必急走北京魏公处弄得一严旨下来夫宫禁何地票拟何事宵小大言无忌敢于玩弄是陛下邃密之处为忠贤垄断之所讵可谓无外人知之觉也今近而中国远而四夷孰不知朝廷之上有一恶珰魏忠贤者是可生死争夺人也是得窃票拟之权而大臣小臣惟所黜逐也从此而襌趋膻赴臭者激非分之求耿介忠直者灰任事之念边疆自此日戚□足盗贼自此蠭起宇宙无光两间若晦讵非忠贤一人为之起祸作祟哉惟祈陛下以涟一疏逐一省览敕下法司严加勘问如果情理未真则诸臣当伏  罪如研究得实则或诛或遣自有圣明英断并祖宗三尺在恐不能为忠贤贷也如此则阁臣必不求去小臣必不纷纷人情之惶惑尽消东西之戡定立待万代而下将颂圣天子一番勇断一番振刷而朝野臣民且共欣跃于清明之化理矣
　　庚午南京太常寺卿申用懋言其父万历时定储之功
　　辛未太常寺卿邹德泳言申时行同官进揭册立时行独上书言曰昨日之揭臣不与知只此数字时行之罪定矣尚何言哉
　　丁丑南京兵部尚书陈道亨右侍郎岳元声等合言忠贤恶贯既满心不可容杨琏疏词逼真必不可弃此岂尽仇于忠贤而比眤于杨琏哉先以公听并观见忠贤假心小劳恣其大逆迩来朝政参差国势抢攘物力凋耗岂无召类而然乞将忠贤罪状即赐处分不听两朝从信录南京兵部等衙门尚书陈道亨右侍郎岳元声等论权珰公疏曰臣等远在南中近日屡接邸报左副都御史杨涟有逆珰怙势作威专权乱政一疏列东厂太监魏忠贤罪状恭奉严旨又见魏忠贤孤臣戆直招言堇辞东厂一疏恭奉温旨因是在廷诸臣前后疏劾忠贤罪状宜核杨涟疏奏宜纳并奉严旨群臣为之骇然顷见阁臣揭帖奉旨谆谆乃知皇上竟念忠贤今昔之劳不忍听其陈请不但不加查处而已于杨涟则谓其指摘牵诬非无因而发不但不赐采纳而已又责群臣随声附和纷纷渎扰不但不蒙优容而已此以知圣心坚如转石即臣等奚容益之瑱耳哉然窃凛凛伏思皇上一心宫中府中之所取平大臣小臣之所禀命假如贽御媟近之臣以一指蔽周天之日片云掩白日之光竟令盈廷忠侃口噤心悸曾不得关苦词伸明法将使天下后世为皇上此举何先帝尝命涟等辅陛下为尧舜之君言犹在耳涟并命顾命又感陛下拔起之恩其奋激触邪以其见闻之真者入告正涟忠于陛下之职分岂敢忘有牵诬以渎圣明臣等知其必不然矣不第杨涟而已即在廷大小诸臣一时尽抒忠赤疏论忠贤恶贯既满必不可容杨涟疏词逼真必不可弃此岂尽讐于忠贤而比昵于杨涟哉凡以公听并观见忠贤假以小劳恣其大逆是以部寺科道诸臣各殚一心以效于皇上奚容致疑不第廷臣为然臣等仰窥皇上以英明果断之资视朝勤政讲学不懈并闻宫中不迩声色不事逸游不贵玩弄难得之物不厌披阅章奏而又从谏如流任贤勿疑似此举动光明宜庶几于承平之理然至今年四郊多垒而未弭又加以天灾地变物怪人妖种种递见虽中外大小臣工官守言责亦各恪恭厥职而卒左支右吾撑持不逮迩来愈见朝政参差国势抢攘物力凋耗世界萎薾岂无召致而然今睹忠贤罪状如是假令十有一真已足亏损圣德伤和致戾况如廷臣博采就中十无一虚陛下尚且拒之不信独信一忠贤而不疑岂诸臣反出忠贤下哉岂任忠贤服食起居之劳便足致皇上于尧舜之理哉臣等又有以知陛下之必不然矣陛下秉道嫉邪洞烛事机若徒念忠贤勤劳末节遂举魁柄而授之恣所窃弄任其决裂姑息养奸优柔酿乱谓将以是酬劳何待宦竖之太重而视天下太轻耶天下者祖宗之天下家法者祖宗之家法太祖高皇帝首定律令内官祗供使令洒扫之役违者罚无赦今忠贤违法若此而不一问将如祖宗何夫不法祖宗即非所以为尧舜窃恐先帝在天之灵必恻然有恫于忠贤矣臣等  合词上请伏乞皇上敕下阁部集科道诸臣将宪臣疏列忠贤罪状及群疏论情节逐款参实情罪覆疏上请恭候圣裁即赐处分以消肘腋隐祸万一垂念其今昔微劳姑宥显戮亦乞亟罢厥务置之间宅仍一一暴其罪状布告中外俾咸知陛下威断明察去大憝以顺人心岂不休哉而又慎选小心谨悫近侍填补监局供事诸凡一遵律令勿得相沿专恣如是而宫府一体祖法昭明咸睹陛下英资笃学渐登尧舜上理其于先帝惓惓顾命之重焕乎其有光矣奉圣旨这南九卿公疏所奏事情屡经谕明已有旨了该部知道
　　辛巳召阁部吏科河南道至乾清宫大殿时上鼻衄谕视学俟明年行之
　　两朝从信录是月加张五典兵部尚书终养仍候起用  平辽总兵毛文龙呈进地图并陈战守粮饷军需事宜上曰览奏具悉海上情形战守等事听行机行有在内及各镇相关的不妨商确但不必露章传布饷银紧急著遵屡旨措处给发器甲火药并天津本色粮布俱速解给绘图留览本内保举官员甚众以后不系军中紧要事情不得轻议  杖祸首傅国典一百充南海子净军  启桢两朝剥复录是月刑科给事中傅櫆与御史方可壮辩讦櫆发难端纠汪文言以及左光斗魏大中而房可壮纠櫆通内谓其认东厂傅继教为兄于是櫆疏辩讦谓大中攘夺阮大铖吏科都给事之缺给事甄淑沈惟炳等谓大中实由序转原非巧夺櫆亦再三揭辩然时櫆己丁艰一月矣犹住长安屡疏不去为士论所鄙
　　明熹宗哲皇帝实录卷之四十四
　明熹宗哲皇帝实录卷之四十五（梁本）
　　八月甲午左都御史孙玮卒玮渭南人万历丁丑进士遗疏荐刘一璟邹元标王纪孙慎行钟羽正曹于汴文震孟满朝荐等乞行录用赠太保谥
　　时推杨涟署印不报御史李先春请总宪简推召望以给事中陈良训疏补总宪谕取在朝俸深者意户部尚书李宗延也故先春及之
　　太常寺卿邹德泳上列朝讲筵书规正录八则
　　熹宗旧纪是月甲午贵州兵克岩头寨以捷闻  两朝从信录黔师克岩头寨凯里一司乃兴清偏镇之藩篱官道转输之咽喉也先年香炉山苗贼披猖三载始殄故凯里建造城池世为屏障自安酋贿结平茶群苗各修宿怨始而困凯城既而据岩头渐次窥伺香炉山摇动四卫梗塞粮道贼计狡矣凯里土官杨世蔚独力难支飞书告急且欲还城交印弃官他徒于是总督议以藩篱撤去则运道益危乃发总理鲁钦率领官兵驰至清平相机进剿一面移会督按二院就近催发新兵策应并拨道府督催粮饷后援今一战克复岩头斩获多级凯里有险可据贼不敢再窥香炉四卫安枕运道不梗矣  诏肃朝仪是日上御门左班有嗽声六科奏事声低御史纠仪出班奏事太远声低不明为此戒谕以后朝官进左右掖门勿高声说话尝朝俱服青锦绣不许用天青明绿颜色著鸿胪寺传示各衙门一体遵行
　　戊戌礼科给事中霍守典劾都督李如恩乞恩乘轿之违例熹宗旧纪是日申明会典舆服之禁
  </div>
  <div class="pagination">
   <a href="明实录熹宗实录_page64.html">
    上一页
   </a>
   <span>
    ...
   </span>
   <a href="明实录熹宗实录_page60.html">
    60
   </a>
   <a href="明实录熹宗实录_page61.html">
    61
   </a>
   <a href="明实录熹宗实录_page62.html">
    62
   </a>
   <a href="明实录熹宗实录_page63.html">
    63
   </a>
   <a href="明实录熹宗实录_page64.html">
    64
   </a>
   <span class="current-page">
    65
   </span>
   <a href="明实录熹宗实录_page66.html">
    66
   </a>
   <a href="明实录熹宗实录_page67.html">
    67
   </a>
   <a href="明实录熹宗实录_page68.html">
    68
   </a>
   <a href="明实录熹宗实录_page69.html">
    69
   </a>
   <a href="明实录熹宗实录_page70.html">
    70
   </a>
   <span>
    ...
   </span>
   <a href="明实录熹宗实录_page66.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
