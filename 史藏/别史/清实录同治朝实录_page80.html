<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 80 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 80 页/共 505 页</h1>
    <div class="content">○又谕、江忠义奏、遵旨赴黔。缕陈艰难。及筹画情形一摺。据称江忠义与田兴恕在临江宝庆地方。两次剿贼。均未同驻一处。以故田兴恕所部。无一相识之人。骤相接统。恩谊不能相孚。必须募勇近万。督率入黔。方足以资分布。拟即亲赴省城。与毛鸿宾熟商办理各等语。自系实在情形。即著江忠义迅赴湖南省城。与毛鸿宾将募勇事宜妥为筹办。并著毛鸿宾将积欠江忠义旧部口粮清还。并将赴黔行粮及新勇军装经费。筹款发给。俾利师行。毛鸿宾于邻封军务。素能不分畛域。况安黔即所以安楚。该抚必能筹画合宜也。至黔中苗教各匪。叛服无常。田兴恕入黔之始。所向克捷。乃此歼彼起。迄无成功。近来石逆又窜黔疆。内患外寇。纷至沓来。若非一支劲旅入黔痛剿。更恐贼势蔓延。不可收拾。江忠义既具杀贼报国之志。务即赶紧料理。一俟募勇成军。即行迅速起程。毋稍延误。将此由五百里各谕令知之。　　

○以湖北攻克龙井贼巢。赏主簿邓贵伦等蓝翎。副将李续焘等加衔升叙有差。予阵亡参将邹昌保等十一员祭葬世职加等。　　

○戊子。命礼亲王世铎在御前行走。　　

○命吏部尚书瑞常协办大学士。　　

○以礼部右侍郎存诚兼步军统领。户部右侍郎崇纶兼京营左翼总兵。　　

○命户部尚书罗惇衍、理藩院尚书伊勒东阿、都察院左都御史载龄、内阁学士全庆、镶蓝旗蒙古副都统巴雅尔绰克托、在紫禁城骑马。　　

○己丑。慈禧皇太后圣寿节。遣官祭太庙后殿。奉先殿。　　

○遣官祭文宗显皇帝孝德显皇后暂安寝殿　　

○上于养心殿慈禧皇太后前行礼。王大臣于慈□□□皿□门外、众官于午门外行礼。　　

○命协办大学士吏部尚书瑞常稽察钦奉上谕事件处。　　

○命大理寺卿曹毓瑛在军机大臣上行走。　　

○以正白旗蒙古副都统特普钦为黑龙江将军。　　

○命总管内务府大臣明善在紫禁城骑马。　　


大清穆宗继天开运受中居正保大定功圣智诚孝信敏恭宽毅皇帝实录卷之四十六　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加五级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官总筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。十月。庚寅。以神灵默佑。颁河南孟县金龙四大王黄大王庙扁额。曰威宣绥靖。　　

○谕议政王军机大臣等、前因京饷极为支绌。严谕广东督抚。将应解盐课等银。限十一月内如数解京。兹据户部奏称、此次提解银两。以广东一省为大宗。请饬催晏端书迅速筹解等语。刘长佑到任需时。晏端书暂署督篆。自属责无旁贷。著即赶紧筹画。如数报解。毋得存五日京兆之心。稍形膜视。如刘长佑业经到任。即著会同办理。设法赶解。以应要需。该督等膺兹重寄。谅不敢互相推诿。玩视库款也。将此由六百里各谕令知之。　　

○又谕、郑元善奏、进击捻股。立解临颍城围。粤逆回窜桐柏。檄调宛军堵击。及项城团勇攻克曹寨。并历陈豫省兵饷两亏。官民交困情形各摺片。窜豫捻匪。被官军击败后。联络马步。由襄郏东趋临颍。围扑县城。副将杨长春、陈禄兴、会师进剿。毙贼六七百人。城围立解。即著郑元善等严饬该副将等跟踪追蹑。尽歼丑类。毋任乘隙归巢。粤逆由楚境阑入桐柏之平氏。接壤信阳。欧阳正墉等军。业经湖北撤回。设邢集等处匪徒句合粤逆。剿办更形棘手。郑元善因豫省将领乏人。函致官文。将派往胜保军营之副将刘车龙檄赴南阳。接统洪贞谦所部。据称该副将晓畅戎机。藉资统率。官文素顾大局。著即饬令刘车龙留于豫省。督率兵勇。探明粤逆踪迹。实力堵剿。惟南阳一带。兵勇不过二千余人。而粤逆尚有数万。深恐兵力不厚。难以剿洗。并著官文恪遵前旨。拣派得力将弁。越境跟追。会同刘车龙所统豫军。并力兜剿。俾楚豫边患。一律肃清。于该两省军务。均有裨益。现在河洛安谧。郑元善拟即移扎汝州。期与南阳汝甯声息相通。著即照所拟办理。随时相机援应。捻匪刘绍碌窜踞曹寨。经项城县知县陈桂馨督勇集团。奋力进攻。立将曹寨克复。该匪现由白杨树等寨窜走。亟应添派兵勇会剿。以靖捻氛。参将尹嘉宾一军。现在汝营。未能撤动。总兵赵鸿举、业经毛昶熙派往陈郡防剿。著该侍郎速饬该总兵就近驰赴项城。督同该县乡团。迅将白杨树贼寨攻拔。毋误事机。郑元善所奏寇警频仍。事机错迕。饷需支绌。亦系实在情形。当此时势孔艰。该抚由县令擢任封圻。受恩深重。总当力图报称。勉副委任。岂可以智勇俱困等词。稍存诿卸。至发捻各匪。先后由豫境窜入邻封。甚至频数往来。毫无堵截。亦何能免旁观之訾议。至谓赴秦兵勇。络绎不绝。驿站之马。骑去而未归。民雇之车。扣留而勒续。此等骚扰情形。殊堪痛恨。当时即应破除情面。确查参奏。惩一儆百。不知该抚当时。又何以容隐不言也。以巡抚而犹有受制于人之处。司道以下等官。又当何如。撤任南汝光道赵书升参款。尚待查办。何以官文前奏李续焘会同赵书升、将陡沟等处援贼击退。并著郑元善查明覆奏。郑元善另摺奏、汝军击败援贼。平毁二十余垒。该匪负嵎抗拒。亟宜迅图扑灭。现在援贼已败。著即责成张曜、督率汝防诸军。攻克老巢。毋留余孽。将此由六百里各谕令知之。　　

○又谕、胜保、熙麟奏、行抵潼关。探闻同朝贼情。并晤筹东西两路情形一摺。同朝回匪。虽经官军击退。第匪情猖獗。难保不去而复来。成明力难独支。胜保既留熙麟驻扎潼关。即可分身前往。著即督饬所部。亲赴同朝。毋令贼骑渡河。扰及晋疆。熙麟现抵潼关。即著暂留驻扎。俟穆腾阿到后。迅赴陕甘总督新任。该处自哈连升被赚后。官军溃散。著胜保酌拨兵勇。留于该关。俾资镇守。回匪现有西趋之势。甘省尚属完善。尤当豫为筹画。马德昭尚未赴任。著熙麟于起程时酌量情形。如可将马德昭调回。即行随同赴甘。妥商布置。雷正绾专办西路剿匪。如泾阳解围。即令酌量进兵。凤翔情形。现在如何。并著胜保妥筹兼顾。胜保另片奏、请饬催穆腾何迅赴新任。该将军起程已逾半月。计日可到。本日复寄谕催令兼程前进。所称饬催各省协饷。已寄谕文煜等遵照筹解。至催解钱粮。系地方官专责。如果瑛棨、刘齐衔、有心玩误军饷。并不实力催徵。则咎有攸归。不难加以处分。若胜保派员守提。随徵随解。既属越俎。亦且有违体制。仍著由瑛棨等催解。该大臣毋庸派员守提。至苗沛霖率众助剿。屡经寄谕不准劄调。该大臣必欲渎请。是诚何心。著仍遵前旨截阻。断不准一人一骑入陕。毋稍玩视。致干咎戾。熙麟另片奏、遵查屈升之。陕省并无其人等语。屈升之系甘肃同知。前据恩麟奏参。该督误会旨意。著于行抵新任后。再行确查。将此由六百里各谕令知之。　　

○又谕、据胜保奏、请饬催穆腾阿赴任等语。该将军起程己逾半月。现在行抵何处。陕甘总督熙麟、谕令暂驻潼关。该处情形紧要。亟须有人前往接替。熙麟方能前赴新任。著穆腾阿即取道潼关。兼程前进。毋得稍涉稽迟。一俟行抵潼关。即暂行驻扎。将防务妥为布置。俾熙麟得以迅速起程。将此由六百里谕令知之。　　

○又谕、胜保奏、军饷支绌。请饬催各省欠解应解各款等语。胜保一军。自入陕后。各省饷需。未能如数拨解。以致兵勇口粮。积欠累累。现在天气日寒。兵丁时虑饥溃。所有直隶欠解八月闰八月九月饷银三万两。并嗣后月拨饷银一万两。晋省于原定月饷一万两外。每月添解银一万两。并旧欠皖豫军饷三万两。河南欠解八月闰八月九月饷银共六万两。著文煜、英桂、郑元善、各饬该藩司按数批解。毋令有停兵待饷之虑。陕省月饷。亦须宽为筹画。胜保请徵提该省下忙钱粮。扣抵月饷。当以钱粮为财赋正供。非该大臣所能干预。已谕令毋庸派员催提。惟师行粮继。不可缺乏。著瑛棨督饬藩司。每月筹解银二三万两。以应急需。其淮北饷盐一款。著吴棠转饬运司。将该大臣前请之饷盐十五万包。在江运改湖积存余引项下。拨出领运。以资接济。将此由六百里各谕令知之。　　

○又谕、耆龄奏、援军会合浙师。围攻汤溪。并筹添壮勇。分路防剿等语。蒋益澧一军。自克复寿昌后。即行进攻汤溪。耆龄复派康国器等扎营南门。断贼汲道。江闽官军。声势联络。自可速下坚城。第贼中聚粮。足支两月。金华逆匪。复有抄袭后路之虞。必应厚集兵力。四面合围。迅图攻拔。著耆龄迅催林文察激励兵勇。赶紧将缙武境内贼匪埽荡。即行前赴汤溪。会合进攻。毋稍延误。至秦如虎前已有旨令署浙江提督。并叠经谕令耆龄等、饬其迅赴甯郡。妥筹防剿。现在奉化县城克复。浙东军务。日有起色。尤不可无得力大员前往督率。秦如虎前次攻城受伤。据耆龄奏称已渐痊愈。正当振作精神。及时报效。著耆龄恪遵前旨。檄催秦如虎迅速前赴甯波。接办防剿事宜。不得稍有延玩。致误戎机。将此由六百里谕令知之。　　

○又谕、徐之铭奏、酌派回目。招抚兴义府属回夷。并请将恶劣之州县革职各摺片。云南回民。以就抚为名。事事把持。该省大吏。为其所制。束手无策。此次徐之铭出示抚兴义府属回夷。名为绥靖两省。其实仍是受回指使。且饬令马如龙函劝兴义回教张翎翔。又令回目马助国等前往该处。会同地方官妥办。其为回民暗图句结。尤属显而易见。黔省军务未竣。岂容复令滇回句连一气。益肆蔓延。潘铎前已有旨。令在贵州查办事件。即著确切查明徐之铭有无函商黔抚情事。并商同张亮基、将滇省所委人员。设法截回。毋令徐之铭得以干预黔事。该署督等务宜妥筹办理。不可稍涉疏忽。张亮基现在行抵何处。滇省望治甚迫。该前督断不可稍有逗遛。致滇事日壤一日。是为至要。至徐之铭所称补用同知直牧熊梦昌、署镇雄州知州高青云、卑鄙恶劣。已照所请批准。即行革职。该二员平日官声。究竟如何。高青云曾为张亮基巡捕。有无招摇情事。并著藩铎、张亮基、查明覆奏。徐之铭摺片二件。均著钞给阅看。将此由六百里各谕令知之。　　

○以记名副都统花淩阿为正白旗蒙古副都统。未到任前。仍以正白旗满洲副都统文盛署理。　　

○以陕西朝邑剿匪获胜。赏参将王永庆巴图鲁名号。五品顶带委骁骑校富庆花翎。余升叙有差。　　

○以河南攻克二王楼等处贼巢出力。赏游击李殿元、金朝桂、守备刘大魁、巴图鲁名号。守备范廷照等花翎。把总贾咀华等蓝翎。余升叙开复有差。　　

○以河南项城剿捻获胜。赏参将徐连升、游击刘自顺、王泰来、知县汤聘珍、巴图鲁名号。余升叙有差。予阵亡协领巴彦克喜祭葬世职加等。建专祠。守备卢东成祭葬世职。并附祀。　　

○予浙江奉化殉难代理知县屈永清祭葬世职加等。　　

○辛卯。谕内阁、前因御史铭恩等奏、饭厂例赏棉衣钱文。请照旧章。于内务府生息项下发给实银。当经降旨允准。兹据内务府奏、此项银两。系长芦每年应交之款。现已咨催。尚未解到。拟请先行垫发等语。棉衣一项。贫民赖以御寒。若待此项解到。实属缓不济急。著照所请。先于广储司库存款内。垫发实银三千六百两。分交五城。赶紧施放。俾穷黎咸沾实惠。并著直隶总督转饬运司。将此项银两。速行解京。以便归款。　　

○又谕、前据都察院奏称、分发陕西知县濮斗衡、因呈递条陈。不服看守。其出结之同乡官工部主事赵亮熙、将该员擅自带去等情。请交刑部讯办。当经降旨依议。兹据御史许其光奏、濮斗衡现奉旨饬赴分发省分。转恐因案逗遛。赵亮熙一员。亦可无庸传讯等语。著刑部迅将此案审明奏结。　　

○又谕、李鸿章奏参带队不力之员弁。分别轻重罪名。请旨遵行等语。浙江候补知县马玉麟、经李鸿章派令管带水师等营。赴黄渡南岸。随同程学启进剿。贼众由北岸绕出。该知县意存畏怯。弃船上岸。致哨勇亦纷纷散走。失去炮船七只。该知县虽受枪伤。究属怯懦无能。马玉麟著即行革职。不准留营。游击张志邦带队剿贼。被贼压退。亦属督剿不力。著摘去顶翎。尽先守备邱步云带船四只。随同进剿。乃见贼首先溃逃。实属罪无可逭。邱步云著即在军前正法。以肃军纪。队长陆振和编造谣言惑众。弃械先逃。致令全队溃散。业经管带洋枪队周志鸿拏获。即于军前正法。嗣后各路军营。如有临阵溃逃。目无法纪者。均著照此办理。　　

○谕议政王军机大臣等、僧格林沁奏、督军进攻亳州东南贼寨。屡获胜仗。并捻首投诚情形一摺。亳州迤东蒋集捻匪。负嵎抗拒。僧格林沁督饬马步各军进剿。逆首张落刑纠集涡河南岸各捻接应。经官军迎击获胜。并攻克苏阁圩。惟蒋集贼巢。尚未攻拔。现在各股援贼。均经击退。自应乘此声威。直捣巢穴。著僧格林沁激励诸军。相机进取。节节埽荡。殄除积年巨憝。其投诚之刘添幅等、均能谨慎奋勇。具见该大臣推诚相与。化莠为良。从此剿抚兼施。自不难廓清皖境。第被剿穷蹙之匪。难保不乘闲西窜。郑元善第务当督率各路弁勇乡团。严密防范。如再不能遏截。任令该匪长驱深入。定将该抚等从重治罪。决不稍宽。汝甯逆首陈大＜?氵喜＞等势甚鸱张。昨据郑元善奏、官军击败援贼。平毁二十余垒。当即谕令该抚责成张曜。速拔该匪老巢。现在皖捻先后回巢。其粤逆一股。该抚亦派刘车龙会合楚军兜剿。据僧格林沁奏、郑元善毛昶熙所统兵勇。现在无事。应乘此机会。合力剿办汝甯捻匪等语。所筹甚合机宜。郑元善已移扎汝州。毛昶熙现拟驰回宋郡。即著会督兵勇。前赴汝甯攻剿。务将陈大＜?氵喜＞等股。克日歼除。以期迅速蒇事。僧格林沁督军深入。采买粮草。接济军马食用。全赖地方官派拨车辆。源源运送。据称地方大吏。并不严饬各州县认真办理。以致解到粮草。甚属寥寥。自系实在情形。著郑元善速饬各属。迅将已办未解粮草。及应解协饷。一并赶紧解往。毋误要需。僧格林沁一军。剿办皖北匪巢。皖省疆吏。岂容膜视不顾。唐训方计已行抵临淮。所有该大臣军营应需粮草。并著该署抚设法筹解。藉资协济。不得以相距较远。稍涉推诿。前据郑元善、毛昶熙奏、请抽调满营抚标及三镇官兵。买给马匹。教练成军。当经谕令该抚等妥为办理。此项马勇。是否业已办齐。僧格林沁会否派将领前往。并著僧格林沁、郑元善、毛昶熙、仍遵前旨。俟办有就绪。即行迅速具奏。本日据英桂奏、胜保所派迎提苗沛霖之博崇武。现抵山西凤台县。声称由河南前赴安徽。博崇武绕道赴晋。殊出情理之外。已谕令英桂派员将该总兵押赴僧格林沁军营候旨。如博崇武业已行抵河南。即著郑元善派员押送。毋令径赴苗营。将此由六百里各谕令知之。　　

○又谕、英桂奏、另股回匪。在延安府属滋扰。拨兵防守。并博崇武迎提苗练。改道晋省。暨请留德兴阿办防。派黄宅中办团各摺片。朝邑解围情形。昨据胜保奏到。已令其妥筹兼顾。不可令回匪去而复来。贻晋省之患。此时延安府属回匪马照沅聚众千余。欲与逆回会合滋扰。晋省西路州县。多与该处接壤。渡口林立。在在须防。尤不可不先期布置。英桂现己抽调精兵五百名。派员带赴碛石镇。择要扼扎。并咨商大同镇总兵庆德拨兵严防。所办尚属认真。即著饬令在事员弁。实力巡防。毋稍疏懈。胜保前次奏调苗练。朝廷灼知其弊。已饬令迅速截止。此次博崇武取道山西凤台。行踪殊属诡秘。实堪诧异。即著英桂赶紧查明博崇武现在何处。如尚未离晋。即著派员押解该总兵前赴僧格林沁军营候旨。不得稍有疏纵。现在晋防吃紧。德兴阿著准其暂留晋省。帮同办理防堵。在籍道员黄宅中、并著照所请饬令办理河保一带团防事宜。将此由六百里谕令知之。　　

○又谕、李鸿章奏、击破四江口援贼。大获奇捷一摺。此次逆贼纠合大股。图犯青嘉。经官军击退。贼胆已寒。即应趁此声威。进捣昆山。若能将该城克复。则松沪之门户益固。而进剿苏城之路亦通。该逆必应回顾。不敢悉众救援金陵。著李鸿章体察情形。迅速进攻。该抚前奏所称改造小划兵船。计当造成。即可会同黄翼升水陆前进。以为节节进剿之计。另片奏、甯波绿头勇滋事。抢掠存库银钱等物。已经该抚将为首之曹得良等审明正法。甯郡选留一千名。交史致谔节制。其余撤回松江。严加管束。外国弁目。即行斥逐。所筹尚为妥协。惟外国弁目。本系不安分之人。恐斥退后与贼句通。或投入贼巢。均难豫料。著薛焕劄知该领事官。将遣散弁目。严为钤制。或带令回国。以免别滋事端。前经寄谕李鸿章等。谓练兵不如选将。正虑及洋枪勇队。不服中国带兵官钤束。遇有事端。办理殊多掣肘。此次果有不法情事。著李鸿章即遵前旨。妥筹选将之法。统带洋枪勇队。以资得力。现在甯郡已派秦如虎署理提督。该总兵本有管带之军数千名。其留驻该郡之常胜军一千名。尚可酌量遣散。以节饷需。并著李鸿章会商秦如虎妥筹办理。知县李鹤章。系该抚之弟。此次击退援贼。与程学启功俱相埒。该知县官职尚卑。若避嫌不举。转阻其上进之心。嗣后如有劳绩。著李鸿章查明一并请奖。以资鼓舞。李鸿章自＜??闲＞署巡抚以来。军务地方。均能称职。颇为嘉悦。已降旨补授江苏巡抚。该抚务当感激知遇。益矢公忠。断不可稍自满假。以期常承恩眷。勉之。懔之。将此由六百里各谕令知之。　　

○以正黄旗汉军都统醇郡王署镶黄旗蒙古都统。　　

○实授李鸿章江苏巡抚。　　

○以江苏四江口剿贼大捷赏参将陈飞熊、张桂芳、游击张树珊、黄中元、周盛波、巴图鲁名号。余升叙开复有差。予阵亡都司刘玉胜等十三员祭葬世职加等。　　

○壬辰。谕议政王军机大臣等、本年夏秋以后。九洑洲逆匪。增垒添党。悉力负嵎。现届冬令水涸。若取道江浦浦口。尽锐北趋。则上而滁全。下而扬州里下河。皆将防不胜防。一面有疏。全局皆震。并闻该逆营垒。四围虽用石砌。中实甎土填筑。余皆芦席板片。盖棚栖止。尤易火攻。傥以水陆诸军。薄其外垒。用精利火器。昼夜环轰。剿抚兼施。当可得手。此洲既拔。大江以北。无复贼踪。瓜扬浦六诸军。既可分拨队伍。与曾国荃等合兵南路。水师战船。亦可列戌分屯。于军务较有把握。前据曾国藩等奏、李世忠欲派队万人。赴援金陵。当以雨花台营垒已固。谕令即饬该提督毋庸南顾。专办北岸之防。迅将九洑洲攻克。著曾国藩传谕李世忠专力九洑洲。务须克期攻拔。毋再迟延。江北防务。都兴阿认真经理。不可稍涉大意。新调广东红单船四十只。现已入江。即著都兴阿派熟悉水师将弁管带。会合李世忠所部。攻捣逆巢。以资得力。曾国藩前奏杨岳斌病已渐痊。力疾督守金柱关。彭玉麟分巡湾沚芜湖。九月十八日。水陆各军。均已获有胜仗。该处情形。似已稍松。杨岳斌、彭玉麟、二员中。能否派拨一员。驶赴下游江面。驻扎防剿。该大臣即酌量调度。毋误事机。前因贵州贡生黎庶昌呈递条陈。言尚可采。当经降旨赏给知县。交曾国藩差遣委用。该员以边省诸生。抒悃上言。颇有见地。其才似堪造就。诚恐年少恃才。言行或未能等合。著俟该员到营后。由该大臣留心察看。是否有裨实用。不至徒托空言。附便据实具奏。将此由六百里各谕令知之。　　

○又谕、冯子材等奏、镇防近日军情。并曾国荃一军。屡获全胜。营垒可期稳固等语。汤冈肃清之后。逆党遁回句容各巢。不敢蠢动。惟逆情狡谲。难保不再图肆逞。冯子材等务当督饬诸军。实力防剿。不可稍涉大意。致有疏失。上游军情。仍随时确探具报。以慰驰廑。将此由六百里谕令知之。　　

○又谕、前因镇营需饷孔亟。谕令劳崇光将应解镇饷。按月赶紧筹解。本日据冯子材等奏称、派委副将周伯云赴粤东守催拨解。业逾数月。昨甫准劳崇光咨。仅据借拨水陆饷银二千两。请旨饬催等语。镇营饷项。万分缺乏。以广东协济之款。为第一大宗。计自正月至今。积欠已五十余万两之多。而报解不及百分之一。即该省支应浩繁。亦不至如此拮据。亟应速筹接济。以拯饥军。著刘长佑、晏端书、黄赞汤、无论如何设法。先行赶措银十余万两。派员星速解赴镇江军营。毋再延缓。又称该营例给棉衣银两。粮台无款可筹。请先借用洋药税银。由东省划拨解部等语。著李鸿章将徵存洋药税银一万两。先行拨解冯子材军营借用。俾得赶备兵勇棉衣。并著谭廷襄于应解款内。迅速划拨银一万两。就近解交部库。将此由五百里各谕令知之。　　

○又谕、德勒克多尔济等奏、调兵沿边堵剿窜匪一摺。甘省回匪。窜陷惠安堡。花马池危急。德勒克多尔济等现檄调伊克昭、乌兰察布、两盟蒙古兵丁。将沿边东西要隘堵御。并于沿河托萨清等厅冲要村镇。派绥远城及大同镇满汉官兵。分往驻扎。著即妥为筹拨。严密设防。并著英桂将该将军前调之大同绿营官兵五百名。迅催前进。驰赴防所。该将军现拟豫备满营官兵五百名策应。如遇防务紧要之时。即著亲自带赴沿河。调度接应。并著英桂再备大同镇兵五百名。听候该将军咨调。以备移赴绥远城防守之用。德勒克多尔济等、务宜镇静筹防。毋稍张惶。以定人心。土默特兵。素未训练。恐未必尽能得力。该将军等当饬带兵贝子扎那格尔等勤加操演。庶剿堵事宜。不至有名无实。现在徵调官较多。多所有归绥道续徵税银。著准其暂行截留备用。务须撙节动支。不准稍有虚糜。将此由五百里各谕令知之。　　

○以正白旗汉军副都统文谦暂署镶红旗护军统领。　　

○以礼部右侍郎庞钟璐为顺天武乡试正考官。通政使司通政使吴存义为副考官。　　

○癸巳。谕议政王军机大臣等、前因有人奏、江南江北两处粮台。请归并许道身办理。当经谕令李鸿章、吴棠、酌度情形。察核具奏。尚未据该抚等核奏。本日复有人奏、江南江北。兵勇无多。分设两台。筹饷纷歧。彼此争竞。实于公事无益。请将南北台并为一处。责令江甯藩司专办。并请饬吴棠以署漕督专理军务。藩司一缺。另由江苏督抚择能请补各等语。漕运总督一缺。近来因全漕停运。几为虚位。吴棠办事尚能结实。是以＜??闲＞任江甯藩司。专司筹饷。并令兼署漕督。藉资坐镇。若如所奏、或令吴棠专署漕督。另委贤员补署江甯藩司。办理粮台。或南北两台。可归并一台之处。是否可行。于大局有无裨益。著曾国藩、李鸿章、会商妥议具奏。又片奏、扬州水陆兵勇。多以乏饷为词。私自贸易。贩卖私盐。且强买强卖。下河商民。皆不聊生。六月内东台团练。与营勇械斗。几至激成大变等语。兵勇出营滋事。大干例禁。著都兴阿严申军律。查明禁止。嗣后如有私行贸易。淩虐商民等弊。即著该地方官捆送军营。讯明正法。该管官弁不能约束。并著从严参办。以肃营规而免骚扰。东台械斗一案。是何情形。并即查明具奏。将此由五百里各谕令知之。　　

○又谕、前据僧格林沁奏称、通判潘国荣在广东捐铸大小炮位一百十八尊。拟由海道运至山东。解交僧格林沁军营。当因该处军营。炮位已足敷用。谕令谭廷襄于此项炮位。运至山东海口时。饬令径赴天津。并谕令文煜派委镇道大员。随同崇厚验明。委员解京。惟此项炮位。是否利用。必须豫行演试。著崇厚于解抵天津时。即将炮位在津逐一演放。试验后再行解京。交内火器营验收。一面专摺具奏。务须认真办理。毋得草率从事。将此谕令知之。寻奏、河冻冰结。海运炮位船只。碍难进口。请俟明春再行演试。报闻。　　

○又谕、前因郑元善、毛昶熙各奏、博崇武有由河北行走。迎护苗练赴陕等语。曾经谕令僧格林沁加意防维。并谕知郑元善等、飞饬博崇武先赴僧格林沁军营。听候办理。兹据奏称、博崇武于九月三十日行抵汴省。毛昶熙面询该副都统。据称苗沛霖本无西行之意。因奉僧格林沁劄调剿贼。禀知胜保。并有秦省兵勇不敷。尚可拨队助之语。胜保因而奏调。并令博崇武前往太和。饬调道员黄元吉勇队赴陕。当经毛昶熙传谕博崇武拦阻苗练。并饬令该副都统前往太和。赶紧办理等语。苗练既无西行之意。博崇武即可毋庸前往太和劝阻。转或启其猜疑。著郑元善、毛昶熙、仍遵前旨。饬令博崇武即赴僧格林沁军营。听候办理。博崇武垒经被人参劾暗通苗练。该员到营后。即著僧格林沁饬令留营差委。不可仍令其赴胜保苗沛霖等处军营。惟该员既暗通苗练。而僧格林沁正在欲用苗练之时。仍须于差委之中。寓防闲之意。僧格林沁剿捻方当得手。苗练正应遵该大臣劄调。随同进剿。苗沛霖现在是否束身归命。真心剿贼。立功自赎。僧格林沁必能谨遵叠次谕旨。于操纵机宜。权衡悉当。并著将实在情形。随时速奏。道员黄元吉勇队。是否堪以调赴陕西。即著僧格林沁等就近妥筹。奏明办理。将此由六百里各谕令知之。　　

○又谕、多隆阿奏、遵旨督兵驰赴潼关。并将陕省绅耆公禀。及李宗沆信函。钞录呈览一摺。多隆阿马队。已由邓州一路。拔营前进。据称十一月初闲。可抵潼关。览奏实深殷盼。该将军因目击时艰。身冒锋镝。东征西剿。不遑启处。忠勇之忱。实堪嘉尚。惟据称士卒困苦。跋涉艰辛。多有报逃之案。而陕事又如此之急。多隆阿务当加意拊循。多方激劝。其实能为朝廷出力者。不妨酌量保奏。以作士气而固人心。回匪凶狡百出。甚于发逆。多隆阿入陕以后。须随时加意提防。不可稍涉大意。其应剿应抚事宜。悉由多隆阿相机酌办。一切不为遥制。至所称事权不一。必至偾事。乃古今之通患。现在朝廷叠次密谕多隆阿督兵援陕。自有深意。但使该将军行抵陕省。以后断不至有信任不专事权不一之虑。著即倍道星驰前进。能早到一日。即早纾朝廷一日西顾之忧。且可拯陕省无数生灵。毋稍迟缓。胜保现在潼关驻扎。该将军不可因其在彼。稍存疑忌。迟迟不进。且不可有避道而行之心。著即径赴潼关驻扎。俟抵关后。仍遵前旨。飞速驰奏。将此由六百里加紧密谕知之。寻奏、官军于十一月初九日抵关。并严催后队前进。报闻。　　

○又谕、骆秉章奏、石逆败窜黔境。复偪川疆。暨鹤游坪股匪。弃巢出窜。分筹堵御。韩超奏、石逆分扑遵义等城。剿办获胜各一摺。石逆自川军击败后。沿川黔边境。避兵狂窜。经总兵吴安康、臬司刘岳昭等、截击于綦江之儿子冈东溪等处。毙贼甚多。该逆遂由石濠温水一路。败遁黔境。分扑桐梓遵义黔西各城。复经总兵沉宏富及地方文武。督率兵练力击。获胜解围。剿办尚为得手。惟此股逆匪。凶悍素著。且尚有十余万之众。贼氛并不少衰。现在黔西之贼。复已回窜仁怀。川省叙永綦南等处。与黔境犬牙相错。处处可通。非合两省兵力。亟图聚歼。必至此剿彼窜。终难蒇事。骆秉章现饬刘岳昭全军。进剿分窜绥阳之贼。兼顾綦南。饬熊焕章、吴安康等军。夹击黔西仁怀之贼。并调唐友耕一军。驰顾合纳。布置均尚周妥。著即饬令派出各员。会合黔省官军。联络夹击。务于黔省边界。尽力剿除。毋使纷窜川省沿边。致剿办又形棘手。并著韩超饬令派出之沉宏富、李有恒等军。跟踪追击。毋任蔓延。其湖南辰沅所属。与印江松桃毗连。即著毛鸿宾豫为防范。以固边圉。至鹤游坪周逆。负嵎久踞。现知发捻屡挫。弃巢潜遁。奔窜梁垫之闲。曹逆复由大竹败窜达县开县一带。川东为精华所萃。周曹两逆。人数尚多。若不乘其离巢败窜之余。及早歼除。诚恐又形滋蔓。著骆秉章督饬道员曾传理等分投兜剿。迅图歼灭。毋得徒事尾追。以期迅速竣事。至川省自李卯二股全数殄尽后。现在该省何处地方。尚为贼扰。贼匪股数。尚有若干。其著名贼首。系何名目。鹤游坪是否已无贼踪。并著骆秉章一并查明驰奏。以慰廑系。将此由六百里各谕令知之。　　

○又谕、韩超奏、臬司协理总局。内与司道绅衿。外与各营将士。未能和衷。遇事任性。与众乖离。有碍大局。黔省既不相宜。别省或可自勉。请将龚自闳量移别省。或授以京职等语。黔省军务吃重。龚自闳协理总局。在在均关紧要。如果遇事任性。不洽舆情。自应据实参奏。惟该抚仅称未能和衷。并未将平日如何任性。如何未能和衷之处。胪举事实。详悉陈明。恐有不实不尽。至该臬司果于大局有碍。惟当奏请撤参。乃曰黔省既不相宜。别省或可自勉。语涉含糊。不知何意。著劳崇光、潘铎、将龚自闳如何未能和衷之处。会同秉公确查具奏。不得于韩超曲为回护。亦不得于龚自闳稍形徇庇。将此由四百里各谕令知之。　　
</div>
    <div class="pagination">
<a href="清实录同治朝实录_page79.html">上一页</a><span>...</span><a href="清实录同治朝实录_page75.html">75</a><a href="清实录同治朝实录_page76.html">76</a><a href="清实录同治朝实录_page77.html">77</a><a href="清实录同治朝实录_page78.html">78</a><a href="清实录同治朝实录_page79.html">79</a><span class="current-page">80</span><a href="清实录同治朝实录_page81.html">81</a><a href="清实录同治朝实录_page82.html">82</a><a href="清实录同治朝实录_page83.html">83</a><a href="清实录同治朝实录_page84.html">84</a><a href="清实录同治朝实录_page85.html">85</a><span>...</span><a href="清实录同治朝实录_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
