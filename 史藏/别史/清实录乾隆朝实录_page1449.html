<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1449 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1449 页/共 1860 页
  </h1>
  <div class="content">
   ○以光禄寺卿虞鸣球、为顺天府府尹。大理寺少卿赵佑、为太仆寺卿　　

○以原任詹事金士松、补原官　　

○以故云南鹤庆州属土通判高万松子世禄、袭职　　

○蠲免湖北沔阳、潜江、荆门、江陵、监利、等五州县。本年水灾额赋有差　　

○旌表守正捐躯直隶肃宁县民杨进公女杨氏。河南阌乡县民嵇兴盛妻郭氏　　

○乙卯。谕军机大臣等、昨据留京王大臣奏报、京城于初三日得雨五寸。今日又据刚塔奏报、天津一带。于初三日得雨六寸等语。保定距京城、天津、俱属不远两处俱同日得雨。省城一带。谅当一律普沾。何以未据该督奏报。著传谕袁守侗、即查明保定附近各属。日内曾否得有透雨。田畴足资沾溉之处。迅速覆奏。寻奏、通省各属。近日得雨。无不渥被。得旨、此后不虑不足。又虑或多矣　　

○命大学士三宝、来京入阁办事。调湖广总督富勒浑、为闽浙总督。以署云贵总督舒常、为湖广总督　　

○命兵部侍郎曹文埴、充四库全书馆副总裁　　

○丙辰。吏部带领京察一等内阁侍读学士穆克登泰等、五十员引见得旨穆克登泰、善宝、俱准其一等崇泰、海广富森、觉罗吉庆、邱廷澍、德克精额、查隆额、双保、福瑞、西精额、索宁安、广泰、官亮、兴麟、觉罗德克济那、文麟、宝谛、宋镕、王彝宪、牛稔文翰图、伊都、托铭、椿龄、员承宁、巴星阿、瑭玠、宗室书光、宗室宜兴、宗室僧保住、宗室书敬、宗室禄康、宗室庆岱、宗室麟文、宗室斐灵额、觉罗祥鼐、正寅、齐克慎、舒明、伍灵阿、恒亮、保明查克当阿觉罗百善、俱准其一等加一级。策璘、李炤。俱准其于郎中任内一等加一级。宗室达德、宗室成惠、俱著改为二等　　

○丁巳。谕军机大臣等、据车布登扎布奏、前将军巴图等奏办游牧一事。并未私侵杜尔伯特、土尔扈特、乌梁海等地界等语。所奏甚属取巧。乾隆二十六年。成衮扎布等、奏请令扎哈沁、乌梁海、喀尔喀等。踰阿尔台游牧。耕种地亩。外展卡座。因饬安泰等议定。于乌噜木齐较近之乌尔图布拉克、至济木萨四处派兵设卡。彻奈曼、明安等十六卡。移设苏伯昂阿、至乌拉克沁、伯勒齐尔等处。此但据卡座而言。并未言及开展游牧。岂有新得地方而不设立卡座之理。如以设卡地方。为即系喀尔喀地方。岂日久尚将占据乌噜木齐乎。杜尔伯特、乌梁海。系朕兵力所得。乃喀尔喀竟思以渐占据。实属负恩。车布登扎布所奏。反称前有谕旨。其情尤为可恶。著严行申饬、并将二十六年军机大臣议摺钞令阅看。又据奏、赛因诺颜部落。因游牧不能容纳。而扎萨克图汗部落之扎萨克等。在赛因诺颜西北居住。每过冬则外移戈壁。以其地界较宽从前原有公贡楚克、及扎萨克、成衮扎布二旗。在于乌里雅苏台北崆圭地方。及扎萨克图汗部落南界、吉齐格纳、洪郭尔、阿济尔罕、地方居住。赛因诺颜、因向扎萨克图汗部落祈请欲令永远让居。扎萨克图汗、谓其游牧亦不能容。不肯给与。因将二旗驱逐。将军瑚图灵阿、闻信后。欲派司员覆勘其境。扎萨克图汗、齐旺巴勒斋。又不令司员前往。并令公贡楚克、换领盟长印文。扎萨克成衮扎布一旗。则驱逐归于旧游牧、翁金地方等语。是齐旺巴勒斋、不法已极。伊游牧果不能容。即当声明缘由。呈报该将军。如将军不为办理。伊系盟长。亦当报院转奏。乃并不出此公然将成衮扎布驱逐。此与叛逆何异。车布登扎布原摺、即发交博清额阅看。一并确查秉公具奏。博清额俟办理事毕。务将齐旺巴勒斋带来。从重定罪至扎萨克成衮扎布。究系何部落。与何人相近。与何人一辈。亦查明遇便奏闻。并传谕车布登扎布知之　　

○吏部带领京察一等户部郎中福参泰等七十四员引见得旨福参泰克星额、富纯。评德郑澂、张翙舒濂、景安、吴元琪、刘谨之、程世淳遇昌刘文徽刘诏升新住、舒敏、庆元伍灵阿果尔敏、三音保德溥吴继善、觉罗景禄杨桑阿、保住、兴成白鹤阿克栋阿萨炳阿玉庆鏊景盛、永和、春贵鄂敏、巴尼珲、恒临、巴海、丰伸、泰昌、诚福、景福、苏楞额、魏晋锡、马人龙、陆云、巴彦宝、福彰阿、扎尔杭阿那沾、阿泰、富盛、常文、福庆、苏楞泰、张鸿恩、敷森布、恩长、佐江阿、穆克、音登额、佛永和静、瑛琳、觉罗德坤、觉罗保宁明善、百庆喜成福兴阿、俱准其一等加一级。德尔炳阿、史梦琦、准其于郎中任内一等加一级。富祥准其于员外郎任内一等加一级。尚安准其于笔帖式任内一等加一级　　

○戊午。吏部带领京察一等刑部郎中景禄等、九十二员引见。得旨、梁英佐、准其一等。景禄、文光、五格查克慎英善王士棻、郎若伊陈朗、保年、觉罗长麟、刘烒、广兴韦驮保、衡山、五泰、庆章、竣亮、德兴、富廉、富明阿、觉罗忠德、傅尔嵩阿、觉罗承福、盂兰保、敦泰、德兴、福峻、周道隆、陆苍霖、萨涵泰、丁云锦、永安泰、穆克登额、恭安、哈鲁喀、图尔斌先福、穆腾额、英秀、福来、明安、巴什、富增额、扎克三全福、松筠索住、百兴奎舒、伸扬、海福明昆巴兰泰、多托哩、七德、古木布、策嶙、锡麟定柱、巴忠、满岱、西成、雷轮、马和龙、福永、富尔敏、达琳、那达齐、正泰、德奎、德文、兴云、峻鸣、达冲阿、印宪曾、五正额图萨布、沾禄、永昌保、富色克、兴昌、觉罗萨哈尔吉、兆英、朱尊徕丰伸。俱准其一等加一级。胡翘元、准其于御史任内一等加一级。广兴、顾葵、准其于员外郎任内一等加一级。景如柏、准其于主事任内一等加一级。策巴、准其于笔帖式任内一等加一级。觉罗富鼐、文禄、俱著改为二等　　

○己未。吏部带领京察一等侍讲彭冠等、五十七员引见。得旨、彭冠、黄良栋、曹仁虎、俱准其一等。王懿修、萧际韶、刘种之、翁方纲、曹城、蒋士铨、德昌、善宝、觉罗经德、博良、明福、福均、倭什洪额、觉罗凤泰、多永武扎拉芬、噶勒炳阿、永良德龄海栋、富精阿、舒德善、书芳阿、伊辙布、瑭瑸。苏隆阿、同安、林昌炎、嵩龄、武尔卿额、汪锡魁、扬桑阿、克星额、永信、刘宗澍、鹤龄、海常、白贵、成宁、富僧阿、士魁赫保和伦、诺敏、观庆谢芬、讷清额、杨以湲、福喜纳、初之朴、姚左垣、隆兴、俱准其一等加一级。德邻、著改为二等。不必补行引见。免其交部。未经到班之僧额、亦著改为二等　　

○盛京户部侍郎兼管奉天府府尹全魁等奏、遵查承德、辽阳、铁岭、海城、广宁、等五州县。平粜余银。为数无几。未能拨给买补常平缺额报闻　　

○庚申。谕军机大臣曰、文绶覆奏、筹办川省私盐偷漏往滇一事。现在悉心筹酌。专委明干能事之员于川滇交界隘口。会同该地方文武员弁。设立卡隘。分路盘查等语所办甚好已于摺内批示。令其实力妥办矣。川滇地界毗连。自宜一律设卡严防方免盐觔影射夹带诸弊。著传谕福康安等、务一体派委妥员于交界处所严密稽查即或非滇引运道所经。而壤地毗连路径可通者。亦应加意防范务使私贩绝迹于滇省行销引运。方有裨益文绶摺、并钞寄阅看　　

○又谕、据文绶奏特成额现带官兵逼近贼巢番民已皆投顺无难即日蒇事等语所办甚妥三暗巴素不安分是以遣派官兵严办如平定后。仍可照常办理。但达赖喇嘛及驻藏大臣皆与彼处隔远。势难管束。著传谕特成额、文绶等于此事办竣后。急派绿营官兵驻三暗巴就近要隘。将彼处番民。严加约束。至伊等每岁应交达赖喇嘛备赏之项。即交在彼驻劄官员、收存转送。再令德尔格忒土司、派一能事头目。协助弹压。如此办理。该番民等既可永享太平之福。而达赖喇嘛、亦易得备赏之项。班第达、现在军营。著特成额即当面晓谕。俟伊回京时驻藏大臣、额尔德尼诺扪汗、再谕知噶布伦等转告达赖喇嘛知之　　

○予朝鲜国在洋遭风、漂入闽省难民。李再晟等十二人。抚恤资送回国如例　　

○辛酉。吏部等部议覆、黑龙江将军宗室永玮奏称、齐齐哈尔城、至呼伦贝尔。所设十台每台当差兵十名。俱由呼伦贝尔携眷移驻索伦巴尔呼等、不甚识字。又无专管官员。虽由呼伦贝尔派员轮查。因非专责。遇事不免草率完结。查呼伦贝尔、与俄罗斯连界。地关重要。向有额设笔帖式四员。又有戴顶委署笔帖式六员。请将委署六员内。裁汰二缺。亦作为四缺。遇有经制笔帖式缺出坐补。其所裁二缺仍准戴虚顶。食原、钱粮。令驻十台两界。专管事务。如果当差勤慎。俟五年期满。遇有本旗骁骑校缺出。与领催等一体拣选。如升授骁骑校。仍于识字领催披甲内。拣选委署笔帖式。毋庸由呼伦贝尔出派旗员。应如所请。从之　　

○命大学士公阿桂、协办大学士吏部尚书嵇璜、教习庶吉士　　

○以左都御史罗源汉、为浙江乡试正考官检讨温常绶、为副考官。编修王懿修、为江西乡试正考官。中书宋镕、为副考官。编修缪晋、为湖北乡试正考官中书姚天成、为副考官　　

○旌表守正捐躯山东峄县民孙大溺妻王氏　　

○壬戌。礼部议覆、四川总督文绶等奏称、嘉定府属之犍为县学。潼川府属之中江县学。原额取进各八名。绵州所属之德阳县学。原额七名。现在文风日盛人浮于额其嘉定府属之乐山县学。原额二十名。潼川府属之盐亭县学。原额十二名。绵州属之梓潼县学。原额十名。现在应试人少。文风亦属中平。应将乐山县学原额内酌减四名盐亭梓潼、二县学原额内、各酌减二名。共减额八名。即以四名拨入犍为县学。二名拨入中江县学。二名拨入德阳县学。以后均照此定额。再夔州府学。自上年拨廪增额缺十四名。归入石砫厅学。其廪缺仅存二十名。应将出贡年限。改为二年一贡。均应如所请。从之　　

○江西巡抚郝硕奏、江西各营操演。所用黑铅。向在湖南购备。现闻楚省产铅。不敷拨应。据长宁县报、所属土名大磜、杨梅坑。并附近之铁丝垒、云屯尖、等处。勘有铅苗。无碍田园庐墓。有商人揭兆庆、呈请开采。经赣南道往勘属实。应令试采半年。俟矿砂旺盛。设厂抽课。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百八


大清高宗法天隆运至诚先觉体元立极敷文奋武孝慈神圣纯皇帝实录卷之一千一百九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十五年。庚子。六月。癸亥。谕军机大臣等、据特成额等奏、攻毁三暗巴贼巢。全获安错等首夥。办理情形一摺。已于摺内批示。此案始经发觉时。特成额等即办理过缓弱。现在虽已全获首夥各犯。并将安错正法枭传悬示。而白马四郎、达罕绰吉、二人。均系同谋合夥之犯。即不概予骈诛。岂可复令归巢。办理殊为错谬。著特成额等、即传谕该犯。尔等本属罪应正法。今蒙大皇帝宥尔不死。实为格外殊恩。现在尚有传谕之旨。即当赴省听候。俟其到成都时。将该二犯严行监禁。毋稍疎懈。致令脱逃。至三暗巴地方既有此次抢劫之事。今经官兵剿捕完结。自应派驻绿营官兵。如现在金川等处、安设流官之例。稽查弹压。并令德尔格忒土司。酌派大头人。协同管朿。其三暗巴番人。止可听其仍留小头人。零星分管地方。毋许复有大头人在彼管理事务方为妥善。前次所降清字谕旨甚明。特成额等接到。即遵照查办。若如伊等所办。何以完此案乎。又此次办理迅速竣事。自因前此金川用兵未久。德威所播。该番等俱怀畏慑。而将弁官兵。亦皆系曾经出兵打仗之人。是以各知奋勉。易于集事。其副将鄂辉、参将张芝元、游击纳奇善、尤为出力。甚属可嘉。著特成额等、酌量奖赏。并随便送部引见。将此由六百里加紧发往。并谕文绶知之　　

○甲子。谕军机大臣等、连日热河雨水甚多。昨据袁守侗奏报、口内各属。俱得大雨。但未将日内永守河曾否长水。及现在情形若何。详晰奏报。甚为廑念。著传谕袁守侗、即查明迅速具奏。又向例。直隶总督应赴长安城一带驻劄防汛现当各处河道、水势长发之时。袁守侗于何日起身前往。亦未据奏及。并著传谕该督、一并奏覆。寻奏、永定河水势。随长随消。南岸水深三尺八寸。北岸水深三尺二寸。向例水小之年。督臣于中伏内、赴长安城驻劄巡防。现定二十四日前往、报闻　　

○乌噜木齐都统索诺木策凌奏、上年各属愿往新疆垦种户民、三百一十三户。已分拨昌吉县九十四户。绥来县二百一十九户。派员酌择水沃地广处所。勘定地亩。搭盖房屋。并给与农具耔种、口粮马匹报闻　　

○乙丑。谕曰、巴延三奏、拏获肆劫多案、拒捕杀伤官兵之海洋盗犯胡友南等。审拟分别斩决枭示一摺。已批交三法司核拟速奏。海洋大盗虽常有。未若此案盗犯。于洋面肆行抢劫。及至官兵往捕。盗犯韩广石竟敢用枪抵拒。将把总谭瑞昌、枪伤堕海。兵丁陈元秀等、戳伤落水淹溺。情罪重大。非寻常江洋大盗抢劫伤人者可比此等为首盗犯。竟应从重问拟凌迟其亲属亦应发遣。以昭惩儆。至把总谭瑞昌、兵丁陈元秀等奋勇捕贼。受伤淹毙应照出兵阵亡例赏恤。以示鼓励著该督查明办理至该犯等先在沙湾河面。见有双桅旧船。即起意纠买修理偷越出口。已属人所共见。而摺内复称原籍牌头甲保。无从觉察。均毋庸议。办理尤为未协。至失察私藏军器。及偷漏出口。疎防文武各员虽据声明。照例查参。究系该督提等、平时不能整饬弁兵。实力巡查所致。除此案拏获各犯出力之弁兵。仍著酌加奖赏外。巴延三到任未久。此次姑免其处分。章绅、著交部严加议处。其未获各犯。著该督抚等、严饬躧缉。克期务获。归案严办。其沿海省分。并著各该督抚等实力稽查。遇有此等案件。即照此办理。并将此通行各省沿海地方。出示晓谕。俾匪徒咸知警惕。而出力官兵。有所劝勉。再此案系本年二三月间之事。且纠众至八十七人之多。又复拒伤官兵。不法已极。何以李质颖署总督时。仅饬查拏。并不据实奏报。著李质颖明白回奏　　

○兵部议覆、密云副都统宗室都尔嘉奏称、蒙古佐领四十九、遗缺。如按翼拣选补放。则本翼祗有防御二员。请嗣后毋庸论翼。于蒙古八旗内、拣选补授。应如所请。从之　　

○丙寅。江西巡抚郝硕奏、遵查司库平粜余银。历经拨充京饷。及收养老民、借支生息外。现止收贮银二万六千二百一十七两。应专留为拨补仓谷缺额之需。不得移充他用。报闻　　

○丁卯。谕军机大臣等、据博清额奏、土谢图汗车登多尔济告称、赛因诺颜部落。将伊部落游牧占据。前喀尔喀投诚时。皇祖赏给游牧。后于皇考时。因畏准噶尔之逼。曾将游牧迁移。及乾隆二十年。朕平定准夷。复将旧地赏还。并未令其占据杜尔伯特、乌梁海地方。今喀尔喀已将游牧、展至苏木卡座。复藉口牲畜蕃滋。又占据左翼部落。甚属不法。著传谕博清额、秉公查办。其占据土谢图汗部落之事。系成衮扎布在时所为。抑系拉旺多尔济错谬之处。一并查明据实奏闻。并于查明后。将何部落游牧。仍给何部落。勿使稍有侵占　　

○又谕曰、李奉尧奏、阅过外海缯艍船水操情形一摺。据称各船行阵整齐。戗驶利便。枪炮联络施放。喷筒火箭。皆能有准等语。演习水操。一切俱能熟练。自属妥善但必须实力整饬。毋仅托诸空言。方有裨益。现据巴延三奏、粤东盗犯胡友南等。在洋面屡行肆劫。甚至纠众至八十余人。伤官拒捕。此皆督提等、平时不能认真整顿所致。已降旨严行办理。并传谕沿海各省。留心整饬矣。江省虽系内地。但各处海洋。亦关紧要。该督提务宜严饬弁兵。认真操练。于内外洋、尤须加意巡缉。务令匪徒歛迹。俾洋面肃清。乃为称职。将此谕令李奉尧知之　　

○以户部尚书和珅、为正白旗领侍卫内大臣　　

○戊辰。谕、所有李侍尧入官中一所房屋。著赏给和珅、作为十公主府第　　

○谕军机大臣等、前因滇省采办铜觔。近年屡形竭蹶。曾降旨传谕福康安等、将商人开采官铜。全数交完后。其所剩铜觔。听商贾流通贸易之处。熟筹具奏。此时谅已接奉矣。本日复据舒常等奏、该省行用钱文薄小。盖由奸民开炉私铸。私铜易售。官铜益难如额。现饬地方官查拏治罪等语。已于摺内批示。著传谕福康安等、酌量该处情形。妥协筹办。如有奸徒私铸贩卖。务须实力查拏。从重治罪。又据奏、除省城钱局。亲赴盘察。其余责成各道。就近稽查等语。各省鼓铸钱文。炉座俱安设省城。惟滇省、则各府俱有炉座。此即私铸弊源。炉座散安各府。稽查本难周密且私铸必有私销。诸弊易于丛生。何如照各省之例。将滇省各府所有炉座。俱归省城办理。稽查较易。是否可行。著福康安等、悉心筹酌。妥议具奏。务使积弊永除。铜政有裨。舒常等摺、著钞寄阅看　　

○又谕曰、军机大臣奏、据原任大学士于敏中之孙于德裕禀称、伊堂叔于时和。自于敏中殁后。即挟制家产。不令与闻。于本年三月、拥赀回籍。复留族侄于锡荣、及家人赵喜、在京于六月初五日、自海淀进城。抢夺贡件。业将赵喜呈送顺天府在案。又称伊庶祖母抱养内侄张招官。于时和欲令承祧于氏等语。于时和于于敏中身后。既有挟制伊侄、把持家产情节。今复先行回籍。自必更有觊觎于敏中原籍赀财、侵吞隐占之事。著传谕吴坛、即亲身前赴金坛。将于时和所占于敏中所有原籍赀产。逐一查明。毋令伊家不肖族众。致有隐匿。并查讯于时和、如果有侵欺家产。及欲令张招官承祧于氏情事。即据实参奏。交部从重治罪。于德裕原禀、并著发寄阅看。吴坛素称晓事。如何分给于德裕之处。自能妥协办理也。至于锡荣、赵喜等、如何抢夺贡件。据称业经呈明顺天府查办。著传谕阿桂、英廉、即行严讯明确。办理具奏　　

○湖广总督富勒浑等奏、遵查湖北各属、乾隆三十五年赈缺未买之谷。积至四十八万余石。经前督臣吴达善等、请拨司库银二十万两。分发各属购买。又以粜价盈余拨补。尚不敷银二万五千三百九十余两。借三十六年秋拨银两支给。复因平粜无多。正项久悬。又经前抚臣陈辉祖、于耗羡银内。改拨归款。现收贮司库余银一千八百五十余两。尚不敷归还耗羡之数。不能遽照闽省办理。报闻　　

○己巳。以编修钱樾、为陕西乡试正考官。编修裴谦、为副考官。内阁学士钱载、为江南乡试正考官。编修戴均元、为副考官　　

○调福建台湾镇总兵董果、为海坛镇总兵。以浙江瑞安协副将张继勋、为台湾镇总兵　　

○补行乾隆四十三年大计。福建省罢软官二员。年老官六员。有疾官五员。才力不及官五员。分别处分如例　　

○旌表逼嫁捐躯湖北黄陂县民黄士沅妻高氏　　

○庚午。遣官祭火神庙　　

○谕曰、特成额等奏参将张芝元、素通番语。谙练番情。此次攻捕三暗巴贼番安错等首夥。实心出力。不避险难等语。张芝元、著加恩赏给副将职衔。遇有相当缺出酌量补用。以示奖励。又据称巴塘德尔格忒土司、派带土兵之大头目朗金多尔结、俄木三珠、二人。遵奉调度、深入贼境。招徕番众。甚为出力等语。朗金多尔结、俄木三珠、俱著加恩赏给土守备职衔。并著赏戴花翎　　

○谕军机大臣等、据陈辉祖奏、邳睢厅属黄河。因上游水发。于六月十五、六、七、等日。水势加长。志桩上、长至一丈三尺七寸。邳睢南岸大堤。溜往南趋。更兼东北大风。河浪撞击。水高堤顶。随抢随塌。人力难施。于十七日丑时。睢宁县地方、郭家渡堤工。漫塌二十余丈。水田沈家河入五湖。归洪泽湖等语。现在曾否合龙。大溜未致夺河否。已于摺内批询。此时萨载谅已驰赴工次。其郭家渡大堤。现被漫溢。曾否夺动大溜。最关紧要。朕心深为廑念。著传谕萨载、即行查明奏覆。并会同陈辉祖。督率文武员弁。迅速抢护。立即合龙。毋令夺动溜头。致再有刷塌宽深之事。至陶庄一带。今春经朕亲临阅视。令将北岸开宽。以备涨水畅流。著将现在一切情形。一并迅速由驿奏覆。将此由六百里加紧发往。并传谕陈辉祖知之　　

○又谕、据特成额等奏、筹办三暗巴江卡善后事宜一摺。已批逃军机大臣速行议覆矣。其摺内所称将三暗巴附近寨落。拨令该土司、及营官等。分为管束。至支巴、肯本、郭木、三处。即准该番众所延之白马汪结、及达罕绰吉、白马四郎、在彼经理等语、所办非是三暗巴贼番、既经官兵捕剿完结。自应如金川等处安设流官之例。移驻绿营官兵。稽查弹压。并令德尔格忒土司。酌派大头人。协同管束。如三暗巴番人。止许留小头人零星。分管地方。毋得仍留大头人在彼。复致滋事。方为一劳永逸之计。节次所降、谕旨甚明。特成额等接到后。即应遵照办理。若如特成额等所议。仍令各土司分管。则江卡一带。经官兵剿定。而土地仍属之三暗巴之大土司喇嘛。殊为非理。至欲令安设喇嘛经管。无论其人未必妥协。即或现在派来之喇嘛。尚属可用。而该喇嘛或有事故。又安能必其更换者均能妥协耶。所请断不可行。又据称、每岁有恩赏巴遮喇嘛银二百四十两。应给达罕绰吉、并白马汪吉、两喇嘛查收。如遇夹坝。责令缉拏等语。更属不成事体。从前江卡一带。原系该土司地方。是以设有此项银两。今该处已经官兵剿定。归入版图设营分驻。即遇有夹坝贼番。官兵自应缉拏严办。并无须该喇嘛等出力之处何用复有赏需。此项银两。应行裁去非惜些须银两。国家断无买人捕盗之理。至白马四郎、达罕绰吉、二人。系同谋济恶之犯。岂可转令回巢。听该番众迎奉。并将赏需转给收领前已降旨。令将该二犯传唤到省。严行监禁。著特成额、即遵旨速行妥办。毋致该二犯闻信藏匿。复滋事端。又特成额另摺奏请陛见一节其意以三暗巴之事。业经办竣。是以回至成都。奏请入觐。但该处善后一切。正须筹酌妥办。岂可遽离该省。著特成额自行酌量。如有必须亲赴该处。相机筹办之事。即亲往办理。方为妥协。所请陛见之处。不必行。将此由六百里加紧传谕知之
  </div>
  <div class="pagination">
   <a href="清实录乾隆朝实录_page1448.html">
    上一页
   </a>
   <span>
    ...
   </span>
   <a href="清实录乾隆朝实录_page1444.html">
    1444
   </a>
   <a href="清实录乾隆朝实录_page1445.html">
    1445
   </a>
   <a href="清实录乾隆朝实录_page1446.html">
    1446
   </a>
   <a href="清实录乾隆朝实录_page1447.html">
    1447
   </a>
   <a href="清实录乾隆朝实录_page1448.html">
    1448
   </a>
   <span class="current-page">
    1449
   </span>
   <a href="清实录乾隆朝实录_page1450.html">
    1450
   </a>
   <a href="清实录乾隆朝实录_page1451.html">
    1451
   </a>
   <a href="清实录乾隆朝实录_page1452.html">
    1452
   </a>
   <a href="清实录乾隆朝实录_page1453.html">
    1453
   </a>
   <a href="清实录乾隆朝实录_page1454.html">
    1454
   </a>
   <span>
    ...
   </span>
   <a href="清实录乾隆朝实录_page1450.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
