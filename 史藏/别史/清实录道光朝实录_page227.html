<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 227 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 227 页/共 848 页
  </h1>
  <div class="content">
   ○又谕、嵩孚奏、湖北江陵等县被水情形较重。查办抚恤事宜。本年荆江伏汛盛涨。致江陵县下潭子湖民堤。被水漫溃并监利县地方因水由江陵溃口灌入。致被漫淹。经该督饬委该管道府等确勘。受灾情形较重。著加恩准其于地丁项下、酌动银五万两。解往荆宜施道库存贮。即饬该藩司驰往督办。分委妥员。将江陵监利被灾军民户口。确实查明。共有若干。妥为抚恤。散放口粮。总期灾民均沾实惠。毋滥毋遗。并不许假手胥役。稍有克扣滋弊。仍俟水退之后。查明倒塌房屋。照例给予修费。其应如何分别蠲缓钱漕之处。著该督再行详查具奏。候朕施恩。至另片奏、松滋、枝江、天门、潜江、荆门、沔阳、汉川、汉阳等州县。均有江水带淹处所。著该督遴委干员。驰往各该处、确勘被淹轻重情形。能否补种。是否不致成灾。统俟秋成后、一并奏明办理。　　

○谕军机大臣等。据嵩孚覆奏、王家营堤工前议于对岸沙滩之中。开穵引河。业已停止现拟照河工切滩之法。平其直射溃口之溜势。再将下游沙洲开挑引河。破其环抱以顺正流。堤工易于堵筑。不致有回溜摉根之患。仍仿照黄河工程。排钉木桩。再用秸麻苇料下埽。使堤底不能冲动。筑堤可期坚实等语。王家营堤工。建自前明。迄今二百余年虽偶有溃决之时。旋即堵合。何以自道光二年溃决后。屡筑屡溃。是否今昔情形不同。溜势迁移。堤身当其顶冲。难以堵筑。抑系工程并未坚实。以致不能经久。该督议筹兴筑。原为保下游居民田庐起见。惟恐与水争地。难资捍御。虚糜工费。岂不徒劳无益。且所议用秸麻苇料排桩下埽。不过为暂时堵合之计。工程岂能经久。若日后桩埽频蛰。必须不时镶筑。是又添出岁修之费。即谓此项工程。原系保卫民田。可以藉资民力。而逐年摊徵。岂非近于加赋。如果自此次兴筑之后。必能一劳永逸。朕岂靳此区区经费耶现已派陈若霖、姚祖同、前往详勘。应否兴办。俟伊等查勘覆奏。再行定议饬遵至。所请将湖北司库存贮贵州铅价银内、酌留十万两。以备工用。著即暂留藩库。候旨遵办可也将此谕令知之。　　

○又谕、昨据果勒丰阿奏、浙江乍浦满营佐领观全、被本营武举善贵、控其摊扣兵饷。并讯有教唆诬赖善贵等情。已降旨交刘彬士督同臬司周之琦审办。本日又据哈兴阿奏称、善贵逃旗被获。藉端挟制。讯以被额勒春所控拨门一节。系该犯逃走之由。亦坚不承认。因解送臬司审办。该将军将解到人证扣留。另委协领揆明等审讯。该协领等将原告善贵之额勒春、用小板责打。并令额勒春之妻顾氏跪炼。又将佐领观全捆缚。派兵看押等语。果勒丰阿、哈兴阿、所奏情形。显有意见不合之处。其已革武举善贵、被控赴额勒春家夤夜拨门一节。是否果有其事。善贵牵控佐领观全摊扣兵饷。帮伊族弟百全、及教供诬赖善贵各情。是否属实。协领揆明等、何以即将原告非刑拷讯。并将职官捆缚。著刘彬士督同该臬司秉公严审确情。按律定拟。以成信谳。如该协领等实有擅用刑讯。捆缚职官之处。于定案时一并附参惩处。哈兴阿摺。著钞寄阅看。将此谕令知之。寻奏、额勒春原控善贵夤夜拨门。讯系怀疑误告。其供指观全教令诬赖。系畏刑妄供。应照例鞭责。已革武举善贵、因患病出外就医。讯非有心逃走。请仍复旗档。准其挑差。其禀讦观全侵扣帮贴。虽事出有因。究同挟制。仍应鞭责。防御百全、收受兵丁摊帮银两。观全不即禁阻并于传质时忿激咆哮。协领揆明等审问草率。办理过当。均请交部议处。下部议从之。　　

○又谕前据奕颢等奏、盛京金州盖平等处。拏获外来夷人四名。当经降旨饬解刑部审办。兹据奏、讯明伊尔组万、雅哈木图喇、阿布都阿迪尔、均系布噶尔回子。于本年三月间。承领在喀什噶尔贸易回子哩雅斯花布等物。欲赴塔什蹇地方贩卖。途遇哈萨克之阿布萨塔尔、邀往哈萨克营运。与伊等一同前往。行至噶勒噶尔巴地方。被黑帽贼人抢去货物。迷失路径其所带字条。系避邪经文待语。所供均属一面之词。且该犯等本年三月间。既在喀什噶尔承买货物乃于该处滋事均未闻知难保无避匿情弊。伊尔组万、雅哈木图喇、阿布都阿迪尔、阿布萨塔尔、四犯。连起获字条。著一并交兵部解交陕甘总督。转解喀什噶尔。交武隆阿、诚端、苏清阿、提同该处贸易之哩雅斯质讯。如审明祇系贩卖货物。被抢属实。即著解交各该犯原处释放如讯出别情。即行按例严办具奏。将此谕令知之寻奏讯明伊尔组万等、实系承领货物。被抢迷路并无别情。已赏给马匹口粮。押送出卡俾令各回本处。报闻。　　

○护山东巡抚贺长龄奏、东省秋收丰稔。所有因公动缺及豁免官亏仓谷十万一千余石。并三限应买截漕三万三千余石。现饬分别买补搭运。所需价值。于司库节年地丁项下动支。其历年已派未买谷四万一千余石。亦饬赶紧采买。报闻。　　

○以兵部尚书王宗诚、署刑部尚书。　　

○旌表守正被戕湖北黄冈县尼志修。　　

○拨江宁、扬州、宁国、池州、太平、庐州、凤阳、府属漕米一万一千八十余石。给江淮、兴武、凤阳、长淮、帮丁因灾缓缺月粮。　　

○壬辰。谕内阁、奕颢奏、查明缘事发遣红带子万顺、在配逃走。已革护军红带子万顺、不安本分。辄敢在配脱逃前据山海关副都统存华、于该犯进关时盘获解京。业经刑部审明办理。著该将军仍饬该管各员。将该犯严加管束。如再出外滋事。即行从重究办。氖此次失察之该管总族长等、著查取职名。交宗人府分别议处。奕颢到任未久著加恩免其察议。　　

○谕军机大臣等、奕颢奏、访查刨穵鹿窖。偷砍木植情形。边门外私穵鹿窖。现于围场以南。已查出鹿窖二百余处之多。拏获刨窖砍木偷薓打牲贼犯六十余起。其北路一带。尚未清查完竣。想似此者亦复不少。实属废弛已极。据奏所穵鹿窖。附近薓营。非仅流民。亦难免穵薓人夫。恃有腰牌从中影射舞弊。现已获犯多名。必须向该犯等逐细严究。查拏净尽。使围场薓营一律肃清。该将军于十月间应赴围场。著即就近周历查勘。边门外原设各卡伦。是否皆系要隘。抑或相距窎远。查察难周。应如何设法办理。稽查周密。不致仍前偷越影射。再滋弊端。务当悉心妥议。奏明办理。至官兵携带炮手。询系传集八旗善打鸟枪闲散壮丁。入围帮打鹿只。并非雇倩民人。惟既有此项壮丁。娴于技艺。何不将伊等挑取差使。转使无能者坐食钱粮。及至行围时。又传令壮丁前往帮办其故令人不解。著该将军于赴围时留心察看。如果属实。应如何裁汰拔补。并将查办情形据实具奏。将此谕令知之。　　

○大学士两江总督蒋攸铦等奏、酌拟新漕海运章程一、沙船运送漕粮。应照旧给予耗米。一、商船给发水脚等项。仍由外筹给。一、天津通仓。需用经杂各费。应由苏省筹款解交。一、验米交米。仍应专派大员经理。一、佘山应派武职大员驻扎。弹压稽查。一、宜饬沿海水师会哨巡防。一、如有短少霉变及松舱等事。应分别豁免赔补。一、商船奖叙。宜酌量分别。一、商船不准揽带客货。如有自带零星土宜。应查明仍准免税。一、通仓席竹二项。仍请折银购办。一粮米自津运至通仓。宜加慎遮盖。查禁搀水。并令各经纪亲自押送到通交纳。以免霉变而专责成。得旨、前据蒋攸铦等奏称、来年漕务议请将苏州、松江、常州、镇江、太仓等四府一州新漕。俱雇用海船运赴天津。以免贻误当经降旨准行。兹据该督等查照上届章程。间有参酌之处。分别条款具奏。著照所议。务须妥为经理。勿致临时周章。至海船运米到津。届期著军机大臣奏请钦派大臣一二员。前往查验。一切兑收事宜。悉照旧章办理。　　

○调盛京刑部侍郎多山、为盛京工部侍郎。盛京工部侍郎海龄、为盛京刑部侍郎。　　

○调镶白旗汉军副都统左廷桐、为熊岳副都统。镶黄旗蒙古副都统英瑞、为镶白旗汉军副都统。熊岳副都统富永、为镶黄旗蒙古副都统。　　

○以江苏办赈及收养难民出力。予知州李宗显等升叙有差。　　

○癸巳。谕内阁、那彦成奏、筹议来年海运。直隶应办事宜。请量为变通一摺。海运漕粮。由津运通。全在剥船应手。上年于官剥二千五百只外。添雇民船五百只。分拨备用。现又挑除满料船四百数十只。江广所造新船。一时不能运到。自应宽为筹备。著饬令沿河各州县、添雇民船四百数十只。除留备南粮拨用外。余悉留为接剥海运之用以期应手无误。又上年原议、每日起来四万石。嗣因赶运多起。诸费周章。本年沙船满载漕粮。尽一运到津。无须急令回帆。著照原议仍以每日起米四万石为率。按沙船到次先后。挨次验收。俾剥船周而复始。足敷轮转。如沙船同时到津。米数较多。或值阴雨。不能如数起卸。著钦派大臣随时察看情形办理。总期漕粮不虞伤损。商船不致久羁。方为妥善。又雇用民船。原应量加体恤。俾皆踊跃趋事。著准其于照旧每百石给银十一两零外。改给本色米一石一斗五升。在节省耗米项下开销。以资食用。又官剥满料船只。修艌例价。遇有损坏过甚者。不敷办理。自系实在情形。著准其酌量加增。但不得逾三十两之数。以示限制。又豫东漕船。总须于沙船未到以前。全数过关。既免河道拥挤。亦可留回船备用。著各该抚转饬豫东各粮道、早为兑开。一俟冰冸即督押迅速开行。及早起卸。无稍稽延。又沙船进口。前派水师营将弁。分别迎护导引。现在水师裁撤。著准其雇募本处大号渔船二只。交葛沽营、派千总外委四员。兵丁二十名昼夜轮班。于拦江沙内外接护。专派守备一员。总司稽察所需工食薪水。按日于经费项下核实支销。余俱照所议办理。　　

○又谕、那彦成奏、裁汰通省挂名吏役。核实查办完竣所办认真甚属可嘉。直隶大小衙门。挂名吏役过多包差滋扰。苦累闾阎。前经该督奏奉谕旨。酌定应留名数。造立循环卯簿年终报明。该管道府。具报总督衙门查点。余皆革退。不准额外增添。兹据奏、严饬各属、将各该衙门酌留吏役名数。分别造册具结。呈送查核并委道府丞倅分往确切查点。按名写榜。出示悬挂城乡。俾众知晓。现据册报通省革除吏役竟有二万三千九百余名之多。官官相护朋比为奸。尚复成何政体。直隶如此。他省谅亦不免。著通谕直省各督抚。一律饬查。据实裁汰按照那彦成所奏章程办理。傥于查办后。地方官复敢额外私增。或棍豪冒充肆扰。一经查出。即将该地方官严参议处。吏役加等治罪。此系各该督抚必当认真查办之事。要在行之以实。持之以久。毋得视为具文。用副朕厘剔弊端至意。　　

○谕军机大臣等、据那彦成奏称、江苏白粮一项。米质鲜嫩。海洋风信靡常。若贮船时久。恐易发变。查苏松常镇太四府一州白粮。各有专帮。统计祇八万余石为数无多。不若仍由河运。较为妥便等语。白粮为数无多。易致蒸变。该督所奏系为慎重漕粮起见惟前据蒋攸铦等奏、将本年江南首二进回空军船。截留河北。此项白粮能否仍由河运。有无军船受兑。著熟筹妥议据实具奏。将此谕令知之。寻奏、漕粮既归海运。若将白粮改由河运。兑米验米。均多窒碍。现拟选择沙船。将白粮尽先运送。及早抵津似可无虞蒸变。报闻。　　

○甲午。上御勤政殿听政。　　

○谕内阁、据奕奎等奏、西陵礼部司员。往往因期满调京。新缺未补。而现任人员。又有按年按季轮应赴京差使。及因病告假者。以致办公人数不敷。请照东陵奏准成案。添派赞读等官帮办部务等语。著照所请、准其将赞读等官内。娴习礼节、心地明白者。每部拣选一二员。派令学习帮办。期于公务有裨。以昭慎重。　　

○谕军机大臣等、前据刘彬士奏、已劾富阳县典史杨贻增、以杭州府幕友陈仰山、挟嫌主使该府张允垂、摭拾空言。滥行禀揭。当降旨将张允垂解任。交该署抚督同臬司周之琦、提齐人证严讯。迄今已阅五月之久。仅据该署抚于甄别守令摺内奏称、案内人证未齐。骤难讯结。并未将大概情形奏及。此案陈仰山、是否惩恿该府张允垂禀揭。抑系该典史杨贻增、因被参妄行揭控。均应彻底根究。该署抚接奉此旨。迅即催提人证。秉公研讯。务得确情如有托情贿嘱情弊。尤当据实参奏方为不负委任毋再迟延干咎。将此谕令知之。寻奏、讯明杨贻增实系怀疑误控。按例问拟杖一百。徒三年。陈仰山以受封之员。在本郡作幕。张允垂失察徇庇。均有不合。得旨、此案陈仰山讯无借给姚步莱银两情事。惟已得受五品貤封。犹久恋幕席。致滋物议。殊属不合陈仰山所得封典。著即撤销。原任杭州府知府张允垂、讯无轻听诬揭情事。惟失察姚步莱亏空库项。因该家属以垫修仓署具禀。率准议归后任分摊。虽亏项已于交代限内补完。究属违例。张允垂著交部议处。余依议。　　

○以詹事府詹事龚守正、为内阁学士。兼礼部侍郎衔。仍留山东学政任。　　

○修浙江海盐县石塘。并建筑坦水。从署巡抚刘彬士请也。　　

○抚恤琉球国遭风难夷如例。　　

○乙未。上诣绮春园问皇太后安。　　

○谕军机大臣等、御史蒋泰阶奏、酌筹徒阳运河挑工一摺。据称徒阳运河。小挑派丹徒等四县承办。大挑则调派通省中缺分最优之十余州县协挑。大半距工迢远。又值开徵收兑。不能兼顾悉委幕友丁书此辈素未谙习工程。夫头等乘机挟制。昂价居奇。稍不遂意。纷纷鬨散。又有道府委员等百端刁难。恣其需索除由司库领银外。约计各州县赔款。多则万余金。少则七八千金。实皆幕友丁书朦混开销。委员及夫头等讹诈吞蚀。实用到工。不及十之三四。仍易停淤。万一军船由内河出江。临时搁滞关系非轻等语。徒阳运河。为江浙军船经由要路明年除苏松等四府一州。仍由海运外。浙省全帮。仍复取道运河。全在挑穵宽深。俾重运遄行无阻。著陶澍督同藩司梁章钜、蒋应如何委员办工之处。熟筹妥议。并责成该管道府尽心督办。务令工员领银。核实支销。免其赔垫。责以疏浚。俾河流通畅。粮艘得以遄行。又另片奏通州崇明一带沙地。偶然涨出。多为土豪霸占近因争地酿衅。讼案纷起。请饬各州县勘明此等沙滩。无庸纷纷查办等语。此项沙地。坍涨靡常。沙棍乘机霸占。恃强逞凶屡酿巨案。最为该省恶习。著陶澍体察该处情形。应如何息争杜讼之处。据实奏闻。该御史摺片。并著钞寄阅看。将此谕令知之。　　

○又谕、据福绵奏、接鄂山等咨会。押解送犯呵里雅一名进京。由晋行走。妥为护送。其凯撤各路官兵。内有京营东三省官兵。出陕西境后。或由山西经过。一切须及早筹备方免贻误等语。现在解京之逆犯呵里雅、已定由山西行走。著福绵派员护送。并饬沿途州县营汛各带兵役。协同小心押解至凯撤之火器健锐二营、及吉林黑龙江官兵。昨已降旨令该署督于进关时。即分为二百名一起。间四日行走。经过之陕西河南直隶奉天等省。按起应付。该署督等即遵照前旨办理。令各州县将车马轮流递送。无庸由山西行走。将此谕知鄂山、徐炘、并谕福绵知之。　　

○丙申。世宗宪皇帝忌辰。遣官祭泰陵。上诣安佑宫行礼。　　

○谕军机大臣等、前据蒋攸铦等奏、来年新漕。仍行海运盘坝。当经降旨准其海运。惟盘坝一节。彼时即不准行。其军船本系空出。准其暂留河北。以备万有一然之需。朕思海运原非良策。以今年河湖情形而论。本可不行。惟该督等既以河漕不能兼办。意在腾出河身。复以清刷黄之旧。要知清水既能刷黄。焉有不能济运之理朕因蒋攸铦到任后。或别有所见闻。抑河湖另有别情。是以暂从所请。此后并未另有所奏闻。可见伊等所以复筹海运。兼将回空军船截留河北者。意在一行海运。清水即无庸多蓄。高堰可保无虞。明春清水不能敌黄。又恃截留军船。为盘坝之用。总为自卸干系。巧占地步。祇顾目前。于国计并不通盘筹画。试问为国乎。为身乎受国厚恩任用之人。其可不秉天良耶。再此项军船截留河北。水手聚集。弹压匪易。油艌修理。诸多不便。伊等恃有此项军船。转将清水消洩过多。明年必不能敌黄济运。成何事体。总之清水多蓄固可虑。消洩太枯。亦是伊等之咎。前于张井等秋分河湖平稳摺内。批示甚明。来岁新漕。除蓟松常镇太仓。仍行海运外。其余军船。总期照常北渡。即万不得已。亦祇准用本年倒塘灌运之法。并著该督等各秉天良。体察情形。海运如可停止。仍由内河行走。即将前议撤销可也。所有本年江南首二进回空军船。俱著全行及早归次。断不准截留河北。以为盘坝之用。傥明年河道不能通畅。贻误漕运。咎有攸归。朕言出法随。决不宽贷。懔之慎之。将此谕知蒋攸铦、张井、潘锡恩、并谕讷尔经额、陶澍、知之。　　

○礼部尚书松筠等奏、恭修泰陵圣德神功碑楼。现将台面拆出。柱木等工。均有应行修理之处。得旨著仍派王引之、阿尔邦阿、前往敬谨勘估。　　

○吏部奏、候补五品京堂曾燠、因病请假回籍。得旨、曾燠著不准给假。　　

○署陕甘总督鄂山等奏、遵查军兴以来。节次拨解过阿克苏供支军营兵饷银四百万八千六百余两。前准长龄等来咨。五月以前所拨饷项。大营祇收到银二百零二万两零。其余有已由阿克苏转解、尚未运到大营者。亦有尚未解至阿克苏者。兹复飞行口外各城滚运粮台。上紧转运。并咨阿克苏于收到一起饷项。即速解往大营。以备支放仍遵旨妥为筹备。先于借拨陕甘两省藩库银八十万两内。再行酌量拨解。无误要需。报闻。　　

○仓场侍郎百春、因病解任。命山西巡抚福绵、以三品顶带为仓场侍郎。调山东巡抚卢坤、为山西巡抚。以署仓场侍郎琦善、为山东巡抚。吏部左侍郎凯音布、署仓场侍郎。　　

○丁酉。谕内阁、昨因卢坤调补山西巡抚。所遗山东巡抚。已降旨将琦善补授。琦善前在两江总督任内。办理河湖。未能妥协。当即降为二品。开缺来京。姑念河务本伊兼辖。事属因公。其前在山东巡抚任内。办事尚肯认真且年力正壮。是以弃瑕录用。仍授山东巡抚。此系朕为爱惜人才起见。琦善当益知奋勉。加倍小心。于东省吏治民风。实力实心。妥慎经理勉赎前愆。以观后效。　　

○又谕、孙尔准等奏、巡洋兵船。请酌量分别裁改一摺。台湾洋面。今昔情形不同。巡防各船必须因时制宜方资驾驶。据该督等查明、台澎水师各营原存战船内。善字号船只。过于笨重。知方两字号船只。不利深水。均于巡防不甚得力。查有白底艍船驶风折戗。最为灵便。以之追捕可期得手。请酌量分别裁改。自系实在情形。著照所请、将善字号船九只。并知方两字号船三十二只。一并裁汰。照商船白底艍式样另造三十二只。以抵知方两字号船之额。合计台澎各营战船。足敷应用。该督等即饬台湾厂道。将旧船估变。完解司库报拨。雇觅工匠赶紧估计造办。以资配缉。　　

○命部掣押空武举。再停一年。从漕运总督讷尔经额请也。　　

○戊戌。兵部等部议准、直隶总督那彦成奏、顺天府属四路厅捕盗营裁改弁兵、及各州县添设捕役事宜。一、四路捕盗营留存弁兵各三十三员名。同原设马步快役二十名。责令该同知督率巡缉京营交界地面。以佐五城捕务所不及。随时考验勤惰。分别劝惩。一、捕盗营马匹。除奏准存留一百二十二匹外。余全数裁撤。变价报解。一、酌留弁兵。俸饷仍照向例。无闰之年。请拨公费银四十三两五钱八厘。遇闰加增银四两二分四厘。每年红白赏银八十两。一、裁撤弁兵马匹。于奉文日起。统限六月。陆续全撤。一、奏准添设马快。饬令各州县在土著良民内召募足敷。于七月初一日起。给予工食。一、添设马快。岁支工食草料等银。在裁兵饷乾等银内支给。一、裁撤员弁。分别酌补。一、弁兵该管汛内。有盗窃案件。逾限不获。照例参革从之。　　

○安徽巡抚邓廷桢奏、和、无为、二州。因上年被水。缓徵江宁省仓屯米六千六百余石。现动借常平仓谷。碾米二千八百石。先行运解接济兵食报闻。　　

○展缓湖南醴陵、攸、茶陵、三州县带徵上年灾缓南漕银米。　　

○己亥。谕内阁、刑部审讯缎匹库员外郎富瑾被戕一案。提到郭春儿与汪七、质对明确。其于富瑾被戕身死之处。均供实不知情。惟此案以职官被戕。迟至七八月之久。尚未拏获正凶。殊属不成事体。著步军统领顺天府五城迅速一体严拏。务获究办。毋再宕延。　　

○刑部议驳升任协办大学士吉林将军富俊奏、民人孔学名目戕身死一案。请交该将军饬提要证。再行详究。得旨、此案孔学名自戕身死。伤至七处之多。原讯案犯供词。系因孔学名向王立索取存寄钱文。王立无钱求缓。孔学名亦未逼讨。随即走回是当时并无争斗忿迫情形。何以回窰后遽尔轻生。情节本属支离。迨经尸子孔保成来京控告交该将军审讯。即应提同案犯、及同炕睡宿各要证详究致死根由。乃调尸棺开检。因皮肉消化。无从检验。仅凭原详与王立等供词。仍照原拟奏结。现经刑部详核原验尸伤。心坎刀伤一处。肚腹左右相连六处。内一处肠污流出。纵使自戕。不应伤痕多至七处。且两臂膊仅右手腕发软。亦与心坎一伤情形不符。其同炕睡宿之高大武供内。有天亮时经钟士德叫醒。告知孔学名被刀扎伤。又黄文彩供内。有五更时见屋门已开各情节。何以原讯时不逐细究明。是种种疑窦多端。必应彻底研究。以成信谳。著新任将军博启图、将刑部指驳之处。即饬提要证钟士德、刘崇功、及应讯案内紧要犯证。详加推鞫。务期无枉无纵。按律定拟具奏。　　

○乌什办事大臣多贵奏、乌什屯工回户。岁徵大麦。前经奏准于回户内。仍徵三百石。余皆改徵小麦。查屯工每名种地二十亩。地广力单。究不能如回粮之纯净。请嗣后将回户应交大麦。亦改徵小麦。屯工应交小麦。改徵大麦。并令屯工以小麦地与回户易种交纳。得旨、依议。妥为办理。　　

○库车办事大臣那彦宝等奏、库车沙雅尔各回户。上年本年额徵粮石。已蒙豁免。明岁官兵口粮。请采买小麦三千石。大麦五百石。以备支放。从之。　　

○庚子。谕内阁、给事中李远烈奏、各省州县营汛。怠玩废弛请饬力加整顿一摺。虽系风闻。所奏甚是。直省州县营伍。设立兵捕塘铺。原所以盘诘奸宄绥靖地方。不但饷鞘罪犯起解。藉以防护即行旅往来。亦资其捍卫。若如该给事中所奏。凡遇饷鞘及解犯过境。并不按例派拨兵役护送。车辆人夫。多不足数。罪犯俱在木笼外散行。赭衣刑具。强半朽坏。塘汛兵役。并不在值甚至并无兵役协解。私将解文付给雇夫。带投下站。种种情弊。懈弛已极。近来每有遗失饷鞘、疏脱罪囚之案。未必不由于此。著各督抚严饬所属。力加振作。如有前项情弊。即行严参惩办。傥解员有折车折夫情事。扶同徇隐。查察得实。一并附参。其烟墩戍楼。有应行修葺者。亦饬迅速勘办。务令斥堠相望。一律严整。以重差务而靖闾阎。　　

○辛丑。上诣绮春园问皇太后安。　　

○遣官祭贤良祠。　　

○谕内阁、朕此次恭谒东陵。礼毕。至孝穆皇后奉安处。亲行视奠。启銮后。著派定亲王奕绍、大学士托津、协办大学士尚书卢荫溥、都统赛冲阿、留京办事。　　

○又谕、蕴端多尔济奏、吁恳本年九月内由库伦起程。来京瞻觐。蕴端多尔济、自本年六月患病。迄今尚未就痊。朕心深为注念。兹届年班。若照例于十月内起程。彼时口外天气已寒。著加恩令其驰驿。于九月下旬。由库伦来京瞻觐。伊起程后。库伦办事大臣印信。著交乐善护理。　　

○护山东巡抚贺长龄奏、拏获假充王府差官恐吓知县之棍徒。请解京审办。得旨、所奏甚是。此等情事。断不可隐瞒。虚实俱应究办。所谓小惩大诫。杜渐防微之意也。又谕、此案克昇额、因东阿县民张连稳来京。欲控免差徭。恐难准理。辄与李祥商谋。假充王府差官。同往东阿。面见县官。捏称系汉军旗人。奉王府差令该县免派鞘车。如不应允。即回王府禀明参奏。当经该县究出假冒情弊。即行拏获。其同夥之张连稳等、已闻信逃逸。并据该犯供称、伊本名赵成恩。系大兴民人与惇亲王府太监杨进喜素识。常至王府。帮同餧马。改名克昇额。李祥系直隶臧家桥人。与伊素好。因张连稳许其酬谢。是以商谋同往。临行时有王府太监张连喜、因杨进喜先期逃走。闻在山东陵县境内。嘱伊顺道查访等语。该犯等行踪诡秘。尚恐另有为匪不法别情。现据该护抚将克昇额委员解京。著交刑部严行审究。务得确情。惇亲王府太监张连喜、著拏交刑部。一并审讯。其在逃之张连稳、李祥、及先期逃走之太监杨进喜、著直隶山东各督抚、步军统领顺天府五城、一体迅速严拏务获。归案审办。　　

○署喀喇沙尔办事大臣常格奏、喀喇沙尔军台卡伦屯工磨房等处。岁需拨补倒缺马匹。向系先期赴伊犁请领补额。明岁应领马一百五十匹。查前有索伦吉林官兵。交到疲乏驼马。其堪用者。派拨官兵雇觅蒙古牧放。现在实存马五百一十八匹。驼六十八只。已酌拨马一百五十匹。抵补明岁军台等处额缺。以免远赴伊犁请领。驼只拨交粮台委员驮运军粮。其余马匹即交城守营官厂牧放。报可。　　

○又奏、前因运粮驼只。夏令歇厂。经买造车辆。雇觅人夫挽运。兹值秋令。前项驼只。俱已出厂。业将人夫小车停止。以节糜费。报闻。
  </div>
  <div class="pagination">
   <a href="清实录道光朝实录_page226.html">
    上一页
   </a>
   <span>
    ...
   </span>
   <a href="清实录道光朝实录_page222.html">
    222
   </a>
   <a href="清实录道光朝实录_page223.html">
    223
   </a>
   <a href="清实录道光朝实录_page224.html">
    224
   </a>
   <a href="清实录道光朝实录_page225.html">
    225
   </a>
   <a href="清实录道光朝实录_page226.html">
    226
   </a>
   <span class="current-page">
    227
   </span>
   <a href="清实录道光朝实录_page228.html">
    228
   </a>
   <a href="清实录道光朝实录_page229.html">
    229
   </a>
   <a href="清实录道光朝实录_page230.html">
    230
   </a>
   <a href="清实录道光朝实录_page231.html">
    231
   </a>
   <a href="清实录道光朝实录_page232.html">
    232
   </a>
   <span>
    ...
   </span>
   <a href="清实录道光朝实录_page228.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
