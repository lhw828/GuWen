<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 462 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 462 页/共 1316 页</h1>
    <div class="content">
○缓徵安徽太和、颍上、阜阳、涡阳、四县。暨长淮卫被水被旱民屯粮赋。现月　　

○科尔沁亲王巴宝多尔济等四人。乌珠穆沁亲王阿勒坦呼雅克图一人。喀喇沁郡王和硕额驸旺都特那木济勒等三人。喀尔喀车臣汗车林多尔济等十一人。巴林郡王额尔齐木巴雅尔一人。敖汗郡王察克都尔札布等三人。苏呢特郡王绰克苏伦等二人。阿巴噶郡王刚噶尔伦布等二人。浩齐特郡王喇特那巴咱尔一人。翁牛特贝勒德木楚克苏咙一人。阿巴哈那尔贝勒达木定札布等二人。茂明安贝勒额外侍郎格楚克一人。札鲁特镇国公达瓦甯保一人。阿拉善镇国公阿玉尔札那一人。郭尔罗斯辅国公图布乌勒济图一人。于养心门内瞻觐。内记注　　

○辛卯。国子监恭进已故知县王筠等所著毛诗重言诸书。得旨留。　　

○以攻剿台湾中北两路化番出力。予守备陶麟徵以游击升用。并赏给巴图鲁名号。予阵亡游击张国理祭葬世职加等。随手　　

○予积劳病故留闽补用副将余德昌如总兵军营立功病故例荫恤加等。台湾军营积劳病故云南补用总兵李嘉谷等优恤。随手　　

○壬辰。豁免山西阳城、介休、闻喜、绛、四县因灾未完税租。摺包　　

○癸巳。孝和睿皇后忌辰。遣官祭昌西陵。照录　　

○谕内阁。吏部奏、酌拟河工出力人员从优准奖。并豫防流弊一摺。前因河南郑州河工关系甚钜。出力员弁。准其从优保奖。破格施恩。兹据该部奏称、比照山东河工章程。准其于工竣后。将异常勤奋及其次出力者。分别奏保。其调委各员。若非奏咨有案。不准滥行保奖。所拟尚属详慎。著依议行。至河工奏奖之案。往往于堵筑告成时。列保多员。偶有失事。仅止参劾一二。赏重罚轻。何以示儆。著李鸿藻、李鹤年、倪文蔚、查照该部所议各节。核实办理。俾在工人员。知立法至为严密。奖叙非可幸邀。庶几大工速蒇。帑不虚糜。其山东各工。并著张曜一体遵照办理。现月　　

○先是尚书翁同和、潘祖荫、以黄河南决。条议速筹堵塞。并设法补救。具奏。谕饬两江总督曾国荃核覆。至是奏称。侍家隖至朦胧。均系民田庐舍。其自侍家隖入旧黄河身。过云梯关。至大通口。地势北高。于就下之性。殊不相宜。现别筹疏浚下河。导使入海。业估工兴办。得旨、据奏挑浚下河入海之路。尚属明晰。此外干支各河。仍著接续勘办。总期水多去路。保全完善之区。是为至要。　　

○先是侍郎徐郙奏、筹议黄河全局。谕饬曾国荃核覆。至是奏称、旧黄堤地势高仰。路远费繁。诚不易辟。辟之亦恐未必有效。至请挑天然引河。张福口引河与碎石河毗连。向虑张福口河底太高。挑不得法。且恐沂泗倒灌。又顺清河筑坝。水深溜急。不易施工。今勘得张福口河底。虽北高南低加工深挑。尚可配平。顺清河虽水深溜急。亦可设法堵筑。又另勘得陈家集窑头地方。可开引河。上接张福口。下达吴城七堡。与碎石功用同而施工较易。现已开工兴挑。得旨、即著该督等严饬承办各员。认真挑浚。务于春汛前克期蒇事。以资宣洩。摺包　　

○两广总督张之洞奏、请开除广东铁禁。变通章程。准其择便运售。并暂免厘税。从之。　　

○又奏、派员查悉南洋各岛华民商务。拟于小吕宋先设总领事。请饬总理各国事务衙门与日使妥商。催令该国速发凭照。一面咨会出使大臣。促其外部速办。下所司议。摺包　　

○署黑龙江将军恭镗奏、遵旨暂理齐字营练兵事宜。并挑选兵丹一千五百名。入伍训练。报闻。　　

○摺包　　

○予广西勘界病故委员副将李定胜、补用知州陈子廉、监生罗正谊、如军营瘴故例荫恤加等。随手　　

○蠲缓湖南安乡、武陵、桃源、沅江、龙阳、益阳、临湘、华容、澧、巴陵、湘阴、十一州县暨岳州卫被灾民屯漕粮芦课有差。现月　　

○甲午。孝德显皇后忌辰。遣官祭定陵。　　

○钦奉慈禧端佑康颐昭豫庄诚皇太后懿旨。本日据醇亲王奕譞等、及户部奏、收到锡纶咨文。内均有职官呈控侵冒军饷等事。钞录原呈呈览各摺片。览奏殊堪诧异。马瑞麟呈控统带马亮。纵令陈宗胜轰毙人命、及马亮、邓增等捏造欠款。侵吞军饷。并牵涉大员废弛营务各节。所控案情重大。虚实亟应彻底根究。色楞额甫经赴任。无所用其回护。著会同刘锦棠确切查明。据实具奏。毋稍徇隐。至马瑞麟于锡纶公文内擅附呈词。实属胆大妄为。即所讦非虚。亦应治以应得之罪。著色楞额等一并查究。按律惩办。原呈均著钞给阅看。将此各谕令知之。现月　　

○乙未。以神灵显应。颁北运河河西务汛河神庙扁额。曰流安岁稔。现月　　

○盛京将军庆裕奏、每年出派城守尉、协领、防守尉、前往东边统巡。不敷差委。请将候补协领一体轮派。得旨、该处城守尉协领等官。足敷轮派。所请添派候补协领之处。著毋庸议。摺包　　

○吉林将军希元奏、请将吉林分巡道作为冲繁疲难兼四要缺。下部议。摺包　　

○以沁河合龙。赏河南彰卫怀道曹秉哲花翎。随手　　

○以正学纯行。足式乡闾。赏前直隶枣强县知县方宗诚五品卿衔。从安徽学政贵恒请也。现月　　

○以诈索银两。革守备萧万清职。发往军台效力赎罪。　　

○蠲缓直隶大城、霸、静海、文安、东安、天津、六州县灾歉地亩额租粮银。现月　　

○缓徵吉林宾州厅暨甯古塔等处被灾村庄租赋银谷。摺包丙申。大学士阎敬铭因病乞休。予展假三月。现月　　

○丁酉。以祥霙渥沛。上诣大高殿报谢行礼。　　

○遣惇亲王奕誴诣时应宫。贝勒载漪诣昭显庙。贝勒载滢诣宣仁庙。贝勒载澍诣凝和庙拈香。现月　　

○以神灵显应。颁河南汝甯府城隍庙扁额。曰功存垂瓠。考城县城隍庙扁额。曰谷城保障。沈邱县城隍庙扁额。曰寝城绥佑。汲县城隍庙扁额。曰延津显卫。遂平县城隍庙扁额。曰绩懋吴房。长葛县城隍庙扁额。曰泽敷长社。临漳县城隍庙扁额。曰邺中佑顺。遂平县白龙神庙扁额。曰灈阳底绩。长葛县黑龙神庙扁额。曰洧泽通灵。临漳县漳河神庙扁额。曰金渠永佑。现月　　

○谕内阁、倪文蔚奏、特参庸劣不职各员一摺。河南署淅川厅同知候补直隶州知州承印、信任丁役。物议纷然。卢氏县知县梅自修、听断不明。信用宵小。候补同知恩奎、昏懦贪庸。不堪造就。怀庆府训导孟峋、品学平常。心地残忍。署舞阳县教谕王杰、嗜利营私。难胜士表。署舞阳县典史童树、好与民事。不甚安详。均著即行革职。汝州州同孙麟育、行止卑鄙。扰累地方。候补通判瑞元、制行有亏。负惭伦理。均著革职。永不叙用。扶沟县知县沈祖煌、才质平庸。难膺民社。著以府经历县丞降补。洧川县知县董国良、办事颟顸。不知振作。叶县知县刘际唐、精力颓唐。公事竭蹶。新野县知县马阶平。绌于听讼。舆论未孚。均著以教职归部铨选。光州州判闵赅曾、年力就衰。声名亦劣。淅川厅照磨张绳勋、才本平庸、已就衰迈。均著勒令休致。唐县知县普润、体弱多病。不能耐劳。著开缺留省察看。以肃官方。现

月

　　

○又谕、前据御史牟荫乔、刘纶襄奏、山东荣城县境内。轮船失事。知县信任劣绅。扰害地方各一摺。复据都察院奏、编修谢隽杭等呈控恶绅串通知县。捏词请兵。逼毙多命等情。先后谕令张曜确查覆奏。兹据奏称、保大轮船失事时。沿海村民乘危捞抢。该县知县李文炳前往勘验。饬武举于廷诰帮同弹压。村民抗拒。将于廷诰殴伤。并伤毙乡勇。逼令李文炳出具印结息事。经道员盛宣怀、提督孙金彪、带营查办。该村民仍不交犯缴赃。相持两日。始饬该县带同勇役。进大西庄等三村摉赃。将滋事首从人犯。带回研讯。分别取保。解省审办。并无开炮轰击。骚扰毙命情事各等语。此案提督孙金彪、道员盛宣怀、被参纵勇扰民各节。据查明并无其事。承审各员。亦无妄拏拷问等情。即著毋庸置议。荣城县知县李文炳于村民聚众时。未能详晰开导。辄行给予息事印结。实属庸懦无能。著即行革职。武举于廷诰、虽无率众害民情事。惟平日声名甚劣。著即行斥革。以示惩儆。现月　　

○谕军机大臣等、张曜奏、荣城县地方海船触礁。村民捞抢滋事。逼官出结之附生李春浦等。潜赴京城。请饬查传等语。生员李云楼即李春浦著顺天府、五城御史、查明迅传到案。递解山东。归案办理。原片均著摘钞。给与阅看。将此各谕令知之。现月　　

○直隶总督李鸿章等奏、已革盐运使洪汝奎遗爱在民。请将事迹宣付国史馆。列入循吏传。得旨、洪汝奎获咎较重。且系未经开复人员。所请著毋庸议。摺包　　

○山东巡抚张曜奏、荣城县镆金□那岛。有沙船失事。被抢。已饬登州府督同该县知县。查拏抢犯。追起赃物。提府讯供。按律惩办。得旨、即著饬属拏犯追赃。按律惩办。摺包　　

○署黑龙江将军恭镗奏、遵查呼兰中行镇兴隆堡各厘局。徵收大小货车。暨仿照奉天章程。办理斗秤厘税。均无滋扰情弊。报闻。摺包　　

○以福建厦门火药库不戒于火。水师提督彭楚汉、补用副将许振湘、交部议处。予轰毙之参将易镜海、兵丁刘再兴等。赏恤如例。随手　　

○予河南办赈积劳病故通判沈宣昭荫恤加等。随手　　

○喀尔喀多罗贝勒堆固尔苏咙等五人。青海札萨克固山贝子棍楚克拉旺丹忠一人。察哈尔札萨克头等台吉阿拉布齐等五人。于神武门外瞻觐。内注戊戌。钦奉慈禧端佑康颐昭豫庄诚皇太后懿旨。大学士管理户部事务阎敬铭、协办大学士户部尚书福锟、户部尚书翁同和、户部左侍郎嵩申、孙诒经吏部右侍郎前户部右侍郎景善、兵部右侍郎前户部右侍郎孙家鼐、均著加恩开复革职留任处分。现月　　

○山东巡抚张曜奏、拟将广武泰兴左营。先行裁撤。以节饷需。其嵩武军抽调驻守河南。仍由山东给饷。请即饬部指拨。下户部议。摺包　　

○署伊犁将军锡纶奏、伊犁旗队。额设印房粮饷驼马营务档房等处主事笔帖式各缺。拟由各营即补佐领、防御骁骑校、择其通晓文义。当差勤慎者。先行拟补数缺。下部议。摺包　　

○己亥。以恭修玉牒出力。予提调官内阁侍读学士寿荫以三品京堂遇缺题奏。并赏花翎。纂修官宗人府理事官奎郁以四五品京堂补用。余升叙加衔有差。现月　　

○以遗爱在民。予故直隶布政使钱鼎铭、清河道陈鼐、附祀大学士曾国藩保定专祠。从直隶总督李鸿章请也。摺包　　

○予直隶海防军营积劳病故记名提督吴兆有等优恤。随手庚子。谕内阁、本年河南郑工决口。黄流入淮。安徽滨淮各州县。猝被水灾。业经降旨加恩。截留河运漕粮。俾资赈济。并准陈彝所请。分别剔徵缓徵钱漕。藉纾民力。灾黎谅可不至失所。第念皖北被灾各属。农田积水未消。尚难播种。来春青黄不接。为日方长。饥民嗷嗷待哺。何以为生。深宫廑念。寝馈难安。允宜特发帑金。以资接济。著再加恩于该省节年漕折项下。拨银五万两。芜湖关常税项下。拨银五万两。以备来年春赈之用。即著陈彝照数提支。督饬印委各员。查明各属被灾轻重情形。分别散放。准其作正开销。务期核实经理。毋任稍有弊混。用副轸念民艰。有加无已至意。现月　　

○署河东河道总督李鹤年奏、试办湘漕。请拨十四年运河另案工需银两。得旨、湖南采进米石。已据卞宝第奏、改由海道起运矣。所请著毋庸议。摺包　　

○辛丑。谕军机大臣等、李鹤年、倪文蔚奏、筹议诹吉开工情形一摺。河工办法关系綦重。全在该署河督等察看情形妥慎定议。朝廷不为遥制。据奏现照绍諴所议。先从挑水坝做起。俟进占百余丈后。三路进堵。逐节进厢等语。即著李鸿藻会同李鹤年、倪文蔚、督饬在工各员。认真办理。此次开工日期。逾久始定。务当迅催赶办。以速补迟。李鹤年身任河督。尤属责无旁贷。毋再迁延干咎。办工以料为第一义。著倪文蔚严饬地方各官。尽力采办。源源接济。并督察收料各员。随到随收。傥敢耽延抑勒。即著从严参办。另片奏、办料州县。分别奖励惩儆等语。郑州知州马玉麟、禹州知州李树基、杞县知县张薇、荥阳县知县李树藩、均著交部从优议叙。署洛阳县知县康乃猷、郏县知县马阶平、汜水县知县冯尔炽、淇县知县吉元、署夏邑县知县张鉴堂、署虞城县知县李锡朋、许州知州方胙勋、署祥符县知县朱升吉、均著摘去顶戴。以示劝惩。将此由五百里各谕令知之。现月　　

○壬寅。上奉慈禧端佑康颐昭豫庄诚皇太后安。幸醇亲王邸第视疾。内注　　

○云南巡抚谭钧培奏、石屏建水地震成灾。业经筹款赈恤。得旨、览奏情形。殊深悯恻。该处罹此奇灾。该抚务当督饬属员。加意妥为抚恤。毋使一夫失所。摺包　　

○科尔沁亲王那兰格哷勒一人。于神武门外瞻觐。内注　　
</div>
    <div class="pagination">
<a href="清实录光绪朝实录_page461.html">上一页</a><span>...</span><a href="清实录光绪朝实录_page457.html">457</a><a href="清实录光绪朝实录_page458.html">458</a><a href="清实录光绪朝实录_page459.html">459</a><a href="清实录光绪朝实录_page460.html">460</a><a href="清实录光绪朝实录_page461.html">461</a><span class="current-page">462</span><a href="清实录光绪朝实录_page463.html">463</a><a href="清实录光绪朝实录_page464.html">464</a><a href="清实录光绪朝实录_page465.html">465</a><a href="清实录光绪朝实录_page466.html">466</a><a href="清实录光绪朝实录_page467.html">467</a><span>...</span><a href="清实录光绪朝实录_page463.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
