<!DOCTYPE html>
<html>
 <head>
  <meta charset="utf-8"/>
  <title>
   尚史 - 第 35 页/共 91 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   尚史 - 第 35 页/共 91 页
  </h1>
  <div class="content">
   晏子晏子臣于荘公公不说饮酒召晏子晏子至公令乐人奏歌曰已哉已哉寡人不能说也尔何来为三奏然后知其为己也遂起北面坐地公曰曷为坐地对曰婴将与君讼婴闻之众而无义彊而无礼好勇而恶贤者祸必及其身公之谓矣遂趋而归徒行而东耕于海滨晏子荘公问晏子曰威当世而服天下时邪对曰行也曰何行曰爱邦国之民者能服境外之不善重士民之死力者能禁暴国之邪逆聴赁贤者能威诸安仁义而乐利世者能服天下公不用晏子退而穷处朞年而身及祸晏子荘公阖门而图莒国人以为有乱也皆操兵立于闾公召睢休相曰若何对曰诚无乱而国以为有则仁人不存请令于国言晏子之在也公令于国孰谓国有乱者晏子在焉然后皆散兵而归
　　六年【襄二十五年】崔杼弑公婴立于崔氏之门外其人曰死乎曰独吾君也乎哉吾死也曰行乎曰吾罪也乎哉吾亡也曰归乎曰君死安归君民者岂以陵民社稷是主君臣者岂为其口实社稷是养故君为社稷死则死之为社稷亡则亡之若为己死而为己亡非其私防谁敢任之且人有君而弑之吾焉得死之而焉得亡之将庸何归门启而入枕尸股而哭兴三踊而出人谓崔杼必杀之杼曰民之望也舍之得民杼立公弟杵臼而相之是为景公庆封为左相盟国人于大宫曰所不与崔庆者婴仰天叹曰婴所不为忠于君利社稷者是与有如上帝乃防
　　说苑晏子治东阿三年景公召而数之曰子治东阿而乱将加大诛于子对曰臣请改道易行而治东阿三年不治臣请死之许之明年上计公迎而贺之曰甚善矣子之治东阿也对曰前臣之治东阿也属托不行货赂不至陂池之鱼以利贫民当此之时民无饥者而君反以罪臣今臣之治东阿也属托行货赂至并防赋敛仓库少内便事左右陂池之鱼入于权家当此之时饥者过半君乃反迎而贺臣愿乞骸骨避贤者之路公知婴贤任以国政三年而齐大兴晏子同　按晏子事灵荘已为名大夫不应治东阿而景公始知其贤也又襄二十五年景公即位崔庆当国三年崔庆灭亡栾髙柄政至襄二十九年晏子遂致邑与政以避其难然则所谓景公任以国政三年而齐大兴亦当在栾高既败之后耳
　　景公三年【襄二十八年】庆封与庆舍【封之子】政将谋公孙灶公孙虿【灶栾子雅虿髙子尾皆惠公孙】使析归父告婴婴辞既而栾髙陈鲍之徒杀庆舍庆封奔鲁与婴殿其鄙六十弗受公孙虿曰富人之所欲也何独弗欲对曰庆氏之邑足欲故亡吾邑不足欲也益之以殿乃足欲足欲亡无日矣在外不得宰吾一邑不受殿非恶富也恐失富也且夫富如布帛之有幅焉为之制度使无迁也夫民生厚而用利于是乎正徳以幅之使无黜嫚谓之幅利利过则为败吾不敢贪多所谓幅也四年【襄二十九年】吴公子札来聘说婴婴因陈无宇遂纳政与邑八年【昭二年】晋少姜卒明年公使婴请继室于晋既成昏婴受礼羊舌肹从之宴相与语羊舌肹曰齐其何如婴曰此季世也吾弗知齐其为陈氏矣公弃其民而归于陈氏齐旧四量豆区釜钟四升为豆各自其四以登于釜釜十则钟陈氏三量皆登一焉【谓以五升为豆五豆为区五区为釜】钟乃大矣以家量贷而以公量收之山木如市【如往也】弗加于山鱼盐蜃蛤弗加于海民参其力二入于公而以衣食其一公聚朽蠧而三老冻馁国之诸市屦贱踊贵民人痛疾而或燠休之其爱之如父母归之如流水欲无获民将焉辟之箕伯直柄虞遂伯戱【四人皆舜后陈氏之先】其相胡公大姬已在齐矣【言其先祖神已共在齐】初公欲更婴之宅曰子之宅近市湫隘嚣尘不可以居请更诸爽垲者辞曰君之先臣容焉臣不足以嗣之于臣侈矣且小人近市朝夕得所求小人之利焉敢烦里旅公笑曰子近市识贵贱乎对曰既利之敢不识乎公曰何贵何贱于是景公烦于刑有鬻踊者故对曰踊贵屦贱公为是省于刑及婴如晋公更其宅反则成矣既拜乃毁之而为里室皆如其旧则使宅人反之且谚曰非宅是卜唯邻是卜二三子先卜邻矣违卜不祥君子不犯非礼小人不犯不祥古之制也吾敢违诸乎卒复其旧宅公弗许因陈无宇以请乃许之
　　韩诗外传晏子聘鲁上堂则趋授玉则跪子贡怪之问孔子曰晏子知礼乎上堂则趋授玉则跪何也孔子曰其有方矣我将问焉晏子至孔子问之晏子曰夫上堂之礼君行一臣行二今君行疾臣敢不趋今君之授币也卑臣敢不跪孔子曰善礼中又有礼韩非子晏子聘鲁哀公问曰语曰莫三人而迷今寡人与一国虑之鲁不免于乱何也对曰所谓莫三人而迷者一人失之二人得之三人足以为众矣今鲁之羣臣以千百数一言于季氏之私人数非不众所言者一人也安得三哉晏子同而异说苑晏子使吴吴王曰吾闻齐君盖贼以慢野以暴吾子容焉何甚也晏子逡巡而对曰臣闻之精事不通麤事不能者必劳大事不得小事不为者必贫大者不能致人小者不能至人之门者必困此臣之所以任也如臣岂能以道食人者哉晏子出王笑曰吾讥晏子也犹倮而訾高橛者说苑晏子使于楚楚王进橘置削晏子不剖而食之楚王曰橘当去剖对曰臣闻之赐人主前者桃不削橘柚不剖今万乗无教臣不敢剖非不知也韩诗外传晏子南使楚左右曰晏子天下之辩士也王可与晏子坐使有司束人过王王问之使言齐人善盗是宜可以困之王曰善晏子至与之坐图国之急务辨当世之得失再举再穷王黙然无以续语居有间束徒以过之王曰何为者对曰是齐人善盗束而诣吏王欣然大笑曰齐固善盗乎晏子曰然王不见夫江南之树乎名橘树之江北则化为枳何则地土使然尔夫子处齐俨有伯夷之廉今居楚而善盗意土地之化使然尔晏子同　使鲁及吴楚事经传无之
　　十月公孙灶卒司马灶【齐大夫】见婴曰又丧子雅矣婴曰惜也子旗【灶子栾施】不免殆哉姜族弱矣而妫将始昌二惠【公孙灶公孙虿并惠公孙故曰二惠】竞爽犹可又弱一个焉姜其危哉说苑齐侯问于晏子曰当今诸侯孰危对曰莒其亡乎地侵于齐货竭于晋是以亡也晏子畧同
　　十六年【昭六年】公如晋请伐北燕晋许之遂伐北燕将纳简公【简公北燕伯三年出奔齐】婴曰不入燕有君矣民不贰吾君贿左右謟谀作大事不以信未尝可也果不克而还十六年【昭十年】陈鲍伐栾髙氏高彊【虿子子良】曰先得公陈鲍焉往遂伐虎门婴端委立于虎门之外四族召之无所往其徒曰助陈鲍乎曰何善焉助栾髙乎曰庸愈乎然则归乎曰君伐焉归公召之而后入五月栾髙败栾施髙彊奔鲁陈鲍分其室婴谓陈无宇曰必致诸公让徳之主也让之谓懿徳凡有血气皆有争心故利不可强思义为愈义利之本也蕰利生孽姑使无蕰乎可以滋长二十六年【昭二十年】公疥【疥当作痎】遂痁期而不瘳诸侯之賔问疾者多在梁邱据与裔欵言于公曰吾事神丰于先君有加矣今君疾病为诸侯忧是祝史之罪也盍诛于祝固史嚚以辞宾公说告婴婴曰日宋之盟屈建问范防之徳于赵武武曰夫子之家事治言于晋国竭情无私其祝史祭祀陈信不愧其家事无猜其祝史不祈建以语康王康王曰神人无怨宜夫子之光辅五君以为诸侯主也公曰据与欵谓寡人能事神故欲诛于祝史子称是语何故对曰若有徳之君外内不废上下无怨动无违事其祝史荐信无愧心矣是以神用飨国受其福祝史与焉其所以蕃祉老夀者为信君使也其言忠信于神其适遇淫君外内颇邪上下怨疾动作辟违从欲厌私髙台深池撞钟舞女斩刈民力输掠其众以成其违不恤后人神怒民痛无悛于心其祝使荐信是言罪也其葢失数美是矫诬也进退无辞则虚以求媚是以神不飨其国以祸之祝史与焉所以夭昏孤疾者为暴君使也其言僣嫚于神公曰然则若之何对曰不可为也山林之木衡鹿守之泽之萑蒲舟鲛守之薮之薪蒸虞侯守之海之盐蜃祈望守之【衡鹿舟鲛虞祈望皆官名】县鄙之人入从其政偪介之闗暴征其私承嗣大夫强易其贿布常无艺徴敛无度宫室日更淫乐不违内宠之妾肆夺于市外宠之臣僭令于鄙私欲养求不给则应民人若病夫妇皆诅祝有益也诅亦有损聊摄【齐西界】以东姑尤【齐东界】以西其为人也多矣虽其善祝岂能胜亿兆人之诅君若欲诛于祝史脩徳而后可公说晏子裔款作防谴祝固史嚚作史固祝佗说苑齐大旱公召羣臣曰天不雨久矣吾使卜之祟在髙山广水欲少赋敛以祠灵山何如晏子进曰不可夫灵山固以石为身以草木为发不雨髪将焦身将热彼独不欲雨乎曰祠河伯可乎曰不可夫河伯以水为国以鱼鼈为民不雨国将亡民将灭彼独不欲雨乎曰为之奈何曰君诚避宫殿暴露与灵山河伯共忧其幸而雨乎公出野暴露三日果大雨
　　公至自田婴侍于遄台梁邱据驰而造焉公曰唯据与我和夫婴对曰据亦同也焉得为和公曰和与同异乎对曰异和如羮焉水火醯醢盐梅以烹鱼肉燀之以薪宰夫和之齐之以味济其不及以泄其过君子食之以平其心君臣亦然君所谓可而有否焉臣献其否以成其可君所谓否而有可焉臣献其可以去其否是以政平而不干民无争心故诗曰亦有和羮既戒既平鬷嘏无言时靡有争先王之济五味和五声也以平其心成其政也声亦如味一气二体三类四物五声六律七音八风九歌以相成也清浊小大短长疾徐哀乐刚柔迟速高下出入周疏以相济也君子聴之以平其心心平徳和故诗曰徳音不瑕今据不然君所谓可据亦曰可君所谓否据亦曰否若以水济水谁能食之若琴瑟之専一谁能聴之同之不可也如是
　　韩诗外传景公出田十有七日而不反晏子乗而往比至衣冠不正公见而怪之曰夫子何遽乎得无有急乎对曰然有急国人皆以君为恶民好禽臣闻之鱼鼈就干浅故得于钓网禽兽下都泽故得于田猎今君出田十有七日而不反不亦过乎公曰不然为宾客莫应待耶则行人子牛在为宗庙不血食耶则祝人大宰在为狱不中耶则大理子防在为国家有余不足邪则巫贤在寡人有四子犹有四肢也而得代焉对曰然人心有四肢而得代焉则善矣今四肢无心十有七日不死乎说苑景公猎休坐地而食晏子后至灭葭而席公曰寡人自以坐地二三子将坐地吾子独搴草而坐何也对曰婴闻之唯防与狱坐于地今不敢以丧狱之事侍于君矣说苑景公出猎上山见虎下泽见虵归召晏子问之曰寡人出猎上山见虎下泽见虵殆所谓不祥也晏子曰国有三不祥是不与焉夫有贤而不知知而不用用而不任所谓不祥也山虎之室也泽虵之穴也如虎之室如虵之穴而见之曷为不祥也晏子同
　　公饮酒乐公曰古而无死其乐若何婴对曰古而无死则古之乐也君何得焉昔爽鸠氏【少皥氏之司冦】始居此地季萴【虞夏诸侯】因之有逢伯陵【殷诸侯姜姓】因之蒲姑氏【殷周之间诸侯】因之而后太公因之古若无死爽鸠氏之乐非君所愿也
　　韩诗外传景公游于牛山之上而北望齐曰美哉国乎郁郁泰山使古而无死者则寡人将去此而何之俯而泣沾襟国子髙子曰然臣赖君之赐疏食恶肉可得而食驽马柴车可得而乗且犹不欲死况君乎俯泣晏子曰乐哉今日婴之逰也见怯君一而谀臣二使古而无死者则大公至今犹存吾君方将被簑笠而立乎畎畆之中惟事之恤何暇念死乎公慙举觞自罚因罚二臣晏子同列子作史孔梁邱据
　　三十二年【昭二十六年】齐有彗星公使禳之婴曰无益也只取诬焉天道不谄不贰其命若之何禳之且天之有彗也以除秽也君无秽德又何禳焉若徳之秽禳之何损诗曰惟此文王小心翼翼昭事上帝聿怀多福厥徳不囘以受方国君无违德方国将至何患于彗诗曰我无所监夏后及商用乱之故民卒流亡【逸诗也】若徳囘乱民将流亡祝史之为无能补也公説乃止公与婴坐于路寝公叹曰美哉室其谁有此乎婴曰敢问何谓也公曰吾以为在徳对曰如君之言其陈氏乎陈氏虽无大德而有施于民豆区釜钟之数其取之公也薄其施之民也厚公厚敛焉陈氏厚施焉民归之矣诗曰虽无徳与女式歌且舞陈氏之施民歌舞之矣后世若少惰陈氏而不亡则国其国也已公曰善哉是可若何对曰唯礼可以己之在礼家施不及国民不迁农不移工贾不变士不滥官不淊大夫不収公利公曰善哉吾今而后知礼之可以为国也对曰礼之可以为国也久矣与天地并君令臣共父慈子孝兄爱弟敬夫和妻柔姑慈妇聴礼也公曰善哉寡人今而后闻此礼之上也对曰先王所禀于天地以其为民也是以先王上之【左传】
　　孔丛子夫子适齐晏子就其馆既宴其私焉曰齐其危矣若载无辖之车临千仞之谷其不颠覆亦难也子或可救幸不吾隠夫子曰死病无医夫政令者齐君失之久矣子欲挟辀而扶轮良弗及也抑犹可以终齐君及子之身过此以往齐其田氏矣
　　四十八年【定十年】婴卒【史记】
　　諡曰平
　　水经注婴为诫曰吾生则近市死岂易志乃葬故宅后人名之曰清节里
　　公尝饮酒陈无宇侍望见婴而复于公曰请浮晏子晏子衣缁布之衣麋鹿之裘栈轸之车而驾驽马以朝是隠君之赐也公曰诺婴避席曰请饮而后辞乎辞而后饮乎公曰辞然后饮婴曰君之赐卿位以尊其身婴非敢为显受也为行君令也宠以百万以富其家婴非敢为富受也为通君赐也臣以君之赐父之党无不乗车者母之党无不足衣食者妻之党无冻馁者国之间士待臣而举火者数百家如此者为彰君赐乎为隠君赐乎公曰善为我浮无宇也【晏子】
　　说苑晏子朝乗敝车驾驽马公见之曰嘻夫子之禄寡邪何乗不任之甚也对曰赖君之赐得以夀三族及国交游皆得生焉臣饱食暖衣敝车驽马以奉其身于臣足矣晏子出公遗之辂车乗马三返不受公召晏子晏子至曰君使臣临百官之吏节其饮食以先国人犹恐其侈而不顾其行也今辂车乗马君乗之上臣乗之下民之无义侈而不顾其行者臣无以禁之遂让不受说苑齐人好毂击相犯以为乐晏子患之乃为新车良马出与人相犯也曰毂击者不祥下车弃而去之国人乃不为说苑景公好妇人而丈夫饰者国人尽服之公使禁之裂衣防带而不止晏子曰服之于内而禁之于外犹悬牛首于门而求买马肉也公曰善使内勿服不旋月而国莫之服新序公饮酒而乐释衣冠自鼓缶曰速驾迎晏子晏子朝服而至公曰寡人甚乐此乐愿与夫子共之请去礼晏子对曰齐国五尺之童子力尽胜婴而胜君所以不敢乱者畏礼也上无礼无以使下下无礼无以事上诗曰人而无礼胡不遄死故礼不可去也公曰善请革衣冠更受命
　　公出弋昭华之池顔邓聚主鸟而亡之公怒欲杀之婴曰邓聚有死罪四请数而杀之公曰诺婴曰邓聚为吾君主鸟而亡之罪一使吾君以鸟之故杀人罪二使诸侯以吾君重鸟而轻士罪三天子闻之必将贬黜吾君罪四此四罪者故当杀无赦公曰止吾过矣又有得罪于公者公大怒召左右支解之敢谏者诛婴左持头右磨刀仰而问曰古者明王圣主其支觧人从何支始公离席曰纵之罪在寡人【韩诗外传】
　　晏子说苑略同说苑公游于夀宫覩长年负薪而有饥色令吏食之婴曰臣闻之乐贤而哀不肖守国之本也爱老而恩无不逮治国之本也请求老弱之不养鳏寡之不室者论而供秩焉公覩婴儿有乞于涂者公曰是无归夫婴曰君存何为无归使养之可立而以闻说苑景公探爵鷇鷇弱反之晏子闻之不待请而入见公汗出惕然晏子逡廵北面再拜而贺之曰吾君有圣王之道矣君探爵鷇鷇弱反之是长幼也吾君仁爱禽兽之加而况于人乎
　　婴事三公以节俭力行重于齐既相齐食不重肉妾不衣帛其在朝君语及之即危言语不及之即危行国有道即顺命无道即衡命以此三世显名于诸侯【史记】新序公问晏子曰忠臣之事君也何若对曰忠臣也者能尽于善君而不能与陷于难说苑晏子侍于景公朝寒请进热食对曰婴非厨养臣也请进服裘对曰婴非田泽臣也公曰然夫子于寡人奚为者也曰社稷臣也曰何为社稷之臣对曰社稷之臣能立社稷辨上下之宜使得其理制百官之序使得其宜作为辞令可分布于四方也
　　所着有晏子子圉悼公元年【哀六年】陈鲍攻高国圉及国圉高张奔鲁【左传】
　　论曰子长记管晏特于执葢者越石父三致意焉葢其愤惋蕰中假物以鸣焉者执鞭之叹可见已予故尝曰史记有所为而为之非公天下之书也夫史所以纪事也权衡古人我无与焉斯为尚乎予列次其事用传疑信匪求异也
　　尚史卷三十六
　　钦定四库全书
　　尚史卷三十七　　　　　列传十五
　　镶白旗汉军李锴撰
　　齐诸臣传
　　陈完【敬仲】　夷孟思　闵孟克　陈湏无【文子】　陈无宇【桓子】　　陈开【武子】　陈书
　　陈完者陈厉公子敬仲也其少也周史有以周易见陈侯者陈侯使筮之遇观【坤下防上】之否【坤下干上】曰是谓观国之光利用賔于王此其代陈有国乎不在此其在异国非此其身在其子孙光逺而自他有耀者也坤土也巽风也干天也风为天于土上山也【正卦三四五爻为艮变卦二三四爻亦为艮故曰山也此互体】有山之材而照之以天光于是乎居土上故曰观国之光利用賔于王【四为诸侯变而之干有国朝王之象】庭实旅百奉之以玉帛天地之羙具焉故曰利用賔于王【艮为门庭干为金玉坤为布帛诸侯朝王陈贽币之象】犹有观焉故曰其在后乎风行而着于土故曰其在异国乎【风动物行而着于土故不在本国】若在异国必姜姓也姜大岳之后也山岳则配天物莫能两大陈衰此其昌乎懿氏【陈大夫】卜妻完其妻占之曰吉是谓鳯皇于飞和鸣锵锵有妫之后将育于姜五世其昌并于正卿八世之后莫之与京桓公十四年【庄二十二年】陈人杀宣公大子御防完奔齐桓公使完为卿辞曰羇旅之臣幸若获宥及于寛政赦其不闲于教训而免于罪戾弛于负担君之恵也所获多矣敢辱髙位以速官谤请以死告诗云翘翘车乗招我以弓岂不欲徃畏我友朋使为工正饮公酒乐公曰以火继之辞曰臣卜其昼未卜其夜不敢【左传】卒諡敬仲子夷孟思【史记作穉孟懿】夷孟思之子曰闵孟克【史记作湣孟荘】闵孟克之子曰陈须无【系本】
　　陈湏无者完曽孙文子也庄公四年【襄二十三年】公伐卫自卫将伐晋晏婴及崔杼諌不听湏无见杼曰将如君何杼曰吾言于君君弗聴也以为盟主而利其难【晋有栾盈之难】羣臣若急君于何有子姑止之湏无退告其人曰崔子将死乎谓君甚而又过之不得其死过君以义犹自抑也况以恶乎五年【襄二十四年】公既伐晋而惧将欲见楚子楚子使防启疆来聘且请期齐杜搜军实使客观之湏无曰齐将有防吾闻之兵不戢必取其族崔杼见棠姜欲取之筮之遇困【坎下兑上困】之大过【巽下兑上大过】史皆曰吉示湏无湏无曰夫从风【坎为中男变而为巽故曰夫从风】风陨妻不可娶也且其繇曰困于石据于蒺藜入于其宫不见其妻凶困于石徃不济【坎为险为水水之险者石不可以动】据于蒺藜所恃伤也【坎为险兑为泽泽之生物而险者蒺藜恃之则伤】入于其宫不见其妻凶无所归也【六三失位无应则丧其妻失其所归也】杼曰嫠也何害先夫当之矣遂取之及后棠无咎东郭偃乱崔氏庆封灭之卒如其占景公二年【襄二十七年】宋向戍欲弭诸侯之兵以为名如晋晋许之如楚楚亦许之如齐齐人难之湏无曰晋楚许之我焉得已且人曰弭兵而我弗许则固携吾民矣将焉用之齐亦许之夏六月湏无及庆封防诸侯之大夫于宋三年【防二十八年】公朝于晋宋之盟故也将行庆封曰我不与盟何为于晋湏无曰先事后贿礼也小事大未获事焉从之如志礼也虽不与盟敢叛晋乎重邱之盟未可忘也【重邱盟在二十五年】子其劝行庆封好田而耆酒与庆舍政【舍庆封子】十一月乙亥尝于大公之庙栾髙陈鲍之徒杀庆舍公惧须无以公归税服而如内宫庆封伐内宫弗克遂出奔【左传】
　　须无卒諡曰文子无宇
　　陈无宇完五世孙桓子也无宇逮事灵公灵公十五年【襄六年】公灭莱无宇献莱宗器于襄宫庄公五年【防二十四年】楚使防启疆来聘且请防期秋闻将有晋师使无宇从防启疆如楚辞且乞师冬楚子伐郑以救我诸侯还救郑楚子自棘泽还师防启疆帅师送无宇以归六年【防二十五年】庄公被弑弟景公立景公三年【防二十八年】国人将讨庆封湏无谓无宇曰祸将作矣吾其何得对曰得庆氏之木百车于庄湏无曰可慎守也己【善无宇不志于货财可慎守其家也】冬十月庆封田于莱无宇从湏无使召之请曰无宇之母疾病请归庆封卜之示之兆曰死无宇奉龟而泣乃使归无宇济水而戕舟发梁遂杀庆舍八年【昭二年】四月晋韩湏【韩起之子】来逆女无宇送女致少姜晋谓无宇非卿执诸中都少姜为之请曰送从逆班畏大国也犹有所易是以乱作十月无宇归十六年【昭十年】恵栾髙氏皆耆酒彊于陈鲍氏而恶之有告无宇曰子旗【即栾施】子良【即高彊】将攻陈鲍亦告鲍氏无宇授甲而如鲍氏遂见鲍国则亦授甲矣使视二子则皆将饮酒无宇曰彼虽不信闻我授甲则必逐我及其饮酒也先伐诸遂伐栾髙氏败之栾施髙彊奔鲁陈鲍分其室晏婴説无宇无宇尽致诸公而请老于莒子山子商子周者皆羣公子公孙虿逐之至是无宇反之私具幄幕器用从者之衣屦而反棘焉【棘子山邑】子商亦如之而反其邑子周亦如之而与之夫于皆益其禄凡公子公孙之无禄者私分之邑国之贫约孤寡者私与之粟公与无宇莒之旁邑辞穆孟姬【景公母】为之请髙唐陈氏始大卒諡曰桓子三开乞书乞见逆臣传开字子彊是为陈武子景公三十二年【昭二十六年】公纳鲁昭公师及鲁师战于炊鼻冉竖【季氏臣】射开中手失弓而骂以告季孙意如曰有君子白晳鬒须眉甚口意如曰必子彊也无乃亢诸对曰谓之君子何敢亢之【左传】
　　卒諡曰武
　　晏子公孙接田开疆古冶子事景公以勇力搏虎闻晏子曰君蓄勇力之士也无长防之礼请餽之二桃曰三子计功而食公孙接曰接一搏而再搏乳虎若接之功可以食桃援桃而起田开疆曰吾伏兵而郤三军者再开疆之功可以食桃援桃而起古冶子曰吾尝从君济于河鼋啣左骖以入砥柱之流冶逆流百歩顺流九里得鼋而杀之左操骖尾右挈鼋头鹤跃而出若冶之功可以食桃二子何不反桃抽劔而起公孙接田开疆曰吾勇不子若功不子逮取桃不让贪也然而不死无勇也皆反其桃挈领而死古冶子曰二子死之冶独生之不仁耻人以言而夸其声不义恨乎所行不死无勇亦反其桃挈领而死○所谓田开疆者或即武子
　　书字子占是为孙书书事景公髙发伐莒莒子奔纪鄣【莒邑】使书伐之初莒有妇人莒子杀其夫已为嫠妇及老托于纪鄣纺焉以度而去之及师至则投诸外或献诸书书使师夜缒而登登者六十人缒絶师鼔噪城上之人亦噪莒共公惧启西门而出我师入纪简公元年【哀十一年】鲁防吴伐我书兄乞谓书尔死我必得志书曰此行也吾闻鼓而已不闻金矣陈逆者字子行亦命其徒具含玉以示必死及战于艾陵大败我师书死之逆免【左传】论曰四时之序各以子代秋之于夏则从所不胜伏金越母而代之盛盛则杀天之道也姜兴莫盛于桓而敬仲来伏金之道可畏哉
　　苑何忌　乌枝鸣　【乌余附】　邴意兹　莱章
　　苑何忌乌枝鸣者并齐大夫景公二十六年【昭二十年】公使公孙青聘于卫适卫乱青将事有礼卫定而告宁于我且言青公将饮酒徧赐大夫曰二三子之教也苑何忌辞曰与子青之赏必及于其罚在康诰曰父子兄弟罪不相及况在羣臣臣敢贪君赐以干先王二十七年【二十一年】宋华氏叛华登以吴师救华氏时乌枝鸣戍宋齐师宋师败吴师华登帅其余以败宋师乌枝鸣曰用少莫如齐致死齐致死莫如去备【备长兵也】彼多兵矣请皆用劔从之遂败华氏防苑何忌及晋卫之帅救宋大败华氏围诸南里三十二年【二十六年】公纳鲁昭公师及鲁师战于炊鼻苑何忌取林雍耳防其足以归后有乌余者亦齐大夫事具晋传【左传】
　　邴意兹者齐大夫景公五十一年【定十三年】公及卫灵公次于垂葭使师伐晋将济河诸大夫皆曰不可邴意兹曰可鋭师伐河内传必数日而后及绛绛不三月不能出河则我既济水矣乃伐河内公皆敛诸大夫之轩唯邴意兹乗轩悼公元年【哀六年】陈乞攻国夏高张高国败邴意兹奔鲁莱章者亦齐大夫平公十年【哀二十四年】晋伐我取廪邱军吏令缮将进莱章曰君卑政暴往嵗克敌【谓前年禽顔庚】今又胜都天奉多矣又焉能进是躗言也【躗过也】役将班矣晋师果还【左传】
　　殖绰　郭最　州绰
　　殖绰郭最皆齐大夫勇士也事灵公灵公二十七年【防十八年】晋防诸侯伐我公御诸平隂公登巫山以望晋师畏其众也乃脱归晋人从我师夙沙卫殿【卫齐寺人】殖绰郭最曰子殿国师齐之辱也子姑先乎乃代之殿卫杀马于隘以塞道【卫恨其言故塞道欲使晋获之】晋州绰及之射殖绰中肩两矢夹脰曰止将为三军获不止将取其殖绰顾曰为私誓州绰曰有如日乃弛弓而自后缚之其右具丙亦舍兵而缚郭最皆衿甲面缚坐于中军之鼔下遂至齐都焚我四郭州绰门于东闾左骖廹还于东门中以枚数阖【枚马挝阖门扇】而还殖绰郭最寻复归齐及庄公立夙沙卫以髙唐叛庄公围之殖绰夜缒纳师遂醢卫庄公二年【防二十一年】州绰以栾盈党来奔公朝指殖绰郭最曰是寡人之雄也州绰曰君以为雄谁敢不雄然臣不敏平隂之役先二子鸣公为勇爵殖绰郭最欲与焉州绰曰东闾之役臣左骖廹还于门中识其枚数其可以与于此乎公曰子为晋君也对曰臣为新然二子者譬于禽兽臣食其肉而寝处其皮矣公被弑州绰死之殖绰后之卫孙林父叛卫晋为之戍茅氏殖绰伐茅氏杀晋戍三百人孙蒯追之孙氏臣雍鉏获绰【左传】
　　东郭书　敝无存　王猛　犂弥　【顔庚顔晋附】
　　东郭书敝无存王猛犂弥皆齐人景公四十七年【定九年】公伐晋夷仪敝无存之父将室之以与其弟曰此役也不死反必娶于髙国至夷仪敝无存先登求自门出死于霤下东郭书譲【登城非人所乐故譲众使后而已先登】犂弥从之曰子譲而左我譲而右使登者絶而后下【使登城者尽终而后下入城盖弥谲书恐其先下也】书左弥先下书与王猛息猛曰我先登书敛甲曰曩者之难今又难焉【言登城有犂弥之难今又有王猛之难】猛笑曰吾从子如骖之靳【靳车中马言如骖马之随靳也】遂克夷仪晋车千乗在中牟伐我于五氏败我师公赏犂弥犂弥辞曰有先登者臣从之晳帻而衣貍制【晳白帻齿上下相值制裘也】公使视东郭书曰乃夫子也吾贶子公赏东郭书辞曰彼賔旅也【彼谓犂弥言彼与我若賔主相譲旅俱进退】乃赏犂弥公谓夷仪人曰得敝无存者以五家免乃得其尸公三襚之【襚衣也比殡三加襚衣】与之犀轩与直葢【犀轩卿车直葢髙葢】而先归之坐引者以师哭之亲推之三四十八年【定十年】公防鲁定公于夹谷犂弥言于公曰孔邱知礼而无勇若使莱人以兵刼鲁侯必得志焉公从之孔邱令以兵击莱人责公公遽辟之归鲁汶阳之田简公元年【哀十一年】鲁防吴伐我东郭书曰三战【谓夷仪五氏与今】必死于此矣战于艾陵军败书死之又有顔庚者是为顔涿聚【韩诗外传有顔邓聚为景公主鸟者事具晏子传】平公九年【哀二十三年】齐晋战于犂邱顔庚死之庚子晋十三年【哀二十七年】晋伐郑齐将救之陈恒属孤子三日朝设乘车两马系五邑焉召顔晋曰隰之役【即犂邱】而父死焉以国之多难未女恤也今君命女以是邑也服车而朝毋废前劳【左传】论曰邴莱测敌若观火而邴独乗轩国君固以进为多矣州绰羇旅东郭防者然从难从师有死无贰菅蒯虽贱丝麻同功若夫加三襚系五邑亦所以忠厚报下也
　　徒人费　【石之纷如孟阳附】
　　徒人费者齐贱役也襄公十二年【庄八年】公游于姑棼田于贝邱见大豕人立而啼惧队于车伤足防屦反诛屦于徒人费弗得鞭之见血走出适连称管至父作乱遇之于门刼而束之费曰我奚御哉袒而示之背信之费请先入伏公而出鬬死于门中石之纷如死于阶下遂入杀孟阳于牀曰非君也不类见公之足于户下遂弑公石之纷如孟阳皆齐小臣【左传】
　　逢丑父　邴夏
　　逢丑父邴夏皆事顷公顷公十年【成二年】晋郤克防鲁卫之师以伐我陈于鞌邴夏御公逢丑父为右及战我师败绩晋韩厥中御而从公邴夏曰射其御者君子也公曰谓之君子而射之非礼也射其左越于车下射其右毙于车中丑父与公易位将及华泉骖絓于木而止丑父寝于轏中【轏士车】蛇出于其下以肱击之伤而匿之故不能推车而及韩厥执絷马前奉觞加璧以进丑父使公下如华泉取饮公免韩厥献丑父郤克将戮之呼曰自今无有代其君任患者有一于此将为戮乎郤克曰人不难以死免其君我戮之不祥赦之以劝事君者乃免之公既免求丑父三入三出【左传】
　　申鲜虞　闾邱婴　【传挚闾邱明附】　祝佗父　申蒯【鬷蔑附】
　　申鲜虞闾邱婴者庄公近臣崔杼弑庄公闾邱婴以帷其妻而载之与申鲜虞乗而出鲜虞推而下之曰君昏不能匡危不能救死不能死而知匿其昵其谁纳之行及弇中【狭道】将舍婴曰崔庆其追我鲜虞曰一与一谁能惧我【言道狭一人敌一人耳】遂舍枕辔而寝食马而食驾而行出弇中谓婴曰速驱之崔庆之众不可当也遂奔鲁仆赁于野以防庄公楚人召鲜虞鲜虞如楚为右尹鲜虞子傅挚亦事庄公以武力闻崔庆败闾邱婴复于齐【婴复齐传不载】景公四年【襄二十九年】公孙虿放髙止于北燕其子竖以卢叛婴帅师围卢竖奔晋六年【襄三十一年】公孙虿害婴欲杀之使帅师伐阳州鲁问师故虿杀婴以説于鲁师婴子闾邱明悼公三年【哀八年】我及鲁平明如鲁涖盟且逆季姬以归六年【哀十一年】鲁防吴伐我宗楼【字子阳齐大夫】将下军与明相厉及战于艾陵明死之【左传】
　　祝佗父者庄公之嬖臣也崔杼弑庄公佗父祭于高唐至复命不説弁【爵弁祭服説同脱】而死于崔氏申蒯者侍渔者也退谓其宰曰尔以币免我将死其宰曰免是反子之义也与之皆死杼又杀鬷蔑于平隂鬷蔑者平隂大夫亦公之外嬖也时贾举【勇力之士非侍人】州绰邴师公孙敖封具铎父襄伊偻堙皆死之【左传】
　　韩诗外传崔杼弑庄公荆蒯芮使晋而反其仆曰君无道诸侯莫不闻夫子死之不亦难乎荆蒯芮曰善哉而言也早言我能谏谏而不用我能去今既不谏又不去吾食乱君之食又安得治君而死之遂驱车而死仆曰人有乱君犹必死之我有治长可无死乎乃结辔自刎于车上新序崔杼弑庄公有陈不占者闻难将赴之比去餐则失匕上车失轼御者曰怯如是去有益乎不占曰死君义也无勇私也不以私害公遂往闻战声恐骇而死
　　南史氏
　　南史氏者齐史也崔抒弑庄公大史书曰崔杼弑其君杼弑之其弟嗣书而死者二人其弟又书乃舍之南史氏闻大史尽死执简以徃闻既书矣乃还【左传】
　　韩诗外传田常弑简公盟于国人曰不盟者死及家石他曰舍君以全亲非忠也舍亲以死君非孝也乃进盟以免父母退伏劔以死新序陈恒弑君使勇士六人刼子渊栖子渊栖曰子之欲与我以我为知乎臣弑君非知也以我为仁乎见利而背君非仁也以我为勇乎刼我以兵惧而与子非勇也吾无此三者何补于子有此三者终不从子矣乃舍之孔丛子东郭亥欲攻田氏执贽见夫子而访焉夫子揖子贡使答之子贡曰子士也位卑而图大位卑则人不附图大则人惮之殆非子之任也马方骇鼓而惊之系方絶重而填之其危必矣东郭亥免战而跪曰己矣愿子无言既而夫子曰亥欲为义者也告之以难易可矣奚至惧之哉
　　论曰晏子有云君为己死非其私昵谁敢任之嘻死固有未易者夫虽然厚禄之家见危而迁动以君市者仡仡乎与此有间乎大史氏蹈白刄以整天纪盾昭杼昏葢难为董狐之直哉
　　诸公子传　公子无亏　公子雍　大子舍　公子彊
　　公子无亏【史作无诡】字武孟桓公子长卫姬之所生也桓公二十六年【闵二年】狄灭衞宋立戴公以庐于曹桓公使无亏帅车三百乗甲士三千人以戍曹归公乗马祭服五称牛羊豕鸡狗皆三百与门材【材本也使立门戸】归夫人鱼轩重锦三十两四十三年【僖十七年】公既立孝公为大子又许雍巫【即易牙】立无亏冬十月公卒雍巫与寺人貂杀羣吏而立无亏孝公奔宋明年宋防公以诸侯伐我三月我杀无亏宋立孝公而还【左传】
　　公子雍亦桓公子宋华子之所生也桓公卒无亏立孝公元年【僖十八年】宋伐我我杀无亏雍及元潘商人四公子之徒与宋人战师败雍奔楚五年【僖二十六年】鲁僖公以楚师伐我取谷寘雍于谷雍巫奉之以为鲁援楚申公叔侯戍之【左传】
　　桓公子六昭元潘商人无亏雍昭为孝公元为恵公潘为昭公商人为懿公无亏立而见杀雍卒不得立传曰桓公之子七人为上大夫于楚葢莫可考云
　　大子舍昭公子子叔姬之所生也叔姬无宠舍无威昭公二十年【文十四年】公薨子舍立秋七月商人弑之而自立【左传】公子彊公子角公子固公子铸皆顷公子顷公七年【宣十七年】我怒晋郤克夏防于防道晋执我使明年顷公防晋侯盟于缯以彊为质于晋晋师还灵公八年【成十七年】公防伐郑声孟子诬髙无咎鲍牵将不纳公而立公子角髙鲍由是得罪公子固字子成铸字子工景公十四年【昭八年】公孙虿卒栾施杀梁婴【虿家宰】而逐固及铸皆奔鲁栾髙败陈无宇仄之而皆益其禄【左传】
　　公子牙　公子鉏　荼　买　嘉　驹　黔
　　公子牙灵公子母曰仲子仲生牙而属诸戎子戎子请以为大子许之灵公遂东大子光使髙厚傅牙为大子公疾崔杼逆光立之执牙于句渎之邱公子鉏公子买【买一作贾】公子嘉公子驹公子黔皆羣公子也鉏居鲁之南郭故又谓之南郭且于庄公二年【襄二十一年】公复讨公子牙之党执买于句渎之邱鉏奔鲁叔孙还奔燕还亦齐之公族也景公三年【防二十八年】崔杼死庆封出亡公乃皆召之具其器用而反其邑七年【昭元年】鉏纳去疾【莒君宻州子】于莒【是为着邱公】三十二年【昭二十六年】公将纳鲁昭公使鉏帅师从之战于炊鼻不克纳而还五十八年【哀五年】公疾使立安孺子荼而寘羣公子于莱公薨嘉驹黔奔卫鉏及阳生【即悼公】奔鲁故莱人歌之曰景公死乎不与埋三军之事不与谋师乎师乎何党之乎【党所之徃也】明年陈乞召阳生阳生驾而见鉏曰尝献马于季孙不入于上乗故又献此请与子乗之出莱门而告之故遂行阳生竟得立【左传】
　　晏子景公有男五人所使傅之者皆有车百乗者也晏子为一焉公召其傅曰勉之将以而所傅为子及晏子晏子辞曰君命其臣据其肩以尽其力臣敢不勉乎今人人命之曰将以而所傅为子此树党倾国之道也婴不敢受命晏子淳于人纳女于景公生孺子荼公爱之诸田欲废公子阳生而立荼公以告晏子晏子曰不可废长立少不可以教下尊孽卑宗不可以利所爱长少无等孼无别树奸之本也不听公没田氏杀君荼立阳生杀阳生立简公杀简公而取齐国
　　公孙灶【栾氏子雅】　公孙虿【髙氏　栾施　髙彊子尾　王黒附】
　　公孙灶公孙虿者皆恵公孙灶字子雅所谓栾氏也虿字子尾所谓髙氏也灶虿厯事顷灵庄三公景公时庆封当国庆封好田而耆酒与庆舍【封之子】政又嬖卢蒲癸与王何【癸与何皆庄公党】癸与何将谋庆氏故怒诸大夫及灶与虿庆封知之与诸大夫共谋栾髙氏景公三年【防二十八年】冬十月庆封田于莱卢蒲癸王何将攻庆氏十一月尝于大公之庙庆舍涖事癸何执寝戈虿抽桷击扉三癸自后刺之何以戈击之庆舍死庆封奔鲁公与灶邑辞多受少与虿邑受而稍致之公以为忠故栾髙又有宠四年【防二十九年】灶虿放大夫高止于北燕五年【襄三十年】虿及诸侯之大夫防于澶渊宋灾故六年【防三十一年】虿害闾邱婴使伐鲁复杀之以説于鲁于是工偻洒渻灶孔虺贾寅【四子婴之党】出奔莒出羣公子子山子商子周九年【昭三年】晋少姜卒嗣昏于我韩起来逆女虿为少姜之有宠也以其子更公女而嫁公子【更嫁公女也公子公女变文耳】九月灶放卢蒲嫳于北燕【嫳庆封党】是年十月灶卒又五年虿卒韩非子景公之晋问政于师旷师旷曰君必恵民而已矣公归思得师旷之所谓公子尾公子夏家富而民説之此危吾位者也谓我恵民者使与二弟争民邪于是发粟散财恵施于民居二年子夏逃楚子尾走晋　縁其子栾施高彊误二弟出尝出仁
　　灶子栾施虿子髙彊施字子旗彊字子良景公八年【昭二年】晋韩起来纳币聘少姜见灶灶召施使见起起曰非保家之主也不臣见虿虿见彊起谓之如施大夫多笑之唯晏婴信之曰夫子君子也君子有信其有以知之矣及虿卒施欲治其室【欲并治子良之家政】杀梁婴【子尾家宰】而立彊之宰其臣曰孺子长矣而相吾室欲兼我也授甲将攻之陈无宇善于虿亦授甲将助之或告施施不信则数人告将徃又数人告于道遂如陈氏无宇将出矣闻之而还游服而逆之施请命对曰闻彊氏授甲将攻子子闻诸曰弗闻子盍亦授甲无宇请从施曰子胡然彼孺子也吾诲之犹惧其不济吾又宠秩之其若先人何子盍谓之周书曰恵不恵茂不茂康叔所以服大也无宇稽首曰顷灵【顷公灵公栾氏所事之君】福子吾犹有望遂和之如初栾髙氏皆耆酒信内多怨彊于陈鲍氏而恶之十六年【昭十年】夏有告陈无宇曰子旗子良将攻陈鲍亦告鲍氏陈鲍方睦遂伐栾髙氏彊曰先得公陈鲍焉徃遂伐虎门公卜使王黑【齐大夫】以灵姑銔【公旗名】率吉请防三尺焉而用之【明不敢与君同】五月战于稷栾髙败又败诸庄国人追之又败诸鹿门施彊奔鲁会叔孙婼至自晋大夫皆见髙彊见而退婼语诸大夫曰为人子不可不慎也哉昔庆封亡子尾多受邑而稍致诸君君以为忠而甚宠之将死疾于公宫辇而归君亲推之其子不能任是以在此忠为令徳其子弗能任罪犹及之难不慎也防夫人之力弃徳旷宗以及其身不亦害乎后适晋五十一年【定十三年】晋知韩魏奉晋侯以伐范氏中行氏弗克二子伐晋侯彊曰三折肱知为良医唯伐君为不可民弗与也我以伐君在此矣三家未睦可尽克也克之君将谁与若先伐君是使睦也弗聼遂伐晋侯师败奔朝歌明年晋人败之于潞获彊【左传】
　　公孙防　公孙青
　　公孙防又曰渊防字子车顷公孙景公十四年【昭八年】栾施逐之奔鲁十六年【昭十年】陈无宇反之三十二年【昭二十六年】公使纳鲁昭公师及鲁师战于炊鼻防从泄声子【鲁大夫】射之中楯瓦【瓦楯脊】繇朐汰辀匕入者三寸【胊车轭辀车辕繇过汰矢激匕矢镞】声子射其马斩鞅殪改驾鲁人以为鬷戾【鲁叔孙氏司马】也而助之防曰齐人也鲁人将击防防射之殪其御曰又之防曰众可惧也而不可怒也公孙青字子石亦顷公孙景公二十六年【昭二十年】卫齐豹之乱灵公如死鸟【卫地】防公使青聘于卫既出闻卫乱使请所聘公曰犹在竟内则卫君也乃将事焉遂从诸死鸟请将事辞曰亡人不佞失守社稷越在草莽吾子无所辱命青曰寡君命下臣于朝曰阿下执事臣不敢贰卫人曰君若恵顾先君之好照临敝邑镇抚其社稷则有宗祧在乃止灵公固请见之不获命以其良马见为未致使故也灵公以为乗马青将掫【行夜也】卫人辞曰亡人之忧不可以及吾子草莽之中不足以辱从者敢辞青曰寡君之下臣君之牧圉也若不获扞外役是不有寡君也臣惧不免于戾请以除死亲执铎终夕与于燎及灵公入告寕于齐且言青公将饮酒徧赐大夫曰二三子之教也【左传】公孙晳　公孙傁　公孙夏　公孙挥
　　公孙晳公孙傁公孙夏公孙挥葢皆公族也并为大夫景公十三年【昭七年】公将纳北燕伯次于虢燕人行成晳曰受服而退俟衅而动可也不克纳而还十八年【昭十二年】晋平公以公宴荀吴相投壶平公先荀吴曰有酒如淮有肉如坻寡君中此为诸侯师中之公举矢曰有酒如渑有肉如陵寡人中此与君代兴亦中之傁趋进曰日旴君勤可以出矣以公出简公元年【哀十一年】鲁防吴伐我国书将中军髙无防将上军宗楼将下军宗楼与闾邱明相厉【相劝厉致死】桑掩胥御国书公孙夏曰二子必死【亦劝厉致死】将战夏命其徒歌虞殡公孙挥命其徒曰人寻约【约绳也寻八尺也欲以绳贯首也】吴髪短及战大败我师夏死之挥免【左传】
　　论曰桓启内难景复踵之死无与埋犹之尸虫出户也国既内溃而奸臣縁隙以斵防之姜氏之祀疏属莫尸矧夫兄弟伯叔哉殷士肤敏祼将于京伤絶祀也逸民传　桃殳丈夫　小臣稷　愚公　郭墟野人
　　桃殳丈夫者裒衣应歩着桃殳桓公出逰怪而问之曰是何名何经所在何篇所居何以斥逐何以避余丈夫曰是名二桃桃之为言亡也夫日日慎桃何患之有故亡国之社以戒诸侯庶人之戒在于桃殳公説其言与之共载明年正月庶人皆佩【韩诗外传】
　　又有处士曰小臣稷桓公三徃而弗得见公曰吾闻布衣之士不轻爵禄无以易万乗之主万乗之主不好仁义无以下布衣之士于是五徃乃得见之【韩非子○新序同】又有愚公者隠于齐桓公出猎逐鹿入谷见一老公而问之曰是为何谷对曰为愚公之谷曰何故曰以臣名之曰视公之状非愚人也何为以公名对曰臣故畜牸牛生子而大卖之而买驹少年曰牛不能生马遂持驹去傍邻闻之以臣为愚故名此谷为愚公之谷公曰公诚愚矣何为而与之公归以告管夷吾夷吾正衿再拜曰此夷吾之愚也公之狱讼之不正故与之耳请退而修政孔子曰弟子记之桓公霸君也管仲贤佐也犹有以智为愚者也又有郭墟野人者桓公出游见亡国故城郭氏之墟问于野人曰是为何墟野人曰是为郭氏之墟公曰郭氏何为墟曰郭氏善善而恶恶公曰善善而恶恶其所以为墟者何也曰善善而不能行恶恶而不能去是以为墟也公归以语夷吾夷吾曰其人为谁公曰不知也夷吾曰君亦一郭氏也于是公召野人而赏焉【新序】
　　説苑桓公设庭燎为士之欲造见者期年士不至东野鄙人有以九九之术见者公曰九九何足以见乎鄙人对曰臣闻君设庭燎以待士期年士不至夫士所以不至者君贤君也士皆自以论不及君故不至也夫九九薄能耳而君犹礼之况贤于九九乎夫泰山不辞壤石江海不逆小流所以成大也诗云先民有言询于蒭荛言博谋也公曰善乃礼之期月四方之士相携而至
　　虞人　麦邱封人
　　虞人者齐掌山泽之官景公田于沛招虞人以弓不进公使执之辞曰昔我先君之田也旃以招大夫弓以招士皮冠以招虞人臣不见皮冠故不敢进乃舍之仲尼曰守道不如守官君子韪之【左传】
　　景公逰于麦邱问其封人曰年几何矣对曰鄙人之年八十五矣公曰夀哉子其祝我封人曰使君之年长于胡宜国家公曰善哉子其复之使君之嗣夀皆若臣公曰善哉子其复之使君无得罪于民公曰民得罪于君则可安有君得罪于民者乎晏婴曰君过矣敢问桀纣君诛乎民诛乎公曰寡人固也于是赐封人麦邱以为邑【晏子　新序作桓公】
　　越石父【于陵子附】
　　越石父齐人也晏婴之晋见反裘负刍息于涂者以为君子也使人见焉曰曷为而至此对曰齐人累之名为越石父婴曰譆遽解左骖以赎之载而与归至舍勿辞而入越石父请絶婴曰婴未尝得交也今免子于患吾于子犹未邪越石父曰吾闻君子屈乎不已知者而伸乎已知者吾是以请絶也婴出见之曰向也见客之容而已今也见客之志婴闻察寔者不留声观行者不讥辞婴可以辞而无弃乎遂以为客【吕氏春秋】
　　于陵子于陵子齐人居楚齐楚有重邱之役也问于于陵子曰齐子产也楚子居也今二国构兵子将奚直于陵子曰古者诸侯擅诛伐天子得按其辠而轻重之然汤殱葛桀未放也西伯戡黎纣未亡也彼所谓圣人者且首于而靡悔焉矧蔑天子未有如今者乎昔者泰山与江汉争王两京之下泰山矢曰弗让吾飘尘以实彼沟浍且不为齐主江汉亦矢曰弗汜吾淤沥以荡彼培塿且不为楚雄于是有中州之蜗将起而责其是非欲东之泰山防程三千余嵗欲南之江汉亦防程三千余嵗因自量其齿则不过旦暮之间于是悲愤莫胜而枯于蓬蒿之上为蝼蚁所笑也今天子且拱手不能按其轻重而一匹之夫欲起而议之何异于中州之蜗为蝼蚁所笑也
　　黔敖
　　黔敖齐人也齐大饥黔敖为食于路以待饿者而食之有饿者防袂辑屦贸贸然来黔敖左奉食右执饮曰嗟来食扬其目而视之曰予唯不食嗟来之食以至于斯也从而谢焉终不食而死【记檀弓】
　　论曰网罟无以竭渊鱼弋毕不能穷邱禽遗逸之民所以飞沈限外也箕颍之事龙门疑之然麟角龙甲物不必有取重而已












　　尚史卷三十七
&lt;史部,别史类,尚史&gt;
　　钦定四库全书
　　尚史卷三十八　　　　　　列传十六
　　镶白旗汉军李锴撰
　　齐诸臣传
  </div>
  <div class="pagination">
   <a href="尚史_page34.html">
    上一页
   </a>
   <span>
    ...
   </span>
   <a href="尚史_page30.html">
    30
   </a>
   <a href="尚史_page31.html">
    31
   </a>
   <a href="尚史_page32.html">
    32
   </a>
   <a href="尚史_page33.html">
    33
   </a>
   <a href="尚史_page34.html">
    34
   </a>
   <span class="current-page">
    35
   </span>
   <a href="尚史_page36.html">
    36
   </a>
   <a href="尚史_page37.html">
    37
   </a>
   <a href="尚史_page38.html">
    38
   </a>
   <a href="尚史_page39.html">
    39
   </a>
   <a href="尚史_page40.html">
    40
   </a>
   <span>
    ...
   </span>
   <a href="尚史_page36.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
