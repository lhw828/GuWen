<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 31 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 31 页/共 505 页</h1>
    <div class="content">○以山东克复莘县城出力。赏营总伊克精阿巴图鲁名号。道员刘策先、参领常升等花翎。千总栗棠等蓝翎。余加衔升叙有差。　　

○己亥。谕内阁、协办大学士兵部尚书麟魁、品学端方。老成练达。由翰林洊擢正卿。历受三朝知遇。上年冬闲派往甘肃查办事件。本年复简授协办大学士。倚畀方殷。兹闻其于兰州差次因病出缺。披览遗章。拳拳国事。并知其在途感受风寒。不遑休息。到兰数日。遽尔溘逝。洵属殁于王事。痛惜良深。麟魁著加恩照大学士例赐恤。任内一切处分悉予开复。应得恤典。该衙门察例具奏。其灵柩回京。著沿途地方官妥为照料。并准其入城治丧。伊子候选员外郎恩寿、著赏给举人。准其一体会试。用示笃念荩臣至意。寻予祭葬。谥文端。　　

○谕议政王军机大臣等、据袁甲三奏、前于克复六合时。据投诚之黄朝栋禀称张落刑西窜。系陈逆所使。并令逆首马代率二千六百人。会合张苗二逆。为到处攻城之用。洪逆并允给苗沛霖银十万两。洋绉洋布各二万匹。现在克复江浦。见贴有洪逆伪示。称张苗两股。一由上游窜入河南。再犯湖北。一由下游径扑清淮。扼踞蒋坝之说。请饬严防等语。皖北逆匪。经楚军节次剿败。势已穷蹙。而陈逆素称狡谲。其句结张苗二逆。乘虚分扰。亦属意虑中所有之事。前据贾臻奏称逆匪攻围颍郡甚急。是其分股西窜。已有明徵。若复再犯楚豫。则受贼牵掣。不如先发制人。较有把握。著官文、严树森、郑元善、各拨劲旅。迎头截击。傥该逆尚未窜入楚豫、即饬进解颍州城围。力杜纷窜。以保完善之区。现在天六等处。业已克复。虽不虑其扼跨蒋坝。而清淮门户。不可不严加防范。并著吴棠添兵堵剿。毋使窜越。袁甲三另片奏、江浦克复。提督李世忠曾许犒赏银二万两。请由江北粮台拨解。并称已革运司金安清前于皖省捐局。擅用薪水钱二万三千九百余串。该革员现在泰州开设银号数处。请饬吴棠勒令如数呈缴各等语。江浦为江北要区。现在既经克复。则犒赏自不可少。即著吴棠于江北先行如数筹拨。交袁甲三转给犒赏。其金安清应缴之款。吴棠即勒令呈缴。拨归江北粮台。以清款项。该革员泰州开设之银号数处。并著吴棠查明。如非与别姓合夥。并与地方无碍。即迅速严密查抄。浙江候补道汪曜奎前与金安清同办捐务。诸多牵涉。该道前以所解饷票不符。缴还部照。亦多短缺。经袁甲三奏参勒令赴皖。现在金安清已解赴袁甲三军营。汪曜奎若不到案。必至任意狡赖。该道籍隶苏州。其现避何处。金安清必能指出。即著吴棠查明。一并提解赴皖。眼同结算。以昭核实。将此由六百里各谕令知之。　　

○又谕、袁甲三奏、攻克江浦浦口两城。并覆陈布置各路防剿情形各摺片。江浦浦口。均为江浒地方紧要关键。现经克复。必须拨兵驻守。以期力埽九洑洲贼氛。廓清北岸。进图金陵。李世忠之军。现闻和含贼匪。窜至全椒官渡。欲攻六合全滁。即须派队回滁防剿。兵力势难分守。著都兴阿就近遴派得力将领。分拨大队。迅赴江浦浦口扎营防守。并为进剿九洑洲之计。贼以全力趋浙。金陵老巢。势必空虚。下游黄彬等所带师船。亦应协力上攻九洑洲。并著都兴阿酌量调遣。袁甲三所奏江浦城南三十里桥林。尚有贼营四座。乌江亦有贼垒。即著李世忠乘势迅图埽荡。以与楚师会合。并著曾国藩饬催杨载福回营。与彭玉麟所带上游水师。与下游水陆会合。规取金陵。以为捣穴捦渠之计。于东南全局转机。关系甚要。务当迅筹办理。毋或失时。颍郡情形危紧。李续宜身任皖抚。责无旁贷。总兵吉顺兵勇二千余人。现驻六安。或即令其率领所部援颍。或另行抽拨楚军赴颍。而以吉顺之兵防守六安。即著李续宜迅速酌办。庐郡贼援已断。梁园店埠。机有可乘。仍著袁甲三饬令都司褚开泰乘机进剿。并将庐郡双墩集败匪。速饬副将徐鷷探踪堵击。其蒋凝学与多隆阿等分攻庐寿之兵。亦著李续宜饬催进取。将此由六百里加紧各谕令知之。　　

○又谕、郑元善奏、沈项边防吃重。现派省防兵勇驰赴堵剿。并通筹全局布置情形一摺。据称颍州已成坐困。陈郡又无重兵。各匪不免乘虚西窜。现在抽拨省防马步兵勇。派副将杨飞熊驰赴沈项交界之槐店集。扼要驻扎。并将沈项现有防兵统归该副将调遣。兼与颍西各堡寨联络声势。所筹尚属周密。惟颍郡被围甚紧。叠经贾臻飞章告急。谕令胜保、李续宜等、督兵赴援。胜保由河朔起程。到颍尚需时日。数日以来。贾臻并无报到。深恐城围已合。不及救援。万一颍郡有失。则陈郡各属。防堵更难措手。著郑元善体察情形。如沈项尚不十分吃紧。即飞饬杨飞熊督率各军。前赴颍州力解城围。以剿为防。较之株守一隅。静待贼来者。功效奚啻倍蓰。该抚务当不分畛域。相机筹办。将此由六百里谕令知之。　　

○调工部尚书爱仁为兵部尚书。以都察院左都御史倭仁为工部尚书。未到任前。以爱仁兼署。以户部左侍郎文祥为都察院左都御史。　　

○以礼部右侍郎存诚兼京营左翼总兵。　　

○以户部尚书沈兆霖暂署陕甘总督。　　

○命成都将军崇实驰往甘肃会同陕甘总督沈兆霖查办事件。以成都副都统全亮暂署将军。　　

○以克复江苏江浦暨浦口镇城。予钦差大臣袁甲三、江南提督李世忠优叙。复已革参将龚铨职。投诚内应刘元成更名开良、单玉功更名提方、暨头目章星开等、分别擢用。均赏花翎。　　

○调察哈尔牧群马五百匹。解往钦差大臣袁甲三军营备用。　　

○庚子。上诣观德殿几筵前供奠。　　

○谕议政王军机大臣等、近日风闻直隶沧州海口。有海船驶至。所载系江浙难民。并已驶进海＜?氵义＞。已由总理衙门行文文煜等查办。旋据崇厚呈报总理衙门。与所闻情形略同。现在海河未尽开冻。北风司令。南省船只。何以遽能驶至。且江浙难民。避至闽广等处。尚在意中。何以辄来北省。雇赁海船。价值非轻。既系难民。何能有此力量。实属可疑。著文煜、崇厚、刻即遴派干员。星驰前赴沧州查看。该船共系几号。所载共若干人。是否实系难民。如形迹实有可疑。即会同该地方文武设法捦拏。此项船只。既已托称难民。即未携带器械。亦恐系贼匪假冒。探问直省虚实而来。文煜等务当督饬委员及该地方官严行查究。认真办理。不得稍涉草率。傥敢意存将就。或以驱逐出境。即为了事。将来别经访闻。惟文煜等是问。盛京为根本重地。山东密迩畿辅。防范尤宜严密。即著玉明、僧格林沁、谭廷襄、将各该海口防务。派委贤员。会同各该地方官实心办理。毋许稍涉松懈。致有贻误。将此由六百里各谕令知之。　　

○又谕、前因大江师船近多朽坏。叠经谕令劳崇光、耆龄、调拨红单船四十只入江。以便裁撤更换。现在天长六合等处。业经克复。亟须水师会合。攻剿九洑洲贼巢。吴淞口等处。亦须水师防堵。而船只不敷分布。著劳崇光、耆龄、仍遵前旨。迅即调派守备李荣升、黄联开等、管带贞吉红单拖罾等船四十只。星速来江。交都兴阿调遣。以利攻剿。毋再迟延。将此由六百里谕令知之。　　

○命兵部尚书爱仁为实录馆总裁官。　　

○转户部右侍郎宝鋆为左侍郎。管三库事。以内阁学士熙麟为户部右侍郎。管钱法堂事。未到任前。以宝鋆兼署。　　

○以兵部右侍郎皂保兼署工部右侍郎。管钱法堂事。　　

○以都察院左都御史文祥兼正白旗蒙古都统。　　

○以户部左侍郎宝鋆兼右翼前锋统领。　　

○调让红旗护军统领伯彦讷谟祜为让黄旗护军统领。未到任前。仍以增庆署理。以镶黄旗汉军副都统舒保为镶红旗护军统领。未到任前。以正黄旗汉军副都统载崇署理。以正蓝旗蒙古副都统伊精阿署镶黄旗汉军副都统。　　

○调镶黄旗汉军副都统德懋为镶白旗满洲副都统。以吏部左侍郎载龄兼镶黄旗汉军副都统。　　

○以正蓝旗满洲副都统文俊为马兰镇总兵官。兼总管内务府大臣。　　

○以湖南绥靖镇总兵官鲍超为浙江提督。记名总兵官李济清为湖南绥靖镇总兵官。　　

○以甘肃西甯镇总兵官冯子材为广西提督。候补副将黄朝恩为甘肃西甯镇总兵官。　　

○补铸杭州将军印信。浙江巡抚关防。从巡抚左宗棠请也。　　

○予故前任工部尚书张祥河祭葬。谥温和。　　

○辛丑。谕议政王军机大臣等、前因有人奏、福建藩司裕铎日事荒?。与在籍直隶州知州姚镜图往来狎密。因而招摇射利。抚臣瑞瑸老病聋聩。不能治事。督臣庆端意存迁就等语。当谕庆端查奏。兹复有人奏、庆端颟顸废弛。日事荒乐。倚候补知府刘翊宸为心腹。纳贿营私。专务摉括。知府胡斌派办南台厘局。句串军犯陈昂即陈先、加耗浮收。捏造钤记。私设局卡。庆端派刘翊宸查究。仅以蒙覆了事。该员等朋分洋药税赢余。并挽庆端幕友陈耀庭引线。以供馈献。建甯府知府张文斌冒销厘金。勒派捐项。知县张其曜于蠲免丁粮。追呼鼎沸。办理崇邑团练。侵蚀勇粮。贼氛偪关。席卷先遁。现闻捐升道府。在闽候补。江西已革道员冯席珍带勇援浙。道过崇安。知县戴昌文导令淫掠。复勒派银米。几至激变。绅民呈控。庆端知其荒谬。并不严办。该督职任兼圻。坐视浙江之危。漠不援救。以瑞瑸之昏聩。益以庆端之颟顸。闽且可忧。于浙何济等语。浙江全省。被贼窜扰。庆端叠奉谕旨援应。始赴建甯。复谕令前往浦城。尚未据该督覆奏。现已明降谕旨。令耆龄驰赴福建。办理援浙军务。耆龄于奉到谕旨后。著即行起程。驰赴建甯。即统庆端所部兵勇。接办援浙军务。一面将庆端撤任。听候耆龄查办。如浦城实较建甯扼要。即著耆龄由建甯驰往浦城。会商左宗棠妥为筹办。前据庆端奏匪首江瑞纠集艇匪犯闽。已派总兵曾玉明统带师船。扼扎五虎海口。是否办理得宜。并著耆龄酌度情形。妥筹防剿。该抚如有久练之兵。于沿途不至扰累。即著酌量带闽调遣。以资得力。广东省北江军务。尚未蒇事。著即会商劳崇光、于司道大员中。拣派能得军心晓畅戎事之员接办。以便该抚迅即起程。闽浙军情至紧。万不可缓。至庆端、瑞瑸、及裕铎等被参各款。耆龄于抵闽后。务须逐款访查。秉公参办。毋稍徇庇。以儆官邪。原奏二件。均著钞给阅看。将此由六百里谕令知之。　　

○又谕、据袁甲三密陈皖省军务。深恐事权不一。并苗沛霖猖獗原委各摺片。业经摘取要语。未露该大臣姓名。由六百里密谕胜保。严切训诫矣。袁甲三所陈苗沛霖猖獗。由前年胜保调伊带练北上。书函措词失当所致。现在楚军主剿。而胜保主抚。事权不一。恐误大局。亦属实在情形。苗逆久隶该大臣麾下。何无潜移默化之功。即其与寿州绅练寻衅。及截留该大臣等饷银时。叛迹已著。文宗显皇帝谕旨。屡令设法剿办。该大臣总一味姑容。立意主抚。迨见事势日迫。始有主剿之说。既已主剿。又无方略。徒以兵单饷绌为词。试问此事养痈贻患。岂能独归之胜保。而谓与该大臣毫无干涉耶。胜保业已严切申谕。如果于此事不能妥协办理。袁甲三不能竭力挽回。意存诿卸。胜保与袁甲三。朕必一并重惩。以昭公允。李续宜既以抚苗为非。即著咨照多隆阿蒋凝学各军。分路攻剿。会商袁甲三实力筹办。断不可因胜保南下。必主抚议。豫存诚见。致攻剿机宜。稍形松劲。如胜保所办。实有于大局掣肘之处。并著袁甲三、李续宜、一面密行设法。阻止胜保。一面会同据实具奏。天长投诚之陈士明。据都兴阿奏詹启纶探禀系反覆无常之人。恐难遽信。何以仍令其扼守该邑。著袁甲三不动声色。确查密奏。袁甲三接奉此旨。即照录一分。密递李续宜公同商办。将此由六百里各密谕知之。　　

○又谕、前因贾臻叠次驰奏颍州城围紧急。特谕胜保统兵南下。近日京中闻该大臣有南行之举。叠次有人以事权不一。办理两歧之说。纷纷陈奏。据称楚军现在由舒六分攻庐寿。皖军连克数城。淮南为粤逆踞者。除巢和含已被楚军偪困外。庐郡贼心涣散。附近居民助剿者。络绎鼓舞。皖抚李续宜不久可到。深以抚苗为非。曾国藩、彭玉麟、亦均一意主剿。庐郡一克。则楚皖联络一气。并力剿苗。苗患平则约会豫军。共图捻逆。直捣贼巢。皖省军务。已大有转机。特恐楚军主剿。而该大臣主抚。事权不一。贻误大局各等语。所奏不为无见。苗沛霖叛逆已成。断不可抚。前经申谕再三。想该大臣亦确有定见。惟尚未将筹办情形奏到。殊深悬系。朝廷用人行政。虽不为浮议所摇。而公论之是非。亦断不能置之不顾。况现在新政初颁。如果众论佥同之事。尤当立见施行。该大臣惟当仍遵前旨。剿散捻逆。迅解颍围。一面解散胁从。一面计捦苗逆。与李续宜、袁甲三等、和衷合力。约会郑元善共图埽荡淮北。以清中原大患。方为不负委任。傥回护前奏。一意主抚。又与楚军办理两歧。致张逆焰。贻误大局。届时弹章纷至。又何能曲为该大臣保全也。又有人奏、十年京城被扰。胜保奏调苗沛霖北上。函内有天子蒙尘。百官失职。禁旅蕃骑。皆不足恃。及势若倒悬。无奈作秦庭之哭等句。苗沛霖从此生心。素服郊哭。又苗沛霖向人语云。胜保曾有书来。属待其来。再行受抚各等语。是否实有其事。著胜保据实具奏。将此由六百里密谕知之。　　

○又谕、前据翁心存等奏请规复苏常。当经谕令都兴阿等会商办理。兹据都兴阿奏、江北通泰各属。为规复江南根本。宜先筹保护。天六虽复。尚觉可疑。恐该逆诱我渡江。窥伺完善。扬防兵勇。未容深入。惟当会合镇军。联络上海。方能得力。请饬冯子材赴上海督率各营。海全接办镇江防务等语。所筹不为无见。现已照该将军所请。谕知冯子材即行前赴上海。力筹防剿。镇江军务。亦正吃紧。京口副都统海全即著赴任。会同魁玉接办。该城为大江南北关键。地居紧要。且值逆众悉力攻扑。海全等务将防剿诸务。实力筹办。不得稍涉松懈。并著都兴阿督饬水陆各军随时援应。以免疏失。至天长等城。收复较易。迹涉可疑。惟据袁甲三等奏报收复以后。已将投诚之陈士明等先后降旨。奖以官职。该将军正可不动声色。将其调营差遣。恩威并济。妥为羁縻。并令杀贼立功。以杜其再有反覆。其西路防务。仍著严密布置。至该将军所筹整顿上海镇江诸军。系为规复江南各城起见。所有江北各军。自应进攻九洑洲。并一面移营进扎三＜?氵义＞河瓜洲等处。以资联络。即著饬知詹启纶等遵办。都兴阿应否移营前进。抑因兼顾西路防务。尚须稍缓。并著斟酌办理。都兴阿另片奏奉拨山东长龙船。未能分拨。尚属实情。现已谕令劳崇光等将前调师船。速行解往江北。且俟此项船只到后。能否分往东省。再由该将军奏闻办理。将此由六百里加紧各谕令知之。　　

○又谕、前因吴棠奏南北筹饷局。徒增耗费。于军饷毫无实济。当经明降谕旨。即行裁撤。嗣后江南筹饷。即由江清骥筹办。江北筹饷。即由姚仰云筹办。兹据江清骥奏、南台侨寄江北。势难兼顾筹饷。请饬派江苏现任司道大员。接办南北两台筹饷事宜等语。江南江北两台。专司支应。即应自行筹饷。于利弊既易纠察。于经费亦可节省。今江清骥以筹饷局既撤。江南粮台。侨寄江北。深以事权不一。呼应不灵。力难兼顾为虑。力请另派大员。是于南北两台之外。仍欲另立筹饷局。以为避难卸责地步。实属不成事体。江清骥既称不能兼顾。亦谅无干济之才。著即撤去粮台。传旨申饬。以后不准再行奏派差使。所有办理江南粮台事宜。著曾国藩、都兴阿、薛焕、吴棠、公同商酌。遴员办理。惟粮台专司支放口粮。若必待往返函商。深恐有误军糈。著吴棠就近派委妥员。先行接办。以专责成。其南台正月分应放之水陆军饷。并著于江北粮台。先行筹款支放。迅由薛焕解还归款。一俟议有定章。即须源源接济。毋致缺乏。嗣后办理粮台各员。遇有应行陈奏事件。仍著禀请本省督抚。或就近统兵大臣代奏。毋庸自行奏事。以资统率。将此由六百里各谕令知之。　　

○又谕、江浙逆匪。纠众数十万。并力东趋。上海情形危急。该处兵众四万有余。无镇将大员亲督统率。以致未能得力。薛焕有应办地方公事。及各国通商事务。不能专意防剿。深恐贻误。冯子材久历戎行。朴诚勇敢。朕所深知。著即前赴上海统率各军。上海为饷源所出。关系东南大局。该提督到沪后。务当力加整顿。以战为守。严扼要隘。以保危城。该提督能否即日起程。并由何路绕赴。即著迅速驰奏。以慰廑念。镇江军务。即交海全会同魁玉接办。该城饷需支绌。除由北岸筹饷接济外。并著薛焕另由上海宽备粮饷。随时解往。毋稍延误。将此由六百里加紧各谕令知之。　　

○署贵州巡抚田兴恕奏请以本年五月。补行贵州乙卯戊午两科文乡试。七月补行武乡试。下部议。从之。　　

○以工部右侍郎国瑞兼正蓝旗满洲副都统。未到任前以内阁学士绵宜署理。　　

○命广东巡抚耆龄驰往福建。办理援浙军务。以两广总督劳崇光兼署巡抚。　　

○壬寅。谕内阁、耆龄奏、官军攻破蓝山各贼寨。歼毙首逆。地方肃清一摺。广东蓝山逆匪被击后。窜踞赫岩寨等处。意图抗拒。上年七月闲。经耆龄派令知府康国器等率勇进剿。先将寨前神庙炮台蹋毁。杀贼无算。都司吴光亮乘势移营进偪贼巢。施放火箭。寨内火起。贼众惊溃。歼毙不计其数。生捦逆首梁＜?兴心＞保梁神通等百余名。讯明正法。其螃脚逆巢。经康国器等分路进剿。斩捦无算。逆首周蓣率党数百人。沿途窜伏。旋经绅民拏获。解赴韶州淩迟处死。其蓝山积年悍贼。均经官军歼捦无遗。地方一律肃清。在事出力人员。著该督抚择尤保奏。候朕施恩。　　

○又谕、庆端奏、遵保堪胜水师总兵。并可备器使人员一摺。准升闽安协副将颜青云、著记名以水师总兵用。俟军务告竣。再行送部引见。署闽安水师协标左营都司铜山营守备刘兴邦、护理福甯镇左营水师游击南澳左营守备张绍祖、均俟军务告竣。送部引见。　　

○又谕、庆端、瑞瑸奏、请将横行闾里。纠众焚抢之绅士。革职审办等语。福建台湾淡水厅绅士盐运使衔候选郎中林国芳、因与泉州民人挟嫌。辄将泉人耕种该绅之田。恃强起换。另招漳州民人耕种。致激漳泉民人互相斗杀。该员复敢招募壮勇四出焚抢。几至激变。实属为富不仁。目无法纪。林国芳著即行革职。交庆端等派员提省。严行审办。并勒令两造交出凶要各犯。一并解省。彻底根究。毋稍疏纵。　　

○谕议政王军机大臣等、前因吴棠奏捻匪自徐境东窜沭阳。当经谕令僧格林沁酌派马队前往会剿。并谕令田在田速饬龚耀伦等克日带队赴援。兹据吴棠奏、前起捻股。虽经袁世功等追剿获胜。后起大股捻匪。自高流等处窜至蒋家圩。与前匪合股。袁世功、朱光庭等、分督马步各队夺勇剿击。毙贼七八百名。追压二十余里。该捻又复蜂拥来扑。并有另股捻逆。绕向东南奔窜。意图抄出官军之后。袭扰清淮等语。清淮防兵单薄。若不添兵助剿。必至滋蔓难图。著僧格林沁仍遵前旨。迅即酌拨马队二三千名。驰赴沭阳。会同吴棠所部各军合力剿洗。并饬德楞额由台庄带队前往援剿。毋稍迟误。龚耀伦等自徐带来兵勇。不过八百余名。仍恐不敷分剿。著田在田察看徐宿军情。如现在不十分吃紧。即添派张祖云姚广武两队。前来策应。里下河等处完善之区。为江北饷需所自出。该匪垂涎已久。亟应竭力捍御。以裕饷源。著都兴阿就近调派劲旅。前赴阜甯一带迎头截击。以遏贼氛。当此时艰孔亟。该大臣等务当统筹全局。不分畛域。协力剿办。将此由六百里加紧各谕令知之。　　

○又谕、颍州城被贼围困。将及三旬。据贾臻奏称日夜战守。待援孔亟。袁甲三驻军临淮。正路梗阻。绕越归徐之路。叠次乞援。相距千里。时阅数旬。未接一札。请饬现驻归德之西淩阿、就近迅速援剿等语。西淩阿之前队。早已驰抵归德。就近赴援颍州。自必可期得力。著僧格林沁即遵前旨。迅筹策应。胜保现在行抵何处。其所派前队成禄一军。据奏早经渡河。何以此次贾臻奏报。未及一字。岂其尚未到颍。殊堪疑诧。该大臣援颍。是其最急之务。责有攸归。著懔遵前旨。兼程速进。并催成禄等军。赶紧赴援。袁甲三曾否拨兵救应。亦不得意存膜视。驻扎六安之吉顺一军。能否赴颍。抑或另派楚军往援。李续宜身任皖抚。接奉前旨。必已遵办。郑元善所派杨飞熊之军。与其驻守沈项。曷若越境以剿为防。均著该大臣该抚等迅速筹办。大集援军。以保名城。毋再稽迟。并著各将所办情形。迅速驰奏。以纾悬系。贾臻仍就现有兵力。激励官民。协力固守。以待援师。毋稍疏懈。将此由六百里加紧各谕令知之。　　

○以安徽颍州击贼获胜。力保危城。赏参将李璋、都司陈义、巴图鲁名号。守备李发珍等花翎。　　

○予广东蓝山阵亡把总杜如海、外委陈凤山、祭葬世职加等。　　

○癸卯。谕内阁、蒙古各盟兵丁。向称得力。此次跟随僧格林沁之哲里木昭乌达两盟之兵。在山东剿办贼匪。所向无敌。皆由该盟长各扎萨克平日训练整齐。洵堪嘉尚。所有哲里木昭乌达两盟长各扎萨克。著交理藩院查明。从优议叙。以示鼓励。　　

○谕议政王军机大臣等、景纶、麟瑞奏、剿办土匪获胜一摺。据称边外土匪张玉等结夥二百余人。肆行焚抢。经景纶等派员督兵会剿。追抵莫胡屯。杀毙七名。生捦十数名。该匪窜越松花江。潜至呼兰城。经黑龙江官兵迎头截击。捦斩数十名。其阿勒楚喀属界。荒山觜子屯等处各匪。复经该处兵团。先后摉获二十余名。击毙十余名等语。此股土匪叠经官兵会剿。捦斩多名。残匪为数无多。亟应及时殄灭。著景纶、特普钦、严饬在事员弁。认真堵缉。务使呼兰接界地方。一律肃清。毋任凶徒得以漏网。又据景纶奏、边务吃紧。官兵无可调遣。官文前奏请调吉林马队。现拟挑派壮丁三百名。守候装银解到起程等语。所奏自属实在情形。即著照议办理。惟本日据僧格林沁奏、近来所调吉林官兵。技艺生疏。迥非昔比等语。现当军务孔亟。该将军在任有年。宜如何勤加训练。俾资调遣。乃竟任意废弛。致调出官兵。不能得力。实属不成事体。已明降谕旨将景纶交部议处。并将副都统总管等员交部查取职名。一并议处。以示薄惩。此次挑赴湖北官兵三百名。总须择其技艺精强。枪马娴熟者前往。俾利攻剿。傥仍虚应故事。不知振作。恐该将军不能当此重咎也。至吉林存营官兵。务当随时操演。极力整顿。以重边防。将此各谕令知之。　　

○又谕、僧格林沁奏、剿办棍匪。清查曹属会匪余党。及布置堤濠。严防南捻各情形一摺。前因颍城待援孔亟。谕令该大臣能否拨兵援剿。相度机宜。妥为策画。兹据奏称亳州捻匪老巢。由归徐北窜。头头是道。自去□山戊不□经我军大彰挞伐。时思结众北来报复。此时总以严防北路为要。若重兵移扎亳州。即不能扼贼北窜。即拨兵援颍。少则无益于事。多则正中该逆诡计。得以乘虚北窜。现在驻军单县。派赵康侯等各军。摉捕曹属会匪。及黄河水套零匪。所筹均合机宜。僧格林沁大军。原属不可轻动。必须北路之防稳固。方可进剿捻巢。西淩阿之兵。如果已至宋郡。切近颍州。即遵前旨调派赴援。以保危城。汴塘棍匪。业已歼除几尽。其余股匪。据报自郯城马头集往扑清淮。谅即吴棠所奏游弋沭阳等匪。僧格林沁所称该逆意诱我军。向东追剿。即乘曹单空虚北犯。甚为有见。现派前敌马队。驰赴砀山之马良集等处驻扎。既可严防北窜。又可作为欲捣该捻老巢之势。使贼回顾。以缓东路贼情。并饬德楞额作速进剿。与吴棠饬令该处官兵实力剿办。即照所筹迅速办理。田在田现赴该大臣军营禀商进剿机宜。该总兵谋勇尚为可用。既自愿为僧格林沁前驱。此路官军并归该大臣统率。与东豫诸军相机一气。更必可期得力。抑或仍令自为一路。著僧格林沁妥筹具奏。北路诸军总宜互相策应。非事权归一。不足以资调度。僧格林沁素矢公忠。谅必能大局通筹。总期于事有济。不必意存谦抑也。将此由六百里谕令知之。　　

○又谕、田在田奏、通筹大局。拟由濉口蒙村前进。会合东豫各军。直捣贼巢各摺片。据称捻匪巢穴。多在浍南临涣一带。该处系永宿交界。数年来各路大军。从未深入其地。田在田现拟整齐队伍。筹备口粮。亲自统带各军。由濉口蒙村一路。节节进捣。如豫军进至永城。声息即可相通。李加英等股匪。经东军惩创。其气已馁。若僧格林沁督军前进。萧砀等处后路。不至空虚。田在田领队前驱。可期直捣贼巢。势如破竹等语。所筹不为无见。田在田现已驰赴单县。与僧格林沁面商进取机宜。著僧格林沁悉心筹画。俟计议已定。即行驰奏。并即由僧格林沁飞咨各路统兵大员。克期并举。联络声势。则剿办自易得手。将此由六百里谕令知之。　　

○又谕、都兴阿奏、筹办江北防剿情形一摺。前因镇江吃紧。叠经谕令曾国藩迅催李鸿章统带水陆各军。赴镇防剿。现据詹启纶探称逆首来天福等屯踞九洑洲。吴天福屯观音门。伪四王扎下关。均候伪令。一同渡江。而逆首李受城纠集苏常逆党。屯聚宝堰地方。马陵之贼。又复窜至柘树冈官塘桥一带。是南北防务。均应妥为筹备。副都统海全虽谕令赴镇督办。第闻该处兵勇。大半多无器械。不足以御悍贼。著曾国藩仍催李鸿章赴镇。如能由江路驶赴。不过旬余可到。万勿再迟。致误事机。天长六合各城。李世忠派令降众驻守。洵可省我兵力。惟江浦浦口无兵驻守。甚为可虑。可将天六降众。移扎江浦浦口。而都兴阿就近派兵驻守天六。更为有益。著都兴阿、袁甲三、筹商酌办。其衡阳金沟黎城等处。情形较松。师船当可分拨。著吴棠即挑选二十号。由三河口至蒋坝。驶赴临淮。交袁甲三调遣。袁甲三军营水师。尚有三千余名。如高宝有警。仍当迅速调回。不得稍分畛域。另片奏、请饬运使乔松年督办沿江各团等语。沿江团练。准其暂归乔松年督办。往援官军。归其节制。该将军即传谕该运使认真办理。仍由都兴阿调度。并俟李鸿章到镇后。察看情形。应否妥筹之处。再行具奏。曾国藩转饬李鸿章于抵镇后即行酌量办理。将此由六百里各谕令知之。　　

○以前任甯古塔副都统富明阿署正红旗汉军都统。　　

○以倡捐办防。赏吉林总管禄权副都统衔。　　

○以吉林马队官兵技艺生疏。将军景纶等下部议处。　　

</div>
    <div class="pagination">
<a href="清实录同治朝实录_page30.html">上一页</a><span>...</span><a href="清实录同治朝实录_page26.html">26</a><a href="清实录同治朝实录_page27.html">27</a><a href="清实录同治朝实录_page28.html">28</a><a href="清实录同治朝实录_page29.html">29</a><a href="清实录同治朝实录_page30.html">30</a><span class="current-page">31</span><a href="清实录同治朝实录_page32.html">32</a><a href="清实录同治朝实录_page33.html">33</a><a href="清实录同治朝实录_page34.html">34</a><a href="清实录同治朝实录_page35.html">35</a><a href="清实录同治朝实录_page36.html">36</a><span>...</span><a href="清实录同治朝实录_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
