<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 15 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 15 页/共 523 页</h1>
    <div class="content">敕修　　

嘉庆元年。丙辰。十一月。壬寅朔。明亮等奏报、攻克平陇贼巢。得旨奖赉。赏总兵官托尔欢、花翎。余升擢有差。赏兵丁一月钱粮。　　

○以镶蓝旗蒙古都统额勒登保、为镶黄旗领侍卫内大臣。护军统领德楞泰、署正黄旗领侍卫内大臣。在御前侍卫上行走。　　

○甲辰。遣官祭先医之神。　　

○命大学士董诰、兼管户部事务。　　

○户部议准、云南巡抚江兰疏报、陆凉、建水、二厅。开垦田六顷十亩有奇。照例升科。从之。　　

○乙巳。云南云南县土主簿张诏、因病告替以其孙聚奎、袭职。　　

○予云南追捕野夷伤亡把总毕云礼、祭葬世职。兵丁张得等、赏恤如例。　　

○丙午。上御乾清门听政。　　

○谕内阁、御史宋澍参奏、湖北荆宜施道崔龙见之子就职州判崔景俨。经总督毕沅保奏交部议叙。巡抚汪新复将崔景俨咨部请以知县升用。办理朦混。又该督等请将枝江县知县汪云铭调任当阳。为脱卸处分地步。请旨敕部确实查办一摺。已交军机大臣会同本日召见之尚书刘墉等详议具奏矣。楚省办理军务以来。带兵之督抚。将在事出力人员。专摺保奏、于定例稍为假借。朕非不知。即从前福康安、和琳、保奏各员。亦闲有与例未符之处。朕因军务需人。原难拘定成格。伊等为鼓励勤劳起见。是以即照所请行。但于破格之中。亦当存核实之意。今崔景俨。经毕沅以该员办事出力具奏、当即照所请。加恩交部议叙。而汪新即将该员咨部请以知县升用。崔景俨系现任道员崔龙见之子。在伊父任所随同帮办。本属分内之事。非投效人员可比。何得率行咨部请以知县升用。此等随任子弟。该省地方大小官员。谅必不少。若俱似此越例邀恩。岂不与前代之窜名冒滥军功者相等、该御史所奏尚是。著毕沅、汪新、将办理此事何以含混奏咨之处及御史所参情节。据实明白回奏、其枝江县知县江云铭。因何调任当阳。令其规避处分之处。亦著一并据实覆奏、寻据军机大臣等议奏、毕沅汪新覆奏、俱以汪云铭调任当阳。并无与例不符之处。应母庸议。至崔景俨出力。即系伊父崔龙见在河溶堵截后路之事。应将崔景俨以知县升用查销。该督抚朦混陈奏、应请将毕沅。汪新。降二级调用。嗣后军营出力人员。奉旨指明以何项升用者。自应遵办。其督抚奏请议叙人员。应令夹单开列何项出身。于何处著有劳绩。是否现任官员子弟。详细注明。于奉旨后。吏部按其出身劳绩。将如何奖励之处。具题请旨。得旨、毕沅、汪新、均改为革职留任。余依议。　　

○谕军机大臣等、苏凌阿奏趱办坝工情形一摺。览奏俱悉。惟阅所奏图样。坝工口门。现在赶紧进埽。水势深至八丈有余。未免著重。朕意何不将口门之北大堤酌量展宽。俾漫水得以畅出。则水势散缓。口门不致日刷日深。岂不更易堵合。但此系朕偶然思及。已于图内用朱笔标识。著发交苏凌阿等酌筹妥办。不必拘泥迁就。　　

○吏部以大学士董诰应定何殿阁请。得旨、著为东阁大学士。以詹事府詹事瑚图灵阿、为能政使司通政使。　　

○丁未。谕军机大臣等、凉山贼匪。经惠龄设计攻进。将贼首覃士潮等生擒。所办实属可嘉。关腾带兵由九鼎垭进攻。亦属可嘉。著署理宜昌镇总兵印务。投出之张添富等五名。为官兵内应。放火困贼。不但可免其死罪。并当酌赏金顶。如五人内有为首者。著惠龄查明赏给六品顶带。俾知感激。如此格外施恩。使黄柏山贼众见之。心生艳羡。必有纷纷投出者。亦解散贼党之一法。于剿捕不无有益。　　

○惠龄奏报、扫荡凉山贼巢。得旨奖赉。赏守备李成等、蓝翎。余升叙有差。赏兵丁一月钱粮。　　

○己酉。谕军机大臣等、明亮等奏称。首逆势力日孤。可期克日就缚。不妨暂宽一面等语。所见殊属错谬。此事前令明亮、鄂常、前往接办。原以伊二人久历戎行。于行军制胜之道。较有把握。伊等既经攻克平陇。自当一意进取。速擒首恶。乃摺内转称先剿零星寨落。看此情形。明亮等未免心存畏难之见。伊等统兵大员。已得平陇。不一进步。转为浮言所惑。则将士等安能鼓其锐气。于大局殊有关系。明亮等俱著传旨严行申饬。该处苗民改土归流以后。食毛践土。百有余年。与编氓无异。乃石柳邓等自作不靖。聚众焚掠。罪大恶极。此而不加惩治。何以昭法纪而靖苗疆。朕非必欲穷兵黩武。况现在大兵进剿。石柳邓等尚欲纠结抗拒。时出滋扰。若首恶未获。遽行彻兵。则伊等益无所忌惮。必致肆意抢掠。成何事体。此等苗众。必须慑以兵威。使之畏惧求生。彼时酌量情形。或可宽其一线。量加安抚。今石柳邓等尚在负嵎。并未畏惧兵威。投降乞命。而大兵遽彻。岂不转为苗众所轻。三厅地方。必致又为其蹂躏。且此事用兵已几及两年。调兵运饷。劳费已多。经福康安、和琳、统率官兵。屡次克捷。将届功成。现又攻得平陇。蒇事已在旦夕。正当趁此兵力。擒获首逆。使未降苗寨。咸知震慑。相率投诚。以为一劳永逸之计。明亮等务当坚持定见。总以擒获首逆。使苗众畏服。不敢再滋事端。方为不负委任。　　

○拨部库银四百万两。分解湖北、湖南、以备军需。　　

○予协剿湖北逆匪病故总兵官阿克东阿、祭葬恤荫。如提督例。　　

○缓徵甘肃狄道、河、环、三州县。并庄浪县丞所属。旱灾新旧额赋。　　

○庚戌。旌表守正被戕云南鲁甸厅民杨正发妻吴氏。　　

○辛亥。予湖北遇贼殉难训导甘杜、祭葬世职如例。　　

○予四川阵亡守备胡兴国、祭葬加等、世职如例。　　

○壬子。谕内阁、刑部具题。山西省已结未解军流各犯。分别准免不准免一本。已依议行矣。惟阅单内所开各犯案内。有忤逆伊祖及父母拟遣之语。忤逆之子孙。岂可留之于世。此奏措词殊未妥协。虽旧例忤逆案内。一经祖父母呈送者。均核其所犯情罪。分别定拟。但此等拟军之犯。不过因语言触犯。或违犯教令等条。若果有实犯忤逆情节。岂尚得稍从宽典。仅予军遣。今摘叙案由。概以忤逆二字笼统声叙。转似实犯忤逆重罪之条。得邀稍从末减之例。明刑所以弼教。岂可漫无区别。嗣后此等人犯。止应摘叙犯触犯字样。不得仍前概以忤逆开写。以示核实定罪。教孝明刑至意。　　

○惠龄奏、灌湾脑凉山二处贼匪。次第剿除。所有枝江、宜都、二县事宜。必须酌量经理。一、灌脑山应移置武弁。改设塘汛。一、聂家河为宜都、长阳、二县要冲。请暂留乡勇。以资防守。一、枝江、宜都、二县城中。请各留兵弹压。一、乡勇绅士等器械。应查明存贮销毁。一、逃出被掳良民。应饬属妥为安抚。一、邪匪所遗田地房产。应查明变价充公。一、枝江、宜都、二县民人骂贼捐躯者。应一体查办。下军机大臣议行。　　

○先是署杭州将军成明参奏浙江布政使汪志伊。应放杭州乍浦满营孤寡养赡钱。迟延三月。上命户部侍郎台布往浙查办。嗣查明汪志伊因萧山地租徵催未足。未能如期给发。又未奏明筹款垫放。办理不善。下部议处。至是议上。降二级调用。从之。　　

○癸丑。降浙江布政使汪志伊、为江西按察使。调山西布政使谢启昆、为浙江布政使。以江西按察使司马騊、为山西布政使。调安徽布政使陈奉兹、为江苏布政使。江苏布政使西成、为安徽布政使。　　

○予湖北阵亡典史浦宝光、祭葬世职。如县丞例。　　

○甲寅。圣祖仁皇帝忌辰。遣官祭景陵。　　

○上侍太上皇帝诣奉先殿寿皇殿行礼。　　

○乙卯。谕军机大臣等、此次福宁等乘贼人雪夜无备之时。派庆溥诸神保分路攻进。趁势渡河。连破贼寨。夺住山梁。甚属可嘉。现在官兵得胜。紧逼贼巢。况惠龄此时亦当到彼。正当乘此胜势。上紧攻剿。先擒林之华。覃加耀。歼净余匪。以靖地方。再阅图内。成德。文图。同在贼巢之东驻劄。诸神保、庆溥、同在贼巢之西驻劄。该二处有一人在彼。已资堵剿。成德既在彭家坳长岭扎营。贼匪已无虞东窜。竟当分出文图。绕由东南之梯儿岩四方台一带进攻。庆溥、诸神保、二人中。亦酌分一人。绕由西北之城子口九洲一带进攻。如此多路进取。使贼匪抵防不暇。福宁、观成、再行直趋进剿。岂不更为得力。并著酌量办理。　　

○缓徵山东鱼台、金乡、邹、滕、峄、济宁、六州县。水灾新旧额赋。　　

○丙辰。以丰汛漫工合龙。赏赉署两江总督苏凌阿。江南河道总督兰第锡。山东布政使康基田等有差。　　

○甘肃布政使张朝缙、缘事解任。以刑部侍郎代办陕甘总督事陆有仁、暂行兼署。　　

○丁巳。月食。　　

○上御乾清门听政。　　

○谕军机大臣等、安康贼匪。竟敢逼近兴安郡城。不可不速为剿除。现在秦承恩驻劄该处。而宜绵由洋县前往。不过四百余里。计此时早经到彼。并经该督飞咨花尚阿。派拨满兵一千名。由南山小路星赴兴安。使郡城迤北各该处匪徒。闻兵威壮盛。不敢复萌奸慝。办理亦好。至此等教匪。必系湖北贼众。经官兵屡次剿败。无路逃生。潜遣党与。分赴兴安达州等处。散抚播言。煽惑勾引。以为牵制官兵。苟延残喘之计。但究属乌合。扑灭尚易。俟该处事竣。宜绵等仍党带兵星赴达州一带。帮同英善等奋勉剿办。将此传谕知之。　　

○戊午。永保等奏报、连破贼屯十一处。得旨奖赉。赏兵丁一月钱粮。　　

○以随营办理军需出力。赏候补知县陈滏源。蓝翎。　　

○旌表守正捐躯河南兰阳县民艾来初妻赵氏。四川灌县民张启盛妻王氏。　　

○以河南士民防卡运饷出力。复缓徵邓、唐、新野、南阳、桐柏、淅川、内乡、镇平、泌阳、裕、叶、南召、舞阳、安阳、汤阴、淇、汲、新乡、获嘉、考城、荥泽、郑、新郑、兰阳、祥符、尉氏、洧川、河内、武陟、许、长葛、襄城、临颍、郾城、西平、遂平、确山、信阳、三十八州县、新旧额赋。　　

○己未。谕军机大臣等、兴汉与太平毗连。防有川省逸匪窜入。秦承恩仍著暂留该处。督率堵拏。不必远赴达州为是。此时英善等在达州剿贼。东乡一路。佛住已带兵勇前往。而袁国璜亦早到彼。宜绵、柯藩、剿净牛蹄岭贼匪。亦即驰赴太平。三路进攻。贼匪自无从窜逸。英善等惟当倍加勉力。迅速蒇功。　　

○广东巡抚英善奏报、攻克袁家石坝、及鞍子坪贼寨。都司石阵图等、升擢有差。　　

○以故青海额鲁特扎萨克辅国公根敦端多布子伊什达尔济、袭爵。　　

○庚申。定逃军投首例。谕内阁、向来军营脱逃兵丁。有在军务未竣以前投首者。俱发乌噜木齐等处给种地兵丁为奴。固属按例办理。但国家养兵卫民。遇有调遣从征之事。理宜先驱杀贼。奋勇立功。乃恇怯无能。首先溃散。又恃有军务未竣发遣之例。自必探听军功将次告成。冀图免死。自行投首。若皆似此效尤。则兵不顾将。临阵纷逃。将何以资攻剿。此等溃兵。情罪重大贷其一死。已邀宽典。若因自行投首。仅予发遣为奴。转得置身闲散。不足以示儆。且于用兵大有关系。嗣后军营脱逃兵丁被获。及在军务以后投首者。仍昭旧例办理外。其在军务未竣以前投首者。概行定拟监候。永远牢固监禁。俾知儆惧。庶足以严纪律而肃戎行。著为令。　　

○又谕、据图桑阿等奏、将疯病殴人致毙之刘金顺。及推跌毙命之任为瑞。审明定拟绞候等语。此两案一系疯疾复发殴毙人命。一系推跌致死。尚非故杀者可比。固应照内地之例。入于缓决办理。但乌里雅苏台。地属口外。究与内地不同。所有此二案人犯。俱照所拟绞候缓决外。仍不可拘泥内地之例。遽行减等发落。陕西按察使姚学瑛、缘事解任。以署布政使倭什布、兼署按察使。　　

○辛酉。谕军机大臣等、前据苏凌阿等奏报合龙。朕心方深欣慰。乃本日据伊等奏、合龙后因凌水陡长。坝身蛰二十余丈。恳请交部从重治罪等语。此次坝工既合复开。自因镶压不坚所致。但适值上游凌水下注。乘风冲击。以致人力难施。事出不期。何忍治伊等之罪。现在坝基。自当另行移筑。苏凌珂等于引河迤下地势较高之处。盘立坝基。从此筑做。上有挑水坝遮盖。下有大坝兜束。俾缓水势而资拦护。所想亦是。惟阅图内所筑挑水坝。丈尺尚短。不能逼溜直入引河。朕意何不趁此向东接筑。挑溜既为得力。而新坝口门亦可免著重。又现挑引河。虽系旧有河形。究觉稍窄。何不再往北展宽。若于朱笔所圈处所。斜向东北。归入前挑引河。以资畅达。如此办理。则形势较为径捷。而新挑引河。亦可省工段绵长之费。又前挑引河头。现筑土坝。转恐有碍溜势。或可不必拦截。俾大溜顺由挑水坝东趋下注。亦可藉分口门溜势。已于图内用朱笔标识。著发交苏凌阿等酌量办理。　　

○又谕、据魁伦奏、现因缉捕洋匪。经费不敷。请于闽省藩库。借银八万两。除归还司库垫款三万余两外。尚存银四万有余。以为续后支给之用等语。该兵丁等奉派出洋。冲风破浪。若令于所得饷银内。自备口粮。不足以示体恤。自应照该督所请。于藩库项下照数借给。于缉捕较为有益。至营船原为捕盗之用。乃摺内称营船笨重不能得力。是何言乎。魁伦务须督饬所属。实力查拏。以清洋面而安商旅。又据哈当阿奏查拏盗匪一摺。盗船乘风逃逸。踪迹往来无定。惟四面兜捕。方可缉捕净尽。现在闽洋盗风未戢。皆哈当阿失于于巡捕所致。咎实难辞。著传旨申饬。务须饬属严拏。不可以盗踪已离台湾。即为安靖。以致远扬漏网。致干咎戾。　　

○上以冬至祀天于圜丘。自是日始。斋戒三日。　　

○壬戌。谕军机大臣等、吉庆奏、访出洋匪聚集并藏匿船只各处在安南境内。且有该国隐匿贼匪之情。此时若行文该国。反致贼匪闻信潜逃。所见尚是。刻下暂且无庸行文晓示该国。俟派往访查官员呈报到日。吉庆当不露声色。妥为办理。即将贼首擒获。以绝根株。　　

○两广总督吉庆奏、粤省十府三州之内。八郡皆系滨海。自惠。潮。以迄雷、琼、袤延二千余里。处处毗接外洋。今拟将海防分为三路。西路高、雷、廉、琼、所属洋面。每有盗匪伺劫商旅。琼州、孤悬海外。雷州、近接夷洋。查盗船俱在江坪白龙尾一带藏躲。而雷属之海安、与琼属之海口、二营。隔洋对峙。中闲水面。仅八十余里。向来盗船。俱由此处潜驶来粤。现于二营各派兵三十号。分作两帮。遴委将弁。往来巡缉。轮赴龙门。硇洲。涠州等处搜拏。自惠州平海以东。至潮州闽粤交界。是为东路。饬南澳镇总兵林国良。领兵船二十只。上紧堵拏。并咨会闽浙总督魁伦、札饬铜山营。配兵船二十号协缉。至广州、肇庆、所属之虎门、大鹏、广海寨、老万山等处洋面。是为中路。派参将黄标、领兵船三十只。实力追捕。总期将盗首擒获。悉绝根株。至洋匪所需硝黄米谷淡水。自系图利奸徒接济。现派员密赴各口岸访拏严究。再兵丁月饷无多。出洋捕盗。力难裹带。每名每日。应请给盐菜口粮银五分。在藩库杂款项下。作正开销。得旨。嘉奖。如所请行。　　

○旌表守正捐躯江苏沭阳县民华槎住妻王氏。安徽灵璧县民王绍汤女王氏。　　

</div>
    <div class="pagination">
<a href="清实录嘉庆朝实录_page14.html">上一页</a><span>...</span><a href="清实录嘉庆朝实录_page10.html">10</a><a href="清实录嘉庆朝实录_page11.html">11</a><a href="清实录嘉庆朝实录_page12.html">12</a><a href="清实录嘉庆朝实录_page13.html">13</a><a href="清实录嘉庆朝实录_page14.html">14</a><span class="current-page">15</span><a href="清实录嘉庆朝实录_page16.html">16</a><a href="清实录嘉庆朝实录_page17.html">17</a><a href="清实录嘉庆朝实录_page18.html">18</a><a href="清实录嘉庆朝实录_page19.html">19</a><a href="清实录嘉庆朝实录_page20.html">20</a><span>...</span><a href="清实录嘉庆朝实录_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
