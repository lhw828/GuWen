<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 247 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 247 页/共 367 页</h1>
    <div class="content">　　○壬寅南京吏部尚书曾同亨以病乞休
　　上谕留之　　○癸卯赐大学士沈一贯银币牲醴一贯具奏谢
　　○甲辰兵科都给事中田大益因西宁囚丁之变上言九边额军八十六万有奇实在不下五十九万有奇军不能死敌而能胁主马不能驰坂而能耗积数不必实有而上不敢稽一旦忿怒皆能口□建血拥城迫众奔突是以欲固边圉莫若尽破边臣欺冒谩隐之习而正其罪欲破边臣积习莫若使士皆实有而无影射敢战而无骄亢欲使士皆实有敢战莫若先令充饱而后行简练欲令充饱莫若急敕主计典兵之臣熟筹兵食区画处分不致掣肘务求至足奏入上是之曰朝廷不惜数百万之赀岁给九边充饱士马若边臣能洁已奉公清革弊源何致处处缺饷人人思乱祸机可虑不独西宁着户兵二部详究欺冒谩隐之习亟图振刷务使兵食各足士马实在厘除影射以消衅孽
　　○乙巳罚参将万邦孚同知朱之楫俸有差以海寇挟倭为患官兵汛后失防从部参也
　　○遣官祭  司灶之神
　　○吏部以大学士沈一贯考满恩礼请  上命特加左柱国少傅兼官如故进中极殿大学士兼支尚书俸荫一子中书舍人给与诰命仍赐敕奖谕并宴礼部
　　○丙午一贯具＜锍-釒＞辞且乞休云一时之吏议易逃万古之史评难假斧钺所临赦宥不到  上不允仍以考绩酬功原系彝典谕之
　　○以四川右参政王应麟为本省按察使　　○以御史高举为大理寺右寺丞广平府知府刘芳誉为山东副使参政丁继嗣为广东按察使补原任御史徐元正为河南道御史升尚宝司少卿颜素为南京通政司右参议
　　○总理河道工部右侍郎曾如春卒于官如春临川人乙丑进士授行人历刑部主事礼部员外郎中郡守藩臬累迁至今官清修勤职其治河也力主开王家口不挠群议  上方惮财用独不爱六十万畀之责成之命日下春亦竭智毕力至是卒于官议者惜之
　　○工科右给事中宋一韩等以治河任重时迫请令淮抚李三才带管  上曰河工垂成忽失总理大臣  陵运所关万分急切该部便即会推才望任事的二三员候旨简用驰去以奏肤功
　　○户科都给事中姚文蔚等因边饷缺乏借发冏金太多后必难继查隆庆四年户部尚书刘体乾等条奏如通钱法复屯盐裁冗费赎税核班银诸款应讲究修举敕部酌行不报
　　○丁未以慈庆宫花园等处工完遣侍郎周应宾行祀土礼
　　○初保定先后抚臣创议请将河间真定二府钱粮抵兑山东河南协济银两以属府粮留充本省饷以二省额办协济改角□羊京边已而山东巡抚河南巡按俱称不便户部言国朝经制参伍错综各省有协济北直之饷北直亦有协济他省之饷递相流贯豊歉相资若止就便抵兑则仓口有远近钱粮有多寡经赋已定更改实难况万历二十四年保定巡抚李盛春题有举劾隔省军饷例二省有司奉行惟谨刻意输将是抵兑之说议之往日无不可议之今日似可暂停也从之
　　○戊申宣大督臣杨时宁请将该镇原汰战马四千疋岁该料草银二万两遵照十九年题准充市本需其复额马匹钱粮亦照二十七年题准于军门节省标兵行粮银内取给户部如议以覆从之
　　○大同巡抚张悌奏市货不堪虏每拣换亵中国体今后江南收买定委贤能府佐慎选殷实机户如式制造公同交纳定以限期给价务令精美户部覆请从之
　　○辅臣沈一贯等言辽东为神京左臂最要害亦最孤悬故辽东危则山海危山海危则畿辅危且种惟一黍岁止一熟而雨旸不若倭虏并防加意拊循犹恐变生不测顷闻诸道路皆云税使高淮在彼行事多不法状且声言进见  万岁面讨镇守夫各处镇守自正德年间骋威虐民几危  社稷赖  世宗皇帝毅然革除天下始得安枕而卧  皇上动法  世宗必不轻许而淮欲阴夺兵柄何所不为臣等叨处密勿有闻入告安有如许大事可以默默不言乎
　　○以永昌知府华存礼为云南副使整饬腾冲等处兵备
　　○己酉吏部会推总理河道将各衙门所举汇名上请  上命李化龙以工部右侍郎总理河道且曰河工重大着便星驰前去不必例辞
　　○赠原任礼部尚书冯琦太子少保荫一子入监读书
　　○调湖广右参政董元学为本省副使辰沅兵备
　　○太仆寺老库自正德二年至万历五年止共贮马价银四百万两二十六年东征支动一百万两二十七年借给户部五十万两三十年借给户部一百万两本年又借给工部三十万两见今实在止一百二十万两于是寺卿王明言国家设立太仆专管马政止备骑操之用原无银两之入至宣正间始以马易银隆庆间变卖种马酌实在马数量行改折是太仆之积储皆  皇上之牡牝无事则易马输银有事则出银市马讵意今日别衙门借用之多脱有意外臣将借之何所  上曰览奏知冏储无多但边饷告急计部无措还遵旨给发仍下严旨切责户部
　　○庚戌工科右给事中宋一韩请亟点总河并简用河南巡抚  上以河工紧急令李三才就近暂管候代其河南巡抚事务关系河道者该省巡按暂与代管
　　○播地荡平后黔督抚按议将平清偏镇四卫改隶贵州已得旨行之矣湖广抚臣复谓目前舆情必难强从将来钱粮又费区处于是兵部上言黔抚兼督湖北思仁思石两道节制清平则四卫固在统辖之中而在楚护偏桥以卫黔在黔援黎平以控楚则湖贵又得辅车之势与其纷更辖属事体归一宜如湖广抚臣议将黎平府永从县并十二长官司仍旧属之贵州平溪清浪偏桥镇远四卫仍旧属之湖广而贵州抚臣例衔兼督亦各照旧仍明谕两省诸臣毋以分隶为嫌附近卫所有警彼此亟相策应若有抗违推诿者不妨遵照敕书从重查参  上从之
　　○辛亥准云南土舍侬应祖承袭土官同知不世袭
　　○蓟州兵备道按察使赵寿祖以熊应士等冒饷为督抚按劾奏下部勘明户部覆言寿祖久膺边寄偶尔疏虞乃觉察无漏追补已完桑榆可收下部知之
　　○以广东副使朱南英为本省参政
　　○升文选司郎中倪斯蕙为太常寺少卿提督四夷馆添注
　　○壬子吏部以刑部尚书萧大亨六年考满请  上令复职加少保兼太子太保给与诰命仍赐钞锭羊酒
　　○以三边总督标下中军王邦佐为宁夏副总兵镇虏堡守备李茂材为中都留守佥书
　　○以山东济宁道副使卫一凤为本省右参政登州海防道佥事伍可受为本省右参议
　　○癸丑大学士沈一贯辞免兼俸部宴勋级加官进殿荫子  上允辞兼俸部宴勋级余俱命勉承
　　○刑部尚书萧大亨辞考满加恩
　　上不允
　　○凤阳巡抚李三才奏江北先因倭警增兵议留盐课漕粮关税赃罚各税并加增赋役等银充饷今奉诏查豁防倭丁粮然兵防遽难尽撤共汰革过官兵一千五百六十四员名沙船一十二只议将先次加增赋役银二万两先行豁免其后次加派丁地银五万四千六百八十八两与原留院道赃罚各税等银共五千九百两照旧充见在新兵支用户部言赃罚税契原系济边正额似难久留请将后次加派丁地银及淮安腌切税银二百两海船税银七百两徵留充饷其院道赃罚各属税契自三十一年为始各照原数角□羊部以备边费至于查豁先次派增赋役二万两准先豁免一万五千两仍徵五千两以抵取角□羊赃罚税契之数从之
　　○工部尚书姚继可题总河应照边镇事体今江北河南山东等处巡抚官悉听节制载入敕书一体遵行其藩臬有司等官有所推举抚按衙门相同俱准正荐玩忽不遵者不时参治从之
　　○甲寅以首辅沈一贯考满赐金笺敕奖励之
　　○辅臣沈一贯等奏言都察院百司纲纪不可一日无人左都御史温纯自去年十月注籍以至于今半载有余台务久废御史靡所禀承又热审在迩且部院七卿  皇上之斗杓七星也七星不备何以成岁功七卿不备何以宣治绩奏入不报
　　○旌孝子六名节妇二十八人烈妇十一人贞女一人俱表其门　　○礼部题世业访保序班等官五年外者其子方准学习不准候缺食粮本官年老或身故方准候缺补官其土官归顺世业及访保本身绝嗣方准弟侄承继各官生一家一时不许并有两人又军官为事有革袭之法而序班问革其子仍复承继法疏莫甚焉宜申饬各官如犯交通夷人犯赃重情被革者许嫡亲次房承继如系违误被革姑准其子承继其边方访保必该馆缺人方准收劄不得仍前冒滥致亵名器报可
　　○先是魏国公徐弘基不戒于火既焚第庙并毁敕书革奉祀者且年余至是补给以奉祀  孝陵敕书从礼部请也
　　○夜三更西南方有流星大如碗青白色尾迹有光
　　神宗显皇帝实录卷之三百八十三
大明神宗显皇帝实录卷之三百八十四
　　万历三十一年五月丙辰朔直隶巡按何熊祥参内使白忠送武当神象骚扰驿递诸不法状不报
　　○庚申端阳令节赐辅臣上尊珍馔
　　○辛酉辅臣等为热审届期拟传谕一道进呈未报再请题旨亦不报
　　○是时九卿科道及抚按诸臣交章劾辽东税监高淮御史张似渠奏淮擅离信地罪一潜匿京师罪二拥兵城下罪三违旨犯禁罪四骚驿道路罪五兵科给事中田大益奏  皇上之权莫重于兵高淮远自辽左拥兵数百名骑马数百疋携金持宝不奉诏旨直驻都门经营窥探而图典名  祖宗制兵府部相维内外相驭南北相控轻重相制扫除之役曾不得与闻焉是故  睿皇  毅皇任阉竖以基祸乱  肃皇罢金□守守而号中兴淮独不知  皇上之动法  肃皇而顾敢干兵权包祸心耶工科给事中宋一韩奏淮在辽左畜餋死士时时操演在在射猎俨然戎服而坐麾下邮传惟其骚动营卫惟其需索山海惟其蹂躏职官惟其陵轹士夫惟其奴隶军民惟其草菅行人惟其劫掠且勾通属国外夷朝驰龙票暮走龙旗或指进贡索冠珠或指宣谕求貂求马朝鲜兵燹之后我国家尚以物力翼蔽生餋之淮独何心过为诛求夷虏小歹青奴儿哈赤犷悍难驯马市覊糜尚虑寒盟而顾挑之汉祸先矣有如一旦鸣镝内向谁执其咎彼所收者降夷所募者穷虏今日急来归我而风扬云扰之思实未尝一日忘也哱氏受国厚恩一拂其心剚刃抚臣不啻孤雏麻贵身为主帅至不能保其爱子淮即金多能终结为腹心不反戈乎＜锍-釒＞入俱不报
　　○赠原任巡抚狭西太子少保兵部尚书贾待问为太子太保荫一子入监读书
　　○壬戌  孝宗敬皇帝忌辰遣官祭  泰陵
　　○户部以应天府属未完金花太仓等银并应买铸钱黄铜请严督府属作速角□羊进仍差官守催立限完纳以需急用从之更命查钱粮数目与经管官员年分来看　　○册封蜀王宣圻庶第七子奉＜釒爵＞为隆昌王唐王硕爌第八子器增为宝庆王益王翊鈏庶第十七子常漴为安义王益府罗川端懿王常湑嫡一子由木□玄为罗川王周府柘城昭定王朝埢嫡长孙肃濠为柘城王瑞金端惠王在钠庶第一子肃溙为瑞金王鄢陵康懿王朝土□从嫡长子在予□金为鄢陵王夫人许氏进封为鄢陵王妃汝宁王在唫选宁陵县民郭享谆女郭氏封为汝宁王妃保宁王肃言□异选杞县民任齐女任氏为保宁王妃楚府通山王蕴铉嫡长子盛渶为通山王夫人彭氏为通山王妃东安王英燧选江夏县民程先民女程氏为东安王妃庆府蒙阴王帅钾选宁夏中屯卫贡生王桐女王氏封为蒙阴王妃肃府淳化王绅在选兰州卫左所舍人颜廷伐女颜氏封为淳化王妃会宁王绅域选兰州民杨应乾女杨氏封为会宁王妃建安王府建安康懿王多＜火节＞长子谋垄为建安王夫人王氏进封为建安王妃建德王翊铉选临頴县民胡璇女胡氏封为建德王妃周府顺庆王在焊选祥符县民张谦祥女张氏封为顺庆王妃
　　○命通政使司左参议章尚学提督四夷馆太常寺少卿赵崇善太仆寺添注少卿林烃尚宝司卿杨金吾吴华光禄寺丞蔡果礼科给事中萧近高工科给事中胡忻礼部祠祭司主事郑友周礼部主客司主事李憭充正使行人司行人杨联芳李橒潘珙张孔教荆餋乔陈名岳熊化王文迈中书舍人吴采归子顾充副使赍镀金银印镀金银册各往王国行礼
　　○癸亥户部请将各省直逋负钱粮系二十七八等年与年远带徵者立限催角□羊仍命户科载入考成查历年经管各官职名参究从之
　　○甲子辅臣请考取各官名下世业子弟入馆习译番文下部知之
　　○乙丑  太祖高皇帝忌辰祭  奉先殿
　　○敕大学沈一贯曰尔登三事者十年历一品者六年予欲保又有邦尔惟柱石予欲训警有位尔惟典刑尚其永矢乃心懋襄上理远追喜起之风共享昇平之福是日一贯具表奏谢
　　○准梁世勋袭祖爵时保定侯梁继璠已故无子世勋其侄男也结勘无碍准之
　　○丙寅以山西河曲参将祁继祖为狭西副总兵　　○调分守岭西道按察使兼右参议盛万年蕳僻
　　○丁卯  仁宗昭皇帝忌辰遣官祭  献陵
　　○日讲官礼部尚书曾朝节以病乞休  上温谕留之
　　○以左庶子兼侍读黄汝良为国子监祭酒
　　○戊辰礼部署部事右侍郎郭正域因有事  郊  庙班行寂寥请旨饬励并望冬至  大祀  皇上躬亲对越报曰朕事  神祗甚敬每遇祭祀洁诚斋戒近因静摄恐不成礼故遣官恭代然时常谕令秉虔竭诚惟恐怠忽各陪祀官员不体朕意托疾不至览奏惕然今后严加申饬应陪不陪者指名参奏
　　○通湾太监张烨截徵鱼苇税银等项奏进　　上命收入且谕湾津两监各守疆宇尽心任事不得纷争取咎
　　○己巳大学士沈一贯奏万历十七年三月内奉  圣旨今后在京升授等项官员应面恩者如候过三次着具本奏知不必再补臣谨遵奉  明旨具本奏谢报可
　　○夏至祭  方泽遣公张惟贤代侯陈应诏伯王学礼尚书王世扬侍郎郭正域轮代视牲侯徐文玮郭大诚尚书赵世卿谢杰分献
　　○壬申革松潘东路游击都指挥佥事田中科任
　　○大学士沈鲤以病乞休  上温谕留之
　　○甲戌刑部奏腾越委官张安民淫暴激变死无足惜但官应宿图报父讐而煽众鼓噪周洪化同忿助火而延烧税店合依放火故烧官房律论死其混失银两着官番陪补以惩首祸无知胁从遵旨宽宥从之
　　○以大同中路参将万化孚为山西河曲参将
　　○宣府巡抚彭国光因地震陈言曰本年四月二十三日寅时本镇在城又下中北三路地方一时震响有声如雷房屋动摇缘到处开矿掘凿地脉譬之人身百孔千疮未有不痛楚叫号者宜其动而不静也乞亟停矿税以安人心而应地德不报
　　○差御史刘会管京畿道
　　○乙亥南京户部尚书张孟男六年考满加太子少保给与诰命
　　○浙江巡抚尹应元以岁造叚疋改与两淮内官鲁保兼管杭城机户闻风逃窜倘此项应归内监则内官孙隆刘忠见驻杭城俱小心安静乞选委一员就近兼管不烦鲁保遥制其羡余银两即当会议曲处依数角□羊进以济国用揭至辅臣以此议可从上请不报
　　○丙子赐次辅沈鲤酒米猪羊等物具＜锍-釒＞奏谢
　　○益王世子奏父王于二月二十五日薨逝下部知之
　　○命造番国师印给番夷头目汪缠
　　○丁丑礼部奏言今日朵颜之加赏都督等官下至头目皆有彩叚金衣等物所进马匹止有其名耳而又回赐以彩叚绢疋节年加赏有一夷加至十二表里衣服七套者甚有加至二十四表里衣服八套者国家功臣止是世官乃三卫夷人稍有侦探既赐其官又赐其赏一授之赏子子孙孙遂为永业目前之见不过谓因循已久一旦议裁恐生他变然其功可核其世可稽法一定则彼知感而知畏法一苟则彼先不畏而后亦不感矣今后行令边臣召集各卫都督指挥严其敕如系五十年以外者勒令换敕止许袭官尽行革赏四十年三二十年者递减十表里而止候后有功渐加亦加至十表里而止每贡止题一二人庶有撙节限制而滥费可省奏入下部议行之
　　○刑科给事中钱梦皋以热审旧例请颁恩诏并言逮系诸臣之冤抑不报
　　○刑部以监守自盗拟犯人李端赵贵边方立功五年以有禄人受财枉法律拟李灿然遣戍兰崇文严允魁彭福各徒罪从之
　　○刑部尚书萧大亨以病乞休  上以其老成练达兼摄两部精力有余不允但令吏部具兵部尚书员入览
　　○
　　○戊寅卯时京师地震
　　○刑部追进羽林前卫经历李端等赃银四百余两  上命收之
　　○旌德知县张时献转王官县民赴阙奏留事下吏部吏部以推补成命法无复留不之省更请旨申饬抚按慎注考语按臣刘曰梧具揭申理事竟不行
　　○原任川贵总督李化龙辞总河新命  上不允且以河工甚急令速赴任
　　○历城县大雨突出二龙水中互相触推山走石平地水高十丈渰没人畜及崩陷土地无算
　　○以杨登山署都督佥事充总兵官镇守四川等处地方
　　○革德州游击陈光祖职静安把总谭昉任
　　○庚辰  穆宗庄皇帝忌辰遣官祭  昭陵
　　○辅臣以左都御史温纯求去语甚切言明年正月当朝觐考察天下官员此吏部都察院最大职掌宜及早与海内当事往复书移预先咨访乃纯一身去留尚未得定咨访之事必且妨废咨访既已妨废考察安得公平此不可视为寻常细故也＜锍-釒＞入不报
　　○礼部覆尚宝司料造牙牌给左都督等官王之祯等从之
　　○壬午裁福建等司民科当该一十一名
　　○左都御史温纯十四＜锍-釒＞乞休  上不允曰都察院纪纲百司堂上缺官宪务孰举令即出视事
　　○湖广巡抚赵可怀奏承天府钟祥县本年四月二十日午时地震自东南方起至西北方相继而去各房屋震裂有声瓦片坠地系  陵寝重地为异常灾变下部知之
　　○癸未卯时月犯金星
　　○吏部尚书李戴奏言御史康丕扬参盛万年罪状未明相应行勘因言臣部黜汰实由抚按论劾迩来事例不明任意轻重所论所拟发端多已甚之辞归束为两可之说明以言外之意含糊以就覆者之平而本部又以已成之说迁就以从论者之拟于是所劾非所拟所拟非所劾者矣请行各该抚按衙门今后论劾庶官务要遵行事例拟为民者必不同于闲住提问者必不同于为民操持有玷年力已衰者止宜降调闲散不得轻拟改教才力不及先经调简者不得再论调简赃非指实自己心疑者不得罗列多数以妨轻拟赃数既多确有真见者不得违例轻拟以背重劾如有任意轻重自相矛盾者臣部一体相成不妨为之厘正其有罪状未明是非未定者不妨通行查勘勘明另奏报可
　　○癸未补赐三辅臣节赏银币及讲官曾朝节等有差
　　○三十年十一月秦王谊漶奏本字画太细诏下部查嘉靖八年体式严行申饬已而狭西阶州副千户樊来凤为番人求贡江西抚州府同知朱于赞荐新芽茶字画仍复细小不遵新旨于是礼科给事中张问达谓两臣宜加罚治从之
　　○荫原任礼部尚书冯琦男冯士杰入太学
　　神宗显皇帝实录卷之三百八十四
　大明神宗显皇帝实录卷之三百八十五
　　万历三十一年六月丙戌朔廷试天下万历三十一年及二十八等年岁贡恩贡选贡生员命辅臣同翰林院掌院学士严加考试取中上中卷各若干进呈下部知之
</div>
    <div class="pagination">
<a href="明实录神宗实录_page246.html">上一页</a><span>...</span><a href="明实录神宗实录_page242.html">242</a><a href="明实录神宗实录_page243.html">243</a><a href="明实录神宗实录_page244.html">244</a><a href="明实录神宗实录_page245.html">245</a><a href="明实录神宗实录_page246.html">246</a><span class="current-page">247</span><a href="明实录神宗实录_page248.html">248</a><a href="明实录神宗实录_page249.html">249</a><a href="明实录神宗实录_page250.html">250</a><a href="明实录神宗实录_page251.html">251</a><a href="明实录神宗实录_page252.html">252</a><span>...</span><a href="明实录神宗实录_page248.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
