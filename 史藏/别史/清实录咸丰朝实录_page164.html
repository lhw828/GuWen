<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 164 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 164 页/共 502 页
  </h1>
  <div class="content">
   ○乙酉。上诣寿康宫、问皇贵太妃安。　　

○谕内阁、御史隆庆等奏、请饬申严门禁一摺。京城各门。设有值班官兵。随时严密稽查。各该弁兵等、果能实力奉行。自足以昭周密。正不必更改旧章、转致有名无实。惟当此巡防紧要之时。自应加意防范。著步军统领严饬值班各该弁兵等、随时认真巡查。勿致日久生懈。至守门弁兵、拏获人犯、解交该管衙门后。即应回本处当差。无得因案羁留、致旷职守。　　

○谕军机大臣等、据恒春奏、前经胜保饬回绥远城兵一千名、请旨调拨等语。前赴易州之山西满汉兵一千名。业经僧格林沁调至固安。此项绥远城官兵、应否调赴易州。抑或另调别路驻劄。著该大臣体察情形。酌量调拨。即一面飞咨恒春遵照办理。又据皂保奏、逆匪窜入静海。闻其火药铅丸俱尽。宜严防贿买等语。著僧格林沁严饬各营、将火药铅丸妥为收藏。随时稽察。傥有奸细贿买、兵勇盗卖等弊。即著从重治罪。毋稍疏纵。恒春皂保摺、均著钞给阅看。将此由六百里加紧谕令知之。　　

○又谕、据吴文镕等奏、贼匪盘踞汉阳汉口、省城危急一摺。览奏曷胜焦灼。逆匪占踞汉阳。江面梗阻。此时自应急攻汉阳以掣贼势。江忠源现已谕令暂留湖北、督带兵勇、进剿汉阳贼匪。并令唐树义设法渡江。与该督抚等、合力守御。台涌自荆州带兵赴援。不知现抵何处。前已叠降谕旨、令舒兴阿由河南驰入楚境。督兵援应。本日复催令前进。计日当可赶到。夏廷樾所带兵勇数千。已谕张芾饬催该员迅赴武昌。曾国藩亦可由湖南带勇赴援。该督等婴城固守。惟有激励将士兵勇、尽力捍御、以待援兵。前谕裕瑞于四川拨饷银数万两、先为接济。该督等即行飞催可也。将此由六百里加紧谕令知之。　　

○又谕、前据台涌奏、贼匪偪近武昌。催兵应援。当谕令酌量缓急、前往赴援。本日据吴文镕、崇纶奏、省城困守危殆等语。已谕令江忠源暂留湖北、先行攻剿汉阳。唐树义迅速渡江援应武昌。现在省城待援甚急。著台涌督催官兵飞速前进。如能设法渡江。即可会同该督抚等并力剿贼。援救武昌。设或江路梗阻、不能前进。即会同江忠源、歼除汉阳逆匪。以图收复。再行移兵保卫省垣。著该将军酌量情形办理。毋稍迟缓。致误事机。将此由六百里加紧谕令知之。　　

○又谕、前因贼匪窜踞汉阳一带。武昌省城危急。谕令舒兴阿带兵、由河南直入楚境赴援。本日据陆应谷奏称、湖北贼匪。探由汉阳分为两股。一窜嘉鱼之牌洲。一窜蔡店、窥伺德安。江面贼船。围攻武昌。文报不通。孝感已被占踞。黄陂滠口。均有贼匪等语。现在武昌危急。必须先将汉阳一带贼匪剿除。既可以杜其北窜之路。并可以解省城之围。舒兴阿已行抵汴梁。著即带兵确探贼踪。迎头截剿。前在怀庆留防之甘肃提标游击王定堃、管带官兵五百八十名。即著交舒兴阿军营、酌量调遣。郝光甲所带之兵。前有旨令调至该督军营。著即飞速催调。勿任迟延。将此由六百里加紧谕令知之。　　

○又谕、据吴文镕崇纶奏、逆匪窜踞汉阳一带。江面贼船蚁聚。武昌省城势甚危急。已命江忠源带兵急攻汉阳。唐树义前赴武昌助剿。惟贼势猖獗。兵力甚单。著张芾迅速饬令夏廷樾、将前所带兵勇、尽数带往应援武昌。如该员业已启行。无论行抵何处。著即飞催前进。无稍延误。将此由六百里加紧谕令知之。　　

○又谕、寄谕河南巡抚英桂、据陆应谷奏、湖北逆匪。由汉阳分为两股。一窜嘉鱼之牌洲。一窜蔡店、窥伺德安。江面贼船。约二千余只。孝感已被占踞。黄陂滠口。均有贼匪等语。河南信阳罗山、踞黄陂等处。仅百余里。统计防兵、仅八百余名。兵力实形单弱。已谕令舒兴阿由河南带兵、直赴楚境剿贼。计已由汴梁前进。该抚此时已抵豫境。著即驰赴楚豫交界、为舒兴阿后路接应。柏山已由固始折回南阳。并著该抚体察情形、何处紧要。相机调拨。以遏贼北窜为要。将此由六百里加紧谕令知之。　　

○又谕、前因安徽地方紧要。谕令江忠源前赴新任。现在安徽集贤关业已收复。巢县贼匪退去。皖省情形较缓。而楚北贼势狓猖。江忠源著暂留湖北、统带兵勇迅赴汉阳一带、直捣贼巢。设法克复。以为武昌声援。此时省城望援、万分紧迫。若我兵急攻汉阳。亦可牵制贼势以解省围。唐树义系本省臬司。仍应设法渡江。与该督抚等、并力守御。此时德安情形、如不甚吃紧。自应移兵先其所急。舒兴阿由河南带兵入楚。江北诸郡。当可声势联络。遏贼北窜。总以统筹全局、保卫省垣为要。将此由六百里加紧各谕令知之。　　

○又谕、前因安徽情形吃紧。谕令江忠源速赴巡抚新任。本日据吴文镕等奏、贼踞汉阳汉口。省城困守。势甚危急。已谕令江忠源暂留湖北、督带兵勇、迅速援剿。现在皖省防剿事宜。著刘裕鉁会同吕贤基、及署藩司袁甲三、悉心筹画。严密布置。万勿稍有疏虞。并著与奕经随时知照。总以力遏贼匪北窜为要。将此由六百里谕令知之。　　

○又谕、前经叠次谕令沿河各督抚等、严查河岸。收集船只。毋得再有疏忽、致贼抢渡。本日据陆应谷奏、逆匪由汉阳分窜。窥伺德安。江面湾泊贼船约二千余艘。黄陂滠口、均有贼匪。难保不意图北窜。黄河为南北要隘。必应认真巡查。著奕经、王履谦、杨以增、长臻、英桂、崇恩、督饬河工地方员弁、实力巡查。收集船只。勿令奸细溷迹偷渡。沿河地方辽阔。兵力或有不敷。仍须劝谕近河地方绅民团练、帮助官兵缉拏奸匪、严查口岸船只。务使兵民声势联络。匪徒无隙可乘。如有稽查不严、致奸细偷越、及逆匪抢渡之事。必将该处地方文武即行正法。该侍郎督抚等、尤当不分畛域。一体稽查。毋得稍有推诿、致干重咎。将此由六百里各谕令知之。　　

○户部议驳兵科给事中吴廷溥奏、花户等捐输、无补军需。徒伤政体。得旨。有伤政体。固不可行。然所伤少而稍有益者。未尝不可试行。该花户经纪。犯案固多。然年老退役者。必是平素安静。犯事尚少。俾其坐拥厚赀。苟延余□山戊不□。莫若量力输将。或可群期踊跃。朕每见尔部初驳一人后。再有奏者。复行议准。何啻自驳自奏。虽曰时势不同。未必事事尽然。此事户部照例办理。徒费周章。著专交顺天府翁心存等、酌量情形、变通办理。　　

○丙戌。试中式武举温长涌等二十七人、于太和殿前。　　

○谕内阁、胜保奏、攻剿独流逆匪。续获大胜一摺。十三日、胜保亲督天津正定河州宣化西甯各队、分路进攻。该逆尽在南面堤上蚁聚。约有一二千人。天津河州队伍、先行扑入。逆匪放炮抵拒。我兵奋勇回击。达洪阿带领健锐火器两营兵弁、一齐进攻。极为奋勇。逆众旗倒马奔。死相枕藉。各营官兵、联队掩杀。勇往争先。佟鉴复用神威铜炮向西横击。经文岱、松玉、亦带炮船接应。同时夹攻。文谦带勇、督运大炮轰击。逆众不敢抗拒。奔回木城。其木城外贼匪。均被我兵击毙。弈纪在西岸用擡枪毙贼数十名。复开放八千斤大炮、轰毁贼营望楼。又用炸炮打入贼垒。统计毙贼千余名。逆匪窜踞独流。负嵎死守。经我兵三战三捷。其势已极穷蹙。胜保调度有方。各路带兵大员、及将弁兵勇、均能用命。深堪嘉尚。著发去金鞘牙柄小刀十把。银鞘牙柄小刀十把。银鞘玉柄小刀十把。小荷包二百个。火镰十三把。著胜保择其奋勇出力者、传旨分别赏给。并将叠次打仗出力之各员弁兵勇、查明保奏。候朕施恩。该大臣务即督饬各路官兵、乘此军威、迅殄群丑。毋令窜逸。　　

○谕军机大臣等、本日据胜保奏、十三日督兵、进剿独流逆匪。大获胜仗。毙贼千有余名。惟该逆穷极思窜。西南湖水、空阔无际。虽经各路兵勇堵截。仍宜严防。又据御史王兆松奏、余匪穷蹙。势必又图他窜。蓟州重地。必应严密设防。马兰镇兵弁无多。请派兵于北路堵御各等情。蓟州一带空虚。然贼未必即肯东窜。严密防堵。不可稍涉张皇。反启其觊觎之心。并著传谕德勒克色楞、亦可兼顾东路。此股贼匪。总须于静海独流一带兜剿净尽。傥被剿余匪纷窜。著僧格林沁与胜保随时酌量情形、派兵扼要堵截。毋得稍有疏虞。将此由六百里加紧谕令知之。　　

○又谕、胜保奏、续获胜仗一摺。已明降谕旨、颁给赏件、分赉将士、并令将出力各员弁兵勇、查明保奏以示鼓励矣。逆匪在独流一带、负嵎固守。此次又毙贼千有余名。贼势日见穷蹙。该大臣因西面湖水空阔。添派各兵扼要堵截。又催西淩阿善禄进剿静海贼匪、以分贼势。布置均合机宜。惟贼情诡谲。势又剽悍。现既刻刻思窜。难保不冒死狂奔。又如怀庆及洪洞城外诡计。该大臣务当严饬各路将弁兵勇、严密堵截。无稍疏虞。静海城中贼匪无多。即饬令西淩阿善禄赶紧克复。移营前进。与独流官兵合力夹击。万不可稍涉迁延、致误事机。再据皂保奏、闻逆匪火药铅丸俱尽。宜严防贿买等语。著即严饬各营将弁、将火药铅丸、妥为收藏。随时稽查。并严防奸细贿买、兵勇盗卖等弊。闻天津勇目刘积德、系监禁回民。经天津县知县谢子澄、从狱中提出。派令带领乡勇、帮同官军杀贼。甚属得力。是否属实。著即查明据实保奏。将此由六百里加紧谕令知之。　　

○又谕、给事中汪元方奏、贼情诡谲。恐窜省垣。请饬防范一摺。据称天津至保定、有一僻路。每遇水长时、由附近天津之淀湖开帆。不过二百余里。直达保定之南关。现在积水未消。恐贼由此路分窜省城等语。著桂良严饬地方官、于水陆扼要处所、派拨兵勇、认真堵截、以防被剿余匪偷窜。本日据胜保奏、攻剿独流逆匪。续获大胜。贼势愈穷。时思乘虚由西面窜逸。著桂良严饬河闲保定所属各地方文武员弁、一体严防、毋稍疏忽。前因饶阳县团练认真。降旨令该督查明保奏。当此剿匪吃紧之际。此等督办练勇出力之员。及捐办绅董人等。自应早加奖励以昭激劝。著桂良即将督率出力之知县、并捐赀董办之绅民人等。迅速查明保奏、候朕施恩。将此由六百里加紧谕令知之。　　

○又谕、本日据江忠源奏、大江贼势蔓延。盘踞汉水等情一摺。贼船布满江面。荆襄一带。路通川省。防剿最关紧要。若将江面贼船剿除。则川省可保无虞。著裕瑞遵照前旨、赶紧筹拨银十万两、迅速解赴湖北以济急需。如能设法购备船只、配齐炮械、派委得力将弁、带兵驶赴下游武汉一带、协助攻剿。即可杜贼上窜荆襄之路。于川省大局、亦有裨益。前有旨、令李嘉端咨明该督、催令刑部主事杨熙、雇募壮勇、迅赴江忠源军营、听候调遣。此时募勇想有成数。著该督即饬该员管带壮勇炮船、由宜昌荆州顺流下驶。毋稍迟延。将此由六百里加紧谕令知之。　　

○又谕、前因武昌危急。谕令曾国藩赶带兵勇船炮、驶赴下游会剿。并谕令骆秉章、设法筹饷接济。谅已遵照办理。本日据江忠源奏、孝感业已收复。汉川贼匪。亦闻风下窜。现至滠口劄营。派员于牛湖搭造浮桥、进攻汉口。十月初五日、击沈贼船数只、毙贼多名。因无船只。不能追赶等语。湖北情形紧要。现已有旨、令江忠源暂留剿贼。著曾国藩将选募拟赴江西之楚勇六千名、迅即酌配炮械、筹雇船只、即由该侍郎督带、驶出洞庭湖、由大江迎头截剿。江面贼船肃清。不特两楚门户、藉可保卫。并可杜贼纷窜豫省及秦蜀之路。想曾国藩与江忠源、必能统筹全局也。将此由六百里加紧谕令知之。　　

○钦差大臣胜保奏报、攻剿独流逆匪。续获大胜。复拨官兵扼要堵截。得旨。此时藉军威甚壮。埽除殄灭。万不可又令他窜。　　

○帮办军务安徽巡抚江忠源奏、驰救德安以防北窜。现已进偪汉口。得旨。已有旨暂留汝在湖北剿贼。兹览汝奏。适相符合。武汉最为紧急。设法分路剿洗。兼杜北窜。亦应防其西窜。该逆匪即时北窜。患虽速、尚易为力。若任其扰及秦蜀。则大事无了局矣。　　

○江苏布政使陈启迈奏报、筹办捐输团练、暨海运银米。得旨。诸务自以妥速为妙。然不可操之太急。致多窒碍。此朕因汝心性素急、以救汝之失。应整饬者、不可一例看也。　　

○丁亥。直隶总督桂良奏、拟调兵勇。请催马匹。得旨。张集馨所带兵勇。自应调至保定严防。伊系本省藩司。应如何调遣。岂能候旨。即非汝所属。亦准调遣。不准拘泥。所请马匹。著传知兵部。迅速解往。　　

○山东巡抚张亮基奏报、行抵河南、即赴新任。并豫陈东省可虑情形。得旨。山东情形。固属棘手。朕已命汝巡抚山东。自应竭力筹维。朕知汝之心、未必竟敢豫存站脚地步。若兵饷一节。汝尚未到、即言其难。汝到之后、除束手而外。祇有请帑而已。此等疆吏。虽有若无。朕甚为汝愧极。　　

○戊子。上御懋勤殿。句到福建、奉天、湖南、浙江、情实罪犯。停决湖南斩犯二人。浙江斩犯二人。余三十八人予句。　　

○谕内阁、惠亲王军机大臣会同刑部定拟讷尔经额罪名一摺。已革大学士直隶总督讷尔经额、经朕特授为钦差大臣。督兵驰赴河南、剿办逆匪。自怀庆解围、逆匪西窜后。所有直隶与邻省毗连各要隘。宜如何严密防守。乃于临洺关遇贼窜至。即退守广平。毫无筹策。以致逆匪纷扰畿疆。该革督统辖全省。贻误事机。实属罪无可逭。讷尔经额、著照惠亲王等所拟、按律定为斩监候、秋后处决。　　

○谕军机大臣等、向荣奏、军饷告匮一摺。已谕令户部催解、并寄谕怡良、许乃钊、于江苏各库、无论正杂款项、迅速筹解大营以济急需矣。惟该大臣攻剿金陵贼匪。半载有余。该逆屡次窜出、扰及上游江西安徽各省。是金陵城内贼匪、所存无多。叠经谕令向荣迅图克复。而江镇两城贼匪、至今负嵎死守如故。师老则调遣愈难。饷匮则转输不继。该大臣受朕厚恩。膺兹重寄。坐延时日。能无愧心。现在广东拨解红单船只、先后可以驶入长江。前有旨、谕令设法提赴上游、遏贼江面往来之路。或先行收复镇江、翦其羽翼。亦可以孤贼势。如果南岸得手。则扬城股匪、便无援应。更易埽除。此时赶紧进攻、该大臣已不免糜饷劳师之咎。若再因循迟误。自问当得何罪。近日直隶境内贼匪。经胜保连次追剿。捦斩甚多。该逆窜伏静海独流。旦夕可以剿除净尽。若待胜保统兵南向、直捣贼巢。该大臣尚有何颜复见朕乎。从前所降朱批、及寄信谕旨、均于责备之中、寓有成全之意。原以该大臣老成宿将。必能为朕分忧。自桂林解围以至武昌、将该逆穷追南窜。该大臣与诸将士辛苦艰难。朕夙夜在心。特悬不次之赏。以待奏凯酬庸。乃竟于抵金陵后、一味迁延。不知朕宵旰焦劳之苦。是向荣无福受朕思眷。言之殊堪愤惜。如能感激愧奋、速行筹攻。一有克复捷音。爵赏仍不难立予也。前命该大臣于和春苏布通阿二员中、酌派一员、赴扬州会剿。兹据百胜等奏、奕经因病出缺。该处地居扼要。近界庐凤一带。土匪出没无常。逆船虽退出裕溪口、而窥伺北窜之诡谋、未必尽绝。此时自应先其所急。著向荣于和春苏布通阿二员内、赶紧派令一员、先行驰赴徐州、统带奕经所领之兵。协力防守。并可保护宿迁粮台。又片奏、贼船三百余只。由芜湖窜入湾沚。掳掠米粮。难保其不扰及东坝。觊觎苏杭。著即照议拨兵、驰往扼守。万勿贻误。将此由六百里加紧谕令知之。　　

○又谕、向荣等奏、军饷告匮一摺。据称浙江江西等省应解饷银。节次催提。解交均未及半。江苏省仅解过银二万两。九月分军饷、不敷支放。急须接济等语。本日已饬户部于应解饷银各省、迅速催解。惟江路梗阻。稍远省分。恐不能克期解到。著怡良、许乃钊、迅即妥筹。于苏省下忙地丁、及关税银两内、赶紧筹拨。先其所急。此外无论何款、如有可动支者。即设法尽解以济要需。断不可稍有迟延、致误大营军饷。至上海被匪徒窜踞。业经两月有余。尚未收复。前据许乃钊奏、亲督大营官兵、驰往剿办。月余未据奏报。殊切悬系。上海为通商要口。且来年办理海运。江浙两省漕粮、均须及早雇备船集、赶紧开兑。若不将匪徒克期剿灭。必致贻误大局。所关甚重。著许乃钊、即督同吉尔杭阿、吴健彰等、迅速督兵剿办。即日收复。毋再延误。将此由六百里加紧谕令知之。　　

○又谕、百胜、王梦龄奏、侍郎奕经因病出缺。请＜闲＞大员来徐督办等语。已谕知向荣、于和春、苏布通阿内酌派一员、赴徐州接办防堵事宜。第恐一时未能赶到。现在皖匪未尽。徐宿总扼南北之冲。情形紧要。杨以增本有防河之责。著即就近兼顾徐州一带。稽查防堵事宜。其调兵募勇一切。均遵照前寄奕经谕旨、并与百胜、王梦龄等、体察地方情形、相机办理。刑部员外郎上行走恩锡、系奕经随带之员。著仍留徐州差委。毋庸回京。将此由六百里加紧谕知杨以增、并传谕百胜、王梦龄知之。　　

○又谕、前因有人奏江南河道、向有陋规垫办一款。现以此项充捐等语。当经谕令奕经就近查访参办。本日据百胜等奏、奕经现已因病出缺。著福济即遵照前旨、确切查明。指名参奏。毋稍瞻徇。原寄谕旨并钞摺、一并发给阅看。将此由六百里谕令知之。　　

○又谕、孙晋墀奏、知县禀缓考期。请旨遵办一摺。该学政按试关北。现将考及岢岚、以次当赴大同。先据该府恭善、禀请暂缓考试。经该学政并巡抚批驳后。复据该县吴承曾详称、绅士等联名具禀。请暂行缓考等语。山西省北、现无军务。居民安堵如常。原无妨于考试。该县所请暂缓试期之处。是否因关北严寒、士子碍难应试。著恒春会同孙晋墀迅速查明、酌量办理。将此由四百里各谕令知之。　　

○以都察院左副都御史文瑞、为刑部右侍郎。　　

○调正红旗蒙古副都统灵桂、为镶蓝旗满洲副都统。以工部左侍郎载龄、兼正红旗蒙古副都统。　　

○予军营病故刑部右侍郎奕经、祭葬恤荫。　　

○己丑。上幸瀛台。　　

○御紫光阁。阅中式武举马步射。　　

○谕内阁、翰林院侍讲学士晋康奏、部议失守城池各员。分赔银米。如一年数月内全完、应否免罪。请旨定夺一节。断不可行等语。所奏甚是。军营赏罚、必应严明。守土各员、果能均如汴梁怀庆之竭力守御、转危为安。朕必优加懋赏。若庸劣之员。平日既漫无准备。临事复藉词脱逃。竟有弃城不顾、委银米以资敌者。丧心昧良。实堪痛恨。若复加之宽典。何以整饬纪纲。所有失守城池各员。除将银米勒赔外、仍著各治以应得之罪。毋稍宽纵。　　

○又谕、胜保奏、进攻静海。连获胜仗等语。据称本月十五日、西淩阿、善禄、攻剿静海贼匪。轰毁城上木栅三处。木城一座。逆众拥出抗拒。兵勇奋力齐扑。伤毙逆匪多名。该逆潜从南门扑出千余。经副将孔广顺、游击成明、范维清、萨尔善、都司萨炳阿、文奎、王建功等、各带兵勇。四路夹击。歼毙贼匪二三百名。十七日、派拨天津正定等营官兵。至静海城北、与西淩阿、善禄、合力夹攻。该逆分三股蜂拥抄出。我兵奋勇回击。毙贼三四百名。其奔回坠濠、复被我兵歼毙者甚众。逆匪分窜静海独流。意在负嵎抗拒、分我兵势。现经大军两处痛加剿洗。其势已极穷蹙。该大臣等、仍当乘势合力进攻。悉数歼除。毋任窜逸。　　

○又谕、袁甲三奏、现在剿办捻匪。未能兼顾地方事务等语。前降旨赏加袁甲三三品卿衔、并令署理安徽布政使。该给事中尚未接奉谕旨。兹据奏称、刘裕鉁奏请以该员署理藩司。现在剿办颍郡捻匪。正当吃紧之际。一经署地方。则限于职守。于剿匪事宜。转恐贻误。自系实在情形。袁甲三、著毋庸署理安徽布政使。即以三品卿衔兵科给事中。剿办安徽捻匪。该员膺兹委任。责无旁贷。务当督饬地方文武、激励兵勇、将颍郡各属匪徒、迅速翦灭。以专责成而靖地方。　　

○又谕、袁甲三奏、续剿捻匪。捦斩首要各犯多名一摺。安徽雉河集地方、逃回之总捻首邓大俊、复在标里铺纠众订盟。经袁甲三分饬文武员弁、前往围拏。该匪等胆敢冲突抵拒。六品军功徐晓峰、游击钱朝举、守备戴世熙等、生捦刘秃子等十九名。游击朱连泰、署霍邱县知县徐毓宝、候补县丞李萼馨等、生捦邓天儿等十五名。并夺获大炮一尊。火枪刀矛多件。复追至亳州南境蒋家老庄、将邓大俊及夥党于喜、一并拏获。其高庐集、安丰集、义门集等处匪徒。均有斩捦。各乡藏匿之匪。亦经各团练查拏三百余名。人心渐就安定。前据吕贤基等奏报、集贤关业已收复。此股捻匪。又经袁甲三督饬文武、歼除殆尽。本日已有旨、令该给事中专办剿匪事宜。著即将北路先行廓清。并将颍属西南、及东路各处捻匪、一律埽除。毋任蔓延。　　

○谕军机大臣等、僧格林沁奏、王庆坨等处要隘。分兵屯劄。并选择官兵、添赴前敌、以资协剿一摺。布置甚属周妥。本日据胜保奏、连日攻剿、逆匪坚匿不出。现拟分兵先攻静海等语。逆匪分踞独流静海。筑垒穵濠。负嵎死守。胜保拟攻静海以分贼势。惟独流系贼众屯聚之所。傥我军向南攻剿静海、而独流之贼、乘虚窜出。亦不可不防。现在该大臣驻劄王庆坨、应否移营前进。两军声息不通、何能取胜。必须与胜保随时知照、相机接应。总以计出万全、不使贼匪窜逸为要。汝所带之司员中、或议论好无实济者、或心地欠醇者、总得刻刻留心、勿得入其计中。汝之可以被欺处、反因心里公平、无稍曲折。朕非教汝不公不平。总期公而能明、外浑厚而内分明。不受人欺。即是可以用人处。末世人心。未能概以推诚论也。将此由六百里加紧谕令知之。　　

○又谕、据僧格林沁奏、逆匪占踞独流静海、坚匿不出。其势尚未穷蹙。转瞬河冰冻结、头头是道。设大股贼匪奔突、即当处处拦截。得力与否。殊无把握等语。朕度僧格林沁之意、总以及早进攻、乘机殄灭。勿令他窜为要。该大臣谅亦筹虑及此。现在贼匪坚匿木城不出。为死守计。必须大兵围剿。方可一鼓荡平。若令僧格林沁带兵前往助剿。不知汝二人共事一方、有无牵制之处。此举颇有关系。著该大臣详慎筹画、于一二日内据实覆奏。无稍迁就。朕断非疑胜保不能得力、先降是旨以试汝。朕专为全局计。设僧格林沁到彼后、两不统辖。致多掣肘。或分路进攻、有无窒碍。一并筹之。胜保度量甚洪。岂敢复有避忌、知而不尽言乎。本日据奏、连日攻剿各摺片。披览均悉。逆匪分踞独流静海、往来奔救。该大臣拟先攻静海、翦贼羽翼。亦出奇制胜之一法。惟北面最关紧要。且由独流至静海、更恐有腹背受敌之虞。该大臣务须筹画万全。断不可顾此失彼、致堕奸计。逆匪坚守木城。炮攻未能得力。是否可用土袋累成炮台、自高击下。或于独流静海之闲、横劄营盘。断贼往来接应之路。总宜随地相机、妥筹布置。所请京营炮位。已谕令巡防王大臣挑选四尊、即日派拨官兵、运往备用。另片奏、十七日出队。火器营官兵迟延未到。该大臣仅将翼长玻崇武申饬摘顶未免过宽。以后如有似此玩误不遵调度者、即一面奏闻。一面以军法从事。断勿轻纵。奕纪督队、尚知奋勉。著暂存记。如该员续有出力之处、再由该大臣酌保具奏。将此由六百里加紧谕令知之。　　

○又谕、胜保奏、前经奏明、饬令总兵郝光甲带兵、回至河南地方、听候舒兴阿等调遣。并由六百里札行遵照。兹据该镇禀称、现已行抵连镇地方。所有前行札文、并未接到等语。近来驿递文报。每多迟误。所关非细。著桂良即查明胜保前次札行郝光甲文件、系在何处延阁。据实参办。并严饬各该地方官、于往来文报、迅速递送。毋得稍有延误。致干重咎。将此由四百里谕令知之。　　

○又谕、台涌奏、撤回官兵防守荆郡一摺。前因湖北省城待援甚急。谕令台涌督催官兵前进。兹据该将军奏称、接准崇纶函称、连日拏获奸细多名。余匪船只、尽泊汉阳小河口内外、大江上下。据供由水路直上荆州、再到长沙。该将军现已折回等语。前据江忠源奏称、贼船现已驶赴下游阳逻一带地方。武昌省城解严。惟贼情诡诈、难保不复图上窜、窥伺荆襄。荆州为楚西重镇。且为入蜀咽喉。自宜豫为防范。台涌著即将驻防官兵撤回、并添调宜昌镇兵、扼守荆州、与官文、贵升、督率官兵严密堵御。如遇贼匪上窜。仍须于城外择要截剿。不可株守城内、致失事机。该将军现署提督。满汉官兵、均归统辖。一切调度。必当酌量缓急。相机布置。傥有疏虞、惟该将军及副都统等是问。并著与吴文镕、崇纶、随时知照互为声援。将此由六百里加紧谕知台涌、并谕官文贵升知之。　　

○山西巡抚恒春奏、遵查哈芬前奏程震佑、沈巢生、各案。并藩司粮台迟缓各情形。得旨。哈芬所奏各款。多无实据。著勿庸议。惟留程震佑帮办防堵。实属回护积习、以冀事竣保奏。徐继畬、系本地绅士。著从宽免议。郭梦龄、著交部议处。又奏、审拟被贼裹胁人犯包士青、请发黑龙江。批。包士青、著解京严讯。不准迁延。如有逃脱等事、必将该地方官及押解官、照庇纵逆党、以军法处之。又批。前有旨令潘铎赴晋省办理军务。该员现已降调。著饬令来京、不准逗遛。　　

○以刑部员外郎候补知府恩锡、暂署安徽布政使。　　

○以攻剿直隶独流逆匪获胜。赏右翼翼尉乌勒兴阿、花翎。　　

○予山西阵亡营总乌尔兖泰、祭葬世职。　　

○庚寅。上御箭亭。阅中式武举技勇。　　

○御乾清宫。引见中式武举。亲定甲乙。
  </div>
  <div class="pagination">
   <a href="清实录咸丰朝实录_page163.html">
    上一页
   </a>
   <span>
    ...
   </span>
   <a href="清实录咸丰朝实录_page159.html">
    159
   </a>
   <a href="清实录咸丰朝实录_page160.html">
    160
   </a>
   <a href="清实录咸丰朝实录_page161.html">
    161
   </a>
   <a href="清实录咸丰朝实录_page162.html">
    162
   </a>
   <a href="清实录咸丰朝实录_page163.html">
    163
   </a>
   <span class="current-page">
    164
   </span>
   <a href="清实录咸丰朝实录_page165.html">
    165
   </a>
   <a href="清实录咸丰朝实录_page166.html">
    166
   </a>
   <a href="清实录咸丰朝实录_page167.html">
    167
   </a>
   <a href="清实录咸丰朝实录_page168.html">
    168
   </a>
   <a href="清实录咸丰朝实录_page169.html">
    169
   </a>
   <span>
    ...
   </span>
   <a href="清实录咸丰朝实录_page165.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
