<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 177 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 177 页/共 505 页
  </h1>
  <div class="content">
   ○乙丑。孝慈高皇后忌辰。遣官祭福陵。　　

○以神灵显应。加湖南善化县朗公普济真君封号曰绥顺。　　

○谕内阁、前因都察院奏、贵州绅士内阁中书周之翰等、呈控提督沉宏富纵贼殃民。及总督劳崇光袒护私人各节。当经谕令张亮基据实查奏。兹据该署抚奏称、查明署提督沉宏富在黔剿贼。叠著战功其在遵义瓮安。先后买民女二人为妾。访无抢掠妇女确据。惟攻克螺蛳堰贼巢。及鼎山城旺草剿贼后。未免居功。其部将惟全祖凯尚知自爱。余皆漫无纪律。因而土棍游匪。皆冒充沉练。抢劫成风。开州之变。实由所部商肇淮、王国荣、先后激成。尚非全祖凯等之过。引贼攻开州。实系团首晏景青所为。亦与黄安邦无涉。沉宏富与赵德昌。虽积不相能。实无遣卒行刺之事。所称沉练救贼。以及劫夺松坎厘金。并烧房助贼各节。皆属传闻无据之词。其哨官蓝文蔚投贼。及部将吴正连等通贼各情。亦查无其事。总督劳崇光家丁郭五、郭七、随该督由楚入黔。服役日久。为该督素所亲信。沉宏富曾否与之换帖。无从查悉。现在郭七患病。郭五亦将回籍各等语。沉宏富以统兵大员。当此黔省军务吃紧。应如何激励将弁。力图振作。虽查无纵寇殃民实据。究因不能约束兵勇。以致众议沸腾。本应从严惩办。姑念该总兵打仗素称勇往。在黔亦尚有战功。沉宏富著毋庸署理提督。仍责令带兵剿贼。以观后效。贵州提督。即著赵德昌暂行署理。郭五、郭七、虽查无与沉宏富换帖确据。惟为该督素所亲信。难保不倚势生事。擅作威福。著劳崇光勒令即速回籍。不准在贵州逗遛。　　

○谕议政王军机大臣等、沈葆桢奏、克复雩都出力请奖一摺。另片奏、瑞金克复甯都解围各情。览奏均悉。逆匪伪天将丁汰洋攻陷雩都。扰及赣县之添子＜?土盈＞一带。经韩进春督队驰至。先败其断后之贼。埽除北乡贼馆。督军攻西门小西门。贼开南门涉河而遁。官军追抵河干。沿途溺毙杀毙不少。当将县城克复。丁逆遁往何处。著饬韩进春实力追剿。一鼓扑灭。湖逆由陈坊分两股。一由大路向云际关。一由小路向大吕口。洪幅瑱马队尚多。魏喻义扼之于云际关。毙贼极多。收降三千余人。该逆越唐坊入石城境。席宝田已督队前进。著左宗棠、杨岳斌、沈葆桢、督饬席宝田、魏喻义等军。合力追击。务将洪幼逆全股。悉数歼除。毋留遗孽。会昌等练勇。已将瑞金县克复。康逆围甯都甚急。闻鲍超兵至。解围而去。到处句添贼党。冀图接应湖逆。盘踞对河之东山坝等处。鲍超现已追及。著即檄令紧蹑贼踪。毋令与洪幼逆句合。以期早日肃清。杨岳斌现驻何处。病势谅已轻减。著即赶紧具奏。以慰廑系。将此由六百里各谕令知之。　　

○又谕、劳崇光等奏、楚黔官军。击退铜仁松桃逆匪。请饬周洪印由荔波会剿。并攻克大定府属免场贼巢各摺片。包茅仙股匪。盘踞松桃厅属之太平营大坪场。复分股窜扰长坪亢。及铜仁府属卜口场等处。经楚省周洪印、保庆等军。会同黔军。将两路贼营。蹋毁二十余座。乘胜进攻太平营等处。立将贼巢铲平。斩馘甚夥。该逆由孟溪窜去。复经官军夹击。余贼四散。厅境肃清。剿办甚为得手。惟首逆包茅仙迄未成捦。该逆分扰黔楚川边。历年为数省之患。一经免脱。必至余烬复然。著劳崇光、张亮基、饬令陈昌运会督松桃文武。设法购线。严拏务获。并将余匪□□穴□又□捕净尽。毋任漏网。松桃毗连四川秀山等处。有无余匪窜入。包茅仙难保不逸入川疆。并著骆秉章饬令酉秀防兵。会合黔军实力捕拏。以清数年巨患。李七股匪。自跧伏黔边。叠经楚粤官军会剿。势已穷蹙。乃楚军周洪印、因防本境。中道折回。粤军杨廷桂、复因水土不服。全队撤去。以致日久稽诛。现在该逆窜至荔波县属拜让地方。全祖凯一军。兵力不数剿办。而贵定县城。尚为另股潘名杰占踞。恐其互相句结。必至蔓延。著恽世临懔遵前旨。饬令周洪印迅统所部。由荔波一带进剿。并著张凯嵩饬令杨廷桂另选精锐迅速入黔。会同黔楚官军。并力夹击。以期及早歼除。毋得稍分畛域。苗匪窜踞大定府之新

□场等处。署知府刘正朝等、督练攻破贼巢。捦斩千计。该匪现分窜郎岱水城平远各厅州境。仍著飞饬各属。一体集练兜捦。务期尽绝根株。毋留余孽。另片密陈副将曹元兴练勇。见贼即溃。天柱被陷。并不救援。县城克复。复捏禀冒功。并有通贼情事。即著该督抚等切实查明。设法弋拏正法。毋得以操之太切。恐激变端。遂令日久养痈贻害。此时秋稼业已登场。仍著饬令各该镇将。规取尚大坪坝芒等处老巢。埽穴捦渠。肃清边圉。张亮基仍当力疾从公。遇事奋勉。不可萌颓退之志。所有自请罢斥之处。著毋庸议。将此由六百里各谕令知之。　　

○又谕、前因文盛等奏、酌派东两盟兵丁。前赴乌噜木齐等处助剿。谕令麟兴、车林敦多布、文盛、阿尔塔什达、将该官兵口粮马乾。及应需锅帐器械等件。妥为筹画。兹据麟兴、车林敦多布奏称、车臣汗部落蒙兵二百五十名。业经酌给器械军火。至文盛等咨令核其人数。发给前赴乌噜木齐所需马匹口食一切款项。现在库项支绌。无款可筹。请饬库伦办事大臣。照西两盟办法。自行垫给等语。麟兴等所奏。自系实情。惟乌噜木齐等处待援甚迫。急需此项蒙兵赶紧前进。协同剿洗。自应速筹接济。以利遄行。著文盛、阿尔塔什达、即照西两盟章程。无论如何为难。将该官兵前赴乌噜木齐所需马匹口食一切款项。设法自行垫办。并著麟兴、车林敦多布、文盛、阿尔塔什达、懔遵前旨。知照沿途经过各城大臣。先期豫备。随时给发。以济要需。将此由五百里各谕令知之。　　

○又谕、麟兴奏、遵旨豫筹立界事宜。并请带兵前往。请饬晋省拨解饷需。广凤等奏、俄人侵扰阿勒坦淖尔乌梁海游牧各摺片。前据麟兴等奏、请饬库伦将分界原图。咨送伊犁核办。当经谕令文盛。速将原图径送明谊等以备与俄使会议。兹据该署将军奏称、详查唐努乌梁海。实无唐努鄂拉达巴哈地名。其西两部落盟长地方。因游牧窄小。无地可让。未能豫筹安牐。将来定议分界时。如唐努乌梁海游牧内。有应分给俄夷处所。其人户应移往何处安置。均应先事豫筹。著明谊迅即咨催文盛等。将雍正五年已定界址图志。克期送交。俟该俄使到塔。即按原图与之指明辩论。如能按照总理各国事务衙门前奏。令让出数百里。安插内徙之众。较为妥善。抑或仍在西两盟部落地面。设法筹商安插。即由麟兴、车林敦多布、妥筹办理。如俄使坚执不允。西两盟部落。又无闲地可以安置。即当与俄使反覆言明。所有分给该国地方原居人户。仍照东界议定章程。照常居住游牧。不得驱逐越境。以免纷更。至俄国议分界址。自沙宾达巴哈界牌末处起。顺山岭先往西行。应若干里至某地名止。后往南行至唐努鄂拉达巴哈。俱系由何地名经过。并唐努鄂拉达巴哈。是否即乌里雅苏台所属唐努乌梁海地面。并著明谊等与俄使会议时。先行逐一指明。绘画图志。开载两国应行堆立鄂博处所。以便分界时凭图定议。即由麟兴等与明谊妥筹办理。麟兴俟明谊换约事竣回城。即行前赴沙宾达巴哈一带。建立界牌。所请随带委员岳嵩武等、及携带关防前往之处。均著照所议办理。至请饬绥远城拣选擡枪等件。并调宣化等镇兵丁。随往堆立鄂博一节。届时换约事竣。分界已定。谅不至别启衅端。如所带兵卫过多。或转滋俄人疑虑。著麟兴于存营兵丁内。拣带百余名前往。以壮观瞻。其擡枪等件。均可无庸调拨。兵数既少。所需口粮无多。本日已谕知沈桂芬拨银一二万两迅由归绥道转解矣。俄人阑入阿勒坦淖尔乌梁海两旗游牧地面。欺陵扰害。业经广凤等知照明谊等办理。即著明谊行文西悉毕尔衙门。令将两旗游牧内之俄官等。先行调回。并将来分界后。原住人众。或照广凤等前奏。暂令在北八台等处妥为安置之处。并著明谊、广凤、奎昌、迅筹会办。将此由五百里各谕令知之。　　

○又谕、现在麟兴等先期前往沙宾达巴哈一带。等候俄人分界。堆立界牌鄂博。官兵人等盐菜口粮。需用紧要。著沈桂芬无论何款。速筹银一二万两。解交归绥道衙门。转解乌里雅苏台。以备应用。毋稍延玩。将此由五百里谕令知之。　　

○新授陕甘总督杨岳斌奏、遵查陈汶炳等降众。经鲍超挑选精锐一千八百人为启化副中营。令陈汶炳统带。以张学明陶金会为哨官。均知奋勉图功。并无反侧。其余六万降众。陆续遣散回籍。亦均安静。报闻。　　

○科布多参赞大臣广凤奏、请改令奎昌往立界牌。得旨、仍著广凤前往。遵旨妥办。广凤起程后。所有该城边防事宜。即著移交奎昌暂行代办。　　

○以故杜尔伯特贝勒雅林丕勒多尔济子德勒克瓦齐尔袭爵。　　

○以克复江西雩都县城。予副将韩进春以总兵官＜??闲＞放。　　

○以贵州贵阳击退贼匪。暨克复开州修文各城。赏知府林桂清巴图鲁名号。余升叙有差。　　

○以贵州清镇等处剿匪出力。复参将林怀清、游击林贵祥职。并升叙有差。　　

○以贵州贵定县城被贼窜陷。革署知县王锡禄、署典史万堃、署都司帅承恩、千总宣国恩、外委刘世德职。仍留营。　　

○予贵州大定阵亡府经历李有容、千总曾连科、祭葬世职加等。　　

○予江西弋阳阵亡武举江云龙等九十一名赏恤加等。　　

○上以孟冬时享太庙。自是日始、斋戒三日。　　

○丙寅。谕议政王军机大臣等、御史富稼等奏、访闻把持仓务之棍徒。请严拏惩办一摺。据称风闻北新仓。有著名棍徒孙三。倚该仓满监督庆春之家人。蒙官舞弊。纠花户李顺为心腹。本年四五七等月。孙三、李顺、陆续盗出粟米一千七百余石。并盗御用黄老米一百五十石。以二十石送该仓满监督庆春食用。并盗御用粳米二百石。九月闲开放正白镶白两旗并包衣甲米绿营兵米。孙三等勒令同日阄廒。俱以六斗放给。共计余米一千六百余石。陆续运出分肥。请饬查拏究办等语。天庾重地。岂容著名棍徒。任意偷盗。若如该御史所奏种种舞弊各情。实属不法已极。著步军统领衙门顺天府五城仓场侍郎。迅速派委官役。按名查拏。务获究办。监督庆春有无收受孙三米石。并任听家人蒙蔽等情。并著仓场侍郎查明具奏。原摺均著钞给阅看。将此各谕令知之。　　

○赏五城贫民棉衣银。　　

○丁卯。孝敬宪皇后忌辰。遣官祭泰陵。　　

○上以孟冬时享太庙。前期亲诣行礼。　　

○谕内阁、前因沈桂芬奏前任广东布政使文格行至山西途次患病。呈请回旗调理。据情代奏。当有旨赏假一月调理。兹据该抚奏称、文格假期将满。病难速痊。可否准其回旗调理等语。文格著准其回旗调理。
大清穆宗继天开运受中居正保大定功圣智诚孝信敏恭宽毅皇帝实录卷之一百十七　　

吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理察钦奉上谕事件处国史馆总裁方略馆总裁协办大学士兵部尚书军机大臣教习庶吉士管

理户部三库事务国子监事务加九级军功加五级随带加六级纪旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽录十九次臣沈桂芬槁本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。冬十月。戊辰朔。享太庙。遣醇郡王奕譞恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭文宗显皇帝孝德显皇后暂安寝殿。　　

○遣官祭端慧皇太子园寝。　　

○上诣绥履殿问慈安皇太后安。平安室问慈禧皇太后安。至丁酉皆如之。　　

○颁同治四年时宪书。　　

○谕议政王军机大臣等、前据总管内务府大臣奏、粤海关欠饷甚钜。请饬部妥议章程。当经谕令户部迅速妥议具奏。兹据奏称、粤海关指拨一切款项。该监督如能移缓就急。将各处要款陆续匀解。亦何至积欠累累。至于此极。且户部于上年奏停洋税亲填簿及题本案内。行令各关从第一结起。按季造具四柱清册送部。乃该关奉文以后。迄今年余。应解之款。既不认真筹措。应造之册。又复置若罔闻。现在该关监督。业经更换。请饬两广总督督同前任粤海关监督毓清迅速办理等语。毓清于应解要款。既以徵收短绌为词。屡催罔应。至于四柱清册。造报之迟速。与饷项之盈绌。毫无关涉。何以迟至年余。亦复并未报部。似此疲玩因循。实堪痛恨。著毛鸿宾督同毓清。将该关近年收支各款。迅速查明。第一结以前。实存若干。自第一结起。每结四柱各若干。截至新任监督师曾接任之日止。分结造具清册。即行送部。并著师曾将接收实存若干。于到任后迅速奏报。以凭查核。傥该前后任交代稍有不清。即著两广总督据实参奏。其常洋两税。如何分晰。常税应如何定额。一并查明户部前奏。赶紧奏明办理。不准稽延至该关所欠各处协饷。著照部议免其补解。其户部京饷。除上年欠解十万两。应与陈欠银四十万两。一并缓解外。所有欠解本年京饷银二十五万两。著准其缓解银十五万两。尚有十万两。限该关监督于年内分起解齐。如再逾限不解。或解不足数。即著户部照案参奏。至欠解工程处饷银二十七万两。仍著该关监督。遵照户部前奏章程。按限报解。经户部此次分别核办之后。是该关奉拨各款。业已比前轻减。著粤海关监督速将内务府公用一款陈欠。陆续补解。本年应解银两。务于年内解齐。嗣后并著按季源源报解。如再仍前延误。即由内务府查明参奏。将此由五百里谕知毛鸿宾、并传谕毓清、师曾知之。寻奏、四柱清册。赶紧造齐送部。常洋两税。现因土货多由洋船运送。常税为洋税所并额难悬定。俟二三年后。体察情形。再行奏请定额。下部议。从之。　　

○又谕、前据都察院奏、山东在籍游击常启云。呈控荷泽县监生王克一唆讼陷人聚众筑寨等情。当经谕令刘长佑密拏惩办。兹据刘长佑奏称、派员会查王克一并未潜匿东明县境。聚众筑寨。伊父子素日安分。与被控武生王峰即王瑞峰等。均无为匪从逆唆讼陷人情事。王克一投案请质。具见心迹坦然。常启云与王克一平日挟有讼嫌。且据该委员等禀称。常启云曾经伊父呈首不孝多款。伊子常国兴在籍办团。种种妄为。皆由常启云主持助恶。兹复饰词赴京妄控。实属居心险恶。原被告皆籍隶山东。请饬就近提讯等语。常启云所控王克一助逆纵匪各款。情节重大。既据刘长佑查明王克一系安分良民。若非将该原告提案。三面质明。不足以折服其心。常启云平素既不安本分。辄敢挟嫌捏词妄控。心术险诈。可恶已极。此等刁风。断不可长。亟应从严究办。著阎敬铭确查常启云现在曾否回籍。提集案内应讯人证。就近派员审讯。从重惩办。毋任奸徒狡展。以成信谳。原摺单著钞给阅看。将此谕令知之。寻奏、讯明王克一等、并无聚众筑寨从逆纵匪等情。常启云诬告叛逆。拟发往新疆效力赎罪。照新章改拨各省驻防酌量安插。下部议。从之。　　

○又谕、僧格林沁奏、督军进剿西窜股匪。偪贼东趋。官文奏、发捻东趋。与蕲水之贼句合。现筹剿办情形各一摺。逆匪盘踞新店双山门等处。经陈国瑞等军击败。遁入楚疆。僧格林沁进扎商城。而捻匪张总愚率众回窜。官军败之于木子店。复向西南白杲一带狂奔。陈国瑞、姜玉顺等、督军扼剿。叠有斩捦。该逆已东窜上巴河蕲水一带。与下游大股发捻句合。是楚北西路。可保无虞。而逆势既归并一处。则下游倍形吃重。皖楚之交。山重水复。马队万难施展。著官文即饬姜玉顺、萧河清等军。锐意东行。会合成大吉之军。内外夹击。务将此股贼匪。就地歼除。毋任再行西窜。其刘连捷一军。并著官文飞檄催提。饬令自东而西。与鄂军两面兜围。大彰挞伐。成保、陈国瑞、扼扎罗田。遏贼西北窜路。李济清等水师。严扼辛家冲一带。以防抢渡。即著僧格林沁、官文、分饬各军。严密堵御。以备抄击。僧格林沁现已移营黄冈之上巴河。拟俟贼踪窜近平原。督率马队追击。该大臣惟当稳慎进取。毋稍疏虞。将此由六百里各谕令知之。　　

○又谕、杨岳斌奏、沥陈回籍募勇。筹备饷项情形一摺。据称甘省逆回。党与众多。心志齐一。必得一二万生力之师。方能挫其凶锋。惟旧部本属水师。并无陆队。此次来江剿匪。仅由金陵大营抽带千余人。势难远调。筹画再三。计惟有亲赴楚南募勇。拟即舆疾南归。先遣得力营官。认真招募精勇七八千人。迅速成军。即可趁此访医调理。就近省亲。至招募经费。及制办军械等件。所需甚钜。拟于各近省设法筹拨。以济急需。并请饬安肃道蒋凝学、署皖南镇总兵唐义训两军。赴甘助剿等语。杨岳斌现已回江西省城。力疾启行。具见勇于任事。所筹各节。亦具周妥。著准其回籍省亲。并访求旧医。赶紧调治。一面分遣得力营官。赴各路募勇。俟募有成数。加以训练。统带赴甘剿贼。蒋凝学、唐义训二员。在皖南北带兵。素称得力。且蒋凝学系甘肃本任道员。前经官文奏调赴蕲水助剿。著俟成大吉解围后。即饬带所部赴甘。并著曾国藩即饬唐义训酌带劲兵。先行赴甘。均归杨岳斌调遣。该二员所需行粮。著曾国藩宽为筹备。其所驻地方。应否另派将弁分守。并著酌度妥办。沈葆桢于杨岳斌之行。允筹银七万两。谅可不误行期。此外所需仍多。著官文、左宗棠、毛鸿宾、吴昌寿、徐宗干、郭嵩焘、恽世临、各于本省筹拨银八万两。恽世临并于东征局拨银四万两。李鸿章筹拨银十万两。均须克期如数解交杨岳斌行营。以便该督迅速募勇起程。该督抚等均当仰体朝廷轸念西陲之意。速为筹解。不得稍有膜视。致误师行。杨岳斌抵甘后。应如何源源接济之处。本日已谕户部速筹议奏矣。刘于浔前有旨令署甘肃按察使。并令其迅赴新任。著杨岳斌、沈葆桢、即饬该员赶紧起程。毋稍延缓。将此由六百里各谕令知之。　　

○福建巡抚徐宗干奏、汀军出境剿贼获胜。并请免林文察处分。得旨、著即饬令张运兰等军。分道严密遏剿务将股贼尽歼。毋令扰及完善。林文察被参赴调延缓处分。著加恩宽免。　　

○广西巡抚张凯嵩奏、分剿思恩南甯匪徒获胜。得旨、仍著饬令易元泰等军。乘胜进攻。将首要各犯尽数歼除。毋稍松懈。　　

○命刑部尚书绵森、户部左侍郎吴廷栋、驰往察哈尔查办事件。　　

○己巳。以河东各工。修护平稳。颁中河厅九龙将军庙扁额。曰德普荣光。上南厅大王庙扁额。曰回澜显佑。命河道总督谭廷襄恭诣祀谢。　　

○调正蓝旗护军统领托云为正白旗护军统领。以正蓝旗汉军副都统安兴阿为正蓝旗护军统领。　　

○调正白旗蒙古副都统额勒和布为正黄旗满洲副都统。以御前侍卫西拉绷阿为正白旗蒙古副都统。　　

○改乌噜木齐提督文祥名为文祺。　　

○赏故额驸恩醇银四百两治丧。　　

○庚午。谕议政王军机大臣等、有人奏、直隶肃甯县知县黄惠廉、任用刑书于谦光揽权舞弊。包庇贼匪。请饬查办等语。州县为亲民之官。如所参黄惠廉信用恶书。袒庇盗匪。得赃释放各款。如果属实。大干法纪。著刘长佑按照所参。确切查明。据实参办。盗匪黄淀＜?兴心＞等、并著一并严拏惩办。原摺著钞给阅看。前有人奏参赞皇县知县李传黻贪鄙不职。当经谕令该督查明参奏。兹复有人片奏、李传黻前在赞皇任内。用骑马贼为捕快。今调任饶阳。又任用匪徒王守本为皂头。种种不法。请饬严查。著刘长佑汇入前参案内、一并查明具奏。原片并著钞给阅看。将此谕令知之。寻奏、审明黄惠廉被参各款。均无其事。李传黻在赞皇任内。查无招贼充补纵匪殃民之事。饶阳任内被参各节。亦均讯属子虚。惟捕役私雇眼线。未经回明本官。与私带白役无异。李传黻失于觉察。应请交部议处。从之。　　

○又谕、都兴阿奏、豫筹出关剿贼情形一摺。据称体察刻下情形。出关一节。非马队不能得力。请饬吉林挑兵一千名。黑龙江挑拨官兵及西丹闲散一千名等语。吉林黑龙江马队。节经各路军营奏调。为数不少。且因东三省边防紧要。亦经准该将军等所请。停止再调。惟回疆事体重大。将来都兴阿进兵。必须马队。方能制贼死命。著该将军等酌量情形。如尚可以抽拨。即著按照都兴阿所请数目。先行挑备。听候都兴阿调遣。现在东南军务大定。各路所调马队。陆续撤回。即可以补此缺额。并著该将军等斟酌办理。将此由五百里各谕令知之。　　

○又谕、都兴阿奏、逆贼扑犯营垒。官军击剿获胜。并筹议剿办新疆回匪各摺片。送首马叱吽。纠集马步贼匪。扑犯官军营垒。经杜嘎尔督饬托克屯挥军迎击。毙贼七八百名。剿办尚属得手。第该逆狡黠异常。探知我军地广兵单。难保不再来窥扑。且甯夏之贼。复于上游放水。洩浸满城。尤应亟筹宣洩。著都兴阿督率杜嘎尔等、严密防剿。毋稍大意一面催令安定统带练勇。抢夺大坝牐口。赶紧设法宣洩水势。以保危城。现在杨岳斌回籍选募精勇七八千名。赴甘尚需时日。都兴阿督军剿办甘回。正当吃紧。非俟杨岳斌大支劲旅到甘。万难出关剿贼。所请饬派明庆等统带所调马队来甘助剿。及请饬僧格林沁抽拨官兵交成保统带之处。届时再降谕旨。将此由六百里谕令知之。
  </div>
  <div class="pagination">
   <a href="清实录同治朝实录_page176.html">
    上一页
   </a>
   <span>
    ...
   </span>
   <a href="清实录同治朝实录_page172.html">
    172
   </a>
   <a href="清实录同治朝实录_page173.html">
    173
   </a>
   <a href="清实录同治朝实录_page174.html">
    174
   </a>
   <a href="清实录同治朝实录_page175.html">
    175
   </a>
   <a href="清实录同治朝实录_page176.html">
    176
   </a>
   <span class="current-page">
    177
   </span>
   <a href="清实录同治朝实录_page178.html">
    178
   </a>
   <a href="清实录同治朝实录_page179.html">
    179
   </a>
   <a href="清实录同治朝实录_page180.html">
    180
   </a>
   <a href="清实录同治朝实录_page181.html">
    181
   </a>
   <a href="清实录同治朝实录_page182.html">
    182
   </a>
   <span>
    ...
   </span>
   <a href="清实录同治朝实录_page178.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
