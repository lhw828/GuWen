<!DOCTYPE html>
<html>
<head>
    <meta charset="UTF-8">
    <title>春秋战国异辞 - 第 52 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋战国异辞 - 第 52 页/共 67 页</h1>
    <div class="content">　　十四年吴去而楚昭王复国
　　十六年楚令尹为其民泣以谋蔡蔡昭侯惧
　　二十六年孔子如蔡楚昭王伐蔡蔡恐告急于吴吴为蔡逺约迁以自近易以相救昭侯私许不与大夫计吴人来救蔡因迁蔡于州来【州来在淮南下蔡县】
　　二十八年【左哀四年】昭侯将朝于吴大夫恐其复迁乃令贼利杀昭侯【利贼名也】已而诛贼利以解过而立昭侯子朔是为成侯【史蔡世家约左氏文】
　　成侯
　　十九年成侯卒子声侯产立
　　声侯
　　声侯十五年卒子元侯立
　　元侯
　　元侯六年卒子侯齐立
　　侯齐
　　侯齐四年楚惠王灭蔡蔡侯齐亡蔡遂絶祀后陈灭三十三年【以上史蔡世家】








　　春秋战国异辞巻三十四
<史部,别史类,春秋战国异辞>
　　钦定四库全书
　　春秋战国异辞巻三十五
　　右春坊右谕德陈厚耀撰
　　吴
　　史呉世家吴太伯弟仲雍皆周太王之子而王季歴之兄也季歴而有圣子昌太王欲立季歴以及昌于是太伯仲雍二人乃奔荆蛮文身断髪示不可用以避季歴季歴果立是为王季而昌为文王太伯之奔荆蛮自号勾吴荆蛮义之从而归之千余家立为吴太伯太伯卒无子弟仲雍立是为呉仲雍仲雍卒子季简立季简卒子叔达立叔达卒子周章立是时周武王克殷求太伯仲雍之后得周章周章已君吴因而封之乃封周章弟虞仲于周之北故夏墟是为虞仲列为诸矦周章卒子熊遂立熊遂卒子柯相立柯相卒子彊鸠夷立彊鸠夷卒子余桥疑吾立余桥疑吾卒子柯卢立柯卢卒子周繇立周繇卒子屈羽立屈羽卒子夷吾立夷吾卒子禽处立禽处卒子转立转卒子颇高立颇高卒子句卑立【索隐曰谯周古史考转作柯转颇髙作颇梦句卑作毕轸】是时晋献公灭周北虞公以开晋伐虢也句卑卒子去齐立去齐卒子夀梦立夀梦立而吴始益大称王自太伯作吴五世而武王克殷封其后为二其一虞在中国其一吴在夷蛮十二世而晋防中国之虞中国之虞防二世而夷蛮之吴兴大凡从太伯至夀梦十九世
　　夀梦
　　夀梦元年朝周适楚观诸矦礼乐【吴越春秋】
　　夀梦二年【当鲁成七年】楚之亡大夫申公巫臣适吴教吴用兵乘车令其子为行人教吴射御导之伐楚楚荘王怒使子反将败吴师二国从斯结仇于是吴始通中国而与诸矦为敌蛮夷属楚者吴尽取之始大通于上国五年伐楚败子反
　　夀梦与鲁成公防于钟离深问周公礼乐成公悉为陈前王之礼乐因为咏歌三代之风夀梦曰孤在夷蛮徒以椎髻为俗岂有斯之服哉因叹而去曰于乎哉礼也十六年楚共王怨吴为巫臣伐之也乃举兵伐吴至衡山而还
　　十七年夀梦以巫臣子狐庸为相任以国政【以上俱吴越春秋】二十五年夀梦病卒有子四人同母昆弟长曰诸樊次曰余祭次曰余昧次曰季札季札小而贤三兄皆爱之夀梦欲立之季札让曰礼有旧制奈何废前王之礼而行父子之私乎夀梦曰我欲国及札尔无忘寡人之言诸樊曰周之太王知西伯之圣废长立少王之道兴今欲授国于札臣请耕于野王曰昔周之德加于四海今汝于区区之国荆蛮之乡奚能成天子之业且子不忘前人之言必授国以次及于季札诸樊曰敢不如命夀梦卒【左襄十二年】诸樊以适长摄行事当国政【诸樊新序作遏説苑作谒　史记合説苑吴越春秋】
　　诸樊【世本诸樊徙吴】
　　吴王诸樊元年已除丧让位季札曰昔前王未薨时尝晨昧不安吾望其色也意在于季札又复三朝悲吟而命我曰吾知札贤欲废长立少重发于口虽然我心已许之前王不忍行其私计以国付我我敢不从命乎今国者子之国也吾愿达前王之义季札谢曰夫适长当国非前王之私乃宗庙社稷之制岂可变乎诸樊曰茍可施于国何先王之命有【句】太王改立季歴二伯来入荆蛮遂成为国前人诵之不絶于口子之所习也札复谢曰曹宣公之卒也诸矦与曹人不义曹君将立子臧子臧去之以成曹君君子曰能守莭矣君义嗣谁敢干君有国非吾节也札虽不才愿附于子臧之义吴人固立季札季札弃其室而耕乃舍之诸樊乃为约曰请无与子而与弟弟兄迭为君而致诸季子季子贤吴则可以兴皆曰诺乃兄弟相继诸樊骄恣轻慢神饮食必祝曰使吾早死令国及季子【合史记吴越春秋】
　　秋吴伐楚楚败我师
　　四年晋平公初立
　　十三年王诸樊卒有命授弟余祭欲传以次必致国于季札而止以称先王夀梦之意且嘉季札之义兄弟皆欲致国令以渐至焉季札封于延陵故号曰延陵季子【史呉世家　按越絶书毗陵故为延陵吴季子所居】
　　余祭
　　余祭二年楚灵王防诸矦伐吴围朱方诛庆封【史在余祭之十年】庆封数为吴伺察故晋楚伐之吴王余祭怒即举兵伐楚取二邑而去
　　三年楚怨吴为庆封故伐之乃伐吴至干谿吴击之楚师败走【以上吴越春秋】
　　吴王余三年齐相庆封有罪自齐来犇吴吴予庆封以朱方之县以为奉邑以女妻之富于在齐【史吴世家】
　　四年吴使季札聘于鲁请观周乐为歌周南召南曰美哉始基之矣犹未也歌鄘卫曰美哉渊乎忧而不困者也吾闻卫康叔武公之德如是是其卫风乎歌王曰美哉思而不惧其周之东乎歌郑曰其细已甚民不堪也是其先亡乎歌齐曰美哉泱泱乎大风也哉表东海者其太公乎国未可量也歌豳曰美哉荡荡乎乐而不滛其周公之东乎歌秦曰此之谓夏声夫能夏则大大之至也其周之旧乎歌魏曰美哉沨沨乎大而婉俭而易行以徳辅此则盟主也歌唐曰思深哉其有陶唐氏之遗风乎不然何忧之逺也非令德之后谁能若是歌陈曰国无主其能久乎自郐以下无讥焉歌小雅曰美哉思而不贰怨而不言其周德之衰乎犹有先王之遗民也歌大雅曰广哉熈熈乎曲而有直体其文王之德乎歌颂曰至矣哉直而不倨曲而不诎近而不偪逺而不携迁而不滛复而不厌哀而不愁乐而不荒用而不匮广而不宣施而不费取而不贪处而不底行而不流五声和八风平节有度守有序盛德之所同也见舞象箾南籥者曰美哉犹有憾见舞大武曰美哉周之盛也其若此乎见舞韶濩者曰圣人之也犹有慙德圣人之难也见舞大夏曰美哉勤而不德非禹其谁能及之见舞招箾曰德至矣哉大矣如天之无不焘也如地之无不载也虽甚盛德无以加矣观止矣若有他乐吾不敢观去鲁遂使齐説晏平仲曰子速纳邑与政无邑与政乃免于难齐国之政将有所归未得所归难未息也故晏子因陈桓子以纳政与邑是以免于栾高之难去齐使于郑见子产如旧交谓子产曰郑之执政侈难将至矣政必及子子为政慎以礼不然郑国败去郑适卫説蘧瑗史狗史防公子荆公叔发公子朝曰卫多君子其未有患也自卫如晋将舍于宿闻钟声曰异哉吾闻之辩而不德必加于戮夫子获罪于君以在此惧犹不足而又可以畔乎夫子之在此犹燕之巢于幕也居在殡而可以乐乎遂去之文子闻之终身不聼琴瑟适晋説赵文子韩宣子魏献子曰晋国其萃于三家乎将去谓叔向曰吾子勉之君侈而多良大夫皆富政将在三家吾子直必思自免于难【史吴世家】
　　十年楚灵王防诸侯而以伐吴之朱方以诛齐庆封吴亦攻楚取三邑而去十一年楚伐吴至娄十二年楚复来伐次于干谿楚师败走【史吴世家】
　　韩非子　荆王【楚灵王时事】伐呉吴使沮卫蹶融犒于荆之师【吴余祭十一年事左传昭公五年】荆将军曰防之杀以衅鼓使问之曰女来卜乎答曰卜卜吉乎曰吉荆人曰今荆将以女衅鼓其何吉也答曰是故其所以吉也吴使下臣来也固视将军将军怒将深沟高垒将军不怒殆将懈怠今也将军杀臣则吴必警守矣且国之葢非为一臣卜夫杀一臣而存一国其不言吉何也且使死者无知则以臣衅鼓无益也死者有知也臣且于当战之时臣使鼔不鸣荆人因不杀也
　　说苑　秦与楚毂兵秦王使人使楚楚王使人戯与言曰子来亦卜之乎对曰然卜之谓何对曰吉楚人笑曰噫甚矣子之国无良也王方杀子以衅钟其为吉如何使者曰秦楚毂兵吾王使我先窥我死而不复还则吾王知警戒整齐兵以备楚是吾所谓吉者也且使死者而无知也又何衅于钟死者而如有知也吾岂错秦相楚哉我将使楚之钟鼔无声钟鼓而无声则将无以整齐其士卒而理君军夫杀人之使而絶人之好启人之谋非古之通议也子大夫试为孰计之使者以报楚王楚王赦之此之谓造命【按此即前事之舛】
　　十七年王余祭卒弟余昩立【史吴世家】
　　余昩
　　四年王余昩卒【当鲁昭十五年】欲授弟季札季札让逃去于是吴人曰先王有命兄卒弟代立必致季子季子今逃位则王余昩后立今卒其子当代乃立王余昩之子僚为王【公羊传以僚为夀梦庶长子】　公子光者王诸樊之子也常以为吾父兄弟四人次当传之季子季子即不受国光父先立即不传季子则光真适嗣当立故隂纳谋臣贤士欲以袭王僚【史吴世家】
　　余昩立四年卒【余昩説苑作夷昩】欲授位季札季札让逃去曰吾不受位明矣昔前君有命已附子臧之义洁身清行仰髙履尚惟仁是处富贵之于我如秋风之过耳遂逃归延陵吴人立余昩子州于号为吴王僚【吴越春秋】
　　説苑【至公篇　新序略同】夷昩死次及季子季子时行不在庶兄僚曰我亦兄也【史以僚为夷昩子】乃自立为吴王季子使还复事如故遏之子王子光不悦曰以吾父之意则国当归季子以继嗣之法则我嫡也当代为君僚何为者
　　王僚
　　王僚二年使公子光伐楚以报前诛庆封也吴师败而亡舟光惧因揜复得王舟而还光欲谋杀王僚未有所与议隂求贤乃命善相者为吴市吏
　　五年楚之亡臣伍子胥来奔吴公子光客之【以上吴越春秋】季札之初使北过徐君徐君好季札劔口弗敢言季札心知之为使上国未献还至徐徐君已死于是乃觧其寳劔系之徐君冡树而去从者曰徐君已死尚谁予乎季子曰不然始吾心已许之岂以死倍吾心哉【史吴世家】新序巻七季札聘晋帯寳劔以过徐君徐君观劔不言而色欲之季子为有上国之使未献也然已心许之矣致使于晋及反则徐君死于楚于是脱劔致之嗣君从者止之曰此吴国之寳非所以赠也季子曰吾非赠之也先日吾来徐君观吾劔不言而其色欲之吾为有上国之使未献也虽然吾心许之矣今死而不进是欺吾心也爱劔伪心防者不为也遂脱劔致之嗣君嗣君曰先君无命孤不敢受劔于是季子以劔徐君墓树而去徐人歌之曰延陵季子兮不防故脱千金之劔兮帯丘墓
　　地志　山东东阿张秋城南相传季札吊徐君处以括地志考之在泗洲徐城者为是然墓旁挂劔草亦竒迹也草形似劔可疗心疾
　　地志【常州府】季札墓在江隂申浦孔子题其碑曰呜呼有吴延陵季子之墓　越絶书毗陵上湖中冡者延陵季子冡也古名延陵墟
　　延陵季子适齐于其反也其长子死葬于嬴博之间孔子曰延陵季子吴之习于礼者也徃而观其葬焉其坎深不至于泉其敛以时服既葬而封广轮揜坎其髙可隐也既封左袒右还其封且号者三曰骨肉归复于土命也若魂气则无不之也而遂行孔子曰延陵季子于礼也其合矣乎【檀弓下】
　　吴延陵季子游于齐见遗金呼牧者取之牧者曰子居之髙视之下貌之君子而言之野也吾有君不君有友不友当暑衣裘君谓取金者乎延陵子知其为贤者请问姓字牧者曰子乃皮相之士也何足语姓字哉遂去延陵季子立而望之不见乃止【韩诗巻十】
　　髙士传　披裘公者吴人也延陵季子出游见道中有遗金顾披裘公曰取彼金公投鎌瞠目拂手而言曰何子自处之髙而视人之卑五月披裘而负薪岂取金者哉季子大惊既谢而问姓名公曰吾子皮相之士何足语姓名也
　　伍子胥欲见吴王而不得【吴王王僚也】客有言之于王子光者见之而恶其貌不聼其説而辞之客请之王子光王子光曰其貌适吾所甚恶也客以闻伍子胥伍子胥曰此易故也愿令王子居于堂上重帷而见其衣若手请因説之王子许伍子胥説之半王子光举帷抟其手而与之坐説毕王子光大悦伍子胥以为有吴国者必王子光也退而耕于野【吕覧首时】
　　伍胥未至吴而疾中道乞食【张勃曰子胥乞食处在丹阳溧阳县】至于吴吴王僚方用事公子光为伍胥乃因公子光以求见吴王久之　吴使公子光伐楚防其钟离居巢而归伍子胥説吴王僚曰楚可破也愿复遣公子光公子光谓吴王曰彼伍子胥父兄为戮于楚而劝王伐楚者欲以自报其仇耳伐楚未可破也伍胥知公子光有内志欲杀王而自立未可説以外事乃进专诸于公子光退而与太子建之子胜耕于野【史伍子胥传】
　　越絶书　子胥至吴徒跣被髪乞于吴市三日市正疑之而道于阖庐曰市中有非常人徒跣被髪乞于吴市三日矣阖庐曰吾闻荆王杀其臣伍子奢而非其罪其子子胥勇且智必经诸矦之邦可以报其父仇者王即使召子胥入吴王下阶迎而唁数之曰吾知子非恒人也何素穷如此子胥跪而垂泣曰胥父无罪而平王杀之并及其子尚胥遯逃出走唯大王可以归骸骨者惟大王哀之吴王曰诺上殿与语三日三夜语无复者王乃号令邦中无贵贱长少有不聼子胥之教者犹不聼寡人也罪死不赦子胥居吴三年大得吴众吴王将为之报仇子胥曰不可臣闻诸矦不为匹夫兴师于是止
　　越絶书【纪策】阖庐始得子胥之时甘心贤之以为上客曰圣人前知乎千嵗后覩万世深问其国世得无衰极子胥唯唯不对王曰子其明之子胥曰对而不明恐获其咎王曰愿一言之以试直士子胥曰难乎言哉邦其不昌王其图之存无忘倾安无忘亡臣始入邦伏见衰亡之证当覇吴厄防之际后王复空王曰何以言之子胥曰后必将有失道王食禽肉坐而待死佞谀之臣将至不久安危之兆各有明纪虹蜺牵牛其异女黄气在上青黒于下太嵗八防壬子数九王相之气自十一倍死由无气如法而止太子无气其异三世日月光明歴南斗吴越为隣同俗并土西州大江东絶大海两邦同城相亚门户忧在于斯必将为咎越有神山难与为隣愿王定之毋泄臣言吴越春秋　子胥之吴乃被髪佯狂跣足涂靣行乞于市市人观之罔有识者翌日吴市吏善相者见之曰吾之相人多矣未尝见斯人也非异国之亡臣乎乃白吴王僚具陈其状王僚曰与之俱入公子光闻之私喜曰吾闻楚杀忠臣伍奢其子伍胥勇而且智彼必复父之仇来入于吴隂欲飬之市吏与子胥俱入见王王僚怪其状伟身长一丈腰十围眉间一尺王僚与语三日辞无复者王曰贤人也子胥知王好之每入语语有勇壮之气稍道其仇有切切之色王僚知之欲为兴师报仇公子光谋杀王僚恐子胥害其谋因谗伍胥之谋伐楚者非为吴也但欲自复其私耳王勿用之子胥知光欲害王僚乃曰彼有内志未可説以外事入见王僚曰臣闻诸矦不为匹夫兴师王僚曰何以言之子胥曰诸矦专政非以义救急不兴师今大王践国制威为匹夫兴兵其义非也臣固不敢如王之命吴王乃止子胥退耕于野求勇士荐之公子光欲以自媚乃得勇士专诸
　　吴越春秋　专诸者堂邑人也伍胥之亡楚如吴时遇之于途专诸方与人鬭将敌其怒有万人之气甚不可当其妻一呼即还子胥怪而问其状夫子何怒盛也闻一女子之声而折道寜有説乎专诸曰子视吾之仪寜类愚者也何言之鄙也夫屈一人之下必伸万人之上子胥因相其貌碓颡而深目虎膺而熊背知其勇士隂结之以为用遭公子光之有谋也而进之光既得专诸礼待之光曰天以夫子辅孤之失根也专诸曰前王余昩卒僚立自其分也公子何因而欲害之乎光曰前君有子四人长则光之父也季曰札最贤将卒付适长以及季札念季札为使亡在诸矦未还宜立者适长也适长之后即光之身也今僚何以当代立乎吾力弱无助非用有力不能安吾志吾虽代立季子东还不吾废也专诸曰何不使近臣容言于王侧陈前王之命以讽其意令知国之所归何须私备剑士以损先王之德光曰僚素贪而恃力知进之利不知退让吾故求同忧之士欲与之并力惟夫子诠斯义也专诸曰君言甚露何意也光曰否也此社稷之言也惟委命于子矣专诸曰愿公子命之公子光曰时未可也专诸曰凡欲杀人必先求其所好吴王何好光曰好味专诸曰何味是甘光曰好嗜鱼之炙专诸乃去从太湖学炙鱼三月得其味安坐待公子命之
　　八年吴使公子光伐楚败楚师迎楚故太子建母于居巢以归因北伐败陈蔡之师
　　八年僚遣公子伐楚大败楚师因迎故太子建母于郑郑君送建母珠玉簮珥以觧杀建之过【吴越春秋与左氏稍异】
　　九年公子光伐楚抜居巢钟离【史吴世家】
　　初楚邉邑卑梁氏之处女与吴邉邑之女争桑二女家怒相防两国邉邑长闻之怒而相攻防吴之邉邑吴王怒故遂伐楚取两都而去【史吴世家】
　　伍子胥之初犇吴説吴王僚以伐楚之利公子光曰胥之父兄为僇于楚欲自报其仇耳未见其利于是伍员知光有他志乃求勇士专诸见之光光喜乃客伍子胥子胥退而耕于野以待专诸之事【史吴世家】
　　十二年冬楚平王卒伍子胥谓白公胜曰平王卒吾志不悉矣然楚国有子吾何忧矣白公黙然不对伍子胥坐泣于室【吴越春秋】
　　十三年春【昭二十七年】吴因楚丧伐之使其二弟公子盖余烛庸以兵围楚之六使季札于晋以观诸矦之变楚发兵絶吴兵后吴兵不得还于是吴公子光曰此时不可失也告专诸曰不索何获我真王嗣当立吾欲求之季子虽至不吾废也专诸曰王僚可杀也母老子弱【专诸托其母子于光也】而两弟将兵攻楚楚絶其路方今吴外困于楚而内空无骨鲠之臣是无奈我何光顿首曰我身子之身也四月丙子光伏甲士于窟室中而具酒请王僚饮王僚使兵陈于道自王宫至光之家门阶戸席皆王僚之亲也人夹立侍皆持铍酒既酣公子光佯为足疾入于窟室使专诸置首于炙鱼之腹中以进既至王前专诸擘鱼手首刺王僚僚立死左右杀专诸铍交于匈公子光出其伏甲以攻王僚之徒尽灭之遂自立为王是为阖庐阖庐乃以专诸子为上卿季子至曰茍先君无废祀人民无废主社稷有奉乃吾君也吾敢谁怨乎哀死事生以待天命非我生乱立者从之先人之道也复命哭僚墓复位而待吴公子烛庸盖余二人兵遇围于楚者闻公子光弑王僚自立乃以其兵降楚楚封之于舒【史吴世家及专诸传　与左昭二十七年文小别】
　　吴越春秋　十三年春吴欲因楚葬而伐之使公子盖余烛佣以兵围楚使季札于晋以观诸矦之变楚发兵絶吴后吴兵不得还于是公子光心动伍胥知光之见机也乃説光曰今吴王伐楚二弟将兵未知吉凶专诸之事于斯急矣时不再来不可失也于是公子见专诸曰今二弟伐楚季子未还当此之时不求何获时不可失且光直王嗣也专诸曰僚可杀也母老子弱弟伐楚楚絶其后方今吴外困于楚内无骨鲠之臣是无如我何也四月公子光伏甲于窟室中具酒而请王僚僚白其母曰公子光为我具酒来请期无变悉乎母曰光心气怏怏常有愧恨之色不可不慎王僚乃披棠銕之甲三重使兵卫陈于道自宫门至于光之门阶席左右皆王僚之亲戚使坐立侍皆操长防交轵酒酣公子光佯为足疾入窟室裹足使专诸置鱼膓劔炙鱼中进之【吴地记僚好炙鱼非专诸炙不食公子光潜以百金令专诸进鱼置首于炙鱼中刺僚死】既至王僚前专诸乃擘炙鱼因推首立防交轵倚专诸胷胷断臆开匕首如故以刺王僚贯甲达背王僚既死左右共杀专诸众士扰动公子光出其甲士以攻僚众尽防之遂自立是为吴王阖闾也乃封专诸之子拜为客卿季札使还至吴光以位让季札札曰茍前君无废社稷以奉君也吾谁怨乎哀死待生以俟天命非我生乱立者从之是前人之道也【説苑至公篇季子曰尔杀吾君吾受尔国则吾与尔为共簒也尔杀吾兄吾又杀汝则是昆弟父子相杀无巳时也卒去之延陵终身不入吴故曰延陵季子】复命哭僚墓复位而待公子盖余烛佣闻之以兵降楚楚封之于舒
　　史记【伍子胥传】吴王僚因楚丧使二公子兵徃袭楚楚发兵絶吴兵之后不得归吴国内空而公子光乃令专诸袭刺吴王僚而自立是为吴王阖庐阖庐既立得志乃召伍员以为行人而与谋国事　前王僚所遣二公子将兵伐楚者道絶不得归后闻阖庐弑王僚自立遂以其兵降楚楚封之于舒









　　春秋战国异辞巻三十五
　　钦定四库全书
　　春秋战国异辞巻三十六
　　右春坊右谕德陈厚耀撰
　　吴
　　阖闾
　　阖闾【左传闾作庐史世家同】元年始任贤使能施恩行惠以仁义闻于诸矦举伍子胥为行人以客礼事之而与谋国政谓子胥曰寡人欲彊国覇王何由而可伍子胥膝进垂泪顿首曰臣楚国之亡虏也父兄弃捐骸骨不葬魂不血食防罪受辱来归命于大王幸不加戮何敢与政事焉阖闾曰非夫子寡人不免于絷御之使今幸奉一言之教乃至于斯何为中道生进退耶子胥曰臣闻谋义之臣何足处于危亡之地然忧除事定必不为君主所亲阖闾曰不然寡人非子无所尽议何得让乎吾国僻逺在东南之地险阻润湿又有江海之害君无守御民无所依仓库不设田畴不垦为之奈何子胥良乆对曰臣闻治国之道安君理民是其上者阖闾曰其术奈何子胥曰凢欲安君治民兴覇成王从近制远者必先立城郭设守备实仓廪治兵库斯则其术也阖闾曰善夫筑城郭立仓库因地制宜岂有天气之数以威隣国者乎子胥曰有阖闾曰寡人委计于子子胥乃使相土尝水象天法地造筑大城周回四十七里陆门八以象天八风水门八以法地八聪筑小城周十里陆门三不开东靣者以絶越也立阊门以象天门通阊阖风也立蛇门以象地户也阖闾欲西破楚楚在西北故立阊门以通天气因复名破楚门【吴地记阊阖门高楼阁道后由此出伐楚改曰破楚门】欲东并大越越在东南故立蛇门以制敌国吴在辰其位龙也故小城南门上反羽为两鲵鱙以象龙角越在已地其位蛇也故南大门上有木蛇北向首内示越属于吴也城郭以成仓库以具复使子胥习战骑射御之巧未有所用请干将铸名劔二枚【吴越春秋　汉书杂家伍子胥八篇兵技巧伍子胥十篇】吴地记　周敬王六年伍子胥筑大城周四十二里三十歩小城周八里二百六十歩陆门八以象天之八风水门八以象地之八卦吴都赋云通门二八水道六衢是也西闾胥二门南盘蛇二门东娄匠二门北齐平二门不开东门者絶越之故也
　　地志　泰伯城在无锡县梅里自太伯至王僚并都于此阖闾自梅里始徙都于姑苏【即今郡城】曰阊门者夫差以天门通阊阖故名曰胥门者子胥死请抉其目悬此门以观越兵之入曰盘门者吴尝刻木为蟠桃以厌胜越或云水陆盘曲故名曰齐门者吴聘齐女女思齐而病乃起望齐门令女游其上
　　吴越春秋　干将者吴人也【列士传干将子赤鼻睂广三寸】与欧冶子同师俱能为剑越前来献三枚阖闾得而寳之以故使剑匠作为二枚一曰干将二曰莫邪莫邪干将之妻也干将作剑采五山之铁精六合之金英天伺地隂阳同光百神临观天气下降而金铁之精不销于是干将不知其由莫邪曰子以善剑闻于王使子作剑三月不成其有意乎干将曰吾不知其理也莫耶曰夫神物之化须人而成今夫子作剑得毋得其人而后成乎干将曰昔吾师作冶金铁不销夫妻俱入冶罏中然后成物至今即山作冶麻绖葌服然后敢铸金于山今吾作剑不变化者其若斯耶莫耶曰师知烁身以成物吾何难哉于是干将妻乃断髪剪爪投于炉中使童男童女三百人鼔槖装炭金铁刀濡遂以成剑阳曰干将隂曰莫耶阳作龟文隂作漫理干将匿其阳出其隂而献之阖闾甚重之会鲁使季孙聘于吴阖闾使掌剑大夫以莫耶献之季孙防剑之锷中缺者大如黍米叹曰美哉剑也虽上国之师何能加之夫剑之成也吴覇有缺则亡矣我虽好之其可受乎不受而去阖闾既寳莫耶复命于国中作金钩令曰能为善钩者赏之百金吴作钩者甚众有贪王之重赏者杀其二子以血衅金遂成二钩献于阖闾诣宫门而求赏王曰为钩者众而子独求赏何以异于众子之钩乎作钩者曰吾之作钩也贪而杀二子衅成二钩王乃举众钩以示之何者是也于是钩师向钩而呼二子之名吴鸿扈稽我在于此王不知汝之神也声絶于口两钩俱飞着父之胷吴王大惊曰嗟乎寡人负子乃赏百金遂服之不离身越絶书　千里庐虚者阖庐以铸干将劔欧冶僮女三百人去县二里南达江
　　搜神记　楚干将莫邪为楚王作劔三年乃成王怒欲杀之劔有雌雄其妻当产夫语妻曰汝若生男大告之曰出戸望南山松生石上劔在其背于是将雌劔往见楚王王杀之莫邪子名赤比后壮问其母曰吾父所在母曰汝父为楚王作劔三年乃成王怒杀之去时嘱我语汝子出戸望南山松生石上劔在其背子出戸南望不见有山但覩堂前松柱下低石之上即以斧破其背得劔日夜思欲报楚王王梦见一儿眉间广尺言欲报雠王购之千金儿亡去入山行歌客有逄者谓子年少何哭之悲耶曰干将莫邪子也客曰闻王购子千金子将头与劔来为子报之儿曰幸甚即自刎立僵客曰不负子也于是尸乃仆客持头徃见楚王王大喜客曰此乃勇士头也当于汤镬煑之三日三夕不烂头踔出汤中瞠目大怒王自往临视之客以劔拟王王头堕汤中客亦自拟已头复堕汤中三首俱烂不可识别乃分其汤肉之故通名三王墓　列士传又云为晋君作劔【若此等荒谬极矣】
　　王阖庐元年举伍子胥为行人而与谋国事楚诛伯州犂其孙伯嚭亡奔吴吴以为大夫【史吴世家】
　　绎史　吴白喜即伯嚭也此书前曰白喜后曰伯嚭则似是两人
　　楚之伯喜【史作伯嚭】来奔吴吴王问子胥曰白喜何如人也子胥曰白喜者楚白州犂之孙平王诛州犂喜因出奔闻臣在吴而来也吴王曰州犂何罪子胥曰白州犂楚之左尹号曰郄宛【按左传昭元年楚公子围杀太宰伯州犂昭二十九年楚杀其大夫却宛自是二人此以伯州犂却宛为一人矣徐广曰州犂之子曰却宛却宛之子曰伯嚭宛亦姓伯俱非】事平王平王幸之常与尽日而语袭朝而食费无忌望而妬之因谓平王曰王爱幸宛一国所知何不为酒一至宛家以示羣臣于宛之厚平王曰善乃具酒于郄宛之舍无忌敎宛曰王甚猛而好兵子必故陈兵堂下宛信其言及王往大惊曰宛何为者无忌曰殆有簒弑之忧王急去之王大怒遂杀宛诸矦闻之莫不叹息喜闻臣在吴故来请见之吴王见白喜而问曰寡人国僻逺东滨海侧闻子前人为楚荆之暴怒费无忌之谗口不逺吾国而来将何以教寡人喜曰前人无罪横被暴诛臣闻大王收伍子胥之穷厄不逺千里故来归命惟太王赐其死吴王伤之以为大夫与谋国事吴大夫被离承宴问子胥曰何见而信喜子胥曰吾之怨与喜同子不闻河上歌乎同病相怜同忧相救惊翔之鸟相随而集瀬下之水因复俱流胡马望北风而立越鷰向日而熈谁不爱其所近悲其所思者乎被离曰君之言外也岂有内意以决疑乎子胥曰吾不见也被离曰吾观喜之为人鹰视虎歩専功擅杀之性不可亲也子胥不然其言与之俱事吴王【吴越春秋】
　　越絶书【纪策】太宰者官号嚭者名也伯州【当作宗】之孙伯州为楚臣以过诛嚭以困奔于吴是时吴王阖庐伐楚悉召楚仇而近之嚭为人览闻辩见目达耳通无所不知因其时自纳于吴言伐楚之利阖庐用之伐楚令子胥孙武与嚭将师入郢有功还以嚭为太宰
　　吴王阖庐为伍子胥兴师复讐于楚子胥谏曰诸侯不为匹夫兴师且事君犹事父也亏君之义复父之讐臣不为也于是止【説苑至公】
　　吴王欲伐荆曰敢有谏者死舍子有少孺子者欲谏不敢乃懐丸操弹于后园露沾其衣如是者三日王曰子来何露沾衣如此对曰园中有榆其上有蝉髙居悲鸣饮露不知螗螂在其后也螗螂委身曲附欲取蝉而不知黄雀之在傍也黄雀延颈欲啄螗螂而不知弹丸在其下也此三者皆务欲得其前利而不顾其后之有患也吴王曰善哉乃罢兵【説苑】
　　阖闾欲兴师伐楚子胥谏曰不可臣闻之君子不为匹夫兴师且事君犹父事也亏君之义复父之雠臣不为也于是止蔡昭公朝于楚有美裘楚令尹囊瓦求之昭公不予于是拘昭公于郢数年而后归之昭公济汉水沉璧曰诸矦有伐楚者寡人请为前列楚人闻之怒于是兴师伐蔡蔡请救于吴子胥谏曰蔡非有罪也楚人无道也君若有忧中国之心则若此时可矣于是兴师伐楚遂败楚人于栢举【新序巻九】
　　吴王欲杀王子庆忌而莫之能杀【吴王阖庐光簒庶父僚而即位庆忌僚之子也故欲杀之庆忌有力防疾无能杀之者】吴王患之要离曰臣能之吴王曰汝恶能乎吾尝以六马逐之江上矣而不能及射之矢左右满把而不能中今汝防劔则不能举臂上车则不能登轼汝恶能要离曰士患不勇耳奚患于不能王诚能助臣请必能吴王曰诺明旦加要离罪焉絷执妻子焚之而扬其灰【吴王伪加要离罪】要离走徃见王子庆忌于卫王子庆忌喜曰吴王之无道也子之所见也诸矦之所知也今子得免而去之亦善矣要离与王子庆忌居有间谓王子庆忌曰吴之无道也愈甚请与王子往夺之国王子庆忌曰善乃与要离俱渉于江中将防剑以刺王子庆忌王子庆忌捽之投之于江浮则又取而投之如此者三其卒曰汝天下之国士也幸汝以成而名【幸活也而汝也】要离得不死归于吴吴王大説请与分国要离曰臣请必死吴王止之要离曰夫杀妻子焚之而扬其灰以便事也【便成也】臣以为不仁为故主杀新主臣以为不义夫捽而浮乎江三入三出特王子庆忌为之赐而不杀耳臣已为辱矣夫不仁不义又且已辱不可以生吴王不能止果伏剑而死【吕览忠亷○博物志云要离刺庆忌彗星袭月専诸刺王僚鹰击殿上】
　　淮南子　王子庆忌足蹑麋鹿手搏兕虎置之防室之中不能搏鼈势不便也
</div>
    <div class="pagination">
<a href="春秋战国异辞_page51.html">上一页</a><span>...</span><a href="春秋战国异辞_page47.html">47</a><a href="春秋战国异辞_page48.html">48</a><a href="春秋战国异辞_page49.html">49</a><a href="春秋战国异辞_page50.html">50</a><a href="春秋战国异辞_page51.html">51</a><span class="current-page">52</span><a href="春秋战国异辞_page53.html">53</a><a href="春秋战国异辞_page54.html">54</a><a href="春秋战国异辞_page55.html">55</a><a href="春秋战国异辞_page56.html">56</a><a href="春秋战国异辞_page57.html">57</a><span>...</span><a href="春秋战国异辞_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
