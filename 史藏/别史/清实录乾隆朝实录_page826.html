<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 826 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 826 页/共 1860 页
  </h1>
  <div class="content">
   乾隆二十四年。己卯。十月。癸巳。谕军机大臣等、杨应琚奏、陕甘两省酌留公费名粮。除弥补各营公私借垫银外。尚余存库银三十六万八千余两等语。前此酌定扣留此项银两。原为通融调剂。俾帑项不致久悬。而兵丁亦免按名扣扺。实为一举两得。今自二十年办理以来。不特借垫全清。现在更有余剩。可见行之确有成效。著传谕该督、此时尚有应办善后军需。酌扣公费名粮。应仍照前办章程。妥协经理。所有存贮余银。著该督详细查明。自前项弥补既清以后。所有续办解马。及一切公私借垫等款。并将来有无应行酌量协济之处。一一据实奏闻。到日候朕降旨加恩。即于此项银两拨用。庶以奖励急公。倍加踊跃。于军务转输。兵丁生计。均有裨益。　　

○免助马口庄头承种地、本年旱灾额赋十分之七。余仍带徵如例。　　

○甲午。谕曰、吏部进呈封授辅国公车布登、诰敕一道。属意措词。与本人事迹。迥不相类。询系内阁承用向来定本。故套相沿。非辞尚体要之义。嗣后有似此者。其各按事实简明撰拟。毋仍剿袭旧文。有乖体制。车布登诰敕。并著另拟具奏。　　

○又谕、烧锅躧麴。例有明禁。迩来屡经降旨。令地方官严行查禁。勿使糜费米粮。乃有司视为具文。奉行不力。遂致乡邑愚民。违禁私烧。竟成利薮。向来例禁。或以收成丰稔之年。如苦涩高粱。细碎糠秕。原无关于小民粒食之需。然不力为禁止。则苦涩细碎之不已。必至及于精凿。其为耗谷累民。甚有关系。司民牧者、正当及时加意宝啬。实力禁防。以重民依而平市价。倘因有此旨、而奸胥蠹役。因之苛索滋扰。则惟于办理不善之地方官是问。　　

○又谕、前降旨令江南豫东等省。办运麦石。来京平粜。并令饬谕商贩流通。俾得源源接济。于平价裕民。颇著成效。但官办之法。因时调剂。不过提其大纲。倘地方有司。不知大体。或因豫备官办。未免自分畛域。其于往来商贾。又或意存节制。易启遏籴之渐。著传谕各督抚等、严饬所属。实力体察。务使商贩船只。踊跃遄行。毋得稍有阻抑。如有心存见小。禁遏累民者。该督抚等、即行指名参处。　　

○又谕、江苏苏、松、常、镇、太、等属。今秋有间被风潮虫孽之处。所产米粒。自不能一例精好。尹继善来京陛见问及。但现在徵漕届期。所奏属迟矣。著速行文该抚等、董率地方官。惟取米色乾洁。堪以久贮者。许其通融交纳。红白兼收。颗粒不拘一律。用示轸念偏灾、格外加恩之意。不得援以为例。浙省若有似此者。亦如之。该部即遵谕速行。　　

○谕军机大臣等、阿尔泰自擢用巡抚以来。诸事奋勉。地方政务。均无贻误。朕在初用伊时。尚不意其能事若此。可谓不负简畀之意。但伊起自山东司道。荐任封疆。现在属员。半系旧时僚友。不无少弛严惮之心。而伊亦未免略存瞻顾。近闻青州府知府琳朝、济南府知府洪肇楙、该抚或听其告病解任。或仅为摺奏调简。皆以薄罚矜全。并非按其宦迹。据实参劾者。此虽得自风闻。难以据为凭信。然朕既有所闻。不得不明切传谕。俾益知警勉。为督抚中全美之人。方为克副委任。阿尔泰、果自信无他。固不必因此而转生疑虑。即体朕造就之意。而于整躬率属时。一切秉公顿刷。破除情面。毋仅循专以德化之虚言。以致姑息。正所谓有则改之。无则加勉。不特弭人口实。亦封疆大吏分内事也。将此详悉传谕该抚知之。　　

○又谕、据齐努浑奏称、伊等同扎哈沁公扎木禅、领兵百名追贼。阿尔齐图。觅得新踪。扎木禅等先行。在哈喇呼喇大山。遇贼二十余人据守。正在交战。伊等亦皆趱到。共剿贼二十人。有二贼步行逃去。收回被盗马九十六匹。扎木禅、多岳特、各回游牧。伊亦即转回等语。昨车布登扎布参奏到时。朕谕以齐努浑等、若仍不能剿贼收马。即重治其罪。今幸藉扎木禅之力。得以成功。伊等亦何能为。齐努浑、多岳特、虽经剿杀贼众。仍交部议处。至伊等剿贼时。理应讯明系何处贼人。奏内并未声明。著遇便续奏。再齐努浑、系车布登扎布队内参赞大臣。今既有忝职任。且参赞尚有乌勒登、著革去参赞。在领队大臣上行走。同多岳特、仍随车布登扎布领兵。由去年舍楞等逃入俄罗斯之路。堵截戕害德舒之玛哈沁。来年应彻之时。候旨始回。扎木禅甚属奋勉。朕已洞鉴。著车布登扎布传旨嘉奖。仍赏缎四端。以示鼓励。准其即回游牧。俱著传谕知之。　　

○又谕、据清馥奏称、行至苏尔图乌兰。与遣往追捕玛哈沁之济彦保。相距三四日程途。若再为前进。往返又须十余日。恐误送马之期。即转回巴里坤等语。清馥、与济彦保。相距数日。何由得知。显系从前被贼诳诱。今亲往不能追捕。必至获罪。因所遣有人。遂以策应为名。于途间逗遛观望。及得送马之旨。即藉口转回。殊属取巧。此与避贼何异。甚属不堪。清馥所赏孔雀翎、著摘去。仍交部严加议处。伊业已转回。即同安泰、五吉等、解送马匹。俱传谕知之。　　

○礼部议覆、署江西巡抚阿思哈奏称、各省乡试。以巡抚为监临。道员为提调、监试。伏思提调监试。稽查弹压通场。且试卷应否帖出。若非亲身经阅。恐有舛误。请嗣后、如监临及通省道员。皆非科目。则于两司中科目出身者。酌委一人入场。该司印务。另委道员代办。再违式试卷。有点句勾股。皆由学臣考试。诸生习以为常。入闱遂干帖例。请嗣后、令学政考试、禁止自行勾点。其余一切科条。悉依科场办理等语。均应如所请。至所称、二场诗题低写。诗句顶格。三场擡头错误。草稿违式。此类甚多。并请确示条例等语。亦应如所请。臣部另汇纂科场简明条例。请旨颁行。从之。　　

○调福建海坛镇总兵甘国宝、为台湾镇总兵。浙江黄岩镇总兵黄士俊、为海坛镇总兵。　　

○豁免江苏上元、江宁、句容、长洲、元和、青浦、阳湖、宜兴、荆溪、宝山、江浦等、十一县卫。低瘠减则田地。乾隆十一年、至十四年、未完漕项横脚等银、四千六百两零。米、豆、二千七百五十石零。　　

○旌表守正捐躯之湖北光化县民秦礼生妻许氏。　　

○乙未。谕、据陈宏谋奏、请截拨京铜五十。万斤。加铸备用一摺。部臣以未经分晰声明。业经议驳。但念钱法关系闾阎日用。前请五十万之数。原属过多。若酌量增铜。加卯鼓铸。于地方亦属有益。著加恩酌半给拨二十五万斤。俾官钱流通。以裕民用。该部即遵谕行。　　

○又谕、直属景州一带地方。秋初间有得雨过多之处。滨水洼地。淤积未消。地方官以附近田亩。通计分数。并不成灾。所有新旧钱粮。未便破格奏请。但念该处收成既已歉薄。生计未免拮据。著该督方观承、董率原勘各员。于各州县各村庄内。详细确查。将应徵之粮。加恩并予停缓。又如束鹿、宝坻等、滨河地亩。虽勘不成灾。并著查明一体停缓。以示优恤。　　

○谕军机大臣等、杨应琚奏、请新设安西郡县佳名一摺。前已据该部请定颁发。该督此时亦应接到部咨矣。其摺内所开历朝建置。及山川名目清单。颇属详明。即著留存。以备增订图志时、查核采取之用。可并传谕知之。　　

○又谕曰、杨应琚奏、据总兵杨宁咨称、步兵李仓贵、马兵韩世杰、在喀什噶尔。先后脱逃。现在严缉务获等语。兵丁中途逃脱。情罪可恶。务应拏获正法。以肃军行。该督虽已咨行各边关隘口。及知会原营原籍。通缉协拏。但此等匪徒。沿途逗遛窜匿。未必尽回原籍。其自喀什噶尔。附近之辟展、乌噜木齐、一带。凡有屯种各处。并宜密速查缉。毋任潜踪。著传谕杨应琚、令其即行知会各该处管事大臣。一并严拏务获。毋令兔脱。　　

○以正红旗汉军副都统鄂弼、为山西巡抚。　　

○命原任副都统扬桑阿、前往叶尔羌候用。　　

○赈盛京城、承德县、铁岭城、铁领县、开原城、开原县、锦州城、锦县、宁远城、宁远州、广宁城、广宁县、义州城、义州、等处。本年旱灾旗民。并蠲缓额赋如例。　　

○抚恤长芦沧州、南皮、盐山、静海、衡水、青县等六州县。严镇、海丰、丰财、富国、兴国等、五场。被水灶户。并蠲缓额赋如例。　　

○豁免甘肃狄道、河州、靖远、岷州、安定、会宁、泾州、盐茶、环县、正宁、平番、宁朔、宁夏、中卫、平罗、灵州、花马池、摆羊戎、西宁、大通、秦州、清州等、二十二厅州县卫。乾隆二十三年被雹、被水、被旱、灾地额赋。　　

○丙申。上御懋勤殿。勾到直隶情实罪犯。停决斩犯一人。绞犯二人。余七十八人、予勾。　　

○谕、今岁近京地方。夏间得雨稍迟。收成未能一律丰稔。时值初冬。节气届寒。视往年较早。现在五城设厂煮赈。贫民就食者必多。朕心深为轸念。著加恩每厂每日加给米一石。俾得宽裕煮赈。以资优恤。但向来赈厂。专在外城地面。一时赴食之民。道路远近不均。今米石既经加给。应并于内城酌量分厂。一体通融散给。俾得均沾实惠。著都察院拣派御史十员。内务府及各部、亦各派贤能司官十员。会同妥协办理。步军统领衙门、不时派员照料稽察。其内城分设各厂。并著公同相度。奏闻办理。　　

○谕军机大臣等、据方世俊奏、秋成分数摺内称、延安榆林府属。栽种稍迟。间有被霜被雹之处怀远县秋禾亦以被霜收歉等语。今秋陕省雨水虽足。而栽种未尽及时。其偶被偏灾处所。刈获不无歉薄。前此钟音亦曾奏及。著传谕该抚、即速详加察勘。所有歉收州县。查明是否成灾。将确实分数。并现在情形。明晰具奏。到日候朕酌量降旨。将此传谕知之。　　

○又谕、昨富德奏、从斡罕一路进兵。索取逆贼。曾谕兆惠往英吉沙尔策应。若今岁未能竣事。富德即回至叶尔羌办事。兆惠仍遵旨来京。此次遣使索取。次第进兵。料巴达克山、必生畏惧。伫闻凯奏。以慰朕怀。　　

○又谕曰、舒赫德等奏称、内地遣往新疆运送什物官员。多系外委、千把未免呼应不灵。请拣选副、参游、守、都司、数员。分发辟展、哈喇沙尔、库车、阿克苏、等处。差遣委用。再阿克苏、叶尔羌、距哈密、辟展、更远。请于哈喇沙尔、库车、各处。额设马驼牲只。以备通融更换等语。拣发武职。事属可行。但此等分发人员。与内地之即可得缺不同。若即带内地职衔。则绿旗营缺。又复壅滞。现交军机大臣酌议。著将舒赫德奏摺。录寄杨应琚。查明甘肃营缺若干。拣发新疆人等。作何补用。未得缺时。或应酌给公费。定议奏闻。至辟展等处。额设马驼接济。于运务有裨。将来官兵凯旋。有带回马匹。及现在解送驼只。分留各处。以备更换。及来年有无购办分拨。俱著杨应琚筹议具奏。　　

○又谕曰、兆惠奏称、齐凌扎布、查出随西安马甲阿本泰之闲散都什格、于康熙五十七年、在噶斯被掠。镶红旗满洲护军费雅纳等、于雍正九年、在和通呼尔哈被掠等语。费雅纳、都什格、系满洲世仆。被贼掠去。忍耻偷生。及大兵进剿。尚留恋妻室。不行投回。情罪可恶。著奉到此旨。即行正法。将其家口充赏。　　

○又谕曰、安泰查审满泰贪婪败检。范时绶役兵渔利一案。满泰情罪确实。已命于该处正法。至范时绶家人郭义、藉端营利。伊先不知情。所开店房。只用官匠一名。余皆自雇。并未派出兵丁。范时绶系特差办事之人。理应洁已奉公。乃营私求利。即治以重罪。亦所应得。但较之满泰、尚可从末减。著革职。交与定长、令其效力赎罪。定长等原参全派兵丁之处。亦未确实。著交部察议。　　

○赈恤顺天直隶所属固安、永清、霸州、大名、元城、清丰、南安、清河、威县、永年邯郸、曲周、鸡泽、沙河、平乡、南和、任县、钜鹿、冀州、南宫、新河、武邑、衡水、隆平、宁晋、深州、武强、沧州、南皮、武清、献县、任邱、交河、天津、青县、盐山、津军、延庆、保安、蔚州、宣化、怀安、万全、西宁、龙门、怀来、张家口等、四十七州县厅。本年水、旱、霜、雹、虫螣、偏灾贫民。并蠲缓额赋有差。　　

○丁酉。谕军机大臣等、前军机大臣会同刑部定议。将减死远遣之犯。改发巴里坤一带地方安插。原因此等人犯。情罪本重。国家特推法外之仁。俾得屏居宽闲。力耕自给。而内地稂莠扩清。物力亦不虞坐耗。乃定法伊始。该犯等尚敢悍然藐法。中路潜逃。其罪更何可逭。已敕总督杨应琚、巡抚钟音等、令其即行按律正法示众。以昭惩创。第念此等遣犯。俱由各省改发。一时狡计兔脱。未必不仍回原处。若仅令陕甘两省官吏。严行捕治。仍属未周。著传谕各督抚等、通饬所属。实力访查。如有窜回本地者。一经缉获。即慎选员役。押解赴甘。令其酌量原犯重轻。分别处治。俾共知警惕。各督抚等、身为大臣。于国计民生。所见当存远大。务宜破除一切姑息目前之陋习。使定制可以永久。试思国家承平百有余年。民生不见兵革。休养滋息。于古罕有伦比。而天地生财。祇有此数。生齿渐繁。则食货渐贵。比岁民数谷数。奏牍了然。朕宵旰勤求。每怀尧舜犹病之叹。今幸边陲式廓。万有余里。地利方兴。以新辟之土疆。佐中原之耕凿。而又化凶顽之败类。为务本之良民。所谓一举而数善备焉者。孰大于是。倘复不知大体。惟以纵释有罪为仁。是终使良法不行。而奸徒漏网益众。岂朕期望封疆大吏之至意乎。著于各该省奏事之便。将此详悉传谕知之。　　

○议政王大臣等议覆、陕甘总督杨应琚议奏、总督驻劄地方。前经廷议、定为肃州。嗣原署固原提督张接天、请驻凉州。凉州地近腹里。未足控制西陲。肃州虽为厄要。而增置标营。办理供支。诸多掣肘。惟甘州距肃止四百余里。紧要文报。不日可达。若以总督驻劄。即将提标五营。改为督标。一切妥便。肃州原有督臣行署。有事即驻肃办理。遇操演等务。仍可回甘。至甘肃提督、请带同中军参、守、移驻凉州。凉标五营。改为提标。其凉州总兵、应裁。庄浪营、改设副将。庄浪营参将、改为凉州城守营参将。与原隶凉州之永昌协副将、及所属各营。俱归提督辖。凉标中军游守、并裁。改设督标中军副将一员。凉州城守营都司。改为督标中军都司。随同总督驻甘。凉标五营内、每营抽兵三十名。共兵一百五十名。添拨凉州城守营。再总督既经驻甘。其旧裁之甘山道。亦应复设。随同办公。仍兼辖甘州等处事务。均应如所请。从之。　　

○予故福建水师提督马大用、祭葬如例。谥慎悫。　　

○戊戌。谕、前经降旨、各省副将。历俸五年以上者著该督提陆续送部引见。而由旗员外补之人。又有五年调换来京。由军机处查奏请旨之例。与绿营汉缺副将等。专定五年一次送部者不同。今据李侍尧将历俸五年以上之副将福海、送部引见。系遵前旨办理。但该员已届应行调换之期。若甫令回任。旋复调京。不特伊等徒劳仆仆道途。且恐有妨营务。嗣后凡旗员副将。分别道里远近。定以年分。云南、贵州、四川、广东、广西、福建、等省。著以七年为期。江西、浙江、湖南、湖北、陕西、甘肃、等省。以六年为期。江南、河南、山东、山西、直隶、等省。以五年为期。著该督提等、届期将该员分别出具考语。送部引见。如有堪胜总兵之任者。一并奏明。或应留京。或回原任。候朕酌量降旨。所有绿营副将。彷此画一办理。福海、著即留京。其员缺、著兵部照例开列请旨。所有军机处查办五年调换之例。著停止。　　

○谕军机大臣等、据杨应琚回奏、缉捕改发巴里坤逸犯。将已获者审明正法。未获者催饬查拏一摺。现在定制伊始。正当执法严惩。不得以事属军逃。稍存姑息之见。试思此等人犯。原系死罪减等。仅从改发。已属格外之仁。且以万余里新辟边疆。散处安插。则内地淳俗。既不为稂莠渐移。而食货亦无虞坐耗。且令匪恶之徒。困心衡虑。惟以力田自给。日久化为愿朴良民。岂非美事。乃当中途解送时。复敢冥顽不灵。藐法潜窜。其罪更何可逭。夫国家承平百有余年。人生不见兵革。每岁户口孳息。千古罕俦。民间谷价。有增而无减。实由于此。朕焦劳宵旰。每怀尧舜犹病之忧。今得此畨经画区处。于直省生计。既多裨益。即罪人并知改过自新。实为一举两得。督抚身任封疆。所见务宜远大。杨应琚在督抚中。尤能以公正自处。一切自当明体朕意。现在暂议停止改发。特为甘省迩来岁事稍歉。是以随宜酌量办理。嗣后仍当遵循定例举行。况田屯垦辟日增。即由巴里坤推广至伊犁一带。岂有容纳无地之患。俟将来法制大定。伊等果能各勤生业。奉法安居。遇有一二兔脱之人。尚可量为区别。其原犯本重者。固属法无可宽。如原犯稍轻。即仿古人郊寄遂棘之条。递移远处。倘仍不知改悔。再行正法示众。若此时令在必行。断不得曲为宽贷。盖执法不挠。则远罪者多。而规制可垂永久。奉行不力。则人思狎玩。而捍网愈繁。所谓非以爱之。适以害之也。该督奉到此旨、将现在已获各犯。即如例处决。其失察疎纵之地方文武各员。一并参处。用昭炯戒。除一面敕知各省督抚、通饬所属。密躧严查。遇有逃回原处人犯。立即解赴甘省。按律办理外。将此详悉传谕杨应琚知之。　　

○又谕曰、永贵奏称、奉到令伊稍待努三、会同追贼之旨。随即起程。在哈喇沙尔、库车、一带相候等语。永贵前领兵至穆素尔山岭。因雪大难行。今又候努三同往。伊果亲至其地。目睹情形。何妨改从他道。所奏殊属含混。并其曾至穆素尔山岭与否。俱未可定矣。永贵宜速行札商努三。将道路酌定。倘实在难行。则仍遵续降谕旨。由乌噜木齐前往。务期尽剿逸贼。以纾众愤。　　

○又谕曰、五吉等奏称、准兆惠等行文。豫备凯旋官兵口粮羊只。是军营现在需马无多等语。伊等以为彻兵在即。则解马一事。可以从缓。殊属非是。若军营果不需马。朕必降旨停止。岂可豫为揣摩。著传谕安泰、五吉等、仍遵节次谕旨。加意趱解马匹。或于中途得逆贼就俘确信。即驻候朕旨。再行定夺。　　

○己亥。上诣畅春园、问皇太后安。　　

○幸圆明园。　　

○谕、雍正五年。恭值皇考五十万寿。因会试举人。请于京城寺庙。设立经坛。以申颂祝。钦蒙颁谕禁止。并敕各直省督抚。毋得因万寿进献玩好。圣训有云、朕心惟以民安物阜为美。荐贤举能为贵。倘督抚等秉公察吏。实心为国。行一利民之政。胜于献希世之珍。荐一可用之才。胜于贡连城之宝。仰见我皇考恭俭圣德。实为万世训行。朕嗣服以来。屡谕各督抚等不得于方物之外别有进献谅内外大小臣工。无不明体朕意开岁八月。为朕五十诞辰。惟恐臣僚中或以万寿圣节。欲购觅珍奇。共申祝嘏其各省士民。或且有设立经坛。建立碑亭之事非先期详悉传谕。必将竞事浮华。徒深糜费。甚非所以励官常。惜物力也。朕心深所不取。其饬禁之。至在籍年老诸臣。如尚书沉德潜、侍郎钱陈群等、若以随班叩祝。跋涉远来。亦非朕优体老臣之意。况岁辛巳。恭遇圣母皇太后七十大庆。以新春敬奉安舆。时巡南服。诸臣就近迎銮。相见不远。又何必仆仆道路为耶。著将此通行传谕知之。　　

○谕军机大臣等、车布登扎布奏、奉到由阿尔台转回游牧之旨。拟将印务。交福禄等办理。伊与车木楚克扎布。俱请入觐等语。是伊等此时业已彻兵。朕昨又传谕伊等、向上年舍楞逃入俄罗斯之路。堵截逸贼。或续经奉到。又复前往。亦未可定。但伊若离游牧甚近。即不必再行。可传谕知之　　

○又谕曰、清馥奏称、在楚库尔戈壁内。收服噶勒杂特得木齐根敦等、五十余人。内有斗齐之父巴图克哷木。令其招降伊子等语。办理甚属错谬。此次既收服根敦等多人。则斗齐藏匿处所。伊等皆知。理应询明。领兵往捕。乃遣人招降。何其畏葸之甚耶即遣人亦应留心酌量。岂有即遣其父之理。清馥又已被贼欺诳。若果能招降斗齐则已。否则重治其罪。斗齐等皆诱去马匹之狡贼。即来降、亦不可留。除将根敦等酌遣数名。前往解送马匹外。余人俱送往肃州。交杨应琚请旨。又所奏济彦保、茂库本等、围贼数日。请给以奖赏翎。兵丁酌赏银两等语。伊等收服数十玛哈沁。何至赏翎。此皆清馥欲自见其功。以掩前咎耳著传旨申饬。济彦保等、各赏缎一端。兵丁四十名。各赏银三两。俱著清馥备办　　

○改铸四川重庆镇标右营游击中军守备条记、为四川重庆镇标右营都司中军守备条记。从总督开泰请也。　　

○赈江苏上元、江宁句容、江浦、六合、长洲、元和、吴县、吴江、震泽、常熟、昭文、昆山、新阳、华亭、奉贤娄县、金山、上海、南汇、青浦、武进、阳湖、无锡、金匮、江阴、宜兴、荆溪、丹徒、丹阳、山阳、阜宁、清河、桃源、安东、盐城、高邮、泰州、甘泉、兴化、宝应、铜山、丰县、沛县、砀山、邳州、宿迁睢宁、太仓、镇洋、宝山、崇明、海州、沭阳、通州、太湖等、五十六州县厅。苏州、太仓、镇海等、三卫。本年水、虫、风、潮偏灾贫民。并照例蠲缓额赋。其应徵漕粮漕项银米。及积年旧欠漕粮漕项。均分别蠲缓有差。　　

○庚子。上诣畅春园、问皇太后安。　　

○是日、定边右副将军富德等奏到、巴达克山素勒坦沙、献逆贼霍集占首级。全部纳款捷音。谕、将军富德等奏报、巴达克山素勒坦沙、奉檄拘禁逆贼霍集占等于柴扎布。嗣因霍集占、欲与珲都斯等部落。暗行攻袭。当将霍集占、布拉呢敦、剿杀。呈献霍集占首级。并看守逆尸人等。随经验看明确。驰送京师等语。前此大兵平定准噶尔、各部悉入版图。而东西布噜特。左右哈萨克。无不倾心向化。独逆酋霍集占兄弟。辜恩反噬。不得不兴师问罪。虽叶尔羌、喀什噶尔等城。以次抚降。设官定赋。将就蒇事而凶渠一日不获。则军务一日不竣。是以旁午军书。焦劳筹画。并非好为穷兵黩武之举。自将军兆惠、富德等、励众选兵先后追剿屡获全胜。贼势愈蹙。安集延与巴达克山诸部共知感仰恩威。归诚恐后。今既捧檄自效。逆酋授首。从此边陲宁谧。各部落永庆安全露布远闻。此皆仰荷上苍福祐。宗社鸿庥俾朕得缵皇祖皇考未竟之丕绪惟益励持盈保泰之心。夙夜倍切冰兢。此意当与中外臣民共之兹当殊勋克奏。茂典应修。郊庙告功。益申昭报。时当长至朕方躬祀圜丘。其敕所司。敬举受厘宣捷之忱。载诸祝册用申恳款。恭惟盛京三陵。礼应亲谒叩谢但以序届冬寒。恐勤属车之众。特遣亲王前往恭代。东陵、西陵即拟亲赴展谒。而计程往返。适届慈宁万寿庆辰。敬以明年献岁。诹日亲诣行礼。然终不足以抒积悃。拟告祭太庙之日。朕亲行展事。至方泽、社稷照例遣亲王恭代冬至次日。朕恭诣皇太后宫行礼亦于表文内。增撰武成庆语其御殿颁诏诸仪。一并举行。既以循令节而迓崇禧。即以慰慈怀而布溥惠。其余一切典礼。各该衙门察例举行。将军等凯旋至京时。朕当亲临郊劳。念我大臣官弁等。敌忾奏功。勋施懋著。酬庸论赏。应备恩荣。将军兆惠、已晋公阶。并迭赐章服。其加赏宗室公品级鞍辔。以示宠异。将军富德、著晋封侯爵并赏戴双眼翎。兆惠、富德、著再加授一子为三等侍卫。参赞公明瑞、公阿里衮、并赏戴双眼翎。舒赫德、及在事大臣。官员。均交部从优议叙。兵丁之在行阵者。赏给两月钱粮。其叶尔羌等城兵丁。并赏钱粮一月。爰著策勋之令典。益昭绥远之鸿猷。将此通谕知之。　　

○谕军机大臣等、富德等奏报、巴达克山素勒坦沙、全部归诚呈献逆贼霍集占首级。从前兆惠、富德等抚定叶尔羌、喀什噶尔等城时。朕即谕以速追逆贼为要。迨富德等、勒兵向巴达克山索取。又谕以理应速入追擒。今二贼伏诛。情事确实则伊等虽未能生擒俘献。而劳绩殊堪嘉悦兆惠富德明瑞、阿里衮、舒赫德、及军营大臣官兵。俱分别加恩。宣谕中外军务告竣。兆惠、富德等、即遵谕来京。商办善后事宜。大臣官员等、亦著分起前来。至伯克霍集斯入觐时。将应行入觐之伯克等、酌派数人同来。勿令生疑。各队兵丁。若系十九年、二十年、派出者。即彻回各该处。其余兵丁著派驻防。闻副都统由屯患病。若尚未全愈仍令其加意调养。不必亟行前因舒赫德一人。驻劄叶尔羌。曾谕阿里衮一同办事。但喀什噶尔、尚未有驻劄大臣。或令阿里衮前往。著舒赫德等、酌议具奏。伊等仍于领队大臣待卫内。酌留二三人。以备差遣。再富德等奏、布拉呢敦身尸未获。回人等有盗往喀什噶尔之语。今将逃走之逆贼亲随等十五名。传谕阿里衮等、留心查获。并身尸送京。其富德所送随从逆贼之回妇内。有布噜特阿奇木、及鄂对侄阿布都尔璊之姊。俱著交付伊等。仍将轸念劳绩。加恩赏给之处晓示。其乌沙克、伯德尔格等降人。俱酌量安插。及移送肃州。分赏官兵。前谕车布登扎布、于舍楞投入俄罗斯一路。驻兵堵截。今逆贼授首。著即回游牧。努三、永贵、不必追剿玛哈沁。戕害德舒之贼。著舒赫德于来年派兵数百名。搜捕务获。五吉、清馥、亦遵前旨。将所解马匹。于中途闻信后。择地牧放候旨。安泰、苏哷、亦著回京。舒常可往省伊父。再行转回。额敏和卓、玉素布、俱著劳绩。此时若同来。则回部经理乏人。额敏和卓、著加恩晋封郡王。同舒赫德驻劄办事。玉素布、著加恩赏给郡王品级。来京请训后。回游牧休息。俟更换额敏和卓时前往。此次红旗奏捷。甚为迅速。著加恩将经过各台站。交该管大臣、详查造册。送部议叙。并将大功告成。传谕章嘉呼图克图。及驻藏大臣。俾卫藏及阿哩拉达克等处知之。　　

○又谕曰、巴达克山遣使入觐。应大阅八旗官兵。俾知天朝武备。此时豫为操演方觉娴熟。著派色布腾巴勒珠尔、扎拉丰阿、管理。　　

○敕谕巴达克山素勒坦沙将军富德等奏、尔擒获逆贼霍集占、布拉呢敦、因邻部生心。俱行杀戮。遣使请验逆尸。函首以献全部归降。愿为臣仆。恭顺之忱。深用嘉悦。俟尔使至京。自必优加赏赉。兹以降敕、赐尔蟒缎四端。其尔处所拘之阿布都海里、鄂斯璊、俱受逆贼信任。附和为恶。将军大臣等、奏请谕尔缚献。朕念伊等尚非霍集占之负恩反噬可比。尔等若以业经誓约。乞其余生。朕亦加恩赏给。但此二人。在叶尔羌、喀什噶尔、诸回人中。颇著名字尔游牧相近。当严行约束毋俾潜逃生事。致有乖忱悃。尔与所属。其善自为计。以永荷将来之恩泽。特谕。　　

○予故湖广总督硕色、祭葬如例谥恭勤。
  </div>
  <div class="pagination">
   <a href="清实录乾隆朝实录_page825.html">
    上一页
   </a>
   <span>
    ...
   </span>
   <a href="清实录乾隆朝实录_page821.html">
    821
   </a>
   <a href="清实录乾隆朝实录_page822.html">
    822
   </a>
   <a href="清实录乾隆朝实录_page823.html">
    823
   </a>
   <a href="清实录乾隆朝实录_page824.html">
    824
   </a>
   <a href="清实录乾隆朝实录_page825.html">
    825
   </a>
   <span class="current-page">
    826
   </span>
   <a href="清实录乾隆朝实录_page827.html">
    827
   </a>
   <a href="清实录乾隆朝实录_page828.html">
    828
   </a>
   <a href="清实录乾隆朝实录_page829.html">
    829
   </a>
   <a href="清实录乾隆朝实录_page830.html">
    830
   </a>
   <a href="清实录乾隆朝实录_page831.html">
    831
   </a>
   <span>
    ...
   </span>
   <a href="清实录乾隆朝实录_page827.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
