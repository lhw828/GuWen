<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 27 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 27 页/共 518 页</h1>
    <div class="content">　　○戊午修撰舒芬再疏乞终养不允○己未清明节遣长宁伯周大经昌化伯邵蕙玉田伯蒋轮分祭  七陵仪宾周钺祭  景皇帝陵寝中官祭  恭让章皇后陵寝  以塔鲁木卫都督佥事竹孔革升职久给金带大帽各一从其请也  初御史何鳌劾都御史吴廷举湖广督赈既完不即停所加纳吏农钱乃令留司公用开布政周季凤参议王子谟侵费之端时季凤已为南京刑部右侍郎有诏罢季凤逮问子谟诘责廷举既而廷举具疏自劾因言圣贤不废交际之礼白季凤等无罪科道参驳廷举饰蔓词以资奸慝  上特释廷举仍下抚按官核实以闻  诏以江寇猖獗切责有司命巡江都御史伍文定等严督所属刻期剿绝以安地方
　　○庚申  上敕谕群臣曰近来江北江南并湖广等处水旱相仍地方饥馑人民相食所在盗贼成群应天凤阳并河南山东狭西等处元旦同时地震方冬雷电交作山崩陷灾变非常近日京城风霾蔽天春深雨泽愆期  上天示戒朕心警惕尔文武衙门官员各宜仰体朕怀同加修省凡政教有未明刑赏有未当冤抑有未伸困穷有未恤与夫利所当兴毙所当革俱一一着实举行事应奏请者条具以闻礼部仍行在外各处镇巡及三司等官一体遵奉务期弭灾和回以副朕轸念元元至意前大学士刘健疏谢存问  上以健  累朝旧臣高年耆德优诏答之  寿泗等州强贼猖獗漕运都御史胡锭奏闻诏兵部飞檄凤阳山东河南抚臣会各镇巡官严督所部克期剿绝听以便宜调发毋得观望以贻他患佥事袁经等令戴罪杀贼  庆成王府镇国将军奇言殴死军人匿尸妄诉巡按御史勘奏诏革禄米三之二○辛酉以湖广民饥发太和山香银二千两赈之从巡按御史马纪请也  初湖广镇守太监李景儒岁进鱼鲊巡按御史沉俊武昌府知府王銮各疏请罢之礼部议额外进献不免烦民每岁科敛动以千计罢之便诏禁毋科敛扰民  以宣城伯卫錞提督神机营敕定西侯蒋壑协守南京兼掌南京右军都督府事以山西行都司军政佥事都指挥佥事王钰掌本司事  诏给苏镇战马一千五百匹苏镇例无免马巡抚都御史孟春以虏警缺马请给下部议从之淮王奏疏补复裁革军校  上以江西兵荒报罢  前辽阳分守副总兵张铭纵属扰民至是巡抚都御史张琏列状以闻时铭已罢诏仍逮问  罢狭西按察司佥事李献先是献以御史按山东杖死知县沃潮潮母讼其事会献已迁狭西诏遣刑部郎中詹瀚往山东勘之提献决人不如法因而致死献妄诉不服下狭西巡抚王珝提问改献奏事诈不以实法司奏律赎  上以其情重特斥之仍戒风宪官务遵照宪纲详审刑狱无致枉滥
　　○壬戌南京前光禄寺少卿史后监生杨谌杨谦各出粟赈饥抚臣以闻  上嘉其行义赐后从四品散官服色谌谦视铨次量加一级  江西按察司佥事韩守愚久不赴任诏巡抚都御史逮问著为例  诏裁革江西布政使司右参政一员饶袁二府管粮建昌府捕盗通判三员靖安县县丞柳都寨巡检各一员永丰丰积仓副使二员南丰萍乡新喻永丰宜黄都昌石马玉隆各税课局大使八员  升山西平阳府知府廖纪为广西按察司副使  总督漕运都御史胡锭以江北赈饥请鬻运米以平市价户部覆议从之仍听截留正米连耗拾肆万石贮各仓备赈而扣今所发银七万两抵输太仓  以山东灾暂罢清军召御史林钱还  编修孙元以病请告诏元方事纂修令供职如故  以灾免镇苏常松四府税粮有差  兵部覆南京守备魏国公徐鹏举等议言南京大小教场及新江口季报官军三万四千二百令鹏举等疏止称访求将领挑选五千其余安在宜行南京内外守备督率各属悉所选军士严加训练有警以便宜调发甲胄出守备府赎锾修之火器工部铸式遣官赍送诏如部议
　　○甲子升南京给事中汪应轸南京御史李孟旭俱按察司佥事应轸江西孟旭狭西  南京御史唐勋劾都御史林廷玉起用久不赴任请诘责廷玉部覆廷玉业已赴任闻劾輙还俟其自陈动经数月先议推可代廷玉者诏可  御史戴继先言分巡分守官带理清戎恐各道更改不一书吏因而为奸宜仍旧委右布政及副使专理便奏可  以南京各府灾暂免刷卷  工部覆河南抚按官议堡夫河夫以灾故十减其二应起役者暂从雇役及免堡夫旷役工价俱难遥度请行总理侍郎会有司计其长便以闻诏如议
　　○乙丑  诏圣慈寿皇太后圣旦先期有诏免命妇朝贺御史马明衡朱浙各疏言前者  兴国太后令旦朝贺如仪今  昭圣皇太后相去未逾月乃辍而不行臣民疑之  陛下仁孝夙成恩礼之隆宜无不至万一因礼文末节稍成嫌隙此非细故疏入  上怒曰免贺自  昭圣皇太后懿旨孝奉奉  两宫朕岂敢间越明衡等妄言离间并逮下镇抚司拷讯翰林院修撰舒芬言  昭圣慈寿皇太后圣旦乃  陛下爱日承欢之会而诸命妇朝贺则又得天下之欢心以事其亲者也今遽传免恐失轻重况近因  陛下于所生有如称之仪故此报一出人心惊疑乞别降  纶音以彰至孝  上以芬出位妄言命夺俸三月  御史萧一中言朝廷设台谏为白目之官所以防天下之壅蔽今御史马明衡朱浙言涉狂直遽诏下狱臣恐中外闻之将谓  陛下以言为讳虽有奸邪欺罔之事何由上闻乞赐矜宥以彰  圣德以回  天变疏下所司既而御史李本陈逅户部员外郎林应骢相继论救章连上  上怒并下诏狱拷讯后谪林应骢为广东徐间县县丞李本揭扬陈逅合浦各主簿  都御史胡锭以凤阳卢州等卫灾重请暂留春班京操官军本地方守奏可  录大同老王沟等处斩获功升赏官军张镇等六十人有差  敕山东屯田副使兼理水利  吏部尚书乔宇等疏论大理言今之为议者有二礼官之议欲考  孝宗为隆正统存所后者父子之名萼等之议欲考  兴献帝为厚私亲存本生者父子之名但重所后者有拂  皇上未安之心重本生者适中  皇上易从之意此国是所以难定也臣等窃惟  皇上以长子入继  武宗之统必以  孝宗为考而后  宪宗之大宗为不绝此所谓以义起礼合乎天理之正人心之安者也今之争论不决者独于名称之问欲求父子两全而无害者臣等复有一说我  太祖高皇帝兄终弟及之言载在  祖训万世不易今之大明律亦  圣祖所定者考其服制所称则所后者固名父母所生者亦名父母盖有本生二字以冠之则于所后有别犹存一本之义也伏望  皇上遵  圣祖律文定拟名称于  孝宗称皇考于  兴献帝称本生考降杀轻重厘然自别庶几正统之传一本之义君臣之分父子之之名可以兼全而无害矣  上曰朕尊奉正统未尝偏厚本生奏中何说易从朕心姑不究下其章于所司
　　大明世宗肃皇帝实录卷三十六
大明世宗肃皇帝实录卷三十七
　　嘉靖三年三月丙寅朔  敕谕礼部  圣母昭圣慈寿皇太后拥护朕躬缵承大统仰荷  慈训恩德难名兹特加上尊疏为  昭圣康惠慈寿皇太后尔礼部其择日遣官祭告  天地  宗庙  社稷恭上册宝仍道行天下宗室及文武衙门知之所有合行礼仪开具以闻是日又敕谕礼部朕恭膺  天命入继大宗祇奉  祖考孝养宫闱专意正统罔敢违越顷岁仰承  圣母昭圣慈寿皇太后懿旨以所生至恩亦欲兼尽尊朕  本生父为  兴献帝  本生母为  兴国太后朕心犹未慊然特命文武群臣集议皆谓宜加称号以极尊崇今加称  兴献帝为  本生皇考恭穆献皇帝  兴国太后为  本生母章圣皇太后尔礼部其择日遣官祭告  天地  宗庙  社稷更上天下宗室及文武衙门知之所有合行礼仪开具以闻  先是礼部尚书汪俊等言顷遵诏再集文武群臣科道等官会议大礼伏奉明旨谓朕奉承  宗庙正统大义不敢有违但本生至恩情欲兼尽命臣等参酌众论议拟以闻岂非以所生之义至尊至大虽当专意于正统岂得尽绝于□恩臣等愚昧窃谓  兴献帝后已极推尊而  圣学无穷莫能称塞请于  兴献帝帝字上  兴国太后太子上更增一字以全尊号庶上慰  圣孝下答群生所谓爱敬尽于事亲而德教加于百姓刑于四海盖天子之孝也疏上复留中十余日至是得旨朕于本生欲兼尽至情尊号已别有敕谕仍于  奉先殿侧立一室以尽朕以时追孝之情礼部具议议拟来闻于是礼部尚书汪俊等复执议言  陛下欲改称  庙号自尊本生立  庙大内臣等窃念此此举所系甚大  陛下入奉大宗不得祭小宗亦犹小宗之不得祭大宗也故昔  兴献帝奉藩安陆则不得祭  宪宗今  陛下入继大统亦不得祭  兴献帝是皆制于礼而情有所屈也然  兴献帝不得迎养  寿安皇太后于藩邸  陛下得迎养  兴国太后于大内受天下之养而尊祀  兴献帝以天子之礼乐则人子之情可谓获自尽矣乃今  圣孝无穷臣等敢不将顺但于正统无嫌乃为合礼臣等不自揣度窃效其愚  献帝徽称之上仍宜冠以兴字盖  献帝初封兴国识者知为今日中兴之兆其名大而且美自于本生不失尊崇而于正统无所嫌二  圣孝弥彰而又心大定矣  上曰立  庙原无著议止于  奉先殿侧别建一室以伸朕追孝之情迎养藩邸  祖宗庙无此例何当饬以为词著从实自陈俊随具疏伏罪  上切责而宥之夺司务京韶等俸一月
　　○丁卯巡抚山东右佥都御史王尧封言临清地方灾伤重大人民饥困乞将广积二仓粮米量减价值粜卖三分之一其所易银两收贮在库候年丰照数籴买还仓户部复议从之
　　○戊辰增应天府廪膳生员二十名从御史陈伯谅请也
　　○己巳翰林院修撰唐皋编修邹守益等礼科都给事中张翀等御史郑本公等具上疏极论守益等言礼者所以正名定分别嫌明微以治政安君也君失礼则入于乱臣失礼则入于刑不可不慎也今  陛下受  先帝遗诏  昭圣皇太后懿旨入缵天统此正先儒程颐所谓继祖之宗绝亦当继祖故虽长子为人后而不可辞也夫所继之祖乃百世不迁之祖大宗之统也我  太祖高皇帝至于  列圣相继之统不可一日不续者也特以  武宗为兄不可以分昭穆故考  孝庙母  昭圣以缵正统此天经地义质诸圣经而无不合者也至于本生之恩特加  帝后之号则于私亲不可谓不隆也乃又加以  皇考之称去其始封之号则于正统略无分别矣夫天下无两重之理尊无二上是以我  太祖高皇帝制孝慈录以教天下其叙五服之制有曰为人后者为所后父母服三年为所后祖父母承重为本生父母降服期年即丧服之隆降则庙制祭法皆可类推矣伏望  陛下恪遵  祖训毋为异论所惑于  兴献帝遵称避  皇考之嫌存始封之号庶于正统不致僭踰皋疏略如守益言请于本生备其尊称以伸隆孝之道系其始封以远二统之嫌翀及本公等则谓今之天下  太祖高皇帝之天下八传而至  陛下借曰  孝宗未尝亲子  陛下其守此鸿业而传之以及  陛下子子孙孙万世相承者果谁之德与故  陛下在藩之日则可曰  孝宗之侄  兴献王之子今在御之日则当曰  孝宗之子  兴献帝之侄可两言而决也奚待于纷纷哉至于立  庙大内之说实为不经  献帝之灵既不得以入  太庙又空去一国之祀而姑托享于大内焉  陛下之享  太庙其文必曰嗣  皇帝于  献帝之庙则又当何称爱敬精诚两无所窃恐  献帝之袖且将蹙然不安是  陛下之孝既不得专致于  太庙而于所以奉  献帝者反为渎礼而不足以尽其心矣  上览奏不悦以守益等出位妄言姑置不问而责举阿意二说翀及本公等朋言乱政各夺俸三月
　　○庚午礼部尚书汪俊等遵前旨具仪上请极言立  庙大内有干正统臣实愚昧不敢奉诏  上曰建室礼仪礼部还会同多官明白议拟来闻  升南京太常寺卿韩荆为都察院右副都御史总理南京粮储  两广贼平总督巡抚都御史张鼎镇守总兵官抚宁侯朱麒各赐敕奖励
　　○辛未巡抚宣府都御史李铎举原任狭西总兵刘淮参将李贤居庸关分守孙玺大同都指挥贾鉴甘肃副总兵李义宜行取来京听用兵部覆议从之
○壬申  诏与故南京吏部尚书孙需祭二坛造葬如例谥清简需江西饶州府德兴县人中成化壬辰进士由推官御史历藩臬擢副都御史巡抚河南狭西郧阳升南京兵部右侍郎历升南京吏礼刑工四部尚书正德十三年以七十引年优诏致仕历官四十余年掺持清谨始终不渝云诏发两淮盐引召商变买以助淮阳赈济从侍郎席书奏也
○甲戌巡抚宣府右佥都御史李铎疏乞休致不允  升南京太仆寺卿边贡为南京太常寺卿
　　○乙亥南京吏部尚书杨旦疏乞休致  上以旦才望素着不允
　　○丙子南京吏科给事中彭汝寔言九江强贼杀伤官军甚众操江都御史伍文定久署院事不行议剿应城伯孙钺职专屯练拥兵不出俱乞切责请自今掌院有缺勿令操江署掌有妨训练  上是之责文武钺会同防剿以靖地方毋自分彼此致贻后患  河南沈丘县强贼纠众劫掠巡抚都御史王荩以闻下兵部议覆得旨切责参议熊浃佥事周忠蒙蔽上官輙报宁帖令戴罪杀贼荩及巡抚凤阳都御史胡锭督捕欠严轻信不察令从实自陈后荩引罪诏宥之
○丁丑  诏定安陆州松林山陵为  显陵
　　○己卯  武宗毅皇帝忌辰  奉先殿行祭礼遣安仁伯王桓祭  康陵  礼部尚书汪俊等遵旨会廷臣上大礼疏其略曰恭惟  皇上断自  圣衷裁定大礼正统之义既明本生之恩亦尽幽明感悦中外归心伏奉明诏又欲于  奉先殿侧别建一室以伸追孝之情既该礼官执奏复令臣等明白议拟以闻臣等仰窥  圣意岂非以  奉慈之建在  先朝以有故事乎臣等谨按  奉慈之建盖  孝宗皇帝为  孝穆皇太后祔葬初毕  神主宜有奉享之所而设也当时议礼之臣皆据成周特建庙以祀姜嫄而言盖古今之通义也至于为本生父立庙大内则从古以来未之或有惟汉哀尝为定陶共王立庙京师辅臣师丹献议以为不可哀帝不听卒贻后世之讥臣等窃惟陛下尊崇本生其礼已极其情已尽若曰礼不得立庙而可以建室礼不得主祭而可以追孝则是  陛下有可为尧舜之资而臣等乃导以哀世之事罪将奚逭请以安陆府中特建  献皇帝百世不迁之庙俟他日袭封兴王子孙世世奉享  陛下岁时遣官特节奉祀是亦足以伸  陛下无穷之至情矣  上曰朕奉  太庙宗祀岂敢间越与汉哀等帝王不同还照前旨亟议务协公论以伸朕情勿得仍前执拗  方山府辅国将军表核以淫恶乱伦革爵为庶人
　　○庚辰詹事府掌府事吏部尚书兼翰林院学士石瑶等上大礼疏其略曰古者宗庙之制天子七诸侯五其始祖之庙皆百世不迁自三代以来莫之有改  陛下入继大统考  孝宗兄武宗以承  太祖  太宗之绪所谓天子宗庙之礼如此若  献皇帝诞育  圣穷恩固罔极然实为王国始封之祖亦百世不迁之庙恐不得以追慕之情遂变千古不义之礼也况今虽云建室实则庙同揆之正统不无嫌二设若欲少损规制始便飨献则又执与五庙之制之为尊严而广大也伏望  皇上以先王之礼为礼以继述之大为孝建室之议即赐停止仍于始封之国崇建庙祀长而不迁之祖体统既尊恩义亦尽是日国子监祭酒赵永等疏同上并付所司  复除山西道御史胡琼于本道
　　○辛巳升通政司右通政杨果为南京太仆寺卿  降御史金符为河南邓州判官先是符巡按山海关巡抚顺天都御史孟春论其行事乖张不谙宪体诏俟回道考察以闻至是都察院具奏故有是命  巡抚凤阳等处右副都御史胡锭奏将赈济银十万两设法远籴以济贫民户部覆议诏可  巡抚河南右副都御史王荩以灾伤民饥请发太仓银赈济户部覆议准发银二万两
　　○壬午少保兼太子太保户部尚书武英殿大学士毛纪引疾乞休  上优诏褒答令即出供职以副倚注至意不允辞  升山西布政司左参议王崇庆为按察副使  大名府浚县知县焦昇以大名所属州县灾伤为饥民图以进乞行蠲恤户部覆议诏抚按官酌量议处以闻  命安乡伯张坤靖远伯王瑾各坐营管操坤奋武营瑾神机营
　　○癸未礼部尚书汪俊疏乞休致  上曰卿职司邦礼方切委任见今大礼未成何輙乞休不允辞  甲申升南京户部郎中李镗刑部郎中叶鈇宗人府都司潘时俱为都转运盐使司同知镗两浙鈇福建时长芦南京内外守备魏国公徐鹏举等劾奏户部员外郎李棣过西安门不下马诏逮京拷讯镇抚司覆奏  上以棠轻慢法度黜为稷山县典史
　　○乙酉  命湖广都指挥佥事孙显祖佥书本都司事
　　○丙戌吏部尚书乔宇等再疏请罢内殿建室之议  上曰朕祇奉  宗祀罔敢违礼卿等还照前旨议拟来闻于是礼科都给事中张翀等山西道御史任洛等皆以为言有旨切责之  南京刑部主事张璁桂萼各上疏璁曰  皇上遵  祖训入继大统固非执政大臣之所能援亦非执政大臣之所能舍也夫何礼官不考而强比与为人后之例以  皇上为  孝宗之嗣绝  兴献帝父子一体之恩继  孝宗之统失  武宗兄弟相传之序遂致  皇上父子伯侄兄弟名实俱紊凡有识之士靡不痛惜者也臣初叨进士尝再上议及著为答问论辩其非但言者不顾礼义党同伐异宁负  天子而不敢忤权臣此何心也伏见当时  圣谕有云  兴献王独生朕一人既不得承绪又不得徽称朕于罔极之恩何由得安于是执政妄意窥测  皇上之心有见于推尊之重未见于父子之切故今日争一帝字明日争一皇字而  升下之心日亦以不帝不皇为歉既而帝  兴献帝以为  皇上之心必既慰矣故留一皇字以觇  陛下将来未尽之心何如耳遂敢以  皇上称孝宗为  皇考称  兴献帝为  本生父父子之名既更推尊之义安在遽尔诏告天下自以而今而后决然不可改者乘  皇上之不察误  皇上以不孝亦既甚矣记曰君子不夺人之亲亦不夺其亲也  皇上尊为万乘父子之亲人可得而夺之乎又不容人之夺之乎兹伏承  圣谕会文武群臣集前后章奏详议臣知  皇上以万世之礼付之天下之公矣然久而未决容有心明而面阿理屈而词执者所谓宁负  天子而不敢忤权臣如此者非臣子也臣闻有言者曰  皇上已受  昭圣皇太后懿旨为之子矣今焉可背之已考  孝宗诏天下矣今焉可改之但可于  兴献帝之称加一皇字耳此正臣所谓留此一字以满  皇上未尽之心者也切谓  皇上初奉  武宗遗诏为继大统非奉  皇太后懿旨为之子也何背之有  皇上自藩邸为  兴献帝子服父服矣迎立之诏嗣  皇帝位继  武宗统矣此复其初何不可改之有故今  兴献帝之加称不在于皇与不皇实在于考与不考推尊者人子一时之至情父子者万世纲常不可易也若徒争一皇字则执政必姑以是而塞今日之议  皇上亦姑以是而满今日之心臣窃恐天下知礼义者必将议之不已  皇上聪明日开孝德日新必亦不能自已也伏乞再诏中外必称  孝宗为  皇伯考  兴献帝为  皇考  武宗为皇兄则  陛下父子伯侄兄弟名正言顺事成而礼乐兴矣天下之望万世之望也萼＜锍-釒＞曰帝王传统体天地之心尽君师之道以问万世太平非若一家一人之私者也故统为重嗣为轻尧以不得舜为己忧不闻以陶唐氏失天子之祀享为己忧也舜以不得禹皋陶为己忧不闻以有虞氏夫天子之祀享为己忧也夏商之间皆立弟而不及子周虽立子至六传无嗣立王叔父辟方以继统匡王无嗣立弟瑜而周赖以不坠夫唐虞三代岂皆无子行可以为继后图哉重继统之得人而不重己之得嗣为天下谋而不以一人之私干之此仲尼之徒所以深鄙夫与为人后者也后世为人君者不计天下之安危为人臣者不知事君之大节女后奸臣利于立昏西汉舍长兄弟而立孺子婴东汉舍长兄弟而立质帝凡若此类其开岂无贤而长者可立哉以继嗣私情为重而不知国无长君将宗社沦丧其何利之有我  太高祖皇帝深惩其失独取法于二帝三王以兄终弟及之文定为  祖训故  皇上以兴献帝长子缵  祖宗之统事法三代义合唐虞无容议矣昔先王立极以祭祀教命  皇上即位以来  天地则祀之于郊矣  祖宗则享之于庙矣独能遣其父乎故大考  兴献帝统继  武宗此天理人心推之为尧舜人伦之至者执政乃以为不可何也愿特赐裁断建中立极以答天下仰望之心  上览其＜锍-釒＞以所言关系典礼命礼部一并会议以闻  礼部尚书汪俊再乞休致  上以俊职司邦礼近奉议尊室未成故引疾求退责以违悖正典肆慢朕躬令其回籍已而吏部推吏部左侍郎贾脉右侍郎吴一鹏代俊特旨用南京兵部右侍郎席书为礼部尚书
　　○戊子初  上以大礼已定诏桂萼等不必来京时萼与张璁已趋召至凤阳矣闻命乃同上疏曰臣等蒙召来京盖欲令与礼官面质是非宣昭大义此真  皇上公天下万世之心也臣等闻命奔走至凤阳道伏睹  圣谕已加称  兴献帝为本生皇考恭穆献皇帝  兴国太后为本生母章圣皇太后是又以诸臣巧餙考  孝宗之初谬耳其设心以为  皇上但见有  皇考皇帝  母皇太后之称必自善慰殊不知本生父母对所后父母而言实阳与阴夺之也  皇上岂能遽察其欺乎遂使  皇上于此宗祝致词既称  皇考献皇帝又称  皇考孝宗皇帝是两皇考矣曾有一人两考之礼乎  孝宗皇帝有灵而信乎  献皇帝有灵而慰乎  皇上两考之而安乎臣知仍加本生二字决非  皇上之心必出礼官之阴术欺  皇上以不察也及奉  圣谕朕  本生父母尊号已有敕谕还于  奉先殿侧别立一室尽朕追孝之情夫别立称庙如  奉慈殿之例不干正统所以明天下之分不废尊亲所以教天下之孝于礼合矣但云朕  本生父母岂  皇上亦自不察以本生二字为亲之之辞斯不失为  献皇帝子矣不知礼官正以此二字为外之之辞为也  皇上为  孝宗之子云耳  皇上不亟去本生二字则  献皇帝虽称  皇考实与皇叔无异不知礼义者将妄引汉宣帝光武非礼故事以为不当为  献皇帝立庙京师必此二字有以启之也夫以二字实礼官欺  皇上之阴术故不徒能使人附之而不改又能使  皇上曲之而不觉其欺矣又奉  圣谕今大礼既定桂萼等不必取来臣等闻命中止切以大礼如此为定政臣等所谓徒争一皇字礼官必姑以是而塞今日之议  皇上亦姑以是而满今日之心者也盖礼官惧臣等来京面质其非故先为此术求遂其私而天下后世公议终不可泯等等切惟  皇上聪明日广孝德日新本生所后之欺蔽必自察之在礼官今日固自以得为计臣等知其将无所逃罪者也谨按三代以上立君者以贤嫡长继统为重并无立嗣之说末世诸侯之大夫以下始有与为人后者故仲尼射于矍相之圃使子路延射者曰贲军之相亡国之大夫与为人后者不入其余皆入此可见与为人后者仲尼之徒所深鄙也今礼官不成  皇上为入继大统之君而忍比  皇上为入继大统之君而忍比  皇上与为人后之例盖不过强附汉定陶王宋濮王不同之故耳宋儒朱熹谓古礼坏于定陶王盖成帝不立中山王以为礼兄弟不得利入庙乃立定陶王盖子行也孔光以尚书盘庚之及王争之不获当时濮庙之争都是不曾读古礼见古人意思夫仲尼大圣人也朱熹大儒也礼官皆不考其说必求遂欺蔽之私此何心哉故今日典礼必当改称  皇伯考孝宗敬皇帝  皇伯母昭圣慈寿皇太后直称  皇考恭穆献皇帝  圣母章圣皇太后亟去本生二字敕谕礼部诏告天下则继统之义始圣为人后之说不得乱乎其间而人心信从矣＜锍-釒＞奏留中仍诏萼璁来京  改云南永昌金齿二千户所奏保山县
○辛卯  命大同左卫署都督佥事张輗宣府前卫都指挥佥事刘淮各坐营管操輗立威营淮扬威营
　　○壬辰巡抚保定等处右副都御史刘麟乞休致  上以麟素有才望不允  升金华府知府王九峰为山西按察司副使起用河南道御史宋景兵部员外郎黄绶俱升按察司佥事景浙江绶山东  命广宁伯刘泰署都督佥事杭雄俱佥书后军都督府事
　　○癸巳礼部拟上  昭圣康惠慈寿皇太后  章圣皇太后尊号仪注一钦天监选择嘉靖三年四月十二日卯时吉尊上  昭圣康惠慈寿皇太后尊号十三日卯时吉尊上  章圣皇太后尊号一本月初七日太常寺官宿于本寺次日早具奏致斋三日遣官祭告  天地  宗庙  社稷祭仪用果酒脯醢香帛迎神四拜行一献礼读祝送神四拜礼毕一前期礼部通行各衙门知会至日鸣钟鼓百官具朝服随班行礼一前期一日内侍官设册宝案二于奉天殿东宝西设宝册彩舆四与丹墀内设香亭二于册宝舆前教坊司陈设中和乐及大乐是日早锦衣卫设  卤簿大驾一前期一日女官设  昭圣康惠慈寿皇太后宝座于宫中设宝册案二于宝座前册东宝西设香案于册宝案前设  皇帝拜位于丹陛上正中设内赞二人引礼二人内官陈设仪仗于丹陛东西女官擎执者立于宝座之左右钟鼓司设乐于丹陛东西北向一  章圣皇太后宫中前期陈设于前仪一是日早  上御华盖殿具冕服鸿胪寺官奉请行礼导驾官导引  上出至奉天殿捧册宝官捧册宝置于案内侍官举案由殿中门出导驾官导引  上随行至丹陛之下捧册宝官取册宝置于彩舆内侍官举舆  上升辂随舆后导驾官退百官于金水桥南皆北向序立候册宝舆至皆跪候过毕兴皆随至思善门外墙南北向序立候  上至思善门里降辂趋至门外北向序立女官请  昭圣康惠慈寿皇太后升座  昭圣康惠慈寿皇太后具服出道从如常仪乐作升座册宝彩舆由中门进至宫中丹册置于  皇帝拜位前册东宝西内引礼官导引  上由左门入至丹陛上左边北白立乐正内赞唱执事官各司其事引礼官导引  上至拜位奏拜乐作四拜乐止传唱鸿胪寺赞百官皆四拜毕捧册宝官于彩舆内取册宝捧由中门入至  昭圣康惠慈寿皇太后前左边立  上由左门入至拜位奏位奏措圭奏进册捧册官以册进于  上左  上受册奏宣册  上以册授执事官跪受于上右宣读讫捧置于案奏进宝捧宝官以宝跪进于  上左  上受宝以受执事官跪受于  上右捧置于案奏出圭俯伏兴传唱同奏复位引礼官导引  上由左门出至拜位奏拜乐作四拜乐止传唱百官同四拜毕致词官于丹陛下跪奏词  皇帝御名伏维  昭圣康惠慈寿皇太后陛下功德并隆显崇徽号永膺福寿四海同权毕奏拜乐作四拜乐止传唱百官同四拜奉礼毕一十三日  章圣皇太后宫中行福如前仪百官序立于清宁门外行礼亦如前仪致词同一谒告仪一十二日上册宝毕内官先具谒告仪物  上具礼礼服奉  昭圣康惠慈寿皇太后具冠服诣  奉先殿  奉慈殿行谒告礼用祝文品物行礼如常仪一十三日  上具礼服奉  章圣皇太后谒告礼亦如前仪一受贺仪礼一十二日  昭圣康惠慈寿皇太后行谒告礼毕仍御宫中服燕居冠服升座仪仗礼及乐如前陈设内引礼官引导  庄肃皇后  皇后  武庙皇妃公主六尚等女官并宫人行庆贺如常仪礼毕文武百官诣仁寿宫前门外上表庆贺行四拜礼司礼监官捧表仍行四拜礼一十三日  章圣皇太后行谒告礼毕仍御宫中服燕居冠服升座仪仗及乐如前陈设内引礼官引  皇后皇妃公主六尚等女官并宫人行庆贺礼如常仪礼毕文武百官诣清宁宫前门外上表庆贺行礼俱如前仪一十四日命妇进表行庆贺礼俱如前期一日女官陈设  昭圣康惠慈寿皇太后宝座于宫中设香案于丹陛之南其日清晨内官陈设仪仗于丹陛之东西女官擎执者立于宝座之左右陈女乐于丹陛之东西北向设表案于殿东门外设命妇拜位于丹墀北向设司赞位于丹墀东西设司宾位于命妇拜位之北东西相向设内赞二人位于殿内东西命妇至东门外司宾引命妇至东门外司宾引命妇入就位女官具服侍班如常仪尚宫尚仪等官诣内奉迎尚仪奉请  昭圣康惠慈寿皇太后具服出导从如常仪乐作升座乐止司赞唱班齐乐作赞四拜礼乐止外赞唱进表女官前导举表案女官二人案举由殿东门入乐作至殿中乐止赞众命妇跪内赞唱宣表展表女官诣案前取表跪展宣表女官诣案前跪宣讫兴女官举表案置于殿东门外赞命妇皆兴赞拜乐作四拜乐止司宾引班首命妇由东阶升乐作自东门入至殿中乐止内赞唱跪外赞唱众命妇皆跪内赞官入班首之左代致词云某夫人妾某氏事恭惟  昭圣康惠慈寿皇太后陛下洪慈厚德允协徽称寿福隆长群心欢戴毕内赞司赞同唱俯伏兴班首及众命妇皆兴司宾引班首由西门出降自西阶乐作至拜位乐止赞拜乐作四拜乐止尚仪跪奏礼毕  昭圣康惠慈寿皇太后兴乐作还宫乐止引礼官引命妇以次出一十五日命妇进表  章圣皇太后宫行庆贺礼并前一日陈设如前仪致词同一十六日  上御奉天殿文武百官上表行庆贺礼毕鸿胪寺奏颁诏开读行礼如常仪报可再择日来闻  少保兼太子太保户部尚书谨身殿大学士蒋冕＜锍-釒＞乞休致其答曰臣闻古人有言责有官守者不得其职则去臣备员内阁与闻大政心知其非而事失其守者不一而足其为不职甚矣误国负  君义当罢黜两月以来我  皇上欲加称  本生父母尊号故无容议惟建室之议今犹而未有当  上意者臣与同官毛费宏反覆论奏数千百言仰惟伏  皇上天纵圣人嗣承大统至亲伦序天与人归固不待赞然非  圣母昭圣康惠慈寿皇太后懿旨传  武宗皇帝遗命则将无所受命大义不明今既受命于  武宗则即嗣  武宗之统为  武宗之后以奉祀  宗庙特兄弟之名有不容紊故但兄  武宗考  孝宗母  昭圣而于  孝庙  武庙皆称嗣  皇帝称臣称御名以示继统承祀之义所后所生称号之间未有混然无别既而颁特  御劄欲为  本生父母立庙  奉先殿侧责臣等不能将顺议拟臣等又极言其不可节蒙  圣谕朕于正统大义不敢有违则  圣心固已洞烛臣等之愚言矣及礼部会官议上又奉旨有与古哀等帝王不同之谕臣窃以为自古人君议承天位谓之承祧践阼祧谓宗祧阼谓庙之阼阶皆主宗祀为言礼为人后者惟大宗以大宗尊之统也亦主宗庙祭祀而言自汉至今千六七百年未有为  本生父立庙大内者汉宣帝以兄孙继统为叔祖昭帝后止立所生父庙于原葬广明苑北谓之奉明园光武扫平僣乱奋然崛起盖取天下于新莽非继正统于平婴一闻张纯朱浮建议即尊事大宗继统元帝降其私亲四世祀于原葬之地章陵宋英宗皇帝所生父濮安懿王亦正即国□内立庙我  皇上光年有旨立祠安陆其事与汉之宣帝光武宋之英宗适同礼虽非正犹有可诿今乃宣帝光武英宗之不如矣岂臣愚所望于  皇上哉  皇上既后  武宗而继其统以考  孝宗祇奉  祖宗  列圣之祀则大宗庙祀身既主之今又欲兼奉小宗庙祀情既重于所生义必不专于所后  孝宗武宗在天之灵果将谁托乎  祖宗  列圣神灵必不能安窃恐  献帝神灵亦不能安虽  圣心亦自不能安也考之圣经质之古礼已该臣等言之九卿言之科道等官言之  皇上奈何一切拒之而不听哉近该礼部尚书汪俊乞休乃遽允其还乡南京刑部主事桂萼张璁有言乃命会官并议且各行取来京其日天气本是清明午后陡变为阴晦至暮而风霾尤甚  天心仁爱尤极惓惓  皇上其可不思所以奉慰  祖宗之心以上回  天意哉臣官冒孤卿职惭匡正积成未至不能上格  渊衷不职之愆万死莫赎岂敢复靦颜班行之上伏望  皇上深惟  宗庙事重关系纲常毫发僭差有干正统□情准礼俯从公议仍乞特垂矜察罢臣职务政事放归田里  上曰卿忠诚体国议论正直朕方倚任共治国理岂可引疾累＜锍-釒＞求退宜即出供职以副眷注至意慎勿再辞建室礼仪朕自有处置  以灾伤停徵镇江太平二府拖欠粮米  升龙门卫指挥佥事王经为署都指挥佥事充左参将分守宣府万全右卫等处地方
　　大明世宗肃皇帝实录卷三十七
大明世宗肃皇帝实录卷三十八
　　嘉靖三年四月乙未朔时享  太庙  给事中张嵩曹怀张侨安磐各＜锍-釒＞论主事张璁霍韬首为厉阶侍郎席书员外方献夫私相附和而主事桂萼者窃众议以济己私攘臂不顾仰惑  圣听今萼等取用书进礼卿用非其宜请并斥之以谢天下而磐疏又谓今欲别建一庙于大内则是明知  恭穆万万不可入  太庙矣夫  孝宗既不得考  恭穆又不得入是无考矣世岂有无考之  太庙哉此其说之自相矛盾者也疏并下所司
　　○丙申顺天府尹王轨报房山县地震因言数月以来震于诸藩于南都乃今于畿内寝近城阙  陵寝灾莫大焉意者宫闱预政与官寺涉权与匪人进用与民力劳瘁兵荒相仍九重深居愿加体察  上览奏责其任率下所司知之  直隶真定府无极县有怪风自西北来先红后黑咫尺不办人折树木鸡犬乱鸣有顷震雷暴雨  以广东新宁恩平贼蔡猛三严阮等平诏嘉镇巡等官功劳赐都御史张嵿总兵官朱麒巡按御史涂敬各银币有差其余功次及地方事宜候查议至日以闻是役也用官土民兵三万八千余人前后共破贼巢一百九十九处擒斩贼首从一万四千一百五十二人俘获贼属五千九百八十二人自来岭南用兵以寡胜众未有若此者
　　○戊戌九卿吏部尚书乔宇等合＜锍-釒＞言顷罢汪俊召席书取桂萼张璁霍韬黜谪马明衡李本陈逅等举措异常中外骇愕夫以一二人之偏见挠天下万世之公议内离骨肉外间君臣名曰效忠实累  圣德且书不与廷推特出内降升为尚书百余年来所未有者请收回成命令俊与书各守职如故矜宥明衡者止召萼璁＜锍-釒＞入报闻  刑部左侍郎孟凤总督南京粮储都察院右佥都御史林廷玉各引疾乞休诏凤仍供职廷玉听还  巡抚顺天都御史孟春＜锍-釒＞报所部预备仓粮初不及二千石既奉诏经画各州县卫所纳赎籴买米谷共得十万八千石有奇所应发籴买银钱叚布等物计其值可买谷九万五千一百六十石凡得预备粮二十万六千一百石有奇请谴核实诏巡按御史核其事仍通行天下量州县大小视积谷多寡以为赏罚嘉春勤劳赐之羊酒  内供用库太监梁政等奏称内官内使等月粮例人四斗今十减其三用不足请于太仓补给户部覆议本库岁额米八万五千四百八十石有奇而食者一万五千余人岁用不过七万五千余石有奇多益寡用宜有余太仓军国重储未可轻动  上曰元年所蠲三分其暂听补给他岁如故  加晋府左长史许堂正四品服色俸给以晋王知烊保升故也  崇明沙贼出掠江上拒杀巡江指挥樊邦勇千户刘钦御史王杲以闻兵部覆议诏罪其先逃及后期不援者邦勇钦子袭升一级官军死者恤其家仍令操江巡抚官各督所属克期捕绝毋贻后患  给事中陈时明言朵颜花当之子把儿孙顷与北虏小王子连婚京城东北一带原无边塞所恃者岭木岑蔚今以樵采曰疏而二虏日亲万一忄□奄我无备乘虚而入不可不虑先大学士丘浚议大宁都司故移保定者宜移置永平城或遵化或蓟州控恑其处此盖老成长虑而今未可轻举也顷尝调发边兵入剿流贼又扈从  先帝南征习见内地人物繁华财货富实而城守甚疎已嚣然有厌穷边而思乐土之意今宣大甘州相继告变内地岁凶民困设有不逞者跳梁其间一呼成群此土崩之势也宜及今选将练兵教之射艺国初南京设大小教场练五军将士永乐初既有五军又有三千及神机等营官军而中都留守司山东河南大宁四都司轮班官军隶五军营操练景泰初选三大营精锐分十二营团操每营官军万人今徒册籍存耳请命本兵提督大臣及巡视给事中御史大加简阅其余班操将士略如丘浚辅郡议即附近操备东永平或蓟州西保定或易州南临清或徐州独宣府不设辅郡以京营精锐将士戍之三营将士听征为一等听选为一等老弱工役为一等而上下其月给又军必有选锋每营各拔其骁锐者三千人为游兵若先锋选边将善战有谋者署游击令自选边职数十人为领哨把总管队官选夜不收工劫营者数十人以教营士遇警即出仍岁遣二三枝出宣大以代内地边操备御又京营操练率具虚文都人目京操为比较谓其弟追不到之罚锾耳如此何以操为令请毋拘成法使将各以己意教战务有实用此固伐谋之上兵也下兵部议独移大宁都司虚西关以实东关未易轻动他策皆切时特请先行选军后听团营内外提督大臣二员议行团营三岁一阅勋臣边将兼用及京操边操悉如故  诏从之
　　○己亥吏部文选司署员外郎方献夫以病请告不允
　　○庚子初哈密卫夷大者马黑木以谋叛论诛其从弟阿卜都剌变服潜入禁门代诉有诏安置云南令羽林卫指挥徐鉴千户张能押送至贵州新兴驿脱桎梏亡诏不鉴能法司鞫治令狭西甘肃抚臣严督所部追捕亡者
○辛丑户部覆给事中张汉卿等谨天变议言臣司国计窃见郡邑告灾所入既少而赈给屡发所出又多况漕粮四百万石百余年来未尝轻改今折徵截留几免其半仓卒有变国胡以支为今日计节省为急伏愿  皇上敦行俭约坚守初诏杜塞冗食内自宫禁外及戚里各遵明谕以清本源  上然之  诏洪武永乐宣德弘治钱与历代兼行旧铸好钱每七十文当银一钱其私铸伪钱重论无贷  巡按宣大御史计宗鲁请捐发内币修葺边堡安插耕农为长久之计又言大同北路诸堡险远宜令副总兵将所部军分守其地下兵部议以边堡当脩国用方诎宜俟丰岁议行有能便宜行事者听其大同北路分守行抚按会议当否以闻诏可  掌中府事镇远侯顾仕隆等请申明永乐初戒谕武臣榜文  上曰我  祖宗朝戒谕武臣榜文训告谆切恩义深厚承明日久袭替者不知遵守旷职怠事兵部其通行天下申明晓谕本府仍誊写刊印给各官舍领回诵读使其子孙各知保守世禄  湖广巡按御史马纪何鳌前后论岷府及南安王府勾捕校尉扰民兵部覆议得旨下抚按官勘报仍诏自今校尉听于本府军余佥补毋得妄佥民户岷王南安王务遵  祖训安静行事毋信邪谋自干宪典  初狭西巡按御史卢问之论前巡抚都御史文贵佥事刘经侵盗边银并及都指挥吴纶千户陈连指挥陈玺阎泰等有诏逮贵等未至而经故法司以纶等罪状上诏纶连玺谪永戍边泰等论赎并追所盗赃仍勘经有无家产并促抚臣逮贵来京问
○壬寅赐毛怜卫都督木哈尚金带大帽各一从其请也  琉球国中山王尚真遣长史金良等二十人来贡马及方物赐宴及彩币布钞有差  刑部覆御史王以  议福建滨海居民每因夷人进贡交通诱引贻患地方宜严定律例凡番夷贡船官未报视而先迎贩私货者如私贩苏木胡椒千斤以上例交结番夷互市称贷绍财构衅及教诱为乱者如川广云贵狭西例私代番夷收买禁物者如会同馆内外军民例搅造违式海船私鬻番夷者如私将应禁军器出境因而事泄律各论罪怙恶不悛者并徙其家第前所引例已足尽法徒家太重请勿连坐仍通行浙江广东一体榜谕从之  南京光禄寺卿陆淞以给事中黄仁山等论其久病重听自陈乞休许之  漕运都御史胡锭以言官论其奉命迁延自陈引罪  诏宥之  以岁灾诏部运官后期一二月者勿罪三月外亦免送问听纳米太仓赎罪还仕俟豊严限如故  户部覆山西抚按官议弘治初山西以灾抛荒地亩减半折徵本以三年为限今逾三十年未复旧额岁缺存粮三十三万有奇经费不足请下抚按核实全徵如旧奏可  礼部覆给事中郑一鹏议各宫日进月进数倍于天顺时今岁灾用诎往往借支太仓而清宁宫仁寿宫未央宫每有多余分馈戚里徒继富益奢不若留寺供应以彰  母后之德其乾清坤宁二宫猪羊点心厨料油面请敕监寺量减所谓宽一分则受赐一分者也  上曰  祖宗朝尝因天变减膳他宫勿动乾清坤宁二宫月料暂减十分之一岁豊如故  礼部会文武群臣上建室议言汉宋以来入继大统之君间有为本生立庙园陵及京师者第岁时遣官致祠寻亦奏罢然犹见非当时取讥后世至于立庙大内而亲祀之从古以来未之有也故今群臣先后论建室之非不约而同诚畏公议宁得罪于  陛下不欲  陛下失礼于天下后世萼璁之言曰继统公立后私又曰统为重嗣为轻臣等窃惟正统所传之谓宗故立宗所以继统立嗣所以承宗宗之与统初无轻重况当  大明传子之世而欲做尧舜传贤之例拟非其伦且继统则法尧舜而宗祀何独不然又谓孝不在皇不皇惟在考不考遂欲改称  孝宗为  皇伯考臣等历稽前古庙制未有  皇伯考神主之称惟天子称惟天子称诸王曰伯叔父则有之恐非所以加于  宗庙也前称  本生皇考实裁自  圣心乃谓臣等留一皇字以觇  陛下又谓百皇字不足以当父子之名何其肆言无忌若此请罢建室之议立庙安陆而以萼璁付法司论治  上曰朕承  天命起自亲藩祇奉  宗祀孝养  圣母岂敢违逆朕  本生圣母躬亲奉侍但  本生皇后寝园远在安陆于卿等安乎命下再四尔辈党同败父子之情伤君臣之义欺朕冲岁甚失纲常往且弗问见  奉先殿西空室所司其亟修葺以尽朕岁时迫切之情理官即诹日具仪仍执违者罪无赦  从晋玉知烊请授其妃殷氏兄贤仪卫司典仗不违例
　　○己巳工部覆江西镇守太监崔和议一谓征操军士缺乏器械议将赣袁等卫所岁造贮库者乞听存留一年备用一谓宸濠逆产先后所报银数不同议行镇巡衙门委官估值其已鬻而减值过多者如数补足拟值过多而不售者量从减鬻有原主者给还诏可其报银异数令镇巡官会勘以闻
　　○丙午户部尚书秦金再疏乞休不允诏趣之任
　　○戊申平虏守备署指挥杨淮以索贿捶死百户洪泰事觉论死
　　○己酉恭上  昭圣康惠慈寿皇太后尊号次日上  章圣皇太后尊号并以是日祭告  天地  宗庙  社稷遣武定侯郭勋驸马都尉京山侯崔元惠安伯张伟各行礼  内官监太监陈林以芦苇地不应尽行开耕御马监太监阎洪以子粒地不应概徵芦苇各疏争之下部行勘言草场子粒本属御马监弘治十二年内官监始以营造借采芦苇奉  孝宗皇帝圣旨春夏御马监收秋冬内官监采而子粒地亩顷又有新籍属御马监岁收诏二处草场照弘治间例行子粒仍归御马监管理  银作局太监张敬以造各王府金册计用金二千九百两有奇请行户部收买部议岁灾用诎请暂发内承运仓金免收买仍行云南布政司催徵年例金及各司府赎金诏部买金二千用用余收之内库徵逋如议  提督漕运镇守淮安总兵官杨宏再疏辞任不允
　　○庚戌总理粮储都御史吴廷举上言遵崇典礼议之三年而群臣各持一说迄今未定洪武中议之三年而群臣各集众稽古著成孝慈录以为世法令宜偏敕天下亲王各具一＜锍-釒＞敕两京五府六部都察院通政司大理寺谕属建白各类奏敕十三省抚臣各谕属类奏亦如之两京科道听自为奏而致仕在告家居大学士谢还梁储杨一清尚书韩文邵宝王守仁邓庠吴洪林廷选蒋昇都御史陈金王璟李承勋方良永卿孙绪少卿潘府都穆参政朱应登副使李梦阳洪范魏校佥事姜麟盛端明知府刘绩刘武臣皆累朝旧臣一时士望当专使赍敕至其家令各具奏量地远近克期上之  陛下留中览观并下礼部翰林院国子监详订是亦兼总条贯既具以闻因召二三大臣日坐使殿来择施行类编成书上告  天地  宗庙  社稷下诏中外华夷臣民成我明一经正前代之谬时大礼已定  上报闻既而给事中张原劾廷举首鼠两端阴附邪说而给事中刘祺入劾廷举欺罔九罪不报  金星昼见于中位
　　○辛亥  命妇朝贺  昭圣康惠慈寿皇太后宫
　　○壬子  命妇朝贺  章圣皇太后宫  复除广东道监察御史吉棠于河南道总理易州厂工部右侍郎姚镆疏乞休致  上以镆素有才望命供职如故  镇守辽东总兵官郤永引疾乞归  上以永谋勇素闻即任于之告镇守如故  贵州巡按御史陈克宅疏陈驿传五事一禁革滥给言令甲符验有通达信字号马有双单今有司不问可否缓急一概应付双马甚至三曰马者宜榜示定例仍将符验尽出兵部庶真伪可办二裁省虚文言使客乘马之外有看马二而各巡历官又多马队夫古之马以备乘之今马以供看古之马队用于征伐今之马队用于送迎虚张仪卫实费民财宜行禁革三清查役占言各驿传官吏多以水马夫役别充门厨书手等名色猾者得以规避而役者负累逃亡宜清出以均役使四敦尚朴素言锦绮铺陈宜尽易以绢布疋大约一藩岁省万许通计天下一岁可省民财一二十万五严究需求言使客多例外求索又纵客下人勒取夫钱既劳其力又夺其资宜行严究事下兵部议行各抚按官申明禁例如御史言制曰可自今无符验者不得擅入传舍所司毋得滥给
○癸丑  上御奉天殿诏告天下曰朕恭膺  天命嗣承  皇兄武宗毅皇帝大统祇奉  宗祀惟我  皇考孝宗敬皇帝神谟圣政是继是行夙夜孜孜图惟化理以治本于孝故虽天子必有所尊仰维  圣母昭圣慈寿皇太后拥翊之功至大莫罄名言  本生父母  兴献帝  兴国皇后鞠育之恩至深罔殚报称尊称未极恒用慊然爰稽旧祇告于  郊庙  社稷率文武群臣恭奉册宝加上  圣母尊号曰  昭圣康惠慈寿皇太后  兴献帝尊号曰  本生皇考恭穆献皇帝  兴国太后尊号曰  本生圣母章圣皇太后义专隆于正统礼兼尽夫至情至举缛仪肆彰大庆合行推恩事宜条例于后  一宗室有年七十以上者各赐米十石绢十疋凡一应礼仪有衰病不能自行者子为代行以示优老之意  一各处王府应得禄米有缺少者各该巡抚都御史督率所属查催完纳  一各郡王将军府子女有应请名请封选婚者本府即与保勘奏请承奉长史等官如有刁蹬延捱致令子女年过二十以外有未成婚者抚按官查举治罪  一各处郡王将军中尉有因事宜减禄米者除殴杀人命败伦伤化外其余自诏书到日为始俱照旧支给仪宾有因成婚年远不曾赴京谢恩参奏者悉皆宥免  一军民之家有年七十以上者许一丁侍养免其杂从差使八十以上者仍给与绢一疋绵一斤米一石肉十斤九十以上者倍之其男子八十以上有为乡里所敬服者加以冠带以荣其身  一孝子顺孙义夫节妇有司开具实迹奏闻以凭旌表不许里书人等掯勒刁难致令转展无由上达若守节年久果有贞烈实迹例应旌表而身故者一体奏闻举行其已旌表年及六十者孝子冠带荣身节妇照八十以上例给赐绢绵米肉  一军民之家有五世同居共爨不分异者有司具实奏闻照例旌表诏书到日先给羊酒奖劝  一两京文武官员七品以上关诰敕者若父母见在先与诰敕封之不为常例  一军职先年降调两广等处病故者子孙为因路远不能承袭许令原卫带俸差操  一内外官有父母在家愿分俸助养者准令分俸于原籍关支  一军官老疾不能任事告替职者准令儿男赴部替职免其自来  一在京各卫带俸官有愿出卫者许自陈照例注与相应地方卫所管事差操  一各处小民有因衣食不给流移他乡者诏书到日各还本土有司务要加意抚恤俾遂生业仍免粮差一年违者许巡抚巡按官究治  一朝廷悯念小民凡事减省不差人出外买办采辨物件有司不许仍前指以均摇公用为由科歛银两及因小故罚取财物因而克落入已其司府州县官员亦不许仍前额外多佥皂隶侵渔小民但有违者许巡抚巡按官体访参奏治以重罪  一各边军士比之腹里劳苦尤甚为镇守总兵等官者不掯抚恤反行克害有财者占纳月钱有力者役使耕种其不役占者不免重差军士受害如此岂有锐气御寇今后该管内外官员务要改过自新不许仍前役占  一监生有衰老不愿出仕者但系听选之数俱照例量授职衔吏员官带听选愿告不仕者照资格授与职衔其在原籍者许各赴司府衙门陈告类册缴部一体给授一各处军民人等有因刁蹬害人曾经问发充军为民遇例放回者该管官司时加省谕务要改过自新若仍蹈前非起灭词讼诬害良善挟制官府事发枷号三个月仍照例问发边远充军  一在外文武官员有亲老告回侍养者亲终之日仍许赴部听用  一各王府官有年老愿致仕者进散官一阶其历三年以上父母见存该受封者给与诰敕封之不为例  一将军年及五十岁侍卫二十年以上者不拘在役退闲俱与冠带以荣其身  一在京在外文武官员有因事罚俸住俸者诏书到日照旧关支  一内外卫所军士月粮多被该管官旗假以公用为名扣除克减以致军士不得全支及在外沿边收粮官攒人等通同势要亲属包揽插和沙土糠秕虚出通关致令仓廪空虚所司风宪官访察拿问追究治以重罪  一各处卫所官军月粮有经年累月不得关支者抚按督率司府等官量为处给以苏民困  一内外衙门见问囚犯除死罪并已发落外其余犯该徒流笞杖及枷号者诏书到日悉宥其罪官吏监生生员承差知印阴阳医生校尉行止有亏败伦伤化例该充军为民等项仍照例发落奉旨勘问者奏请定夺  一两京法司及在外问刑衙门近年以来军民词讼不行即时问理又听犯人转展攀扯以致淹禁日久因而病死者往往有之冤抑不伸致伤和气今后务要上紧问结毋致枉滥  一各处有等主文书筭快手皂隶总甲门禁库子人等久恋役衙门说事过钱把持官有起灭词讼洒派税粮卖放强盗诬执平民陷害良善者巡抚巡按布按二司官访察拏问发边远充军  一天下祀神典祇所以保庇生民有司务在诚敬奉祀坛庙损坏随即修理毋致亵渎废弛  一各处盗贼多因饥寒困苦流离失业胁从逼迫啸聚为非诏书到日各该官司通行出榜晓谕许其自首免罪军还原伍民还原籍各存恤一年免其差徭其夥内有能擒捕首恶并党数报官者一体照例升赏仍量给犯人财产  一在京在外有孤老残疾不能生业者即便收养济院照例与衣粮已收者人赐米三斗  一诏书内各项恩恤事宜军卫有司务在着实举行不许虚应故事于戏爱敬始于家邦致一人之达孝仁恩偏于海宇得万国之欢心布告臣民俾咸知悉  严教寺番僧完卜锁南列思巴等普纲寺番僧喃吟失宁卜等苟家平大一十四族夷人癿吉等各来贡马及方物  是日传免经筵日讲御史章衮言传免太早请缉熙  圣学以培养德性恢廓神智＜锍-釒＞入闻
　　○甲寅  上以天暑谕法司及锦衣卫录系囚笞罪无干证者释之徒流以下减等发落重囚情可矜疑及枷号者具奏  赐宣宁王府奉国将军听渘聪渣聪凑四书大全各一部其书楼赐名额曰勉学皆从其请也  以广西浔州卫带俸署都指挥佥事孙震补本都司军政佥事  山西抚按官劾奏总兵时源俸一月
　　○乙卯先是御史储良材论(效)[劾]都御史聂贤不孝有旨行勘至是抚按官勘无事实(诰)[诏]诰良材不伏罪  上怒夺其俸五月  太常寺卿汪举以三年满荫其子师尹入监读书  户科给事中张汉卿等言今天下一岁之供不足一岁之用加以岁灾物力殚屈上方躬行节俭而左右伺隙寝启侈端中官梁谏等以成造奏缺珍宝是故括户部之银也梁政等以蠲免奏行拨补是欲耗太仓之粟也夫府库之财孰非以供  陛下之用但户部太仓军国量计不可不裕内承运库频年积贮有司不能会其多寡内供用库弘治中岁米四万六千石正德中乃至八万五千石今人数有减而米无裁虽蠲三分自宜不足既诏减省又令拨补夫内库不足取之计部不足取之郡县小民小民不足将谁告乎今东南荐饥骨肉相食灾疠横作而使括索与赈济并行臣知其不可也  上报闻  山西巡按御史卢煐以灾变言腹心之深忧者四根本之深忧者三咽喉之深忧者一大势之深忧者二君身不修言路不通命讨不当财用不支四者心腹之忧也京库虚匮辅卫贫耗太仓储乏三者根本之忧也宣大洮岷虏患并起此咽喉之忧也内地民穷起而为盗边军素轻内地恐生他变此大势之深忧也＜锍-釒＞下所司
　　○丙辰都给事中李学曾等御史胡琼等各＜锍-釒＞言秩宗重任非席书所能堪会方献夫亦引疾求退吏部尚书乔宇等因言书等以曲学邪说妄议典章而萼璁尤狠愎朋奸乱政宜罢书仍守旧职而黜萼璁及韬听献夫致仕不听  自正月不雨至于四月命顺天府祈祷
　　○丁巳以旱灾风霾罢端阳节阅骠骑龙船游宴谕礼部择日斋戒遣官祭告  天地  社稷山川文武百官同加脩省  巡抚保定兼提督紫荆等关右副都御史刘麟再＜锍-釒＞乞休不允  初祠祭司郎中汪必东及掌钦天监光禄寺少卿乐頀等以文移体统相奏讦礼部侍郎吴一鹏因参頀妄自尊大欲颉颃九卿頀复诉辨俱下吏部部议钦天监统于礼部事相关辖而护自称五品京堂不属礼部谬妄无据当逮问诏姑勿问夺頀等俸两月必东等一月其历纸礼部委官监收如旧例行  管广盈库监丞张栾以盗内府布疋发南京  孝陵卫充净军南京内外守备魏国公徐鹏举等＜锍-釒＞请广东所得佛郎机铳法及匠作兵部议佛郎机铳非蜈蚣船不能架宜并行广东取匠于南京造之诏可  诏修德胜门城垣以工部左侍郎童瑞督役  以应天太平庐州等府灾停岁造叚疋
　　○戊午南京兵部尚书李充嗣＜锍-釒＞举前尚书王守仁自代引疾乞休诏以充嗣练达老成留钥重务方切委任不允  礼部左侍郎吴一鹏等＜锍-釒＞言臣等谨按四方奏报自二年六月迄今二月其间天鸣者三地震三十八秋冬雷电雨雹十八暴风白气火地裂山风为池产妖各一民饥相杀食者二非常之变倍于往时顷  上敕文武群臣同加修省凡政教未明刑赏未当冤抑未伸困穷未恤与利毙兴革靡不周悉臣等敢不祇承愿  陛下躬行明诏以先群下捄疾苦罢经营信大臣纳忠谏以回  天意  上曰览＜锍-釒＞朕心恻然事属朕躬者朕自图之内外有司其尚交修以弭  天变
　　○己未以浙江潮患命巡海副使李熙兼理提防  时鲁迷番王遣人贡狮子西牛珊瑚玉石等物边臣以闻下礼部议纳否于是给事中郑一鹏言鲁迷既非常贡之国而狮子西牛则  陛下初年所必纵者也况非土性养须夷人受之徒靡国用却之有光圣德珊瑚玉石不济饥寒将安用之下部并议  琉球国贡使金良等言其国先有正议大夫郑绳等领送谢恩方物渡海为风所漂未至而表文在此请得先进遣还礼部议可诏从之  隰州王府庶人仕＜土则＞以出城行劫其子成鍏私诣阙下奏扰诏以仕＜土则＞押发高墙禁住成鍏勒回命镇巡等官勘奏处治
　　○庚申吏部员外郎方献夫上大礼论曰天子诸侯无宗法盖降其父母则为子臣父不降则为两父无往而可故天子诸侯无为人后之礼也然则天子诸侯之故嗣其礼若何曰兄终弟及者即天子诸侯之礼也斯礼也自夏太康仲康商外丙仲壬而已然矣故我  太祖高皇帝之训乃百代王者家传之法也然则兄终弟及非即为人后之礼乎曰非也兄弟不相为后兄终弟及者弟继兄位也非弟为兄后也兄终弟及而不必为后其义云何曰为人后者必以支子天子诸侯则先嫡长贵伦序若必为后则恐礼得为后者或无其人或有其人而幼弱非社稷之福故兄终无嗣直及其弟为天下社稷计也盖社稷为重而立后为轻矣是故承继之义有二继统也继嗣也兄终弟及者继统也为人后者继嗣也天子者天下之统诸侯者一国之统继天子者继天下也继诸侯者继国也何区区为人后之足云故继统之义大为后之义小宣帝继统昭帝者也未尝不考史皇孙光武继统元帝者也未尝不考南顿君是继统不继嗣也若成帝必立哀帝为嗣而后与之者私也宋嗣必育于宫中者则又私之甚矣故废百代王者之法而成一己儿女之私夺人之嫡嗣而泯人之天伦者成帝也且使后世奸臣乘之利于立幼而平婴桓灵遂以亡汉若成帝其万世之罪人乎又曰今日之事其道有三曰  祖宗之统不可私也君臣之义不可废也父子之伦不可泯也必后  孝宗则私  祖宗之统也不继  武宗则废君臣之义矣不考  兴献帝则泯父子之伦矣夫天下者  祖宗之天下也自  祖宗  列圣而传之  武宗  孝宗不得而私也  武宗无嗣而传之  皇上  武宗不得而私也此正所谓兄终弟及而不必为后者也若必欲立复则当为  武宗立后安得为  孝宗立后乎夫天下者受诸其兄者也既不必为其兄立后又何必追为其伯立后乎然弟继其兄之统则其兄之嗣未尝绝也其兄之嗣不绝则其伯之嗣又何尝绝乎若止为其伯立后则其兄之嗣反绝矣此兄终弟及虽继统而实寓继嗣之义真万世无毙之道也故曰  祖宗之统不可私者此也夫兄弟相授以国则传之者虽非其父亦犹父道也所谓者虽非子亦犹子道也存当以臣子叙之死当以以昭穆正之汉之惠文亦兄弟相继而当时议者推文帝上继高祖而惠帝亲受高祖之天下者反不与昭穆之正夫而实受之后君今乃自继先君不惟弃后君命己之命又废先君命兄之命岂所以重授国之意哉此宋儒刘敝之议可考也今  皇上不继  武宗则前说数失安得免乎故曰君臣之义不可废者此也孝子莫大于严父由严父之义而推之故尊祖尊祖故敬宗无父则曷从而推乎此圣人制礼之意权衡轻重之极天理人情之至也今  献帝止生  皇上一人别无支庶欲使  皇上不父其父而出为人后父子之伦安在哉或曰天下社稷之重矣岂不可乎曰非也曰天下为重立后为轻可也曰天下为重父子为轻不可也夫天下所以为天下者君君臣臣父父子子而已舍父子而为天下吾不知也故曰父子之伦不可泯者此也然则  孝宗称皇伯有据乎曰唐玄宗于中宗称皇伯考德宗于中宗称高伯祖又宋真宗称太祖曰皇伯仁宗称太祖曰皇伯祖见于宋祁祖宗配侑议之文可考也且今日之兄即他日之伯也今  上既兄  武宗则他日皇太子必伯  武宗他日既可伯  武宗今日独不可伯  孝宗乎然则  献帝称皇考可乎曰  皇考者自汉以来上下之通称也而况天子之父乎然则  献帝何以祀乎曰当别庙也如宣帝之皇考庙光武之四亲庙是也夫  皇上虽继  武宗而考  献帝者不以尊尊害亲亲也虽考  献帝而不得入  太庙者不以亲亲害尊尊也然则  昭圣  庄肃  兴国相接之礼若何曰  孝宗传之武宗  武宗传之  皇上者外之统也  昭圣传之  庄肃  庄肃传之今  皇后者内之统也  兴国虽得称母而不得抗礼乎  两宫犹  献帝虽得称考而不得入  太庙此正统之别也奏入留中  (陛)[升]山东按察司佥事牛鸾为本司副使整饬贵州兵备如故
　　○辛酉升工科左给事中安磐礼科左给事中黄臣俱都给事中磐兵科臣工科吏科左给事中黄重刑科左给事中郑自壁俱左给事中重兵科自壁本科兵科给事中张原户科右给事中  陵川王府镇国将军勋涚以私诣阙下诏革今年禄米三之一  编修邹守益＜锍-釒＞言皇上欲隆  本生之恩屡下群臣会议以求天下之公而群臣据礼正言致蒙  天语诘责由是人怀畏惧不敢复言昔曾元以父寝疾惮于易箦爱之至也而曾子责之曰爱以姑息鲁受天子礼乐以祀周公尊之至也而孔子伤之曰周公其衰矣臣愿  陛下勿以姑息事  献帝而使后世有具衰之叹且群臣之议谓当存始封之号避  皇考之嫌  陵庙岁时重臣代祭皇嗣既蕃立后安陆全百世不祧之尊此皆为  陛下忠请也今不察而督遇之谓忤且慢喜怒好恶不无少失其平臣历观前史冷褒段犹之徒当时所谓忠爱后世所斥以为邪媚也师丹司马光之堤当时所谓欺慢后世所斥以为邪媚也师丹司马光之徒当时所谓欺慢后世所仰以为正直也后之视今犹今之视昔也伏望  陛下屈己从善不吝改过察群臣之忠信而用之斥绝奸人无使动摇国是窃弄威福庶  圣志一定国论自明而大孝光于四方矣昔  先帝之南巡也群臣交谏沮之  先帝赫然震怒岂不以为欺慢可罪哉然  皇上在藩邸闻之必以是数臣者为尽忠于  先帝也今日入继大统独不能容群臣之尽忠于  陛下乎＜锍-釒＞入  上怒以为出位渎慢诏锦衣卫逮下镇抚司拷讯
　　○壬戌刑部奉诏录系囚奏减大辟者十人  给事中毛玉奉敕往勘江西逆党因言江西宗室降为庶人者居则红屋出则仪仗与见爵者无别修理房价重冒关领漫不可稽仪宾子孙擅赏府第庶人仪宾房价未有定例所领有过于见爵者宜定以百金如山西庶人例宸濠反后宗室往往招纳亡赖扰官害民事觉止罪其人而宗室未敢轻议恬不知畏没官逆产宜如都御史王守仁郑岳所定例查给变卖门止陈贤助恶杀人统兵作乱久逭刑诛宜严缉捕死节参议黄宏主事马思聪尽忠承奉周仪宜行表杨＜锍-釒＞下所司礼刑工部各覆议并如给事中言奏可
　　○甲子朝鲜国王李憛遣陪臣工曹判书申金□常等三十四人诣阙谢恩献马及方物赐宴颁赏如例  以河南灾重暂罢清军召御史戴继先还京
　　大明世宗肃皇帝实录卷三十八
大明世宗肃皇帝实录卷三十九
　　嘉靖三年五月乙丑朔  少傅兼太子太傅户部尚书谨身殿学士蒋冕言臣近者自陈衰病恳乞罢乡  圣慈未赐矜允臣虽愚昧宁不知仰戴殊恩勉图报称何敢轻于进退以孤九重之眷注哉况臣所论大礼节奉御批朕言太宗之义未尝有闻令又加称  圣母尊号诏谕已颁孰不仰叹  皇上专意正统孝养宫闱之盛美惟修饰空室以尽追孝礼仪该部奉  旨欲会臣等议拟是日风霾蔽天人心惶惧窃惟修饰空室不待创建臣仰知  圣心亦有不自安者第今推崇尊号  圣孝已为极尽前顷礼仪乞免臣等会议以全  皇上祇奉  宗庙之大孝实臣愚所惓惓望于  圣明者也况臣老病侵寻日甚一日有负任使伏望乞  皇上鉴其义有未安悯其情非得已特垂  睿照赐以残体俾归老于故丘庶租全于晚节＜锍-釒＞入  上责冕内阁重臣多事之际正宜竭忠辅道乃固引疾求退又牵大礼灾异为由咎归于上故言辞乞有负重托非大臣事君之义遂允所请赐驰驿还乡仍令有司给月米岁夫如例其前次论功恩荫吏部议拟以闻吏部覆言冕既辞免伯爵而钦蒙改荫武职及再荫文职俱尚求领受诏嘉冕劳勣其照前旨荫一子锦衣卫指挥同知世袭既而都给事中李学曾等广东道御史陆翱等并言冕  先朝旧臣不宜以一议不合遽听其去＜锍-釒＞下所司  翰林院修撰吕柚以修省自劾不职十三事内以  圣学少怠  圣孝未广大礼未正謟祀曰崇忠谏受祸元恶失刑黄幸滥泽以及军民利病数事皆灾变所由致而引以为己不能献纳之罪言甚切直  上谓大礼已定楠巧拾妄言事涉忤慢下镇抚司拷讯
　　○丙寅加升锦衣卫右所正千户文荣张楫为本卫指挥佥事带俸荣楫恭顺二妃之父从其请也
　　○戊辰录荫翰林承旨学士宋濂六世孙德芳为国子监生
　　○己巳赐故致仕少傅兼太子太傅武英殿大学士王鏊斋粮麻布五十疋石赠太傅谥文恪络祭葬如例鏊苏州吴县人乡会试皆举第一廷试一甲第三人授翰林编脩累升侍读右谕德侍读学士日侍  孝庙讲会会  东宫将出阁尚书马文昇请简正人以端国本首荐鏊遂兼左谕德已升少詹事吏部右侍郎虏酋火筛入寇鏊条上筹边八事多见采用正德元年召入内阁典机务进户部尚书文渊阁大学士寻加少傅改武英殿  武庙初践阼尚书韩文率诸大臣伏阙请诛逆瑾等有旨令诸臣诣左顺门中官传  上意诘问众相顾莫敢先发鏊独言瑾等乱本不可不亟除瑾以是憾鏊鏊亦自度不能又于位遂力求去居间十余年海内想望其风采嘉靖初特遣使存问鏊＜锍-釒＞谢回陈讲学亲政二事  诏嘉纳之至是卒年七十五鏊幼頴悟不群问学赡博为文春容尔雅当世或之其立朝大节卓有可观士大夫惜其用之未究云  赐故致仕南京工部尚书丛兰祭葬赠太子少保  巡按直隶御史赵免以虏犯山海关等处劾奏总兵马永参将朱卿因言永在青山口斩获功多足赎其罪诏永镇守如故卿革任回卫
　　○庚午裁革永兴县主簿一员从湖广巡按沉俊请也  宿迁王铨鎀奏府第灾其册印衮冕仪仗并长子冠服俱毁乞恩补赐礼部覆议从之及欲盖造府第二部议群王分封之始所造府弟官为给价不知慎守以致焚荡宜令自行修理例不得再烦官司重为民累诏已之
　　○辛未赐故江西按察司副使刘菃祭一坛仍令有司量为营葬优恤其家菃四川人在逆墐时以言废谪至是卒四川巡按御史范永銮为之陈请故有是命  守备浮图峪指挥使胡玺等条奏内守备官不法数事守备紫荆关大监耿忠亦许玺自辨巡抚保定都御史刘麟因并劾忠及玺等请并行斥治兵部覆如麟议  上特宥忠逮玺等至京命法司鞫之  巡抚甘肃等处都察院右佥都御史陈九畴以疾乞休不允
　　○壬申  上定  奉先殿西室名  观德殿奉安  献皇帝神主命有司具仪以闻  命山东都司都指挥佥事杨鼎充右参将分守燕河营地方升大同前卫指挥使叶宗为署都指挥佥事充大同游击将军  补荫行人黄乾亨孙懋允为国子监生先是乾亨奉命册封满剌加国王舟覆海洋以殁录荫其子如今既而中试例得补荫云
　　○癸酉加太仆寺寺丞姚永为光禄寺少卿致仕因永以疾请吏部言永已经三年考满例应升职故也  命云丘王曾孙知火□莫以奉国将军承维广昌王祀事
　　○甲戌吏部尚书乔宇言  皇上以天变非常忧形词色诸凡宴乐俱已停罢又谕中外同加修省恪供厥职此古帝王遇灾而惧之盛心也但迩者修撰吕楠编修邹守益各以言事下狱人心皇皇以言为讳臣等窃观  祖宗以来  翰林官员日侍禁直待之以优礼今当修省之时而二臣相继下狱恐刑罚不中无以感格  天心况兹天气炎蒸法司罪人俱蒙释减若此文学侍从之臣仰知  圣慈必在矜悯伏维特赐宥免或准令致仕则于  圣朝修省之实非小补矣＜锍-釒＞入报闻已科道官交章论叙俱下所司知之寻有旨降守益广德州判官补山西解州判官  守备南京内官监太监王堂请拨  孝陵等卫军三十名看守房屋已得旨许之兵科都给事中安磐回劾堂欺慢谓本朝事例私役军人过十名者以法论而堂公然自拟名数具牍上请其视私役轻重人何如也宜追寝前命勒堂间住以示簿罚＜锍-釒＞入报闻后南京御史唐勋等合＜锍-釒＞劾堂乞明正其罪章下所司  巡抚直隶御史王钧奏真定各府灾伤乞暂蠲工部原派物料许之
　　○乙亥兵部左侍郎李钺三年秩满荫其子懋恭为国子监生  录故工部右侍郎王永和孙文华为国子监生永和以正统十四年扈  驾征虏死难以赐赠荫至是文华复以三品例荫请诏允之  兵部尚书金献民言朝廷军职专以待有功  祖宗旧制不许轻授  累朝禁例甚明曩太监丘清等病故钦升伊弟侄丘麟赵云等为锦衣卫千百户臣等并该科执奏以为不可未见俞允意成命难收入既出事几当绝于将来故未敢再干  天听兹尚衣监张昌又为本监太监潘杰援例乞升其侄景钊为百户钦蒙  宸继止与所镇抚盖  圣心知其不可故量裁其秩以示反正之渐耳然臣等则以此辈授官  陛下既知非制则当痛绝于今日不当犹豫以为后人之张本伏望将潘景到荫官新命特赐收回傥念杰旧劳别加优赏则恤下之恩法  祖之美两全而无失得报有旨  巡抚大同都御史张文锦条陈四事兵部覆如其议得旨俱准行张文锦巡抚地方留守边备修复废堡功劳可嘉写敕奖励
　　○丙子  仁宗昭皇帝忌辰遣庆阳伯夏臣祭致  献陵  升建州右卫都指挥佥事阿剌哈为都督佥事以授任后屡进送人口有功从其请也  升太常寺提督四夷馆少卿张云为南京光禄寺卿
　　○丁丑升南京大理寺卿陈琳为南京右侍郎  兵部覆巡按贵州御史陈克宅议处苗情以弭边患五事其一谓土官俱系溪洞蛮夷开国之时酋投降授以官职令其钤束部落覊縻不治近年土官强盛有叛逆之心今欲仿古制分封子弟使其削弱但无事举行未免惊疑况夷情易动难安恐生他变若土官有不守国法犯属大逆调兵剿灭者临朝议处其二谓土官职级俱系  祖宗旧制而善恶未别难以激观乞行抚按官察其粮马早完贼盗不行者以礼奖劝或误事害人盗贼不息者量戒治以警之其三谓各司苗民有变湏究衅端所由始若干碍土官奏请定夺首从随宜抚剿毋轻动官军贻害地方其化外生苗聚众为恶不在此例其四言土官袭替皆头目各辅亲厚之人相为依倚致生仇杀今欲概与头目冠带责令各回管辖诚恐事体变更土人生疑须从便宜议处其五言土夷轻生善斗其词讼官司不为理直怠干出巡巧于避事致各夷冤不能伸酿成大患宜一切轻重事情悉与准受轻则讲断重则亲提则苗民不平之情有所赴愬矣  诏议行之  博野王俊櫍以擅杀无辜夺禄米三之一  敕司礼监太监赖义京山侯崔元礼左侍郎吴一鹏诣安陆恭上  恭穆献皇帝册宝改题  神主迎请来京于是一鹏等上言历考前代史册并无自寝园迎主入大内者此天下后世观瞻非细故也况安陆乃  恭穆启封之疆神灵知恋又  陛下兴龙之地王气所钟故我  太祖之重中都  太宗之重留都皆以王业所基永修世祀伏望皇上俯从臣等所言改题  神主奉安陆庙中以百世世不还之祀其  观德殿追孝礼仪别立  神位香几以慰时常孝思则本生之情既隆而正统之义亦尽  陛下纯孝可传于后世矣  上以有旨戒勿复授仍促令具仪不必会议
　　○戊寅升礼科右给事中底蕴工科右给事中胡汭为左给事中俱本科户科给事中陈洸礼科给事中李锡兵科给事中裴绍宗俱右给事洸吏科锡兵科绍宗则科  四川都指挥佥事潘武以逼娶节妇致伤肢体诏宗革职为民
　　○己卯  命吏部尚书兼翰林院学士石瑶兼文渊阁大学士入阁办事瑶辞  上优诏褒答不允  改太仆寺少卿张九叙为太常寺少卿提督四夷馆  诏裁革保定府易州兵备
　　○庚辰以斩获达虏功赐镇守蓟州总兵置都督同知马永实授赏巡抚都御史孟春镇守太监李能巡按御史卢琼巡关御史余符守备右监丞杨世英户部郎中顾天祐兵备副使熊柏各银帛有差
　　○壬午  命工部尚书赵璜督理  观德殿工  甘肃巡抚都御史陈九畴言本边东隔黄河西通诸夷南邻番族北近虏壤比他镇难守乞将京营都指挥铨注本边总领兵马而以宣大榆林曾经战阵指挥等官量行改补以备战守兵部覆议营京见今缺官方于各边取用难议外补其先太榆林虏情紧急等于甘肃亦难调移惟遇有京卫武职遵照自陈出外者铨注各边以听委用及移咨狭西所属量取空间武职填注该镇管事从之  江西布政使司右参政储昱以疾乞休许之
　　○癸未巡抚凤阳侍郎席书进大礼考议其略曰臣闻父子君臣天经地义非人所能改也执政初议曰  皇上宜为  孝宗后又改议曰继  武宗而为之后比礼官迁词曰非为  武宗立后南礼官又迁词曰  武宗为父立后前后相左南北皆驰其事既讹其言自道也又曰礼臣误礼经者不法三代故也魏元氏之臣如宇文泰者犹知依仿三代岂堂堂  天朝顾不如哉夫父死子继兄终弟及亲亲尊尊昭穆有序家齐国治而天下平此三代之事也又曰父子伯叔天定也改伯为考侄为子父为本生人为也至位不能易主亲人为不能夺天属礼官曰考  孝宗母  昭圣纯乎天理之正即乎人心之安夫弃而君臣灭而父子如天理人心何宋儒论汉事曰始于讲学不明终于固执私意正今日诸臣之谓也臣谓  皇上不继统  武宗君臣之分不正不嗣  献皇帝父子之伦终亏求免后世之议难矣又曰  皇上欲别建室于  奉先殿侧于昭穆不紊于孝思不忘似无不可周后稷为百世不迁之庙别立庙以祀姜嫄而  本庙于奉先殿侧别立庙以祀  孝穆皇太后何诸臣之失考也又曰今  上入继大宗  献皇帝弗得子焉为斯言者正咸丘蒙谓父不得而子非君子之言也奏入留中  赠南京都察院右都御史王懋中为太子少保以江西巡按盛应期奏懋中致将时闻宸濠之变能倡义协谋故也  升巡抚狭西都察院右副都御史王翊为南京大理寺卿改南京太仆寺少卿汪玄锡为太仆寺少卿  升吏科右给事中陈洸刑部云南司署外员郎主王讴为按察司佥事洸湖广讴山西
　　○甲申礼部左侍郎吴一鹏言臣蒙钦遣安陆州府中改题  神主迎取来京窃念北自涿州南抵安陆岁灾重大民不聊生相应节省以苏民力今  神舆所过官司固宜仰体  圣心供献诚敬其有因而大肆科敛擅作声势重为民困归怨朝廷为害不细并宜禁治  上是之
　　○乙酉锡锦衣卫世袭指挥佥事马良祭葬良宜兴大长公主嫡子也
　　○丙戌复翰林院编修谢丕职仍升俸一级以丕在  先朝忤逆瑾落职故也  升湖广按察司佥事李纬为江西布政使司右参议
　　○丁亥升原任河南按察司副使王常为南京太仆寺少卿  以吏部左侍郎贾咏无翰林院学士在内阁管理诰敕
　　○戊子桂萼张璁至京复同上疏曰顷者认令虽已再颁而典礼益甚乖舛谨复条七事其大略不出前言而提网或便  圣览一曰  高皇帝独取兄终弟及为训者盖父子相传为常有不必训兄弟相传不常故为之训也夫  献皇帝实  孝宗亲弟虽未尝有天下以传  皇上而  皇上之有天下实以  献皇帝之子也  高皇帝虽未尝以天下授  皇上  皇上之有天下实以  高皇帝之训也擅拥立功者欺天甚矣二曰宋  宗初名宗实为濮王允让第十三子时方四岁仁宗取入宫中命曹后抚鞫之二十八年命学士王垚草诏立为皇子盖濮王亲尝命之为仁宗子也仁宗亲尝命之为子也今  献皇帝未尝命  皇上为  孝宗子也  孝宗又未尝命  皇上为之子也况  献皇帝止生  皇上一人为嫡长子又非若英宗之多兄弟可比而同之乎三曰宋真宗咸平元年三月诏议太祖庙号太祖称伯张齐贤等上议云天子绝期丧安得宗庙中有伯氏之称诏礼官别加详定礼官仍议称太祖室曰曰皇伯考妣又云唐玄宗庙禘褡云布昭穆之坐于户外皇伯考中宗皇考睿宗并列于南厢北向同列穆位又郊祀录德宗庙祀文以中宗为高伯祖又云唐玄宗谓中宗为皇伯考德宗谓中宗为高伯祖则伯氏之称复何不可今  孝宗称皇伯考名斯正矣四曰本生父母对所后父母而言礼于所后者服三年名曰重于本生父母服降为期同于伯叔父母名曰轻今  皇上尊称  献皇帝为皇考  章圣皇太后为圣母是明为父母所当重矣若仍系本生二字则又同于叔父叔母所当轻矣五曰孟轲氏曰天之生物使之一本称两皇考是二本也曾有两考之礼乎夫三尺之童强以两考之称必报然不从敢加之  万乘之尊乎今试坐  考宗皇帝于此又坐  献皇帝于此  皇上趋于其前其何以称诸以是播诸宗祀窃恐  二帝在天之灵不享也六曰礼慈母如母谓妾之无子者妾子之无母者父命妾曰女以为子命子曰女以为母贵父之命也由是推之母子之称夫岂可苟乎今  昭圣旨武宗为之子后以  皇上为子  章圣止生  皇上而不得为之子为兹议者果为全  两宫之好乎启  两宫之嫌乎诚母为母伯母为伯母以母事母事伯母犹母大孝无间然矣七曰丧小记云王者神其祖之所自出以其祖配之而立四庙庶子王亦如之陆氏谓若汉光武有天下既立七庙则其曾祖祢当别立庙祀之故曰庶子亦如之臣推汉有司有议之者正缘谬以光武当考元帝而不当考南顿君故耳今之议者亦缘谬以  皇上当考  考宗而不当考  献皇帝故应不应为  献皇帝立庙夫始之以不学无术终之以相助匿非不亦异乎＜锍-釒＞入留中  上命造观德殿祭器如  太庙制  命大学士石瑶充纂修  实录总裁官
　　○己丑升巡抚宣府都察院右佥都御史李铎为都察院右都御史巡抚狭西  升直隶太平府知府傅钥为浙江按察司副使南京礼部祠祭司员外郎林桂为湖广按察司佥事  直隶寿州霍丘县天鼓鸣有流星大如斗从西南往东北
　　○辛卯南京  孝陡司沓内使谷大用奏回京调理礼科给事中章侨言  先帝初政清明可继  列圣之美未几为大用等所误内连理贼外引宁彬树入党之凶酿十六年之祸遂使  先帝不得正其终  陛下知之悉矣节奉明旨列其罪状  天语戒严凛于鈇钺大用死有余辜不知一旦何所窥瞷故违诏旨而敢于陈乞叙奉迎之劳怀  康陵之便假生还之语投干进之机其设谋积虑罪不容诛矣臣谓不早办而痛遏之恐乘间伺隙群凶兢起不至复乱天下不止也章下所司知之巡抚都御史胡锭劾奏頴州兵备佥事袁经督兵寡谋致贼流劫得旨令经间住
　　○壬辰升吏部右侍郎何孟春为本部左侍郎改南京吏部右侍郎汪伟为吏部右侍郎
　　○癸巳升应天府府丞寇天叙为都察院右佥都御史巡抚宣府
　　大明世宗肃皇帝实录卷三十九
大明世宗肃皇帝实录卷四十
　　嘉靖三年六月甲午朔  升山东道御史董云汉为河南按察司佥事
　　○乙未改南京刑部尚书边宪为都察院左都御史  以分守延绥西路左参将赵瑛充副总兵官协守延绥地方升绥德卫署指挥同知李义保安卫署指挥使李贤为署都指挥佥事各坐营管操义左哨贤右掖
　　○丙申升南京都察院右副都御史陈凤梧为南京吏部右侍郎  御史王泮言近者雷电失期雨旸愆候伊洛秦楚同日地震江淮曹宋之间人有相食者此其变不虚作而  皇上欲图治以弭之惟在任贤纳谏而已大臣去位如蒋冕陶琰汪俊林俊则宜还秩言臣被谴如刘□□最邓继曾陈逅李本马明衡朱浙林应璁吕楠邓守益则宜赐还孝养  两宫当思  昭圣援立之恩裁定大礼当斥憸人迎合之佞罢织造之官停土木之役谨名器杜请托黜贪残汰浮冗藏闾阎之富广边储之蓄日御讲筵以论道时召臣僚以访求政理则  圣德日新  圣业日广而  天变不足弭矣已而都给事中刘济等亦言吕楠邹守益邓继曾马明衡朱浙陈逅季本林应璁言虽有激意在纳忠乞赐宥免  上皆命所司知之
　　○戊戌升河南道御史唐凤仪为应天府府丞  礼科都给事中张翀等三十余人连章言  皇上命取桂萼张聪入京萼称疾不出璁如数日后始朝见不意二臣恣肆若此盖自二臣进言以来半禩于兹朝讲一皇字暮议一考字纷纷不已万一  皇上惑于其言而轻改之纵我  孝庙如此之神歆否不可知其如  母后心何其如天下臣民心何夫此二臣者赋性奸邪立心险恶变乱  宗庙离间宫闱诋毁诏书中伤善类据其见不止于冷褒叚犹推其凶直浮于章蔡卞望亟罢之以为人臣不忠之戒御史郑本公等四十四人连章言桂萼首倡乱阶张璁再肆欺罔黄绾如鹰犬张啄而旁＜口巫＞黄宗明如奴隶攘臂以横行方献夫居中内应以成夹攻之势席书阴行间谍以伺渔人之功卒之尚书之命由中而下行取之旨已罢再颁大臣因此而被逐言官因此而得罪虽当时瑾宁之奸其流祸亦不至此御史戴金言萼等既被召命而从容道路诏令已布而肆为奏扰御史章衮言萼璁以新诏为误诏而诡言欺诞以定礼为非礼而妄意更张御史张日韬言席书等乘机献谀阳流议礼之文阴怀干进之路给事中谢贲御史郭希愈沈数涂相等章上皆下所司  直隶镇江府生擒海贼董效等一百九十五人斩馘一十五人兵部拟上功罪诏掺江都御史伍文定赐敕奖励仍与巡抚吴廷举巡按王木王杲各赉银币有差
　　○己亥升刑部左侍郎孟凤为南京刑部尚书河南布政使司左参议黄质为浙江按察司副使  命巡抚凤阳右副都御史胡锭以原官协同管理南京都察院事  户部郎中王臣引疾乞休吏部言臣已经五品三年考满诏升太仆寺少卿致仕  杂谷安抚司等处起送都纲剌麻头目番僧引旦藏等贡贺抵京者一百六十七人其存留境上者一千二百五十六人礼部言其人数比  先朝时多至十五其中必有诡增之弊当裁其赏以示戒  上从之仍命行各处镇巡官凡起送番僧番人必会审验实从与名数不得过多  命榆梆卫都指挥佥事袁聪充左参将分守延绥西路山西都司署都指挥佥事马豸佥书本都司事
　　○辛丑升山东按察司佥事王亿为河南布政使司左参议  户科都给事中张汉卿劾席书奉敕赈济举措乖方反伤民命已经南京御史梁世摽守备魏国公徐鹏举论奏今当遣官往勘正其虚糜欺罔之罪户部议请命南京都察院及户科择给事中御史自风裁者往勘从之  裁革海州盐城宿迁睢宁清河安东等税课局从巡按御史刘栾奏也  太常寺协律郎崔元祈乐舞生二十年人将诣内府教乐卿汪举以其不奉明诏越例擅入请院元祈罪  上命遣寺官一员同元祈等入府教习礼部侍郎朱希周言国朝设神乐观其乐舞生有定额自足备  宗庙之用似不必于内府更设  上命如前旨行已而汪举复言臣顷闻  皇上命工部查  大庙祭器之数及神乐观祭服之式兹复有内府教乐之命则是  观德殿将有笾豆乐舞之祭矣我  祖宗  列圣崇报之礼惟于  太庙设笾豆乐舞而  奉先庙及诸  陵寝未尝用今  献皇帝既用之安陆家庙矣复欲设于  观德殿未免隆殿失均乞赐寝罢  上曰  奉先殿不用乐舞以见于  太庙故也朕  皇考不得享于庭止于  内殿奉祀其乐舞之仪必不可阙汪举等轻率妄奏姑宥之
　　○壬寅主事张聪桂萼以前所条上大礼七事＜锍-釒＞未下朝议攻之且急复同上疏曰礼官失礼于初匿非于后伏承  明命二至促臣等来京盖欲令与面决是非亲赐  宸断臣等至京朝见尚有大臣浮言恐吓必使变其初说务相和同以掩己之罪也昔孔子有曰自反而缩虽千万人吾往矣令臣等所据者先王之礼也群众所挟者奸臣之权也奸臣之权敢以胁  天子先王之礼独不足以臣权臣乎  祖宗言官之设为  太子耳目迺今相率甘为权臣鹰犬甚可耻也伏望  皇上亲御便殿集执政礼官许臣等证据典籍以折再诏之误两京之非＜锍-釒＞入复留中  升兵部左侍郎李钺为都察院右佥都御史总督漕运兼巡抚凤阳等处
　　○癸卯升礼部精膳司员外郎边宁为山东按察司佥事
　　○甲辰升兵部武选司郎中陈达为南京太仆寺少卿  建州左卫女直都督章成等四十七人入朝贡马赐叚绢衣钞靴鞋有差  贵州按抚官前后奏报芒部逆贼陇政阿核等纠集苗夷剽掠毕节卫等处杀伤官军毁官民房甚众兵部言贼势猖獗宜大加征剿请敕湖广守臣听都御史杨一英调取永保土官云南守臣部署曲靖等处士兵三千屯截要地防贼奔逸  上从之其湖广土兵当调与否命杨一渶酌议行不得轻动以扰内地
　　○己巳升南京刑部主事伍希周为河南按察司佥事  以各宫庄田所报新旧册数未明敕司礼监官及户部郎中一员侯秋成往集各抚按官秉公勘实以闻
　　○丙午  上命主事桂萼张璁为翰林学士方献夫为侍读学士于是翰林院学士豊熙修撰杨惟听舒芳编修王思皆不欲与萼等列同各＜锍-釒＞乞归  上皆不允御史刘谦亨言萼等曲学偏见骤得美官天下士自此解体宜赐罢黜以惩奸党章下所有司
　　○丁未升兵部右侍郎李昆为本部左侍郎以大理寺卿郑岳代昆  诏驸马都尉游泰管领将军列午门前奉迎  献帝神主仍摘拨将军于正阳门外幄次陈列如朝仪为  神主前道护卫
　　○庚戊户部言去岁灾伤惟庐凤淮杨四府滁和徐三州为甚而应天太平镇江次之其余府州县灾各有差及席书所报垂死极贫者四十五万以疫之死者十之二三则荒弃田地亦不甚多恐所司不以国计为重而藉口于是徵纳失期使官民俱困乞谕天下有司先招来逃亡给之牛种令其复业其绝户荒田则召人佃种而宽其徭赋务在通融不失原额至屯田就荒者亦为并处军士流亡不得冒支积有余米以补绝户屯粮之数  上悉从之  以洮州卫指挥武贤违例起送进贡番僧端行劄失等分巡守备官不得督勘  命巡抚逮问武贤并按究分巡等官之不觉察者  升中都留守司都指挥佥事郑勋为本司副留守  巡按四川御史参龙勘上松潘失事罪状刑部覆议指挥熊果等各以差治罪因言松潘卫指挥杜钦参将芮锡副使吴希由巡抚都御史马昊并宜逮问  上悉从之惟昊免逮候勘报至日并究
　　○辛亥桂萼张璁方献夫各上疏辞学士萼则请令臣扶见与臣璁面折诸臣之非改两考之谬璁则以两考之失米更万世之笑未已容臣进讲以破邪谋献夫则言士以节义为本使臣以言迁官臣节何在且国家用人自有资格岂宜滥及  上皆报曰迁秋非以汝议礼部而汝亦非用是说以希进者忠议学行简在朕心故特抡寘翰林以成朕纳贤之治不必再辞已而吏部尚书乔宇言前者席书以内旨升尚书臣等已久陈其不可今复有升萼等学士之命大内降恩泽多施于佞幸之人  皇上御极凡  先朝传旨升官虽匠役军校亦尽黜华若士大夫一与其列即不为清论所齿今言官论劾萼等前后凡二十＜锍-釒＞夫  圣朝养士当以名节自爱翰林学士之职其选甚重而使萼等居之则凡储材翰苑者谁复与之共列班行哉乞寝其命＜锍-釒＞上  上以宇言忤违切责之且曰任用才贤自古帝王之治萼等执经论礼岂悦朕心以干进者其即令视事已而吏科都给事中李学曾等二十九人河南道监察御史吉棠等四十五人并＜锍-釒＞言萼等皆曲学偏见紊乱典章在  圣世所必诛岂得以一言之合骤迁美秩矧以传奉而及学士其为  圣德之累不小御史段续陈相又特疏极论席书及萼等罪状请正典刑  上怒诘责学曾等令对状已而学曾等  上疏伏罪乃宥之而以续相欺罔妒贤逮下镇抚司拷讯  升河南左布政使刘文庄为都察院右副都御史巡抚云南  刑部尚书赵鉴言推萼张璁之罪诚有如张翀诸臣所论者宜付臣等寘之于理  上曰赵鉴既居法曹宜奉君命何乃朋邪弄法勒令自劾已而鉴＜锍-釒＞状罪  上复切责而宥之  吏部员外郎薛蕙上为人后解二篇为人后辨一篇及辨张璁等诸说大略谓璁以  祖训止有兄终弟及而无立后之文  祖训曰凡朝廷无皇子必兄终弟及须立嫡母所生者此则朝廷亲弟若  先帝有次子仍上考  先帝  先帝本统不移安用立后是  祖训之意在于辨嫡庶非及为人后者也且传记凡言兄终弟及每与父死子继对言所以列兄弟传国之名不同于父子继世者耳岂谓兄弟传国遂可不为人后而顾其私亲乎前代之君有异父兄弟三四人后若殷阳甲盘庚不专一所后而各亲其亲则统绪纷然庙祀无常典礼不扫地者几希又谓  陛下入继大统非为人后大为人后者谓受  宗祖考之祀于所后也  汉文帝让立之辞曰奉  高皇帝宗庙宣帝朝有司奏曰  陛下为  昭皇帝后承祖宗之祀师丹告哀帝曰  陛下继统  元帝承宗庙天地之祀此可见自古继统者皆以奉  祖宗之祀即为人后者也又谓  宋仁宗亲命  英宗为子  孝子未尝命  陛下为之子留杜瑗曰所谓为人后者有先之名也高其既后于以承之非并存之谓也子夏曰族人以支子后大宗明为人后者实宗子已没而族人立之非宗子存而立之也欲生前为子者但曰立嗣而身后入继者始谓为人后而人谓  孝宗传位  武宗未尝无后  陛下不尝复后  孝宗接汉殇帝嗣和帝无子邓太后立和帝兄清河王庆子祜与今事相类而其诏曰昆弟之子犹已子不以父命辞王父命正可援以为今日据者又欲以伯考称  孝宗乃言宋真宗诏议太祖庙号曰伯考而复以唐中宗睿宗为拟不知当时言庙号者止谓僖祖而太祖称伯初非庙号睿宗当为天子而玄宗则受天下于其天  孝宗之视中宗  献帝之视睿宗又岂可同日语哉前代以诸侯入继而称太子曰伯考者惟元魏庄宗此非中国之君也而当时临淮王或切谏之曾谓上臣不如或乎又欲  陛下去本生二字其言曰按礼经本生父母对所后父母而言大礼无是文也惟欧阳修濮议摘丧服传为所后者二字因开元开宝礼文有所生父遂每以所生所后为言璁上诵修之言不加深考妄援礼文不甚可笑哉又谓  陛下宜贵名实全  两宫之孝以为  昭圣太后于  陛下实非母于  章圣太后于  陛下实为母子此上不知明实者也夫为人后者实也称所后曰父母名也出后于人实也次称其父母名也此皆随实而立名者也至谓  昭圣未尝有子  陛下之心且亦不得专制干预夫  先帝崩殂  昭圣太后属心  陛下天下臣民谁不知之迎  陛下未至时  皇太后不得专制孰为专制乎臣惟  昭圣太后有不可忘之德有不可加之尊近者上  昭圣太后徽号次日始及  章圣太后此天秩自然之礼也  陛下即此推广之则孝思不匮矣又谓宜别为  献帝立庙大内引丧服小记云王者禘其祖之所自出自其祖配之而立四庙庶子王亦如之夫庶子者盖指世子父之庶子非支属之庶子也乃不思所指遂据陆氏之误以为汉宣帝父史皇孙光武父南顿令不知光武后因张纯之言改四亲庙于南阳舂陵师丹告哀帝以不得奉定陶共皇祭入其庙  陛下当念师丹之言以而光武事为法可也奉入  上以蕙出位妄言轻率浮躁令逮送镇抚司拷讯于是璁萼同  上＜锍-釒＞曰今日典礼之议是非异同与礼官论辨明白犹恐无徵不信谨条为十三事曰三代以前天子无嗣者皆兄终弟及无立后之礼故商书凡兄弟及相者不称嗣子而称及王议者畔古礼书强执  皇上为  孝宗后欺妄一也  祖训凡  朝廷无皇子必兄终弟及须立嫡母所生者曰必兄终弟及则不立复可知曰须立嫡母所生者则伦序可知议者强执  皇上为  孝宗后不惟畔古礼书虽  高皇帝训亦不足遵欺妄二也孔子射于矍相之圃使子路延射曰贲军之将亡国之大夫与为人后者不入议以强以  皇上与为人后欺妄三也  武宗遗诏初无立嗣之说比  皇上登极始变其说以  皇上为  孝宗子使  皇上违  武宗之诏背  献皇帝之恩欺妄四也礼于所后父母名曰重于本生父母名曰轻  孝宗昭圣本  皇上之  伯考  伯母反称曰  皇考  圣母为重  献皇帝  圣母本  皇上之  父  母反称曰  本生皇考  本生母为轻轻者反重重者反轻欺妄五也  祖训凡亲王若天子之侄称天子曰伯父叔父夫生可称伯父死独不可称伯考乎欺妄六也汉宣帝别为父史皇孙立皇考庙光武别为父南顿君立皇考庙礼也议者以为不当为  献皇帝别庙京师欺妄七也宋仁宋取宗实入宫立为皇子大儒朱朱熹尝并定陶王事论其坏礼议者以为不当为  献皇帝别庙京师欺妄七也宋仁宗取宗实入宫立为皇子大儒朱熹尝并定陶王事论其坏礼议者牵合强比欺妄八也  皇上宜迎  献皇帝神主奉安别庙盖取古者遂国载主之义也议者以为史籍无迁主事欺妄九也  祖训皇后许内治中宫宫门外事毋得干预兄立  君继统实遵  祖训议者毋假  昭圣懿责为词欺妄十也  皇上于  寿安皇太后不得率天下终三年丧虽欲追悔而不可及者欺妄十一也新颁  诏令决宜重改正今  皇上改诏在一言之决不改为百世之羞欺妄十二也古者三公论道九卿分治台谏明目达聪今连名之＜锍-釒＞岂议论尽同哉朋党比周耳欺妄十三也＜锍-釒＞奏留中
</div>
    <div class="pagination">
<a href="明实录世宗实录_page26.html">上一页</a><span>...</span><a href="明实录世宗实录_page22.html">22</a><a href="明实录世宗实录_page23.html">23</a><a href="明实录世宗实录_page24.html">24</a><a href="明实录世宗实录_page25.html">25</a><a href="明实录世宗实录_page26.html">26</a><span class="current-page">27</span><a href="明实录世宗实录_page28.html">28</a><a href="明实录世宗实录_page29.html">29</a><a href="明实录世宗实录_page30.html">30</a><a href="明实录世宗实录_page31.html">31</a><a href="明实录世宗实录_page32.html">32</a><span>...</span><a href="明实录世宗实录_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
