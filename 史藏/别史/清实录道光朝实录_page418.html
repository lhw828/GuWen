<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 418 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 418 页/共 848 页</h1>
    <div class="content">
○又谕、刑部奏、请酌改逆案缘坐犯属条例一摺。所奏未能允协。此等叛逆。荼毒一方。并有官员亲属、全家被害者。实属罪大恶极。其子孙不概予骈诛。贷其一死。已属宽之又宽。若如刑部所议、到配后禁其婚娶。不过徒托空言。有名无实。必致孽种潜生。殊非所以示惩创。再向来缘坐。成丁之犯、发往新疆给官兵为奴。而年未及岁者、加以阉割。办理亦属两歧。其应如何画一立定章程之处。著该部再行妥议具奏。寻奏、嗣后逆案。律应问拟凌迟之犯。其子孙讯明实系不知谋逆情事者。无论已未成丁。均请照乾隆五十四年之例。解交内务府阉割。发往新疆等处、给官兵为奴。其年在十岁以下者、令该省牢固监禁。俟年届十一岁时、解交内务府照例办理。再行发往。此次台湾逆匪张丙等家属。即请照办。并纂入则例。从之。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百四十一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十三年。癸巳。七月。甲申。大考翰林院詹事府各官于圆明园正大光明殿。　　

○库车办事大臣常格奏、查库车沙雅尔所属、有新垦地五万余亩。请分给无业贫回耕种。俟三年后徵粮贮仓备用。从之。　　

○库车办事大臣常格、因病解任。赏前任甘肃按察使庆林、三等侍卫。为库车办事大臣。　　

○以督办库车沙雅尔开垦地亩出力。予章京文瑞等议叙升补有差。　　

○贷河南汝宁府修筑城垣坝岸银。　　

○乙酉。谕军机大臣等、本日步军统领衙门奏、山西太原驻防马甲铢隆阿等控案。已明降谕旨、交鄂顺安督同臬司龚绶秉公严讯矣。此案铢隆阿等以厅营通同舞弊。骫法侵蚀兵粮。应放兵米。勒出使费制钱二百二十串。本年五月。无力出费。搀舍糠谷。如不具领。即行责革。经巡抚批饬。并不究办。勒令和息。并牵控满洲营应领公费。印房笔帖式文渊等克扣。及防御布勒哈违请咨。保送绿营官员。骁骑校塔尔哈隐瞒年岁。擅改户册。其费扬阿布、具控城守尉挑缺不公。委署骁骑校一缺。将达文补放。防御布勒哈等扣留教习技艺公费。领催达文窃使公项。控经城守尉禀明巡抚。理事通判不为公断等情。案关厅营通同舞弊。侵蚀兵米。挑缺不公。如果属实。大干法纪。著鄂顺安督同臬司龚绶、亲提全案人证。严切根究。务得确情。据实惩办。此系特交案件。该抚即与钦差无异。总须破除情面。不许存化大为小之见。傥颟顸了事。一经翻控。则惟该抚及该臬司是问。懔之慎之。原呈二纸。并著发给阅看。将此谕知鄂顺安、并传谕龚绶知之。　　

○丙戌。谕军机大臣等、鄂山奏、越巂清溪峨边等厅县夷匪滋事。调集汉土屯官兵八千六百余员名。每月约需盐菜马乾夫价等项银二万八九十两。需用浩繁。前请酌拨义仓余谷变价银五万两。司库备贮银十万两。已将次拨用完竣等语。已明降谕旨、准其在备贮项下再酌拨银十五万两。以备支发矣。所有此次续拨银十五万两。务须撙节支用。事竣之后。核实造册报销。如有存賸银两。拨还原款。毋许冒滥。其汉土屯官兵八千六百余员名。除陆续撤退病乏官兵六百余员名外。现在峨边全境廓清。著鄂山、杨芳、体察该处剿办情形。所有汉土屯官兵。可撤则撤。期于敷用而止。再兵贵神速。此次夷匪滋事。已逾半年。必当迅速完竣。不许旷日持久。以致老师糜饷。若再迁延。不独将杨芳从重治罪。即鄂山亦必惩处不贷。试问该二人能当此重咎乎。懔之慎之。将此各谕令知之。　　

○戊子。上诣绮春园问皇太后安。　　

○谕内阁、程祖洛奏、福建金门厦门一带。沿海奸民。有私造小船。多装划桨。一名白底＜?舟古＞。一名草乌船。藏有炮位军械。沿海伺劫。贩运违禁货物。其疾如飞。官兵逼拢岸旁。即弃船入水而逃。人船难以并获。并有阑入粤浙洋面之事。该督访知同安县属之潘涂等乡。素为贼巢。即函致提臣陈化成、并密行兴泉永道周凯、督饬水陆文武官将克期捣穴。四面兜拏。该匪等望见官兵。早已逃逸。穵起船只铁炮火药鉎子鸟枪藤牌等件。获犯陈圈等三名。又在官浔乡起获匪船擡炮等件。尚有桕头等乡亦为匪薮等语。该匪等胆敢私藏炮位军火。窝顿海滨。驾船伺劫。实属罪不容诛。现在巢穴虽已捣毁。起获匪船共有数十只。而匪犯止获三名。恐桕头乡等处尚有匪类余船。另为窝顿互相勾结情事。著该督即行知照该巡抚提督飞饬该镇道、并通行沿海各营县、分咨粤浙两省一体实力堵拏。凡属沿海岛屿。责令水师营将按处摉寻。迅速追捕。务将人船并获。不使一犯漏网。一船藏匿。陈人成统辖水师。尤属责无旁贷。傥捕治不力。获犯仍属寥寥。窜往浙粤等省。别经拏获。惟该督等是问。懔之慎之。其匪犯陈圈等、著即饬臬司提省严究。根追夥党窝家姓名人数。船只有无窝蒇另处及炮位军火来历。务得确情。严行审办。员弁中如实有奋勇出力准酌量保举。不许冒滥傥有玩忽疏纵。即查明指名严参。毋稍徇隐。　　

○又谕、程祖洛奏参、庇纵庸懦之劣弁。请旨。分别革职治罪。以肃营伍一摺。所办甚是。福建台湾北路中营千总护理淡水营都司陈起凤、于匪徒李受等焚抢闽庄。目击凶横。既不立时捦。治。又不谕以利害。使之解散。并不将通番要隘严密堵御。辄因向李受等讲和不成。遂株守营船。致令勾引生番。攻庄焚抢。惨杀多命。该弁庇恶纵凶。罪无可逭。陈起凤著即革职。发近边充军。到配折责安置。台湾镇标中营把总署理南路营石井汛把总陈高山、于逆匪滋事时调驻埤头。既不能小心护守县治。屡次派出巡哨。又毫无斩获。且先有被控盘剥利债准折货物之案。伊子南路营外委陈光隆、于该弁赴郡考验。子代父防。擅受私押。被人控发。此等不肖劣弁。均难稍事姑容。陈高山、陈光隆、著一并革职。仍各重责四十棍。驱逐回籍到昭炯戒。该部知道。　　

○谕军机大臣等、宝兴等奏、访拏传习一炷香如意教人犯。审讯大概供情一摺。据称访获流民阚希令、习教传徒。旋即密拏到案。起出符镇书一部。钞单咒语数十纸。多系荒诞不经。并有真空无生字样。供系熊庭云传授。熊庭云传自南宫县人陈恭。熊庭云又传宁远州民徐凡、并平顶山住的王三。又有抚宁县人崔惠民、临榆县人李俊杰、旗人董成有、吉林、城西关住的徐梁柱、王桂、刘信等。均拜阚希令为师。每按三月初三、七月十五、九月初九、十月十五等日。聚会烧香念咒。当将徐凡、崔惠民、李俊杰拏获。并民妇张丁氏首告董成有到案。复拏获陈恭、供认传习一炷香如意教。念八仙咒给人治病属实。有滦州人裴云卜、裴俊义、拜伊为师。裴俊义又传教于熊庭云、高发、王士春、赵全、高朋程、赵全又传教于李洪灿。自裴云卜病故。裴俊义犯案被获后。陈恭复传教于刘现邦。该犯陈恭、系还俗道士。立教传徒。到案初供熊庭云、李洪灿等、均拜伊为师。后又供拜伊徒弟为师。李洪灿一犯。供系辽阳州卧子屯人。陈恭在伊家存住多年。据该州覆称并无其人。现在陈恭系在卧子屯李国发家拏获。姓氏屯名相符。是否更名隐饰。应行详查等语。此等奸民。倡立邪教。拜师传徒。必应随时惩办。勿留余孽。方不致养痈贻患。该犯所供。仅止烧香治病。传教数人。显系避重就轻。其中恐有不实不尽。必须彻底根究。毋稍颟顸。李洪灿既经各犯供出。自已确有其人。是否即系李国发更名隐饰。必须详查。毋任漏网。所有供出之直隶滦州赵格庄人熊庭云、马家庄人高发、任家庄人王士春、河湾人赵全、离先庄人高朋程、广平县彰鹿庄人刘现邦、奉天辽阳州旗人李洪灿、著盛京将军、奉天府尹、直隶总督、派员严密查拏。不得令其闻风逃逸。亦不准任听差役藉端骚扰。累及无辜。总期按名拏获。归案审办。以除邪慝而安善良。将此各谕令知之。　　

○予福建从征病故把总蔡长珍、邱瑞凤、曾涌潮、外委李朝栋、祭葬恤荫。　　

○己丑。谕内阁、此次考试翰詹各员。经阅卷大臣校阅进呈。朕复详加披览。亲定等第。一等五员。二等四十八员。三等五十八员。四等五员。不列等三员。其考列一等之编修田嵩年、著升授侍讲学士。编修罗文俊、著升授庶子。编修季芝昌、著升授侍读。编修王植、贾桢、俱著升授侍讲。吴文镕、周祖培、辅补侍读。所遗侍讲二缺、即以王植、贾桢补授。二等之编修戴熙、著升授赞善。编修杜受田、著升授中允。现未有缺。著先换顶带。遇缺即补。侍读许乃普、著升授侍讲学士。侍讲全庆、著升授侍读学士。侍读学士胡达源、著升授少詹事。侍讲吴文镕、检讨温葆淳二员、均著照例记名。遇缺提奏。编修劳崇光、朱兰、罗绕典、李星沅、王玥、以上七名。著名赏小卷缎四匹。编修张集馨、贾克慎、单懋谦、周铭恩、李儒郊、李嘉端、以上六名著各赏小卷缎二匹。编修朱其镇、侍讲周祖培、编修蔡赓扬、徐经、王广荫、许乃安、右赞善邢福山、编修孙日萱、龚维琳、龙瑛、瑞常、侍讲学士宗室惟勤、侍讲侯桐、编修王笃、以上十四名。著各赏小卷缎一匹。其考列三等之侍讲学士毛树棠、著降补侍读。侍读张日章、著降补赞善。洗马宗室德诚、著降补赞善。侍讲学士许应藻、著降补侍讲。侍读学士明训、著降补洗马。左庶子松峻、著降补侍讲。左中允广林、著降补赞善。左赞善保善、著降为编修。左庶子龙元任、著降补中允。侍讲学士李煌、著降补庶子。侍读鄂恒、著降补赞善。侍读学士宗室保瑞、著降补主事。李煌、鄂恒、宗室保瑞、编修徐继畬、陆应谷、检讨赵长龄、编修桑春荣、俱著各罚俸半年。考列四等之编修。李国杞、修撰李振钧、俱著各罚俸二年。侍读胡开益、著降为编修。右庶子全奎、著降补主事。仍各罚俸一年。编修汪振基、著罚俸三年。其不列等之编修魏敬中、著降为七品小京官。少詹事悟勒喜淳、侍讲铁林、俱著休致。余俱照旧供职。该员等其各勤学砥行。以副朕崇实黜华、培养人材至意。　　

○又谕、本年大考翰詹。少詹事史评、侍讲学士福保、右赞善福禄、均经告病。不能一体考试。著即开缺。嗣后凡遇大考之期。如于降旨后始行告病者。即行开缺。俟病痊补考后。再行补缺。　　

○又谕、多尔济喇布坦等奏、现由西藏迎接哲布尊丹巴呼图克图。其跟随教经之喇嘛罗布桑扎木延等、可否照前赏给名号鼓励请旨一摺。哲布尊丹巴呼图克图之教经师傅喇嘛罗布桑扎木延、引导该呼图克图指教经艺。甚属勤奋。伊叔喇嘛伊什格勒克、照料呼图克图亦属尽心。罗布桑扎木延、著加恩赏给诺们汗名号。伊什格勒克、著加恩赏给绰尔济名号。以示鼓励。　　

○又谕、杨芳奏、叠次攻克险隘石峒。曲曲鸟等处野夷缴械投首。全境廓清一摺。览奏欣悦。此次野夷滋事。业将清溪越巂峨边等处剿捕完竣。经杨芳带兵进剿曲曲鸟石圈子野夷。由洼拖至大坪。林箐茂密。道路险削。连日攻克布益头二三道沟脑。赶至大坪山梁。进破窝石爬崖偏崖各峒。直抵乌斯坡峒。即曲曲鸟夷地。该夷尚敢抵死抗拒。我军奋勇攻击。抢过险隘。一拥直前。捦剿贼匪多名。滚崖跌毙男妇甚众。摉获刀矛器械。悉数焚毁。粮石牛羊。分赏将士。各野夷闻风震慑。石圈子夷目里维保、先后带领该夷一百五十余名。曲曲鸟头人甲兴等、带领该夷一千一百四十余名。并率领附近曲曲鸟之新津古等夷。分起缴械投首。该提督谕令各降夷自行指证。将随同熟夷焚抢之阿黎羊书等一百三十余名。提出讯明。并将贼目逃凶一同正法。该夷等环视行刑。咸知畏服。所办甚属可嘉。杨芳著赏给白玉翎管一件。白玉搬指一个。黄辫大荷包一对。小荷包四个。并发玉柄小刀六把。象牙柄小刀四把。大荷包十对。小荷包十个。著分赏出力将士。所有攻克险隘石峒之奋勇弁兵及转运各员。著鄂山会同杨芳查明、择其尤为出力者。酌量奏请鼓励。毋许稍有冒滥。伤亡弁兵。并著查明具奏。　　

○谕军机大臣等、据杨芳驰奏、曲曲鸟等处野夷全境廓清。即拟移兵越巂。摉捕余孽。与鄂山会筹善后事宜。览奏欣悦。所办甚属可嘉。已明降谕旨颁赏矣。昨据鄂山奏、此次调集汉土屯官兵八千余员名。月给盐菜等项。需用浩繁。再酌拨银十五万两。以备支发。当降旨允准。并谕知该督等撙节支用。并将此项屯兵可撤则撤。期于敷用而止。现在石峒险隘。业已攻克。曲曲鸟等处野夷。全境均经戡定。该提督移师越巂。不过摉捕余孽。所带官兵。自已足敷遣派。克期竣事。不致多糜帑饷。各该处及外来凶顽。经官军痛加翦除。群贼闻风儆畏。石圈子夷目里维保等二十二人。曲曲鸟夷民兹铁等四十六名。先后投诚。该督鄂山行抵越巂之大树堡。声威愈振。于六月十七至二十七日。各夷头人带领生夷。分起投诚。缴出刀矛弓弩等械一千八百余。件。并据投诚各夷众供出素行凶横、及曾附熟夷滋事之凶犯阿黎羊书等一百三十余名。与贼目逃凶一同正法。传首各本寨示众垂儆。并派文武员弁分投逐堡安插。杨芳知会花杰、率同振旅渡河。与鄂山会合一处。著该督等将善后一切事宜。悉心筹画。妥速办竣。断不准再事迁延。致糜帑饷。亦不得仅图卸责。草率蒇功。傥兵撤之后。或再滋生衅端。尚复成何事体。必当通盘筹计。俾夷众永消反侧。于边务方有裨益。至杨芳摺内所称、此次攻险将士。及转运各员。均尚著有劳绩。著鄂山会同杨芳、秉公核实。酌量保奏。不许冒滥。将此谕知鄂山、杨芳、并传谕花杰知之。　　

○以户部左侍郎桂龄、兼镶白旗汉军副都统。前任叶尔羌参赞大臣壁昌、署镶蓝旗蒙古副都统。　　

○命候补庶子翰林院编修罗文俊、提督山西学政。　　

○庚寅。谕内阁、御史黄爵滋奏、纹银洋银。应并禁出洋。务绝仿铸之弊。并严科罪之条一摺。著刑部再行妥议具奏。寻奏、前经酌定黄金白银出洋。均请照私运米谷出洋例治罪。兹该御史奏称、纹银出洋有禁。而洋银出洋无禁。内地仿铸洋银者。多诚恐不能尽绝偷漏。自应另定治罪专条。惟仿铸洋银。究与私铸铜钱不同。未便遽问拟重辟。请嗣后内地奸民。有摹造洋板。销化白银。仿铸洋钱图利者。一经当场拏获。如数在一百圆以上者。即照白银出洋一百两以上例、发近边充军。一百圆以下。杖一百徒三年。不及十圆者。枷号一个月杖一百。为从者各减一等。纂入例册。永远遵行。至该御史请将洋银并禁出洋。于海洋交易事宜。有无窒碍。应请饬下沿海各督抚酌核。得旨、据刑部将仿铸洋银、明定治罪科条具奏。著照所议办理。其禁止洋银出洋。是否可行。著沿海各督抚体察情形。妥议章程具奏。　　

○礼部议准、湖南巡抚吴荣光疏报、采访淑浦县贞节妇女夏丁氏等四百三口。贵州巡抚嵩溥疏报、铜仁府。杨向氏等十四口。铜仁县杨万氏等四口。请各建总坊旌表。从之。　　

○辛卯。以册谥大行皇后。遣官告祭太庙后殿。奉先殿。　　

○以因病告替云南大理府十二关长官司副长官李龙文子世鸿、袭职。　　

○修福建台湾府艋舺营在洋风损兵船。从巡抚魏元烺请也。　　

○壬辰。上至观德殿大行皇后梓宫前奠酒。　　

○还宫。　　

○御太和门。命肃亲王敬敏为正使。顺承郡王春山为副使。赍册宝诣观德殿册谥大行皇后。册文曰。德合坤元。万国仰璇闺之化。治襄泰运。千秋增彤管之辉。缅懿行之堪徵。永怀兰寝。播徽称而允著。式焕芝函。礼典攸崇。褒扬莫罄。惟皇后祥钟勋阀。庆衍名宗。性秉温恭。动表珩璜之度。体含纯粹。静谐琴瑟之声。十三载位正中宫。佐旰宵而布泽。廿六年政修内治。宜褕翟以垂型。每殷定省问安。欢承萱殿。尤谨齐明率训。亲事桑坛。达诚悃以荐馨香。礼克修夫蘩沚。扬颂声而周嫔御。仁益洽乎椒涂。载稽壹惠之文。宏宣凤綍。爰综平生之媺。茂晋鸿名。孝行克谐。笃至情之爱敬。慎修罔懈。彰素志之俭勤。声实胥符。彝章肃具。兹以册宝谥曰孝慎皇后。于戏。信今传后。四教克协舆情。蕴美含章。两言可赅众善。炳丹责于勿替。共溯芳规。垂竹帛于无穷。弥昭令闻祇承宠渥。默鉴哀荣。　　

○幸圆明园。　　

○越南国使臣陈文忠等三人、于西安门内瞻觐。　　

○癸巳。仁宗睿皇帝忌辰。遣官祭昌陵。　　

○上诣安佑宫行礼。　　

○以册谥孝慎皇后礼成。颁诏天下。诏曰。朕维坤极含章。典册纪观型之媺。泰符乘运。宫闱资佐治之猷。修内职于椒庭。永贻淑誉。表徽音于兰掖。懋举隆仪。皇后佟佳氏德备璇闺。庆钟瑶牒。月华阐曜。袆褕毓瑞于勋门。云简流辉。图史徵型于世族。当伣天而作配。早叶安贞。迨应地以承庥。弥昭柔顺。逮事皇考仁宗睿皇帝。恪恭尽礼。诚敬摅忱。珩佩雍容。每肃问安之节。苹蘩馨洁。时殷追远之思。上奉圣母恭慈康豫安成皇太后。善体欢心。深蒙慈爱。萱帏衍庆。职益谨于晨昏。芝殿延和。容倍彰夫愉婉。阅廿六年之久。内教克襄。溯十三载以来。母仪懋著。统宫庭而示俭。翟衣存浣葛之风。总嫔御以规勤。茧馆及条桑之月。仁恩逮下。化启螽麟。厚德禔躬。祥徵瓜瓞。聿协黄裳之吉。备扬彤管之芬。综地道妻道以攸宜。为宫中府中所共式。今道光十三年。四月二十九日崩逝。眷惟懿范。洵符孝德之无愆。缅厥芳猷。悉本慎修之罔懈。夫议谥特隆其典。原非朕意所能私。而考行克称其名。实属群情所允惬。爰咨礼职。详考彝章。祗告太庙。以本年七月二十四日。册谥为孝慎皇后。于戏。播遗徽于万国。丕著嘉称。垂令闻于千秋。亶昭奕禩。颁示天下。咸使闻知。　　

○谕内阁、工部奏、查明开采铅斤。逾限未经足额。请饬查办一摺。甘肃省安西州地方开采铅斤。系备供通省各营配兵操防要需。前于道光二年。经该督以该省所贮铅斤为数无多。题请定限六年。开采铅五十万斤。限满未经采足。兹据该督咨部、以曾经通饬各属招商试采。未据报有产铅之地。咨商邻省酌议采买。亦未覆到。而各营近年操演。均动营中贮备之款。现在操演无铅。请将督标等营寄存川楚军需案内用賸铅斤、并喀密营库收存乾隆元年交到雍正年间军需案内賸铅、分别动拨应用。俟采办购运到日。再为给发还款等语。此项备贮铅斤。原为贮备缓急之项。该省各营操演。如因采办维艰。即应先期妥议章程。题明办理。乃迟至五年之久。竟未设法采办。以致各营操演无铅。历年均于贮备铅内动用。兹复请以备贮军需案内賸铅动拨应用。著兵部核议具奏。并著杨遇春速议采办章程。具题报部办理。即查取采办此案铅斤迟延、及督催不力文武各职名。送部核议。所有该省采办未经足额铅斤。即著如数筹补。并将历年动用各营备贮铅斤。一并补足还款。毋得再有迟延缺额。以实军储。　　

○广东巡抚朱桂桢、因病解任。调广西巡抚祁＜?土贡＞、为广东巡抚。以福建布政使惠吉、为广西巡抚。四川按察使花杰、为福建布政使。调山东按察使苏廷玉、为四川按察使。以云南粮储道牛鉴、为山东按察使。　　

○甲午。谕内阁、乌尔恭阿等奏、盘查内库情形。请饬管库大臣查验一摺。此次派出王大臣、盘查内库并三库。据称内库西起第四间北前檐坍塌。计宽一丈四尺五寸。进深一丈七尺。实系木植曹□少朽所致。存贮各桶。均属封固。惟第四第六桶。每桶锁二把。其左边一把。未经锁上。封皮未动。著富俊、穆彰阿、前往查验。再加封条。并前项房檐。系于何时坍塌。查明后、即行知照工部赶紧估修。以昭慎重。　　

○又谕、卢坤等奏、请将藉端肇衅之州同、及袒护纵兵之营弁、革职审办一摺。此案广西西隆州分防八达州同祥泰、因营兵业屠不移。请该管官训斥。辄以其刁抗祭祀差使。擅拘枷责。实属任性妄为。署城守营千总事把总刘朝相、袒护兵丁。于兵属聚集向州同衙署滋闹。不行弹压约束。若更与陈鸿诰吹螺喝令。则纵兵生事。罪尤难逭。祥泰、刘朝相、俱著革职。交祁＜?土贡＞提同滋闹兵丁及全案人证。严讯确情。分别按律从重定拟。署游击陈殿鳌、守备邱亮、失察兵丁充当屠户。已有应得之咎。若查明有心徇纵。著即从重参处。毋稍姑容。寻奏、查八达州同祥泰、因开张肉催铺之兵丁吴克贤、张大林、不肯领办祭祀猪羊。该州同出示禁兵业屠。而吴克贤仍旧宰卖。该州同将张大林、并吴克贤之子吴配杰、带回枷杖。吴克贤与队目徐应鹏、吹螺纠聚兵丁。前往州同衙门滋闹。并有署游击陈殿鳌之侄陈鸿诰、在场附和。惟时陈殿鳌、并护篆守备邱亮、同时公出。尚非纵兵滋事。署千总刘朝相、虽未吹螺附和。而纵兵生事。实属罢软无能州同祥泰、擅将兵丁拘案枷责。亦属任性妄为。均已革职。应无庸议。陈鸿诰照例拟徒。业经差传解府。行至中途。经其叔陈殿鳌遇见截回。以致脱逃。获日加等办理。陈殿鳌有心庇纵。复于阅伍之年。违例告病。请即行革职。队目徐应鹏、照例发边远充军。吴克贤拟杖徒。张大林革粮管束。下部议。从之。　　

○又谕、著于八月初三日起。王公百官。俱穿石青褂挂朝珠。　　

○乙未。上诣绮春园问皇太后安。　　

○谕内阁、载铨等奏、请将擅用关防图记报部之参佐领交部严议。此次太庙孟秋时享陪祀不到人员。前经降旨查取职名议处。兹据载铨等查出轻车都尉兼佐领毓秀、系属迟误之员。该管佐领兼副参领董启祥、擅用图片将毓秀并未迟误之处。径报兵部。迨经吏部查文员。该参领鲁景韶、又因董启祥已报兵部。妄用关防附会咨覆。均属朦蔽。鲁景韶、董启祥、俱著交兵部严加议处。　　

○又谕、富俊奏、请禁陋习、以端仕进一摺。国家乡会两试。原系求贤大典。其主考同考各官。经简派。于文艺之优劣即可知其品学之高下使得士皆砥。行立名方合以人事君之道。在获中者感主司知遇。拜认师生。原属例所不禁。衡文者总当以品学相规。不得徒以恩情相接。若如该大学士所奏、科甲所认师生。凡遇一切事件。无不暗为关照。及门生外升道府州县。于师生同年处所。必须留赠银两。名曰别敬。以致不计利息重轻。甘受奸商盘剥。是服官之始。已负重累。尚安望其能清白自守。克为廉吏耶。至在京部院司员。经堂官保荐京察。简放外任。及外任各员。经督抚保举。皆当秉公遴选。务在得人。其拜认师生。久经严禁。傥以保举为市恩酬报地步。是受爵公朝。拜恩私室。此风断不可长。嗣后内外臣工。于考试所取之士。及保举所属人员。务当破除情面。力挽颓风。如有仍前馈送别敬者。一经发觉。定予严惩。决不宽贷至简放外任各员。既已别无糜费。则资斧易于措办。且例准在部借支养廉。但能节俭自奉。即可无需负债。著步军统领顺天府五城各衙门出示严禁。如有奸商出放官债者。除将该员照例议处外。并将重利盘剥之人。治以应得之罪。仍追银入官。庶俭可养廉。吏治蒸蒸日上。朕实有厚望焉。将此通谕中外知之　　

○谕军机大臣等、鄂山奏、上年招抚各支猓夷。选充大头人钤束。夷众颇为安静恭顺。惟瓜惹支夷之什别花甲、及松光林支夷之什别等三头目、不能约束娃子。时在芭蕉背川东沟一带掳抢。遇有传唤。该头人推病不出。又拏获夷匪咇＜?口思＞等二十三名。讯系土舍岭登富之头人啊唦、于本年三月间。纠众焚抢乾海子、灯草坪、吊脚米、臭水坪、两河口、瓦勒、等处。经官兵堵剿。均已分散等语。该夷等前乘大树堡一带夷匪滋事。辄敢纠约众夷。出巢滋扰。似当示以兵威。永远安静。于边务方有裨益。著鄂山、杨芳、悉心会筹。相机办理。杨芳现在移师过越巂厅摉捕逸匪。道经猓猓沟。著即就近察看情形。斟酌剿办。务使该夷等群知震慑。永消反侧之萌。并坚归向之志。方为妥善。将此谕令知之。　　

○以盛京协领布彦图、为西安左翼副都统。　　

○予四川剿夷病故知州张海澜、祭葬恤荫。　　

○礼部议准、江苏巡抚林则徐疏报、采访上海县贞节妇女包陈氏等一千四百十四口。请建总坊旌表。从之。　　

○丙申。两广。总督卢坤奏、南澳镇总兵官沈镇邦、捐造大草乌船配缉洋匪。得旨、总要洋面肃清。因时妥办。断不可日久生懈。仍归有名无实。勉之又勉。　　

</div>
    <div class="pagination">
<a href="清实录道光朝实录_page417.html">上一页</a><span>...</span><a href="清实录道光朝实录_page413.html">413</a><a href="清实录道光朝实录_page414.html">414</a><a href="清实录道光朝实录_page415.html">415</a><a href="清实录道光朝实录_page416.html">416</a><a href="清实录道光朝实录_page417.html">417</a><span class="current-page">418</span><a href="清实录道光朝实录_page419.html">419</a><a href="清实录道光朝实录_page420.html">420</a><a href="清实录道光朝实录_page421.html">421</a><a href="清实录道光朝实录_page422.html">422</a><a href="清实录道光朝实录_page423.html">423</a><span>...</span><a href="清实录道光朝实录_page419.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
