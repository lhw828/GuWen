<!DOCTYPE html>
<html>
 <head>
  <meta charset="utf-8"/>
  <title>
   清实录顺治朝实录 - 第 150 页/共 242 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录顺治朝实录 - 第 150 页/共 242 页
  </h1>
  <div class="content">
   ○谕吏部等衙门。人君图治。当虚己以求言。臣子效忠必有猷而入告。年来水旱相仍。干戈未息满洲兵丁、困苦至极。饥寒百姓。转徙死亡。虽朕之凉德。实因臣下政事不修。兵民失业。弭救无策至此多艰。在京七品以上文武满汉官员。俱宜殚竭忠诚。共图补救。凡职掌所属。向来积弊之处。见今整顿之方。详切敷陈。以资采用。知其病。即备其药。言其害。即举其利其务各抒所见。毋得浮泛空言雷同塞责负朕求言至意。如兵民疾甘拯救事宜。果有确见良筹。虽非职掌。亦许另疏具奏。　　

○又谕吏部。朕抚育万方。夙夜祗惧。讲求爱民之道。不啻三令五申。乃年来水旱相仍。干戈未靖。民穷莫拯。兵食不充。上德弗宣。下情壅塞。所以至此、弊非一端。朕已广开言路。博询化理。复念天下至大。民情土俗、所在不同。地方各官、身亲实历。凡兵民疾苦。政事利弊。必皆灼知于心。耳闻目见。最为真切。今文官自督抚以下、知府以上。武官自提督总兵官以下、副将以上。管辖之内。职掌事宜。向来积弊。何以得清见今整顿。如何而可。俱著详切直陈无隐。以资采用。司道、知府、副将著各陈奏一次。以副朕周咨勤民至意。　　

○又谕吏部、都察院、及科、道官员曰。三年以来。水旱相仍。干戈未息。饥窘人民。转徙沟壑。满洲兵士、困苦无聊。灾变未弭。时艰莫救。其故安在。意者朕躬之有阙。用人之不当。行政之失宜。以致是欤。抑诸王、贝勒、大臣、或有励翼未尽而然欤。前曾有上□日、命言官直陈时事。无论当否概予优容。后乃分别是非。间有谴谪。致生疑畏之心。章奏敷陈。未免瞻顾。兵民疾苦。不得上闻。今广开言路。博询化理。凡事关朕躬者。何令、不信。何政未修。诸王、贝勒、办事诸臣、旷职之愆。丛弊之处及内外各司、何害未除。何利未兴。各据见闻。极言无隐。须详明切实。庶便览观。一切启迪朕躬。匡弼国政者。所言果是。即与采用。如有未当。必不加罪。毋得浮泛塞责。负朕求言至意。谕户部。朕有天下。皆我太祖太宗积德施仁。开创鸿绪。以贻藐躬。朕既为生民主。一夫不获。时廑朕衷。念自明运式微。流贼煽乱。朕奉天成命。救民于水火之中。率土人民、如依父母。以为必蒙爱育。得享昇平。岂意比年以来。水旱频仍。干戈未靖。转输傍午。人不聊生。荡析离居。鬻及妻子。茕茕无告。辗转呼号。想其怨咨。必归于朕。言念及此。何以仰副祖宗付托之意。中夜以兴。潸焉出涕。虽未能减赋蠲租。实欲除苛去甚。与良有司共图休养。已有谕上□日。令内外大小官员。悉心条奏。通达下情。自今以后。各地方钱粮。凡横歛私徵。暗加火耗。荒田逃户洒派包赔。非时预徵。蠲免不实。灾伤迟报。踏勘骚扰。妄兴词讼。妨夺农时等弊。一切严行禁革。有违犯者。该督抚即行纠参。以凭重处。如督抚徇情庇纵。部院科道官、访实劾奏。　　

○乙巳。补庶吉士李文煌、为吏科给事中　　

○丙午。御制资政要览。亲为序曰。朕惟帝王为政。贤哲修身莫不本于德而成于学。如大匠以规矩而定方圆。乐师以六律而正五音。凡古人嘉言善行、载于典籍者。皆修己治人之方。可施于今者也。朕孜孜图治。学于古训。览四书五经通鉴等编。得其梗概。推之十三经、二十一史、及诸子之不悖于圣经者。莫不蕴涵事理。成一家言。但卷帙浩繁。若以之教人。恐未能一时尽解其义。亦未能一时尽得其书。因思夫记事宜提其要。纂言当钩其元。乃采集诸书中之关于政事者、为三十篇。又虑其涣而无统。于是每篇贯以大义。联其文词。于忠臣孝子。贤人廉吏。略举事迹。其奸贪不肖悖乱者。亦载其内。使法戒炯然。加之训诂。详其证据。譬之萃众白以为裘。范六金而成鼎。上□日约而易明。文简而易阅。名曰资政要览。观是书者。熟思而体之。可以为笃行之善人。推类而广之。可以为明理之君乎。毋徒求之语言文字之间。则朕谆谆教谕之心。庶乎其不虚矣。　　

○以起造乾清、景仁、承乾、永寿四宫。遣内大臣伯索尼、祭告圜丘。尚书巴哈纳、祭告方泽。公额尔克戴青、祭告太庙。公爱星阿、祭告大社大稷。工部侍郎郭科、户部侍郎觉罗额尔德、吏部侍郎苏纳海、礼部侍郎渥赫、祭告四宫后土司工之神。　　

○都察院左都御史屠赖等奏言、爱民莫先除害。近闻八旗投充之人。自带本身田产外。又任意私添。或指邻近之地、据为己业。或连他人之产、隐避差徭。被占之民。既难控诉。国课亦为亏减。上下交困莫此为甚。宜敕户部、将投充之人。照原投部档查核给地外。其多占地亩。即退还原主。庶民累稍苏。而赋租亦增矣。又年来因逃人众多。立法不得不严。但逃人三次始绞。而窝主一次即斩。又将邻佑流徙。似非法之平也。窃谓逃人如有窝主者、逃人处死。即将窝主家产人口、断给逃人之主。两邻甲长责惩。该管官员议处。无主者、仍鞭一百。给主。其自投归主及窝主首出者。俱照例免议。庶逃人少。而无辜之株连者亦少。再如建言降革诸科道。已蒙特上□日、令吏部开列事由奏请矣。查降调礼部郎中郭一鹍、流徙词臣李呈祥、侍郎魏琯等、其罪虽分轻重。实皆由于进言。似应一体开列。以候睿裁。庶不虚宥过惜才之盛典也。得上□日、著议政王、贝勒、大臣、九卿、詹事、科道等官、会议具奏。　　

○丁未。镇国公巴布泰卒。谥恪僖。　　

○升内翰林国史院学士李奭棠、为礼部右侍郎。　　

○增设兵部四司副理事官、满洲笔帖式各一员。　　

○以户部启心郎李迎春、为本部理事官。　　

○以正白旗满洲兵部理事官富喀、为护军参领。　　

○吏部议覆、山东道监察御史王秉乾疏言、军前委用官员。必详勘履历。方可给劄。有吏员出身。而经委府州县正官者。如部选有人。缴劄到部。俱应以首领县佐用。其随征中书。系科贡出身。有委署方面等官者。不必拘定原委职衔。务要斟酌劳绩。及在任久近以参议佥事酌用。著为永例。从之。　　

○戊申。以正黄旗满洲牛录章京硕尔对、为甲喇章京。　　

○都察院左都御史龚鼎孳奏言、海贼郑成功、旋抚旋叛。攻陷漳泉。浙闽总督刘清泰、巢□刀抚无能。藉病息肩。宜加处分。同安侯郑芝龙、不能训子革心。又不束身待罪。早宜防范。以肃清内外。下部密议。　　

○大理寺卿吴库礼、条奏五事。一、满兵之苦累宜悯。一、流民之生计宜筹。一、绿旗死事弁兵之妻子宜恤。一、江海之边防宜备。一、蒙古之贸易宜均。下所司。　　

○升工部员外郎狄敬、为湖广按察使司佥事、提调学政。　　

○己酉。吏科都给事中朱徽奏言、比年以来。录遗举废。恩诏频颁。甚盛举也。但有以曾经前朝罪废不用者。亦有以本朝微眚诖误不用者。又有以赴部违限。概加革职。永不叙用者。宜敕督抚。无论前代遗绅、与山林隐逸。果有才堪理民。学可辅世者。已举未举。核实奏闻。该部覆核即加。擢用。其不愿仕者。亦准以原官休致。庶四方向风。人才辈出矣。下所司议。　　

○庚戌。御制劝善要言成。亲为序曰。朕惟天道至善。即以其善赋之下民。故人之生无有不善。其或有不善者。皆因内蔽于私欲。外染于污习。遂失其继善成性之本。而日远于天矣。人之存心行事不同是以上天鉴察。降以灾祥。其降祥者、固以显佑善人。其不得已而降灾者、亦以明戒下民。使之改过而迁于善也。从来报应昭昭不爽。讵不可畏哉古人原天垂训以教天下。正论嘉言。不一而足。但文之深者。或不易通。言之简者。又不能尽。朕恭承天命。抚育万方。深念上之教世。劝善为先。人之立身。为善最乐。故取诸书之要者、辑为一编。名曰劝善要言。语不欲文。期于明理。词不厌详。期于晓众。欲使贤愚同喻。小大共知。读此书者。当深思其义。反之于心。体之于身。善者、则益当加勉而进于淳良。以求吉庆。其或无知而误染于不善者、尤当速改而归于无过。以免灾戾。庶几不负上天好生之心。而朕殷殷教化之意。亦不虚矣。凡我人民。其敬勉之哉。　　

○礼部奏言、向封和硕格格、多罗格格、多罗贝勒福金、俱给诰命。今应改给纸册。从之。　　

○以正蓝旗长史龚图、为甲喇章京。　　

○兵科右给事中李裀奏言、逃人一事。立法过重。株连太多。使海内无贫富、无良贱、无官民、皆惴惴焉莫保其身家。可为痛心者一也。法立而犯者众。势必有以逃人为奇货。纵令扎诈。则富家立破。祸起奴婢。则名分荡然。使愚者误陷而难解。智者欲避而不能。可为痛心者二也。犯法不贷牵引不原。即大逆不道、无以加此。且破一家、即耗朝廷一家之供赋。杀一人、即伤朝廷一人之培养。古人十年生之。十年教之。今乃以逃人一事戕之乎。可为痛心者三也。人情不甚相远。使其安居得所。何苦相率而逃。至于三万之多。如不以恩意维絷其心。而但欲以法穷其所往。法愈峻。逃愈多。可为痛心者四也。即自捕获以后。起解质审。道涂骚扰。冤陷实繁。藤蔓不已。生齿凋敝。夫孰非皇上之赤子乎。可为痛心者五也。且饥民流离。地方官以挨查逃人之故。闭关不纳。嗟此穷黎。朝廷日蠲租煮赈。衣而食之。奈何以酷法苛令。迫而毙之乎。可为痛心者六也。妇女踯躅于原野。老稚僵仆于沟渠。茯强有力者。东西驱逐。而无所投止。势必铤而走险。今寇孽未靖。方且多方招徕。何为本我赤子、乃驱之作贼乎。可为痛心者七也。疏入。命议政王、贝勒、大臣会议。　　

○辛亥。谕大学士额色黑等、朕惟平治天下。莫大乎教化之广宣。鼓动人心。莫先于观摩之有象。夫精微之道。难喻颛蒙。而质朴之言。未详证据。兹欲将历代经史所载。凡忠臣义士、孝子顺孙、贤臣廉吏、贞妇烈女、及奸贪鄙诈、愚不肖等。分别门类。勒成一书。以彰法戒。名之曰顺治大训。即于新春开馆。特命额色黑、金之后、吕宫、为总裁官。能图、张悬锡、李霨、为副总裁官。王无咎、沙澄、方拱乾、黄机、吴伟业、王熙、方悬成、曹本荣、姜元衡、张士甄、范廷元、李仪古、宋之绳、白乃贞、又满官四员、为纂修官。满官四员、为誊录官、典籍二员、为收掌官、卿等受兹委任。须协力同心。殚思博采。务令臣民皆可诵习。观感兴起。无负朕惓惓化导之意。　　

○太子太保户部尚书陈之遴奏言、满洲官员有罪。多有籍家产。革世职者。实为太过。夫世职皆由死难。捐躯而得。世职既削。无禄何以养生。祈敕会议。查照律条成例。以定籍没之法。分别流衔世职。以垂降革之规。则感恩益深。而根本益固矣。下所司议。　　

○壬子。谕内外文武官员等。朕奉天子民。孜孜图治。夙兴夜寐。罔敢怠荒。庶望休息安养。渐兴教化。以奏昇平。乃疆圉未靖。水旱频仍。储偫不充。兵民憔悴。流离困苦。永念恻然。虽恩赦屡颁。而奉行无法。每思与朕共理天下者。唯尔内外文武诸臣是赖。已有谕上□日。自朕躬阙失。以及政事未当之处。俱令各官悉心条奏。采择施行。兹以朕思虑所及。先颁敕谕。著各该管衙门、作速遵奉。兴利除害。称朕祗承天意。周恤民隐至怀书不云乎。车服以庸。从来帝王致治。最重民功之赏。尔内外诸臣。果能殚力宣猷。克敷膏泽。朕必论功优擢。如仍前怠忽。误国殃民。定置重典。所有事宜。条列于后。一。知府乃吏治之本。若尽得其人。天下何患不治。今各处知府、百有余员。其最要者。如直隶之真、保、河间。江南之江宁、淮阳、苏松、常镇。浙江之杭、嘉、湖、绍山东之济南、青、兖。山西之太原、平阳。河南之开封、彰德。陕西之西安、延安。江西之南昌、吉安。湖广之武昌、荆、襄。福建之福州、泉州共三十府。或政事殷繁。或地方扼要。知府之任、尤宜得人。如不得其人。致被参劾。迎送劳扰。公务废弛。交代之际。吏胥作奸。为害甚大。与其参之于后。莫若慎之于先。著在京各衙门满汉堂官三品以上、及在外督抚、各举才行兼优。堪任知府者一人。详开履历事迹具奏。吏部再加察议。奏请定夺。以备前三十处知府之用。如遇缺出。仍开列正陪。候上□日点用。其余各府、且照近例行。有荐举徇私。及推诿不荐者。议处。湖南、四川、两广等处、用兵地方。听该督抚选择题用。一、历代州县之制。自汉以来。皆以人户分大小。隋有闲剧冲要之等。唐有赤畿望紧之差。明时因之、酌为繁简、定有成例。随才器使。各尽其用。今掣签未尝不公。但精明强干者、或置于简僻。无可展布。而剧要地方。或以付衰弱之人。致公事废弛。钱粮侵欠。虽加罪责。事已莫追。著吏部详察旧例。参酌时宜。将地方分为三等。具疏奏夺。应选官员、考其身言书判。精加拣择。亦分三等具奏。上等者列名引见。候朕面定。方将上等之缺、从公掣签。其考居二等者、授二等地方。三等者、授三等地方。不必引见。俱从公掣签。务使州县各官、人地相称。一、水旱灾荒。古今代有。全在预备得法。一省报荒。必有不荒之府。一府报荒。必有不荒之县。荒者当速赈。不荒者即当蚤备。如常平仓之法。米贱则增价以籴。米贵则减价以粜。官民俱便。历代行之。未常有改。明宣德年间。巡抚周忱、与苏州知府况钟、多方储积。苏州一府、至六十余万石。松常二府、尚不与焉。春夏济农。秋冬还官。民至今称之。若各地方官、果有为国为民之心。岂不能于存留项下、周详设处。著户部严饬遵行。一、赋役原有定额。自流贼煽乱之后。人丁逃散。地亩荒芜。奸民乘机透漏。良善株累包赔。或有田而无粮。或有粮而无地。或有丁而无差。或有差而无丁。甘苦不均。病民殊甚。著各布政使严饬该道府。责令州县官查照旧册。著落里甲。逐一清厘。隐漏者、自守免罪。包赔准其控告。查确即与豁免。不许借端扰害。事毕造册报部。以凭覆核。即以查出多寡。分别各官殿最。至于屯道屯厅、夺民熟田。捏充开荒。及垦少报多。令民包纳者。一体清查。俾无重纳。以宽民力。其河东、长芦等处。各运司盐课。原应商人办纳。中有每年派民纳课。而民不见升合之盐者。著该运司详加稽核。从长计议。务令公私两便。经久可行。毋得因循积弊。一、有司贤否。全凭督抚举劾。而督抚又寄耳目于司道府推。层累开报原期详核。近乃上下扶同。以馈遗之厚薄。情面之大小。颠倒贪廉。俾循良不获上达。奸婪反膺优考。劝惩不公。吏治因之大坏。以后责令司道府推、一应官评。务要细开事迹。转报督抚逐件确核。如开报不实。即先指名题参。至督抚荐语。据事直陈。不得仍袭浮辞故套。如止凭开报。不亲自体访核实、以致贤否混淆。事发一体究治。一、设立学校。原以养育人才。为将来治民之用。著各提学官、查照旧制。优奖德行。有败群不检者确访黜惩。分别优劣。务要公严。有司、教官、不得徇情通贿滥举德行。私衅讐诬。捏送行劣。向来情弊。每有不肖之尤。自知公论共弃。畏罪钻营。滥膺优举。或有原非甚劣。偶因别事、触犯官吏。遂挟恨主使。以不检开送。尤为可恨。俱著严行饬禁。违者事发治罪。一、濒河郡县。田土尽湮。各地方协济河工。一束之草。赔银数钱。徵调繁兴。侵那万状河夫工食、不能时给。物力已竭。绩用未成。中原重地。人民苦累。半由于此。自今以后。该管各官、务宜亲驻河干。解到人夫物料。严核数目。乘时修筑。工食价直毋得短减。有仍前作弊者、官则题参。吏即拏究。期在早竣。以苏民困。一、近来各处驿递。疲累至极。冲要地方。尤为困苦。皆因马价草料工食等银、不敷支用。民力既穷。马亦随毙。买补之费。仍出于民。民困如此。势必至驿政尽坏。道路不通。著户兵二部、行各督抚。察地方冲僻。及路程远近。每驿应用马匹草豆、鞍辔、夫役工食数目。钱粮见额若干。应补若干。逐一确算。造册奏报。应用钱粮。准于应解正项钱粮内动支。原解缺额。该部另行酌议。务期久远可行。凡从前倒塌驿站。责令各地方官速行料理。如因仍废弛。著该督抚察明。并道府题参究治。其奉差员役、需索骚扰。屡有严禁。著再行申饬。务革积弊。一、各处兵丁。日见穷苦。皆因督抚镇道、不能洁己厘弊。将领馈送。悉出兵身。所领月粮。得不偿失。深可痛恨。著严行禁革。应支月粮。务须依期给发。不许官吏需索使费。将领借端侵扣。违者重究。一、大军养马。及驻兵地方。应支粮米草豆。虽动正项钱粮。而运送脚价。及各项器用。所费不赀。悉系民间备办。最为苦累。著该督抚详察报部。酌量销算。其有奸贪官吏、指称供应大军。分外多派。用一科十。折歛入己者。严察劾奏。治以重罪。一、直省地方重大狱情。沉积甚多。每处不下数百起。皆因逐件具题。且疏内所载招词批驳之语。重复繁冗。不便览观。人命至重。有罪者、尚宜哀矜。无干者、岂可淹禁。似此奏谳。虽复延引□山戊不□时。安能完结。或致无辜赤子、毕命囹圄。深为怜悯。已经科臣查照会典疏陈。著三法司作速详议覆行。以上事款。内外文武衙门、作速遵行。系在外者。该部誊发各总督巡抚。将行过缘由。逐款奏缴。不许视为具文。玩忽迁延。自千宪典。　　

○侍读学士雷护、护军参领常敏等、自广东奏报击败贼渠李定国捷音。至是还军中赍敕、谕靖南将军固山额贞朱玛喇等曰。尔等率兵前往。会同两王、及总督李率泰、将已入广东贼兵多方制胜。阵斩无算。深可嘉悦。但既已统兵前往。仍会同两王、及总督李率泰、相机安抚被贼地方人民。再行报闻。　　

○大理寺少卿霍达奏言、帝王之治天下。惟在正心之道。端在勉学。然非取典谟经籍、讲求而力行之。无以追踪二帝三王之盛业也。皇上春秋鼎盛。正当及时力学。则日讲之官、不可不专设。日讲之事、不可不急行。诚取大学论语、及帝鉴图说、贞观政要、大学衍义诸书。令讲官日讲一二章。皇上精思明辨。躬礼力行。则学有实用。于以追踪帝王。坐致太平。有余裕矣。下所司知之。　　

○癸丑。吏科副理事官彭长庚奏言、从古冲龄践位。致治太平者。莫如成王之明。躬任劳怨。辅成主德者。莫如周公之忠。然而流言一起。衮衣居东。直至风雷召变。金縢感悟。而周公之忠益著。成王之明益彰。我太宗创业盛京。同事诸王、俱树勋劳。而睿王之功为冠。即当太宗上宾之后。睿王与诸王贝勒、大臣等坚持盟誓。扶立皇上。鞫躬任事。迨后奸人煽惑。离间骨肉。如郡王阿达礼、贝子硕托、私谋拥戴。睿王执持大义。立置典刑。史书载列。昭若日星。嗣后睿王奉命提兵。收拾明疆。大权在握。关内关外。咸知有睿王一人。于时皇上冲龄。远在盛京。彼若肆然自帝。谁能禁之。而乃先驱绥定。肃整銮舆。恭迎皇上登御大宝。此其功诚伟。不可泯也。是以当其初薨。尚无异议。乃为时无几。朝论纷起。论罪削爵。毁灭过甚。臣曾询之故老。听之传闻。前后予夺之间。似不相符。即肃王妃渎乱一事。愆尤莫掩。然而功多罪少。应存议亲议故之条。至如私匿帝服御用等物。必由彼传谕织造。早晚赍送进御。彼时暂停王府。岂可与一切私匿御用者。同例而议为不轨也。方今皇上宵旰求宁。而水旱相继。似同风雷之警或其中不无冤抑。伏乞睿鉴赐之昭雪。复其爵号。一以彰太祖之有子。太宗之有弟。皇上开创之有臣。且以见太宗知人之明。并以励诸王作忠之气。幽明交感。灾眚可弭。命议政王、贝勒、大臣、会同斟酌密议具奏。　　

○兵科都给事中魏裔介奏言、明罚敕法。设为刑律。所以使民知而不敢犯也。今天下各衙门止有律书一部。锁闭深藏。小民不得与闻。故犯法者甚众。请敕督抚、将刑律有关于民者。摘而刻之。令有司春秋暇日。为之讲说。即学宫之中。亦令教官与士子、不时讲习。则明习法令。不至于犯法矣。又闻宁古塔地远严寒。至其地者、九死一生。请敕该部。凡流徙罪犯。将辽东各地。量其远近。酌罪轻重。以为徙所。不必专发宁古塔地方。庶法行而法外之仁亦得矣。下所司议。　　

○甲寅。詹事府詹事梁清宽奏言、前代设起居注。专记人主嘉言善行。垂法后世。又设六曹馆。删润六部本章。备修实录。前于顺治六年、曾经举行。后因各官出差暂止。今若不及时编纂。何以得成完书。祈复役专官。各修厥职。以备一代大典。下所司知之。　　

○喀尔喀部落毕席勒尔图汗、俄木布额尔德尼、并子胡土克图等、以从事抢掠巴林部落。上表引罪。并求和好。进献驼马。　　

○乙卯。上轸念寿节。万□山戊不□歉民饥。停止行庆贺礼。　　

○祭太庙。遣内大臣公额尔克戴青行礼。　　

○遣官祭真武、东岳、城隍之神。　　

○升詹事府詹事梁清宽、为内翰林国史院学士。广西右布政使戴明说、为刑部右侍郎。　　

大清世祖体天隆运定统建极英睿钦文显武大德弘功至仁纯孝章皇帝实录卷之八十八


大清世祖体天隆运定统建极英睿钦文显武大德弘功至仁纯孝章皇帝实录卷之八十九　　

顺治十二年。乙未。二月。丙辰朔。命大学士额色黑、金之俊、侍郎恩格德、学士胡兆龙、充会试主考官。　　

○丁巳。遣大学士额色黑、祭先师孔子。　　

○谕吏部。朕观刑部尚书任浚、年力衰迈。部务不能料理。每以因循耽延□山戊不□月。念其服官日久。著以原官致仕回籍。尔部作速会推才品堪任者具奏。　　

○谕刑部。近观尔部凡事延缓。不能速结。惟以优游、因循时日。若果系转行督抚者、或须少待。至于在京诸事、不行旦夕审断。有何所需、以致淹滞。其中必有情弊。故瞻顾不决耳。今后当痛改前辙。凡遇事务、随至随结。如仍旧任意迟误。决不轻恕。　　

○升内秘书院检讨杨运昌、为内翰林国史院侍讲学士。　　

○戊午。祭大社大稷。遣内大臣公额尔克戴青行礼。　　

○谕兵部。前以湖南寇氛未靖。殃及生民。曾有上□日增遣满兵、携家口、驻防武昌。今念大军所过。沿途水陆居民、及驿递、必至骚扰。所驻之地。又须拨给房屋田土。其为民累、更有不可胜言者。朕实悯之。闻五省经略辅臣洪承畴、在彼操练军兵。修整器械。军威殊壮。招徕抚辑。民情悦安。其停止携带家口驻防。前所遣兵、照常更换。至于增设甲兵。缮治军器。俱遵定例行。尔部速行传知。　　

○少保大学士党崇雅引年乞休。得上□日、卿清勤练达。佐理著劳。览奏情词真切。特允所请。著加太保兼太子太傅。驰驿回籍。休息颐养。以副朕优眷至意。　　

○转工部尚书刘昌、为刑部尚书。升刑部左侍郎李际期、为工部尚书。　　

○己未。命大学士车克、学士麻勒吉、传谕主考官胡兆龙曰。会试大典。关系人才。以尔乃亲近儒臣。特遣主试。尔当克殚敬慎。以称委任至意。不得少有忽略。致负朕怀。　　

○庚申。谕吏部。大学士冯铨、成克巩、吕宫、前因郝浴一事。或降三级。或降二级。自降处之后。勤慎有加。办事无误。且恩诏又有宽宥之条。著各复原品。以后须益殚公忠。以图报效。无负朕赦过任用至意。　　

○宗人府府丞原毓宗条奏、请复御史巡方。命和硕郑亲王济尔哈朗等会议。寻议、应令吏部、都察院、会同考选各部院理事官郎中以下才品兼优者。巡历直省。回京之日。听都察院考核。称职者升用。溺职者重惩。报可。　　

○固山贝子萨弼薨。谥怀愍。
  </div>
  <div class="pagination">
   <a href="清实录顺治朝实录_page149.html">
    上一页
   </a>
   <span>
    ...
   </span>
   <a href="清实录顺治朝实录_page145.html">
    145
   </a>
   <a href="清实录顺治朝实录_page146.html">
    146
   </a>
   <a href="清实录顺治朝实录_page147.html">
    147
   </a>
   <a href="清实录顺治朝实录_page148.html">
    148
   </a>
   <a href="清实录顺治朝实录_page149.html">
    149
   </a>
   <span class="current-page">
    150
   </span>
   <a href="清实录顺治朝实录_page151.html">
    151
   </a>
   <a href="清实录顺治朝实录_page152.html">
    152
   </a>
   <a href="清实录顺治朝实录_page153.html">
    153
   </a>
   <a href="清实录顺治朝实录_page154.html">
    154
   </a>
   <a href="清实录顺治朝实录_page155.html">
    155
   </a>
   <span>
    ...
   </span>
   <a href="清实录顺治朝实录_page151.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
