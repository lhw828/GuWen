<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 740 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 740 页/共 1860 页
  </h1>
  <div class="content">
   ○署定边左副将军车布登扎布等奏、查伊勒巴尔和硕台站。喀尔喀巴特玛等七人。乌兰乌苏、阿克塔斯台站。巴尔什贵等九人。均因擅离台站。应拏解京。今据贝勒旺布多尔济旗内、查出阿扎拉一名。郡王品级车木楚克扎布旗内、查出巴尔什贵、信敦、孟克、根敦、济尔噶勒、共六名。臣即派员解送赴京。余俟续获再解。并将听从逆贼青滚杂卜、擅离卡座之巴尔达纳、达木巴、伊达玛等、一并解京治罪。报闻。　　

○又奏、臣等遵旨、派喀尔喀扎萨克一员、管杜尔伯特游牧事务。查扎萨克公密什克。人甚历练。应请派往管理。其所管喀尔喀台站事务。请交公达什管理。报闻。　　

○丁未。谕军机大臣等、成衮扎布等奏、闻回人霍集占等扰乱。戕害副都统阿敏道。俟大兵至伊犁。即前往回城剿灭等语。所奏非是。此次进兵。专为剿灭厄鲁特贼众。其回部事宜。俟荡平伊犁之后。原可从容办理。至于擒拏阿逆。原议定明岁再行进兵。岂料阿逆自投罗网。由哈萨克逃回。适遇大兵击败。率众数十人奔窜。此正机会可乘。时不宜失。现在两路大兵。应已会合。即当竭力搜捕。明正典刑。其余贼众。尚可徐徐办理。何论回人。纵回人妄逞鸱张。俟平定厄鲁特后。再行办理。亦有何难。成衮扎布等所奏。殊不识事体轻重。若以阿逆逃窜之路。正系兆惠等进兵地方。竟委其事于兆惠。而伊等以专办回部自任。尤属非是。现在富德等领兵追擒阿逆。逃惠逡巡未进。朕尚屡次切责。若两路大兵。互分彼此。更岂朕简用之意。成衮扎布、幼习军旅。自能奋勇争先。此等意见。必出自舒赫德。伊赴军营时。朕训诫至再至三。何得迟疑观望。一至于是。且现在阿逆情形。与上年回不相同。伊前与阿布赉交结甚深。今已成嫌隙。势不能再行逃往。至右部哈萨克特柳克之容留与否。尚在未定。且上年策楞等带兵追擒。并未深入。伊料此次大兵。亦复如是。必潜身于险僻处所。苟延残喘。俟大兵彻回。仍复窜入。势所必然。此时惟确探逆贼逃窜处所。派富德等、带领精兵。多给马匹。务期彻底搜捕。擒拏首恶。以彰国宪。其余贼众。不必即行办理。至霍集占使人涉呢雅斯、已派员送还回部。如恐其洩漏军情。则即行正法。其五十六、托伦泰等。亦即追回。毋庸遣至回部。成衮扎布等、即遵照妥协办理。　　

○吏部议准、江西巡抚胡宝瑔疏称、南安府横浦驿驿丞缺裁。请归南安府经历兼管。其印信应添兼管驿务字样。从之。　　

○兵部议准、四川总督开泰疏称、广元县为秦蜀咽喉。原驻把总一员。兵五十名。不足弹压。请将川北镇右营守备一员。酌抽兵五十名移驻。其原驻把总兵丁。即归该守备管辖。并酌添设衙署营房。从之。　　

○定边右副将军兆惠等奏、据侍卫奇彻布报称、领兵至古尔班呼斯坦地方。拏获宰桑巴桑、得木齐普尔普、达瓦、苏珠克图等。严讯阿逆窜处。知往巴尔达穆特游牧。即移知富德会兵往拏。并将普尔普达瓦、带往向导。解巴桑、苏珠克图、二人至营。臣即派员押赴巴里坤。送京治罪。报闻。　　

○戊申。旌表守正捐躯之河南宝丰县民刘铎妻阎氏。　　

○己酉。上诣畅春园、问皇太后安。　　

○谕军机大臣等、八旗奴仆风俗。向来最为淳朴。一切行走之处。均奋勉向前。毫无退缩。凡遇阵战。无不勇往立功。万一蹉跌。身陷贼中。惟知有死而已。从无苟且脱逃。靦颜偷生之事。近来渐失旧俗。不顾廉耻。朕谆谆训诫。至再至三。即如此次办理准噶尔。前岁原任将军班第等、在伊犁猝遇贼变。班第立即捐躯。伊队内系驻防办事之兵。并非进计之兵。乃奋勇复仇。杀贼多名。或受伤。或自尽。伤轻者为贼所获。继而逃出。朕念将军等死忠。深加悼悯。即伊等杀贼受伤。不得已而为贼所获。是以加恩将巴宁阿、富锡勒、额讷慎等、俱授为侍卫。今岁将军兆惠等咨报文内。有原任千总车布登。由呼图毕台站。往投噶勒藏多尔济之语。当经降旨查询。后据差往噶勒藏多尔济之侍卫兆坦回称。车布登、昨于噶勒藏多尔济之旁。已更厄鲁特衣服。厄鲁特俱称之贝勒。伊且向兆坦询问我兵情形。车布登身系旗仆。领队讨贼。乃并未遇贼。辄投逆贼噶勒藏多尔济。殊堪痛恨。今车布登解至审讯。供称原系往赚噶勒藏多尔济。乘间自行逃出。并非噶勒藏多尔济所遣。质问噶勒藏多尔济之宰桑端多克便知等语。伊见噶勒藏多尔济。此时势已穷蹙。沙克都尔曼济、已经剿灭。我兵自必深入。伊乘间脱逃。亦未可定。且曾见巴宁阿等逃出。俱得邀恩。故坚称逃出。论巴宁阿、富锡勒、额讷慎等。均受伤被获。伤愈逃出。与车布登偷生逃出者。迥不相同。而车布登更换服色。询问我兵情形。此心实不可问。若不照例办理。后人不知儆戒。于旗仆风俗。甚有关系。车布登不必留与端多克对质。著即行凌迟处死。伊父双柱、及伊子、俱暂交刑部监禁。俟端多克来时审明。再行定拟。伊弟尚属无罪。著从宽释放。将此通行传谕。　　

○又谕曰、哈达哈等奏、杜尔伯特汗车凌等。因哈萨克锡喇、遣得木齐巴图济尔噶勒、至伊游牧。即行拏解军营等语。车凌等诸事诚心效顺。甚属可嘉。今因哈萨克锡喇等背叛。即将所遣属人拏送军营。深明大义。著加恩赏给车凌等缎疋荷包。以示优眷。　　

○又谕曰。富昌受朕之恩。身任将军。乃并不训练兵丁。妄自矫饰。著革去将军。在上虞备用处效力行走。　　

○又谕、各省将军副都统等。均系朕简用。有教育官兵之责。自应感恩尽职。训练官兵。以技艺骑射为重。今见各省将军副都统等。或有不以训练技艺为事。而徒务无关紧要之虚文。不惟负朕简畀之意。属下效尤。致将应习正业。尽致废弛。所关匪浅。在京各旗大臣。尚有入署及赴园奏事等差伊等日坐署中不训练兵丁。优游养安徒糜厚禄。宁有是理。嗣后在外武臣。务宜仰体朕意。尽心教训官兵。操练技艺武备。以复我满洲旧风。倘仍有妄自尊大。苟偷安逸者。经朕察出。必严加治罪。断不轻贷。将此通谕各省将军大臣等知之。　　

○又谕、今日镶白旗、带领京口武职官员引见。缮写署将军五十七之名。五十七系朕南巡时甫经调补副都统。李绂资格较深。将军印务。何以不交李绂。反交五十七署理。当经询问该处引见之员。据称论翼署理。如两人新旧相等。方可论翼。若资格悬殊。自应论历年新旧。命年陈者署理。今京口将军印务。命新调之五十七署理。殊属非是。著饬行。嗣后各省将军等。有升调事故离任者。署理印务。本处副都统有年陈者。即著署理。若接任年分相等。无可分别。仍自论翼署理。著永为令。　　

○又谕、据哈达哈等奏、现于科布多所布兵六百余名内、先派索伦察哈尔兵四百名。交车木楚克扎布、协助唐喀禄等。哈达哈复欲亲身带兵前往。伊与车木楚克扎布。现俱候旨等语。前经车布登扎布等奏称、于额尔齐斯驻兵八百名。截拏窜逆。朕即照伊所奏允行。复派唐喀禄、车木楚克扎布、带兵前往。今哈萨克锡喇。既在和博克地方种地。宜上紧擒拏。但已令唐喀禄、车木楚克扎布、带兵前往。人数已足。哈达哈不必前往。仍遵朕前降谕旨。至那木占察罕布尔噶苏军营时。即回乌里雅苏台办事。　　

○旌表守正捐躯之直隶祁州民刘二德妻田氏。　　

○庚戌。上御勤政殿听政。　　

○谕曰、何国宗罢职以来。家居无事。算法尚伊世学。著赏给编修衔。在尚书房行走。　　

○谕军机大臣等、前经降旨。令尹继善等、将徐淮等府守令各官。甄别贤否。并酌量调补。务得贤员。实心整顿。其因循阘茸之辈。早去一日。则地方早受一日之益。复经饬谕该督等速行办理。此最关切要之急务。所当迅速妥办。何以至今尚未覆奏。至被水地方。全赖赶种秋粮。以资接济。现在涸出地亩若干。从前曾否借给耔种。该督等俱未详悉奏明。看此则地方怠玩之习。毫未悛改。百姓何由得有起色。著再传谕尹继善、爱必达等。令将淮徐各属员。严行秉公甄别调补。其现今涸出地亩。逐一查明。应行借给耔种者。早为借给。庶早为赶种晚田。即补植杂粮。亦可充民食。救荒如拯溺捄焚。岂可颟顸坐视。著将查办情形。速行具摺奏闻。寻奏、淮徐等属被淹涸出者十之七八。惟沛县积水。仅涸十之三四。俱借给耔种。陆续补种。间有难以补种者。酌借口粮。至甄别守令。查淮安府知府五诺玺。山阳县知县胡昕燿。清河县知县谭之纪。桃源县知县郑毓贤。盐城县知县李世保。萧县知县章炯。丰县知县卢世昌。邳州知州冷时松。宿迁县知县傅果。沭阳县知县邓培蒋十员。奋勉灾务。请仍留任。阜宁县知县朱绣。铜山县知县杜曰让。砀山县知县梅云程。沛县知县鲍之正。睢宁县知县赵鲲飞。赣榆县知县赵林临六员。及新选东安县知县赖晋。均才力不及。于灾地不甚相宜。请分别调补改教。以江阴县知县周凤岐调阜宁。候补知县贵中孚补铜山。丹阳知县金潢调砀山。镇泽知县荆如棠调沛县。华亭知县陈筠调睢宁。泰兴知县崔方韩调赣榆。宝山知县李元奋调东安。又徐州府知府彰保丁忧。以江西九江府知府刘焕调补。海州知州、请以武进县知县李永书升署。均与灾区可期胜任。得旨、如所请。下部知之。又批、今用爱必达为云南总督。陈宏谋未到任之先。一切政务。惟汝是赖。不可用模棱旧习。慎之。　　

○又谕、据索诺木喇布坦等奏、协理台吉诺尔津扎布。阿喇布坦等。领兵至玛塔斯玛塔干。将擅离卡座贼人达什等拏获。请旨正法等语。达什等、乃派守卡座之人。擅自逃回。复肆行抢掠。情罪可恶。著将现在拏获之三十七人。即行正法。并行文喀尔喀王桑寨多尔济等。转行传谕各卡座人等。俾知儆戒。协理台吉诺尔津扎布、阿喇布坦。领兵擒拏。甚属奋勉。著加恩赏给缎疋。兵丁等、每名各赏银三两。以示鼓励。　　

○辛亥。谕军机大臣等、据图勒炳阿奏、查勘归德等府属极洼地内。不无积水。麦禾未免减收。但就一州一邑而论。不及十分之一等语。看来仍是讳灾之意。始终怙过不悛。殊未足信。著传谕侍郎裘曰修、梦麟、乘便驰赴该处。详悉确勘。将现在积水洼地。及麦收分数情形。就所见闻。据实陈奏。不可稍存瞻顾。将此传谕知之。　　

○又谕曰、成衮扎布等奏称、哈萨克锡喇、现在逃至和博克萨哩地方等语。彼处离北路军营甚近。著派唐喀禄、车木楚克扎布。领兵擒拏。此时成衮扎布等。如已将阿逆擒拏。并著派兵数百名。遣大兵前往和博克萨哩。会同唐喀禄等。两路夹攻。更为妥协。再从前抢掠侍卫佛保之逆贼桑济。亦逃至额尔齐斯等处。料必与哈萨克锡喇等聚集。著一并严行查拏。毋任兔脱。　　

○又谕曰、索诺木喇布坦等。拏获擅离卡座。抢夺牲只贼人晶默特等五十三名。请旨正法。尚有未护贼众。现在领兵赴克尔伦地方查拏等语。索诺木喇布坦等。办理妥协。所获贼人。著即正法。余著严行查拏。毋任逃脱。前命多尔济等。查拏各部落匪窃贼众。一味姑息。以致贼人纷纷逃窜。至今尚未完结。索诺木喇布坦、既领兵赴克尔伦。所有车臣汗、土谢图汗、各部落贼人。俱著索诺木喇布坦、会同各该部落副将军德木楚克。桑寨多尔济等。逐一查拏。以彰国宪。多尔济、集福、仍著协同索诺木喇布坦办事。瑚图灵阿、德尔森保、著即回京。　　

○又谕曰、唐喀禄奏称、接到命往额尔齐斯、协同西路大兵擒贼之旨。即向车凌乌巴什晓谕。车凌乌巴什。随派伊部落护卫巴颜。及兵丁三十名。同往效力等语。车凌乌巴什、正值迁移游牧之时。与唐喀禄中途相遇。即派出护卫兵丁。随同前往。甚属可嘉。著赏给缎疋荷包。以示奖励。其护卫兵丁等。俱著照例赏给。　　

○又谕、朕前因车凌、车凌乌巴什、在额尔齐斯游牧。截拏西路逃窜贼匪。是以降旨令其本年不必入觐。在游牧防堵。今据唐喀禄奏、车凌、车凌乌巴什等游牧。业已内徙。前所降不必入觐之旨。尚未传谕本年应否仍令入觐之处请旨。伊等甫经内徙。想生计游牧俱未安贴。若本年即令陛见。往返颇觉劳苦。朕心甚为不忍。著哈达哈等。将朕轸恤之意。晓谕伊等。令本年不必入觐。　　

○署定边左副将军车布登扎布等奏、噶勒杂特得木齐丹毕、根敦等。所领二百余户。从前陆续投诚。暂行归并扎哈沁游牧居住均属安静。若另行安插。请交黑龙江将军办理。报闻。　　

○壬子。谕军机大臣等、据车布登扎布等奏、接奉截拏阿逆之旨。除移咨唐喀禄、车木楚克扎布、哈达哈外。复派照料杜尔伯特游牧之公密什克。令其带领台吉衮布、喀尔喀兵丁。前赴杜尔伯特游牧。与汗车凌等商议、同在那林郭勒、布林等处。安台。侦探阿逆信息。车布登扎布等、所办甚妥。此次派出之杜尔伯特、厄鲁特兵丁。前往那林郭勒、布林等安台。原因截拏阿逆而设。关系甚要。想汗车凌等感戴朕恩。必简派精兵前往。著车布登扎布等。将车凌等派出厄鲁特兵丁。即照前唐喀禄所带兵丁。给予资粮。　　

○参赞大臣唐喀禄奏、领兵赴额尔齐斯等处。协同西路大兵剿贼。现在选派兵丁起程。会同瑚尔起、车木楚克扎布等前往。闻额尔齐斯。及戈壁、乌陇古地方。正多蚊虻。不能行走。惟察罕郭勒地方。系额林哈毕尔噶、哈布塔克、拜达克等处。经由道路。臣即领兵前往堵御。报闻。　　

○癸丑。孝恭仁皇后忌辰。遣官祭景陵。　　

○谕军机大臣等、工部覆奏、龙江关徵收盈余银数、较上届短少太多。议令详查一摺。部驳甚是。二十年江浙被灾稍重。客贩稀少。较十九年盈余数目。已属短绌。今二十一年盈余。何至比被灾年分。更短至三万二千余两。若仅照常行文驳查。该监督等、仍以具结声覆了事。则逐年短少。何所底止。此事在该监督等。即未必有徵多报少侵蚀情弊。其所委用家人胥吏营私卖放、隐匿中饱之处。恐不能免。著交尹继善、爱必达、高晋等。将实在短少缘由。详加体访。查取经徵底簿。细细核对。据实奏闻。不得稍为徇隐。前因各省督抚。核奏关税。不过据监督等所报。重复陈奏。从未有查出实在情形。据实参奏者。何必徒滋案牍。是以谕令停止。今特交伊继善等查察。不得仍如前此之奉行故事也。不独龙江一处。各关税务、俱应一体留心。随时稽查。可一并传谕知之。　　

○又谕、据成衮扎布等奏、乌噜特宰桑鄂勒哲依、绰和尔得木齐阿穆呼朗等、投赴军营。现在暂行安抚等语。所办尚合机宜。惟伊等并不以擒拏阿逆为要务。而亟亟以办理回部为言。殊属不知缓急。昨已详悉传谕。伊等果能即擒阿逆。则其余贼众、及回人等。自可从客办理。若阿逆尚未成擒。而即深入回部。霍集占等畏惧大兵。势必固守力拒。倘阿逆复煽惑各厄鲁特等。从中掩袭。大兵两路遇敌。转致顾此失彼。殊未妥协。总之阿逆未擒。不必即办理回部。此可不再计而决。即阿逆未能克期擒获。大兵亦不得遽彻。或在额林哈毕尔噶。或在吐鲁番驻劄过冬。俟明年再行筹画。从前因阿逆已赴哈萨克。未必即能前来。而达勒当阿、哈达哈等。又称阿逆远窜他往。相距甚远。竭力追捕。必须一月之期。是以降旨暂行撤兵。讵意大兵方彻。贼即潜来。皆由达勒当阿等、误中贼计。是以所言皆不足凭。今现在贼势穷蹙。正当奋勇追捕。勿蹈前辙。成衮扎布、兆惠等。务遵节次谕旨。迅速办理。毋负委任。　　

○甲寅。谕、吏部现在办事乏人。王兴吾未到之前。其侍郎事务。著归宣光暂行兼管。　　

○谕军机大臣等、据兆惠奏、永贵等领兵追擒扎那噶尔布、尼玛等。至孟克图岭。尚未成擒。现在驻劄地方。水草平常。移驻于萨哩克巴哩克等语。永贵等既遇贼众。即应奋勇追捕。岂有将大兵远离贼营之理。若因水草平常。贼众又何能屯驻。扎那噶尔布、尼玛等。虽非阿逆可比。既已追及。安得疎纵。著兆惠严饬永贵、三格等。奋勇擒拏。毋得稍为退诿。自取罪戾。　　

○吏部议准、福建巡抚钟音疏称、闽省有叶坊、枫亭、康店、石牛、四驿。向由巡检兼管。其印信俱有兼管字样。今驿站钱粮。改归州县。请将该巡检所用印记。照各驻字样改铸发给从之　　

○授一甲一名进士蔡以台为翰林院修撰。一甲二名梅立本、一甲三名邹奕孝、为翰林院编修。　　

○乙卯。谕、据集福等奏、审讯拏获贼匪都噶尔等正法。其余俟贼匪陆续拏获到时审讯办理。另行具奏等语。此项贼匪。将派兵坐台章京等马匹抢掠。而公成衮扎布游牧处所。复有贼匪六百名。径行抢掠子女。岂寻常偷窃牲畜贼匪可比。理宜一经拏获。即行正法。又何必分别首从。但此部落内盗贼原多。今复有贼六百余人。成群抢掠。若不剿灭净尽。于蒙古商人等。亦属不便。现今合计陆续擒获者。不过四五十人。余贼皆归何处。前索诺木喇布坦、永兴等拏贼。办理甚妥。集福等亦宜彻底查拏。办理净尽。断不可姑息。　　

○又谕、萨喇善著来京。副都统官保著驻藏办事。官保所遗镶黄旗汉军副都统员缺。即著萨喇善补授。　　

○又谕曰、弘映著补散秩大臣。所遗镶红旗满洲副都统员缺。著达清阿补授。　　

○又谕曰、额勒登额、人甚糊涂。不称副都统之任。著革去副都统、在护军参领上行走。所遗吉林副都统员缺。著普庆调补。仍兼署伯都讷副都统事务。所遗镶黄旗满洲副都统员缺。著公永瑺补授。　　

○值年旗奏、世袭官员缺出。由该佐领呈报该旗。该旗知照上谕处、都察院、于四十五日限内。将承袭人员拟定。复行咨报。倘遇有事故。另行拣选。于年终具奏。若有争控应查办者。于次年八月以前具奏。未免烦琐。请嗣后缺出。仍行知照外。至本年十一月。将应袭人员拟定咨报。汇于年终具奏。其有事故。及年终不及承袭者。即归次年办理。从之。　　

○内阁、翰林院、带领甲戌科散馆修撰编修庶吉士引见。得旨、修撰庄培因、编修王鸣盛、倪承宽、已经授职。其清书庶吉士。朱棻元、赵佑、沈业富、朱筠、刘定逌、俱授为编修。毛式玉、林学易、俱授为检讨。汉书庶吉士。钱大昕、蒋和宁、汪存宽、秦黉、纪昀、汪永锡、卫肃、景福、秦泰钧、林诞禹、胡绍鼎、俱授为编修。苏綖、鼐郎阿、陈圣时、谭世日□敬、刘天成、俱授为检讨。史珥、周日赞、李封、俱著以部属用。平圣台、著以知县即用。曹学闵、著留馆再教习三年。李方泰、董元度、尹均、俱著归进士原班铨选。　　

○丙辰。吏部议准、山西巡抚明德疏称、前奏移驻王封村同知。东冶镇同知。定为题缺。栏车巡检。定为选缺。其印信照移驻字样铸给。再向有星轺驿驿丞。驻劄栏车镇地方。兼管巡检事。嗣裁。今栏车巡检。应兼管驿丞事务。添兼管星轺驿丞字样。从之。　　

○丁巳。谕军机大臣等、知府李惺、请训召见。询系前曾随高斌办事。派伊看库。高晋彼时随任。同伊在库行走。其人自属谙练。高晋想必悉知。著传谕高晋。令将李惺为人。及从前居官如何之处。据实具奏。寻奏、臣幼时遵旨随臣叔高斌任所。偶值库期、无暇亲监之时。即著臣监放。所遇州县。不甚浃洽。且事隔多年。不能记忆。后臣累任。均未与李惺同事。李惺居官何如之处。实不能知。报闻。　　

○大学士公傅恒等奏、学习俄罗斯文字。原为繙译往来文移之用。康熙年间立学。设教习二人。将俄罗斯佐领下库锡玛、雅槁挑取。学生额二十四名。由八旗学生挑取。后因俄罗斯佐领下、无堪充教习之人。即以官学生暂行管理。应请立定章程。五年一考。列一等者作八品。二等者作九品。教习缺出。即以考授八品官学生、奏请充补。候升主事。以学生优劣。定教习黜陟。归内阁理藩院管理。从之。　　

○旌表守正捐躯之直隶藁城县民田福来妻田氏。　　

○戊午。上诣畅春园、问皇太后安。　　

○谕、杨廷璋奏、发浙试用知县何其光。请旨改教一摺。所奏甚是。知县有民社之责。若才识迂拘。不谙政务。则于地方诸事。不能整理。近来各省督抚。于现任知县中。尚多留心查察。不致苟且姑容。至于试用之员。则以为引见发往之人。即不宜州县。或姑令委试。或听其守候。不思中简小邑。亦必有应办之事。假使废弛丛脞。则在任一日。地方受一日之累。若任其守候。则日月逾迈。精力自必就衰。志气亦益颓靡。殊不得因才授任之道。如于差遣委用之时。即留心试看。实系不胜牧民之任。而文理尚属明通。即据实奏请以教职改补。在该员既可循分供职。以慰其筮仕之初心。百里重寄。亦不致有学制之虞矣。可将此传谕各省督抚知之。　　

○又谕曰、吉庆现在出差。所有户部满侍郎事务。著苏昌暂行署理。　　

○谕军机大臣等、据方观承奏、十六日至二十日。行次彰德卫辉一带。闻归德各属。连值大雨。新种低田。又复被淹。现筹于水退后补种晚禾等语。此项原系积水涸出补种之地。今又被雨淹损。甚为轸念。倘可赶种晚禾杂粮。即宜上紧劝谕督率。其无力贫民。或即酌借耔种。令速为莳植。以济口食。但此等地亩。甫经水涸补种。而一雨又复被淹。穷黎何以为生。治病者当治其受病之源。既系熟地。必非历来如此。其被淹始自何年。何以近年遂有此患。或因上游受水太多。或因去路淤壅浅滞。作何分疏堵筑。以资潴洩。为思患豫防之计者。亟当通盘筹画。方克有济。著传谕裘曰修、会同图勒炳阿、前往归德各属。详加查勘。据实奏闻。所有应行办理之处。即行悉心妥协筹办。如有应会同江南督抚办理者。亦即一面咨商。务俾数邑田禾。不致常罹水厄。以副念切民生之至意。　　

○又谕曰、已革护军三达色、前同莽噶里克所遣回人阿舒尔玛特。同至哈密。经驻防总兵祖云龙拏获。因三达色在准噶尔年久。或有依附贼人情节。是以解送来京审讯。今讯据三达色、自前岁即回军营。随征效力。此交自吐鲁番回至哈密。亦属因公差遣。并非为莽噶里克所使。且熟悉准噶尔情形。三达色、著加恩仍授护军。发往西路军营效力。　　

○己未。谕军机大臣等、据察哈尔总管巴尔品奏、前同萨喇勒投诚、安插察哈尔旂分之佐领察罕鼐济等。应与察哈尔一体效力差遣。所有应制军器。限三年内、扣各官俸银制办等语。所奏甚属错谬。从前同萨喇勒投诚人等、安插察哈尔地方。原因伊等系初降之人。加以体恤。并非责令差遣。且萨喇勒曾任佐领。并未派令差委。今因萨喇勒获罪。即令察罕鼐济等、供应差使。且扣除俸银。制办军器。伊等无知。能不妄生疑惧。况察哈尔地方。有何紧要事务。其制办军器一事。更不必急于办理。设遇调遣。自可临时办给。巴尔品身任总管。不知事体。冒昧陈奏。著严行申饬。仍将朕旨晓谕察罕鼐济等知之。
  </div>
  <div class="pagination">
   <a href="清实录乾隆朝实录_page739.html">
    上一页
   </a>
   <span>
    ...
   </span>
   <a href="清实录乾隆朝实录_page735.html">
    735
   </a>
   <a href="清实录乾隆朝实录_page736.html">
    736
   </a>
   <a href="清实录乾隆朝实录_page737.html">
    737
   </a>
   <a href="清实录乾隆朝实录_page738.html">
    738
   </a>
   <a href="清实录乾隆朝实录_page739.html">
    739
   </a>
   <span class="current-page">
    740
   </span>
   <a href="清实录乾隆朝实录_page741.html">
    741
   </a>
   <a href="清实录乾隆朝实录_page742.html">
    742
   </a>
   <a href="清实录乾隆朝实录_page743.html">
    743
   </a>
   <a href="清实录乾隆朝实录_page744.html">
    744
   </a>
   <a href="清实录乾隆朝实录_page745.html">
    745
   </a>
   <span>
    ...
   </span>
   <a href="清实录乾隆朝实录_page741.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
