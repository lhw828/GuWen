<!DOCTYPE html>
<html>
<head>
    <meta charset="UTF-8">
    <title>明实录太宗实录 - 第 57 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太宗实录 - 第 57 页/共 95 页</h1>
    <div class="content">　　○丁丑  命都督程宽马英何璇率舟师运粮赴北京
　　○戊寅行在户部言山东清州府安丘县水灾饥民万一千三百九十余户命赈之凡给米麦万九千一百九十石有奇
　　○山西都指挥使李谦坐擅借官兵器谪戍大同
　　太宗文皇帝实录卷一百三十九


太宗文皇帝实录卷一百四十
　　永乐十一年五月己卯朔  命故指挥同知张鹏子人袭羽林前卫指挥使初鹏为指挥同知以平内难有功升都指挥同知从征胡寇没于军人应袭指挥同知  上特命袭指挥使
　　○山东诸城等县蝗命有司捕瘗且谕之曰蝗苗之蠹尔不能除之亦民之蠹今苗稼长养之时宜尽力捕瘗无遗民害
　　○庚辰设狭西贾穆龙僧纲司以番僧锁南监藏为都纲
　　○先是命法西更定运粮赎罪例至是副都御史李庆等拟奏死罪六十石流罪四十石徒罪三年三十五石二年半三十石二年二十五石一年半二十石一年十五石杖罪十石笞罪五石俱于北京官仓给粮自备车牛运赴怀来输纳无力运粮者发天寿山种树死罪终身徒罪年限有差杖罪每等种树五百株笞罪一百株从之
　　○保定府定兴县雨雹伤稼  上命御史驰驿视之
　　○辛巳  命尚思昆泽思巴为万竹圆融妙法最胜真如慧智弘慈广济护国宣教正觉大乘法王西天上善金刚普应大光明佛领天下释教赐诰印并袈裟幡幢鞍马伞盖法器等物
　　○行在户部言山东博兴高苑乐安新城四县去年大水没官民田四千二百七十顷一十七亩粮无徵命核实除之
　　○壬午  命前军都督佥事费义子瑾袭金吾左卫指挥使义初以舍人从征有功授金吾左卫指挥使佥事累迁至都督佥事卒于官瑾当袭指挥佥事  上以义从征功多特命袭指挥使
　　○癸未端午节  车驾幸东苑观击球射柳听文武群臣四夷朝使及在京耆老聚观先是命行在礼部议仪注分击球官为两朋是日天清日朗风埃不作命驸马都尉广平侯袁容领左朋宁阳侯陈懋领右朋自  皇太孙而下诸王大臣以次击射  皇太孙击射连发皆中  上大喜射毕进  皇太孙嘉劳之因曰今日华夷之人毕集朕有一言尔当思对之曰万方玉帛风云会  皇太孙即叩头对曰一统山河日月明  上喜甚赐马锦绮罗纱及蕃国布诸王大臣以下击射中者赐彩币夏布有差遂命儒臣赋诗赐群臣宴及钞币
　　○乙酉交阯三江府土官知府杜维忠遣侄必列交州府知府杜希望遣子璩奉表贡马及方物谢赐劳恩
　　○丙戌  命哲尊巴为灌顶圆通慈济大国师必力工瓦端竹监藏为灌顶慧慈净戒大国师日托巴罗葛罗监粲为西天佛子灌顶净慈弘智广慧大国师赐以告印封领真巴儿吉监藏为必力工瓦阐教王南渴烈思巴为思达藏辅教王俱赐印诰彩币
○丁亥  上谓行在刑部都察院大理寺臣曰比来罪人连坐及误犯者多其情盖有可矜尔等同户详议果所犯罪重不可容者杀之有于法当死而情可矜及罪不至死者责赎钞以惩至是三法司及户部详议覆奏除公罪依例纪录收赎及律该死罪情重者依律处治其情轻者斩罪赎钞八千贯绞罪及榜例死罪六千贯流罪三千贯徒罪二千贯杖罪一千贯笞罪五百贯无资赎者依前议发遣种树从之
　　○己丑赤斤蒙古卫指挥塔力尼等遣头目锁南吉剌等送禽获叛虏老的等至京师赐锁南吉等钞币有差
　　○庚寅国子监琉球生模都吉等三人奏乞归省  上谓礼部臣曰远人来学诚美事事思亲而归亦人情宜厚赐以荣之遂赐彩币表里袭衣及钞为道里费仍命兵部给驿传
　　○壬辰设甘肃茶马司于狭西行都司城内官制悉如西宁茶马司隶狭西布政司
　　○命千户丁全赍敕升赤斤蒙古卫指挥佥事塔力尼为指挥同知赏彩币六表里织金纻丝衣一袭副千户薛失加为正千户彩币四表里纻丝衣一袭余升百户所镇抚赐赉有差嘉其禽叛虏老的罕之功也
　　○癸巳交州府所隶十七州县土官判官陈麻历等北江府所隶五州县土官同知阮必恭等及耆民百有八人来朝自言交阯之人久被黎贼荼毒荷王师灭之民获苏息故诣阙谢恩悉赐劳遣还
　　○甲午以指挥吴管者等五人从捕叛寇之功各赏钞二百锭彩币二表里纻丝衣一袭米十石绵布十疋
　　○丙申赐长陵工匠军夫钞币有差仍饬督工官曰今事已就绪人力可省凡用军工士满二年民夫满五月者以上者悉遣归工匠视其事之缓急量留炎暑之际所留军民工匠宜以时休息之盖其劳已久督工官务在加意抚恤毋令失所
　　○丁酉淮安府盐城县蝗
　　○戊戌封亦攀丹为撒里畏吾儿安定王亦攀丹者卜颜帖木儿之孙洪武中卜颜帖木儿来朝特置安定卫俾统治其众后亦攀丹之父撒儿只失加所杀其众溃散亦攀丹流寓灵藏至是率众来朝故封之俾还治本地赐印诰及彩币衣服等物
　　○庚子四川都指挥使郭斌云南中卫土官千户木高等贡马赐赉有差
　　○鞑靼太师阿鲁台遣撒答失里等来奏马哈木等弑其主收传国玺又擅立答里巴为主请发兵讨之愿率所部为前锋赐撒答失里等文绮袭衣遣还
　　○壬寅定管建长陵功赏武义伯王通进封成山侯食禄米千二百石子孙世袭侯爵散官勋号如故赏彩帛六表里钞四百锭掌金吾右卫事都指挥佥事许亨升都指挥同知金吾右卫指挥佥事李旺升指挥同知羽林前卫指挥同知吴刚升指挥使亨赏彩帛四表里钞二百锭旺羽各赏彩帛三表里钞百六十锭营缮所正蔡信升工部营缮清吏司郎中不视司事赏彩币三表里钞二百锭其营缮所正王宁等并督工官吏及军民工匠赏各有差复论初卜吉之功升知县王侃州同知赏彩币三表里钞二百锭升给事中马文素太常寺博士阴阳训术曾从政阴阳人刘玉渊皆钦天监漏刻博士食禄不视事五官灵台郎吴永始以僧授改升僧录司右阐教各赏彩帛二表里钞百六十锭
　　○朝鲜国王李芳远遣陪臣权圭等及撒马儿罕等地面回回火者丁答剌罕等百五十人贡方物赐彩币有差仍命礼部宴之
　　○乙巳交阯工匠百三十余人以妻子至京  命所司给钞米衣服居室病与医药
　　○贵州布政司奏思州台罗等十四寨苗人苗普亮等及洪江横陂等寨苗贼苗普罗哲等二千余人攻劫屯寨欲犯镇远清浪诸卫请发兵剿捕从之
　　○丙午赐国子监琉球云南四川生怀得等六十人夏衣等物
　　○修神乐观及醴泉亭
　　○丁未曹县献驺虞行在礼部尚书吕震奏驺虞上瑞请明旦率群臣上表贺  上曰百榖丰登雨旸时顺家给人足此为瑞驺虞何与民事不必贺震固请  上曰大臣之道当务为国为民汝能效李沆为人则善矣震退  上顾侍臣曰震可谓不学无术者也
　　六月戊申朔隆平侯张信言武当山大顶五色云见绘图以进  上出示百官行在礼部尚书吕震率文武群臣致贺敕谕曰武当创见宫观上资  皇考  皇妣之福下祈福天下生灵如岁丰人康灾沴不作此朕素愿今兹祯应盖  皇考  皇妣之福而山川效灵所致朕德凉薄资尔群臣协心辅治必共勉之以答神贶
　　○  命孝陵卫故指挥同知李荣子贵袭职
　　○己酉北虏卜颜不花等来朝言瓦剌马哈木自弑立之后骄傲无礼欲与中国抗衡其遣人来朝皆非实意盖所利金帛财物耳比屡率兵往来寨下邀遏贡使致漠北道阻宜以兵除之于是文武群臣皆言马哈木等背恩负德当举兵诛  上曰人言夷狄豺狼信不虚矣伐之固宜但勤兵于远非可易言姑待之如今秋不遣使谢罪来春以兵讨之未晚
　　○庚戌敕大宁都司令都督柴永正及狭西都指挥同知阎俊山西都指挥祝山各领所部士马赴京操备
　　○辛亥敕镇守大同山阴侯吴高曰前虏寇掠失八都驿马得志闻将复来此或是虚声然不可不预防之
　　○甲寅  上召行在户臣谓之曰人从徐州来言州民以水灾乏食有鬻男女以图活者人至父子相弃其穷已极即遣人驰驿发廪赈之所鬻男女官为赎还
　　○乙卯  上谓行在兵部臣曰北京各卫孳生马已令民间分养民之税粮亦如例免之
　　○北京行部右侍郎杨泰卒泰淮安山阳人洪武中由国子生历工户二科左给事中升户科都给事中擢北平按察司佥事永乐元年以守城功升北京行太仆寺右少卿改通政司左通政升侍郎六年卒
大明太宗文皇帝实录卷一百四十一
　　永乐十一年秋七月戊寅朔享  太庙命皇太子行礼
　　○封鞑靼太师阿鲁台为和宁王制曰朕恭膺天命奄有寰区日照月临之地罔不顺服尔阿鲁台元之遗臣能顺天道幡然来归奉表纳印愿同内属爰加恩数用锡褒扬特封尔为特进光禄大夫太师和宁王统为本处军民世守厥土其永钦承用光宠命是日遣指挥徐晟等持节往封之仍赐金印金盔鞍马织金文绮二十端绒锦二端又封其母为和宁王太夫人妻为和宁王夫人俱赐诰命冠服
　　○设浙江余姚县大江口坝置坝官一员
　　○己卯  赐交阯土官判官陈麻历等及哈烈使臣马哈麻等宴
　　○巡按浙江监察御史党衢奏近倭贼攻劫楚门千户所备倭都指挥胡麟王贵指挥李敬等失于堤备请鞫治之  上曰麟等以御寇为职既失机于法当死姑缓之令捕寇自赎若复怠事杀不赦
　　○壬午户部言通州海门县官民田近被风潮冲坍入江者该输粮三千五百八十余石
　　○癸未庆王＜木旃＞第三子生赐名秩荧
　　○升河间府知府何绅为福建盐运使司
　　○甲申以纪谆樊镇为监察御史任山东按察使镇为副使俱坐事讁戍边至是有言其才者复召用之
　　○琼州府临高县民黄茂奉命招谕深峒那呆等二十四峒生黎至是率黎首王聚符喜等朝贡马黎民来归者计户四百有奇口千三百有奇盖自初至今招抚诸黎来归者千六百七十处户三万有奇
　　○乙酉祥符王有爝妃徐氏薨讣闻遣官赐祭命有司治丧葬
　　○丙戌夜有星如盏大青白色有尾光烛地出勾陈东南行至紫微东蕃外
　　○丁亥交阯总兵官英国公张辅具来降人姓名请授以职敕辅审度事宜随其功之大小先授之然后具实来闻事平不用此例敕黔国公沐晟亦如之
　　○戊子浙江宁波府鄞慈溪奉化定海象山五县疫民男女死者九千一百余口
　　○己丑赐鞑靼太师阿鲁台使臣舍驴女直头目脱因等宴
　　○壬辰  上谓兵部尚书方宾等曰近四川都司言威州保县蛮为寇已调官军剿捕然念其中岂无良善之人为有司所虐及凶徒迫胁为逆者尔兵部榜示晓之如能自归皆释其罪使复业若怙恶不悛大军一临父母妻子胥及于祸虽悔无及其后榜出皆自归而兵不用遣使赍敕谕交阯布政司及府州县官曰交趾新附之民旧业多废尔等宜轻徭薄赋劝课农桑务崇宽厚无为刻薄勤加优恤使遂其生息以渐兴于礼义之化庶几尔等可为尽职其勉之哉
　　○癸巳朝鲜国王李芳远遣人奉笺献马及方物贺  皇太子千秋节
　　○甲午改密云后卫防御千户所为前千户所增置后千户所于古北口守备
　　○夜有星如盏大赤色尾迹有光出天市东垣内西南行入南斗
　　○丙申升四川都指挥使李敬为右军都督同知仍掌四川都司事
　　○丁酉  敕甘肃总兵官丰城侯李彬曰回回鞑靼来朝贡所者贡之如有良马可官市之遣人送赴北京价值俟其至京给之
　　○礼部言别失八里王马哈麻遣使臣脱卜儿来贡已入塞命狭西布政司狭西行都西司平凉府至则宴劳之
　　○戊戌  赐庆成王济炫织金衮龙纻丝袍服表里十八疋各色纻丝表里二百疋撒哈剌二疋兠罗锦被十金相椰盏一钞五万锭
　　○信阳郡主薨讣闻遣官赐祭命有司治丧葬主周定王第三女也
　　○夜月犯昴宿
　　○庚子  皇太子千秋节先日礼部请行庆贺礼  皇太子曰  车驾在北京予不得君父前躬致礼乃可受群臣礼耶其止之自是千秋节遇车驾巡狩并免礼
　　○壬寅升奉使撒马儿罕等官旗指挥佥事马哈目火者为指挥同知正千户锁住等为指挥佥事试百户孙交等实授百户总旗刘从善等为试百户亡殁者子孙如例升袭
　　○甲辰修  孝陵神厨神库宰牲亭灵星门
　　○敕镇守大同江阴侯吴高曰边境不可一日无备于农隙而不图猝遇寇至何以济事其令诸处修筑烟墩高五丈必坚如铁石庶几寇至可以无患
　　○乙巳苏州之长洲昆山二县湖广之常德汉阳荆州长沙沔阳五府州奏去年河水泛溢渰没民田其税粮乞今秋徵输  上曰农民终岁勤动供税之余衣食恒不足既去年田被灾而欲以一年所种为二年之租民之衣食何由而措户部宜核实蠲其被灾之租凡蠲田九千顷
　　○丙午  敕甘肃总兵官丰城侯李彬曰别失八里王马哈麻敬事朝廷遣使来贡如至可善待之其市易者听自便盖远人慕义而来当加厚抚纳庶见朝廷怀柔之意
　　○升都指挥同佥事刘清为都指挥同知掌西宁卫事吴昇为狭西行都指司都指挥使掌凉州卫事
　　○易州涞水县雨雹伤黍榖
大明太宗文皇帝实录卷一百四十一


大明太宗文皇帝实录卷一百四十二
　　永乐十一年八月丁未朔遣官释奠先师孔子
　　○戊申祭  太社太稷命皇太子行礼
　　○赈浙江之仁和嘉兴二县饥民三万三千七百八十余口给米稻六千七百三十石
　　○庚戌以北京行太仆寺丞杨智子信为本寺少卿  上念智积劳厥职欲升之未及而卒于是进用其子云
　　○升都指挥佥事宋兴为狭西行都司都指挥使掌肃州卫事指挥使苖旺为狭西都指挥同知掌兰州卫事焦得洛城俱为贵州都指挥同知张远为福建都指挥同知钱贵为都指挥佥事
　　○癸丑播州宣慰使杨昇遣人贡马赐之钞币
　　○甲寅申明恤刑之令
　　○夜有星如盏青白色光烛地出西北云中西北行至云中后一小星随之
　　○丙辰掌狭西行都司都督佥事张远坐盗官物谪于边立功
　　○遣官祭历代帝王
　　○擢灵璧县知县刘永贤为河南按察按司副使改河南按察司副使李时秀佥事刘先俱于山东按察司
　　○己未遣官祭太岁风云雷雨岳镇海渎山川等神
　　○遣官祭旗纛
　　○辛酉  敕谕思州台罗等寨及青龙渡马上下小坪春花金井天堂等处苗首人等曰近田琛田宗鼎构逆人被其害朝廷设官以抚安之尔本安土乐业而为无籍之徒教诱为非群臣皆请调军剿捕朕以人命至重兵戈之烈甚于猛火恐滥及无罪之人今特遣人赍敕谕尔如能改过迁善复业安居即尽赦谕前罪若执迷不悛大军一至虽悔不及
　　○壬戌  命开平备御都指挥章安于威虏闵安环州隰宁诸驿建立城堡各以军二百守御  命卢璠为云南右卫指挥佥事璠父旺先任副千户以灵璧归附升都指挥使征交趾战殁璠例应袭父前职副千户  上悯旺殁于锋镝故特升其子云
　　○癸亥城长安岭七百八十九丈七尺
　　○琉球国山南王汪应祖遣使邬剌谁结制等贡马及方物赐钞文绮表里有差
</div>
    <div class="pagination">
<a href="明实录太宗实录_page56.html">上一页</a><span>...</span><a href="明实录太宗实录_page52.html">52</a><a href="明实录太宗实录_page53.html">53</a><a href="明实录太宗实录_page54.html">54</a><a href="明实录太宗实录_page55.html">55</a><a href="明实录太宗实录_page56.html">56</a><span class="current-page">57</span><a href="明实录太宗实录_page58.html">58</a><a href="明实录太宗实录_page59.html">59</a><a href="明实录太宗实录_page60.html">60</a><a href="明实录太宗实录_page61.html">61</a><a href="明实录太宗实录_page62.html">62</a><span>...</span><a href="明实录太宗实录_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
