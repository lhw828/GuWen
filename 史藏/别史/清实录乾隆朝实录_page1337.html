<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1337 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1337 页/共 1860 页
  </h1>
  <div class="content">
   ○是日。御舟驻跸湖洋庄水营。　　

○庚申。上诣皇太后行宫问安。　　

○谕、朕因平定两金川。集勋奏凯。恭奉皇太后安舆。巡幸山东。告功阙里。兹回程驻跸天津。长芦商众。祇候迎銮。欢欣踊跃。具见悃诚。用宜优恤特加。俾沾庆泽。著加恩将长芦商人、本年应完乾隆四十年分引课银、四十九万八千五百余两。及未完前年借项银、四十三万二千两。自本年奏销后起限。分作八年带徵。俾商力益资饶裕。该部即遵谕行。　　

○又谕、此次随驾之文武大臣内。回京后、有应即随往热河者。在京为日无几。其本任印务。不必接管。即著原经派署之员。照旧管理。启銮时。无庸另行奏派。　　

○予故户部尚书王际华祭葬如例。谥文庄。　　

○是日。驻跸柳墅行宫。至壬戌皆如之。　　

○辛酉。谕曰、钟音奏、台湾府诸罗县知县李倓、现年五十五岁。尚无子嗣。呈请携眷赴台。查与定例相符。应请准其携带等语。台湾文职官员。知县以上。年过四十无子者。方准携眷前往。此例未知始自何时。殊可不必。该处虽远隔重洋。自设立府县以来。地方宁谧。与闽省内地无异。且各员携眷赴任。不致内顾分心。于办公亦甚有益。方今中外一家。更不必过存畛域之见。即如伊犁等处、距边万余里。其驻守之将军等官、俱准其携带家眷。何独于台湾为禁制乎。王道本乎人情。旧例尚未为允协。嗣后台湾文武各官。无论年岁若干。有无子嗣。如有愿带眷口者。俱准其携带。其不愿带者。亦听其便。著为令。　　

○谕军机大臣等、前据杭州将军额尔德蒙额等奏、有发往杭州充当苦差之回犯萨盖、于本年三月初五日。在遣脱逃。当经传谕该省。及各省督抚。饬拏务获。即奏闻于该处正法。迄今一月有余。未据各省奏报拏获。回人脱逃。自必仍归其故土。甘肃、哈密等处。皆所必经。已另降清字谕旨、令该将军、及驻劄大臣等、上紧缉拏矣。自杭州至甘肃。经过内地省分甚多。何竟无一处盘诘。听其安行无阻。况回人面目形状。与常人迥别。沿途最易物色。何以各省漫无稽查。经久未获。又如山东逆匪王伦案内。归太、刘焕、二要犯。严缉已将两载。亦无踪迹。可见各省督抚、全不以事为事。所谓编查保甲。亦不过奉行具文。如果实力挨查。则此等逸犯。从何潜窜。即此可知外省办事之毫无实际矣。著再传谕各督抚、严饬地方官。并派委妥员。将应拏之回犯萨盖、严饬务获。仍遵前旨、一面审明正法。一面奏闻。其山东逆案内之归太、刘焕、并当一体严缉。毋任漏网。将此遇各督抚奏事之便。传谕知之。　　

○壬戌。以平定两金川。遣官告祭永陵、福陵、昭陵。　　

○谕、朕因平定两金川。告成阙里。回銮举行郊劳盛典。跸途经过津门。直隶及各省士子。祇迎道左。抃颂抒诚。进献诗赋者甚多。因照此次在山东召试之例。就其文义。量加甄录。所有列在一等之进士举人邱桂山、祝堃、洪榜、戴衢亨、关槐、俱著以内阁中书补用。万年、方起莘、张曾太、俱著赏给举人。其列在二等之举人贡监生员周光裕、陆滋、李蔚观、王奉曾、郭纬銮、叶汝兰、薛蓉、张元楷、张景运、王绩著、黄继光、周赞、钱敬熙、黄骍、吴蔚光、蒋传馨、周嘉猷、王丕烈、黄景仁、邱桂芬、俱著赏缎二疋。以示庆惠士林之至意。　　

○谕军机大臣等、户部议覆、海成筹办滇铜一摺。已依议行矣。江西宝昌钱局。前因专用洋铜。价值过昂。酌用大兴厂铜酌铸。原期均匀牵算。本息无亏。嗣因该省积铜甚多。户部议令数年之后。即行购办。以期接济。自应遵照办理。何以直至滇铜配用将竣。始议采办。是该抚办理此事。实属迟缓。其因何不早筹办缘由。著海成即行查明。据实明白回奏。　　

○礼部奏请入宴紫光阁大臣。得旨、大学士等、至仓场侍郎。俱著入宴。内阁学士。不必入宴。　　

○四川总督文缓奏、川省各路台站。次第裁彻后。仍有往来运送差使。须另为经久之计。查通藏站路。向由打箭炉、饬明正土司。雇拨蛮夫乌拉。给与脚价运送。其经由里塘、巴塘等地方。该土司亦一体雇办接递。今西路由桃关出口。经瓦寺、鄂克什境。中路由雅州出口。经木坪境。北路由杂谷出口。经梭磨境。均应饬照藏例。令该土司头人。雇拨蛮夫乌拉应用。其由孟固至噶喇依、勒乌围等处。即于杂谷移往屯户、及安插种地降番内。就地酌拨。一体给与脚价。以资运送。从之。　　

○又奏、汶川县桃关地方。为西路出口要道。距县城四十里。遇有紧急边务。鞭长莫及。查保县县丞。可以移驻桃关。请改为汶川县县丞。并派千把一员。带兵三十名。长驻该汛。得旨、如所议行。该部知道。　　

○又奏、请酌定成都将军统辖事宜。查松茂、建昌、二道。松潘、建昌、二镇。阜和一协。及所属管理土司者。均听将军统辖。事关番情者。均与总督提督、一体商办。各属举劾。亦一体考验。得旨、如所议行。该部知道。　　

○癸亥。上诣皇太后御舟问安。　　

○谕、朕于五月十三日。恭奉皇太后安舆。幸避暑山庄。著派显亲王、裕亲王、大学士舒赫德、协办大学士尚书公阿桂、留京办事。所有吏兵二部。应行引见官员。文职知县以上。武职守备以上。著于未启銮往木兰之前。每月汇齐。派该堂官一员。轮流带赴热河引见。其文员内。佐杂等官。武员内。八旗护军校、骁骑校、及外省送到之补放水手官、骁骑校、并年满千总等官弁。仍著王大臣、照例验放。至八月以后月选等官。亦照向例办理。其外省督、抚、提、镇等官奏摺。朕驻跸热河时。著赍摺人、赴热河投递。至进哨以后。著兵部选派司员二人。住于哨门外、经管台站。各省赍摺人、赴哨门外。即交兵部司员接收。按日由台驰送行在。批览发回后。仍由该司员、付各赍摺人领回。该部通行传谕知之。　　

○谕军机大臣等、逆酋索诺木之妻得尔日章、现经议给功臣家为奴。但念伊系布拉克底土司之女。著交刑部永远监禁。　　

○兵部等部议覆、乌噜木齐都统索诺木策凌等疏称、玛纳斯原有新旧二屯。请改设副将。作为协标左右二营。筑城二座。其副将一员。即由西凤协移驻。至每营应设各员。都司、移西凤协中军沙州协右营、各一。守备、移略阳营、兴武营、各一。千总、移洮岷营、西凤营、各一。并添设蒙古千总各一。把总、移延绥镇属之归德堡、固原镇属之镇远汛、庆阳营、西固营、各一。经制外委、每营六。额外外委、每营八。俱在乌噜木齐玛纳斯屯兵内拣选。添设马步兵一千名。在各营内马步各半、均匀摊派。其移驻之屯兵二千名。于本年次年秋令。分为两拨。其官兵应支、俸饷马乾等项。照乌噜木齐提标科则支给。俱应如该都统所请。惟应设蒙古千总二缺。及经制额外外委等缺。应仍在内地拨往。未便准其添设。从之。　　

○豁免江苏山阳县、乾隆三十九年被淹存仓米谷、九千三百六十石有奇。　　

○是日。御舟驻跸南仓水营。　　

○甲子。以左都御史阿思哈、为漕运总督。理藩院尚书素尔讷、为左都御史。库抡办事大臣索琳、为理藩院尚书。仍留库抡办事。户部尚书丰昇额、兼署理藩院尚书。　　

○是日。御舟驻跸宝稼营水营。　　

○乙丑。上诣皇太后行宫问安。恭送皇太后安舆还京师。　　

○豁免遭风漂没之江西南昌前帮旗丁冯益漕米、一千一百三十五石。铅山帮旗丁拱吉显漕米、一千一百三十五石。安福帮旗丁韩端正漕米、一千一百三十四石各有奇。　　

○以故广西庆远府东兰土州同韦振馨子永镇、袭职。　　

○旌表守正捐躯河南太康县民张增瑞妻王氏。　　

○是日。驻跸桐柏村行宫。　　

○丙寅。献金川俘馘于庙、社。兵部率解俘将校、押俘酋索诺木、莎罗奔冈达克、索诺木彭楚克、甲尔瓦沃杂尔、逆目山塔尔萨木坦、布笼普占巴、雅玛朋阿库鲁、并逆酋僧格桑馘函。由长安右门入。进天安右门。至太庙街门外。向北立。候告祭大臣至押俘向北跪。置僧格桑馘函于地。告祭大臣进太庙。行礼毕。兵部率解俘将校、押俘至社稷街门外。押俘仍向北跪。告祭行礼如前仪。　　

○谕军机大臣等、本日据弘晌等奏覆、屯妇郭孙氏前在锦州。曾入邪教。并剁手化缘一案。已批交该部议奏矣。至摺内称拜发奏摺。即于是日起程回省。立言殊未允当。奉天陪都重地。历来称为盛京。非各省可比。弘晌等谅所知悉。摺内自应称回盛京。方为得体。虽俗语有东三省之说。统言之尚属无碍乃竟称京为省。则断乎不可。即如顺天府尹、近在京城。遇有奏摺。亦只可称为京师。或称为京城。岂能因系府尹所在。亦称京城为省乎。弘晌等何不知检点若此。俱著传旨申饬。　　

○又谕、今日据图思德、由驿递到四百里奏函。朕初意以为或系边地要务。及拆函披阅。乃系巡阅营伍。顺道办理凯旋兵。丁事宜。并景海、整欠、夷役出境日期。此等俱属寻常事件。即覆奏晓谕刁维屏一摺。系奏闻业已遵旨办理。并无紧要应办之处。自应专差赍奏何以擅行由驿驰递。图思德、殊不知事体轻重。至所称一面提出刁维屏等、宣示恩旨。一面飞檄该镇道府等、晓示夷众。如刁绍文闻信投回。即解赴省城。一例办理等语。更不晓事。刁维屏兄弟。前此投回内地。不过希冀仍为土司管事。今既将刁维屏解至省城拘禁。且将办理原委。晓谕夷众。刁绍文闻之。必不肯复行来投。此事理之显而易见者。图思德、何竟见不到此耶。图思德、著传旨申饬。　　

○是日。驻跸新衙门行宫。　　

○丁卯。谕、朕今日旋跸黄新庄。在京王公大臣等迎驾。站班少顷。欲行召见。则俱早经退散。朕巡幸东省。诸王公大臣。在京安闲。已两月有余。今日既出京迎驾。即应诣宫门进递膳牌。且此内朕尚有欲行召见之人。即自拟非召见所及者。亦应在宫门祇候。何伊等意图安适。各自散回寓所。竟不能少待。有是理乎。如怡亲王弘晓、淳郡王弘暻、在诸王中行辈较尊。年亦最长。果郡王永瑹、恒郡王永皓、和郡王绵循、皆系内廷行走王子。而公弘＜曰融＞、亦曾在乾清门行走。今仍系散秩大臣。何全不知礼若此。著将伊等交宗人府议处。其余王公。俱不必交议。至程景伊、系协办大学士。永贵、系吏部尚书。为九卿领袖。伊二人既散。众人遂尤而效之。其咎更无可诿。程景伊、永贵、俱著交部察院议处。其余俱不足深责。无庸交议。　　

○又谕、向来外省遇有钦差大臣官员。因公过往。地方官为之豫备公馆。亦势所不免。至于公馆之外。不应复有繁费。即如此次。将军等凯旋过境。较别项差使。自属紧要。一切或稍加周到。然凯旋非事所常有。其余则不当援以为例。且闻各驿站。每有随胥役等代办。向其本官任意开销。甚至借端科派需索。累及闾阎。流弊滋甚。即如富德系有罪解京之人。经过地方。止须派员帮同押送出境。乃尚有照常为之备办公馆夫马者。尤属不成事体。已谕令该督等查办矣。看来外省应酬风气。未能革除。于吏治甚有关系。地方官岂肯费其养廉。不过仍出之民间。不可不力为饬禁。著各省督抚、实力稽查。嗣后驿站官员。应付差使。如有违例逢迎。稍涉糜费。及长随胥役、藉差派累者。即行严参重究。督抚等或意存袒徇。经科道参奏。或朕别有访闻。惟该督抚是问。将此通谕知之。　　

○又谕曰、周元理、勒尔谨、巴延三、段秀林、及孔照焕、并其子孔宪培、俱著随同在京王公大臣。入紫光阁宴。　　

○是日。上驻跸黄新庄。定西将军阿桂、副将军丰昇额等、振旅凯旋。诣行在请安。赐将军以下至官兵等食。　　

○戊辰。上自行宫启銮。幸良乡城南。行郊劳礼。正南为坛。坛上左右列纛。上龙袍衮服。骑驾卤簿导行。将至坛。军士鸣螺。铙歌乐作。将军、副将军、暨参赞、领队、侍卫官兵。戎服跪迎。上登坛拜天。自将军以下、及在京王公大臣、皆随行礼。上御黄幄。将军、副将军等、率众三跪九叩。候旨。行抱见礼。赐坐。慰劳。赐茶。礼部堂官奏礼成。马上凯歌乐作。还行宫。赐将军、参赞、随征将士等宴。王公大臣咸与。赐将军阿桂、副将军丰昇额、参赞大臣海兰察、额森特、领队大臣奎林、和隆武、福康安、普尔普、御用鞍马各一。扈跸至行宫。赐成都将军明亮、御用鞍马一、于其家。上回跸京师。诣皇太后宫问安。　　

○谕、礼部所奏、二十八日受俘仪注。将军等应入于百官班内。在午门前行礼。但将军等于郊劳、及凯宴两次。俱有行礼之处。受俘时。将军及自军营回京之在御前乾清门行走者。俱著扈从登午门楼。不必入班行礼。止须令福康安、带领押俘将校等、在午门前行礼。　　

○命藏将军阿桂等、所用得胜灵纛九杆。于紫光阁武成殿。　　

○豁除江苏桃源县、乾隆四十年被水冲没地、一百二十三顷十八亩额赋有差。　　

○己巳。行受俘礼。侍郎福康安、率押俘将校、以俘酋索诺木、莎罗奔冈达克、索诺木彭楚克、甲尔瓦沃杂尔、山塔尔萨木坦、布笼普占巴、雅玛朋阿库鲁等、并逆酋僧格桑馘函。豫俟于午门外。铙歌大乐。金鼓全作。上龙袍衮服。御午门楼。王公百官朝服侍班。侍郎福康安、率押俘将校、三跪九叩。押逆酋索诺木等、北向跪伏。置僧各桑馘涵于地。兵部堂官跪奏、平定两金川。生擒逆酋索诺木等、并获逆酋僧格桑首级。谨献阙下。命交刑部。刑部堂官跪领旨。押俘自天安门出。王公百官行庆贺礼。礼成。　　

○上御瀛台。亲鞫俘囚索诺木等罪状。命刑部将索诺木、莎罗奔冈达克索诺木彭楚克、甲尔瓦沃杂尔、山塔尔萨木坦、皆寸磔。枭索诺木等。并悬僧格桑首于市。　　

○上御紫光阁。行饮至礼。赐将军阿桂、副将军丰昇额等、卮酒。成功将士、并王公大臣、咸入宴。奏凯宴乐。各番人以次歌舞。退。赐将军至随征将士银币有差。　　

○上亲制平定两金川告成太学之碑。命勒石大成殿阼阶前。文曰、太上立、德。其次立功。又其次为立言。而德与功。皆赖言以传。言之无文。行而不远。文之时义大矣哉。然传德之辞。直而寡。传功之辞。费而多。直而寡者。不因文而德自见。二典三谟。经世立教是也。费而多者。必因文而功乃明。周诰殷盘。佶屈聱牙是也。吾尝读韩昌黎平淮西碑。益悉此言之不爽。何则。彼其藩镇。乃家奴之类。怂恿因循。以致宛成敌国。削而平之。是宜引以为愧。而不可炫以为功。赖昌黎之文。几与江汉常武。同称耆定。然有识者。固知其辞费而多饰。而未知宪宗之愧与弗愧耳。今之平定两金川之文。不有类于斯乎。解之者曰、逆酋羁縻徼外。非若淮蔡之居中土。元济之为世臣也。吾则以为既已受职为土司。则是我臣。而其地近接成都。远连卫藏。则是我土。我土我臣。而横生逆志。蚕食邻封。将欲大有所为。弗剿而灭之。则西川将不能安枕。兹虽蒇事。与平定淮蔡。擒吴元济、何以异。故宜引以为愧。而不可炫以为功者以此。金川之始。见于己巳告功之文。兹不复记。记其复叛而复征。则其阴谋负恩。已自戊寅年始。盖戊辰之师。实缘其跳梁不靖。而师既临境。彼即穷蹙乞降。遂以赦罪颁师。甫十年而其酋郎卡、即与革布什咱构衅。又四年遂与绰斯甲布、及三杂谷为敌。而逆子索诺木、凶悖益甚。自恃地广人众力强。与各土司构兵。讫无宁岁。故各土司皆畏之如虎。而以势分力散。又莫能如之何。余以为业已受其降。不宜复加兵。且蚁斗蛮触。不足以劳王师。因命地方文武大吏。随宜弹压。令弗越内地界。亦足以安民而示度耳。不虞地方大吏。欲息事而每示宽。逆酋转以为无足惧而日益逞。其小金川逆酋僧格桑者。始则与索诺木、水火相仇。继乃狼狈为奸。于是索诺木、计杀革布什咱土司色楞敦多布、取其印敕以归。而僧格桑、亦侵占鄂克什地界。且发兵围其土司色达拉之官寨。期于必取。总督阿尔泰、提督董天弼、知事不可掩。乃有发兵之请。是役也。或咎阿尔泰依韦误事之过。而余则以为阿尔泰之过。皆余之过。盖金川因其地险众悍。久蓄异志。是以有杀至维州桥之谣。则其不忘内地。情率可知。戊辰之役。我师冞入屡胜。即不宜赦其罪而受其降。此一误也。甫十年而郎卡偝恩作乱。以及逆子踵其迹。皆不即发兵问罪。惟令地方大吏随宜处置。又屡误也。以至尾大不掉。终于兴师。故予不咎人之议为穷兵黩武。而转咎已之类于姑息养奸。盖中国之制外域。张挞伐则彼畏而歛迹。主和好则彼轻而生心。汉唐宋明之覆辙。率可鉴也。若谓予穷兵黩武。则予赖。天恩。平伊犁。定回部。拓疆二万余里。岂其尚不知止足。而欲灭蕞尔之金川。以为扬赫濯、纪勋烈之图哉。虽然。平伊犁。定回部。其事大矣。然费帑不及三千万。成功不过五年。兹两金川小寇。在不逾五百里。人不满三万众。而费帑至七千万。成功亦迟至五年。则以跬步皆险。番奴效命死守。故得延至今日。而我将军阿桂、立志坚定。决机明敏。两副将军及参赞领队诸臣。同心合力。各军士敌忾奋勇。凡经大小数百余战。而后成功。视平伊犁。定回部。费力转不啻倍蓰。设非天恩助顺。众志成城。则金川未易言灭。而国威或致少损矣。是不可以不记。观斯文者。尚谅予怀惭悔过之不暇。知非称功诩德而为言。其庶几乎。系之以辞。用志始末云尔。小金首祸。曰僧格桑。兵救鄂什。竟抗颜行。督臣提臣。每事迁就。知弗胜任。将军别授。攻破巴朗。直取达围。进抵资哩。数月克之。两路夹击遂得美诺。鼠窜狼奔。金川助恶。既平儹拉。遂讨促浸。雪多境险。奏功以沈。奏功以沈。贼更遮郄。绿营怯懦。遇战辟易。兵既无能。将复失算。岂如南路。全师而返。重调劲旅。吉林索伦。健锐火器。其心忠纯。仍分两路。堂堂正正。不旬日间。美诺重定。谷噶既入。马尼并克。豢养旗兵。允得其力。酾三路进。一租宜喜。及彼绒布。遇险而止。阿桂西路。则屡建功。罗博淜普。逮逊克宗。喇穆山梁。日则了口。举默格尔。以扰其后。明亮宜喜。亦据岭梁。而复难进。徒然望洋。逮昨乙未。略康萨尔。木思工噶。贼碉并毁。明亮河西。亦有所据。日旁以前。五十里路。夹河两军。声息可通。并清后路。逊克尔宗。菑则大海。昆色拉枯。层层破要。步步披岖。遂克勒围。红旗飞递。而何四月。大捷未至。既克西里。乃若建瓴。科布索隆。不日而倾。雍中舍齐。易如拉朽。密围噶依。贼其奚走。是时河西。明亮亦入。富德马邦。传檄芥拾。设非西路。围噶喇依。则其两路。亦无进期。诸军既合。火攻周遭。虽据三穴。讫其奚逃。然犹死守。四十余日。计穷力竭。乞命而出。金川之功。阿桂居首。特恩异数。加之宜厚。能出能入。有权有经。运长击短。后实先声。金川之功。允资群力。寸步层峰。冰滑石仄。将军指挥。无不奋勇。以此破敌。鹿埵陇种。金川之功。非予所期。事弗可已。久而得之。斗犹兽困。舍惩鸡肋。念我众劳。至今心恻。金川之功。允赖上苍。靖彼蕃徼。我武惟扬。勒碑太学。用遵成例。静言思之。文以志愧。又平定金川勒铭美诺之碑。文曰、首祸者必有奇祸之遭。偝德者必有凶德之报。盖儹拉之首祸。实由促浸之教。而促浸之偝德。亦因儹拉之肇。故戊辰之役。以救儹拉。而有促浸之征。兹辛卯之师。以伐儹拉。乃并促浸而扫。彼其缓则颉利突利之相猜。急则侨如荣如之相保。然而地险人强。机谋深造。则儹拉远不如促浸。故美诺再入而再克。虽南有僧格宗。北有明郭宗。而我师奋力攻取。无不立摧坚碉。遂据官寨之穴窖。此固皇天助顺。将卒尽力。而亦其首祸偝德之招。是用勒铭酋巢。永镇筰徼。又平定金川勒铭勒乌围之碑。文曰、美诺既克。移问促浸。狼狈为奸。而更谋深。劫木果木。其恨至今。将士何辜。弗雪冤沉。兵威大振。劲旅继至。师分两路。谷噶马尼。上下同心。摅忠敌忾。西路遂进。南路略泥。了口深入。爰克罗博。喇穆喇穆。并占默格。获康萨尔。木思工噶。逊克尔宗。其险难托。凡此数处。林立坚碉。层次攻剿。我师实劳。据昆色尔。乃近贼巢。北军亦至。隔河匪遥。曰勒乌围。贼旧官寨。垣固碉高。力守要害。经楼辅车。陡磡划界。木卡石城。蚕簇鳞绘。拏栅周遭。援路截其。泅水拽桥。囊土济师。穴道旁出。轰以地雷。凡此百计。用尽无遗。四面炮攻。碉摧垣裂。遂督大军。斫墙冲闑。游魂弗支。奔迸蹩＜薛＞。功成一夕。中秋八月。众军之力。一帅之谋。靖彼贼穴。安我蜀陬。肫乎厥忠。卓乎厥猷。铭志鸿功。永示千秋。又平定金川勒铭噶喇依之碑。文曰、向不云乎。弗加征而自臣属。谓之归顺。始逆命而终徕服。谓之归降。若今索诺木之穷蹙。率弟兄出碉献印。不但不可谓之归顺。即归降亦不可得而方。彼其抗命相拒。历五年之长。兹已密围巢穴。火器团攻。腹心溃内。羽翼失傍。方将劚砦搜穴。利斧其吭。生擒亦易。旦夕灭亡。乃始匍匐请命。又安得比之肉袒牵羊。噶喇依者。盖其世守官寨。故多深堑高墙。我师万层险历。千战威扬。譬之大木。已尽去其枝叶。则本根亦可待其立僵。然而逆贼有言。官军若至。当毁其重器。聚族焚而自戕。使果如所云。则虽献馘蒇事。终不如生获尽美尽善之庆。是盖凶渠罪大恶极。而且贪生苟延。以致献俘阙下。明正典刑。于是强界厥地。屯戍我兵。镇群蕃而永靖。树丰碑以告成功。岁在丙申。仲春日吉时良。　　

○谕军机大臣等、据隆安奏、四月二十日。行至介休。该县禀称、有四川省发来六百里公文一角。拆封开看。系署嘉定府汤大宁、寄富德安禀等语。览奏殊为骇异。隆安据实奏闻。所办尚是。富德系已经革职有罪之人。地方官、即不应与之通问。且外省如遇紧要公事。自应由驿限行里数驰递。今汤大宁以禀候之件。乃竟擅由驿传。且限六百里递送。殊出情理之外。不可不从重查办。以示儆戒。著传谕文绶、即速查明据实参奏。　　

○庚午。以平定两金川。恭上皇太后徽号。遣官告祭天、地、太庙、大社、大稷。　　

○恭上皇太后奏书。上礼服。于中和殿、恭阅奏书后。上升舆。由右翼门至永康左门。降舆。大学士捧奏书。由中路前行至慈宁门下。上由东阶升。至门下东旁立。皇太后礼服。升慈宁宫座。仪驾全设。中和韶乐作。上诣正中拜位跪。大学士捧奏书在左旁跪进上受奏书。恭献。授右旁大学士跪接。置正中黄案上。宣读官捧起。跪宣奏书。上九拜。礼成。奏书曰、臣闻德为福基。履坤贞而永固。名因实茂。符泰运而弥光。忻觏昌符。虔诹上礼。钦惟圣母崇庆慈宣康惠敦和裕寿纯禧恭懿安祺皇太后仁敦厚载。道契安贞。帡六幕之鸿熙尊亲并戴。介亿龄之宝筴。庆善兼隆。前兹月竁恢疆。吉箓频申夫祝嘏。今日星弧底绩。捷书益懋夫胪欢。溯五年聚米筹边每荷垂询于长乐。正万里櫜弓送喜。聿宜归美于璇闱。凡武功震叠于遐方。皆慈福溥将于阖＜宀禹＞。文增两字。重九数而义叶环生。日撰初辰。肇午朔而祥开大盛。晋徽称于宁豫。嘉名之递积弥长。扬懿美于升恒。颂策之亲摛仍谨。考典敬陈夫册宝。抒诚爰率夫冠绅。伏冀鸿慈。俯俞所请。臣不胜欢忭诚恳之至。谨奏。　　

○是日。上奉皇太后幸宁寿宫。侍早膳。皇太后赐凯旋将军阿桂、副将军丰昇额、及有功将校、并军机大臣等食。赏赉有差。　　

○谕、兹因平定金川。恭上皇太后徽号。令典所载。届期应御太和殿。阅视册宝。随奉至慈宁宫躬进。并宣表行庆贺礼。昨奉皇太后懿旨。是日、仪典繁重。皇帝春秋。已越六旬。若拜跪太久。予心怜之。止须将册宝豫陈殿中。至时。皇帝率王公大臣行礼。即表文亦毋庸宣读。钦此。仰见圣母慈爱备至。体恤周详。但自念精力尚健。拜跪不觉过劳。因奏圣母云、恪遵温谕。酌省恭阅册宝一节。以副慈怀。其余仍循仪典。以展尊敬之忱。至恭庆圣母九旬万寿。当悉遵此次恩训而行。仰邀俞允。洪惟萱庭集福。承庆方长。体懿慈、更足以申爱慕。著内阁、礼部、存记。于辛丑恭逢万寿庆典。加上徽号。敬谨遵照。具仪以闻。　　

○谕、据裴宗锡奏、该省毕节县。系运铅总路。向遇人夫不敷。即于邻境拨雇协济。按程给价。讵黔西州知州谭秀侪、妄分畛域。始则推托迁延。继复禀称、该州里民愿各凑银帮贴。旋据州民张登凤等、且呈上控。与该牧所禀。先后如出一口。并访有已革乡约徐纯一、讼棍何瑞溥等、串同里民。敛钱包讼。是谭秀侪有心取巧误公。显有暗中主持情弊。请旨革审。拘提案犯。逐一清查。分别办理等语。谭秀侪、著革职。交与该抚提齐案犯。严审究拟具奏。
  </div>
  <div class="pagination">
   <a href="清实录乾隆朝实录_page1336.html">
    上一页
   </a>
   <span>
    ...
   </span>
   <a href="清实录乾隆朝实录_page1332.html">
    1332
   </a>
   <a href="清实录乾隆朝实录_page1333.html">
    1333
   </a>
   <a href="清实录乾隆朝实录_page1334.html">
    1334
   </a>
   <a href="清实录乾隆朝实录_page1335.html">
    1335
   </a>
   <a href="清实录乾隆朝实录_page1336.html">
    1336
   </a>
   <span class="current-page">
    1337
   </span>
   <a href="清实录乾隆朝实录_page1338.html">
    1338
   </a>
   <a href="清实录乾隆朝实录_page1339.html">
    1339
   </a>
   <a href="清实录乾隆朝实录_page1340.html">
    1340
   </a>
   <a href="清实录乾隆朝实录_page1341.html">
    1341
   </a>
   <a href="清实录乾隆朝实录_page1342.html">
    1342
   </a>
   <span>
    ...
   </span>
   <a href="清实录乾隆朝实录_page1338.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
