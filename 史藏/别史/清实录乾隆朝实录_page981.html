<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 981 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 981 页/共 1860 页</h1>
    <div class="content">
○又谕、据桑寨多尔济等奏称、现与俄罗斯停止贸易。非从前可比。哲布尊丹巴呼图克图、所居库抡地方。距恰克图甚近。请增设卡座。并派绿营兵一二千名。在伊绷布尔噶勒台等处屯田等语。所奏殊属过虑。俄罗斯等、果欲滋事。青滚杂卜、及喀尔喀、骚动之际。伊等早滋事矣。岂待至今日乎。从前既无动静。是断不敢滋事。今乃先事张皇。令伊知觉。转谓有先发之意。适足启其疑虑。且即办理伊等。亦宜通盘算定。以期一举成功。桑寨多尔济等所奏、何济于事。其添设卡座。移驻兵丁之处。均可不必。仍著照常办理　　

○吏部等部议覆、云贵总督刘藻奏称、滇省汤丹、大碌、两铜厂。坐落东川府属会泽县境内。比岁以来。产铜日旺。厂众益增。两厂不下二三万人。争端易起。案件渐多。虽有丞倅二员。分驻厂中。刑名非其所辖。呼应不灵。移县查办。延误堪虞。查东川府、壤接川黔。地方辽阔。向无府佐。澂江府、地居腹衷。原设通判。与知府同城。并无承办要件。实系闲员应裁。改设东川府汤丹通判一员。办理两厂刑名。拟定字样。铸给关防。汤丹厂原有公所。将澂江通判旧署估变。量为增修。书吏快役。拨归听用。俸廉工食。照额支领。该通判既理刑名。应建监狱一座。汤丹厂并无城垣。未便久稽重犯。俟审定日。仍发会泽县监禁。以昭慎重。应如所请。从之　　

○又议准、江西巡抚辅德等奏称、江西所设巡检。多因前明旧制。而地方繁简情形。今昔异宜。且有衙署无存。历任各员。或僦住民舍。或侨寓县城。离其汛守。间有仍驻原处。而民人或已迁他所。徒置闲地。或久经移驻。而印信尚仍其旧。亦于体制未宜。均应随时酌调。有应裁。应留。应移。应驻。惟就现在确实情形。画一定议。查通省巡检九十二员。除设置得宜。毋庸置议外。应请移驻八缺。丰城县柿源司巡检移驻大江口。进贤县邬子司巡检。移驻梅庄。庐陵县敖城司巡检。移驻永阳镇。井冈司巡检。移驻固江镇。乐安县龙义司巡检。移驻招携镇。崇仁县周坊司巡检。移驻坑埠。信丰县新田司巡检。移驻杨溪堡之坡头墟。会昌县湘乡司巡检。移驻筠门岭。以上应移驻。并换给印信。久经移驻因仍旧名八缺。新建县乌山司移驻之生米镇巡检。新建县昌邑司移驻之吴城镇巡检。万载县铁山司移驻之珠树潭巡检。萍乡县大安里移驻之芦溪市巡检。铅山县石佛司移驻之河口司巡检。贵溪县神前司移驻之鹰潭司巡检。贵溪县管界司移驻之上清镇巡检。浮梁县桃树司移驻之景德镇巡检。以上久经移驻。应请核实换给印信。原驻已成闲地应请裁七缺。宁州杉市司巡检。归州同兼管。进贤县润坡司巡检。归梅庄司管理。泰和县化石司巡检。广昌县秀岭司巡检。兴国县回龙司巡检。会昌县承乡司巡检。各归本县兼管。长宁县黄乡司巡检。归新坪司兼管。以上应请裁。其存有衙署。及仅存基址者。均应变价归公。应请改繁简三缺。新建县吴城镇。新昌县黄冈司。二巡检。俱改为繁缺。新昌县大姑司巡检。改为简缺。以上改繁二缺。在外拣调。改简一缺。请归部选。从之　　

○兵部议覆、两广总督李侍尧奏称、广西右江镇标。及驻劄泗城、西隆、太平、宁明、东兰、等处。参、都、游、守、各官。原定三年俸满。今虽人烟渐密。但岚瘴未消。未便改为五年报满。应如所奏。仍照旧例三年报满。从之　　

○予故协办大学士户部尚书公兆惠、祭葬如例。谥文襄　　

○予故甘肃伏羌县翰林院侍读学士巩建丰、江苏常熟县太仆寺少卿严虞惇、各祀乡贤祠。从各督抚请也　　

○赈恤江西南昌、新建、进贤等三县。被灾贫民　　

○乙亥。回部阿克苏三品阿奇木伯克公品级色提巴勒氐等二十一人入觐。上召色提巴勒氐等于重华宫。以次行礼。赐茶。并赏赉有差　　

○谕曰、色提巴勒氐、从前甚属效力行走。著加恩授为公爵　　

○军机大臣等奏、恭照明春圣驾南巡。随往江浙大臣官员兵役执事人等。前曾奏明。统以六千马匹随往。余俱留住。又经奉旨。令各衙门将应行减派人员。自行奏减在案。今据各该处册报。随往渡黄上船人数。共二千八百七十一人。比照上属三千二百三十人之数。减去三百五十余人。臣等按其品级大小。及差使缓急。照从前之例。酌量分派。共需马五千二百四十一匹。尚未及奏明统以六千马匹核计之数。至渡黄及各名胜处。原奏派马俱在四千匹以内。今依原奏、或按人减马。或按差减人。渡黄时应需马三千五百零四匹。名胜处应需马三千五百三十九匹。开单进呈。俟发下时。行知两江总督查照。并交兵部照例办给马匹。一面知照各该处。将单内随往名胜处所。减派人数。通融办理至船只一项。令该督遵照从前原定章程。将豫备上用船只。及装载御用什物等船。敬谨豫备。其随往官兵人等。需用船只。可按从前奏定船数将现在该省所有船只。照单内人数。分别派拨。至浙省应如何给票监放之处。即照江省一体办理。令两江总督转知浙江地方遵照。从之　　

○辛丑。谕、前经礼部奏请、于正月初五日。举行祭辛典礼。是以降旨于初九日启銮。恭奉皇太后安舆。巡幸江浙。但初五日在立春以前。为时尚早。应俟春后初辛举行。于义方协。所有祈谷典礼。著于十五日举行。启銮之期。著改为十六日。将此传谕各该衙门并各该处知之　　

○壬寅。孝庄文皇后忌辰。遣官祭昭西陵　　

○上诣皇太后宫问安　　

○是日起。上以岁暮祫祭太庙。斋戒三日　　

○癸卯。谕、内阁学士现在人少。此次南巡。庄存与著不必随往　　

○叶尔羌参赞大臣额尔景额等奏、十一月二十三日。侍卫扬桑阿、回自巴达克山。告称、十月十三日。至巴达克山。素勒坦沙、跪聆敕谕。奏云。素勒坦沙。僻处边隅。不谙体制。妄行陈奏。自知罪重。今蒙恩降敕训谕。惟有痛改前非。以尽臣仆之分。随遣亲随鄂斯敏伯克。赍奏谢恩。并呈吐鲁番郡王额敏和卓书函。十二月二十日。至叶尔羌。臣等面询鄂斯敏。所言无异。除覆书交鄂斯敏赍回外。谨将奏章书呈译出。其奏章云。臣素勒坦沙谨奏。十月十三日。奉到训旨。跪聆之下。不胜感戴。回人风俗。凡事急图表白。前此所奏。今始知非。惟是痛自改悔而已。爱乌罕原有构怨之意。今似不复相侵。齐特喇尔之地。臣意欲仍行赏给。实甚糊涂。臣处有众万人属实。但不知天朝无给饷之例。妄行渎请。嗣后惟有约束部落。不敢稍存异念。以图仰报皇恩。至额敏和卓。臣称之曰父。何敢诽谤。或因所遣和济克兰。造言生事。今已严加惩治。一切俱凛遵敕谕。不敢稍有违悖。谨奏。其呈额敏和卓书云、巴达克山伯克素勒坦沙、奉书吐鲁番郡王。接来谕甚为欣悦。我原以父相称。望王以我为子。前遣使人和济克兰。至叶尔羌时。大概添造语言。奉谕之后。即将伊惩治。专此辩明心迹。尚望王于大皇帝前。善言陈奏。谨呈。臣等一并恭呈御览。报闻　　

○参赞大臣绰克托等奏、本年五月内。臣等看得乌噜木齐、库尔喀喇乌苏两处。察哈尔、厄鲁特情形。每户牧羊四十只。除每十只交羊羔三只。及填补倒毙数目外。尚无亏缺。臣等酌照前奏。将来投之厄鲁特等、于安插之日。给与饷银。一年后再行停止。七月内。乌噜木齐。雨水沾足。禾苗壮盛。招募内地民人开垦之地。收成在十分以上。又据民人王世昌等一百三十户呈称、我等俱系内地无业贫民。蒙恩赏给口粮。移居乌噜木齐。所有农器耔种。及种地马匹。俱系官办。准分年完项。今获丰收。除来年耔种口粮外。尚有盈余。前日借项。情愿即行交纳。臣等伏思分年还官之项。并未督催。伊等既急公交纳。请将借出之余粮四百七十二斛有零。照数交仓。查民人等移居以来。伐木采煤。养育鸡豚。竟成村落与内地无异。报闻　　

○甲辰。以岁暮祫祭。遣官祭太庙中殿。后殿　　

○谕军机大臣等、钱度奏、拏获清镇县聚众抢犯案内之逸犯刘上达等一摺。已交法司核拟速奏。但摺内所称、安顺大定。各府。及督提各标员。会同获犯之处。乃沿向来外吏习气。为文武官弁规免处分起见。而于奖励官方之实。甚为乖谬。地方缉拏要犯。必有首先出力之人。惟确切指明。加之优叙。众人始知所激劝。若徒模棱了事。不惟能事者因此灰心。而庸懦无能之人。既可幸逃吏议。抑且滥厕分功。赏罚几成倒置。何可为训。此案人犯。究系何人首先拏获。著钱度确实查明覆奏。候朕降旨　　

○伊犁将军明瑞等奏、十一月二十五日。哈萨克阿布勒比斯、遣属人察噶赖等四名。带领厄鲁特塔尔巴噶沁鄂拓克台吉策伯克来见。译出托忒字文书云。策伯克于阿布勒比斯父在时。曾为养子。欲来归附。今将伊身。及其幼子。先行送来。其家口俟来年春融续送。但伊母女妻子。俱未出痘。祈于伊犁就近安插。臣等询问策伯克所告相同。察噶赖又云。阿布勒比斯。欲遣使入觐。一时不得其人。且畏哈密道远。可否准由乌里雅苏台行走。臣等覆书。准其代奏。查策伯克从前曾蒙恩赏二品顶孔雀翎。但系阿布勒比斯亲信之人。今忽送来伊犁安插。闻策伯克有一女。于今秋同厄鲁特巴朗来投。或哈萨克等、拟其内向。因欲脱回。又闻哈萨克等、惧我驻兵塔尔巴哈台。或令策伯克于伊犁安插。可以潜通信息。俱未可定。但看其人尚朴实。亦非大台吉。似可准其安插。伊家口至伊犁时。策伯克仍来京朝觐。臣等暂将伊父子。交总管硕通照看。或将伊安插伊犁。或乘伊入觐归途之便。于乌里雅苏台安插之处。伏候训示。谕军机大臣等、明瑞奏称、哈萨克阿布勒比斯。遣人带领厄鲁特台吉策伯克父子来投。请安插伊犁。明瑞等覆书。俟奏闻请旨。如蒙俞允。俟与使人同至京师。或在伊犁。或在乌里雅苏台安插之处。未敢悬定等语。所见尚未甚合机宜。策伯克既诚心来投。岂宜自定安插之地。应晓示云。厄鲁特。哈萨克。俱大皇帝臣仆。尔在哈萨克。与在伊犁并无分别。尔欲安插京师。自当代为具奏。今并不前往。未便代奏等语。即赏赉遣回亦可。今既已允其所请。虽厄鲁特旧台吉。不应安插伊犁。然伊不过塔尔巴噶沁之小台吉。尚非绰罗斯可比。即准其安插。亦无不可。若迁移于乌里雅苏台。则显示防范形迹。转起伊等猜拟。且伊犁似策伯克之台吉亦多。来春伊家口到时。一切支给官项。俱与伊犁之厄鲁特一例办理。并不以台吉分例相待。则久之自与众厄鲁特等一体。著传谕明瑞等。遵照办理　　

○乙巳。祫祭太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○遣官祭太岁之神　　

○诣皇太后宫问安　　

○谕、此案办理甚属错谬。家奴用银计图赎身。德昌既经收受准放。清保乃伊亲弟。岂得竟谓与伊无涉。摺内并不将此处议罪。明系大学士傅恒、护庇清保。而各堂官亦意存瞻徇情面。俱著交部严察议奏。原摺著掷还。另议具奏　　

○又谕曰、清保在盛京将军任内。办事不妥。将伊调为天津都统。后复被参。本应治罪。朕法外施恩。令在侍卫上行走。伊当感激自新。力图报效。伊兄受家人银两。放出已属多年。何得复行控告。甚属不堪。著将清保所有官职。一概革去　　

○军机大臣等议覆、察哈尔都统巴尔品奏称、牧场官兵。差役较繁。向无津贴公费。请照察哈尔总管参领。分别等次。赏给养廉。于牧场生息银五万两内。将充公余银酌给等语。应如所奏、商都达布逊诺尔、达里刚爱、二处总管。每年各给银一百两。太仆寺两翼总管。各给银六十两。翼长十一员。各给四十两。五品副总管二员。各给六十两。六品翼长一员。防御六员。各给四十两。应支养廉。即以本年为始。从之　　

○丙午。上诣皇太后宫问安　　

○御保和殿。筵宴朝正外藩。左翼。科称沁和硕亲王固伦额驸色布腾巴勒珠尔、多罗扎萨克图郡王纳旺色布腾、辅国公和硕额驸喇锡纳木扎勒、辅国公诺昆达喇、固山额驸索诺木、喀喇沁多罗都棱郡王喇特纳锡第、固山贝子多罗额驸扎拉丰阿、镇国公丹津达尔扎、辅国公温都尔瑚、和硕额驸那木扎布、一等塔布囊格勒纳萨吗鲁布、敖汉多罗郡王吹济喇锡、固山贝子固山额驸吹济扎勒、辅国公多罗额驸桑济扎勒、和硕额驸朋苏克喇锡、二等台吉色布腾多尔济、翁牛特多罗达尔汉岱清贝勒朋苏克、多罗额驸班珠尔、固山额驸车布登、一等台吉诺尔布扎木素、二等台吉巴颜巴图尔、乌珠穆沁多罗额尔德尼贝勒达什衮布、辅国公敦多布色楞、鄂尔多斯多罗贝勒栋多布扎木素、土默特固山贝子哈木喀巴牙斯呼朗图、和硕额驸纳逊特古斯、归化城土默特辅国公拉玛扎布、郭尔罗斯扎萨克一等台吉阿拉布坦、固山额驸素玛第、巴林多罗额驸丹津、右翼。喀尔喀和硕亲王诺尔布扎布、多罗郡王车木楚克扎布、多罗贝勒齐默特多尔济、辅国公巴图济尔噶勒、辅国公德勒克多尔济、公品级扎萨克一等台吉格彰多尔济、公品级扎萨克一等台吉成衮扎布、扎萨克一等台吉车鲁布多尔济、扎萨克一等台吉车登旺扎勒、厄鲁特多罗郡王多罗额驸罗布藏多尔济、吐鲁番多罗郡王额敏和卓、绰罗斯多罗郡王罗布扎、回子郡王品级贝勒霍集斯、辅国公图尔都、辅国公和什克、辅国公额色尹、扎萨克一等台吉玛穆特、科尔沁多罗贝勒库木扎布、固山额驸多尔吉呼、一等台吉乌尔扎勒、阿巴哈纳尔多罗贝勒达什敏珠尔、巴林辅国公和硕额驸德勒克、敖汉辅国公固山额驸罗布藏锡喇布、固山额驸旺扎勒、和托辉特辅国公多尔济车登、扎噜特二等台吉朋楚克、翁牛特二等台吉三济扎布、四等台吉衮布车布登、归化城土默特四等台吉巴勒丹多尔济、及大学士领侍卫内大臣等。召科尔沁和硕亲王固伦额驸色布腾巴勒珠尔、多罗扎萨克图郡王纳旺色布腾、喀喇沁多罗都棱郡王喇特纳锡第、固山贝子多罗额驸扎拉丰阿、土默特固山贝子哈木喀巴牙斯呼朗图、敖汉固山贝子固山额驸吹济扎勒、乌珠穆沁多罗额尔德尼贝勒达什衮布、鄂尔多斯多罗贝勒栋多布扎木素、喀尔喀和硕亲王诺尔布扎布多罗郡王车木楚克扎布、多罗贝勒齐默特多尔济、成鲁特多罗郡王多罗额驸罗布藏多尔济、吐鲁番多罗郡王额敏和卓、回子郡王品级贝勒霍集斯、巴林辅国公和硕额驸德勒克、敖汉辅国公固山额驸罗布藏锡喇布等。至御座前。赐酒成礼　　

○谕军机大臣等、崔应阶奏、韩庄现在筑坝挑浅。水路不通。所有往广州驻防兵丁。请改由王家营下船一摺。此项兵丁。不过赴广补缺。并非不可缓待之事。著俟明年南巡回銮后。再令定期赴广。著传谕该抚。并所过之各该督抚知之　　

○是月。大学士管两江总督尹继善奏、江苏城垣。向于匣费内。每年拨银二万两修理。而各属城工浩繁。所拨不敷。若不设法筹画。恐未修各城。年复一年。愈致坍颓。查江南绿营八旗。赏恤兵丁生息银两。原领本银。早已归清。现以息作本。绿营银十二万九千六百余两。八旗银七万五千两。经臣先后奏准。裁汰兵丁。俟裁扣完日。将生息银两缴回司库。请仍以一分起息。暂行营运。查绿营生息银两。苏抚标原买田亩银五千二百五十一两零。经抚臣庄有恭奏请。变价交库充公。并以余银建造营房。及赏缉匪办公之用。除去此项。实存银十九万九千余两。以之营运。每年可得息银二万三千余两。以为添补修城之用。俟通省城工修竣。再行彻回司库。得旨、甚好。如所议行　　

○安徽巡抚托庸奏、安省沿江各属。圩田居多。全赖堤坝捍卫。向系民修。本年夏间江潮盛涨。堤坝漫缺甚多。当即通饬各属。督民及时修竣。惟无为州一属。地处极低。本年被水独重。该处堤坝绵长二百余里。民力实有不能。请于庐凤道库水利余剩银内。动借三万两修筑。分作三年徵完归款。得旨、如所议行　　

○又奏、濉河今春挑挖之后。夏间黄水并未过坝。惟豫水挟沙而至。多有淤积。遵于河头筑坝。藉以刷沙。但查濉河本系沙中开河。夏秋雨水淋漓。两岸沙陂坍卸。积淤渐多。霜降后水势日小。刷沙之力甚微。且新淤滩嘴。非水所能冲去。必须人力挑修。于来春开挑一律深通。以备消洩夏秋豫省诸水。报闻　　

○江西巡抚辅德奏、前因江省各属。间有闲旷官山。颇宜种植。臣随通饬各属。轻骑减从。亲历勘查。不得听地保混报。更不得妄行出差滋扰。一有查出。即丈明亩数。编定字号。量其山地多寡。先尽无业贫民。拨给承垦。如有余剩。始听有力之家具认。均即分定界址。给发印照。其有私垦在先者。但能自行报出。亦准补具认状。一体给照。惟众姓樵牧。及义冢处所。仍酌量存留。兹查江省共计七十九厅州县。内止二县据报并无官山。其余七十七厅州县。所报查出官山。共一千一百六十五顷五十九亩零。又经查出官田共七顷一亩零。官地共一十六顷九十四亩零。官洲共七十三顷六亩零。官塘二亩零。通计官山田地洲塘。一千二百六十二顷六十四亩零。未经查明劝垦以前。官民山地。彼此错杂。以致结讼不休。今经地方官丈明弓口亩分。画定段落四至。杜绝争端。查定例。水田以六年起科。旱田以十年起科。江省近年报垦。因无旱田。俱扣限六年起科。俟届限期。即以现今所给印照为据。按照科则升徵。约计每年共应科纳薄粮银九百六十七两零。米二百八石零。报闻　　

○四川总督阿尔泰奏、灌县都江堰。为内江来水总口。分灌成都等十五州县田畴。每岁不落后。将堰底淘深。并接连堤身。修筑鱼嘴坝。横截江流。逼水入堰。为灌田计。惟江水来源甚远。每逢夏雨骤涨。水势淘涌。漫入内江。不无涨溢之患。如冲刷坝工。淤塞堰口。又有难于引灌之虞。欲期水常敷用。瀑涨不害。惟有酌开支河。以备宣洩。加工浚筑。以资利导。现将鱼嘴坝并堰底。修筑淘浚。使内江受水充足。仍敷灌溉外。拟于堰口上游半里许。隔江对岸。地势低洼处。开支河一道。口宽二十丈。长二百八十丈。即可使上游汛涨之水。径达外江。仍于支河头。按内江需水尺寸。设立滚坝。水小则藉坝身逼溜入堰。俾敷灌溉。水大则由坝顶洩入支河。以分水势。再自灌郫至成华等州县。各有小堰。自数道至十余道不等。亦不律修浚。以裕田水。报闻　　

○云贵总督刘藻奏、云南永昌、顺宁、二府。地处极边。界连外域。年来木梳野匪。与缅甸所属之木邦。不时构衅。木邦又与耿马各土司毗连。如木梳由木邦至耿马等境。须渡滚弄江。是沿江一带口隘。实为中外扼要之区。查滚弄江边。有镇康所属之喳里上渡。耿马相近之滚弄中渡。茂隆邻近之南外下渡。孟定所属之南捧河口。及芒市所属之三台山。遮放所属之蛮坎箐。猛卯所属之底麻河等七处。最为紧要。应设卡常川防守。所需土练。即在分隶各土司地方。就近派拨。于喳里上渡。拨镇康壮练五十名。滚弄中渡。拨耿马壮练一百五十名。南外下渡。拨茂隆厂壮丁五十名。南捧河口。拨孟定壮练三十名。三台山。拨芒市壮练五十名。蛮坎箐。拨遮放壮练六十名。底麻河。拨猛卯壮练六十名。每处充各该土司。另选明白干练一人。立为头目。督率巡防。每年分委猛猛土巡检。南甸安抚土司。就近查察。并于各隘建造炮台。及哨楼卡房。再练丁远戍江边。口粮宜量为折给。除南外下渡。系茂隆厂沙丁。应听该厂委办外。其余土练。每名日给口粮盐菜银四分。头目倍之。二土司按月赴卡巡查。往返需时。每次各给银五两。以资盘费。统计目练四百六名。每年九月十五日秋末拨防起。至次年三月十五日瘴盛止。共需口粮等银三千零二十六两四钱。加以犒赏。并日前建造台卡。及将来岁修各项。通计每岁约需银四千余两。未便动支正项。请于云南省局。量为加铸。该局二十五炉。每炉加铸半卯。除归铸本经费外。约获息钱五千二百余串。可易银四千三百余两。移解司库。令永。顺。二府领给。得旨、如所议行　　

○护理贵州巡抚钱度奏。黔省城垣共八十五座。除全行完固六十余处外。安南。普安。绥阳等三县。坍塌无多。均经修整。惟贵阳府城。及镇宁州城。应须拆修。又天柱、开州、广顺、石阡、思南、永宁、普安、毕节、瓮安、湄潭、龙泉、婺川、印江等、十三处城垣。均应修建。但黔省钱粮无几。未便概行兴修。俟明岁将贵阳。镇宁。酌办后。再行分别缓急。次第办理。报闻　　

○是年。追予准噶尔出兵阵亡之佐领萨西尔图、一员。祭葬赠恤如例。马步兵谢光正等、九十五名恤赏。俱入祀昭忠祠　　

○旌表孝子。直隶等省徐克让等六名。守节合例。八旗满洲傅森布妻高佳氏等一百零二口。蒙古白京妻布勒忒氏等二十五口。汉军李环妻郑氏等二十四口。内务府镶黄等旗桐保妻那氏等四口。奉天等省驻防三德力妻何仪氏等六十八口。直隶等省杜锡起妻王氏等三百九十七口。夫亡殉节。江苏等省周凤鸣妻林氏等十三口。未婚守志。江苏等省徐雯聘妻孙氏等二十口。百岁寿民妇。福建等省傅妹等十三名口。各给银建坊如例　　

○一产三男。奉天等省五十六等十八家　　

○会计天下民谷数。各省通共大小男妇。二万五百五十九万一千一十七名口。各省通共存仓米谷。三千四百六十九万八千八百四十三石一斗九升二合三勺　　

大清高宗法天隆运至诚先觉体元立极敷文奋武孝慈神圣纯皇帝实录卷之七百二十五


大清高宗法天隆运至诚先觉体元立极敷文奋武孝慈神圣纯皇帝实录卷之七百二十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十年。乙酉。春。正月。丁未朔。上诣奉先殿行礼　　

○诣堂子行礼　　

○率王以下文武大臣。诣寿康宫、庆贺皇太后。礼成。御太和殿受朝。作乐宣表如仪　　

</div>
    <div class="pagination">
<a href="清实录乾隆朝实录_page980.html">上一页</a><span>...</span><a href="清实录乾隆朝实录_page976.html">976</a><a href="清实录乾隆朝实录_page977.html">977</a><a href="清实录乾隆朝实录_page978.html">978</a><a href="清实录乾隆朝实录_page979.html">979</a><a href="清实录乾隆朝实录_page980.html">980</a><span class="current-page">981</span><a href="清实录乾隆朝实录_page982.html">982</a><a href="清实录乾隆朝实录_page983.html">983</a><a href="清实录乾隆朝实录_page984.html">984</a><a href="清实录乾隆朝实录_page985.html">985</a><a href="清实录乾隆朝实录_page986.html">986</a><span>...</span><a href="清实录乾隆朝实录_page982.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
