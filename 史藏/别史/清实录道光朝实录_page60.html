<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 60 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 60 页/共 848 页</h1>
    <div class="content">○命工部尚书文孚、内阁学士辛从益、驰往甘肃。查办事件。　　

○命马兰镇总兵官恩铭来京。以热河正总管嵩年、为马兰镇总兵官。兼总管内务府大臣。办理万年吉地工程。　　

○以广西太平、泗城、镇安、百色、武缘、五府厅县距省窎远。命嗣后遣军流徒人犯。由该管道就近审转。从护巡抚嵩溥请也。　　

○乙未。谕军机大臣等、据刑部奏、械斗之案、起于闽省漳泉二属。而粤东惠潮为尤甚。近来江西、湖南、浙江、广西、各省。亦间有致毙多命、情近械斗之案。本年闰三月初旬。广东省咨到人命案内。有潮州府属贿买顶凶、旋即破案、将顶凶之人依例拟徒、另缉正凶者。共三十七件。大半皆火器竹铳杀人。而起衅多因口角细故。现在报部顶凶之案。数日之间、至三十七件之多。若非串嘱贿买、何肯轻生顶凶。若无主谋敛钱买凶之人、又何以械斗致毙多命之案、辄甘心顶认。现虽审明顶凶。而各案原谋纠斗之犯。并未究出。定例主谋首祸、罪名实浮于下手毙命之人。总应严办主谋。稍宽从犯。请饬各该督抚查明械斗情形、妥议章程等语。械斗逞凶。纠杀多命。最为风俗人心之害。而地方官规避处分。往往分作寻常命案办理。不究首祸之犯。致凶徒无所儆畏。著广东、福建、广西、江西、湖南、浙江、各督抚。查明近年械斗情形。应如何申明禁令。将敛钱聚众之人。饬地方官留心访察。严拏惩办。不至再酿巨案。如有纠众致毙多命之案。其首祸原谋。应如何按纠众人数、致死命数、分别加重治罪。及执持火器刀械下手之犯。应否分别稍予从宽。详细妥议章程具奏。将此各谕令知之。　　

○刑部议奏、闽浙总督庆保等奏、拟发军台已革罗源县知县阳继庐、暂请留闽审办未完款项一摺。得旨、此案已革知县阳继庐、前因缉凶不力。发往军台效力。惟该员在任时、曾首先拏获邻境洋盗三名。功过尚足相抵。阳继庐著加恩免其发往军台。其未完捐款银一千七百二十九两零。赔摊银四百九十五两零。仍著按限勒追。　　

○以大学士曹振镛、伯麟、吏部尚书庐荫溥、工部尚书初彭龄、吏部左侍郎王引之、刑部左侍郎韩文绮、工部右侍郎顾皋、内阁学士奎照、为殿试读卷官。　　

○命工部尚书初彭龄、在紫禁城内骑马。　　

○以礼部尚书穆克登额、署工部尚书。吏部尚书松筠、署正黄旗领侍卫内大臣。镶蓝旗汉军都统绵志、署镶蓝旗蒙古都统。　　

○以京营左翼总兵英惠、护理步军统领。　　

○丙申。策试天下贡士吕龙光等二百二十三人于保和殿。制曰。朕寅绍丕基。抚缓寰＜?宀禹＞。仰荷昊穹洪贶。祖考贻谋。御极以来。兢业敕几。日慎一日。勉思制治保邦之道。兴贤育才之方。诘戎讲武之猷。戢暴安良之法。冀与中外臣庶。臻郅隆之盛轨。致上理于大同。延揽人才。特开恩榜。兹值临轩发策之始。虚衷博采。爰举胪询。尔多士其敬听之。朕惟帝王之道。统乎修己治人。明德慎徽。修身之本。知人安民。治世之纲。典谟尚矣。伊训说命。举其粹语。可与典谟互相发明。执中为心法之传。溯自尧舜以来。已开其绪。其散见于载籍者。如尧戒之言战栗。舜对之执忠信。禹以骄汰自儆。汤以慎举为先。皆古圣之微言。丹书敬胜义胜之旨。垂训万世。武王受之。因作十七铭。顾汉书注所引。与大戴礼所载互异。何者较为淳质。三代以后。人君知治道而著之篇章者。如唐太宗之金鉴。宋真宗之正说。胥能深通政要。取鉴古今。魏徵之疏十思。司马光之上五规。皆千古君道之大闲。择其要者而绎述之。其皆可以为修齐治平之助乎。贤才之兴。本乎学校。自乡举里选、易为科目。士为青紫而明经。道德文艺。几判为两途。而务正学者鲜矣。汉自董仲舒倡养士之论。元朔议崇化厉贤。与计偕者、郡国先慎其选。虞溥作学诰。奖训生徒。以正心修身为本。胡瑗教授子弟。咸使适于实用。朱子白鹿洞学规。所列五教之目。为学之序。修身处事接物之要。乃圣贤入德之门。真德秀示学者说。于学术真伪。剖析谆挚。可以廉顽立懦。今欲使学者处为修士。出为良臣。必知先德行而后文艺。国家乃获收人才之用。多士素所向慕者安在。其述所闻。可以觇器识焉。兵可不用。不可无备。周礼载振旅茇舍治兵大阅。教以坐作进退疾徐疏数之节。以行搜苗狝狩之礼。立法最为详备。管子春秋角试。以练精锐。有教目教身教足教手教心诸法。汉之都试。行于十月。唐之讲武。举于仲冬。史册俱存。沿革不一。宋沈括论九军阵法。臧景陈马射六事。明于谦创团操之议。王骥定练兵之制。其详略异同何若。夫兵知所劝。则士气益腾。技艺若何而熟娴。马步若何而骁健。是在统兵之员。平日存记。以随时鼓励。朕严饬武备。务期一日有一日之功。一兵有一兵之用。将何以收实效乎。禁暴所以安良。稂莠不除。嘉禾不植。周官比追胥之事以行赏罚。外有野庐氏。内有修闾氏。讥察严则邪慝潜消。古者发奸摘伏之政。如赵广汉缿筒投书。张敞赭污衣裾。尹翁归收人会中。韩延寿置立五长。其治术皆卓然可纪。汉唐亭长啬夫里正坊正之制。即成周里宰酂长遗意。顾熙丰立法。民不胜扰。而王守仁踵行于南赣。民皆称便。法同而行之者异也。欧阳修汪应轸之议。并以慎择官吏为要。诚探原之论。今门牌户册之设。亦缉奸之一端。但恐视为具文。有名无实。化顽梗而为善良。除奸宄以厚风俗。或更有其本欤。凡兹四事。慎修以端宸极。敦行以励士风。肄武以卫民生。诘奸以淑政化。敷施凝绩。莫切于斯。尔多士讲求有素。拜献先资。且自田间来。见闻较确。其务摅实蕴。毋泛毋隐。毋蹈袭陈言。朕将亲览焉。　　

○谕内阁、此次八旗军政卓异各员。朕于本月二十六日至二十八日。在箭亭阅射步箭。　　

○命嗣后宗室王公等护卫。停止军政。　　

○署河东河道总督严烺奏、遵旨会同罗含章、协办河工三汛。得旨、如有与罗含章两议之处。必应单衔具奏。总期河工妥善。不可稍存将就之见。至辜职守。免之慎之。　　

○丁酉。谕军机大臣等、据周长安覆奏操练章程。将镇标各协营常操日期。及常操之外、每日操练技艺。开单呈览。朕详加披阅。内惟塘汛兵丁轮调回营校阅一条。事涉烦苛。该兵丁本有应当差使。若轮流更调。必致巡防操练。两无裨益。该镇惟当遵循旧制。严饬该管汛弁。留心操演。不必更张。余著照所拟办理。将此传谕知之。　　

○直隶大名镇总兵官德克金布奏、查阅营伍情形、去岁召募新兵内、有能使七八力弓、并中箭四五枝者数十名。惟不能一律熟悉。得旨、兵丁等若能均以六力弓射箭。甚属尽善。且非容易。新募之兵如是。常练之兵。又当用若干力之弓乎。外省营伍夸张陋习。必当痛改。射箭之道。乃朕自幼练习之事。深知底蕴。不能欺蔽也。嗣后总宜从实。不可信口夸诞。以致作伪心劳日拙耳。　　

○戊戌。上诣皇太后宫问安。　　

○缓徵湖北监利县已涸复淹各垸正耗银米。　　

○己亥。上御乾清宫。召读卷官入。亲阅定进呈十卷甲第。　　

○山东巡抚琦善奏雨水粮价。得旨、由东而来者。朕每询及山东雨水。均称正在望泽。兹览奏报雨水情形。甚为欣慰。京中得雨三次。现已深透。敬感天恩溥被也。　　

○予福建出洋淹毙兵丁郑世升等十七名赏恤如例。　　

○以故四川成绵龙茂道属寒盻寨土千户喇嘛笑孙谭蚌、袭职。　　

○庚子。赐一甲戴兰芬、郑秉恬、罗文俊、三人。进士及第。二甲陈嘉树等一百人。进士出身。三甲郭彬图等一百十九人。同进士出身。　　

○谕内阁、前据直隶藩司屠之申奏、直隶差务殷繁。议请于每地一亩、摊徵差银一分。以均徭役。当经降旨批示。俟颜检到任后。妥议奏闻。再降谕旨。兹据颜检查明据实覆奏、该藩司减差均徭之说。实不可行。所论极是。赋役之制。东南则赋重役轻。西北则赋轻役重。立法至为深厚。若如该藩司所奏、是役重而赋并重。其意何居。嗣后直隶办理差役。著颜检严饬该管道府。仍遵旧章。各就地方情形。斟酌妥办。该督仍随时查察。该州县如有能体恤民艰。公平允协之员。据实保举。其有听信书役任意浮派苛累者。指名纠参治罪。若有劣衿藉端包揽、刁民串通妄控者。立即审明按律严惩。则吏治自肃。而民生可期日裕矣。至屠之申未能体察情形。冒昧陈奏。意在藉赋以收减差之实效。不知适藉差而添加赋之虚名。累官病民。其弊不可胜言。屠之申著交部严加议处。寻议革职。得旨、著加恩降为知府。留于直隶候补。交颜检差遣委用。　　

○又谕、乐部奏、举行典礼之时。作乐署史。不敷差使。著准其添设署史四十名。支食一两钱粮。再于内务府闲散苏拉内。挑选三十名。附学效力。遇有缺出。酌量补用。至现在教演之署史等。尚未承应作乐差务。所请加给钱粮之处。不准行。　　

○谕军机大臣等、据印登额覆奏操练事宜。将各营马步箭各项技艺。定拟章程。开单呈览。朕详加披阅。内惟挑餧荡子马匹一条。事涉纷更。天津各营。向无官设马厂。若责令每马十匹、挑餧跑马二匹。转恐有名无实。该镇惟当遵循旧制。严饬该管汛弁。留心操演。以收实效。余著照所拟办理。将此传谕知之。　　

○直隶总督颜检奏报保定省城得雨。得旨、京师三获甘霖。均已深透。昊恩浃洽。与卿同深庆幸。我君臣当倍知感知畏也。　　

○修浙江萧山县西江土塘。从巡抚帅承瀛请也。　　

○辛丑。谕军机大臣等、朕闻福建藩司徐炘、在任养尊处优。不理公事。亦不常接见属员。若果属实。大负委任。著叶世倬于到任数月后。留心访察。傥该藩司实有偷安废弛情事。即据实秉公密奏。毋稍徇隐。将此谕令知之。　　

○壬寅。谕内阁、理藩院奏、桑济多尔济之孙托克托瑚图噜、代赔银二千六百余两。可否宽免一摺。此项银两。原系托克托瑚图噜之祖桑济多尔济、前在盟长任内应赔之项。伊子巴图鄂齐尔、承袭郡王后。陆续已赔交过银一万五千四百余两。今巴图鄂齐尔之子托克托瑚图噜、承袭郡王。恭逢恩诏。与宽免之例相符。托克托瑚图噜代赔银二千六百六两。著加恩宽免。　　

○谕军机大臣等、据御史吴杰条奏、江西科场积弊。摺内称江西省每遇乡试之年。有生监拜门。交通关节。藩司书吏左书房、内外勾通。并有本生用亲密一人、谋充跟役。贿嘱内帘。呈荐取中。以及编列联号、买通誊录诸弊。请饬查禁等语。著毓岱将该御史所奏各条。据实查明。其应如何杜绝弊端之处。即行妥议章程具奏。该御史原摺。著发交阅看。将此谕令知之。　　

○癸卯。上诣皇太后宫问安。　　

○更定犯罪妇女实发例。谕内阁、大学士、军机大臣、会议刑部奏改妇女实发为奴条例。内姑谋杀子妇、及妇女殴差鬨堂、二条。情节本为可恶。历奉特旨。改予从严。著照所议、仍照定例实发。不准酌改。其妇女挟嫌图诈。翻控虚诬。及因盗致纵容袒护之父母舅姑自尽二条。著照原议、概免实发。视其原犯罪名。量予监禁。其监禁年限、及在监复行滋事酌加年限等事。该部即纂入例册。通饬遵行。　　

○又谕、本年军政卓异人员引见时。冠军使松龄、印务参领郭仁保、兴泰、佐领兼印务参领瑚松阿、哈吉纳、何集、参领乌林布、周尚德、护军参领关禄、佐领兼参领罗集锦、佐领德庆、委鸟枪护军参领德明保、骁骑校玉明、前锋校张柱、步箭平常。俱著改为二等。佐领兼印务章京景奎、步箭生疏。年力亦衰。著革去印务章京。仍留佐领。其印务参领金大德、步箭甚属平常。人亦庸劣。著勒令休致。原保之都统祥保、副都统福勒洪阿、文泰、俱著交部议处。至军政大典。理应甄拔贤能。登之荐牍。今朕阅所保各员内。年力衰迈者居多。明系碍于情面。不得不给以卓异。罔顾惩劝之道。殊属不成事体。嗣后应如何分别甄核办理之处。著大学士、军机大臣、会同八旗都统。妥议章程具奏。　　

○又谕、曹振镛等会议、孙玉庭等覆奏筹议封禁山巡防稽察章程一摺。江西封禁山。界连浙闽。地方辽阔。最易藏奸。据各该督抚等。委员会同确查。并无流民潜匿。惟既有附近居民樵采。恐将来不免匪徒溷迹。自应设法豫防。著照所议、嗣后各该督抚等。无分畛域。务督文武员弁。实力巡防。俾附近土著民人。不敢进山樵采。如有外来流民。立即严拏究办。庶奸宄无可潜踪。总期封禁严明。稽查周密。毋致日久视为具文。其设卡处所。如查有弁兵等缺额旷班、及巡查员弁偷安捏报情弊。即当据实严参惩办。傥该管上司扶同徇隐。别经发觉。定行一并惩处不贷。　　

○又谕、杨芳奏、失察盗砍树株、请交部议处一摺。此案盗砍风水禁山树贼犯。尚未全行弋获。著杨芳督同员弁。上紧缉拏逸犯务获。解部究办。其自请交议之处。俟定案时再降谕旨。　　

○谕军机大臣等、据富俊等奏称、嘉庆二十五年二月、拏获形迹可疑之刘添均一犯。讯据供称、系安徽凤台县人。于嘉庆二十三年八月间。在颍上县地方、被民人李谟、王第二、诬窃。控经府县。不为追究。旋经保释。欲行赴京控告。改名李德禄。并未呈控。即行出口。经官员盘获管押。伊将披甲巴彦幅、用刀戳伤。供词甚为闪烁。当经咨行安徽巡抚。查明该犯在籍、有无控告前情、及另有不法重案。复于道光元年三月、七月、两次咨催。迄今两载。仍未将该犯有无犯案之处查覆。现将该犯解送刑部、催查安徽、质审办理等语。此案既经该将军节次咨催。何以迟至两载。并未查覆。外省疲玩积习。总未悛改。深为可恨。著孙尔准迅速查明。该犯刘添均在籍。有无具控被人诬窃、不为究办之处。并有无另犯重案。即行具奏。毋再迟延。将此谕令知之。寻奏、遵查刘添均在籍、并无另犯不法重案。该犯所供被李谟、王第二、诬窃一案。亦无卷据。传讯该犯亲族。佥供该犯素来疯傻。语无伦次。报闻。　　

○命福州副都统瑚松额来京陛见。　　

○调江宁布政使郑裕国、为直隶布政使。广东布政使程国仁、为江宁布政使。以广东按察使陈中孚、为布政使。直隶霸昌道黄鸣杰、为广东按察使。　　

○甲辰。谕内阁、此案贼犯盗砍风水山树。据刑部奏、审据该犯等供称盗砍树株地方、相距青桩地界、十数里二十余里不等。并供俱系小夥偷砍。恐该犯等畏罪串饰。请派员确查等语。著派热河都统庆惠、古北口提督杨芳、会同马兰镇总兵嵩年、并派御前待卫安福、额勒经额、先赴马兰镇。俟庆惠等到齐。即一同前往勘明网子沟、楼子沟、肥猪圈、等处。相距青桩若干里。其盗砍树木共若干株。是否在青桩以内、青桩以外。其白桩红桩内外。有无砍树根盘。此外如有大夥窝窃、及运卖木植各犯。必有踪迹可查。不能掩人耳目。地方文武汛堡。岂得诿为不知。难保无包庇分赃情弊。不可不摉剔根源。严行究办。庆惠等亲身遍历各处。确切勘验。据实奏明办理。陵寝重地。风水攸关。务当严密摉查。认真访察。毋得稍涉颟顸。并著嵩年派委镇属妥员。随同查勘。以昭慎重。　　

○又谕、此次兵部带领引见卓异侍卫章京内。镶黄旗头等侍卫班领宗室永芹、正白旗蒙古佐领法丰阿、镶白旗蒙古副参领兼佐领海亮、镶红旗满洲印务参领兼佐领富隆额、镶蓝旗汉军副参领兼佐领子爵张仲敬、外火器营副鸟枪参领富明、左翼前锋侍卫富隆阿、右翼前锋参领兴柱、前锋侍卫吉勒通阿、健锐营正黄旗委前锋参领塔斯哈、正蓝旗委前锋参领巴克坦布、俱著交军机处记名。　　

○又谕、本年朕看八旗军政卓异人员。其正黄旗满洲卓毕官五员内。年老者居多。且步射亦俱平常。经朕改入二等者三员。余二员步射材具。亦不过中平。不知该旗都统等、据何保列卓异。甚属错谬。所有该旗都统绵课、副都统色克精额、著交宗人府兵部察议具奏。贡楚克扎布、署任未久著免议。　　

○又谕、乌尔恭阿等奏、因保举卓异之景奎、步箭生疏、革去印务章京仍留佐领、自请交部察议一摺。此次军政。乌尔恭阿等所管一旗保举卓异五人内。步箭生疏者。仅止景奎一人。乌尔恭阿等自请交部察议之处。著加恩宽免。　　

○又谕、此案已革密云副都统阿隆阿、以二品大员。于家人串通营弁、指缺撞骗。毫无觉察。且于国服之内。在署演唱影戏。辜恩负职已极。部议发往乌噜木齐效力赎罪。实属咎所应得。但阿隆阿人本糊涂无用。即发往乌噜木齐。亦难效力。著改发热河。充当披甲。佐领富昇、以职官在市观看影戏。并与兵丁揪扭。有玷官箴。著即革职。　　

○安徽巡抚孙尔准奏、访察地方利弊、属员贤否、随时兴革整顿。得旨、慎选廉能。一力整顿。不可复行因循。致难救药。总之稂莠不除。嘉禾不植。其尽心焉。人材固宜爱惜。设若阘茸不职者。必当去之勿疑也。任封疆大吏者。能不徇隐。能不姑容。甚属难得。汝其勉力为之。朕拭目以待。　　

○添派马兰镇总兵官嵩年、办理重修裕陵隆恩殿工程。　　

○以户部左侍郎汤金钊、署吏部右侍郎。　　

○发部库银二万两。购备重修裕陵隆恩殿物料。　　

○抚恤越南国遭风难夷如例。　　

大清宣宗效天符运立中体正至文圣武智勇仁慈俭勤孝敏成皇帝实录卷之三十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

</div>
    <div class="pagination">
<a href="清实录道光朝实录_page59.html">上一页</a><span>...</span><a href="清实录道光朝实录_page55.html">55</a><a href="清实录道光朝实录_page56.html">56</a><a href="清实录道光朝实录_page57.html">57</a><a href="清实录道光朝实录_page58.html">58</a><a href="清实录道光朝实录_page59.html">59</a><span class="current-page">60</span><a href="清实录道光朝实录_page61.html">61</a><a href="清实录道光朝实录_page62.html">62</a><a href="清实录道光朝实录_page63.html">63</a><a href="清实录道光朝实录_page64.html">64</a><a href="清实录道光朝实录_page65.html">65</a><span>...</span><a href="清实录道光朝实录_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
