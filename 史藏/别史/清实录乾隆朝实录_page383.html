<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 383 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 383 页/共 1860 页</h1>
    <div class="content">○礼部议、福建巡抚周学健奏称、闽省侯官县属天宁山。下临大江。是为龙潭。志载唐广德中、有龙从地出。遇旱祈祷辄应。臣莅任后、地方苦旱。屡次亲祷。俱霈甘霖。但栋宇未立。祀典无闻。现买田建庙。请动项兴建。并请照云南盐井龙王之例。加以封号。春秋二祭等语。查祭法云。山林川谷邱陵。能出云为风雨、见怪物、皆曰神。又云。日月星辰。民所瞻仰也。山林川谷邱陵。民所取财用也。非此族也。不在祀典。是所谓能出云为风雨见怪物者。即指山林川谷邱陵之神。非指所见之怪物以为神而祀之。今该抚所奏侯官县龙潭。正祭法所云不在祀典者也。且古者名山大川之祭。五岳视三公。四渎视诸侯。盖祭之牲币。视公侯飨饩之礼。非锡之命而加之爵也。今四海之龙。已封王号。若一潭偶有灵应。概得封王。揆以古礼。难免黩乱。再查古之祀典。分天神地祇人鬼为三。惟人鬼为之立庙。而神祇皆祭以坛。所谓知鬼神之情状也。龙潜深渊而乘云气。顾乃像以衣冠。庇之栋宇。非其情状明矣。且庙必招僧道以守之。建庙买田。夺民之耕。以奉游手。殊非政体。濒海边徼之民。惑于鬼神。正当示以常道。各省会城。皆有山川坛。载在祀典。应令该抚春秋亲祭。既为民请命。亦可令民听不惑。其所请封王建庙之处。俱毋庸议。从之。　　

○工部等部议覆、云南总督兼管巡抚事张允随疏称、东川府巧家地方。逼近凉山。接壤川境。前将东川府经历移驻其地。原建木栅防护。今金江开通。商旅众多。应改筑土堡。以垂久远。又安机租一汛。分驻弁兵。向无藩篱保障。应建木栅捍卫。请动项兴修等语。应如所请。从之。　　

○广东巡抚准泰疏报。广、惠、潮、肇、高、琼、嘉、等七府州。开垦额外水田沙堤地三百顷一十亩有奇。　　

○以礼科给事中长柱、为内阁学士、兼礼部侍郎。　　

○赈恤湖北汉川、潜江、沔阳、天门、荆门、江陵、监利、等七州县。并沔阳卫、荆州左卫、本年被水灾民。并予缓徵。　　

○赈恤湖南临武、蓝山、二县。本年被水灾民。并予缓徵。　　

○戊辰。上诣皇太后行宫问安。　　

○谕军机大臣等、原任湖北驿盐道曹绳柱、勒借盐商银六千两。亏空仓谷价银二三千两。现今题参革职审拟。并据该督抚等奏称、此项勒借亏空银两。恐伊任所难以完结。已经咨明江西抚臣。令将曹绳柱原籍家产。查明封固。以备还项等语。陈宏谋向有沽名习气。遇此等事件。往往瞻徇。不肯实心办理。可传谕陈宏谋、此案务必严行确查。毋致寄顿隐匿。　　

○是日、驻跸赵村。　　

○己巳。上诣皇太后行宫问安。　　

○是日、驻跸石家庄。　　

○庚午。上诣皇太后行宫问安。　　

○谕、朕自正定回銮。固城祁水之间。有县焉。与尧母同名。虽述古之义也。触目踟躇。于意弗安。其易之。仍为望都。　　

○谕军机大臣等、朕闻常州府知府董怡曾、办事才具。不能称职。其操守亦多不检之处。人言籍籍。可传谕尹继善、令其查明据实奏闻。　　

○又谕、浙江衢州镇。总兵李昆、请添火药一摺。著钞录寄与喀尔吉善、令其查明该镇实在情形。或应酌量添给。或应照旧给与。具摺奏闻。　　

○大学士等议覆、协办大学士兼管直隶河道总督高斌、会同河东河道总督完颜伟奏。东省运河一带堤岸。被水冲刷。多有残缺。请将上、捕、运、泇、四厅所属。北自临清。南至台庄。两岸堤岸。凡卑薄残缺处。间段加高培厚。其蜀山、南旺、二湖。周围圈堤。多有损坏。应酌量增筑。汶上之戴村坝石工。亦有残坏。应修补完固。南北运河石闸。坍坏颇多。应照式修补。再何家坝迤下土埝。及济宁州属之横坝。俱经冲刷残坏。该处工程。向系民修。但现当被水之际。民力拮据。应动项补筑。并于何家坝内对岸。开挑引河一道。横坝下建筑涵洞二座。嗣后仍令地方官督率附近居民乘时修筑。各等语。均应如所奏办理。从之。　　

○兵部议覆、直隶总督那苏图疏称、直属冲繁地方。差使络绎。夫役左驰。马匹损伤。请倍给工料等语。查直属各驿。支销钱粮。多寡悬绝。自应分别冲僻。核定数目。请嗣后至冲繁驿递。差使最多者。其马匹草料。照臣部馆所额马之例。日准销银六分七厘五毫。次者照江南山西之例。日准销银六分。最简僻者。照河南湖广之例。日准销银五分。各驿骡、亦日销银五分。驴日销银三分。至各项夫役工食。亦应酌定数目。马牌、夫头、马头、人等。日支银六分。餧马夫役。日支银四分五厘。扛、轿、车、包、骡、驴、纤、水、走递、传报、听事、等夫。兽医、车牌、厨役、等项。日支银四分。抄牌、字职、水火、门、茶、仓库、馆防、答应、执事＜?釒算刂＞草、等夫。日支银三分。递皂、日支银二分。著为定例。从之。　　

○工部等部议覆、山西巡抚阿里衮疏称、晋省冲僻二路墩台。内除祁县、赵城、霍州、等州县。现俱坚固外。所有通省各属。共应改建墩台六百六十九座。请动项兴修。再未经改建之僻路墩台。每座、请两年给与岁修银一两。应如所请。从之。　　

○是日、驻跸高庾铺。　　

○辛未。上诣皇太后行宫问安。　　

○谕、此次巡幸五台。所过地方。一应营盘道路。俱系地方文武有司。豫为经理。朕心廑念。所有直隶、山西、二省。各该地方办差文武官员内。如有罚俸住俸降级之案。俱著准其开复。该督抚等、查明咨部办理。　　

○又谕、保定府驻防兵丁内。阅操兵丁等。著各赏给一月钱粮。未经入操官员兵丁内、将年及七十八十以上者。交总督那苏图查核。分别赏赉。寻奏、保定驻防退甲闲散内、其八十以上者。应照雍正十三年恩诏赏给。七十以上者酌减。至老妇等虽恩旨内未经指明。应否颁给之处请旨。得旨、著一体赏给。　　

○是日、驻跸保定府行宫、翼日如之。　　

○壬申。上幸教场阅兵。　　

○赐随从诸王大臣等宴。　　

○赐莲池书院御书扁曰绪式濂溪。　　

○谕、据将军傅森奏称、本年五月间。黑龙江地方。因山水陡发。附近旗民人等田亩。俱被水灾。七月间又降严霜。秋收无获。请借给口粮耔种料豆。以资接济等语。朕思本年黑龙江地方。被灾较重。现在借给之粮。若仍令其补还。伊等未免拮据。所有此项粮米。著加恩即行赏给。该部知道。　　

○又谕曰、将军傅森奏摺内、将谷叶生虫清语。两处俱行误写。黑龙江系专习清语满洲办事地方。将军又有训导属下之责。乃于谷叶生虫清语。尚且不知。致有舛错。可见平日不以清语为事。此外奏摺。多遗漏错误之处。著饬行。　　

○大学士等议覆、协办大学士吏部尚书高斌等奏称、遵旨查勘江南河工应行办理事宜。一、海州、沭阳、之六塘河。沭河两岸子堰。以及旧有堰工。应酌量增筑五丈。义泽六里等河。应添建滚水石坝。请动项兴修。一、海州所属各村。田亩低洼之处。应围筑圩岸。开挑沟洫。请令地方官劝谕民间。乘时修筑。至无力业主。应酌借帑项。俟年岁丰稔。按数交还。其有力之户。倡率修筑。多者题请议叙。少者督抚给扁奖励。一、沭阳县事繁。向无丞簿。难以兼顾。请添设县丞一员。专管河务。定为要缺。拣员调补。溧水县向有管粮县丞一员。该邑粮务无多。应行裁彻。均应如所请。从之。　　

○户部议覆、前任山东巡抚喀尔吉善奏称、陵县地方。迩年被灾歉收。请将该县漕粮。自乾隆十一年为始。于额徵米内、量行减免。查与定例不符。应毋庸议。得旨、陵县地方。迩年叠被灾伤。完漕之时。民力未免拮据。著署抚方观承、将该县数年被灾。所有积欠未完漕粮。或应缓徵。或应蠲免之处。详悉查明具奏。　　

○刑部议覆、调任江苏巡抚陈大受疏称、上元县民张尔德之婢名新莲。被尚大强奸不从。勒□□戚毙命。请将尚大照例拟斩立决。新莲附请旌表等语。查新莲系婢女。若于节孝祠内、一体设位。未免良贱不分。应给银三十两。祗于墓前建坊。停其入祠。从之。　　

○旌表守正捐躯之山东泰安县民陈荣媳张氏。　　

○癸酉。上诣皇太后行宫问安。　　

○谕曰、巴灵阿、系朕特加升擢。用至吉林将军。又曾在乾清门行走。理宜感朕厚恩。于地方诸事。实心整理。乃自接任以来。苟且因循。祗以宽待属下。沽取名誉。朕降旨令其来京候旨。今巴灵阿并不畏惧。若将伊留京降补。不足以示惩警。巴灵阿著革职。发往军营。自备资斧效力赎罪。　　

○谕军机大臣等、直隶总督那苏图、请将截漕存米。酌派霸州等三十三州县分贮。并酌筹通省积贮一摺。经户部议、令将各该州县内额贮仓谷。缺额溢额数目。查明分晰具题。到日再议。朕已批依议矣。第念截留漕米。分贮附近水次州县。将来出陈易新。于仓储民食。均有裨益。事属可行。若俟往返咨查。未免有需时日。著传谕那苏图、令其一面照部议声明具奏。一面即行办理。再各州县仓谷。春粜秋收。其价值贵贱。不能画一。往往以此处有余。补彼处不足。此亦通融办理之法。今岁直属年谷丰收。米价各处平减。则籴买盈余之价。既无应补之处。此项余银。作何经理。昨曾面问那苏图、伊尚未奏明。亦著那苏图详查定议。具奏以闻。至于义仓一事。乃急公慕义之人。当米谷有余。输之于仓。以备缓急。目下正值丰收之际。宜饬地方官善为鼓舞劝导。以足仓储。盖米谷为民食攸关。乘此丰年。当广为储蓄之计。可一并寄谕那苏图、凡有益积贮之事。令其悉心筹画。兹已交冬。当急为经理。毋致后时。　　

○是日、驻跸太平庄。　　

○甲戌。上行围。　　

○谕曰、逆犯魏王氏、刘奇等、袭张保太大乘邪教。煽惑愚民。阴谋不轨。罪不容诛。今首恶俱正典刑。逆党分别惩治。虽系各省查拏。而发奸摘伏。则自张广泗始之。甚属可嘉。著交部议叙。　　

○吏部等部议覆、调任山西巡抚阿里衮奏、归化、绥远、二城。乾隆六年、添设靖远营绿旗弁兵五百余名。归杀虎协管辖。该营与杀虎协、相距遥远。归绥道驻劄密迩。职任分巡。与营伍不相统摄。请加兵备衔。将靖远一营。令该道稽查钤束。遇兵民交涉事件。持平裁决。军政等项。仍会同杀虎协副将办理。该营俸饷。向寄贮朔平府库。请领不便。请于道署建库楼二间。将靖远营俸饷。即贮道库。每月令该道督同营员监放。如有扣短等弊。听该道揭参。应如所请。从之。　　

○兵部议覆、大学士仍管川陕总督事公庆复疏称、里塘宣抚司安本、才具平庸。短于抚驭。近复失地容奸。本应照溺职例革职。姑念其办运粮务。尚为黾勉。请从宽降为副土司。所遗宣抚司一缺。查明正司土守备汪结、上年征瞻对时、于招谕攻夺诸事。最为出力。应即以汪结升补等语。系为边地得人起见。除照例给发汪结号纸。饬令任事外。安本、准其降为副土司。又称、里塘地方。原有副土官一员。管理喇嘛。其事务倍于巴塘。请多设副土官一员等语。亦应准其添设。或以安本降补。或另行拣员之处。令该督酌议具题。又请设土兵三百名。每名日给口粮银五分。亦属以番治番之法。应令将土兵造册报部。俟三年后地方宁谧。题请彻回。从之。　　

○旌表守正捐躯之浙江缙云县民朱老会妻陈氏。　　

○是日、驻跸定兴县大田村。　　

○乙亥。上诣皇太后行宫问安。　　

○兵部议覆、浙江提督吴进义奏称、提标所辖六营内。有五营官弁多员。因营兵为盗。在部行贿案内。现候内部议处。请将沿边俸满旗员、保送到京之游都守备。简发三四员。再于江省参、游都、守内。有臣深知其干练者。准调三四员等语。查直隶、山西、沿边旗员。五年俸满保送之例。久经停止。部中现无俸满保送之人。可以分发。该提督为整饬营伍起见。臣等酌议。请就近行令直隶总督。于现任满员内、有阅俸二三年者。拣选游击二员。都司二员。守备二员。送部引见。听候简发。再定例督抚赴任。将平日所知人员。奏请带往者。不准行。若调任后、于前任所知。仍准保奏。今该提督奏于江省参、游、都、守、内请调。应如所请。一面列名保奏。一面咨江督给咨赴部引见。得旨、依议速行。　　

○是日、驻跸涿州包子铺。　　

○丙子。上诣皇太后行宫问安。　　

○谕、据湖南巡抚杨锡绂奏称、蒙赐列祖圣训各全部。计四封。先拆二封。俱系圣祖仁皇帝圣训。先即缮摺谢恩。随后盥手恭行全阅。始知列祖圣训。俱蒙颁赐。前摺疎漏。不胜惶悚等语。从前杨锡绂谢恩摺内、疎漏出于无心。尚为可恕。今所奏未阅全函。以致疎漏之处。甚属掩饰。此欺未读书之人则可。何则、岂有不阅首函。而阅二函三函者乎。无心之过。谁则无之。掩饰之风。断不可长。著交部照本章错误例议处。　　

○礼部等部议覆、湖南巡抚杨锡绂奏称、湖南贡院。系雍正二年。通省士子公捐廪膳银建。彼时因场期已近。赶紧修造。工程不无简略。已据前任抚臣蒋溥、奏明动项兴修。但墙垣单薄。号舍低洼。阴雨易致倾圯。必须通行拆卸。照各省式样。改建号舍。并添建辕门、照墙、鼓楼、了楼、明远楼。以符体制。据各府州绅士呈请。愿将丁卯年科举盘缠。及廪膳银两。捐出修改等语。应如所请。从之。　　

○兵部议覆、奉天将军达勒当阿奏称、奉属海疆岛屿。最易藏奸。请于每年五六月内、饬旅顺水师营官。乘风浪平顺时。西至天桥厂巡查。其船到船回日期。令金州海口守汛放卡各官详报。向凤凰城巡查之时。令该城守尉详报。所有巡防事宜。务令水师官兵等、倍加严密等语。均应如所请。从之。　　

○赈恤湖北枣阳县本年被水灾民。并予缓徵。　　

</div>
    <div class="pagination">
<a href="清实录乾隆朝实录_page382.html">上一页</a><span>...</span><a href="清实录乾隆朝实录_page378.html">378</a><a href="清实录乾隆朝实录_page379.html">379</a><a href="清实录乾隆朝实录_page380.html">380</a><a href="清实录乾隆朝实录_page381.html">381</a><a href="清实录乾隆朝实录_page382.html">382</a><span class="current-page">383</span><a href="清实录乾隆朝实录_page384.html">384</a><a href="清实录乾隆朝实录_page385.html">385</a><a href="清实录乾隆朝实录_page386.html">386</a><a href="清实录乾隆朝实录_page387.html">387</a><a href="清实录乾隆朝实录_page388.html">388</a><span>...</span><a href="清实录乾隆朝实录_page384.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
