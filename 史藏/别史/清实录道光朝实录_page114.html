<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 114 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 114 页/共 848 页</h1>
    <div class="content">
○谕内阁、果勒丰阿等奏、乌里雅苏台地方、请准商民、仍循旧规驮载甎茶、前赴古城兑换米面一摺。前据那彦成奏定新疆行茶章程。经户部议覆。乌里雅苏台、科布多甎茶。不准侵越新疆各城售卖。兹该将军等、查明该处各项商贾、及蒙古人等、所食口粮。向系商民等驮载茶货。前赴古城兑换。其古城商民。亦常川贩运米面。来营兑换甎茶。赴西路一带售卖。此项甎茶。系由归化城、张家口、请领部票。交纳官税。贩运来营贸易。迄今六十余年。均系以货兑货。向不使用银两。今一旦全行禁止。该处数万蒙古民人。糊口无资。必致失所。均系实在情形。惟是新疆一带。既为官茶行引之区。若照旧规。尽数运往。究恐充斥官引。自应量为筹画。以裕蒙古民人生计。著照所请、准其令商民等、每年驮运甎茶七千余箱。前赴古城兑换米面。如有不敷。令其凑办杂货银两。添补采买。以资接济。仍照例给发印票。祇准该商等、前至古城兑换米面。不准另往他处售卖。严饬军营兵部司员等、详细登注号簿。照数给发。不准逾额。仍饬管理街厅员弁。时加访察。如有私行夹带情弊。立即查拏。照私茶科罪。并著乌噜木齐都统。就近详察西路各处情形核办。务期销售茶封。两无滞碍。　　

○命工部左侍郎舒明阿、查勘昌陵妃园寝石券等工。　　

○戊午。上御懋勤殿。勾到陕甘、湖广、情实罪犯。停决陕甘斩犯十人。绞犯十人。湖广斩犯四十三人。绞犯十人。余八十五人予勾。　　

○谕内阁、惇亲王奏、该府太监宋喜、语言强横。不服管束。于杖责后越日身死。著刑部即派员前往相验。所有惇亲王自请交宗人府议处之处。俟刑部验明覆奏。再降谕旨。　　

○己未。以恭修昭西陵隆恩殿成。遣官告祭如仪。　　

○直隶总督蒋攸铦奏、九月分粮价情形。得旨、现在各属正当散赈之时。务须不时留心严密访察。如有办理不善者。断不可姑容徇隐。随时惩办。毋令灾黎含冤失所也。懔之念之。　　

○两淮盐政曾燠奏、淮商续请捐谷煮赈。得旨、此系该商等向义之举。必须妥为经理。俾贫民均沾实惠。然不可日后以此藉口也。　　

○命正黄旗汉军都统孟住、工部右侍郎敬徵、管圆明园八旗包衣三旗官兵进班。正红旗汉军都统载铨、镶蓝旗蒙古都统奕颢、镶白旗蒙古副都统阔龄阿、管火器营进班。镶红旗汉军副都统音登额、内阁学士武隆阿、管健锐营进班。　　

○以故科尔沁贝勒赛因济雅图子头等台吉达尔玛扎布、袭爵。　　

○贷直隶天津镇标左、右、城守、三营暨紫荆关各汛。被水兵丁银米。　　

○庚申。谕内阁、戴均元等奏、会勘漳河漫口迤下情形、设法筹办一摺。治水之法。合则为患。分则安流。漳河性本湍悍。自乾隆五十九年。由三台村南徙合洹以来。卫水为其顶阻。漳与洹每值夏秋。同时异涨。民埝不能捍御。以致安阳内黄迤下各处。频年冲决。此合则为患之明证。兹据戴均元会同程祖洛、前往周历履勘。卫水由袁村迤东。冲刷成河。经百六十余里。至大名县之岔河嘴。而后与漳合。洹水复由原路独行百余里。至楚旺而后与漳合。现在漳河北徙。虽无一定河槽。业已分杀水势。自当为因势利导之计。著照所请、于樊马坊、冯马坊、陈家村、湘河、河干、各处。北岸支流。筑做柴坝堵截。使河干迤上。分流归并一处。田市北岸。水高南岸一尺有余。即就高滩挑穵引沟一道。俟漫水消涸。再将辛庄一带漫滩之水。勘明筑坝。堵闭完密。以资直隶大名等处捍卫。其梗阻河心之田家营等十处。南北两岸迎溜处所。编设柴坝。以护民居。北岸上游。商家村、孙陶集、两处。坝工卑薄。即饬镶修高厚。并加筑挑坝土格。以期稳固。自柴村桥起。跨压新淤河形。接连洹河北岸民埝。建筑土埝一道。再将旧民埝培厚加高。樊马坊迤下南岸王家口。筑做土格土坝。以免串流南趋。使漳洹不致再合。所需工料。著程祖洛饬勘确估。设河势再有变迁。现在拟办工程。有应量为增减者。随时奏明办理。一切经费。先由司库借项兴修。事竣摊徵归款。河身所占地亩应徵钱粮。即饬地方官查明。照例题请豁免。至修堤筑坝事宜。著河北道邹锡淳、往来稽察。怀庆府知府王康乂、总司其事。妥为督办。前任汝宁府知府王世臣、常驻工所。会同该府督饬该县及工员等、实心经理。务于明岁春融。赶紧兴办。限四月内完竣。仍俟新河行走一年后。该抚审度形势。如尚有当修治之处。再行奏办。　　

○又谕、戴均元等奏、要工需人经理等语。侯选道谢学崇、曾任河南道府。于工程尚属谙悉。著即饬令前赴豫省。听候委用。降调知府陆楷、在豫年久。熟悉修防。著准其调赴工次。以资差委。该部知道。　　

○命左翼前锋统领哈哴阿、管理火药局。正黄旗蒙古副都统法克精阿、管理御枪处。　　

○赏广东等省壬午科、乡试年老诸生余普等四人、举人副榜有差。　　

○拨河南、山东、两省藩库银二十七万九千二百两有奇。培筑黄河两岸堤堰坝戗等工。从河道总督严烺请也。　　

○辛酉。谕内阁、据御史杨希铨奏称、贪狡之徒。见亲党稍有赢余。辄构讼挟制调停。吏役乘机图利。往往案未结、而被控之家。资财已罄。其各州县卫仓储。有名无实。地方官交代通融结报。弊混相沿。甚至民领谷一石。偿时必须二石。民间不愿承领。自应严行饬禁。著直省各督抚、查有奸徒告讦藉端讹诈者。执法严惩。无令逞刁滋扰。至各州县卫仓贮。务须确加综核。如有亏缺。即行严参照额赔补。毋任虚文结报。其社仓义仓之在民者。亦饬有司妥为经理。以安良善而充积贮。　　

○赏紫禁城内外进班前锋护军等银。　　

○展八旗兵丁应扣借支库银限期两月。　　

○壬戌。上御懋勤殿。勾到浙江、江西、安徽、江苏、情实罪犯。停决浙江斩犯十二人。绞犯一人。江西斩犯二十三人。绞犯四人。安徽斩犯十七人。绞犯二人。江苏斩犯二十二人。绞犯五人。余七十三人予勾。　　

○谕内阁、刑部奏、验明惇亲王府太监宋喜、实系杖责后因伤身死。并查起木棍。比对伤痕。俱属相符。此案惇亲王府杖毙太监。应先报刑部。听候验明。再行奏请议处。乃惇亲王未经报验。辄先具摺入奏。且据刑部相验尸身。伤多且重。是惇亲王所奏、宋喜受责因体弱身亡情形。系为站脚地步。实属取巧。惇亲王著交宗人府严加议处。寻议、罚王俸三年。得旨、宽免一年。罚王俸二年。　　

○癸亥。上御乾清门听政。　　

○诣皇太后宫问安。　　

○协办大学士两江总督孙玉庭奏、拏获贩私拒捕张从云首夥各犯。请将文武员弁升擢鼓励。又拏获枭贩王富林等。得旨、所奏俱悉。可见卿督率认真。尽心公务。文武员弁。莫不用命也。可嘉之至。　　

○以太仆寺卿那丹珠、为都察院左副都御史。贵州布政使糜奇瑜、为太仆寺卿。　　

○以湖北按察使吴荣光、为贵州布政使。浙江盐运使宋如林、为湖北按察使。　　

○赏理藩院尚书富俊、花翎。　　

○甲子。上诣寿皇殿行礼。关帝庙拈香。　　

○谕内阁、前据刑部奏、审讯承办陕甘武弁王一凤、徐福、二案之兵部书吏俞家凤、供词狡展。当经降旨。交那彦成详查该弁等、有无与俞家凤书信往来贿嘱情弊。兹据该督查明、王一凤补缺时。并未接过部中书吏信函。惟徐福到案时。即行呈出兵部书吏俞蔼堂寄伊信一封。并查出千总黄建元、由部题补守备时。俞蔼堂亦寄有信一封。均系索赃实据。将原信呈览。请旨查办。著交原派大臣托津、英和、汪廷珍、会同刑部堂官将书吏俞家凤严行审讯。毋任强词抵饰。兵部司员。难保无通同舞弊、朋比分肥情事。著一并向该书吏等、严密根究。据实奏参惩办。　　

○又谕、程国仁奏、酌筹苗疆善后章程一摺。前因黔省下江厅属、生苗与红苗有挟讎斗杀之案。节经谕令该抚饬属查办。已将红苗递籍安插。生苗各归原业。苗寨俱臻安堵。惟恐日久玩生。亟应筹议善后事宜。俾不至再启衅隙。兹据该抚拟定章程具奏。所有开泰永从等八寨、丹江荔波等厅州县、境内山径僻路。即著添设卡座。派役巡察。并令古州下江等寨镇协营。分饬塘汛弁兵。常川巡逻。毋许红苗复入生苗寨落滋事。至古州所属俾拉山、荔波县属马背山、平地村、都江八寨两厅、均有红苗户口。著各归土司辖属。如无土司地方。就近交苗寨头人管束。并责成地方官不时稽查。其生苗各寨头人。向系自行接充。无从知其能否办理。嗣后饬令苗众公举诚实者。官给腰牌承充。遇有命盗斗殴、及争执户婚田土等事。仍著官为剖断。不准擅自讎害。年终分别劝惩。以示策励。又汉奸扰害。久干例禁。著饬该管官随时查拏。严行究办。该抚务当督饬苗疆各属。遵照此次奏定章程实力奉行。妥为绥驭。俾苗民各安生业。以靖边圉。　　

○谕军机大臣等、本日据顺天府参奏怀柔县知县李廷韺摺内。称该县有外来流民。求给盘费。纷纷喧聚县署等语。直隶各州县。正当散放大赈之时。外来流民。奔走觅食。若不散给口粮。致令坐以待毙。殊失悯恤灾黎之意。著蒋攸铦迅速派委妥员。分投有赈各处。严密稽查。如有流民聚集。即饬该地方官、妥为安置核办。此等流民。去住靡定。必须查明确数。计口授食。俾奸胥猾吏。无从虚冒。乃为办理得宜。不可有名无实。并以无报有。以少报多。致启藉端捏饰之弊也。将此谕令知之。　　

○建四川新设城口厅坛庙、衙署、仓廒、监狱。从总督陈若霖请也。　　


大清宣宗效天符运立中体正至文圣武智勇仁慈俭勤孝敏成皇帝实录卷之六十一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光三年。癸未。十一月。乙丑朔。以前任云南鹤丽镇总兵官薛升、为甘肃河州镇总兵官。　　

○命工部覆勘正蓝旗满洲兵房。及蒙古官房营房。分年修理。从都统敬敏等请也。　　

○丙寅。上御懋勤殿。勾到河南山东情实罪犯。停决河南斩犯十一人。绞犯六人。山东斩犯十七人。绞犯五人。余八十二人予勾。　　

○谕内阁、御史董国华奏、部城仵作缺额、请饬募充一摺。向例刑部额设仵作。正身二名。并设副役学习帮办。五城兵马司指挥。专司报验。亦各有额设仵作。学摺副役。据该御史奏称、近年充役日少。在部城当差者。仅止二三名。遇有各城人命。重垒报验。传唤不敷。每致停尸待验。即现在著役者。实少谙习可靠之人。著刑部查明、筹议募充。俾谙悉检验。即由该部分拨五城著役。以符例额。　　

○云贵总督明山等奏、普洱府思茅厅车里土司刀绳武、带印羁留缅甸孟乃地方。请以其妻刀刀氏、护理事务。由司刊给钤记。又奏蛮暮土司。遗失部颁印信。毋庸另行颁铸。报闻。　　

○以安徽按察使惠显、为福建布政使。调山西按察使龄住、为安徽按察使。以候补四品京堂卢元伟、为山西按察使。　　

○命喀什噶尔帮办大臣布彦泰、和阗帮办大臣承起、回京。以镶黄旗护军统领巴彦巴图、为喀什噶尔帮办大臣。赏已革兵部左侍郎哈丰阿、蓝翎侍卫。为和阗帮办大臣。　　

○命和阗办事大臣秀堃、回京。调叶尔羌帮办大臣敦良、为和阗办事大臣。赏乌什办事大臣庆惠、三等侍卫。为叶尔羌帮办大臣。已革广西布政使富纶、蓝翎侍卫。为乌什办事大臣。　　

○缓徵浙江建德县被虫歉收村庄新旧额赋。　　

○丁卯。调镶白旗护军统领安福、为镶黄旗护军统领。以镶红旗蒙古副都统高喀鼐、为镶白旗护军统领。　　

○旌表守正捐躯河南郾城县民李有妻张氏。　　

○缓徵热河被雨歉收庄头差米十分之三。　　

○戊辰。上诣皇太后宫问安。　　

○御懋勤殿。勾到山西、直隶、热河、情实罪犯。停决山西斩犯十人。绞犯四人。直隶斩犯十二人。绞犯十四人。热河斩犯一人。余七十人予勾。　　

○以郡王衔扎萨克贝勒曼达尔瓦、为扎萨克图汗部落盟长。　　

</div>
    <div class="pagination">
<a href="清实录道光朝实录_page113.html">上一页</a><span>...</span><a href="清实录道光朝实录_page109.html">109</a><a href="清实录道光朝实录_page110.html">110</a><a href="清实录道光朝实录_page111.html">111</a><a href="清实录道光朝实录_page112.html">112</a><a href="清实录道光朝实录_page113.html">113</a><span class="current-page">114</span><a href="清实录道光朝实录_page115.html">115</a><a href="清实录道光朝实录_page116.html">116</a><a href="清实录道光朝实录_page117.html">117</a><a href="清实录道光朝实录_page118.html">118</a><a href="清实录道光朝实录_page119.html">119</a><span>...</span><a href="清实录道光朝实录_page115.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
