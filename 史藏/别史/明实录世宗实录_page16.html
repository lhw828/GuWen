<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 16 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 16 页/共 518 页</h1>
    <div class="content">　　○御史韩奕请修复西安门验粮厅四方所进上供物听户部遣官于此验中然后进收如故事诏止毋信第令上供尽输本色毋得轻赍临时买抵以滋弊端该库与科道部属官公同验收揽头并起解官有违犯者参奏重究
　　○以虏驻牧球厂诏参将詹冕时春各选所部兵五百以巡边为名屯黄花镇武定侯郭勋督各营勒兵待之戒毋得出境启衅
　　○逮济宁管闸主事陈嘉言下诏狱初太监温祥赍册宝往安陆州还诉其欺侮  上震怒命锦衣官校逮之
　　○初易州副使田登以细故捕逮山厂人役管厂侍郎沈冬魁奏其侵越且乞休致  上留冬魁以登不谙事体夺俸两月
　　○庚戌宗室奇泈致柷等各以奏讨禄米私诣阙下  上命遣官护还敕晋辽二王严行约束责有司速徵所逋给之各辅导官及所过失觉容者逮问如律
　　○辛亥两广蛮寇频年不靖镇巡官都御史张嵿等请给饷补伍调军征剿下兵部覆议  上责嵿等弛备玩寇妄杀冒功致贼患滋蔓贻害地方令诸臣协心体国储饷练兵相机雕剿宁日分别功罪以闻
　　○壬子广西巡按御史张钺劾副使姚鹏赃罪诏革职为民仍逮问如律
　　○癸丑御史沈灼＜锍-釒＞陈四渐一经筵辍讲二诘责言官三数逮有司四偏信内侍且曰朝廷刑狱内付刑部都察院外付巡按按察司锦衣官校非机密重情不轻遣逮意在主事陈嘉言又误以陈为李  上怒其党护下吏部摘所误以闻部议灼意在效忠言涉轻率临文偶误未足深罪宜宥之以彰圣德乃夺俸三月
　　○初顺天府府尹万镗条恤民隐五事一清铺户以均买办言两京铺户十年一清今已逾期当清请如正德初牌甲法近所革投托滥免者悉编入二专选委以均赋役言州县上均徭籍多不如期且各有轻重不能画一请委府佐贤能者二人分行州县专督其事三发公贮以均大费言  康陵营造供应及神马寄养皆倚办昌平一州其霸东安等九州县协助未至而昌平代应甚亟请发府所贮皇店课银补之不足则继以茶引折银因免各州县追补四溥徵解以均雇役言京班皂隶取给保定等七府及山东山西河南三省而京差官长班则取办顺天一府民重困宜改徵如京班法五蠲夫价以均恩例言运薪与采薪本同一事今既罢采则运夫宜并免＜锍-釒＞下所司议独长班难从改徵止于本府岁输兵部羡银内通融代雇而运薪夫价已徵者输纳未徵者通七府免之他皆可诏如议行
　　○以提督巡捕参将桂勇捕盗有劳赐银币令兵部并核前后功次岁终以闻
　　○甲寅升南京太常寺卿吴一鹏为礼部右侍郎南京国子监祭酒汪伟为南京礼部右侍郎○诏御用监岁徵物料如弘治例先是工部议上弘治以前例岁坐浙江金箔二千贴河南水胶二千五百斤黑铅五百斤山东椵木五百丈檀木二十根山西大甘锅三千个广东白圆藤五百斤狭西明羊角二百角羊毛五百斤苏州府白长节猫竹三百根大名府细铜丝三百斤矾红土五百斤河间府瀛沙三千斤土硝四百斤永平府滦州榜纸三千张炉甘石万斤顺天府青甘土五百斤水和炭三十万斤工部石灰五万斤易州山厂木柴炭各二十万斤视正德中十省八九已而该监奏派复有花梨木花楸木等物系奉钦依裁省之数部臣覆申前议厘革  上从之
　　○乙卯诏定武举式骑射四矢以上步射二矢以上策论如故中式者免分等第概升署二级
○南京都御史胡瓒御史董云汉议南京江操赏犒兵部官帑不足而法司岁报赎工罪囚徒纳势要月钱无补公用宜听入银月三钱岁以三分之一属操江发上元江宁贮以充赏又江口军士昼操夜守乃僦屋以居宜加存恤以罪人所没入赀增修铺舍量可容万人以居军士工部覆请下南京工部会议行报可
　　○丙辰升山东道监察御史黎龙为广西按察司副使
　　○开原修边工完  上嘉镇巡等官都御史李承勋等勤劳各赐银币仍行巡按御史查阅以闻
　　○兵部议各营卫逃操官军初犯再犯者军如例责发官降一级发原伍操练身后仍袭祖职三四逃以上及盗官马逃者无论官军并如例京卫调外卫外卫调边卫官降二级永从所调降带俸承袭各坐营官及将领并卫掌印官视岁中所逃有无多寡为赏罚仍限月中追补诏可著为例
　　○初正德中大虏入兰州指挥张瀛与所部总旗施二俱力战死瀛奋勇当先虏剖其胸巡按御史核实以闻至是兵部议各赠官世袭如例  上是之瀛仍令有司致祀
　　○丁巳户部核御史王琳安陆州知州王槐奏言安陆乃  皇上龙飞之地宜复其民而恩泽所加尤宜先于藩邸佃户查庄田税银亩八分三倍民田佃户重困今宜视民田起科仍留勿输以供享祀修  陵之用安陆卫军当发戍广西者率多瘴死宜留守城池护  陵庙免其调发本州及京山县民粮岁坐起运兑军花绒禄米输京者留给守  陵守府及州卫官军旗校俸给而以他府州县故所坐邸禄代输其岁办等物量减十之五以示优恤  上曰可各庄佃户免今年田税十之三他年如故第留勿输
○广东贼方甘同等下海通番劫掠居民势炽甚按察使汪镕先任海道副使率兵捕获事闻诏升镕俸一级赐银币甘同等枭示如律
　　○以大宁署都指挥佥事朱卿充右参将分守燕河营
　　○通州群盗白昼横行道夺官军马给事中张原以闻诏切责守备兵备等官仍令刻期捕绝以赎前罪
　　○己未中元节遣安仁伯王桓安昌伯钱承宗长宁伯周大经祭  七陵彭城伯张钦祭  景皇帝陵中官祭  恭让章皇后陵
　　○起用祭酒鲁铎于南京国子监复除南京太常寺卿王承裕原职
　　○分守宁夏中路左参将杨义以罪逮问协守贵州兼提督清浪右参将高勋以病请告诏庄凉备御都指挥佥事苗銮充左参将代义普安守备署都指挥佥事杨仁充右参将代勋
○庚申诏给尚书林俊诰命俊先为都御史致仕以子达考绩进二品阶既起为尚书会覃恩品同例无再给诏特给之
　　○南京给事中陈江等言侍郎吴廷举昔遭逆瑾甘罹桎梏忠劲之节滨死弗移乃年力未衰屡乞休致  陛下垂念老成勿靳温旨勉留俾久立  圣朝虽不见其运用之功自可坐消奸邪之气＜锍-釒＞下吏部
　　○升赏庄浪卫获功官军哈贵等二十六人各有差
　　○辛酉桑人等大小一十三族番人板的肖等大亦辖等大一十四族番人恶巴等来贡物及方物赐彩币绢钞有差
　　○东川军民府署印舍人禄庆屡违贡期诉称＜棘火＞苗梗路不得达  上命减所遣阿贯等给赏之半下抚按官核其事仍徵补贡马
　　○壬戌  太宗文皇帝忌辰  上祭  奉先殿遣英国公张仑祭  长陵
○南京户部右侍郎蒋恭请假展墓许之
　　○复增设直隶武清县主簿一员从巡按御史王琳请也
　　○命武职方面有缺仍照例推举两员以闻
　　○甲子大同军士告粮率众讙噪欲为乱提督侍郎臧凤巡按御史张钦捕首恶张的祥等＜锍-釒＞请寘之法兵部覆言宣大二镇粮饷久缺近该户部会奏发运银米始至查处未周以致军士争呼原情论罪终当抚处  上特命法司会议谓顷年主将因循政多姑息骄兵为梗在福建则犯守臣在狭西则犯巡抚大同兵素彍悍自逆彬擅调后转加狂悖若非重惩恐益长乱宜如凤钦言议上诏戮其首祸者五人以徇次调极边哨守余悉谕令安堵镇巡等官节制欠严姑宥之
○以福建古田县矿贼为患诏切责所司令预处粮饷选调浦城民兵会剿
　　○乙丑以皇亲蒋轮子荣为安陆州祠祭署奉祀
　　○诏陵户坟户全复其丁初太监杨阅等为各户奏请事下户部议谓陵坟户止复三丁载在会典若全复则京民投充者多一切重徭遗累下户非便  上以  陵寝至重特与全复
　　○是夜南京大风雨雷电震动居民房屋至四更方止
　　○丙寅传升锦衣卫副千户于海为本卫指挥佥事带俸海奉圣夫人刘氏夫也
　　○丁卯赐故御史冯颙主事刘天麒谕祭二臣正德中俱为逆瑾诬害颙自经死天麒贬贵州驿丞死至是吏部奏复其官并乞优恤故有是命
○初岷府南渭王嫡长子膺金□罢以事废为庶人其子彦淤本乳妇尹妙贵奸生例不得请封已经奏准令庶长子膺金□只袭封王爵至是彦淤卒其嫡母胡使妇郑氏私诣阙奏彦淤有子誉梡当袭王爵为侄彦滨谋夺彦滨者即膺金□只长子也礼部勘核得其状  上诏中使伴送郑氏还王亲郑昇并该府辅导官巡按御史逮问
　　○法司议宸濠叛时江西各官失节罪差其轻重上之左布政梁辰都司马骥论死右布政胡濂右参政刘斐都指挥佥事王＜王已＞白昂都指挥同知许清右参政程杲左参议许效廉佥事赖凤王畴谪戍副使唐锦为民右参议杨学礼闲住同知张禄知县徐志道降边方杂职通判张云鹏推官王诩县丞钱惠各降二级诏可
　　○戊辰初设平溪卫学湖广平溪清浪二卫军生旧附贵州思州府学至是平溪请自立学从之
　　○御史郭楠因暑月辍经筵请以退朝之暇御门延访大臣如  祖宗故事语稍及陈嘉言事  上怒诘责楠夺俸两月
　　○己巳直隶巡按御史张钦言大同镇城迤北百余里俱平原空阔故有宣宁水口黑山三堡所宜修葺增兵设将分守其地兵部覆议请行提督侍郎同镇巡官查勘具奏从之
　　○是日南京暴风雨江水涌溢  郊社  陵寝宫阙城垣吻脊栏楯皆坏拔树至万余株大江船只漂没甚众直隶凤阳扬州庐州淮安等府同日大风雨雹河水泛涨坏官民庐舍树株溺死人畜无算
　　○庚午诏狭西行太仆寺苑马寺临巩二府福建江西赣南漳三府广东广肇二府及有警州县正官免朝觐从各巡按御史奏也
　　○鸿胪寺左寺丞翟宗仁以九年满升本寺左少卿
○擢徽州府知府张芹为浙江按察司副使
　　○以户部尚书孙交三年考满荫其子京入监读书
　　○先是各内臣犯法屡诏免逮问唯下司礼监治于是刑部尚书林俊等言宫中府中宜为一体诸内臣所犯宜下法司明正其罪如罪之不当自宜废不法之官不宜废  祖宗之法  上报有旨
　　○广西巡按御史张钺劾刑部尚书张子麟私交宸濠纳其重贿鍜炼胡世宁狱复具狱辞署启称臣报濠以申私款于法当诛子麟诉辩称冤并下都察院勘实
　　○辛未先是兵部主事霍韬论科道官亵服授受诏旨大不敬给事中安磐等因劾韬欺罔谓韬先议大礼得罪名教恐言官发其奸摭拾细故意在倾排  上俱置不问第谕各官谨礼毋惰于微
　　○兵部以套虏数入寇议处延宁二镇失事官且今秋高虏情叵测备之宜豫请先集二镇精锐列守伏虏所入要路仍行所部急收保设坑堑习火器令狭西会兵佐之而以甘肃兵为应援诏如所议行
　　○初御史王秀等言顷差官校逮一高唐州判官海内惊疑无何又逮一主事且陈嘉言罪状未白宜下法司给事中刘济等亦言嘉言所坐薄罪逮系旬日备尝考讯已足惩戒乞早赐裁断至是工部请调沽头闸主事乐选于济宁因言济宁地势最高水利易泄先年禁例具在会典正德中势豪横行禁例沮格管闸官莫敢谁何幸及新政修复旧规而主事嘉言持之太严遂致得罪固其自取第恐豪势得以藉口代管者以嘉言为戒听其启闭而不之禁漕运稽误所系匪轻宜令主事选申明禁例而嘉言盛暑在狱请敕所司早具狱乃诏镇抚司论当以闻
　　○壬申复除南京浙江道御史吴铠于河南道云南按察使林茂达于四川
　　○湖广土官施州卫东乡五路安抚覃龄容羙宣抚田世爵等各遣把事朝贡进香赐绢钞如例
　　○浙江把总运粮署都指挥佥事万表湖广把总署都指挥佥事苏润江南把总指挥佥事戚景通俱以领运后期降一级
　　○南京巡江都御史伍文定以江防久弛请赒恤贫劳以餋士气选补戎伍以壮军威修改船只以便战操增置器具以习防御假借事权以励庸才＜锍-釒＞下所司
　　○癸酉礼部右侍郎刘龙父刑部员外郎凤仪母张业以弟夔给事中考满赠五品龙历官中允学士俱限于例不重级及升侍郎会母忧乃自陈讲读旧劳请得赠其父母如今官诏特允之寻许赐其母张谕祭俱不为例
　　○诏郡王府教授典膳由吏部除授者岁给柴薪银如亲王府官例其生员子弟纳银及保升者止给本俸不佥柴薪

大明世宗肃皇帝实录卷之十七
嘉靖元年八月甲戌朔巡按广西御史张钺劾镇守两广总兵官抚宁侯朱麒贪懦不职依凭逆瑾余党朱瀛夤缘差遣及镇守两广即奏带瀛冒官舍纵其掊克事皆取决亟宜罢斥仍治其罪兵部议革麒任  上责令自陈而以瀛等下巡按御史按问
　　○乙亥吏部右侍郎何孟春三年考满荫其子仲芳入监读书
　　○升南京刑部郎中王淮布政使司右参议四川道监察御史朱琏按察司佥事俱湖广
　　○赐郑王妃阎氏养赡禄米岁二□石
　　○封乳母刘氏奉圣夫人宫人孙氏保圣夫人高氏恭奉夫人邢氏庄奉夫人顾氏肃奉夫人俱锡诰命冠服礼科给事中底蕴等言其加恩太滥  上以  累朝旧典如此令如前旨行
○升锦衣卫千户邵蕙指挥佥事冠带舍人邵＜王巳＞百户以  寿安皇太后族属也
○丙子  昭圣慈寿皇太后懿旨大婚选到女子宜进宫简选钦天监其择日以闻先是司礼监官传谕内阁以大婚礼取到女子赴宫简选欲从  寿安皇太后传旨大学士杨廷和等再＜锍-釒＞言其不可云去年宣谕礼部举行今春分遣司礼监官选取皆由  圣母昭圣慈寿皇太后诰谕在廷之臣与天下之人皆知之今日传旨改从  寿安事不归一礼不由正何以昭示中外乃传奉  昭圣懿旨行之
　　○以江西水灾再免起运米二十万石仍命巡按御史查嘉靖元年税粮应免分数以闻并敕镇巡三司等官督率所属加意优恤务使人沾实惠以称朝廷悯念小民至意
　　○丁丑释奠先师孔子遣大学士毛纪行礼
　　○诏广西用兵免桂林平乐浔州梧州南宁五府并所属有事州县正官朝觐
　　○戊寅祭  太社太稷
　　○己卯赐工部左侍郎崔岩谕祭命有司营葬如例
　　○庚辰命左春坊左谕德兼翰林院侍读温仁和翰林院侍读穆孔晖为顺天府考试官赐宴于本府
　　○夜昏刻月犯房宿南第二星亥刻土星逆犯垒壁阵西第五星
　　○辛巳改苏州府管府事河南右参政徐赞为江西左参政
　　○壬午礼部奏本月初十日恭遇  万寿圣节文武百官例先期习仪至日具朝服行庆贺礼今  武宗皇帝服制未满是日又遇  孝慈高皇后忌辰宜暂免习仪初九日廷臣并在外进表官员各具吉服于奉天门致词行五拜三叩头礼表文彩叚俱免宣读陈设径送司礼监交收诏可
　　○癸未  孝慈高皇后忌辰  奉先殿行祭礼
○朝鲜国王李怿遣陪臣户曹参判申继宗等贺  万寿圣节礼曹参判尹希仍等贺尊上  昭圣慈寿皇太后  庄肃皇后  寿安皇太后  兴国太后徽号各贡表文方物命礼部宴赉如仪
　　○四川播州宣慰使杨相遣长官韩晞等来朝贡马贺  万寿圣节赐彩叚钞锭有差
　　○建立广东惠州府和平县仍添设捕盗主捕一员先是都御史王守仁奏惠州府龙川河源等县和平都浰头等处皆深山穷谷屡为盗据今幸剿平宜建立县治以绝祸萌报可至是户部以县名请并乞选官铸印遂有是命
　　○甲申乌撒军民府护印冠带土舍安宁遣通把事阿奢等进贡十四年分马一十六匹赐钞锭彩叚减旧例之半以后期也
　　○乙酉从户部议令广东江西商货纳税自北而南者于南安自南而北者于南雄不许违例重徵
○丙戌复除江西道监察御史唐凤仪于河南道
　　○遣户部官祭京都太仓之神
　　○遣顺天府官祭宋丞相文天祥
　　○命都指挥李宗佑复守备贵州铜仁地方先是守备裁革镇巡官奏恐苗贼窃发乞留宗佑复任从之
　　○丁亥复除翰林院编修叶式原职
　　○以山狭虏警免狭西按察使高显及延安庆阳平凉西安凤翔汉中山西大同各府州县正官朝觐
　　○戊子户部奏覆宣大两镇奏讨粮草得旨边方粮草皆小民脂膏宽一分民受一分之赐积一分官有一分之用各该镇巡官徒知奏讨为便不以计处为先岂人臣体国之义今后俱宜撙节爱惜处置得宜勿复浪费境内闲田可垦悉查核召佃及它便利事宜详计以闻
○泰宁等卫都督孛来罕等遣头目塔卜歹等二百六十四员名来朝贡马贺  万寿圣节赐宴赉如例及奖赏都督孛来罕等有差
　　○广西上思州旧为土官治所中更设流官故土人常为乱夷目黄镠等聚众攻州欲夺其印都御史林廷选捕镠下浔州府狱已而越狱复率众攻州官军御之乃诈降副总兵张祐不为备四月镠复攻破州城守臣走都御史张嵿等以状闻并陈督兵会剿之策兵部覆议报可仍命巡按御史查先年致镠纵脱者逮问治罪
　　○福州卫叛卒曹宗德唐清黄英及管操指挥陈杰皆伏诛先是杰部卒进贵叶元保与宗德等谋为乱杰知而不禁贵等遂紏三卫卒数千余人以布政使伍符侵损粮价为名围符官舍缚其子及经历颜玉备极惨辱镇守及三司官抚谕稍戢未几复乱围镇守府守臣募兵击之斩贵元保宗德清英溃走守臣以闻杰止坐守备不设律论戍边至是巡按御史汪珊捕得宗德清英请速正其罪因发杰纵贼构乱状论死  上命并杰诛之宗德等仍枭示
　　○己丑复故山西布政司参议吕镗原职仍赠左参政镗直隶晋州人先任南道御史＜锍-釒＞劾逆瑾及迁官山西瑾矫诏逮系杖死巡按御史宋钺请遵新诏追恤故有是命
　　○文华殿办事序班袁赞奏回籍养病有旨许给驿吏部尚书乔宇及御史沈灼俱奏劾赞交结内侍夤缘僣冒乞正其罪得旨许赞养病罢其驰驿
　　○致仕少傅兼太子太傅吏部尚书武英殿大学士杨一清上＜锍-釒＞辞免荫子  上曰卿累朝耆德誉望素隆久典铨衡简任内阁贤劳茂著早乞休闲恩荫特加用示宠眷成命已下不允所辞○监察御史赵兑上言故都御史孙鐩副使许逵当逆濠之变独能抗节不屈折以危言至于临刑骂不绝口忠义激烈心迹昭然夫官虽不同同归于死功虽未成能成其志今荫子止于百户似于报礼未称事下兵部请如兑言稍加荫秩以示殊恩得旨二臣忠节可嘉其子各加正千户世袭
　　○套虏入犯邠州等处杀掠甚众科道官论劾总兵刘淮副总兵朱銮刘玉游击将军神楫周尚文关文都指挥时陈观望失机俱应重究镇守太监晏宏巡抚都御史王珝不能协赞效谋皆应罢黜总制侍郎李钺责任既重罪戾难辞乞降敕切责六部拟议诸臣情罪上请得旨套虏为患先因守土官怠玩推诿朝廷特简才望大臣总制军务各该镇巡等官不能协谋共济合兵追剿致虏深入肆掠俱宜逮治但念有事之际巡抚镇守官姑令自陈淮夺职銮等令戴罪杀贼候勘报处置仍敕钺加意＜矢见＞画严督各属同心剿贼以期后效敢有观望阻挠误事者指实奏闻
　　○庚寅遣行人赍敕存问致仕少傅兼太子太傅吏部尚书武英殿大学士刘忠从巡抚都御史李充嗣奏也
</div>
    <div class="pagination">
<a href="明实录世宗实录_page15.html">上一页</a><span>...</span><a href="明实录世宗实录_page11.html">11</a><a href="明实录世宗实录_page12.html">12</a><a href="明实录世宗实录_page13.html">13</a><a href="明实录世宗实录_page14.html">14</a><a href="明实录世宗实录_page15.html">15</a><span class="current-page">16</span><a href="明实录世宗实录_page17.html">17</a><a href="明实录世宗实录_page18.html">18</a><a href="明实录世宗实录_page19.html">19</a><a href="明实录世宗实录_page20.html">20</a><a href="明实录世宗实录_page21.html">21</a><span>...</span><a href="明实录世宗实录_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
