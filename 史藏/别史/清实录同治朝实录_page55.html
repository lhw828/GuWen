<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 55 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 55 页/共 505 页
  </h1>
  <div class="content">
   ○又谕、步军统领衙门奏、领催侵蚀兵饷。请交部严办一摺。此案傅仓儿以招募步甲。充当办事领催。辄敢将官堆当差步甲。私减多名。侵吞兵饷。临差顶替。实属藐法已极。步军校福勒洪额、于该甲兵丁钱粮。任令领催把持侵吞。且于步甲四儿与马五斗殴一案。并不追究。更难保无回护容隐情弊。若不严加惩办。各官厅纷纷效尤。更复成何事体。福勒洪额著即行解任。与傅仓儿、马五、王二、黄大四儿、一并交刑部严行审讯。从重惩办。步营积弊。日甚一日。必须水落石出。方可一旦剔除。刑部向来承审此等案件。往往意存见好。化大为小。化有为无。此案著刑部堂官严饬司员。认真审办。不准再蹈恶习。其管辖地面。毫无觉察之左翼翼尉永恰哈、副翼尉富宽、委翼尉明贵、协尉福珠哩、副尉扎勒翰、署委协尉恒昌、均著先行交部议处。如讯有瞻徇容隐等弊。即著一并从重惩办。以饬地面而重兵额。寻奏、福勒洪额应交部严议。傅仓儿等照例枷杖发遣。从之。　　

○又谕、僧格林沁奏、追剿匪首获胜。将诈降匪徒全行正法。并收复捻圩。剿办棍匪获胜各情形一摺。山东长枪会匪焦溃淐等续窜曹属。意在纠合董执信等四出滋扰。经僧格林沁派营总恒龄等、带队在旧家集截剿。毙匪多名。该匪闻董执信等业已投诚。其势穷蹙。因亦率众投降。旋据恒龄等起获焦溃淐所带伪示。并所具供词。均极悖逆。即经僧格林沁劄饬兖沂道卢朝安等。将逆首焦溃淐、王贯一、并为从之千百长等匪、焦溃淐母妻两子、一并就地正法。实足申国宪而快人心。其夏邑东南之太邱等贼圩。经营总富和督军攻克。永城西南之双桥集捻圩。经营总永林收复。棍捻各匪。亦经德楞额、哈勒洪阿、督队追击。先后攻克卓山砦从山圩贼巢。生捦匪徒陈雨来等正法。逃窜之匪。复经官军追杀殆尽。将贼圩一律焚毁办理均尚得手。著僧格林沁督饬带兵各员。乘胜进攻。尽歼丑类。毋留余孽。　　

○又谕、僧格林沁奏、帮办大员闻讣。恳请回旗穿孝据情代奏请旨等语。工部右侍郎国瑞、因伊父原任兵部右侍郎道庆在京病故。闻讣恳请回旗穿孝。惟僧格林沁一军。现在剿办豫东各匪。正在需人。国瑞著仍留僧格林沁军营帮办剿匪。俟军务办有端绪。再行奏请回旗补行穿孝。国瑞之父原任兵部右侍郎道庆、于道光年闲仕至二品。当差勤慎。宜沛恩施以彰优异。伊孙国瑞之子松安、著交宗人府带领引见。　　

○又谕、严树森奏、湖北省漕粮。请仍收折色解京一摺。据称该省漕粮。自咸丰七年。前任巡抚胡林翼改徵折色后。每年应完漕项。俱已按限全完。官民两便。今若仍徵本色。一切零星运费。仍不免科派民间。日久诸多流弊各等语。所陈自系实在情形。著照所请。本年湖北省应徵漕粮米石。仍照前定章程。将部议七万石之数。徵收折色。依限解京。以免浮勒而收实济。　　

○又谕、严树森奏参纵容弁勇骚扰地方之副将。请旨降补查办一摺。提督衔记名总兵福建延平协副将陈由立、前经曾国藩因其托故离营。奏参革职。兹据严树森奏、该员委赴湖南募勇。行抵襄阳县城。先期派委差官丁向阳、勒索溜单。掳船行凶。需索价值。赴该县署肆行骚扰。尤属胆大妄为。陈由立业已有旨革职。严树森所请以守备降补之处。著毋庸议。并仍遵前旨。交曾国藩一并查办。守备丁向阳并著勒令陈由立交出。严行参办。其经过河南湖南地方。有无别滋事端。著该督抚查明参奏。　　

○谕议政王军机大臣等、僧格林沁等奏、官军攻克金楼贼寨。并派队赴亳州迤北。剿捻获胜一摺。金楼踞匪。与蒙亳捻巢相为掎角。经该大臣尽力殄除。不留余孽。实足以寒逆胆而申天讨。亳州一带。捻圩尚多。前派营总恒龄等、在亳州迤北剿贼获胜。该大臣已拨炮添兵助剿。即可乘此声威。剿抚兼施。以期节节收复。僧格林沁另摺奏、匪首焦溃淐势穷乞降。带有伪示。词甚悖逆。已全行正法等语。焦溃淐意存叵测。自应明正典刑。以昭炯戒。昨谕将董执信等三犯一并正法。原因其狡诈性成。仍恐句结为患。既据该大臣奏董执信、李标、投诚以后。尚知感奋。著暂缓正法。令其随营效力。并随时察看。如其心怀疑贰。首鼠两端。仍即于军营正法。前据谭廷襄奏、焦溃淐与刘前同窜曹考之甎庙集。焦溃淐现已正法。刘前是否已解往该大臣军营著一并查明具奏。该大臣于各路降众。尚未滥收。颇知慎重。此后兵威益壮。闻风归诚者。必不乏人。务须慎益加慎。免致将来尾大不掉。是为至要。德楞额等仍饬令实力剿办。将未免各圩砦次第克复。毋任稍有疏懈。将此由六百里谕令知之。　　

○又谕、田在田奏、督队袭攻奶奶山寨。将宿境东北捻匪。偪回老巢。并攻克殷赵两圩各摺片。黑旗捻股聚众。复扑宿城。经官军密购奶奶山贼寨内应。将南上寨房屋。延烧殆尽。其绕赴宿城东北之山套等处滋扰各路股匪。亦经田在田分饬各队兵勇。先清东路。将围攻刘庄等处贼匪击退。仅李城一股。直扑符离大营。亦经官军击败。又灵璧县境捻首张逢科、占踞殷赵两圩。亦经兵勇攻克。此时黑旗大股业已偪回老巢。殷赵两圩攻克后。灵璧捻股。亦可无虞句结。惟黑旗捻数过多。贼巢无粮。仍恐复出肆扰。现在二麦业已收割。该匪野无所掠。但使各处民圩齐心固守。官兵随时应援。该匪粮尽势穷。自将纷纷溃散。著田在田激励民团。严密守御。并整饬兵勇。随时援应。毋稍疏懈。其奶奶山寨踞匪。著迅筹攻拔。及早歼除。毋留余孽。本日据僧格林沁奏、金楼贼圩。业已攻克。即可乘胜进攻毫捻老巢。此时黑旗捻股。势已穷蹙。田在田宜速筹进攻。与僧格林沁分路齐进。俾该逆不能互相援应援。以期一鼓歼除。前因宿州军情吃紧。谕令袁甲三拨兵助剿。著袁甲三即饬派出之将领。会合田在田迅速进攻。傥兵力仍形单弱。袁甲三并宜酌量增添。或另筹一军。由南路进捣该捻老巢。以期两面夹击。及时埽荡。将此由六百里各谕令知之。　　

○以右春坊右赞善罗嘉福为江西乡试正考官。湖广道御史薛春黎为副考官。翰林院侍读学士颜宗仪为湖北乡试正考官。编修谭钟麟为副考官。　　

○以河南攻克金楼贼寨。予游击许得等升叙有差。　　

○以带队不严。暂革江南副将欧玉标等职。仍留营。　　

○予安徽奶奶山阵亡守备邹步云祭葬世职加等。　　

○丁巳。谕内阁、昨据刑部奏、讯出太平仓花户唐大、窖藏仓米各情。当派存诚前往查验。兹据奏称带同司员前往太平仓。眼同该仓监督善瑞等逐廒查验。庆字等廒二十座。均有存储灰土。搀杂米粟。非按廒逐一掣量。难得确数。更房后院有砌做甎窖形迹。有无埋藏米石。非饬令夫役刨穵。亦难得实。并据监督善瑞等面称、五月闲查仓御史查验各廒。均无米石。至六月初一日。刑部司员往查。不知各廒如何忽有米石。廒板如何启开等语。该监督善瑞等于花户唐大图盗仓米。平时既未能觉察。刑部前派司员查验雨字等廒米堆。该监督亦眼同估计。迨存诚赴仓查验。辄复以虚词掩饰。情节种种支离。难保无扶同徇隐情弊。著仍派存诚会同仓场侍郎、暨稽查太平仓御史、前赴该仓。督同该监督等将廒存余米。逐一掣量。其甎窖内有无米石。亦著认真刨穵。务得确实。并著刑部饬令原派之司员及坊官等随往。查验各廒余存米石。是否与原查数目相符。抽对明确。毋得稍涉含混。以重仓储。如查有弊混各情。即著从严究办。　　

○又谕、前因胜保、翁同书奏、已革安徽布政使李孟群阵亡。当经奉旨将李孟群开复原官。照布政使阵亡例议恤、兹据袁甲三奏、查明李孟群死事实迹。恳恩建祠开复处分。并将随同死难各员开单请恤一摺。据称咸丰九年二月。逆首陈玉城围攻长城营盘。李孟群以饥卒数千。当悍贼六七万。固守十余日。粮尽援绝。复亲率员弁。手刃数贼。力不能支。受伤被执。厉声骂贼。嗣被贼拥入庐城。数日不食。骂不少辍。遂被害于庐州西门内等语。李孟群转战广西湖南湖北安徽等省。忠勇性成。功绩懋著。兹览基死事详细情形。被害尤为惨烈。孤忠可悯。大节无亏。允宜渥沛恩施。以光泉壤。李孟群著照巡抚阵亡例从优议恤。任内一切处分。悉予开复。其死事实迹。著国史馆纂入列传。并准于庐州府死事地方建立专祠。伊父李卿谷原籍固始县专祠。并准将李孟群从祀。以示笃念忠烈有加无已至意。　　

○谕议政王军机大臣等、冯子材等奏、提督李世忠派参军黄承恩带兵。于龙潭石埠桥分扎营盘。伪忠王之子黄老虎等带贼围扑东阳营垒。分股直偪龙潭。势甚危急。经冯子材等派总兵文龙德等带队往援。行至仓头地方。遇贼鏖战。遥见贼氛绵亘。恳军深入。恐有疏虞。遂即收队回镇。旋据探称龙潭官兵营盘。业已撤队全回六合。南岸贼援麕集等语。前据袁甲三奏李世忠一军。乘闲渡江。夺回南岸石埠桥龙潭东阳等要隘。分扎营盘。为进偪金陵之计。当经谕令冯子材等遏截丹阳等处援匪。原恐李世忠之军。深入重地。稍有挫失。本日据冯子材等所奏情形。自系贼匪悉众争夺要隘。六合援军未到。冯子材派去之军。又中途折回。是以龙潭营盘相机撤退。但未知曾否接仗失利。抑系悉众自行撤回。著曾国藩、袁甲三、查明确实情形具奏。其石埠桥东阳之军。是否一并撤回。并著查明奏闻。以慰廑念。现在上游各军。困偪金陵。王明山等师船。刻日下驶。当可会合李世忠一军。将九洑洲克复。然后以全力进取。方有把握。此时功在垂成。务须严饬各带兵将弁。步步为营。站稳一步。再进一步。断不可轻进贪功。稍有挫失。谅曾国藩等成算在胸。必能通筹全局。克日奏功也。如上游各军会攻九洑洲等处。都兴阿、冯子材等、务即督饬各军。相为策应。不得意存歧视。致有疏虞。文龙德等赴援之军。是否藉词折回。傥有见贼畏葸。救援不力情事。著冯子材据实查参。毋涉徇隐。前据都兴阿奏克复江心洲等处。该处距九洑洲若干远近。现在有无官兵驻守。著都兴阿查明具奏。本日据给事中吴焯奏、太平府属之官圩。甯国府属之金宝圩。有田数万顷。该处民人。至今坚守。请饬鲍超以攻甯国之军。兼顾二圩。我军亦可资以得食等语。著曾国藩察度情形。饬令妥办。原摺著钞给曾国藩阅看。将此由六百里加紧各谕令知之。　　

○以办事乖谬。革山东知州王＜?山咢＞职。　　

○以失察兵丁滋事。革江南镇江军营总兵官苏如松职。摘参将文汉章顶带。均暂留营。　　

○追予安徽庐州阵亡参将潘罗成等二十五员祭葬世职。生员张之瑾等赏恤如例。均附祀布政使李孟群专祠。并附祀按察使李卿谷河南固始县专祠。　　

○予江苏丹阳阵亡游击林定海祭葬世职。　　

○戊午。谕内阁、据大学士会同刑部具奏、已革两江总督何桂清。当丹阳失守。大营再溃之时。辄先托词退避。为合省逃官之倡。抵苏后经前巡抚徐有壬、劝令扎营无锡。不从其议。旋闻常州失利。又以照料粮台为词。径退常熟。迨苏州失守之前一日。又以扼守江海要区为词。退避上海。以致苏常松太各府州县相继沦陷。贻误地方。情罪较重。应将何桂清拟以斩立决罪名请旨等语。何桂清身膺总督重任。辄敢弃城逃避。致令全局溃散。实属罪无可逭。惟朝廷明慎用刑。何桂清曾任一品大员。自当众议佥同。方足以申国宪而昭公允。著大学士六部九卿翰詹科道将何桂清各供。并给事中郭祥瑞、谢增等各摺。再行公同会议定拟。迅速具奏。　　

○又谕、刑部奏、据何桂清呈出司道公禀。请饬查办等语。何桂清弃城逃遁罪名。业经大学士会同刑部审拟具奏。惟据片称该革员呈出司道公禀一件。系前任江苏按察使查文经、前任江甯布政使薛焕、江南盐巡道英禄、江安粮道王朝纶、于丹阳失守后联衔禀请何桂清退守苏州各情。该司道等均有地方之责。当常州危急之际。应如何帮同竭力守御。乃联衔禀请退守苏州。显系见势危急。意在同逃。徐有壬原参摺内。亦有何桂清率领地方官退避之语。藉不从严查办。何以肃军律而饬官方。著曾国藩、李鸿章、将该司道当时如何联衔具禀。及如何退避各情形。据实查明具奏。其苏常等处各逃官。一并查明参办。殉难各员。并著查请议恤。以示劝惩。　　

○谕议政王军机大臣等、御史刘毓楠奏、河南省城各营官兵。近年应领饷银。积欠甚多。兵心涣散等语。著郑元善会同城守尉、督饬藩司体察情形。悉心筹画。按月抽拨饷银若干两。补足满汉官兵应领旧额。教养旗兵。俾得勤习武事。以苏兵困而固人心。原片著钞给阅看。将此由五百里谕令知之。　　

○又谕、前因陕省军情吃紧。命多隆阿督办陕西军务。原期肃清关陕。屏蔽中原。兹据都兴阿奏、淮南地势极宽。收复非易。惟资多隆阿一军。居中重镇。联络声势。若陕西情形稍松。拟请暂留多隆阿、帮同曾国藩督办江皖军务等语。所奏不为无见。多隆阿调赴陕西。原系朝廷廷移缓就急。不得已之举。现在汉回仇衅已深。必须慑以兵威。抑其桀骜不驯之气。方可渐就范围。仍著多隆阿严催雷正绾等、星驰前进。克日抵陕。其多隆阿所统后起各营。如能赶紧驰赴秦中。将汉回事宜迅速办竣。仍督率所部出关。会同曾国荃等围偪金陵。共图克复。方不至顾此失彼。若多隆阿全军。日久为陕西牵掣。致江淮一带少此劲旅。亦属非计。仍著官文等统筹全局。陕省剿办事宜。若责成雷正绾会同瑛棨筹办。即可成功。即催令雷正绾一军前往。多隆阿即可督率后起各营。驻扎适中之地。为江淮各路屏蔽。毋庸遽行入陕。似于全局尤有裨益。其是否可行。及应于何地驻扎之处。著官文、曾国藩、多隆阿、妥速相机会商具奏。另片奏、杭州驻防马甲金全、乍浦驻防前锋元能等。均因城陷受伤。绕道来扬求赏差使等语。马甲金全等九名。著准其归并江甯驻防。交都兴阿留营差委。嗣后如再有被难陆续来扬者。著准其照章办理。仍著都兴阿汇案奏明。以备查核。十日有人奏、署淮扬镇总兵龚耀纶纵勇劫掠。请立予革职治罪等语。著曾国藩将所参各节确切查明。如果有冒功纵寇肆掠殃民等情。即著从严参办。原摺著钞给阅看。将此由六百里加紧各谕令知之。　　

○又谕、吴振棫、英桂奏、会筹晋省边防。请留京兵暂驻蒲郡。探明陕省汉回情形。再定进止一摺。所奏不为无见。现在窜陕各匪。虽已陆续回窜。晋省防务较松。而同州一带汉回互斗之事。尚未和解。成明所带京兵。自应令赴蒲州扼扎。即著飞咨成明驰赴运城。沿河择要。会商布置。以壮声势。多隆阿一军。本谕令驻扎河南适中之地。惟郧西现又被围。该将军已由郧阳进发。洛阳一带。昨谕胜保带兵堵剿。恐该逆因前途有兵迎剿。意图旁窜。则山西仍当严防。英桂务饬在防将士。加意防剿。毋稍松劲。吴振棫昨谕折回陕省。会同英棨办理汉回事宜。英桂自不得回省。致将士无所禀承。仍著在运城驻扎。以资调度。吴振棫前在滇省历任督抚。于汉回事宜。既不能弭患于未形又不能戡乱于事后。此次陕省汉回寻仇之事。若再固执成见。不能持平办理。则贻误地方。罪无再逭。汉回皆朝廷赤子。断不可因系回民心存歧视。又蹈滇南覆辙。瑛棨身任封圻。责无旁贷。吴振棫于到陕后。并著会商瑛棨。将应如何办理。并现在详细情形。迅速驰奏。以慰廑念。昨据潘祖荫奏陈汉回互斗情形。并本日御史刘毓楠奏回民乘乱助逆各摺。虽所奏尚属有因。第事当通筹。若多隆阿等到后。慑以兵威。果能帖服。辅以循良之吏。为汉回所信服者。化导劝谕。释其仇隙。自可迅速蒇事。不至贻患无穷。总在吴振棫等妥筹办理。朝廷毫无成见。但问是非。不问汉回。傥吴振棫等办理错误。日久无功。必当重治其罪。懔之慎之。潘祖荫、刘毓楠摺、各一件。均著钞给吴振棫、瑛棨阅看。将此由六百里各谕令知之。　　

○又谕、前因奎英奏、回子伯克任性妄为。通同贿属。牵涉各员。请旨派员查办。又据英蕴等奏、接据福珠淩阿禀称、奎英奏摺。未与该总兵联衔。恐有掣肘等语。当经谕令景廉提集全案人证。认真查办。兹据常清、景廉奏、奎英单衔奏事之后。福珠淩阿即以回众藐视。恐误军情为词。继复致函英蕴。有卡外目下不靖之信。英蕴咨文亦称托胡达买珠、带人由安集延地方。逃出卡外。事关边疆重务。已属令该大臣等和衷办事。并催防兵迅进各等语。奎英奏参帕尔吐一案。有牵涉帮办领队大臣情事。自未便与福珠淩阿联衔。而该总兵则称不与联衔。必至回众藐视。办事掣肘。此次又称卡外不靖。与英蕴咨送探单。语出一辙。何以奎英近在同城。毫无闻见。难保非福珠淩阿怀挟私嫌。藉词耸听。英蕴业经另案革职。景廉现调叶尔羌参赞大臣。即著迅速赴任。仍遵前旨。将全案人证提集。认真查明。据实具奏。至喀什噶尔。地处极边。现在卡外贼匪。究竟有无窃发情事。著常清、景廉、随时派人察探。严饬各该城实力防守。并迅催换防官兵速即前进。以重边防。本日英蕴奏请调补伯克一摺。于拟正之噶依特一员。有捐银二百两之语。何以不为另案请奖。而必于摺内声叙。希图邀准殊属非是。著常清、景廉、确切查明。如有勒捐肥已情事。即著据实参奏。又英蕴另摺奏请补巴尔楚克粮员音德春、捐银五百两。并著常清、景廉查明如果属实。奏请给奖。嗣后各城应补人员。均不得抑令捐输。以示体恤而肃政体。将此由六百里各谕令知之。　　

○予四川仁寿阵亡未入流马楚材、江城祭葬世职加等。均建专祠。马楚材子军功马德馨一并附祀。　　

○己未。谕议政王军机大臣等、有人奏、知州贪婪扰害。请饬提讯一摺。据称涿州牧邓锡恩因案被参。营谋后任。信用官亲书吏。贿赂公行各等语。畿辅重地。岂容此等贪劣之吏。扰害闾阎。著万青藜、石赞清、提集人证卷宗。严行审办。以儆官邪。又有人奏、东安县属东马圈地方。有生员张姓家习白莲教。该前任知县访拏。并获同教匪徒。解送顺天府。经府尹驳令自行办理。署知县将获案七人。概予保释。该处习教日多。踪迹诡袐等语。东安距京百余里。岂容白莲邪教丑类潜匿。若不及早翦除。将来势成滋蔓。其患何可胜言。著万青藜等迅速提讯严惩。毋稍迁就。此外各州县。亦应一律严密访查。实力禁戒。以期消患未萌。原摺二件。均著钞给阅看。将此谕令知之。　　

○又谕、有人奏、粤东官绅办理厘捐。营私病民。请饬查办。并议抽厘章程五条一摺。据称粤东官绅。藉抽厘为名。先出多金。供奉大吏。遂藉端抽收货物。以图肥己。劳崇光首倡此议。其门丁许庆瑢等、说合分肥。革员俞文诏等、诡名承充各商。弊端甚多。请饬查办等语。抽厘之举。本非善政。原因军饷浩繁。藉资补苴。若如所奏、劳崇光以下官绅。无不营私舞弊。尚复成何政体。许庆瑢等前经有人参奏。业已查办得实。谕令劳崇光交出严办。著晏端书即。将摺内所参各款。逐一详细查明。据实参奏。毋得稍存回护。粤东厘捐。系晏端书专责。所拟章程五条。应如何采择之处。著一并悉心妥议具奏。原摺著钞给阅看。将此谕令知之。　　

○又谕、袁甲三奏、病未痊愈。恳请开缺回籍调理一摺。现在怀远一带。捻逆尚未就绪。而灵璧等处。又当分兵策应。胜保已饬赴洛阳。淮北事宜。又应兼顾。李续宜尚在六安。该大臣久在皖疆。仍著暂领所部。妥为防剿。候旨遵行。密摺一件。著留览。将此由四百里谕令知之。　　

○又谕、前因洛阳吃紧。谕令胜保督师前往攻剿。并谕李续宜将淮北事宜。妥为节制。本日据袁甲三奏、因病恳请开缺。该大臣在皖数年。办理并无成效。惟临淮向系袁甲三驻彼督办。一旦骤撤。恐怀远一带捻逆。从而生心。因谕袁甲三暂为督率。听候谕旨。李续宜身任皖抚。责无旁贷。叠谕该抚通盘筹画。苗沛霖心存叵测。张落刑尚未就捦。苗捻各事。应如何次第办理。颍州既属偏在北路。临淮为南北要冲。应否该抚亲督重兵驻守。抑或派员前往。该抚既统领全皖军务。自不得专驻六安。而楚北门户。应如何兼顾。该抚均当悉心筹酌。用慰廑念。该抚为李续宾之弟。国愤家仇。曾经自任。数月以来。朝廷察其朴诚勇敢。堪胜重任。足以申李续宾未竟之志。袁甲三既经开缺。则钦差大臣关防。拟即降旨交李续宜祗领。用示事权较重。委任更专。庶苗捻各匪。益形畏服。著接奉此旨后。于数日内将前后所询各情。并五月十三十八两次寄信谕旨。迅速详细覆奏。听候降旨。朝廷用人。一秉大公。惟视其人之才具心述。假以事权。该抚不必因有此旨。豫辞重任。转近推诿。尤不可稍有洩漏。令人窥伺也。将此由六百里密谕知之。　　

○又谕、谭廷襄奏、攻克水寨等处贼巢。并剿击教匪情形一摺。据称水寨贼匪程四虎、句结林家洞等寨匪。互相掎角。经官军奋力。攻破。其滕县进剿幅匪。颇有斩捦。峄县教匪。经德楞额等叠次进仗。亦颇得手等语。水寨贼匪。虽经官军将贼巢攻克。而匪首程四虎尚未捦获。且沂州一路。匪围林立。著谭廷襄仍饬绪纶等节节进攻。毋任迁就。滕峄等处幅匪。并著设法剿办。毋任顾此失彼。其招抚岳相林一节。著咨扎隆武等妥速办理。毋许草率了事。其在逃之刘前一犯。仍著该抚饬属跟踪查拏。毋任为患他处。又有人奏、邹县曲阜等处教匪。请饬德楞额会合扎隆武等、并力进攻等语。本日据谭廷襄奏称、德楞额一军。进剿兰邳交界贼匪。追击殆尽。该处情形稍松。即著僧格林沁、谭廷襄责成该副都统。就近会合扎隆武、赵康侯、将该处教匪。痛加剿办。务尽根株。傥该副都统等坐失机宜。迁延贻误。即著僧格林沁严参。并毋任招抚。致贻后患。原片著钞给阅看。将此由五百里谕令知之。　　

○又谕、张亮基奏、探明云南实在情形。并办理滇练。必须详慎筹画各摺片。张亮基自抵蜀以来。筹办滇省事情。毫无把握。所称石逆分陷叙永厅城。现檄饬林自清分堵滇省边境。与川省追剿之兵。两面夹攻。亦可藉收其用等语。是张亮基转授之以柄。将来藉词索饷。贻患无穷。此事断不可行。著张亮基仍遵前旨。饬令林自清速回滇省。剿办大理之贼。本日骆秉章奏、川省军务方殷。唐友耕一军。现与曾传理等攻剿石逆。唐炯亦督率所部。规取松潘。该二员办理正当吃紧。不能抽调。至川省库款。久已支绌。京饷欠至六十余万两。军饷台费等项。积欠逾二百余万两。既不能为滇省宽为筹备。若徒以数万金聊且塞责。何异杯水车薪。于滇省究属无补。自系实在情形。著潘铎、张亮基、体察情形。迅即前往滇蜀交界地方。暂时驻扎。俟川省贼匪。渐次肃清。饷源日见充裕。潘铎等即统川省得胜之师。大举入滇。尔时剿抚兼施。庶可永杜祸萌。廓清滇境。张亮基奏请饬部查明邻近滇省之积功总兵。请旨＜??闲＞放提督之处。向来无此办法。应俟应署督等到滇后。再行酌量具奏。将此由六百里各谕令知之。　　

○又谕、据骆秉章奏、张亮基徵兵拨饷。川省军务方殷。力有未逮一摺。本日亦据张亮基将探明云南实在情形。及在川省筹措兵饷各节驰奏。张亮基既恐泸永皆有贼氛。孤军难进又虑军火饷银。道梗难达。且入滇境后。无兵不足以备非常。有兵又非所以安反侧。览其所奏。办理毫无把握。至骆秉章所称马如龙等包藏祸心。势必中变。若张亮基仅带兵数千。筹饷数月。身入险地。转至堕其术中。莫如置之不问。使徐之铭暂且羁縻回众。俟蜀事大转。再移得胜之师。令潘铎、张亮基、统师入滇等语。具见实心任事。筹画悉合机宜。已谕令潘铎、张亮基、俟蜀中渐次肃清。再行移师大举入滇矣。现在石逆大股。偪近叙郡。著骆秉章严饬曾传理等督率各军。并力攻剿。聚而歼旃。以除积年巨患。其张蓝股匪。窜陷太平等城。若乘闲与邓逆合夥。则贼势益张。著飞饬果健营将弁。会同毛震寿相机夹击。毋令深入陕境。扰及完善地方。其八角寨鹤游坪等股匪。并著该督激励诸军。迅图攻拔。蜀江肃清。则剿办滇省之兵与饷。皆有所出。届时该督定能通筹大局。克践其言。现在蜀省军务总以迅速蒇事为要。至张亮基摺内所称。涪州酆都难民。呈控兵勇荼毒地方。有甚于贼等语。此股兵勇系何人统带。著骆秉章确切查明。严加约束。凡经过地方。及驻扎处所。务令恪遵军令。毋得藉端骚扰。敛怨居民张亮基奏请拟于川东道库暂筹借银五万两。以捐照抵拨归款之处。是否可行。著骆秉章妥筹办理。将此由六百里谕令知之。　　

○以前任詹事府詹事殷兆镛为詹事。　　

○以缉匪不力。盛京佐领特克什布等下部议处。　　

○予山东林家洞阵亡把总司元魁祭葬世职加等。　　

○旌表夫亡殉节江西临川县工部郎中郑培基继妻赵氏。　　

○庚申。文宗显皇帝诞辰。上诣观德殿几筵前。率王以下文武大臣官员行礼毕。复诣几筵前供奠。　　

○诣绥履殿问。慈安皇太后安。平安室问慈禧皇太后安。至辛巳皆如之。　　

○谕内阁、陕西西安同州两府属汉回匪民。平日积有嫌隙。往往寻衅互斗。地方有司办理不善。存心姑息。诸事宽纵。遇有滋事回民。延阁不办。又或意存歧视。因系回民一切从严。不辨是非曲直。以致汉回民心。均怀不服。私图报复。日肆凶顽。从前寻仇械斗。尚不过在一村一镇之闲。并未敢结连各州县。同起滋事。近因粤捻各匪窜入陕境。西同两府属汉回同时并起。纷纷烧杀。沿河一带村镇。俱成焦土。叠据巡抚瑛棨将该处情形据实上陈。览奏曷胜悯恻。国家抚育黎元。汉回均系赤子。一视同仁。从未尝稍存歧异。乾隆四十六年。甘肃番回作逆。曾奉高宗纯皇帝谕旨。于凡有回民处。誊黄遍贴。断不肯因滋事贼匪。将无辜守法良民。一并株连。通谕中外等因。钦此。此次陕西汉回互斗一案。经瑛棨于起事之初。即会同前任都察院左副都御史张芾、分遣官绅。前赴各处晓谕解散。其未经滋事之回民。业已遵示誓与汉民永释猜嫌。乃奸回利于劫掠乘机偪胁。辄将安分回民。一并烧杀。似此悖理逞凶。虐及同类。不但朝廷法所难容。尔回民中亦宜同深切齿。现据瑛棨奏称、该省各营队伍。回兵居半。不但武弁等于滋事凶回。深恶其非。即各兵丁等亦同深愤嫉。足见该良回人等深明大义。甚属可嘉。现经檄调各路劲兵。陆续赴陕剿办。但将为首滋事回匪歼。除断不因回民中偶有恃强玩法之人。即将安分良回概行株累。其良回中有被胁勉从者。傥能悔悟解散。一并免予究治。该处汉民。亦不得逞凶报复。违者从重治罪。如汉民中有藉械斗为名。乘机聚众滋事者。亦概行一并剿除。并不稍从宽假。天戈所指。但论曲直。不分汉回。顺逆存亡。悉凭自取。经此次训谕之后。若暋不畏死之徒。犹敢肆其凶顽。则是自取灭亡。毋得藉口于朝廷之不教而诛也。该抚即将此旨刊刻誊黄。遍行剀切晓谕。以示朝廷胞与为怀之至意。　　

○谕议政王军机大臣等、李鸿章奏、官军击贼于新桥等处。连获大胜。松郡解围。沪防肃清。及密陈请将沪事办妥。再行移师出江赴镇各摺片。贼伪忠王纠合苏常逆党。窜入浦西各路。经李鸿章先从浦东剿抚兼施。收复南汇川沙各厅县。断贼接应。而贼垂涎沪上。以悍贼五六万众。并力围攻新桥各营。参将程学启等坚守苦战。李鸿章亲督参将张遇春等各军会合夹击。大殄凶锋。所办甚协机宜。有此力战大胜。非惟可寒贼胆而固众志。亦足使外国人观之。不敢复存藐视之心。诚心出力以为我助。李鸿章现在未能离沪。而镇江地方。亦极关紧要。必须妥筹兼顾。著即将沪事迅为妥办。以便移军赴镇镇城兵单饷绌。该抚迅即知照冯子材激励兵勇固守。一面饬令吴煦将应解镇城月饷源源接济。曾国藩大军。进偪金陵。兵力尚虞单薄。苏浙两省之贼。随在可以赴援。当兹功在垂成。尤宜策画万全。不在急收旦夕之效。而我军断不可稍有挫衄。前者和春、张国梁等、可为深戒。李鸿章接到曾国荃函称我军止能围贼西南两面。以水师为根本。江面为粮路。沟垒自固。徐图制贼等语。颇为老谋。惟应筹增兵力。此时各路实无可为调拨。仍著曾国藩自为筹计。其有何路之兵。可资策应者。即行奏闻。飞速调拨。本日据瑛棨奏、省外回匪。凶势日炽。亟盼多隆阿何绍彩各军赴援现在陕省情形吃紧。而皖省地方。为曾国藩大营后路。亦须得力大员。督率重兵驻守。以资控制。多隆阿应否统率全军赴陕。或仅令雷正绾所部入关助剿之处。仍著官文、曾国藩、迅速会商。权其缓急轻重。妥为调度。雷正绾所部兵数若干。是否足敷援剿之用。并著官文、曾国藩、多隆阿、迅查具奏。何绍彩一军。俟金国琛所部到郧西后。官文即行酌度。催令入陕助剿。毋稍迟缓。左宗棠由衢州一带进取。刘培元、蒋益澧等军。先后可到。兵力较厚。庆瑞驻扎浦城。其所统率之秦如虎、林文察等军。由温处进兵。现当金陵逆首调令各路贼党赴援。浙东西之贼。势必空虚。该督抚等尤当袭闲蹈瑕。力图进剿。既可乘机恢复。尤可牵制赴援金陵之贼。使之奔命不遑。则曾国荃等军。攻捣更易为力。著曾国藩、左宗棠、庆端等、随时咨商。合力办理。至鲍超一军。自蹋平寒亭贼垒后。我兵是否得手。并著曾国藩迅催该提督奋力攻取。以图节节进剿。其张威邦一员。昨据袁甲三奏、已由李世忠派员解赴曾国藩军营。著即秉公讯办。据实覆奏。将此由六百里各谕令知之。　　

○又谕、托明阿等奏、川匪窜入陕南。官军收复定远。西乡失陷。瑛棨奏、回匪凶焰日炽。请明降谕旨。分别良莠。又请将陕西征兵调回各摺。陕省外寇甫退。而汉回互斗。所在响应。实为腹心之大患。亟宜剿除凶逆。安抚善良。以昭平允而示劝惩。本日已照所请。发去明发谕旨一道。瑛棨于奉到后。著即刊刻誊黄。自省城以及各府州县。一体颁行宣布。成明等所带京兵二千名。应留于蒲州一带防堵。未能悉众赴陕。所请将直隶等省前调陕西官兵。尽行撤回。以实营伍。已谕令军机处俟有各路军营廷寄。便即谕知各带兵大员。酌量遣撤。惟各营得力之兵。未必骤能撤回。亦必须统带得人。方足以成劲旅。且恐缓不济急。于事无补。瑛棨等惟当就现有兵力。相机剿抚。不得专待客兵。致滋延蔓。瑛棨前奏、张芾在仓头镇。被回众拘留。本日奏报。未据提及。并著将实在情形。迅速探明具奏。以慰廑念。毛震寿已抵汉中。即著饬令将汉南一股。迅图扑灭。并令将西乡克复。俟该处军务办竣。再行进省。以专责成。驻扎子午谷之徐荣柱一军。瑛棨务须饬令实力防剿。其汉江北岸下游各州县。通饬一体严防不可再有疏失。西乡文武下落。并著查明分别办理。将此由六百里各谕令知之。　　

○以江苏松江解围。上海肃清。赏参将程学启、张遇春、滕嗣武、巴图鲁名号。通判韩正国知府衔花翎。余升叙有差。　　

○以浸蚀月饷。革江南都司陈金堂职。并逮问。　　

○以延不回营。革江南守备陈作霖职。　　

○以陕西定远厅城被贼窜陷。旋即克复。革同知王义樟、司狱沈恬职。仍留任。　　

○予浙江杭州合门殉难道员赫特赫讷祭葬世职。如二品官例。弟道员苏哷讷、协领赓音讷、骁骑校松音讷、佛尔奇讷、暨眷属仆从人等分别旌恤如例。　　

○旌表守正捐躯湖北宜城县民郑照耀妻谢氏。河南将尉氏县民王群女洤姐。　　

○辛酉。谕议政王军机大臣等、前因郑元善奏、陕省窜出粤匪。盘踞新安渑池一带。又有卢氏窜回皖境股匪。间道西驰。恐其侵轶洛中。并北走河干。东偪汴梁。当经寄谕胜保驰往河洛。督军剿办。该大臣此时当已奉到。著即懔遵前旨。迅速启行。河洛地处四达之区。贼势狓猖。意图窥伺。责令胜保移军督剿。倚任至重。即须亲统各军。尽力剿洗。及早肃清中原腹地。以慰廑念。现在鲖阳踞匪。亦经剿办得手。即应饬令派定各军。与郑元善所派袁保庆等兵。奋力攻捣。迅速蒇事。陈大＜?氵喜＞等滋扰汝光各属。与官军抗拒经年。又与张落刑句结粤捻各匪。狼奔豕突。尤为肆行悖逆。若使势穷就抚。率行收降。何以申国宪而振军威。且该逆首党与众多。难保不乘闲复生反侧。所筹准予陈大＜?氵喜＞投降之处。著不准行。并著郑元善饬令豫省之军。与已抵信阳之楚军等合筹攻剿。毋稍延宕。郑元善前奏、请饬胜保进扎河洛。并称已咨商僧格林沁抽拨马队千名及咨毛昶熙派令游击敖天印勇丁。前往会剿。该大臣行赴河洛。著即催提各军。与郑元善会商进剿。如贼众兵单。不敷剿办仍将留皖各军。一并调往。以厚兵力。僧格林沁业经攻克金楼贼寨。即当进捣蒙亳老巢。该大臣速抵河洛。使僧格林沁之军。不须兼顾西路调拨。更可无虞牵掣也。昨据瑛棨奏、兵力不敷分布。请将各路军营防剿之陕省弁兵撤回。以资调遣。著胜保、郑元善查明各该营有无陕省弁兵。能否酌量遣撤归伍之处。妥筹覆奏。将此由六百里各谕令知之。　　

○旌表守正捐躯奉天吉林厅民妇潘乔氏
  </div>
  <div class="pagination">
   <a href="清实录同治朝实录_page54.html">
    上一页
   </a>
   <span>
    ...
   </span>
   <a href="清实录同治朝实录_page50.html">
    50
   </a>
   <a href="清实录同治朝实录_page51.html">
    51
   </a>
   <a href="清实录同治朝实录_page52.html">
    52
   </a>
   <a href="清实录同治朝实录_page53.html">
    53
   </a>
   <a href="清实录同治朝实录_page54.html">
    54
   </a>
   <span class="current-page">
    55
   </span>
   <a href="清实录同治朝实录_page56.html">
    56
   </a>
   <a href="清实录同治朝实录_page57.html">
    57
   </a>
   <a href="清实录同治朝实录_page58.html">
    58
   </a>
   <a href="清实录同治朝实录_page59.html">
    59
   </a>
   <a href="清实录同治朝实录_page60.html">
    60
   </a>
   <span>
    ...
   </span>
   <a href="清实录同治朝实录_page56.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
