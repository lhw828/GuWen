<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 72 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 72 页/共 502 页</h1>
    <div class="content">
○谕内阁、常大淳、奏参未能获犯之都司等语。浙江鄞县东乡匪徒。聚众夺犯滋事。经该抚派令甯波城守营都司潘肇富、带兵捕拏。该都司未能迅速追捕。犯无一获。咎实难辞。潘肇富、著先行摘去顶带。责令随同地方文武各员。严拏各犯、务获解办。如再延玩。即著严参。　　

○又谕、常大淳奏、徵收漕米。未能一律圆洁。援案请旨一摺。浙江仁和等州县。未经被歉田亩、应完漕粮。据该抚查明、田禾虽获有收。米质率多柔嫩。不能一律圆洁。著照所请、准其红白兼收。俾小民便于输纳。该抚仍严饬各州县、认真选择。不准任意滥收。此系因地方灾歉。变通办理。嗣后毋得藉端率行奏请。致滋弊混。　　

○命户部尚书孙瑞珍、仓场侍郎庆祺、前往天津验收海运漕粮。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之五十二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰二年。壬子。正月。丁卯。上诣雍和宫行礼。　　

○马兰镇总兵官庆锡、因病乞假。命休致。　　

○以缮写朱子全书告竣。予翰林院编修许彭寿等、赏赉有差。　　

○以伊犁参赞大臣布彦泰、为正白旗汉军副都统。仍留伊犁参赞大臣任。　　

○戊辰。上诣寿安宫西所、问如皇贵太妃安。　　

○诣寿康宫、问皇贵太妃安。　　

○谕内阁、季芝昌、王懿德奏、查办保甲章程一摺。福建省、山海交错。最易藏奸。前任总督裕泰、酌拟办理保甲章程具奏。当经降旨、令季芝昌、王懿德、到任后。认真妥办。兹据该督抚等、参酌旧章。设法稽查。其沿海船户、种山棚民。尤为逋逃渊薮。往往窝藏盗匪。接济奸民。必应一律严查。著照所拟。各属水路船只、按埠编甲。责成澳保人等、逐日查点。务令各归各埠。不准在洋逗遛。至延津等属棚民。即照浙江新定章程。饬令棚长、依限取结。如觅雇佣工、浮住无保者。即拆毁棚窝。递籍管束。现在闽浙洋面盗匪、虽已畏罪投诚。水陆巡防。仍不容稍形松懈。总以摉除窝顿。断绝接济。为弭盗要务。该督抚、惟当严饬所属。实力奉行。傥地方官始勤终怠。即著随时参处。以肃吏治而靖闾阎。　　

○又谕、季芝昌王懿德奏、遵查撤任同知、请旨勒休一摺。福建撤任淡水同知史密、前据裕泰奏、该员性情刚愎。遇事喜功。于海外各缺。人地不宜。兹复据该督等、查访该员前在内地历署知县同知。舆情未能浃洽。官声亦甚平常。史密著即勒令休致。　　

○又谕、程矞采、龚裕奏、审明革员劳光泰讦控上司、分别定拟一摺。此案浙江藩司椿寿、前在署湖北藩司任内。于前护湖北盐道武昌府知府明善、移查裕泰提支岸费用款。未将前藩司请发捐项缘由声叙。明善亦未查明因捐项提支岸费。又于裕泰札借修署银两。漏未查禀。俱属率忽。椿寿、明善、均著交部议处。其历任总卡委员、虚报盐引。俱经随时补销。姑从宽免其查参。　　

○又谕、前据恒毓奏、遵旨审办民人杨林京控一案。声明拟将获犯之署防守尉克科僧额等、分咨各衙门鼓励。兹据奕兴奏、查明克科僧额、实非缉获此案逃凶之员。并请饬盛京各衙门核实奖励。以免冒滥等语。所见甚是。克科僧额原请鼓励之处。著毋庸议。向例属员贤否。应由该管上司秉公举劾。以专责成而杜冒滥。嗣后各衙门、均应遵照定例。毋得越俎保荐。致起夤缘幸进之阶。其有特交查讯案件。非奉旨于定案时声明奏请者。亦不得率请鼓励。为见好属员地步。懔之。　　

○修湖北武昌府城垣。从总督程矞采等请也。　　

○己巳。福建巡抚王懿德奏、请将缉捕废弛、并私带钱粮被抢之知县、分别议处。得旨。外省习气。大率如此。冗阘不职之员。留之无益。黜之不胜其参。日趋日下。何时方可挽回。　　

○安徽巡抚蒋文庆奏、山东省审办结捻、结幅、强劫讹抢匪犯。以人数之多寡。定罪名之轻重。已于道光二十五年立有专条。纂入例册。请作为山东。安徽通例。下刑部议。寻奏、例载山东省匪徒、如有结捻、结幅、聚众至四十人以上。带有军器。强当讹索得财。不论赃数多寡。首犯拟绞立决。四十人以下。十人以上。首犯拟绞监候。为从均发新疆、酌拨种地当差。如数在五人以上。首犯亦照前拟遣。为从俱拟发极边足四千里充军。若聚众四十人以上。及十人以上。讹索强当。未经得财者。首犯拟发极边足四千里充军。从犯杖一百徒三年。五人以上。首犯杖一百徒三年。从犯杖九十徒二年半。其造意之捻首幅首。身虽不行。但经夥犯讹索强当。按人数多寡。照为首例问拟。其未经结捻结幅、并聚众未及五人。尚未滋事者。仍各照本律本例问拟。若遣军人犯脱逃回籍。复行入捻、入幅、讹索强当。或向原拏兵役寻衅报复。除实犯死罪外。其余俱拟绞监候。从之。　　

○以剿办广东广甯匪徒出力。赏按察使崔侗、知府李敦业、守备钟庆瑞、花翎。千总萨国亮等、蓝翎。余加衔升叙有差。　　

○以剿办广东廉州匪徒出力。予升任道员宗元醇、优叙。赏都司玉山、守备饶成龙、巴图鲁名号。提督陶煜文、知府彭舒萼、都司张遇清、守备曾廷相等、花翎。知县吕铨等、蓝翎。余加衔升叙有差。　　

○以剿除广东何名科股匪出力。予参将刘开泰等、优叙。赏巡检章增燿等、蓝翎。余升叙有差。　　

○以催趱山东回空漕船。予出力员弁、加衔升叙有差。　　

○准福建各属缓买动缺仓谷。　　

○庚午。谕内阁、广西粮台总局。款目纷繁。必须细心钩稽。通盘厘定。方足以剔浮滥而归核实。现在管理总局之升任河南藩司严正基、调任甘肃臬司现署广西藩司吴鼎昌、均著俟大兵凯撤后。办理军需奏销完竣。再行各赴新任。　　

○谕军机大臣等、据孙锵鸣奏、广西难平之患。尚不在永安一处。其招募之广勇、及各处壮勇。均不受节制。战不向前。处不安静。并有暗中通贼者。闲与裁汰。遂肆劫掠。新到潮勇。尤节节滋事。经过梧州地方。闭城数日。其招安之巨匪、如大头羊、大鲤鱼等、仍在浔梧一带江面。包货抽税。剽劫如常等语。向来召募乡勇。最难遣散。现因兵力不敷。不能不兼资练勇。将来事平之后。或抽择精壮充伍。其出力得功者。留营拔用其余遣归复业。或酌留若干人、派员管带。摉捕土匪。防守地方。一二年再行全撤。必应先事妥为筹计。务期万全无弊。不致贻害将来。既现在各路募勇、亦应严饬管带之员。坚明约束。若如所奏。战不向前处不安静。甚至阳奉阴违。与贼暗通消息。万一轻信误用。贻害无穷。至大头羊即张钊、大鲤鱼即田芳等、投诚以来。是否真能效力。现在如何驱使。若仍在沿江劫掠抽税。地方官隐忍姑容。必致又酿巨患。以上情节。均著赛尚阿、严密防查。据实惩办。切勿受人蒙混。原片著钞给阅看。再大兵云集。永安克日收复。前经降旨、北路军威虽壮。南路及各路要隘。必须一律堵截。其紫荆山等处、逆匪旧巢。尤应防其复踞著再申谕带兵各员、严密攻剿。断不可再任窜逸。傥不能遏其出路。查明贼自何路窜出。朕惟有将该处带兵大员。重治其罪。决不宽贷。将此由四百里谕知赛尚阿、并谕令邹鸣鹤知之。　　

○以户部尚书禧恩兼署吏部尚书。　　

○免江苏淮安、徐州、海、苏州、松江、常州、太仓、七府州。摊徵未完挑筑河工银。　　

○辛未。上诣寿康宫、问皇贵太妃安。　　

○谕内阁、陆建瀛、杨以增奏、请将承办料厂弊混各员、摘去顶带。勒限赔交等语。南河委员署扬河通判张嘉琳、候补通判王恩沛、刘春芳、候补州同晏芬、承收料垛斤数。均各短少。实属有心蒙混。王恩沛等、奉委管厂。自交之料。所短更钜。其与验收委员。显有通同弊混情事。张嘉琳、王恩沛、刘春芳、晏芬、业经该督等、查明撤委。著与海防同知李万杰、一并摘去顶带。勒限十日。责令将不足之料赔交另储。核实验收。其王恩沛、刘春芳、晏芬三员。情节尤重。著该督等、严行查讯惩办。李万杰系在东坝办事。著饬令交出料户、严讯究办。以剔弊窦。　　

○壬申。孝穆成皇后忌辰。遣官祭陵寝。　　

○谕内阁、德春奏、遵旨察看种树处所。大概情形一摺。昌西陵外应种树株处所。据该总兵敬诣察看。闲有砂石。查照成案。应于树窝添换黄土。现有推积物料。未能全行查验。著德春、于今冬种树时。再行亲往。逐一查验。详细估办。据实奏闻。所种树株。务须培植稳固。日臻蕃茂。以昭敬慎。　　

○吏部以大学士裕诚、应定何殿阁请。得旨。为文渊阁大学士。　　

○以宣宗成皇帝二周年致祭。前引届时不到。革赞礼郎德靖职。　　

○以刑部右侍郎书元、署正黄旗汉军副都统。镶蓝旗满洲副都统希兴阿、署正蓝旗蒙古副都统。正红旗汉军副都统隆庆、署镶蓝旗蒙古副都统。　　

○甲戌。孝圣宪皇后忌辰。遣官祭泰东陵。　　

○上诣慈宁宫寿康宫前殿、行礼。后殿问皇贵太妃安。　　

○谕内阁、三载考绩。激扬大典。朕受皇考付托之重。惟知克敬克勤。仰报深恩。与内外臣工。共图上理。满汉诸臣、有人品端方。办事实心者。固应量予甄叙。或年力就衰。因循不振者。亦断难姑容。兹届京察之期。吏部将京外各大员、开单题请。朕详加酌定。大学士赛尚阿、祁寯藻、礼部尚书何汝霖、在军机处行走有年。实力匡襄殚心竭虑。自军兴以来。夙夜在公。勤劳倍著。赛尚阿总统军务。调度有方。工部侍郎彭蕴章。自参枢务以来。克尽厥职。协办大学士杜受田、学醇品正。在上书房行走多年。深资训诲。现承办实录底本。详慎纂辑。不遗余力。户部尚书孙瑞珍、办理部务。事事实心。尽力筹维。任劳任怨。协办大学士直隶总督讷尔经额、久任畿疆于吏治营伍。亦能整顿。办事谙练。湖广总督程矞采、除暴安良。克膺疆寄。两广总督徐广缙慎密有为。操纵合宜。虽所辖两省地方不靖。而平日办理一切。朕甚嘉许。均著加恩交部议叙。吏部左侍郎侯桐、年力衰迈。右侍郎明训、办事颟顸。难期振作。精神太觉颓败。俱著原品休致。余著照旧供职。　　

○又谕、西淩阿奏、废员不服约束、请改发新疆、并加枷号一摺。军台效力废员富尔松阿、到台甫及两月。辄敢藉词告假。擅离台所。不服约束。经站员驳饬。复敢绕越进口。捏供狡赖。实属生事妄为。居心刁诈。富尔松阿、著改发新疆、充当苦差。仍先在口外枷号一月示众。满日再行起解。以为废员不安本分者戒。　　

○又谕、此案释回遣犯刘煜、前在浙江温州府任内。因案再三翻控、审明发往伊犁。释回后不知安分。辄敢设局包漕。种种妄为。叠次砌词呈控捏诬重情。经王植等讯明。降旨发往新疆充当苦差。复敢遣抱告在步军统领衙门、呈控钦差审办不公。请提全卷赴部详核。刘煜居官居乡。动辄挟制把持。逞弄刀笔。屡次京控。实属积惯讼棍。怙恶不悛。问拟发遣新疆。罪无可逭。若将伊解京提讯。反得遂其拖延诬陷之计。著王植仍遵前旨。即日派员将该犯押令起解。如敢逞刁逗遛。即行奏明从重惩治。至南丰县乡民孙添祥等、所控漕务各情。著交陆建瀛、会同王植、秉公再行查办。务期官民相安。不致藉端生事。傥查系刘煜从中指使。希图洩忿减罪。即著从重究办。　　

○以都察院左都御史朱凤标、为国史馆副总裁官。　　

○转吏部右侍郎张芾、为左侍郎。以内阁学士邵灿、为吏部右侍郎。调刑部左侍郎全庆、为吏部右侍郎。转刑部右侍郎书元、为左侍郎。调工部左侍郎奕经、为刑部右侍郎。以内阁学士锡龄、为工部左侍郎。　　

○调镶黄旗汉军副都统哈芬为镶红旗满洲副都统。以户部右侍郎麟魁、兼镶黄旗汉军副都统。　　

○派吏部左侍郎瑞常、通政使司通政使罗惇衍、知贡举。　　

○乙亥。谕内阁孝和睿皇后梓宫、奉安昌西陵。尚需时日。所有恭理丧仪事宜。著添派彭蕴章、基溥、敬谨将事。　　

○又谕、本年轮应查阅湖北、湖南、云南、贵州等省营伍之期。湖北、湖南、著即派程矞采、云南、贵州、著即派吴文镕、逐一查阅。认真简校如查有训练不精。军实不齐。即将废弛之将弁。据实劾参。毋得视为具文。　　

○肃亲王敬敏、因病解任。赏食全俸。　　

○命吏部右侍郎全庆为正使。正红旗汉军副都统隆庆为副使。驰往朝鲜国、册封王妃。　　

○命吏部左侍郎张芾、仍留江西学政任。以礼部右侍郎曾国藩、兼署吏部左侍郎。工部左侍郎吕贤基、兼署刑部左侍郎。　　

</div>
    <div class="pagination">
<a href="清实录咸丰朝实录_page71.html">上一页</a><span>...</span><a href="清实录咸丰朝实录_page67.html">67</a><a href="清实录咸丰朝实录_page68.html">68</a><a href="清实录咸丰朝实录_page69.html">69</a><a href="清实录咸丰朝实录_page70.html">70</a><a href="清实录咸丰朝实录_page71.html">71</a><span class="current-page">72</span><a href="清实录咸丰朝实录_page73.html">73</a><a href="清实录咸丰朝实录_page74.html">74</a><a href="清实录咸丰朝实录_page75.html">75</a><a href="清实录咸丰朝实录_page76.html">76</a><a href="清实录咸丰朝实录_page77.html">77</a><span>...</span><a href="清实录咸丰朝实录_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
