<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 705 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 705 页/共 1860 页
  </h1>
  <div class="content">
   ○是月。直隶布政使清馥奏、直属地方得雨分寸。得旨、凡事皆似此据实直奏。方不负任使。直隶吏治。颇有上和下睦连成一气之习。汝应知之。　　

○浙江巡抚杨廷璋奏、到任后、查浙西三府。杭民多事贸易。嘉、湖、二府尽力农桑。颇饶地利。惟习尚浮华。民情巧诈。胥役极易作奸。穷民不甚守分。故盗窃等案。嘉、湖、最多其浙东八府内绍宁台温均属海疆力田而外。并收鱼盐之利绍民稍觉刁猾余亦不免蛮野金衢严处山多田少以樵采为生。最为易治。惟有福建江西棚民在山搭棚种靛。稽查匪易至浙省吏治大半揣摩观望多不认真现谆诫属员实心振作。得旨、颇具正见。实力行之。　　

○浙江按察使台柱奏、自都城行抵浙省大概春花丰熟。民食得济得旨此等奏报当据实不可粉饰。慎之。　　

○河南巡抚图勒炳阿奏、查河北镇属九营鸟枪年久质薄。演打无淮应改制盘条杈枪六百七十三杆。即以废枪镕化添造。无庸动项报闻。山西巡抚明德奏晋省司库积存局钱五万二千余串。请因时出易交地方官设厂平卖。报闻。　　

○两广总督杨应琚等奏、廉州府龙门协。孤悬海岛。附近地方。并无本色粮堪支兵饷。而折色亦属无多。不敷买食。请自本年为始。将隆深二澳租谷。令该协委弁领支得旨如所议行。　　

○云南巡抚郭一裕奏、据布政使觉罗纳世通等详称、维西属已革康普女土千总禾志明、商同头人王芬等、仍赴＜犭怒＞地。私索旧债。经该署通判严加重惩。追取原物给领。至署通判请丈＜犭怒＞子田地。酌定贡赋之处。查此等＜犭怒＞子犭

□栗犭□粟。均属蠢悍番夷。其岁贡土产。实出向化之忱。与内地任土作贡者有间。若复丈地增赋。殊非绥靖远夷之意。应毋庸查丈。俾免惊扰。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百十三


大清高宗法天隆运至诚先觉体元立极敷文奋武孝慈神圣纯皇帝实录卷之五百十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十一年。丙子。六月。丁酉朔。工部议准、闽浙总督喀尔吉善疏称、山阴县之宋家溇杨树下一带旧土塘。三面被水。汕刷殆尽。应于南岸改建石塘四百丈。从之。　　

○戊戌。上旨畅春园、问皇太后安。　　

○谕、巴林郡王爵。应行拣选承袭。额驸德勒克、系郡王琳沁长子。材具平常。不谙蒙古事务。次子巴图、虽在幼年。尚可造就。著加恩即以巴图承袭。德勒克现系公衔。并著封授公爵。　　

○谕军机大臣等、通玛木特之子赛音伯勒克、现在病故。所有散秩大臣职衔。著加恩将通玛木特幼子沙律巴图承袭。　　

○己亥。谕军机大臣等、策楞等拣选堪以补授扎尔呼齐之宰桑等。开列请旨。左翼扎尔呼齐员缺。著达什车凌补授。右翼扎尔呼齐二缺。著克埒特宰桑巴桑、伊克巴尔达穆特宰桑图布慎补授。　　

○户部议准、江苏巡抚庄有恭疏称、邳州荆邑社沙压地亩。请自十七年为始。豁除额赋。并免十一年至十六年未完银粮。从之。　　

○庚子。谕军机大臣等、卢焯奏、请酌边地收捐本色成例一摺。朕览另片所奏、有开捐数月后、商民果踊跃报捐。易于补额。即请将定边等七州县新旧借欠仓谷。按照平粜时价。折徵银两。将所捐本色。抵作徵还之数等语。殊不知投捐监生。与徵收仓谷。虽名有不同。其为需谷于本地一也。本年遇歉薄之年。既已无可徵收。又焉行复有余谷。踊跃报捐。以抵旧额。即至外省商贾。亦岂能负运谷石。远踰隔省。来狭报捐。如果商运流通。足资购买。则又不必专藉收捐。为还仓之地矣。如该抚所奏。一似徵收则无谷。而报捐则又有谷者。虽为地方米谷流通起见。而不自知其言之实相矛盾也。所奏已发部议。如本年秋收倘稍歉薄。该抚身任封疆。届期不妨将实在情形。奏请或停或缓。候朕酌量降旨施行。并将此传谕知之。　　

○吏部等部议覆、升任山西巡抚恒文疏称、襄坦县禠亭驿、武乡县权店驿、辽州南关驿、各止驿马十余匹。各驿距该管州县遥远。印官不能兼顾。遇解犯送饷。均由驿丞照料。第附近山村。民情刁悍。驿员非其管辖。呼应不灵。应请各给巡检兼衔。禠亭驿附近村庄五十三处。权店驿附近村庄二十六处。各拨该驿丞管理。至南关驿离州属村庄窎远。中隔武乡县所管处所。难以分拨。且该驿驻劄。即系武乡地方。应将武乡所辖、与南关附近村庄三十处。拨该驿丞管理。该驿向隶辽州。今管武乡村庄。所有驿务。统归武乡县知县管理。各驿丞仍照旧管理一切。其查点保甲缉拏盗逃等件。许解印官审理。疎防失事。照例参处。再各该驿原设攒典一名。皂隶二名。无庸议增。又查襄垣县额设民壮二十二名。武乡县十六名各裁六名。于褫亭、权店、各添弓兵十二名。并于辽州十八盘巡检司及和顺县八赋岭巡检司额设弓兵内、各拨六名。改设南关弓兵。再汾阳县之黄芦岭、路通永宁。前设巡检稽查隘口。今居民稀少。无需专员。其同县北乡之冀村壤接文水、平遥、二县。民俗刁悍。即属该巡检所辖。应令移驻冀村。兼巡缉黄芦岭等语。均应如所请。从之。　　

○辛丑。谕军机大臣等、据阿里衮奏称、将黄廷桂备办赤金牧放听候马四千匹内、拣膘壮者先行起解。膘欠者缓缓赶运。俟遇见黄廷桂之日。除现行办解马匹口粮等项外。再行趱办起运。以资接济。愈多愈善等语。阿里衮因不知军营现在事体情形。是以如此具奏。甫经黄廷桂业已办牲畜口粮。自巴里坤起解军营。且现在策楞又将古尔班和卓等马匹牲畜收获已得三个月口粮毋庸急为接济起解口粮。达勒当阿所带官兵。尚有三月口粮可以用至七月底自巴里坤所解口粮随后即可抵营以资接济。现今阿睦尔撒纳已被哈萨克之人抢掠。止带有二三人逃窜达勒当阿等兵此际亦抵哈萨克疆界。谅必即刻成功。将此寄知黄廷桂其已经办解军营之马匹口粮。仍令起解。其未过巴里坤之马匹牲畜。俱令于巴里坤左近好水草处牧放。将口粮俱在巴里坤备贮。如有用处。再行起解此际无庸趱办起解。将此晓谕策楞达勒当阿兆惠、阿里衮知之。　　

○又谕、据舒明等奏噶勒杂特宰桑根敦、得木齐巴图孟克率所属九十余户投诚等语根敦等被乌梁海等劫掠。率属来归。甚属可悯。著加恩授根敦为佐领。赏缎二疋。暂与丹毕游牧同居。前闻噶勒杂特宰桑。止哈萨克锡喇、都噶尔、特克勒德克等三人。根敦或系宰桑子弟。或系得木齐误称为宰桑。均未可定。今暂授为佐领。俟询明哈萨克锡喇等、具奏到日。应授何职衔。再降谕旨。并著舒明传谕根敦等、现在伊犁平定。与内地无异。伊等或归故土。或在此地游牧。悉从其便。此时念伊等远道前来。复被乌梁海劫掠。暂为休息。再图迁徙。至奏请来京入觐。现今天时暑热。根敦或尚未出痘。且无庸令其前来。至其所称、途中遇劫之乌梁海等。现在逃赴阿逆处等语。著传谕达勒当阿、哈达哈等沿途留心遇此等投赴阿逆之乌梁海等、即行剿灭并将为首之人。拏解来京治罪。　　

○前署山东巡抚白钟山疏报商河、滨州、利津、蒲台、泗水、滕县、济宁、汶上、兰山、费县、莒州、聊城、武城、安邱、等州县。乾隆十九年分、劝垦各项旱田地八十六顷二十六亩有奇。　　

○壬寅。上诣畅春园、问皇太后安。　　

○谕军机大臣等、图勒炳阿查办杨楷模一案。殊属过当。杨楷模系一乡愚无知之人。本无足深究特以所称造作谣言异术念咒情事。关系风化不可不一为查讯。是以差刑部司员、前往会同该抚查审。如杨楷模所指杨大模等果有其人。亦只应著令地方官、密行访察。酌量事之有无轻重。就事完结。何必委员逐家搜查且并将供出之吕斗南等一并解省根究。尤属拖累。似此办理。岂不虑及贻害无辜。张皇滋事耶。著将此传谕知之。　　

○癸卯。谕、昨据户部会同八旗议奏、另记档案开户人等出旗一事。若将设法赎身作为公中开户人等。一体出旗。似无区别。请将伊等缘由。分别查办等语查旗人生齿渐繁。又因身隶旗籍。无由自谋生理。朕特施恩格外。准其出旗为民间有数人徼幸无甚关系。原毋庸详细根查。且伊等年分深浅。各有不同。若交该参佐领逐一查考。徒滋繁琐。或应令为民者。因无力被阻。实有情节之人。反得徼幸出旗。种种弊窦。转未得均沾朕恩矣。此项作为公中开户人等。不必另行查办。即著出旗为民。嗣后仍有设法赎身者。再照例办理。可传谕该部及八旗知之。　　

○谕军机大臣等、据哈达哈等奏、办理乌梁海等、事已将竣。惟首犯鄂木布、呼图克、果勒卓辉等、尚不拏获等语。前哈达哈带兵渡哈屯河时。止令青滚杂卜、车布登扎布等先行。而伊独逗遛河干。朕已降旨申饬。哈达哈身为将军。理应身先士卒。何故逡巡不前。今办理乌梁海事。虽多所斩获。而首犯脱逃。皆伊不能督率用命之故。此时亦无庸深究。著即将乌梁海办毕。速赴哈萨克。缉拏逆贼。毋得仍前玩误。舒赫德随同哈达哈办事。甚属无益。不必前赴哈萨克。著即回至乌里雅苏台、办理粮饷事务。　　

○又谕、据舒明等奏、车凌乌巴什、巴图博罗特、及达玛琳等属人。生计稍艰。请旨赏赉等语。车凌乌巴什等、远移游牧。生计不能充裕。前已加恩赏给耔种。现在播种。未届收获之期。著再加恩赏米六百石。分给接济以示体恤。　　

○甲辰。上御勤政殿听政。　　

○谕、外省乡试同考官。例于州县内之科目出身者。考试入帘。然该督抚往往视为具文。率以地方不甚紧要。而办事平常者充其选。又或年力已近衰颓。精神不能周到。亦得滥竽其列。夫衡文之柄。虽专在主考。而分房阅荐。必须藻鉴精明。方不致有鱼目之混。且应试士子。大省或数逾万人。主考官即搜查落卷。又岂能遍阅无遗。如分校之得以从容详审乎。今岁乡试届期。所有各省同考官。其令该督抚等、慎重遴选。精加考试。择其年壮学优者。共襄试事。以副国家抡才大典。锁闱不过匝月。本任即繁剧。原有委员代理。于地方亦何致贻误耶。可将此通行传谕知之。　　

○谕军机大臣等、和起等将达什达瓦所属宰桑讷默库、曼集、乌达瑚们都等、带兵擅回之处讯明。复以伊等系新降之人。未谙法律陈奏。殊属谬误。达什达瓦属人。归诚以来。叠施厚恩。昨派赴军前效力。又与内地兵丁。一体赏给制装银两。及讷默库、曼集等、不遵法令。擅自回至游牧。情罪甚属可恶。昨经和起等奏到、朕即降旨。令将讷默库、曼集等、正法。其兵丁系听从指挥。加恩宽免。所以不将兵丁一并治罪者。特因伊等系新降之人。故从宽典。至宰桑乃领兵之人。岂得曲从宽宥。现在将伊等移住阿尔台安插。若如此藐法误公。不示儆戒。何以申明国宪。和起等审讯既确。而复为此陈奏。其意惟恐讷默库、曼集等正法后。致达什达瓦属众。心怀疑贰。妄生事端。果有此情。正当使知法律森严。不容轻犯。岂得苟且姑容。以示怯懦。料和起尚不至此。此必出于锡特库之意。著传旨申饬。讷默库、曼集、乌达瑚们都、仍著即行正法。　　

○直隶马兰镇总兵图尔禅奏、该镇绿营兵缺。例于汉军闲散人等间配挑补。类皆膂力平常。不堪操练。且有私逃回京者。请暂停充补。遇缺出。即于汉军及绿营兵内、择步射可观者补用。得旨、图尔禅所奏是。即照所奏行。著交泰宁镇、亦照此办理。但图尔禅所奏以前逃回人并如何办理之处。交八旗查奏。　　

○刑部议覆、江苏巡抚庄有恭奏、子孙盗卖祀产义田。请照盗砍坟园树木计数加罪等语。查祀产与坟茔有间。请嗣后如有不肖子孙。私将祀产投献势要。及富室谋占风水。知情受献受买。各至五十亩以上者。均依捏卖坟山例、问发充军。不及前数者。依盗卖官田律拟罪。盗卖宗祠者。应计间数一体办理。至盗卖义田。又较祀产情罪稍轻。应仍照原任内阁学士张照奏定例、依盗卖官田律。止杖一百。徒三年。再请嗣后祀产义田。令地方官示谕有力之家。自行勒石报官存案。即田数无几。亦须族党自立议单公据。为后有犯者定断之凭。倘无确据。藉端生事者。照诬告律治罪。应载入例册。从之。　　

○旌表守正捐躯之直隶曲阳县民李廷贵妻杨氏。　　

○乙巳。上诣畅春园、问皇太后安。　　

○户部议覆、大学士管狭甘总督黄廷桂疏称、酌定西宁、肃州、哈密、等处供应各款。一、西宁、肃州、办供青海、哈密、瓜州、等处致祭、并颁诏人员。应需盐菜口粮骡头等项。向不画一。请照西宁进藏等次例、列为九等供支。一、由京差往西宁各寺赍送布施人员。亦请照致祭颁诏例、画一支给。一、西、肃、两路。照看夷使贸易人员。分别口内口外。供支盘费骡头等项。如差派京员、照看贸易者。按照知府、参将、等次一例支给。一、派往青海办理亲王旗务人员。系长处口外。三年始行更换。马驼锅帐。设有不周。体统攸关。请照前议供支。均应如所请。从之。　　

○丙午。谕军机大臣等、吴达善奏、请将甘省乾隆十年以后民欠钱粮草束番粮等项。援恩诏酌免一摺。前因甘、凉、肃、等府州县办理军需。较之他郡。倍觉勤苦出力。已降旨将该地方民户、屯户、及番民等。本年应徵各项钱粮米豆草束。一概蠲免。是一岁应徵之赋。尽行除豁。为数已属交多。民力自可大为舒展。不至有新旧并徵之困矣。但免徵之旨。惟指甘、凉、肃、三府而言。此外或有承办军需之府。亦未可知。著该督抚、详细查明奏闻。或照吴达善此奏。酌量加恩可耳。著吴达善会同黄廷桂办理可也。　　

○又谕、据阿敏道、三格奏称、乌鲁木台吉萨喇勒业经正法。其妻孥仆人什物等。亦俱查明。伊兄鄂勒椿、弟洪郭尔等、现在看守。俟扎那噶尔布到时转交等语。此奏甚属含糊。萨喇勒系获罪之人。理应治罪。其妻孥家产。著遵旨赏给扎那噶尔布。至伊兄弟并无罪犯。不应一律办理。著传谕兆惠、阿敏道、三格等、将鄂勒椿、洪郭尔、仍授为台吉。其所属户口。并著给还。　　

○又谕曰、朕前降旨、令策楞不必进兵哈萨克。即回伊犁办事。恐伊自知获罪难逭。仍行前进。亦未可定。著传谕达勒当阿、遇见策楞时。取其将军印信。即行拏解来京。所有副将军印信。交与兆惠佩用。并将策楞种种谬误。拏解治罪之处。晓谕哈萨克锡喇、尼玛等知之。　　

○参赞大臣巴禄奏、拏获贼党阿巴噶斯、哈丹等、解送京师。命赏恤在事官兵等有差。　　

○丁未。谕、昨据策楞奏、库本诺雅特台吉特古斯们都阿道齐、投至军营。诉称阿巴噶斯、因伊弟至库克乌鲁木地方患病不能行走。遂不与阿睦尔撒纳同行。潜往特古斯们都处居住。现在严檄擒拏。今据巴禄奏到、闻阿巴噶斯、藏匿博罗和哩雅地方。即亲率官兵。一昼夜兼行倍道。前至该处。已拏获阿巴噶斯、及伊弟哈丹、和津等语。阿巴噶斯、首先附和阿逆。助恶相济。为之羽翼。后随同奔逸。今乃率其兄弟三人。潜归伊游牧地方。观此、则其穷蹙情形。与阿逆众叛亲离。毫无倚赖之状。昭然可见。巴禄闻知阿巴噶斯所在。即能带领官兵。踰山涉水。星驰疾掩。应时擒获。可见此等逋逃余孽。我官兵果能鼓勇穷追。自必就获。而当阿逆逃窜之时。距我军营甚近。乃玉保、策楞、妄生疑沮。坐令远扬。由今日阿巴噶斯之就擒观之。则前日阿逆之兔脱。岂不令人愤懑耶。且如办理额琳沁一事。在策楞等、方且自以为功。殊不知额琳沁挺身前赴军营。原有归顺之意。若能善加抚驭令为前驱。未必不为我用。即不然。则当速行剿取伊之辎重。藉其牲只之力。前进捕贼。乃一无计画。以致额琳沁人众。疑畏徘徊。任其四散。仅得一老惫之额琳沁。亦旋即病毙。于事何济。又如办理古尔班和卓则仅得其牲只老弱。而渠魁仍复窜逸。伊等身任戎行。种种乖谬贻误如此。罪将奚逭。岂达勒当阿、巴禄、所将之兵皆勇夫。所骑之马皆肥壮。所裹之粮皆足数。而策楞身为将军。所有兵马粮石。反不如人耶。巴禄及在事官兵。办理妥协。甚属可嘉。已另降旨。并将此宣谕中外知之。　　

○谕军机大臣等、据普庆等奏、台吉噶勒丹达尔扎、普尔普车凌等、初从准噶尔回至游牧。生计稍艰等语。噶勒丹达尔扎等所属户口。著加恩赏给口粮两月。以示体恤。其普尔普车凌户口。请编为旗分佐领。归入旺沁扎布旗内事宜。著普庆、舒明等、妥协办理。　　

○又谕、据舒明等奏、上年剿灭包沁时。逃人托果斯、及子特穆尔等、现俱投来。请旨正法等语。此等逃人。理应治罪。但现在畏罪来投。尚可宽宥。著免其正法。赏给喀尔喀等为奴。　　

○戊申。上诣畅春园、问皇太后安。　　

○谕曰、原任提督王郡、老成练达。专阃多年。前因老病乞休。爰加恩晋秩赐俸以养余年。今闻在籍溘逝。深为轸恻。所有应得恤典。著该部察例具奏。其遗摺内所请入籍唐县之处。著准其入籍。　　

○谕军机大臣等、黄廷桂奏、办解军营口粮一摺。系遵从前谕旨筹办。但早晚形势不同。所宜随时斟酌。据该督等、连次运送口粮。当已敷裕。又现在阿巴噶斯、业据巴禄擒解来京。而策楞办理古尔班和卓。所得牛羊牲畜。为数亦多。是此时军营粮食。现在充足。逆贼穷蹙奔窜。计当哈萨克不日擒献。不必徒费物力。昨已传谕该督、令其将已经运赴者。照旧运送外。所有未经运往军营牛羊米面等。著即留于巴里坤。毋须亟为起解。该督办送军营口粮。即著仍遵此旨行。　　

○又谕曰、哈达哈等奏、请速赴哈萨克。其乌梁海脱逃之人。未及追赶。办理尚知缓急。已降旨准行。第恐伊等接奉此旨。遂将乌梁海事。竟置不办。亦未可定。著传谕哈达哈等、俟擒获阿逆后。仍将隐匿及逃亡之乌梁海等。尽行查办。其余应行安抚。及每岁作何输纳贡赋事宜。并著妥协办理。　　

○署两江总督尹继善奏、江南淮徐河道孙廷钺、徐州府知府熊会玜、互揭短价勒派侵扣工程银两。请革职审拟。得旨、此案孙廷钺、熊会玜、互相揭禀。显系各有情弊。非寻常营私可比。且事关道府大员。侵帑肥槖。不得拘督参抚审之例。将就办理。孙廷钺、熊会玜、舒超、沈锡鼎、杨性德、俱著革职拏问。其通同舞弊侵冒帑项各情由。及本内有名人犯。交尹继善、庄有恭、富勒赫、会同严审究拟具奏。　　

○旌表守正捐躯之江苏江阴县民沈洪达妻府氏。
  </div>
  <div class="pagination">
   <a href="清实录乾隆朝实录_page704.html">
    上一页
   </a>
   <span>
    ...
   </span>
   <a href="清实录乾隆朝实录_page700.html">
    700
   </a>
   <a href="清实录乾隆朝实录_page701.html">
    701
   </a>
   <a href="清实录乾隆朝实录_page702.html">
    702
   </a>
   <a href="清实录乾隆朝实录_page703.html">
    703
   </a>
   <a href="清实录乾隆朝实录_page704.html">
    704
   </a>
   <span class="current-page">
    705
   </span>
   <a href="清实录乾隆朝实录_page706.html">
    706
   </a>
   <a href="清实录乾隆朝实录_page707.html">
    707
   </a>
   <a href="清实录乾隆朝实录_page708.html">
    708
   </a>
   <a href="清实录乾隆朝实录_page709.html">
    709
   </a>
   <a href="清实录乾隆朝实录_page710.html">
    710
   </a>
   <span>
    ...
   </span>
   <a href="清实录乾隆朝实录_page706.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
