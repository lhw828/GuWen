<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 769 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 769 页/共 848 页</h1>
    <div class="content">○调正白旗蒙古副都统盛贵、为吉林副都统。吉林副都统西兰都、为正白旗蒙古副都统。　　

○以获犯出力。予福建千总张从龙等升叙。　　

○命陕甘总督布彦泰、拨银八千两解赴库车。二万五千六百二十三两。解赴阿克苏。二万九千三十九两。解赴乌什。备道光二十八年经费。　　

○展缓浙江定海厅新旧额赋。　　

○戊子。上诣绮春园问皇太后安。　　

○谕军机大臣等、布彦泰等奏、查拏要犯。黑错四沟番族。胆敢纠众拒毙官土兵多名。现复添派镇将文员前往剿办等语。此案上年因凶贼束奴脱巴等、在黑错寺地方藏匿。副将扎勒罕布带兵查拏。不能得力。曾降旨令该督等添兵摉捕。期于悉数捦拏。兹据奏称、护副将张奉明等、遣人执谕开导。虽有灭勿等五族自悟投诚。献出番贼科洛一名。而黑错四沟番族、胆敢纠集马步队一千七八百人。分股迎敌。先后拒毙官土兵丁数十名。始终庇匿凶贼。不肯献出。凶顽已极。当经该督等派委总兵站柱等、添带官兵前往剿办。并派知府庄俊元等偕往会办。旋经站柱等驰至该处。勒令迅速交贼。讵该寺僧先后交出贼犯六名。均非指名勒交之要犯。迨该镇等进剿至那沙庄灭力叠上庄。该番众仍敢持械抗拒。似此凶顽不法。必应痛加剿捕。此时既已厚集兵力。该督等即应严饬镇将文员攻其要害。歼厥渠魁。其主谋纠党之凶徒。总当悉数就捦。断不准因零匪交出。辄即将就了事。务令该番族等知威知惧。不至再贻后患。是为至要。将此谕令知之。　　

○己丑。上诣绮春园问皇太后安。　　

○户部奏、遵议前任天津道彭玉雯、经徵海税。短徵二十五年分赢余银九千六百八十八两零。请援案分作三年赔交。从之。　　

○庚寅。上诣绮春园问皇太后安。　　

○辛卯。上诣绮春园问皇太后安。　　

○癸巳。上诣绮春园问皇太后安。　　

○谕军机大臣等、贺长龄奏、回匪屯聚。亲往督办。并委署抚藩各篆一摺。永昌回匪于前次被剿之后。乘夜潜遁。聚集猛庭。经该提镇移营尾追。该匪等辄敢据险相持。并叠次扑攻营盘。该提镇督兵迎击。始行败退。惟山深箐密。屯聚尚多。非厚集兵力。分路围攻。难免窜逸。现届暑雨之期。烟瘴将作。若再迁延。不独经费多糜。且必日久生懈。该督已添调弁兵。亲往督办。著即相机筹度。策应督催。并严饬在事人等、确探贼踪。迅即分途进剿。断不准稍存姑息之见。再致延蔓。傥该文武等稍存观望。即著据实参办。其在事出力者。亦即奏请恩施。此次伤亡各弁兵。著一并查明。咨部照例议恤。将此由四百里谕令知之。　　

○云南提督张必禄、以年老休致。以开化镇总兵官荫德布、署云南提督。维西协副将李能臣、为开化镇总兵官。　　

○以缉捕出力。赏四川游击谢钊、花翎。知县史璜等、蓝翎。　　

○甲午。以内阁学士全庆、为广东乡试正考官。翰林院编修陈启迈、为副考官。编修冯誉骥、为广西乡试正考官。邹振杰为副考官。詹事府詹事孙葆元、为福建乡试正考官。翰林院编修蔡念慈、为副考官。　　

○乙未。上诣绮春园问皇太后安。　　

○以拏获邻境要犯。予湖北知县汤誉光、以同知归原省补用。　　

○丙申。谕内阁、讷尔经额等奏、审明商人亏用官项。并短交课利讦控搪抵一摺。此案前任运司陶士霖、护运司陈鉴、于该商废汛散巡。并不查明参办。运司李百龄到任后。亦未能及时详参。均著交部分别议处。前任盐政德顺、普琳、于该商废弛引地。均未能查明参革。德顺于商借行息帑本。并未饬司议详。辄据商禀批准办理。尤为含混。著交部严加议处。普琳于陈鉴详请补发巡费。未能查明。归入清查。亦属疏率。著一并交部议处。　　

○抽裁山东曹州镇属兵额。添设濮州城内马守兵四十七名。移曹右营在城经制外委一员、驻濮州水堡集。作为协防。另设马守兵五十名。移曹中营在城千总一员、驻郓城县城。添设马守兵六十名。移郓城县城经制外委一员、驻黄姑庵。作为协防。另设马守兵五十名。添设观城县马守兵二十一名。从巡抚崇恩请也。　　

○丁酉。上诣绮春园问皇太后安。　　

○谕内阁、前因兵部议覆、壁昌前请于三江口等处设立盐捕专营。恐日久不得其人。仍属有名无实等语。曾降旨令赛尚阿等、亲往履勘。核议具奏。兹据奏称、亲至其处。察看霍家桥、实为扬州切要门户。添设专营。不特盐务赖以缉私。兼可为扬州保障。且添兵之难。在于筹饷。业经查据该督切实声明。可以永久不动正项。其事自属可行。著准其于霍家桥、添设盐捕专营。员弁兵丁。如数增添。所有俸饷等项。既据该督称于盐务筹拨。即著免其造册报销。但必期行之永久。傥日后偶因经费短绌。奏请借动别项。亦断不能幸邀允准。至运司缉私是其专责。若不兼辖武职。亦恐呼应不灵。该督所请加运司兵备兼衔之处。并著准其兼衔。以资制驭。他省不得援以为例。其新设官兵。仍责成该督督饬运司认真巡防训练。随时考核。期于兵归实用。饷不虚糜。毋致日久视为具文。　　

○以内阁学士庆锡、署兵部右侍郎。贝子绵清、署正红旗汉军副都统。　　

○戊戌。命郑亲王端华、在御前行走。　　

○以理藩院左侍郎恩华、兼镶白旗护军统领。　　

○调镶黄旗蒙古副都统福济、为正蓝旗满洲副都统。以内阁学士庆锡、兼镶黄旗蒙古副都统。　　

○以正白旗汉军副都统联顺、为銮仪卫銮仪使。　　

○调吏部左侍郎柏葰、为户部左侍郎。兼管三库事。转吏部右侍郎惠丰、为左侍郎。调工部右侍郎福济、为吏部右侍郎。盛京户部侍郎明训、为工部右侍郎。兼管钱法堂事务。以都察院左副都御史庆祺、为盛京户部侍郎。兼管奉天府府尹事。　　

○转京营右翼总兵倭什讷、为左翼总兵。以吏部右侍郎福济、兼右翼总兵。　　

○己亥。谕内阁、前据兵部议驳、江苏高邮州驿递迟延。咨请免议一案。当降旨令该督抚等、查明参办。兹据奏称、实因驿路水淹。雪深河冻。接递稍稽时刻。迟延尚属有因。所有应议职名。著加恩准其宽免。　　

○命喀喇沙尔办事大臣书元、来京。赏光禄寺少卿舒精阿、头等侍卫。为喀喇沙尔办事大臣。　　

○赏御前行走郑亲王端华、三眼花翎。　　

○庚子。上诣绮春园问皇太后安。　　

○谕内阁、已革吏部郎中庆文、存用书吏张彤送缴节省工银。辄听受干求。起意调改指补经承名次。已革吏部郎中邱景湘、收受张彤致送伊母寿礼。遂因其禀求年终奖励。听从庆文将其指补名次移改第一。均属有意徇私。办理舛错。庆文、邱景湘、均著从重发往乌噜木齐效力赎罪。以示惩儆。已革吏部员外郎舒文、于张彤求伊托情。并不正言拒绝。辄行含糊答覆。复令其自行面求。殊属不合。舒文、著开复原官。交都察院照例议处。其失察之吏部堂官。著一并交都察院分别议处。　　

○以工部左侍郎阿灵阿、兼署钱法堂事务。　　

○辛丑。以贝勒绵偲、年逾七旬。命无庸管领侍卫内大臣事。　　

○以睿亲王仁寿、郑亲王端华、管镶黄旗领侍卫内大臣事。怡亲王载垣、定郡王载铨、管正黄旗领侍卫内大臣事。科尔沁郡王僧格林沁、喀尔喀亲王车登巴咱尔。管正白旗领侍卫内大臣事。　　

○壬寅。上诣绮春园问皇太后安。　　

○癸卯。谕内阁、前因如贵妃晋封为皇贵妃。曾降旨令各衙门将应行事宜察例具奏。兹据内务府奏查妃园寝如皇贵妃位次。应另行拟定。豫为修理。著派恩桂、文庆、照例办理。　　

○册封郑亲王端华生母胡佳氏、为郑慎亲王侧福晋。　　

○库伦办事大臣德勒克多尔济、丁母忧。赏银四百两治丧。　　

○以副都统衔库伦办事大臣成凯、兼署库伦办事大臣。　　

○甲辰。谕军机大臣等、有人奏、风闻长芦幕友徐杨小梅、盘踞院署。与官吏商人往来交结。遇事舞弊营私。告病运同陈鉴、钻谋护任。商人虚借帑本等弊。皆该员为之详请。与徐杨小梅狼狈为奸。以致积弊相沿。奏销之款。虽报徵存。并无实贮。似此劣幕劣员。及奸商通同作弊。于盐务大有关系。著讷尔经额、督同盐政士魁、按照所指各款。严密确查。秉公惩办。以振鹾纲而除积蠹。原片著钞给阅看。将此谕知讷尔经额、并传谕士魁知之。　　

○以内阁学士载增、管向导处事。　　

○乙巳。上诣绮春园问皇太后安。　　

○谕内阁、前任科布多参赞大臣宗室果勒明阿、现已因案革职。永不叙用。果勒明阿、系敬徵保送副都统。敬徵著交部照例议处。　　

○谕军机大臣等、前据琦善等奏、盘获口□佛＜?口兰＞哂夷人至藏传教。将该夷人于讯供后。委员解赴四川。当降旨令宝兴于该夷解到时。将其来历及经过处所。详讯确情具奏。兹据奏称、研讯该夷人等所供。与驻藏大臣所讯。大略相同。察其须眉眼色。确系夷人。并非内地奸徒假冒等语。该夷远涉重洋。经历数省。学习各处文字语言。意究何居。所供仅止劝人为善。别无他意。所传人数姓名。不能记忆。恐难凭信。至该国王发给戒表。持赴广东。交与驻扎总官前往各处传教。是否实有其事。著耆英、黄恩彤、于解到时。将该夷等详细研鞫。并暗加体访。该夷人是否实系该国所遣。及有无送银接济之事。并将匣内所贮夷信夷书等件。交通晓夷字之人。逐件译明。庶可得其底细。如果确系口□佛＜?口兰＞哂夷人。并无别项情节。即著斟酌情形。妥为办理。原摺及供单均著钞给阅看。将此谕令知之。　　

○以翰林院编修萧浚兰、为湖南乡试正考官。冯培元、为副考官。编修徐士谷、为四川乡试正考官。宗人府主事吴嘉洤、为副考官。　　

○贷直隶沧州驻防领催等饷银。修理军器兵房。　　

○丙午。广西巡抚周之琦奏、临桂县东乡地方。山水暴发。田庐骤被淹浸。人口亦有损伤。现饬查勘抚恤。得旨、勘明妥速办理。　　

○丁未。赏休致云南提督张必禄全俸。　　

</div>
    <div class="pagination">
<a href="清实录道光朝实录_page768.html">上一页</a><span>...</span><a href="清实录道光朝实录_page764.html">764</a><a href="清实录道光朝实录_page765.html">765</a><a href="清实录道光朝实录_page766.html">766</a><a href="清实录道光朝实录_page767.html">767</a><a href="清实录道光朝实录_page768.html">768</a><span class="current-page">769</span><a href="清实录道光朝实录_page770.html">770</a><a href="清实录道光朝实录_page771.html">771</a><a href="清实录道光朝实录_page772.html">772</a><a href="清实录道光朝实录_page773.html">773</a><a href="清实录道光朝实录_page774.html">774</a><span>...</span><a href="清实录道光朝实录_page770.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
