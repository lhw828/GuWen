<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 919 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 919 页/共 1860 页</h1>
    <div class="content">○吏部等部会议、山西巡抚明德奏称、潞安府所属八县。幅员辽阔。烟户殷繁防范不易。须兼辖之员。移驻各县适中之地。查潞安府同知。驻劄府城。无应办之事。实属冗闲。请移驻长治县太义镇。凡各邑交界藏奸之所。俱得就近查缉。衙署照例添建。换给潞安府分驻太义镇同知关防。应如所请。从之　　

○丁亥。谕军机大臣等、适因老格获罪。查伊什物。据供伊之马畜。现俱在富德马厂内牧放。富德马厂。在张家口外第六台附近地方。马畜并厄鲁特男妇人等甚多。台站章京毕齐罕扣代伊管理等语。朕以勋旧大臣数家内马厂牧群设或有之。至富德。乃乌拉齐。伊何至亦有马厂牧群。是以降旨交巴尔品查明具奏、今据巴尔品奏称、富德牧厂内。共有驼一百十一只。马五百十五匹。牛一百五十五头。羊三千只。此内除倒毙售卖外。现有驼一百十一只。马四百七十一匹。牛九十四头。羊一千四百六十只。此项马畜内。有少给银缎等物。向扎萨克王公等购换者。亦有竟向伊等索取者等语。比诚意外之事。甚堪骇异。近年因蒙古等马畜较前稀少。一切官用。尚且停止采买。富德系理藩院尚书。岂尚不知此而反向伊等购买索取马畜数千。有是理乎且其中虽云购买。或竟未给价。即使给价。以些少银缎。便获如许马畜。亦与索取者无异富德前在军营。所掳马畜什物。正复不少朕岂不知。但身在行间。稍有掳获索取。尚可容恕。是以伊等到来时。朕并未深究。今到京身为该部尚书。岂可复向蒙古等混行索取马畜耶。令伊管理理藩院。便如此向蒙古等索取马畜。若令伊管理银库。即将国帑私行取用乎富德乃乌拉齐。在军前稍效劳绩。朕即施恩用为尚书。领侍卫内大臣。并令在军机处行走。因伊本系乌拉齐恐勋旧大臣或将伊轻视。诸处往往留伊地步。界以殊恩即如去岁阿里衮到京。论及伊等前在呼尔璊打仗时。富德曾被贼围。阿里衮送马之便冲入将伊救出。伊谓并无此事。且在朕前争论至变颜作势甚属非礼。若系他人。彼时朕必拏问治罪。即明正典刑亦理所当然。因念伊如禽兽之愚鲁乌拉齐故姑容宽宥。伊不思感戴朕恩反如此贪婪。岂谓身已成功便可肆行无忌乎。即以此次大功告成而论亦朕豫为筹画。调兵发往。而众大臣兵丁等。俱遵朕指示。奋勇前进。始能告成。岂伊力之所能乎即伊此次稍有劳绩。朕即格外施恩。伊平日果能谨身慎行。何至以此赃私被朕闻之。若谓诸大臣与伊不合。将伊陷害。而诸大臣之断不敢行之于朕前者。亦众所共知也。若将此事竟为隐讳。不行奏闻。始获伊心。岂朕前所能行之事耶。即此看来。心术不良之人。肆行私弊虽不自行首出。天亦不容。必致败露。即如富德寄信嗔责成衮扎布之事朕何由而知。亦经成衮扎布具奏。朕始得知耳。再老格之事。与富德何涉。因查老格什物供出伊所有马畜数匹附于富德马厂牧放等情。又查出伊种种贪婪行止。此非伊福量已尽。不能承受朕恩。天夺其魄。恶迹自然败露而何。前因富德微功。朕即格外加恩。用之显要之任。伊如此行为。殊负朕恩著将巴尔品摺。钞寄富德。令其明白回奏。至蒙古王公原不应私行馈送富德马畜。然富德乃该部尚书若不索取。伊等因何馈送。此次姑不深究。嗣后蒙古内若复有私行馈送该部大臣马畜者。朕决不姑贷。必一并治罪。将此晓谕御前乾清门行走大臣侍卫等外并通行传谕知之　　

○是日起。上以孟冬享太庙斋戒三日　　

○戊子。孝敬宪皇后忌辰。遣官祭泰陵　　

○谕曰、富德为理藩院尚书。恣意妄为目无法纪。实为异事。若不讯明治罪。嗣后何以用人。著安泰。福隆安。驰驿前往。将富德革职拏解来京　　

○江苏巡抚陈宏谋疏报乾隆二十六年海州开垦荒田一百四十五顷有奇　　

○己丑。谕曰、御史永安奏请简派京堂科道查察直隶赈务一摺似为慎重民瘼起见而于事理实未深悉。今年直隶近京所属低洼之地。夏秋被涝。虽较去岁分数为多。而降旨截漕五十万石。敕部拨银八十万两以资抚绥加之本省常平仓等谷。赈借之用筹备已属周详。方观承在任年久。一切地方民事亦能体朕宵旰之怀悉心经理徒令信使四出无论于事无裨。设使奉命者人众势纷。其中有一二好事之徒。大则别生掣肘。小则徒增酬应。闾阎岂沾实惠。况此尚畿辅近地耳。设遇远省偏灾。能一一官由中遣乎向来简派察赈大员。或因旱涝重灾。或因封疆之吏。措置未善。致干纠劾。是以特旨举行。非可援为成例。且罗列多员。转使邮传载道。重为歉乡滋累也。第该督抚等、或以朕不轻命使。遂谓耳目不能遍及。督办稍有懈弛。致胥役侵肥。穷黎失所。则科道等正当确访严参重示惩儆。又何虑辇谷近地。尚有风闻不及之弊耶是又在方观承之勉副朕望矣。将此宣谕中外知之　　

○又谕浙江海宁一带塘工。最关紧要。今春巡幸抵杭之次日。即赴老盐仓。尖山等处。相度指示。饬令修筑柴塘。并建设竹篓坦水。各工用资保护今据庄有恭奏、查勘工程俱已陆续完竣余工并皆稳固等语。该抚督率各员儹办蒇工甚属尽心深可嘉予。庄有恭著交部议叙所有在工勷事各员。并著查明。分别咨部议叙以示奖励　　

○又谕曰理藩院奏、敏珠尔多尔济所管旗分被灾请借俸银散赈等语著加恩赏银三千两以备赈用　　

○又谕曰、新柱、补授理藩院尚书。明瑞补授正白旗领侍卫内大臣。现在著如松署理。　　

○谕军机大臣等、庄有恭奏查勘海塘情形一摺。已于摺内批谕矣。至所称江溜日益向南。观音堂东西一带。阴沙起积。渐有涨复情形。自属吉兆。而塘脚老沙。仍日渐向西坍刷。此盖为回溜所逼。若于念股头。用木龙挑溜。使正溜通向南趋葛岙。此或因势利导之一法。此处能用木能。如法疏浚。尤觉易为见功。其制用之宜。高晋素所熟悉。南河现届冬季。亦无紧要修防事务。著将图内朱批之处。一并传谕高晋、令其详细筹酌。一面即行赴浙。会同。该抚。酌量妥办。并谕庄有恭接到此旨。于高晋未到之先。如以为可行。即将用木龙处。一切应需物料工匠。豫为储备。俟高晋一到。即可克日兴工。并不致稽延时日也。若彼二人相视。以为势不可行。亦不必勉强　　

○又谕曰、汤聘奏、彭泽县民吴华国等。殴母至死一案。仅将吴华国一犯。凌迟处死。而同时在场见闻之吴思民等、乃以次分别定拟。甚属错谬。此等伦常逆恶之犯关系重大。吴思民等、以一母之子目击七旬老母。为恶兄毒殴。以至毙命。乃既隐忍曲从。又为附和掩饰。似此罪大恶极。实非人类中所应有。尚可意存姑息。令其稍缓须臾。俾得视息于光天化日之下乎。所有案内之吴思民。吴英奇吴山岳。吴湖杰。俱著即行斩决。以正伦纪而肃刑章　　

○吏部议准、江苏布政使苏尔德奏称、凡官员革职后。有应追之项。即行严追。如不能全完。即照定限。催令速回旗籍。转咨勒令严追倘逾限不速起程。令该督抚即题参。将该员治罪。该管官议处。从之　　

○户部议覆、江苏巡抚陈宏谋奏称、嗣后关榷钱粮出入支销。及分派人役。稽徵税课等项。仍听该监督查办。其地方官呼应不灵。及地棍阻挠滋扰家人书役需索等事。均令督抚就近查察究处。至关税缺少。例交督抚查勘覆奏。其逐一经徵银数。应令监督按月知会督抚。龙江、淮安、两关。归两江总督稽查。浒墅关。归苏州巡抚稽查。应如所请。从之　　

○又议准。江苏布政使苏尔德奏称、嗣后粮驿二道。遇有新旧交代。各该督抚亲往盘查。所有收支实存数目。仍令藩司核明。加结详送督抚保题。倘结保后。有亏那等弊。照例分赔议处。从之　　

○刑部议覆、湖北按察使高诚奏称、嗣后流罪人犯。越狱脱逃。各按律加二等。三犯以次递加。满流人犯。改发边卫充军。原犯充军者。照在配脱逃。加等调发。原犯极边烟瘴充军者。改发黑龙江等处。给披甲人为奴。均不得以罪止满流定拟。应如所奏。从之　　

○实授英廉为户部左侍郎　　

○命兵部尚书刘纶、工部尚书归宣光、户部左侍郎于敏中、俱在紫禁城内骑马　　

○是月。江南河道总督高晋奏、河工向设苇荡两营。采运荡柴。惟是将备武弁。于额料分派款项册籍。多有未谙。兵目盗卖搀和。诸弊丛生。查河库道。专司收支钱粮。事务尚简。该道驻劄清江。若令就近兼管。洵为妥便。得旨如所议行　　

○山东巡抚阿尔泰奏、东省本年歉收。武定府属之滨海州县。来岁青黄不接。有需豫筹。若于青莱价平处。采买备粜挽运为劳。查邹平、长山、淄川、新城、章邱、利津、六县。本年所徵漕米内。有应运青州满营兵米一万七千余石。供来岁支放。恳令改运武定以备粜济。其青州兵米。查青莱属。粮价尚平。请动司库银两采买。得旨甚妥。如所议行　　

○山西巡抚明德奏、归化城五厅地方。土肥田广粮裕价贱。如购买积贮。内地遇有需用。可就近拨济。除托克托城。已买贮军需外。归化城。和林格尔。萨拉齐清水河四厅。请每处添设常平仓谷三万石。得旨如所议行　　

○山西巡抚明德、河东盐政萨哈岱奏、河东盐池。地处低洼。四围设有堤堰。查夏县白沙河。为九峪十八岱水所汇归河身近山沙土居多。所筑南北两岸土堰。往往溃决今年闰五月阴雨水涨。上游冲决。各工在在危急。当经赶筑堵御奈终系沙土。旋筑旋冲大为盐池之患请将白沙河南北两岸改建石工得旨、如所议行　　

○陕甘总督杨应琚奏、新疆各处运送物件均由肃州雇车。需费甚繁。甘凉等镇余存孳生暨杂项驼。共三百余只请挑拨二百只交肃州择厂牧放。凡遇运送新疆物件即用此转运。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百七十一


大清高宗法天隆运至诚先觉体元立极敷文奋武孝慈神圣纯皇帝实录卷之六百七十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十七年。壬午。冬。十月。庚寅朔。享太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○颁乾隆二十八年时宪书　　

○以正黄旗满洲副都统广成。为正黄旗蒙古都统。调正红旗蒙古副都统永兴。为正黄旗满洲副都统　　

○辛卯。上御乾清门听政　　

○诣畅春园、问皇太后安　　

○幸圆明园　　

○谕曰、安宁。纵容家人李忠。在关舞弊。侵课肥槖一案。陈宏谋久在同城。不先劾奏。有旨交部严加议处。旋据尹继善等查奏、李忠在江苏所要赀产。至三万两之多。是其平日恶迹昭著。已为有目所共见。陈宏谋安坐膜视。其意何居。该抚向与安宁不合。众所稔知。然以此等关系地方利弊大事。岂有引避小嫌之理。陈宏谋果于安宁在时。一一据实奏闻。朕必深为嘉予。乃既有心隐徇于前。直至事将败露。始乘其身后以一奏塞责。盖其模棱颓废之锢习。一成而不可变。且自揣与尹继痒素号相能。遂尔因循玩愒。日甚一日。若此。则江苏一切吏治。尚欲望。其力为振刷。能乎不能。所有江苏巡抚。著庄有恭调补。熊学鹏、著调补浙江巡抚。冯钤、著调补广西巡抚。湖南巡抚员缺。即著陈宏谋调补。所有降级之处。著照部议准其抵销。倘不知痛自创艾。复蹈故辙。则自取罪戾。朕不能更为该抚货也。可将此通谕中外知之　　

○谕军机大臣等、熊学鹏、已有旨调补浙江巡抚。浙省现有督办海塘各工。事关紧要。该抚若俟部文到后。始行起程。未免有稽时日。著传谕熊学鹏。接奉此旨。即将本任印篆。及一应事务。交与布政使顾济美。护理接办。星速赶赴新任。兼可与调任巡抚庄有恭、面商一切也　　

○又谕回庄有恭、已有旨调补江苏巡抚。其海塘工程。庄有恭筹办甚属尽心。且浙省现有查办灾赈事务。亦为紧要。庄有恭奉到调任之旨。可将巡抚印务。暂交索琳护理。其日行事件。照常接办。惟塘工赈务。仍听庄有恭专司其事。苏杭一水之地。案牍往还。本可无虞稽误。至熊学鹏到浙。其赈务自可妥办。至海塘工程。自不如庄有恭之轻车熟路。邻封伊迩。应令两抚。彼此始终会办。在庄有恭、亦断不因既经调任。稍分畛域也。将此一并详谕知之　　

○又谕曰、宋邦绥来京陛见。已面谕令其驰往湖南。署理巡抚印务。俟陈宏谋赴任湖南。再回湖北本任。其湖北巡抚印务。现有爱必达兼摄。冯钤一俟宋邦绥到日。即赴广西之任。陈宏谋。俟庄有恭到苏交代。即往湖南任事。著传谕该督抚等知之　　

○以湖北布政司照磨。兼管驿盐道库大使事。从调任巡抚汤聘请也　　

○壬辰。上幸静宜园驻跸。阅健锐营兵。翼日如之　　

○盛京将军舍图肯。府尹通福寿等参奏、奉天府治中高锦。巡察海船。收受陋规。得旨、著派仓场侍郎蒋炳。驰驿前往。会同查审　　

○旌表守正捐躯之直隶三河县民王如林妻金氏。广东英德县民吴添崇女吴氏　　

○癸巳。军机大臣等议覆、云贵总督吴达善奏、鬼酋宫里雁之妻攮占等、焚杀孟连土司刀派春。分别审拟一摺。查宫里雁。系缅甸头目。与木梳之瓮籍牙。连年讎杀。力难抵御。逃入外夷。值孟连土司刀派春招降。宫里雁犹豫未决。先令伊妻攮占、及头目撒拉剁、归投。自带妾婢仆从。暂驻石牛地方。撒拉剁。因该土司恣意勒取牲畜器物。遂纠众焚杀刀派春全家。与攮占逃逸。讯据党从阿九。阿占等、供称宫里雁。实不知情。但伊以势穷避地。诡令妻属归投。致撒拉剁启衅焚杀。罪有攸归。应如该督所拟。宫里雁。照酋人聚众劫杀例。拟斩立决。传首示众。阿九、阿占、讯系知情。应照例枷号三个月。从重赏给功臣之家为奴。其在逃之撒拉剁、攮占等、严饬缅国缉获另办。刀派春之子刀派先、年未及岁。择本族土舍照管。成立后。饬令掌管地方。从之　　

○甲午。上还圆明园　　

○谕军机大臣等、近日查办富德家产。查出富德各处营运生理。又寄银与瑚尔起、放债图利。随朕南巡时。曾带人薓、交与高恒变卖。富德以微有军功。经朕施恩授为尚书。御前大臣。乃至种种营私。罪迹昭著。前命安泰等、拏解来京。仍念伊有老母。其本地所有家产。谕令毋庸查办。今看其如此图利。伊回时必有携带。即著福隆安。会同该将军。将伊本处所有家产。查明入官。伊旧住房屋。著赏给伊母居住。仍赏给二百两产业养赡。查抄后。福隆安。即将富德带赴来京。安泰。著留盛京。会同侍郎蒋炳等、审办高锦事件　　

○乙未。上诣畅春园、问皇太后安　　

○还宫　　

○谕军机大臣等、昨通福寿参奏治中高锦。并自请交部议处一摺。已交蒋炳一并查审。今据府丞殴阳瑾奏、高锦行止贪鄙。原系革职留奉、效力赎罪之员。乃通福寿逾格保奏开复。旋又令其署理治中。通福寿若止为其所愚。辄复保请。尚属情理所或有。若其中查办海运。亦有豫知情弊。或于该员。不无受贿徇纵之处。则此事关系不小矣。理应彻底根究。务得实情。现有旨令安泰。就近会同蒋炳。及该将军等、秉公查办。著传谕蒋炳。到奉天务须先行严细审鞫。毋得稍有迁就完案之见。以成信谳。并不可存待安泰审理之意。欢阳瑾摺一并钞寄　　
</div>
    <div class="pagination">
<a href="清实录乾隆朝实录_page918.html">上一页</a><span>...</span><a href="清实录乾隆朝实录_page914.html">914</a><a href="清实录乾隆朝实录_page915.html">915</a><a href="清实录乾隆朝实录_page916.html">916</a><a href="清实录乾隆朝实录_page917.html">917</a><a href="清实录乾隆朝实录_page918.html">918</a><span class="current-page">919</span><a href="清实录乾隆朝实录_page920.html">920</a><a href="清实录乾隆朝实录_page921.html">921</a><a href="清实录乾隆朝实录_page922.html">922</a><a href="清实录乾隆朝实录_page923.html">923</a><a href="清实录乾隆朝实录_page924.html">924</a><span>...</span><a href="清实录乾隆朝实录_page920.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
