<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1362 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1362 页/共 1860 页</h1>
    <div class="content">
○己丑。上诣九经三事殿、孝圣宪皇后梓宫前供奠。　　

○谕军机大臣等、现令法福礼前往西宁办事。更换惠龄来京。以恒山保为乌里雅苏台参赞大臣矣。著传谕法福礼、奉到此旨。不必速赴西宁。俟恒山保抵乌里雅苏台。伊来京请训后。再往更换惠龄。　　

○又谕、据勒尔谨奏、兰州府知府蒋全迪。久任甘省。为知府中出色之员。恳恩以该员补授甘肃驿传道缺。实于地方有益等语。朕因蒋全迪来京引见时。观其材具。尚可胜任道员。曾经密记。是以降旨将伊补放。并非因勒尔谨此次保奏之故。监司大员。有董率属员之责。向来缺出。俱候朕简放。非督抚所应干与。乃该督辄将知府蒋全迪奏请补授。殊属非是。若此端一开。嗣后皆得援以为例。致启属员营求干谒之渐。于政体大有关系。勒尔谨、著传旨申饬。　　

○又谕、据阿扬阿、高晋奏、查明琨玉别无亏空。将王显绪、李秉义等、分别解京质审一摺。所奏殊未明晰。此案经阿扬阿、高晋参奏。既将王显绪、押至定远。自应面加审问。录叙供词具奏。阿扬阿、系专差前往审案大员。并非仅令提解人犯。高晋、虽系原保上司。但经朕久加任用。令其会同查办。伊亦有何可引之嫌。从前王显绪等未经到案。尚得诿为未见。今王显绪、李秉义、俱已提到。其因何发给琨玉银两。是否与李秉义同具印领。抑系琨玉私用戳记。冒领肥已。何以擅行发给。其与琨玉有无别项情毙。及李秉义禀明并未领银到库。何以不行揭参之处。俱应逐一根究。乃并无只字提及。实出情理之外。即使伊等审明现在情节。有与原参不符之处。何妨据实检举。其处分亦不甚重。何以全未虑及。一味糢糊了事。仅以解京审讯。即可置之不问耶。阿扬阿、高晋、办理此案。实属非是。著传旨申饬。并令其将何以不措一词处。明白回奏。此旨著由四百里传谕知之。　　

○庚寅。谕、今日据刘墉奏、昨进四库全书内少阳集。誊写错字。伊未经看出。请交部议处一摺。四库全书。誊写屡有错误。经朕指出更正者不少。若不定以处分。将来鲁鱼亥豕。累牍连篇。成何事体。但若将奏请处分之人交部。其未经奏请者。转得置身局外。何以得情理之平。著自今年正月起。所有进过书籍讹错之处。交军机大臣通行查核。经朕看出错讹者。其分校覆校名下。错至两次。总裁名下所校。错至三次者。均著查明。奏请交部议处。处分原轻。不过示以知愧。既已分阅。可不悉心乎。此后著交军机大臣照此。每三月一次。查办奏闻。其总纂官纪昀、陆锡熊、总校官陆费墀、所办书籍既多。竟应免其处分。而伊等应更详慎办理。期于无误。设或因此稍有懈弛。则非朕体恤伊等之意矣。将此谕令四库馆总裁等知之。　　

○又谕、齐巴克雅喇木丕勒所遗盟长员缺。著土谢图汗车登多尔济补授。三都布多尔济所遗副盟长员缺。著郡王衔贝子达什丕勒补授。车登多尔济所遗副将军员缺。著桑斋多尔济补授。　　

○又谕、锦山并未出兵。且清语生疎。不胜总兵之任。著离任、授为二等侍卫。在大门上行走。　　

○谕军机大臣等、据陈辉祖奏、护安襄郧道姚棻。率同知府沈树声。知县马乾怡、史湛等。将逆犯严金龙案内。应行缘坐之严韩氏、何李氏等。及应遣之张志高等。共七十二名。拏获分别定拟等因一摺。已批交该部议奏矣。姚棻等于逆案内未经缉获之犯。能悉心体访。前后缉获多犯。颇属能事。姚棻已于上年因系旧记可用之人。特调漳州府繁缺。此案是否即系姚棻访查。抑系沈树声等分投访缉。著传谕陈辉祖、据实查明覆奏。并将知府沈树声、知县马乾怡、署知县史湛等。平日居官如何之处。一并确查。如尚能实心办事。即著出具切实考语。给咨送部引见。　　

○以湖南沅州协副将郝壮猷、为福建建宁镇总兵。　　

○旌表守正捐躯河南嵩县民仝四妻张氏。　　

○辛卯。谕曰、尚书公奎林。著驰驿前往张家口、查办事件。　　

○山西巡抚巴延三覆奏、晋省山多气冷。南北相距二千余里。更寒燠迥殊。本年二月十九、二十、二十七等日。通有雨雪。虽暂时存积。旋即融消。至三月初五、初十等日。省南均系得雨。省北多系得雪。查省南各府、州、二月内所得之雪。俱随时融化。于麦苗并无妨碍。至省北向无冬麦。尤属无妨。再晋省于十八日夜、及十九日。太原府属。复得雨四五寸不等。澍泽甚普。得旨、若诸事如此糊涂。如之何可。　　

○壬辰。上诣九经三事殿、孝圣宪皇后、梓宫前供奠。　　

○谕军机大臣等、今日据阿桂李侍尧等奏、先后行抵云南省城。面商筹办缅匪事宜。内称图思德所奏、得鲁蕴遣、孟干等到关。藉词象只未到。并请差官赴马脖子、与节盖说话。经提臣等、将孟干暂留。饬令跟役、先后前往晓谕。节盖不敢进关。迄今尚未据图思德等知会信息。计此时瘴疠盛发。目下已无可办。前说似觉荒唐。臣等即起程前赴永昌。察看情形。面商另奏等语。所奏是。已于摺内批示矣。盖开关通商一事。自图思德、以至滇省文武官民人等。无不愿为。想因适有得鲁蕴遣人来禀。遂皆怂恿禀报。图思德辄据以入奏。经朕洞烛情伪。明晰谕知。今果不出朕所料。至进贡还人之事。系得鲁蕴先遣人禀知。何以中途反覆。藉词象只未到。又添出与绽拉机商量情节。并请差官赴马脖子与节盖说话等情。种种支离谬妄。可恶已极。此事系得鲁蕴先发其端。并非自我而起。今节盖既不敢进关。朕意以为竟应或用计、或用力、使干弁带兵一二百。至马脖子、将节盖拏进关内。询以得鲁蕴何故如此说谎。其意竟欲何为。讯得实情。即应将节盖留住。另遣伊手下明白夷目回缅。晓谕得鲁蕴等。以此事从前缅匪、敢于将苏尔相等掯留。则此时拏获节盖留住。实所应当。况此次贡象还人之说。由尔等先行具禀。今忽又反覆。岂有不拏人究问明白之理。如此传谕诘问得鲁蕴等。谅伊亦无可置辩。即因此复生事端。伊如果敢于侵犯边境。则正可乘此机宜。以逸待劳。大加惩创。滇省兵力。亦尽可办理。盖进兵往缅。则尚限于地势气候。恐徒伤病我人。故不肯用兵。若彼既离巢远来。至我边境。则剿杀实不为难。朕意定以如此办理。著传谕阿桂、李侍尧、悉心筹酌。一面办理。一面奏闻。自古中国之驾驭外夷。自应示之以威。令其慑服。则可保边境宁谧。若稍存将就姑息之见。则是示之以弱。未有不因此受害者。此理甚明。恐启边衅。乃汉唐宋无能为之言。非我大清国全盛时之言也。阿桂、李侍尧等。皆通达事务之人。自应见及于此。图思德、长清、各有本任事务。今缅匪现在既无可办之处。留驻于彼。亦属无益。自应各令回任。将此由六百里加紧发往。仍即速回奏。谕令阿桂、李侍尧等知之。　　

○癸巳。大学士管两江总督高晋奏、提讯滁州书役王兆礼等。据供、琨玉发给办赈公费。系二月前事。其琨玉在司领银。乃三月后事。伊等并未续领。即讯之已革把总张廷栋供称、系正二月内作保。此后不知。李秉义亦坚以琨玉领银未经归款是实。与原参情节无异。是以前次未将供词录叙。至王显绪、始则照领给发。继又不肯揭参。现有提到案据为凭。因其有心徇隐。无可置辩。是以未加审问。实属糊涂。惟求交部从重议处。得旨、汝实不应如此糊涂。总俟案定有旨。　　

○甲午。河南巡抚徐续覆奏、三月内。据开归等九府、及许、汝、陕。光、四州。暨所属各州县。节次禀报、于初十、十八、二十等日。得雨二三寸、至五六寸、暨深透不等。省城亦于二十三日。得雨二寸。河南府、陕州、雨势尤大。二麦现已吐穗扬花。俱极畅茂。报闻。　　

○旌表守正捐躯山东胶州民仇小成聘妻迟氏。　　

○乙未。谕、据周元理奏、满城县马夫。递送军机处发贵州巡抚图思德公文一角。提督长清、海禄、公文一角。俱系限日行六百里加紧。乃黑夜遗失。遍寻无获。请将满城县知县谢燿革职。该管上司交部议处等语。递送六百里加紧公文。关系紧要。理应慎重驰送。何至中途遗失。实从来所未有。著军机大臣、即行查照补发。其漫不经心之满城县知县谢燿、著革职。该管知府刘致中、著交部严加议处。周元理、达尔吉善、著交部察议。　　

○又谕、昨理藩院具奏。准伊犁将军伊勒图咨报、土尔扈特亲王策伯克多尔济。于本年四月完婚。今遇皇太后大故。暂且停止。听候部议。朕已降旨。不必令其停止。听其自便矣。所有扎萨克喀尔喀等众蒙古。感戴朕恩。或照京城王公大臣。一体停止嫁娶。亦未可定。此次皇太后大故。蒙古王公额驸台吉。均闻信赴京成服。叩谒梓宫。与朕请安。意甚诚笃。深堪嘉奖。伊等已属尽心。若再停止嫁娶。伊等俱系生长口外。何必拘照内地之例。著交该部。通行晓谕各蒙古王公扎萨克等。令其不必停止嫁娶。听其自便。此内如有指配近派宗室格格者。与众不同。仍俟二十七个月后完婚。　　

○军机大臣等奏、遵查承办未竣书耤。共十六种。内通典、通志、二书。派有专管总裁。日下旧闻考、亦派有总裁。惟一统志、西域图志、及辽、元、明史、热河志、明纪纲目、通鉴辑览、音韵述微、太学志等书。未经特派。应派专管之员。责成定限速纂。并统交稽查上谕处稽查。至蒙古源流一书。内有翻切对音之处。又临清纪略、金川方略、详悉原委。亦须一手编纂。请仍交军机处赶办。得旨、依议。蒙古源流、著派舒赫德、奎林。临清纪略、著派舒赫德、彭元瑞。金川方略、著派福隆安、丰昇额。一统志、著派袁守侗、和珅。西域图志、著派福康安、刘墉。元史、辽史、俱著派金简、钱汝诚。明纪纲目、著派和珅、彭元瑞。明史、著派英廉、钱汝诚。通鉴辑览、热河志、俱著派梁国治、和珅。通志、通典、俱著派钱汝诚、彭元瑞。日下旧闻考、著派英廉、刘墉。音韵述微、太学志、俱著派梁国治、金士松。　　

○定直省汇奏各款限期。军机大臣议奏、向例各省甄别教职等十款。定于年内具奏。藩库实存银数等六款。定于开印后具奏。臣等统于三月中查核。止分别年内开印。未经立有一定日期。是以各省督抚。每有迟误。查汇奏并非难办之事。各省程站有定。日期可以先行扣算。请嗣后各省汇奏事件。应年内具奏者。近省于十二月初十内。远省于十二月二十内、奏到。不得过封印日期。应开印具奏者。亦总于正月内拜发。不得迟至二月。如有迟逾。查核参奏。从之。　　

○是月、钦差吏部侍郎刘秉恬奏、臣以吏部侍郎、在川办理各路报销。及臣本管段内销册。向无关防印信。凡一切行文事件。俱系向鄂宝、富勒浑处、借用所存钦差大臣关防。兹查从前颁给舒常钦差大臣关防一颗。嗣以成都将军印信尚未颁到。暂留明亮处行用。近将军印信已到。舒常署理提督。俱无用处。现拟派员赍送恭缴。臣现在办事。有需用关防之处。相应奏明。留于臣处行用。于办公更昭慎重。从之。　　

○调云南巡抚现任贵州巡抚裴宗锡奏、黔省古州一带。均系新辟苗疆。其间有著名牛皮大箐者。绵长数百余里。东连八寨。南接丹江。西通古州、清江、台拱。北枕都江。山深林密。人迹罕经。乾隆元年。列屯置军。仅在各厅腹地。独此箐未经议及。臣思苗疆重地。非可因承平无事。稍存怠忽。求其防虑周备。莫若寓防于屯。查该箐坦壤可垦者甚少。惟山半腰以南。名雷公地。丹江厅所属。约可垦田四五百亩。又雷公地以下。有欧收勇、荒蒿箐、二处。约可垦田三四百亩。此地山箐深险。开垦之利小。而藏匿之害大。况各卫屯军。生齿日繁。额田每虞不给。今既有可垦平原。应令附近之威震等堡屯军。派拨子侄人等、赴箐认段试垦。责成丹江厅稽查。毋许流匪窜入滋事。俟垦熟。即在该处立堡。以资防守。再请于四十里之鸡沟汛。抽拨千总一员。兵丁五十名。择适中处、设卡驻守。以资控制。得旨、此事所办甚可嘉。可谓留心封疆之大臣。交图思德妥为之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二十九



大清高宗法天隆运至诚先觉体元立极敷文奋武孝慈神圣纯皇帝实录卷之一千三十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十二年。丁酉。夏。四月。丙申朔。享太庙。遣怡亲王弘晓恭代行礼。　　

○谕曰、倪承宽、汪永锡、现在尚书房无事。倪承宽、著同朱圭、在十五阿哥处课读。汪永锡、著同阿肃、在十七阿哥处课读。　　

○谕军机大臣等、今日户部奏称、于巡漕御史王猷、报铅锡过境公文内。拆有崔庄宗选、控告山东泰安县民严光玉等、不法悖逆呈词一纸。阅其语多谬妄。字亦讹错。自系挟嫌诬控。未必实有其事。但既经呈控。自不可不严密确查。究明虚实。且印封内、何以私行装入此等呈词。其于何站装入、何人写作之处。尤应逐站挨查。务使正犯弋获。从重惩治。查封面有从平原县原来。与德州景州无干等语。则此案弊端。自应即在德州以上各站。著将逆词、并原来官封。发交国泰、即行查照严密办理覆奏。将此由四百里传谕知之。寻奏、临清知州前任泰安县知县王溥、熟悉该处情形。委赴崔家庄。查讯严光玉、并无不法形迹。随向驿号究出。贴写朱立德、素与严光玉有隙。私撰逆词。捏写宗选姓名。装入公文诬陷。得旨、好。王溥可谓能事。　　

○丁酉。上诣九经三事殿、孝圣宪皇后梓宫前供奠。　　

○谕军机大臣等、前因彭理来京陛见时。看其年力已衰。不胜臬司之任。加恩降旨以京堂补用。自应在京静候。乃伊于该旗佐领处具呈。请将伊原典买价银四千四百余两之房产。缴抵分赔代赔银二万六千余两。并称此外别无房产。实系尽绝。并无丝毫隐匿。余俟补官日。将俸银扣缴等情。所呈实属取巧。旗员追赔官项。自应遵照例限。按期完纳。如果家产尽绝。力不能完。方准其由佐领族长、取具结状。呈明都统查办。岂有分毫未经交纳。辄请将房屋缴抵之理。彭理久经外任。家产何以仅止此数。况闻彭理此次来京。不过随身行李。跟役亦止二三人。如此行径。尤非情理。是必伊于进京之先。豫为安置停妥。是以一闻留京。遂亟亟呈缴家产。向来汉军习气。多于外任私置产业。以为日后安享地步。彭理久任湖广、云南、岂不防虑及此。所有伊历官处所。隐匿寄顿。或于直隶近京地方。私置产业。谅所不免。著传谕周元理、李侍尧、裴宗锡、陈辉祖、敦福、于彭理历任各属、及近京州县。密访严查。有无隐匿寄顿财产物件之处。逐一详查。据实覆奏。毋稍徇纵。亦不得声张滋扰。　　

○又谕、本日巴延三奏到属员贤否摺。首行为密奏事。朕意该省、或有别项紧要之事。及阅至下文。乃系遵旨陈奏属员贤否单。殊属不通。已于摺内批抹矣。各省督抚、体察属员贤否。详悉注考。开单入奏。留备检阅。从未发出。至摺内不过照例声叙。况此次系接奉明旨。遵照办理。更毋庸密奏。巴延三于摺奏事件。行文不通至是。若办理地方要务。亦如此不通。何以胜封疆重任耶。巴延三、著传旨申饬。　　

○钦差侍郎阿扬阿覆奏、琨玉冒领办赈公费银三千二百两。系豫用空白文。捏写李秉义名。连衔朦领。旋即入京。李秉义曾具详辨明。藩司王显绪、徇庇未参。臣从前未经录供具奏。实属糊涂。得旨、该部查议具奏。寻议、应照不据实查办例。降一级调用。系革职留任之员。无级可降。应行革任。得旨、阿扬阿、著从宽免其革任。仍注册。　　

○戊戌。谕、四月初六日。举行常雩典礼。例遣亲王恭代。敬念天坛、地坛、祈谷坛大祀。礼尤尊重。更非太庙可比。所有上坛承祭执事之人。自宜蠲洁将事。以肃精禋。况看守郊坛人员。遇有大事。并不摘冠缨。而祭时朝服乐章。又一切如常。未便仍留长发从事。现在派出承祭之亲王、及坛上执事官员。俱著先行薙发。再进坛行礼。用申诚敬。其陪祀各员。在坛壝以外者。毋庸论。将此永著为令。　　

○谕军机大臣等、据弘晌参奏副总管达明阿、将已马在官所餧养。以致羊瘦等语。陵寝备祭牛羊。所关綦要。似此弊端。皆由该大臣漫无稽察所致。著传谕各总管、嗣后务宜加意严查。饲养肥壮供用。如再有此弊。即行参奏治罪。　　

○谕军机大臣等、前此屡经传谕阿桂、李侍尧、令其悉心筹办得鲁蕴等差人进贡。并往拏节盖一事。此时谅可陆续接奉。相机妥办矣。前因图思德等奏、得鲁蕴约定日期。贡象还人。确凿有据。是以专差阿桂、赴滇办理开关受降等事。而善后事宜。则非图思德所能办。因特调李侍尧为云贵总督。董率文武。实心妥办。并令阿桂于受降事后。将关隘应行查核章程各机要。告之李侍尧、酌量妥办。阿桂即可回京。昨据阿桂奏、缅匪迄今尚无信息。目下瘴气盛发。已无可办。前说似竟荒唐等语。则从前图思德所奏。实被通省文武商民人等怂恿。冀图将就了事。露有端倪。致得鲁蕴等窥破。翻行捏说欺朦。而图思德等复为所愚耳。至昨降旨、令阿桂或用计。或用力。选派干弁。带兵一二百。至马脖子、将节盖拏进关内。审问确供。在天朝体制。自应如此。但节盖果否实在马脖子地方。殊难深信。且马脖子距老官屯不远。似无令节盖在彼独住之理。不过饰为此言。欲诱内地官员出外。复为羁留耳。此等情形。阿桂自能筹度妥办。如因瘴气已盛。兵弁难以出关。阿桂自亦能悉心酌定。若得鲁蕴等既无消息。而节盖之事。又难往拏。则阿桂在滇、并无可办之处。若留驻永昌。坐待缅匪纳贡诳言。更觉不成事体。阿桂只须将交彼会同李侍尧办理之事。告明李侍尧、及查办铜盐诸事完毕。即可回京。至于严守关隘。设法稽查。及每年无庸多派提督等、统兵防边之处。其大纲细目。阿桂自当与李侍尧、面为酌定。即起程来京。李侍尧素称能事。自必实心筹办。且以本省总督。在彼专办。则事权归一。更可期有成效。李侍尧谅能善体朕心。不负委任也。将此由六百里加紧、传谕阿桂、李侍尧知之。仍令将遵办缘由。先行迅速覆奏。寻奏、四月十五日。据报绽拉机、节盖、已将苏尔相、由马脖子退回贼巢。事无可办。若再试探。恐为所轻。批、是。图思德何能见及此。故为其所愚耳。又奏、张凤街一带兵。彻回避瘴。并令弁目等。不与缅夷稍通言语。会办铜盐事竣。臣阿桂即回京。得旨、知道了。该部知道。　　

○吏部带领王大臣京察验看之四五品京堂通政使司参议陈孝泳等。四十二员引见。得旨、陈孝泳、江兰、褚廷璋、陆锡熊、德昌、纪昀、陆费墀、准泰、俱准其一等。博通阿、色布腾、俱著降二级调用。德成、德成格、朱奎扬、良格、陈科捷、俱著以原品休致。良格所遗太仆寺少卿员缺。著国子监祭酒良诚调补。　　

○庚子。谕军机大臣等、据敦福奏称、彭理系河员出身。督率属员。修堤防险。尚无贻误。未将年力就衰之处。随时具奏等语。所奏甚属错谬。湖南水势安流。又有洞庭潴蓄。从无可防之险。朕临御四十二年。各省水利险要处所。无不体察周知。时加廑念。湖南并无险工。敦福何得漫为此奏。总由外省恶习。诸事粉饰回护。一任庸劣幕友。妄砌浮词。率行入告。即此一端。可见其糊涂不胜封疆之任。敦福、著传旨申饬。再昨因彭理呈缴值银四千余两之房屋。请抵赔项二万六千余两。实属取巧。意其任所。必有私置产业。以为日后安享之计。业经降旨、令敦福密访严查。敦福接到前旨、倘仍不知实心查办。再有徇庇疎纵之事。则获咎更大。令伊自思。能当此重罪乎。将此传谕知之。　　

○旌表守正捐躯直隶磁州民董有成妻杨氏。　　

○辛丑。常雩。祀天于圜丘。遣简亲王积哈纳恭代行礼。　　

○以泰东陵恭悬扁额。遣官告祭孝圣宪皇后几筵。　　

○谕、据李质頴奏、革监倪宏文、赊欠＜口英＞咭唎国夷商货银一万一千余两。监追无著。经伊胞弟倪宏业、外甥蔡文观、代还银六千两。余银五千余两。遵旨于该省督、抚、司、道、及承审之府、州、县官。照数赔完贮库。俟夷商嗡等到粤给还。并请将倪宏文、即照部议发配等语。倪宏文赤手无赖。肆行欺诈。赊欠夷商货银。多至累万。情殊可恶。而其应交银两。半系伊弟伊甥措缴。半系地方官代赔。伊转得脱然无累。仅予发遣。实不足以蔽辜。倪宏文、著发往伊犁。永远安插。以示惩儆。　　

○又谕、昨总兵巴克坦布、来京陛见。朕问及伊所戴花翎。据奏、系由前锋参领、补授总兵。缘在军营行走。是以将军大人等。令其照常戴翎等语。朕察其劳绩。仍准戴用外。又交军机大臣等详查。有无似伊戴翎人员。经军机大臣等、查出总兵仁和等十一员。并缮写履历清单呈览。仍奏请、交各省将军督提等查覆。有无似此人员。另行请旨办理。朕阅其劳绩。俱各出力打仗奋勉。既已戴翎。著加恩令伊等照常戴用。但花翎系奖赏军营奋勉之人。不应含混戴用。今大功告成。此十一人。朕既加恩令其戴翎。其余亦不必交各该将军大臣等查奏矣。此系朕曲为加恩。不可援以为例。　　

○军机大臣奏、查正月至三月、办理书籍错误各员。请分别议处。得旨、此次总核三月以来。讹错三次以上之总裁程景伊、两次之纂修黄寿龄、黎溢海、覆校汪镛、分校袁文邵、俱著交吏部、都察院、分别察议。其余未及次数者。俱著加恩无庸察议。嗣后每次总核。均照此例。不必积算上次。总裁等校勘书籍。经朕偶尔抽阅。即有讹舛。可见校勘时。原未尽心。今量予察议。亦不过罚俸而止。非重处分也。所以如此者。欲令各心知愧勉。若此番加恩后。尚不悉心校阅。仍前错误。试令伊等抚心自问。不益滋愧乎。　　

○旌表守正被戕江西乐平县民程梦麟妻袁氏。　　

○壬寅。上诣九经三事殿、孝圣宪皇后梓宫前供奠。　　

○谕军机大臣等、朕阅四库全书馆所进钞本朱彝尊经义考。于历代说经诸书。广搜博考。存佚可惩。实有裨于经学。朕因亲制诗篇。题识卷首。此书现已刊行于世。闻书板尚在浙江。著将御制诗录寄三宝、就便询问藏板之家。如愿将朕此诗添冠卷端。听其刊刻。亦使士林咸知朕阐崇经学之意。　　
</div>
    <div class="pagination">
<a href="清实录乾隆朝实录_page1361.html">上一页</a><span>...</span><a href="清实录乾隆朝实录_page1357.html">1357</a><a href="清实录乾隆朝实录_page1358.html">1358</a><a href="清实录乾隆朝实录_page1359.html">1359</a><a href="清实录乾隆朝实录_page1360.html">1360</a><a href="清实录乾隆朝实录_page1361.html">1361</a><span class="current-page">1362</span><a href="清实录乾隆朝实录_page1363.html">1363</a><a href="清实录乾隆朝实录_page1364.html">1364</a><a href="清实录乾隆朝实录_page1365.html">1365</a><a href="清实录乾隆朝实录_page1366.html">1366</a><a href="清实录乾隆朝实录_page1367.html">1367</a><span>...</span><a href="清实录乾隆朝实录_page1363.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
