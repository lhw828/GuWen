<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 422 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 422 页/共 505 页</h1>
    <div class="content">
○谕军机大臣等、英翰奏、饷源日绌。现筹办理情形一摺。据称皖省饷需。入不敷出。迩年以来积欠防军饷银及左宗棠军饷。为数甚多。现拟于防军内酌量裁撤。仍留精锐等语。所筹尚妥。惟现在湖南益阳等县会匪滋事。各路遣散勇丁。时虞句结。即著英翰将新撤各勇妥为钤束。毋令滋生事端。皖省与楚北相近。水陆要隘。尤须兵勇严防。该抚所留勇丁。务当勤加训练。实事求是。俾成劲旅。以备不虞。皖省月拨协甘饷银二万两。据称自八年迄今。已欠三十二万两。请自本年四月起。将月解左宗棠军饷暂为停缓。行将旧欠之饷尽筹尽解。俟此项欠饷解竣。再行按月协济等语。著户部议奏。建平匪徒滋事。前谕该抚派员摉捕余匪。现在办理情形如何。匪首关汶溎、在孝丰县山内。曾否会同浙江兵勇拏获。并著迅速奏闻。将此由五百里谕令知之。　　

○乙未。谕军机大臣等、前据左宗棠奏、请禁绝回民新教一摺。所称乾隆年闲。逆回马明心等创立新教。惑众滋事。先后伏诛。根株未绝至马化漋之父马二等、复以新教私相传授。遂至酿成变乱。皆由新教行为诡僻。足以诱惑愚回。迷而不悟。现在马化漋虽已伏法。而新教传染渐广。必须严加禁绝。以杜乱萌等语。所奏自为思患豫防起见。惟回民散居各省。同隶编氓。各安生业。若因区别旧教新教。设为厉禁。地方官稍不加察。书吏藉此摉求骚扰。必至回众惊疑。转生枝节。从前乾隆四十九年。回逆田五等滋事以后。钦奉高宗纯皇帝圣谕。查办此事。止当分别从逆与否邪正之殊。不必论其教之新旧。钦此。嗣于乾隆五十四年。经勒保奏称、新教为回教之大害。拟令静甯等处头人。访察禀首。复奉圣谕。令其设法化导。不可区别新旧之名。仰见垂训周详。具有深意。此次马化漋倡乱。及身既被刑诛。徒党亦遭歼戮。正可借此剀切晓谕。俾该回众等及早改悔。不至误入迷途。自陷罪戾。该督现既出示所属州县。禁习新教。并准自悔免罪。仍著严饬该地方官妥为开导。不可操之过蹙。致激事端。所请饬令各省一体禁绝之处。可从缓办理也。将此谕令知之。　　

○丙申。谕内阁、工部右侍郎童华、著授奕详、奕询、奕谟读。　　

○谕军机大臣等、定安奏、遵筹转运粮食事宜。请饬察哈尔乌里雅苏台多备牛车驼只等语。军行远道。粮食最关紧要。必须源源接运。方可免匮乏之虞。定安因大同官兵业经出口。即将归绥所办军粮。饬派土默特官兵领解头批。于四月二十五日。由归化起运。送至济斯洪果尔。交参领毕都尔业接收转解。以次陆续分批运往。所办甚是。惟时当夏令。驼只毛脱。不能负重致远。非设法协济。必至贻误事机。著文盛赶紧多备牛车。妥为转运。以辅驼力之不足。其乌城一带台站。并著奎昌、荣全、多布沁扎木楚、认真整理。并将牛车驼只宽为豫备。务使军粮随到随解。不至壅滞中途。庶可收饱腾之效。金顺到任以后。亦著一体遵办。毋稍懈弛。至归绥代察哈尔购备军粮一节。俟出口征兵接踵遄发后。文盛即派员携价赴绥。会同定安派出各员。妥筹采买转运。以裕兵食。杜嘎尔前奏、逆匪向东侵犯。当经谕令该副都统侦贼所向。实力进剿。现在贼势若何。官军曾否接仗。著杜嘎尔懔遵前旨。星驰探剿。不得顿兵不进。日久无功。仍将近日军情随时具奏。将此由五百里各谕令知之。　　

○又谕、冯子材、康国器奏、剿办边境土匪。克复越南木马省城。暨筹议剿抚机宜各摺片。冯子材筹办越南踞匪。督兵前进。取道南甯。先将宣化隆安股匪次第剿除。肃清内地伏莽。镇安官军。会同夷兵。平毁大岭荼岭等处贼巢。攻克木马省城。剿办尚为得手该提督现已派拨两营驻守。并咨照越南。派兵严防要隘。免蹈上年覆辙。又为贼踞。即著冯子材督兵迅赴龙州。就近察看情形。妥筹剿抚。期于一劳永逸。绥藩服而固边防。不得敷衍了事。宣化隆安余匪。并著冯子材、康国器、严饬地方文武认真摉捕。免致余烬复然。此次出力员弁。准其择尤保奖。毋许冒滥。苏帼汉就抚后。仍复观望怀疑。越南近又有股匪十数起。犹须慑以兵力。冯子材等拟。俟各军到防后。约会该国。先将边界各匪分别剿抚。即分军扼要驻扎。随时相机应援。所筹尚是。惟当实力协助。不可稍分畛域。应否添募营勇之处。著酌度办理。至庆泗等府属境。屡有黔苗窜扰。尤当加意严防。著冯子材、康国器、迅饬孔宪隆、潘其泰、越境进兵。协同黔军。埽除独山荔波各匪。进规古州。捣其巢穴。免致侵轶为患。平乐密迩省城。该处有匪徒抢掠。富川恭城等处。亦有江华匪股窜入。虽均经兵勇分头摉剿。捦获匪首多名。尚恐外来匪徒。句通内匪滋事。著康国器饬令曾协均。迅将败匪就地歼除。毋任逃匿。江华富川交界处所。即著责成陈培桂。约同楚军。实力摉拏。毋令余匪乘闲窜突。以固疆圉。将此由五百里谕知冯子材。并传谕康国器知之。　　

○以甘肃攻克杜家寨等处贼巢。甯夏南路肃清出力。予总兵官李葆珠以提督用。赏参将赵昌富、游击万清传、二品封典。游击金钧巴图鲁名号。同知姚文炳、都司张有才等翎。守备马振清等蓝翎。余加衔升叙有差。　　

○戊戌。谕内阁、前因已革员外郎宝山。承办定陵应用各物。未能交代。以致延误。当经降旨令该旗传案查究。兹据溥楙等奏称接准镶蓝旗满洲咨覆。宝山业已病故。覆讯书吏李双。坚供各项应用物件。已领未领。均系宝山一人承办。并查据工部覆称。应需各物。全凭来册。备具文领。行文各处。给发承领之员支领等语。此案宝山承办各物。未经交齐。既经溥楙等将前后情节确切查明。所有宝山领过物料工运银两。著镶蓝旗满洲都统著落该故员家属赔补。其应由各该处咨领物件。著总管内务府户部工部逐款查明。始已全数给领。均令该家属一并赔补。郎中阿尔萨兰、尚膳正兆瑞、尚茶正延昌、原禀措词过当。亦有不合。著交部分别议处。　　

○谕军机大臣等、巴扬阿等奏、湖南会匪。攻陷城池。现在布置情形一摺。会匪叠陷益阳龙阳两城。龙阳已于四月十八日克复。匪股回窜益阳。该逆现虽退出龙阳。并未大受惩创。难保不再行纷窜。荆门等处边防。未可稍形疏懈。著巴扬阿、李瀚章、郭柏荫、希元、文全、悉心会商。督饬派出各营。严密防维。毋令匪踪阑入。前谕李瀚章、郭柏荫、会商郭松林扼要设防。如常郡情形吃紧。该提督自应越境助剿。仍须兼顾荆州防务。巴扬阿现拟商令郭松林、移扎常郡会剿。即以荆旗备战之师。遥为策应。应如何酌度缓急妥筹布置之处。著巴扬阿、李瀚章、郭柏荫、希元、文全、会商办理。湖南逆匪滋扰。两县城池。相继失陷。军情极为吃紧。郭柏荫奏益阳龙阳失守。于本月初三日。早经报到。本日又据巴扬阿等奏龙阳业已克复。乃刘昆身任本省巡抚。竟只字奏到。不知所司何事。颟顸已极。殊堪痛恨。著传旨严行申饬。刘昆现在如何布置。朝廷亦无从知悉。该抚务当振刷精神。督饬官军。迅将此股逆匪就地歼除。傥纵令匪势蔓延。扰害地方。或不能实力剿办。俟匪踪退出。以业经收复县城一奏了事。致贻养痈之患。恐刘昆不能当此重咎也。将此由六百里各谕令知之。　　

○又谕、曾璧光、周达武奏、剿平下游股匪。收复八寨等城一摺。贵定平越等处贼股。既经歼除。都匀所属平浪各贼巢。亦已攻破。惟逆首李崽腐。逃往桃花五寨未获。其定番李高脚一股。经副将何世华等击败。贼由广西一路奔窜。李逆亦未就捦。仍著曾璧光、周达武、严饬派出各军。分投追剿。务将著名首逆设法捦获。以绝根株。昨据康国器、冯子材奏、现令副将孔宪隆、潘其泰、协同黔军剿办独山荔波苗匪。此时李高脚一股。窜往粤境。人数已属无多著冯子材、康国器、即饬孔宪隆等。会合黔军前截后追。迅将此股残匪悉数殄除。以清边患。苗酋闻国兴等、率众投诚。收复八寨上江下江三脚各城。曾璧光等现令率领原部驻守八寨。并调刘廷玉一军前往钤束。仍著随时察看情形。妥筹布置。毋稍大意。一面趁此声威。饬令王彦等军。由平口一带进兵。兼为八寨声援。次第由都匀麻哈各路。节节进剿。平靖苗疆。将此由六百里谕知曾璧光、冯子材、并传谕康国器、周达武知之。　　

○以贵州剿平下游积匪。收复八寨等城。赏副将李得贵巴图鲁名号。同知黎开南等花翎。县丞周玉德等蓝翎。副将何世华等升叙有差。赠阵亡参将黄立成副将。都司杨遇恩游击。守备彭正昇都司。外委杨顺发千总。均予祭葬世职加等。　　

○己亥。以祈祷灵应。颁山东省城雨师庙扁额曰应时泽普。　　


大清穆宗继天开运受中居正保大定功圣智诚孝信敏恭宽毅皇帝实录卷之三百十一　　

监修总裁官经筵日讲起居注太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十年。辛未。五月。辛丑。谕军机大臣等、刘昆奏、会匪阑入益阳龙阳两城。旋即克复。现在跟踪追剿一摺。此次会匪滋事。叠陷益阳龙阳两城。虽经罗德煌、姚华武等军追剿获胜。捦斩多名。将两城先后收复。惟倡乱逆首尚未被捦。余匪复四散潜匿。必须实力摉捕。净绝根株。著刘昆督饬李光燎等。统带兵勇。认真摉拏。务将刘道美、刘贯三、何春台等、全行弋获。不准一名漏网。其窜逃余孽。并饬水陆各军严防窜路。四面兜拏。以期尽数歼除。刘昆于地方紧要军情。迟至半月始行奏报。实属不知缓急。前已传旨严行申饬。若再不振刷精神。力图激奋。或令稽诛逸犯。余烬复然。必惟该抚是问。郭柏荫前已商令郭松林督兵驻扎荆州。现虽两城已复。而伏莽未净。仍恐句结窜突。李瀚章、郭柏荫、总当与郭松林随时咨商。严密巡防。毋稍松懈。将此由五百里各谕令知之。　　

○又谕、奎昌、文硕奏、酌议营规支款。附陈台站饷银事宜一摺。奎昌等接据文盛来咨。大同官兵。三月底业经出口。因将一切应办事宜。先行酌议。所拟章程十条。著该部妥议具奏。至哨队官兵丁勇名目。请定清文蒙古语一节。著照所拟缮用。北路奉拨各项官兵。暨操练教习。出口后经过各台站。著金顺、奎昌、荣全、多布沁扎木楚、文盛、杜嘎尔、瑛棨、文硕、督饬所属。懔遵叠次谕旨。妥速应付。毋得稍有留难。科城所管七台。奎昌等现已派员承办。酌定支应章程。并更定帮台差使。所有此次帮台官兵。著加恩量予差费。即照奎昌等所议。核实支发。此系专为紧要兵差变通办理。其余常差。不得援以为例。著理藩院、乌里雅苏台将军、传谕各该盟长。傥有避差取巧者。仍照向章罚惩。以符定制。大同官兵粮石。前据定安奏已由归绥转运。科布多存粮无几。难供兵食。仍著定安、何璟、张树声、饬局赶紧运解。源源接济。毋任缺乏。前次部拨科城饷银十万两。由察哈尔转解。曾谕文盛派员护解赴科。自应酌分数起。陆续拨发。免致疏虞。兹据奎昌等所奏。该都统已将饷银全数发交科城委员接领。曾否派有妥员协解。拨兵护送。著文盛查明。迅速筹办。以昭慎重。以后遇有此等要差。均应遵例施行。妥为照料。至解护粮饷军火。例有专条。经过地方。及管解员弁。责成綦重。并著通谕合属官兵。使知例义。庶不敢掉以轻心。致有疏失。奎昌、文硕等摺报。嗣后务须言简意明。不得似此次之语多拉杂。意不明晓。殊乖奏摺体裁。将此谕知理藩院、并由六百里谕知定安、金顺、奎昌、荣全、多布沁扎木楚、文盛、杜嘎尔、何璟、瑛棨、文硕、并传谕张树声知之。　　

○以湖南乾州协副将赵鸿举为河南南阳镇总兵官。　　

○以湖南益阳龙阳两县城被匪窜陷。旋即收复。革副将陶藻、知县黄应诰、张奉祥、守备申大发职。仍留营。　　

○壬寅。遣官祭关帝庙。　　

○谕军机大臣等、定安、金顺奏、甯夏西岸三县回匪。剿办完竣。请将道员汪景度简用。定安奏、西来西匪。滋扰乌喇特旗界内。金顺奏、请将管站合员奖励各摺片。纳家牐贼巢。业经攻克。甯夏甯朔平罗一律肃清。其投出回民。业经定安、金顺、分起发交地方官安置。灵州逃来之回。亦解交该州收管。著左宗棠、张曜、仍随时密为查察。妥为镇抚。毋令再滋事端。金顺现应前赴乌里雅苏台将军新任。甯夏一带。如尚有潜匿余匪。著张曜统率各营。认真摉捕。务绝根株。陕西尚有老弱男妇五百十五名口。应否解至平凉安插。著左宗棠会商金顺、张曜、妥筹办理。甯夏军事。现已完竣。金顺、张曜所部兵勇。应如何分别撤留。或包头缠金一带有须添兵防剿之处。著定安、金顺、张曜、悉心会商。妥速筹办。阿拉善、鄂尔多斯等旗。并杀虎口等处管站各员。接递文报。尚无贻误。著定安查明。择存记奖。毋许冒滥。道员汪景度、已交军机处存记。密片一件留中。西来回匪。由阿毕尔米特旗。窜至白任濠赉、及古尔班赛坎一带。分路抢掠。嗣有贼匪三百余人。窜入乌喇特中公旗境内。在库克鄂尔济巴克那等处掳掠。续又在中公所属之洪库勒塔拉民屯盘踞。乌喇特旗在黄河之北。直达归绥。无险可恃。亟应派兵兜剿。以期就地歼除。萨萨布带队前进。计正与贼相遇。著安安飞催该副都统。亲督全军。星速遄行。迎头截击。迅埽逆氛。并催直字营马队。迅赴包头之西。一面分饬驻扎缠金之卓胜营、暨大同镇总兵马升各派劲旅。由东南面节节兜剿。毋任纷窜。杜嘎尔务当侦贼所向。蹑踪追剿。与萨萨布等军前后夹攻。为一鼓聚歼之计。其余各股现窜何处。著定安、杜嘎尔、确切查明。认真剿办。乌城军情紧要。非有知兵大员前往。不足以资调度。金顺谙练戎机。战功卓著。著即迅速起程前往。妥筹防剿。以副委任。土尔扈特汗布彦乌勒哲依图、有赴杜嘎尔军营之说。该副都统与该汗是否素识。曾否前来谒见。来见时如何情形。著杜嘎尔即行据实奏闻。将此由六百里谕知左宗棠、定安、金顺、杜嘎尔、并传谕张曜知之。　　

○以甘肃攻破纳家牐回巢。甯夏西岸肃清。将军金顺、定安、提督张曜、得旨嘉奖。赏提督王连三一品封典。提督程之伟、孙金彪、李葆珍、刘廷、副都统托云布、总兵官李考祥、刘宏发黄马褂。游击沈镛、守备刘世俊、巴图鲁名号。余加衔升叙有差。　　

○以筹济甘肃粮饷。予河南巡抚李鹤年优叙。　　

○癸卯。追予浙江杭州阵亡殉难领催定裕等绅民妇女四百二十七名口分别旌恤如例。　　

○甲辰。月食。　　

○谕内阁、前因礼部查出福建省会试举人王玉书及黄梧杨等七名。冒名请咨。奏请饬查。当经降旨谕令查明究办。兹复据文煜等奏、此次会试举人。就省取结详咨者。计五十八名。除胡梦得等十三名。续据府县加结补送外。恐加王玉书之冒名弊混者。尚不乏人。现已严查究办。并请交部议处等语。著文煜、王凯泰、确切查明。严行惩办。以儆作伪而肃功令。福建布政使潘霨未能详查。遽行详请给咨。殊属疏忽。著交部议处。福建巡抚王凯泰、当时未能查出。著交部察议。寻议、潘霨照失察例罚俸一年。王凯泰减等罚俸九个月。得旨、准其抵销。　　

○又谕、文煜、王凯泰奏、据吏部咨。福建厦防同知马珍调补福防同知。本任与调任。均系沿海冲繁难题要缺例不准其更调等因。查同治三年。俞林曾由厦防同知调补福防。经部核准。今仿照俞林成案。请以马珍调补斯缺。部覆以缺项相同。例不准调。驳饬另行拣选调补。是否俞林成案先已查销。闽省尚未接准部文。现宜如何画一办理之处。请旨饬查等语。马珍与俞林。同系以厦防同知调补福防同知。因何前后办理两歧。著吏部查明具奏。寻奏、查同治五年吏部案件被焚。已奏明各省升调补缺。均照定章核办。不许引案准驳。俞林成案。在不得援引之例。并非办理两歧。福防同知应令该署督等另行拣选。以符定制。从之。　　

○谕军机大臣等、郭柏荫奏、益阳龙阳县城收复情形一摺。与刘昆前奏大略相同。此股会匪。多系军营撤勇。久经战阵。与寻常乌合之众不同。现在该两城虽经收复。而逆首刘道美等尚未弋获。诚恐句结党与。走险负嵎。必至势成滋蔓。亟应乘此各军云集。设法兜剿。净绝根株。刘昆务当懔遵叠次谕旨。会同李明惠、并严饬道员李光燎等、激励兵勇。星速四面围击。务将匪首悉行捕获。并将余党聚歼。毋得再有疏虞。致干重咎。李瀚章、郭柏荫、仍遵前旨。随时咨商郭松林、严密侦探。妥筹防御。并饬派赴澧州之总兵彭昌禧、督带师船。认真巡缉。毋稍松懈。将此由五百里各谕令知之。　　

○追予。江苏各属阵亡殉难武生杨铭鑫等绅民妇女一千七百六十三名口分别旌恤如例。　　

○乙巳。上奉慈安皇太后慈禧皇太后幸漱芳斋。侍午膳。　　

○谕军机大臣等、文盛奏遵筹转运军粮。拟仍归军台挽运。并拨款派员赴绥一摺。文盛前以口外驼只缺乏。兼值夏令。不能得力。拟改用牛车赶运粮米。兹据该都统体察情形。牛车笨滞。又须觅不草之路。绕道行走。较之台路更为纡折。为日过久。米粮恐致徽变。且该处仅有牛车八百辆。不敷应用。现拟将备齐米面。仍归军台运解。即著照该都统所议办理。总期军粮早日运到。以裕兵食。各台驼只现多疲瘦。文盛已酌给银两。令其设法雇觅车驼。依次运送。著严饬毕都尔业及管台各员实力督傕。毋许延误。文盛现派员赴绥采办军粮。著定安饬令归绥道。会同该委员。赶紧购齐转运。以资接济。大同官兵粮石。亦著源源运往。毋任匮乏。将此由四百里各谕令知之。　　

○礼部左侍郎殷兆镛回籍葬亲。转右侍郎温葆深为左侍郎。未到任前。仍以兵部右侍郎黄倬兼署。以内阁学士邵亨豫为礼部右侍郎。　　

○追予江苏各属阵亡殉难四品衔杨瞻淇等绅民妇女一千八百三十六员名口分别旌恤如例。　　

○丙子。谕军机大臣等、刘昆奏、援黔各军连拔贼寨。克复丹江凯里各城一摺。席宝田等军。攻拔排羊等三百余寨。丹江凯里两城。先后克复。剿办尚属得手。本日业经明降谕旨将席宝田等交部从优议恤。出力阵亡各员分别奖恤矣。惟向来赏给世职。皆系出自特恩。岂臣下所得擅请。刘昆请将提督彭芝亮等赏给云骑尉世职。实属不谙体制。所有彭芝亮等五员。著刘昆另行拟请奖叙。现在丹江凯里一带苗寨。虽已埽荡。而逆首金大五、包大肚等、均未捦获。张臭迷等复集溃党盘踞雷公山。若不乘其喘息。未定。迅速进剿。必至句结党与。复肆蔓延。席宝田现既回军施洞。著刘昆饬令趁此瘴疠未作。会合戈鉴克日进兵。迅将雷公山贼巢攻拔。并将逆酋张臭迷等设法捦获。毋任漏网。其螃蟹等境。亦当次第规复。以期早靖苗疆。八寨上江下江三脚各城。已据曾璧光等奏报收复。刻下军事正在得手。著曾璧光、周达武、迅饬各军。由都匀麻哈各路。节节进剿。联络楚师。埽除余孽。不得稍涉迟延。另片奏、请将已革副将拏问。提省审讯等语。已革常德协副将陶藻。前于会匪窜犯龙阳时。带兵四百名在城防守。并未力战。遽行出城溃退。沧港土匪乘机抢掠。并有溃兵同抢情事。情殊可恶。陶藻著即拏问。交刘昆严行审讯。按律惩办。毋稍宽纵。此次会匪败窜桃花江一带。共有若干人。道员李光燎剿办情形。究竟如何。刘昆所奏窜匪捦斩略尽。是否确实。该抚务当会同李明惠。督饬官军。实力兜剿。将匪首刘道美等全行捕获。并将滋事匪党。悉数殄灭。以净根株。若一味粉饰敷衍了事。致贻养痈之患。必惟该抚是问。将此由六百里谕知刘昆、曾璧光、并传谕周达武知之。　　

○以克复贵州丹江凯里二城。并攻拔排羊等处贼寨。记名布政使席宝田得旨嘉奖。与道员谢兰阶、邓善燮、戈鉴、均下部优叙。赏提督苏元春黄马褂。郎中张鸿等花翎。余升叙有差。予阵亡总兵官陈显祥等十六员祭葬世职加等。　　

○丁未。谕军机大臣等、定安奏、西来贼股尚众。现筹布置。并请添拨山西协饷。饬催山东欠饷各摺片。据称西来贼股。现仍盘踞乌喇特旗之洪库勒塔拉地方。并据各处探报。贼匪约有万余。由阿毕尔米特旗西北界分股东窜等语。该逆因北路大兵云集。又无粮食可掠。是以铤而走险。窜向东南。乌兰察布盟所属各旗。较为吃紧。其前股窜踞洪库勒塔拉地方。仅四百余人。当不难于殄灭。著定安催令萨萨布迅速前进。分队兜击。并饬金运昌。马升。各军合力进剿。先将此股就地歼除。免致句结蔓延。转行棘手。包头地方。素为贼匪垂涎。尤应加意防范。定安现调毅前军五营。驻扎台梁一带。并令水师由托克托城至包头一带梭巡。布置尚妥。所派马步各队。分扎乌喇特茂明安等旗境内。亦颇周密。著即饬令派出各军勤加侦探。遇有贼踪窜近。飞速截剿。毋稍松劲。该逆若分股东窜。则察哈尔一带。亦恐吃重。著文盛先事图维。妥筹防剿。军台大路。为北路各城大军粮运所关。设被贼扰。尤属可虞。赛尔乌苏一带。应如何拨兵保护之处。著文盛、张廷岳、阿尔塔什达、会商办理。直隶续派古北口练军一千名。著李鸿章催令克日起程。前赴库伦。以备张廷岳等扼要分扎。不可稍有迟误。杜嘎尔现驻哈尔尼敦。距贼较远。岂可顿兵坐待。致误戎机。著即探明贼踪所向。督率马队紧蹑追剿。并与定安派出各军联络声势。合力兜围。以期早殄逆氛。金顺接奉前旨。谅已部署起程。所部得力马步各队。谅必酌带前往。亦可与杜嘎尔、定安、各军会合迎剿。刻下甯灵甫定。河西尚有零星窜匪。且阿拉善旗西界。时有镇番贼匪窜扰。张曜所部各军。应如何扼扎防剿之处。著即妥筹办理。定安现因添募马勇。及调派土默特官兵。需用饷银。请饬山西于每月应协归绥防饷三万之外。再增银五千两。现在归绥防务紧要。著何璟、张树声、迅即先行如数筹拨归绥粮台。以后仍按月源源批解。毋稍迟缓。山东应解归绥防饷。每月二万六千两。著丁宝桢迅饬藩司。将欠解银两克期埽数解清。以应急需。将此由六百里谕知李鸿章、定安、金顺、文盛、杜嘎尔、丁宝桢、何璟、张廷岳、阿尔塔什达、并传谕张树声、张曜知之。　　

○戊申。谕内阁、前因额勒和布、德裕奏、前选奉天府治中齐鹤松。被御史邓庆麟奏参。及齐鹤松呈称邓庆麟挟仇参奏各情。奉天无案可查。请饬吉林将军查办。当谕奕榕确查覆奏。兹据奕榕、毓福奏、查明吉林长春厅万庆栈店。实系齐鹤松已故父兄产业。于该员并无干涉。至民人邓金详、与齐鹤松之兄齐鹤洁等互相构讼。业已完结。惟齐鹤松被参情节。是否系邓庆麟挟仇。碍难悬揣等语。著刑部将前后案情秉公查办。据实具奏。　　

○又谕、金顺奏、办理回务完竣一摺。甘肃甯夏河西一带回民。良莠不齐。叠经金顺会同张曜分别剿抚。续又查获马强、米万银、纳玉标、牛大科等、讯明正法。所有甯夏甯朔平罗投诚回众。均交地方官编立保甲。妥为安置。毋令失所。经此次安插抚恤后。该回众等务当改过自新。各安生业。毋得再有反侧。负朝廷宽大之恩。其附近汉民。亦不得有意寻仇。藉端控告。致启猜嫌。总期彼此相安。争端永息。地方官吏。遇有汉回事务。尤当持平办理。不可稍有偏袒。以昭公允而弭衅端。　　

○谕军机大臣等、奕榕等奏、派兵摉捕金场匪徒情形一摺。吉林苇沙可等处金场。时有匪徒藏匿。经该将军等商派协领富尔丹带兵前往巡查。在夹皮沟内三道岔地方。遇匪数十名排立抗拒。该协领整队击毙十余名。并将窝棚。焚毁。此次该匪虽小受惩创。而在逃余匪。尚未净绝根株。亟应严密侦缉。以杜乱萌。著奕榕、毓福、督饬派出巡查兵弁。认真摉捕。毋任因循粉饰。致酿事端。所请将富尔丹给奖之处。姑照所请赏给副都统衔。嗣后该将军等。不得遇有寻常劳绩。辄行请奖。用示限制而杜冒滥。将此各谕令知之。　　

○又谕、金顺奏、甯夏回务已竣。现筹分兵布置一摺。甯夏为北路岩疆。刻下虽臻静谧。而西路贼氛尚炽。自应分布设防。以资捍卫。金顺会商张曜、分派各队。扼扎磴口横城等处。所筹尚属周密。金顺起程后。即著张曜督饬派出各军严密防剿。毋稍疏虞。河西三县投诚之回。均已造册交地方官编立保甲。妥为安置。其附逆之徒。并由受害汉民指名控告者。亦经金顺等摉获正法至四百五十余名之多。该回经此痛剿。自当怀德畏威。不至再生反侧惟附近汉民。亦不得有意寻仇。致成衅隙。本日明降谕旨一道。著张曜刊刻誊黄。遍行晓谕。俾汉回永远相安。以副朝廷一视同仁至意。阿拉善旗地方。既有西来窜匪抢掠牲畜之事。张曜务当饬令马步队伍。迅往防剿。毋任蔓延。花马池一带。亦有匪踪出没。左宗棠当檄饬东路官军。实力剿捕。张曜仍妥筹兼顾。毋稍疏懈。河州等处。逆焰方张。左宗棠总当激励诸军。鼓行而西。灭此朝食。岂可顿兵不进。致军心懈弛。将士思归。以胜兵而转成暮气。该大臣自金积堡克复后。久未据报进兵机宜。实深廑系。著懔遵叠次谕旨。迅将筹办情形据实具奏。不得粉饰迁延。致误大局。金顺另片奏、军营设局鼓铸炮子。需费甚钜。无款归还。请饬部拨银二万两。以清款项。并请饬河南抚臣核发张曜局费等语。著袁保恒即于西征粮台筹拨银二万两。清还金顺铸炮局费。其张曜营中炮局之需。即著李鹤年如数筹拨。作正开销。前据曾国藩奏、续饬上海制造局制造洋火药二万磅。洋炮药五千磅。金厎大铜帽二百万颗。二十四磅开花弹子四千个。药引六千个。木心六千个。委员解交天津道查点收存。由金顺委员迎提赴营等语。著金顺、张曜、迅速派员赴津。提解到营。以应急需。金顺现须前赴乌城。此项军火。应如何分拨应用之处。著与张曜妥商办理。将此由五百里谕知左宗棠、金顺、李鹤年、并传谕张曜、袁保恒知之。　　

○旌表守正捐躯直隶博野县民女程义姐。　　

○己酉。谕内阁、曾国藩奏、曾任提镇大员。寻仇构衅。据实参奏一摺。前任江南提督李世忠。因事逗遛扬州。与前任浙江处州镇总兵陈国瑞相遇。李世忠挟陈国瑞从前夺取盐船银物之仇。阳与交好。于四月十四日。潜赴陈国瑞寓中。喝党将陈国瑞捆缚赴船。行抵扬州四里铺地方。适陈国瑞之侄陈泽培等赶至呼救。一时各船水手人等哗聚来援。李世忠将陈国瑞藏匿。自觅小船逃走。落水遇救得生。其辎重被抢一空。家属亦遭殴辱。致有落水淹毙者。此案李世忠以提督大员。辄行寻仇斗很。实属不安本分。李世忠著即行革职。革令回籍。交地方官严加管束。陈国瑞与李世忠往来。日夜演戏。致生事端。亦属性非安静。著以都司降补。勒令速回湖北原籍。交地方官严加管束。李世忠、陈国瑞、均不准在扬州逗遛。　　

○谕军机大臣等、本日据曾国藩奏参李世忠陈国瑞在扬寻仇构衅。业经明降谕旨将李世忠革职。陈国瑞以都司降补。均勒令回藉矣。该二员素性犷悍。不安本分。每在外滋生事端。此次仅予薄惩。勒令各回原藉。不准在外逗遛。于惩创之中。隐寓保全之意。著李瀚章、郭柏荫、李鹤年、于李世忠陈国瑞到籍后。饬令地方官随时留心查察。严加管束。如再出外生事。或在本籍不受约束。即行据实参奏。原摺均著钞给阅看。将此各谕令知之。　　

○又谕、左宗棠、穆图善奏、南路各军剿贼获胜等语。盐固一带败残余孽。句合河州回逆。窜扰秦州徽县伏羌甯远礼县各属。经在事各军相机截剿。歼毙逆首马秀、马货郎、刘羊等多名。余贼亦捦斩略尽。其另股窜匪。亦经提督张仲春、总兵田连考两军。分路兜击。毙贼极多。败贼向通渭回窜会甯。即著左宗棠、穆图善、督饬各军。实力防剿。务将残匪摉捕净尽。毋使贼氛再有纷窜。以固南路边防。左宗棠另片奏、遵覆河州等处军情。并进规河州。一时未能进取各情形。览奏均悉。军营探报。远近不一。传闻容有异词。朝廷既有所闻。即不能置之不问。该大臣惟当仰体朝廷西顾之忧。将进兵机宜悉心筹画。并激励将士。杀敌致果。迅奏肤公。用副委任。正毋庸渎办为也。将此由五百里各谕令知之。　　

○以甘肃克复狄道等城。并击退河州等处窜匪出力。赏总兵官裴思朝正一品封典。提督傅先宗、杨世俊、黄马褂。提督丁桂智、总兵官吴得胜、副将朱运广、林正祥、参将孙得胜、李枝宏、段鹏翥、石清武、马有才、周道钦、游击刘大兴、巴图鲁名号。游击佘森芳等花翎。知县曾贵和等蓝翎。余加衔升叙有差。予阵亡总兵官罗营卿等二十五员祭葬世职加等。　　

○以甘肃盐茶厅等处剿匪获胜。予都司衔穆进善、王益万、以都司用。并加游击衔。阵亡副将王有庆、李松林、同知周其俊、祭葬世职。　　

○以布伦托海剿贼出力。赏副管蒙库吉哷噶尔巴图鲁名号。　　

○旌表守正捐躯河南洧川县民女梁芳姐。　　

大清穆宗继天开运受中居正保大定功圣智诚孝信敏恭宽毅皇帝实录卷之三百十二　　

监修总裁官经筵日讲起居注太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

</div>
    <div class="pagination">
<a href="清实录同治朝实录_page421.html">上一页</a><span>...</span><a href="清实录同治朝实录_page417.html">417</a><a href="清实录同治朝实录_page418.html">418</a><a href="清实录同治朝实录_page419.html">419</a><a href="清实录同治朝实录_page420.html">420</a><a href="清实录同治朝实录_page421.html">421</a><span class="current-page">422</span><a href="清实录同治朝实录_page423.html">423</a><a href="清实录同治朝实录_page424.html">424</a><a href="清实录同治朝实录_page425.html">425</a><a href="清实录同治朝实录_page426.html">426</a><a href="清实录同治朝实录_page427.html">427</a><span>...</span><a href="清实录同治朝实录_page423.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
