<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 48 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 48 页/共 518 页</h1>
    <div class="content">大明世宗肃皇帝实录卷七十四
　　嘉靖六年三月戊寅朔
　　○升大常寺少卿汪元锡为太仆寺卿
　　○巡按狭西右副都御史王荩三年秩满荫其子子绍为国子生
　　○裁革广东廉州府税课司
　　○己卯升东昌府知府叶天球为河南布政使司左参政仍管府事从巡抚奏保也
　　○庚辰虏复寇宣府入大白阳堡参将关山战死所部卒杀伤殆尽巡按御史杜夷表以闻兵科都给事中郑自璧等因劾总兵傅铎前后失事之罪荐本镇养病总兵郤衣可以代铎并论副将时陈游击魏祥祁岳及镇守太监王玳巡抚周金等  上以宣府一月连丧两军切责玳金令立功赎罪傅铎逮问起郤水代铎时陈禠其冠带与魏祥俱载罪杀贼祁岳革任俟事宁之日通查情罪以闻
　　○诏团营内外提督官选精壮万人委坐营官统之训练听调以宣府虏警也
　　○以广西兵荒暂停刷卷工部言内库验浙江岁解纳段纰薄者多请悉发还补造其经管官吏宜逮治如例  上曰岁造段疋以待四夷有司玩法往往不中程度又或扣减丝价假公营私以此不能约束其下民竭膏脂官无实用自今直隶则巡按御史各省则巡按会各守巡官验中然后起解至部先办验亲送本库会有仍前纰薄不堪者如例逮京论罪降级毋贷
○辛巳改设广西田州府流官升福建延平府知府陈能为广西布政使司右参政管府事全州同知张华为同判宣化县丞沈注为推官俱从两广提督姚镆奏也
○巡抚狭西右副都御史王荩以疾乞归辞免四川采木工部右侍郎新命从之
　　○南京兵部尚书李充嗣以南科论劾再疏自白且乞休致  上优诏留之
　　○以延绥虏警诏年例外听开中盐引淮十二万浙四万长芦二万仍发太仓银五万两预待客兵征饷
　　○赐汝王祜椁楼名崇本从王请也
　　○壬午诏发太仆寺寄养马二千匹常盈库马价二万两给宣府官军
　　○致仕少师兼太子太师吏部尚书华盖殿大学士刘健率健河南洛阳人天顺庚辰进士改韩翰林院庶吉士授编修成化甲午  英庙实录成升修纂撰历升春坊谕德左庶子詹事少詹事侍  孝庙东宫讲读及  孝庙登极晋礼部右侍郎兼翰林院学士入内阁  宪庙实录成晋礼部尚书兼文渊阁大学士甲寅加太子太保武英殿大学士戊午大明会典成加少傅兼太子太傅户部尚书谨身殿大学士癸亥加少师兼太子太师吏部尚书华盖殿大学士九载考绩加特进兼支大学士俸乙丑  武皇嗣位加左柱国支正一品俸正德丙寅累疏乞休优诏赐归家居垂二二十年嘉靖改元降诏存问加赐廪米舆隶又遣抚臣即其家赐束帛饩羊上尊酒至是卒年九十有四讣闻  上为辍朝一日命给祭葬如例赠太师谥文靖健性简静重风节在翰林闭户读书不事交游入阁练习章有经济才既受知  孝庙尽言匡正多所采纳大渐之日召至榻前顾命累卜数言逮事  武宗册大婚耕耤田幸太学颁诏天下肃然正始会逆瑾导  武宗游畋荒政健累疏极请诛瑾皆不报遂谢政归后每闻  武宗数巡边幸江南辄泣不食曰吾死无以见  先帝矣人称健进退有古大臣之节为近世贤辅云
　　○升太常少卿苏夷为南京太仆寺卿
　　○吏部尚书廖纪以考察自成乞休  上优诏留之谕令甄别庶职臧否以新吏治
　　○  上移建  观德殿于奉先殿之左方改称  崇先殿至是报完工部言  崇先殿已落成而仁寿宫木石等料仓卒未办请放回官军休息待采毕日兴工  上从其请
　　○甲申给事中杜桐自以久疾疏乞改南吏部拟改南刑科  上曰南科亦有职桐病久何得又拟改除姑不究桐会考察以有疾致仕
　　○诏各王府长史审理纪善等官听各抚按官考察
　　○升礼部都给事中刘穆为太常寺少卿提督四夷馆
○乙酉南京主事中彭汝寔言大学士费宏以子逮系故被论侍郎温仁和以言台浤事听勘宜听二臣避位以明进退之义因荐石瑶罗钦顺顾清蒋冕可代宏李廷相崔铙湛水若何塘许诰可代仁和章下所司
　　○丙戌都察院左都御史聂贤吏部左侍郎孟春各以考察自陈乞罢俱不允
　　○赐韩王旭櫏赵王原煜曰四书大全为善阴隲孝顺事实对类各一部从其请也
　　○初虏入宣府月再丧师  上命简练京军代待征起致仕兵部左侍郎为清提督军务至是宣府镇守官都御史周金等言京师根本重地军难轻动今虏已出边请量调辽东延绥兵马各一枝总以文职大臣备之便诏从其议即令清提督宣大山西军务○丁亥西库火
　　○都察院左副都御史张润右副都御史刘文庄各以考察自陈乞罢俱不允
　　○诏山西副总兵杨贤革任闲住以分守大同西路右参将赵廉代之
　　○戊子少保兼太子太保部礼部尚书加太子太保监修  献皇帝实录加少保以自疾四上疏乞归及荐尚书罗钦顺自代敕加武英殿大学士致仕特赐第在京训治给俸如故命甫下卒  上深悼惜赐祭九坛遣官营葬赠太傅谥文襄荫一子为尚宝司司丞其初丧一祭  上亲制文有曰学得真传德惟一致忠诚端慎简在朕心欲共图政化之淳而遽夺忠良之速后虽同事之臣日或接见独于谋议之善不可复闻书居官先后所至有能声在云南剿除沾益土舍安白之乱在福建闻宸濠之变募兵赴援为南京兵部侍郎奉敕赈济淮扬饥民多所全活初皇上入继大统大礼之议人持异见书拟疏上陈暨闻诏下以事定中止后主事桂萼得其疏藁上之  上即命召书入议随升为礼部尚书再疏辞免  上慰留趣召愈急后以大礼告成因仿姚崇十事要说之意疏陈新政十二事  上深纳之书直谅勤敏遇事敢为故受知于  上言无不从恩遇之隆始终不替云
　　○从徽王厚丁爝请封其生母张氏为徽简王次妃
　　○己丑工部左侍郎何天衢卒赐祭葬如例赠尚书
　　○庚寅升山东按察司佥事韩登为狭西副使
　　○兵部条上备边事宜一重将才行各提督抚按官严核将领某谋勇兼□足裨战守某懦怯无为不闲军政某或在告堪举某或微疵堪录仍通行两京及科道一体访举以收实用一广招募言京营人马待报策应终不若土著召募为便宜行巡抚官召集本处骁壮官军舍余愿出报效者人给衣装银两分隶各城堡卫所给与月粮骑仗如例有功一体升赏一慎烽堠言达虏大举必有声息侦报诚明岂能突犯宜行镇巡官查勘各路墩台或未联续器械或未整饬军士或未更番以时料理又选谍者四出侦伺凡有动静悉先报闻一举抚绥言大虏入寇必有乡导多藉汉人宜行各镇巡官有陷虏中来归者量给银两仍免徭役中有勇略知虏情者募为间谍有所画策便宜有录用以伐虏谋一厚优恤间谍死事者赏给特重今或将领侵渔或岁久废格或匿不以闻宜行镇巡官亟勘元年以来死事未及升赏者籍上本部以待疏请如自后悉如例行之以示激劝  上曰五事皆防边要务举其实毋为虚文
○兵部议上武学六年会举事例本部会各营提督官通阅在学幼官武生平昔谙策略熟弓马累试高等者量送各营卫俟坐营把总掌印军政缺自此历试有将略堪任裨将守备者另行疏补其余十年以上不堪教养者悉黜之更选取指挥千百户及都督以下应袭年幼者入学肄业其会举官生如遇武举开科内听本部会各营提督官外听巡按官考试起送而京武学亦如之诏如议行
　　○辛卯  武宗毅皇帝忌辰遣驸马都尉邬景和祭  康陵
　　○壬辰巡按巡御史杜民表以虏寇井玶平虏朔州马邑等处深入五六百里劾大同游击将军叶宗李鉴左副都总兵靳英镇守总兵朱镇振守太监武忠巡按都御史蔡天祐各罪状诏以边警未息姑令宗鉴英载罪杀贼忠天祐振立功赎过
○兵部请遣科道官及本部司属各一人锦衣卫官一人会同清查军职冒滥于是给事中程辂御史刘讷言武臣陈请相继请令兵部明开应革应留条革格使得据以清查而杜后扰从之
　　○癸巳提督三边尚书王客疏乞休致不允
　　○浙江定海卫得朝鲜国遭风夷人李根等十七人守臣以闻诏送辽东遣归国
　　○甲午升礼部左侍郎翟銮吏部左侍郎兼翰林院学士内阁办事銮为讲官久  上留意用之会阁臣缺命吏部会推学行老成素有誉望者初疏尚书吴一鹏罗钦顺朱希周侍郎刘龙四人命再推以銮及侍郎顾清詹事董玘名上特诏用銮銮疏辞  上曰卿学行素著久侍讲延克陈善道特兹简任宜承命勿辞
○吏部以六年会官考察奏上老疾户部员外郎李廷俊等十九人不谨户部郎中彭泽等二十七人不及户部郎中林春泽等十六人诏黜退降调如例
　　○乙未总理易州山厂工部右侍郎徐蕃再疏引疾准回籍调理
　　○升平虏卫指挥同知刘铠署都指挥佥事充右参将分守大同西路
　　○初岑猛既诛都御史姚金□墓已奏将田州府改设流官而留参议汪必东佥事申惠参将张经以兵万人镇其地知州王熊兆署府事会必东惠皆移疾他驻独经熊兆在府而兵渐分散防守稍懈于是其党卢苏王受等乃为伪印诳言猛在且借交趾兵二十万以图兴复夷民信之聚薄府城经开门出击兵少不敌欲引还而城中人阴为内应呼噪四出官军腹背受敌力战不支因突围渡江走贼逼其后争舟若死者甚众贼沿江置阑索伏药弩夹岸并起官军且战且行抵向武而军所亡失军士三四百人贼遂据府城烧军饷仓粮以万计御史石金上其事颇委罪前督抚盛期应生事启衅而给事中郑自璧因请仍檄湖广调永顺保靖夷兵并力剿贼兵部覆议上  上曰两广官土民兵不下数万夷兵方归休岂可再调其令各官相时度势如不可已许以便宜行事其余抚剿事宜总镇提督官计议以闻
　　○丙申裁革怀安晋安二县税课局
　　○  上问武弁之制大学士一清等对以头盔衣甲武士之服也一日阅会典又问曰  太宗  宣帝或亲征或巡边其祃祭皆服武弁亦是此武士之服乎一清等言按诗洛矣之篇曰＜韦未＞韐有奭以作六师＜韦未＞所染绛色也韐合韦为之韦即皮也六月篇曰载是常服注曰常服戎事之常服以＜韦未＞为弁又以为衣而素裳白舄也其制与皮弁同惟赤色也凡衣同冠色衣＜韦未＞韦也古者帝王举戎事而宣于太社饬兵器而祃于黄蚩则服＜韦未＞韦之弁我朝大明集礼内武弁凡讲武出征搜将不射祃类宣社赏祖罚社纂严则服之  皇帝亲征祭告  天地服武弁武弁之制则＜韦未＞韦也结五彩玉为饰其详如此
　　○江西巡抚都御史陈洪谟上所积榖共一百五十二万有奇请发官银相兼处赃贫民量留所积榖以备不虞户部覆奏上是其议仍以洪谟积榖数多赐币旌之
　　○诏成宁侯仇鸾成安伯郭瓒都指挥李贤王朴不妨营务各部所选官军于两官厅训练听边警调用
　　○丁酉  诏再选京营精锐官军三千人操练听征
○诏裁革白河抽分竹木局及通州张家湾烟墎等六桥桥户
　　○戊戌辽东大饥抚按官请增边饷折色并榷徵布花以给军士  上悯之发大仓银八万两作次年年例及尽发所贮带运布钞折银听预支一二月山东布花令有司以时督徵
　　○己亥户部尚书秦金掌詹事府事礼部尚书兼翰林学士吴一鹏兵部尚书王时中刑部尚书颜颐寿工部尚书赵璜詹事兼翰林院学士董玘礼部左侍郎刘龙翰林院侍读学士徐缙左春坊左庶子兼翰林院侍读学士穆孔晖大理寺卿汤沐国子监祭酒严嵩各以考察自陈得旨时中等俱供职如故秦金赵璜听引疾还仍赐驰驿及有司各给月米岁夫已而科道官疏言二臣奉公执法今边方多事工作方殷正老臣经营赞理之日不宜听其去不允
○南京给事中彭汝寔等言顷者王邦奇奏哈密事先后二疏始则眩为边骇之辞终则杂以鄙亵之语中所引事如台浤如郭勋如陈纪等多颠倒黑白未足深究至谓大学士费宏石瑶夜入杨一清之门此近易可见今既不闻召问一清而一清亦久不为白何也斯狱也内关宗社外系边防近连辅臣上摇国是非小故也  上即位之初裁损冗食数万大学杨廷和坐此丛怨罢而去其长子等以狂愚发遣亦可已矣而群小畜忿株连不已复构此祸并其次子与壻又复下狱夫诬告之律视其所诬轻重反坐此国法也愿察上官之诈念伏波之冤追究主使之人与告人同罪无苟免传讥外夷章下所司
　　○太子太保吏部尚书廖纪再引疾乞休  上仍优诏褒留不允
　　○永淳长公主将受册选婚礼部选军民子弟以名闻永清右卫军余陈宁男陈钊名在第三  上亲定以为驸马都尉谕礼部草仪且行听选官余德敷奏钊父本勇士家世恶疾母醮庶妄言请逮治之德敷因奏浙宪恶人轻国典请并逮浙  上谕礼部黜钊别选于是侍郎刘龙具疏引罪有旨切责龙夺俸六月
　　○庚子革大同副总兵靳英职回卫闲住以分守保定副总兵麻循代之
　　○兵部言旧例寄养马在顺天所属论地派养此外更无别科种马在应天所属论丁派养此外更无别役如有倒失虽赦不蠲此  祖宗制也顷者灾伤相仍兼以有司怠玩漫不检核或地归豪右而养马累于细民或丁多逃移而种马至于渐耗马政之废实由于此今宜令顺天府属核地应天府所属核种马有地亡而马存者即以其马责之佃主其种马昔有而今无者候秋成之日以渐买补则数年之后马可蕃息矣诏如例行之
　　○辛丑吏部郎中彭泽以考察浮躁降外任兵部侍郎张璁为之讼言昔议礼时泽见臣所著大礼或问深加叹赏既劝臣进呈又为录送内阁以是大不理于众口兹者臣进大礼要略备载其事及徐文华余才卢琼排击等语文华等不胜愤恨遂谋于乡人御史程启充与都御史聂贤构成虚词列之浮躁启充与琼且欲以次攻击臣等夫  皇上敕修大礼全书将以传之万世今要略方进而忠臣被黜使全书告成而忠臣忧惧当何如之也幸  上察之疏入特诏留泽已而泽具疏辞且自白曰即使臣以议礼当  上心亦不容借此为叙复之资况实无片语代上达廷棰殆毙人所共睹欺天行诈安敢为也不听已给事中杨秉义等御史储良材等复执奏泽不当用且言璁市恩摇国是  上恕其狂率俱夺俸二月
○壬寅科道官以考察拾遗劾奏侍郎胡瓒刘龙赵永张璁童瑞蒋曙闵楷韩荆尚书嵿张嵿都御史陈凤梧王珝林琦传习毕昭右通政党承志卿崔杰安金司业吴惠中允边宪编修廖道南郎中张拱辰李浙陈赏边仲锦衣卫经历彭应轸  上曰瓒佐理邦储龙日侍讲读璁忠诚端直瑞勤诚尽职俱留用嵿凤梧永琦杰承志令致仕其余吏部会都察院详议以闻议上得旨珝楷惠宪道南留用毕昭待服阕定夺荆曙金致仕习调用拱辰应轸仲闲浙赏降用
　　○总理河道侍郎章极言西水支流原自丰上县漫溢至沛横贯运河冲决堤岸其势径趋昭阳湖以此运河南流势缓停淤沙泥几与岸平今故道疏筑已通而东岸势卑土疏善崩秋水泛涨恐复淤决乞佥复萧砀原额浅夫专令在沛时常防守仍令徐州管河通判官督同沛县主簿闸官往来阅视随宜疏筑凡遇秋水时至徐州管洪主事量调徐吕二洪夫役协力修浚其管河等官有能平治得宜二年无患者超格赏擢工部覆奏从之
　　○户部右侍郎李瓒以九年满升本部尚书总督仓场如故瓒疏辞不允
　　○甲辰升詹事府詹事兼翰林院学士桂萼为礼部右侍郎提督四夷馆太常寺卿刘思贤为工部右侍郎督理易州山厂
　　○兵部左侍郎张璁乞休疏曰臣昔议礼之时与举朝相抗者四五年而举世攻臣者百人疏今又敕修大礼全书元恶寒心群奸侧目故要略方进而谗谤繁兴使全书告成而诬陷益肆古云知我罪我其惟春秋又云去河北贼易去朝中党难虽  圣明刚决臣无容忧第以清明之朝而有此攻击之风亦臣所不敢安也疏入  上曰璁学识深长至守公正有诏留用亦非朕私其即出办事泛论讐攻不必介意
　　○乙巳  诏发大仆寺马价银四万两给宁夏镇买马时大虏驻套从镇巡等官请也 　　○田州遗贼卢苏既据府以叛徉为听招遣人迎署府事王熊兆而其党王受等乃纠众万余攻思恩府城入据之执知府吴期英中备指挥门祖荫等已而释期英等投牒上官亦愿听招都御史姚镆以兵力未集姑檄府招安之听依流官土俗各立城头管理缓其谋遣谍者责东兰归顺镇安泗武向武等土官各勒兵自劾及督失事守巡参将等官立功自赎复疏请调湖广永顺保靖土兵江西汀赣畬兵俱会于南甯并力进剿兵部覆奏  上曰变夷为乱日久镇守巡等官受命大征未及殄绝辄奏捷散兵使余孽复滋扇动邻境计虑疎缺罪难容逭第念前功姑置勿问俱令剿贼立功赎罪南赣都御史发畬兵五千监以兵备官赴援不足再调永保土兵各三千助之御史石金纪功
　　○丙午锦衣卫百户张春校尉何显翟宇奉诏逮侍读叶桂章行至柏乡传舍桂章夜如厕袖小刀自刺死于是春等以防范不谨下狱诏科道官交章劾之云桂章故近侍臣坐王邦奇疏词连及耳非有殊死罪也不便窘辱何遽至此已而考讯春等索贿有状狱词且得旨春调发海州卫差操显宇充海州卫军
大明世宗肃皇帝实录卷七十五
　　嘉靖六年四月丁未朔时享  大庙  世庙
　　○太常寺缺少卿吏部拟太仆寺少卿余瓒堪任有旨更推本寺堂官寻以寺丞陈道瀛升补吏科右给事中杨秉义等言以常侍少卿诏相大礼协供祀事宜用科甲文臣以重典礼  上以道瀛礼仪习熟可用诏如前旨
　　○己酉广西柳州洛容古田蛮贼反巡按御史石金以闻  上命提督都御史姚镆会同总镇等官亟议征剿毋致滋蔓
　　○庚戌改南京通政司右通政黎奭为右通政提督誊黄升浙江布政司使司左布政使许瓒为光禄寺卿
○总督漕运巡抚凤阳右都御史高友玑以灾变自陈求罢不允
○先是  上俞太监梁谏之请差官往南京织造工部执奏不可于是六科都给事中张嵩等十三道御史程启充等各上言  陛下初政等节用爱人一切织造采运之事厘革殆尽天下仰戴奈何左右近臣不知将美辅德而争以生事炫能为功动称供应不敷奏蒙俞允遣官南京织造即今天象示异水旱为灾小民怨咨江南尤甚且差去官员非贿不得计非贪黩无以偿之虽欲责令安静不可得也伏望  皇上俯悯人穷仍赐停止  上曰言官以言为职既奏乞停止自合具实进言如何始为謏词终乃规谏岂言官之体且不究
　　○辛亥改南京太常寺卿边贡为太常寺卿提督四夷馆
　　○升山西左布政使李璋为察院右副都御史巡抚甯夏等处
　　○命原任提督抚治郧阳都察院右副都御史方良永总理粮储兼巡抚应天等府
○升礼科右给事中王俊民吏科左给事中张＜羽廷＞俱都给事中吏科右给事中杨秉义左给事中刑科给事中沉汉户科给事中赵廷瑞俱右给事中俊民吏科＜羽廷＞秉义礼科汉刑科廷瑞工科
　　○癸丑礼科左侍郎刘龙巡抚大同右副都御史蔡天祐各引疾乞休俱不允
　　○甲寅大学士杨一清等言左春坊左谕德兼翰林院侍读顾鼎臣病痊复职请仍充经筵日讲官  上是之因命礼部右侍郎桂萼兵部左侍郎张璁俱充日讲官仍旧经筵
　　○乙卯命宣府右参将署都指挥陈谨充副总兵分守保定地方
　　○赐故太常寺少卿赵铭祭一坛仍命有司治葬以铭尝侍潜邸讲读也
　　○升南京吏部右侍郎胡世宁为南京工部尚书起致仕礼部右侍郎顾清为南京礼部右侍郎
　　○丙辰升南京太常寺少卿何塘为南京太常寺卿吏部郎中马理为南京通政使司右通政
　　○巡抚顺天右佥都御史张仲贤自陈求罢不允改南京户部尚书邹文盛为户部尚书升工部左侍郎童瑞为工部尚书
　　○戊午荫原任南京工部尚书黄珂次男峰为国子生始已荫珂长男华寻中乡试峰援例乞补从之
　　○赏密云古北口参将马恺右监丞许宣羊酒彩段以巡抚都御史张仲贤上其斩获功也
　　○己未湖广巡抚都御史黄里言荣王府第烧毁计再造所费不下数万请以故绝雍王旧府拆卸与之免致派扰小民部覆从之
　　○提督南赣右副都御史潘希曾三年秩满荫其子承祐为国子生
　　○升巡抚湖广都察院右副都御史黄里为工部右侍郎仍兼都察院右佥都御史督采大木
　　○升南京都察院右副都御史周伦为南京工部右侍郎
○赐故洗马尹襄祭一坛以襄侍讲经筵故也
　　○总督漕运都御史高友玑论劾太仓州知州王杨等兑运愆期请究治
　　○上以地方灾伤诏夺各掌印官俸二月管粮官提问如例
　　○命宣府都指挥同知李彬充右参将分守顺圣蓟广等处大同右卫都指挥曹安镇城中军坐营管操
　　○庚申升南京鸿胪寺卿刘乾为南京光禄寺卿
　　○降户部主事缪宗周三级边方用宗周疏留户部尚书秦金  上罪其出位妄言故有是命
　　○黜刑部主事唐枢为民坐论李福达谋反忤旨故也
　　○辛酉河南南阳郡城西卧龙冈旧有汉丞相诸葛亮祠庙抚治郧阳右副都御史蒋曙请赐祠额诏名忠武
　　○兵部左侍郎张璁疏辞兵务请以詹事府詹事兼翰林院学士专心史局效职讲筵  上曰璁文学优长事体练达总裁进讲不妨佐理部事所辞不允
　　○巡抚保定右副都御史何诏自陈乞休不允
　　○壬戌户部覆议总督南京粮储右副都御史韩荆言浙江应天苏州等处徵解本部定场马草一百三十余万包每包例折银贰分贰厘岁输银輙余六千五百余两俱系小民多纳之数近年旱涝相仍宜严行扣革以后止徵解一分八厘为则从之
</div>
    <div class="pagination">
<a href="明实录世宗实录_page47.html">上一页</a><span>...</span><a href="明实录世宗实录_page43.html">43</a><a href="明实录世宗实录_page44.html">44</a><a href="明实录世宗实录_page45.html">45</a><a href="明实录世宗实录_page46.html">46</a><a href="明实录世宗实录_page47.html">47</a><span class="current-page">48</span><a href="明实录世宗实录_page49.html">49</a><a href="明实录世宗实录_page50.html">50</a><a href="明实录世宗实录_page51.html">51</a><a href="明实录世宗实录_page52.html">52</a><a href="明实录世宗实录_page53.html">53</a><span>...</span><a href="明实录世宗实录_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
