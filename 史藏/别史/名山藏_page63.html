<!DOCTYPE html>
<html>
<head>
    <meta charset="UTF-8">
    <title>名山藏 - 第 63 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名山藏 - 第 63 页/共 112 页</h1>
    <div class="content">
　　叶伯巨（郑士利附）　　周敬心 

　　○叶伯巨（郑士利附） 

　　叶伯巨字居升宁海人善说礼又善为容也以通经入太学为平遥训导洪武九年五星紊度日月相刑下诏臣民言过失伯巨为万言书上之其畧曰臣观当今事太过者有三分封太侈也用刑太繁也求治太速也何以明之日君象也月臣象也五星卿士庶人像也臣愚不知天象姑举所闻诗曰彼月而食则惟其常月刑于日犹之可也而曰日月相见则月敢抗日者臣敢抗君矣臣窃观主上起有天下扫除羣雄如践草芥包络豪杰如动臂指公侯大臣猛将谋卿外拥数十万众驰召以一介之使拱手听命莫敢后时安有抗衡之患上天示象殆为分封传曰都城过百雉国之害也大都不过三国之一中五之一小九之一上下等差各有定制所以疆干弱枝遏乱源崇治本也国家分裂境土大封诸王盖惩未元孤立之弊然天子畿内地止千里秦晋燕齐梁楚诸国各尽其境以封年少浅事之王都城宫室亚天子之畿赐以甲兵卫士之盛比于金吾绮骑书曰列爵惟五分土惟三王亦爵也而国都兵卫与京畿等尚有君臣之分乎臣恐数世之后闲隙易起角央望易生汉之七国晋之诸王可为永鉴臣所谓分封太侈之过也臣观历代开国之君其结民心丈昧有不自尚德缓刑者也其离民心者未有不自弛德急威者也三代秦汉隋唐享国之数具在方册昭哉可观今议者曰宋元中叶之后纪纲不振专事姑息以致丧亡此行小仁而大义主上所以矫枉之过权神变之法制不宥之刑然臣闻开基之主垂范百世动静合凖绳然后子孙有所持守况刑者民之司命可不慎欤夫刑罚贵中过与不及皆非天讨既不假贷则一付大公可也而定刑之际皆出圣衷致使治狱之吏趋求上意深者多获功恕者多获罪至论没赃多寡以叙治狱殿最欲求平允岂不难哉近者特旨杂犯死罪免死充军其余以次仿流徒律又删定旧条减宥有差此渐见主上好生全活者众矣然尚未闻申戒之令是以法司犹踵旧习古之仕者以登籍为荣以罢职为辱今之仕者以混迹无闻为福以受玷不录为幸以屯田工役为必获之罪以鞭笞棰楚为寻常之辱其始也朝廷网罗天下士若恐有失有司催迫上道如捕重囚比至选除多以容貌所学非所闻所用非所学一陷于法苟免诛戮屯田工役为轻典矣士者未任尚知畏慎既荐入仕尽决平生肆然而取诸人则曰行且屯田工役何以为资则曰行且身丁妻子何食不畏廉耻甘速官谤弊在清浊不明善恶无辨议贤议能之法废而为善者怠也汉世闻徙大族于山陵矣未闻实以罪人者也今凤阳龙兴之地陵穴丬帚又所在率以居之近令愿入军籍者免其罪复官者亦稍见原而犹闻其余丁口属尚拘屯作夫犯罪家长既宥而复之犬余丁口属复何辜哉是以怨嗟愁苦之声充斥园邑甚非朝廷所以恭承宗庙意也夫有户口而后田野辟田野辟而后赋税增异日百姓苦兵流离进他所朝许之归附土膏未谙其利耒耜未安其处固宜权舆而休养之残虏伪四大王窜突山谷如狐如鼠以计擒获或犹可致乃劳兵讨之彼之惊骇溃散于无人之地较奔走则彼熟路而轻行较生死则彼致死而重战捕诛数岁不得首领亦其固然乃移咎新附之民尽迁太原诸郡既许之附又动之迁是法不信也近者巳纳税粮之户虽特旨分释还家巳起户口虽蒙怜恤见留开封期候军士尚犹散漫村落心胆震悸居民讹动莫知所为况太原诸郡外界边鄙迁徙无常反易逃匿甚非朝廷所以安宁塞圉意也凡此臣所谓用刑太烦之过也昔者周自文武至成康而后教化行汉自高帝至文景而后富庶臻政治之道固不可聚也国家纪元九年于兹天下大定纲纪大振亦可谓安矣而主上切切然犹以风俗浇漓法出奸生朝诛暮犯民无所惧乃致命下而寻改巳赦而复收天下臣民莫之适从夫天下之趋于治也犹坚之将泮也之坚非一日之太阳能消之也天下之治非一人之圣人能致之也孔子曰王者必世而后仁道齐以刑礼而渐摩以仁义非空言也今之天下犹古天下因民好善恶恶之心以支治则莫先正风俗欲正风俗则莫先使守之知所务欲守令知所务则莫先使风宪知所重欲风宪知所重则莫先朝廷知所尚朝廷之所尚则必以征赋期会狱讼簿书之不报为可恕而世俗流失敝败为不可不问古之郡守县令民之师帅以善导民使化成俗美者也征赋期会狱讼簿书固亦其一职也今乃以为急务而以农桑学校王政之本为虚文方春守令未尝行课种莳次第旱涝预备之具也下一文帖里甲回申文状而巳是虚文夫农桑也廪膳生员国家所资取选人才之路守令未有礼让之实作其成器也朝廷置立社学切切蒙养守令未尝廵行考视教以孝弟忠信之实作其礼义廉耻之风也是虚文夫学校也此守令未知所务之失也风纪之司代朝廷宣风导化劝民成俗拯治万务者也获贼谳狱特其一端耳今也以获贼多者为称职以谳狱少者为阘茸虽有忠臣孝子义夫节妇任其湮沉陇亩闺窦之闲而不暇举若是谓之察恶亦近之矣安在倡导劝成使民迁善远罪而不自知也此风宪未知所重之失也凡此皆臣所谓求治太速之过也书奏上览其所言分封者大怒曰小子敢疏闲吾骨肉速取夹吾手射之居升至丞相乘上喜乃敢奏诏系刑曹问状庾死狱中其同时言事者有郑士利是年考校天下钱榖册书空印事起凡主印吏署字有名者皆逮御史狱狱数百人自尚书以至守今署印者皆坐抵欺论死佐贰以下榜一百谪戍边丞相御史大夫莫敢諌士利为书数千言诣阙上言凡数事而于空印为详既奏上亦怒输作之终身卒杀空印者士利与伯巨同邑诸生亦以好学名 

　　○周敬心 

　　周敬心山东人太学生洪武人访求晓历数善知来者爵封侯禄千五百石敬心上疏极谏且及时事数条曰臣闻国祚长短在德厚薄不在历数三代尚矣三代而下德泽最厚莫如汉唐宋国祚最短莫如秦隋五代如汉高之宽仁继以文景昭宣光武之大继以明章唐大宗之仁义继以肃宪宋太祖之诚爱继以真仁是以有道长也始皇之酷虐炀帝之苛暴五代之穷凶是以无道短也繇此观之皆系人事不在历数陛下以神圣之资膺天眷命扫灭胡夷救乱诛暴厥功伟矣然神武过汉不及其宽大贤文过唐宋不及其忠厚是以御宇以来政教行而民不悦法度严而民不服陛下若效两汉之宽大唐宋之忠厚讲三代所以有道之长则帝王之祚可传万世何必问诸孤方小道之人邪臣又闻陛下连年远征北出沙漠臣民万口一词如为耻不得传国玺欲取之耳臣不知玺何始哉闻楚平王时琢以卞和之玉秦始皇秘之名曰御玺自是以来历代帝王珍如执券不得则若有所遗然战国庂君赵先得玺其国不守五代得玺不旋踵亡臣又闻庄宗灭梁取蜀玺并归唐及晋石敬塘反潞王从珂携传国宝登楼自焚则秦玺虽在固巳毁矣敬塘入洛更以玉为之廾丹晋重贵献之诘其非真言故乃止女真之乱辽主延禧遗传国宝于桑干河元世祖时有札刺尔者渔而得之今元人所挟石氏玺耳昔者三代不知有玺仁为之玺故曰圣人大宝曰位何以守位曰仁今陛下国则愿富兵则愿强城池则愿高深宫室则愿华丽土地人民则愿广大征伐兵革岁无虚日此忽三代之大玺而求汉唐宋之小玺也臣闻自古不嗜杀人者能一天下秦隋元魏好杀不巳迨其后世至于灭绝汉时误杀孝妇一人海枯三岁人事天应不可不谨也臣见洪武四年录天下官吏十三年连坐胡党十九年起天下积年民害二十三年大戮京民妄言罪名不分臧否一概被诛夫其中岂无忠臣烈士善人君子于兹见陛下之薄德而任刑矣水旱连年丰稔不臻夫岂无故臣又闻明王赏不僭而刑不滥刑既滥矣赏复无节天下老人非功非德人赐钞五锭出征军官位高禄厚平寇御侮固其职事而赏赐无尽厚敛穷民不严驭幸于无功此亦明主所直禁也书奏上纳其言 

　　郎曰书不云乎士传言庶人谤何称颂乎一士谔谔不讳英严之朝可以知时政焉 

　　名山藏卷之五十九 

　　●名山藏卷之□□ 

　　晋江何乔远譔 

　　臣林记（永乐臣一） 

　　◆臣林记（永乐臣一） 

　　张玉 
　　朱能 
　　王真 
　　丘福 
　　姚广孝 
　　金忠 
　　杨荣 
　　金幼孜 
　　胡广 
　　解缙 

　　张　玉　　朱　能　　王　真　　丘　福　　姚广孝　　金　忠 

　　○张玉 

　　张玉字世美仕元枢密知院元亡从遁沙漠久之自抜归高帝以裨较从征捕鱼海子喇哈有功授济南卫副千户久之以从征边蛮累功升都指挥同知从燕王藩邸建文元年有告燕王反者建文君密遣北平都指挥谢贵收逮王府官属较尉贵与布政使张昺逼围燕王城杀王城卒且及王王有意焉隐未发也燕府官属皆汹汹惧难王所旦夕待左右者玉反朱能其名在收中入见泣曰外势如此臣等坐鱼肉矣燕王曰我奉藩无过外虽汹汹久当自定公母怖也亡何有诏削燕王爵玉复与朱能泣燕王前曰少主昏蒙奸臣谋害宗社立无几何诸王并诬不轨翦绝殆半诛戮臣属下及家族大王居国有何衅端坐削名爵今兵刃四集犹坐待之即臣等死不足惜高皇帝创建天下分封诸王传之世世陵土未干皆蒙陷害万世而下谁昭雪者大王即守区区之义奈高帝宗庙社稷何燕王曰慎毋妄言足白耴族耳玉与朱能复泣曰谁不爱死臣等宁死殿下前不愿死奴隶刀锯之下言讫悲不能止燕王执玉手■〈忄尉〉遣之居顷之谢贵张昺伏兵约守城军昏暮俱发入燕王城都指挥张信密以告王使朱能觇之果然皆请曰事急矣捄死于颈不可后也王曰诚知祸逼当更筹之朱能曰变者圣之通也果者作之断也中朝齐泰黄子澄辈方其心大王大王尚不自决谓于县官亲乎周王岂疏属哉一旦祸发无可攀愬大王明知也语曰虽有亲父安知不虎况其非父虽有亲兄安知不狼况其非兄燕王曰危欲安也祸欲福也不能求安反先危矣不能致福反先祸矣能曰古语云人众胜天天定胜人殿下之天臣知定也王曰诸公坚欲如此毋相怨矣曰玉命在须臾尚复谁怨燕王曰计安出玉曰今护卫尚余八百人望大王尽召入王城可以死守王曰如公言第自捄耳不足办大事奈何曰擒贵昺余无能为也王曰猝难擒则奈何玉曰今中朝方收逮护卫官属诚如所收逮召贵昺付之贵昺必来来而缚之则一夫之力耳燕王曰善匿士端礼门召贵昺贵昺不来良久至门者呵止其从人匿士出门曳斩之移时贵昺从人见贵昺不出稍稍散去王与朱能等率八百人者尽捕贵昺等所伏贵昺所使围守王城军闻贵昺擒皆散走玉遂与朱能等夜攻九门黎明克其八惟西直门未下燕王令指挥唐雪解甲骑马导从如平时过而呵止其鬪卒曰谢都指挥张布政使王皆杀之矣汝鬪何为徒耴死耳亦皆散遂尽克之燕王遂上书于朝如祖训之义引兵诛奸臣也玉说燕王曰蓟州我肘腋地不先取蓟不可安意南行遂与朱能从燕王抜之夜入遵化遂略密云至永平致其精甲以益师王在滦河之上玉请南其军以攻潘忠杨松莫州之众王以玉为前锋遂擒忠松尽降南军王疾趋真定以应耿炳文玉单骑先觇炳文军归决燕王引兵向之遂与谭渊马云等奋击大破炳文真定城下炳文入城自保燕王还军北平而江阴侯高来围燕永平玉从燕王往援高走玉说燕王曰大宁去此不远移军袭之可免后顾遂从燕王抜大宁擒杀其守将得胡酋兀良哈之众拥宁王入关置之军中而宁王所从三护卫士皆归燕王是时建文君以炳文败使李景隆代为将景隆闻燕王出军大宁顿兵北平城下燕王至会州以其所得兀良哈众及宁王三护卫分为五军玉将中军郑亨何寿副之朱能将左军李叡副之李彬将右军徐理孟善副之徐忠将前军陈文吴达副之房宽将后军和允中毛整副之是时景隆军郑坝阵白遂之河西玉从王连战三日大破之从攻广昌蔚大同悉下白沟之战燕王以精骑突入南军左掖玉与朱能丘福等马步齐进勇气百倍景隆大败退保济南于是中朝复以盛庸代景隆将东昌之战盛庸以火器乘北军围燕王数重燕王从其阵西南冲击出玉失燕王所在突入阵求王连杀百数十八遂为南军所杀燕王从间道还诸将免冠请罪王曰冠胜负常耳且亦少挫所恨失张玉也为之泣下诸将皆泣遂以玉兵属其子辅辅以都指挥同知从靖难有功燕王既即位追封玉荣国公谥忠显封辅为信安伯辅□女备后宫居二年上谓淇成二国公曰功臣次第封矣亦有恨乎皆对曰无独张玉功最高玉在臣等皆出其下今不在也玉子辅功不薄仅封伯诸臣妄意陛下不昵皇亲耶上曰吾亦恨之遂擢其次子輗为指挥使进封辅新城侯玉庄重果毅筴数越人军中进止常以数言决定成祖最倚信之玉每对其戏下曰为将当溅血戢衣流馨汗简仁宗在东宫时数数称玉既即位加封河间王改谥忠正侑享太宗庙亲为文祭之辅别有记玉文有季子軏锦衣卫指挥同知 

　　○朱能 

　　朱能字士弘父亮从高皇帝为燕山中护卫副千户早卒能长身魁伟胆勇有谋代父为官小心恭慎未尝去侧从王比伐取元太尉朵儿不花覆其军靖难之兴与张玉丘福密赞决其始缚贵昺夺九门至七大战以有天下能功居多能在诸将中最少而骁徤善战常大呼先驱小河之师燕不胜者再矣诸将皆惧欲还渡河北燕王怒能及郑亨责诸将于王前曰汉高十战九败而卒有汉大王出师以来克捷多矣此小挫耳而皆欲还渡河还渡河欲送首耶燕王抚掌而叹决意南下遂有灵璧之捷燕王即位能巳积迁至都督佥事特进左军都督府左都督封成国公明年立太子为太傅又明年拜征夷将军率二十五将军讨安南至龙州卒时上覩星象先恠之曰西帅有忧乎朱能足办也第恐其北人不耐南气俄讣闻上震悼辍朝五日洒泣曰意能远到胡止此方吾艰难时与我恊心力朱能也盖年三十七柩还遣官赐祭赠赙加厚勑葬昌平县追封东平武烈士使其子勇嗣能宏博端重折衷稠众词简理当无不心服其爱士若子怀绥降附恩惠周至死之日将校皆为流涕能居家孝友被服宽博暇与儒生讲说前史求古贤将相虽列上公不以骄仁宗中进侑享太宗庙勇以大将军从英宗北征死土木之难追封平阴王子仪嗣仪为人静谧凝重英宗器之曰平阴王有子也命提督南京守备掌中军都督府者凡三十四年加太子太傅卒赠特进右柱国太师子辅嗣尝娄尚都督府加太子太傅守备南京召还以平胡将军率师扞虏卒赠太傅子麟嗣无子介弟凤嗣提督南京守备掌中军都督府卒子希忠姿容沉静为世宗所器使掌右军都督府再掌后军提督十二团营及五军营兵马一为都护将军方圜二丘皆使摄祭有大礼为册礼使入直撰玄草再加经筵及监修国史其官自太子太傅以至太师其录荫锦衣卫指挥子弟三人赐肩舆入内府乘马禄予优厚富贵荣宠三十余年万历二年追封定襄王其弟希孝以兄荫得官积官亦至太保兼太子太傅卒万历四年赠太傅其后以例夺追王 

　　○王真 

　　王真少智勇隶兵籍洪武中以功授燕山右护卫百户事成祖蕃邸勤慎小心成祖举兵靖难有恊义谋率师下广昌狥鴈门先登一当百成祖举以励诸将曰王真武而奋何功不成既取沧州破之追至滑口俘获七千人淝河之战率壮士突阵斩馘无筭后队绝南军围真数重身被数十鎗斩南军数十人南军益围之真顾左右曰吾义不死敌手自刃死计闻上伤悼之叹曰令真不死功当冠诸将及即位追赠奉天靖难推诚宣力武臣特进荣禄大夫柱国金乡侯谥忠壮洪熙元年追封宁国公加号効忠封其子通武义伯通以督修天筹山加封成山侯进太子太保宣德初充总兵官征进交址扼于内官山寿处置失宜弃交还论死久之遇赦削爵为民正统巳巳复起为都督佥事寻升同知守护山陵景泰中子琮袭为景陵卫指挥佥事英宗复位诏复功臣失爵者琮袭真爵降为伯五年充总兵镇守辽东稍立战功成化三年署南京后军都督府事五年卒 

　　○丘福 

　　丘福事成祖燕邸积年劳为护卫千户有膂力戅朴勇鸷不甚晓文义而善抚士卒燕师初起与朱能并为王所凭仗摹画志计不能如张玉敢战深入过之每胜敌诸将争前卤获福独后王每叹曰丘将军功我自知之京师平巳累擢都督佥事及封赏第功第一封淇国公诸臣请立太子上迟之汉王高照数征伐上谓类我赵王高燧上宠之未决所置福尝从高煦军中请立高煦上竟立仁宗为太子以福为太子太师永乐七年比虏本雅失里杀我给事中骥上大怒发精骑十万拜福征虏大将军率左右副将军武城侯王聪同安侯火真参将靖安侯王忠安平侯李远等讨之将行上命曰毋轻毋为虏诒即未捷宁再之福先驱至胪朐河遇虏前锋以轻骑千余摧败之乘胜渡河获虏尚书一人饮劳而问焉言本雅失里惶惧欲北遁去此可三十里福大喜疾驰前诸将皆曰虏非真败也恐诱我今后兵未集毋宁候其集而先遣精骑觇之福按劔怒以虏尚书为导薄其营相持者一日虏战辄引却福辄锐乘之安平侯泣諌曰虏故示弱深入必不利将军忘上命乎毋轻毋为虏诒武城侯亦言不可福皆不听以同安侯故虏人使诈与虏和自率骑继其后同安侯犹豫未决福厉声欲斩之先驱而行从骑皆泣下诸将不得巳与俱虏众奄至围之安平武城二侯率五百骑突阵斩贼首数百皆死之福与同安靖安二侯被执并死之所失亡万数上闻大怒念福旧劳削封爵追夺诰券徙家海南而身征虏也上言及福愎鸷丧师辄切齿洪熙改元当从事例牵复以善汉庶人故不叙子孙长为海南人 

　　○姚广孝 

　　姚广孝其先汴人扈宋南渡家长洲之相城世业医广孝目光炬射形如困虎幼名天禧年十四白父曰儿不愿医愿仕不则愿出家因削发为僧名道衍字斯道相城道士席应真者博学明法兼综兵略道衍师之尽得其机秘文尝遇异人授以占决之术然深自晦匿也里人王行独知其有当世才 【 王行字止仲少有异质阊门徐姓者多藏书行求佣其家暇时请观书帙主人引至楼上纵读之行三年不下读尽别主人去入京求仕主人曰今天下初定国法方严此岂仕时耶行曰虎穴中可以游戏遂至京主蓝玉家为其教授他日玉论事上前上恠其有闻玉顿首实对召见之语不合赐死】 道衍善诗词古文与杨基高启游僧宗泐荐之高帝道衍间兄燕王私请曰臣观殿下骨相非常英武冠世今皇图草昧东宫仁弱愿自爱重会高后崩上赐亲王名僧国一人斋荐高皇后道衍在燕中大喜参侍燕王者二十余年王礼道衍甚厚时建文帝用贤尊士慕行先王之政天下皆悦向之惟道衍数阴说燕王可图大事燕王曰民心悦向岂瞻乌时耶道衍曰臣知天道何论民心因出太平钱五为王卜连掷下睨王曰臣奉殿下一白帽白帽者皇帝也王叱曰和尚何妄道衍荐卜者金忠相者袁珙皆谓王天子也王时时与道衍谋起兵事甚见亲至时误尔汝王前兵之起也暴风雨詹瓦坠王不怿道衍以为祥王谩骂和尚妄乌得祥道衍曰殿下不闻乎飞龙在天从以风雨瓦坠天易黄屋耳王喜出兵留道衍与燕世子居守世子用道衍计截遏南军燕王亦数缄书军中飞骑问机应燕师南向道衍送燕王曰南朝幸破方孝孺即不降毋杀之燕王曰诺既即位授道衍僧录司左善世仁宗立为太子上命淇国公丘福等兼宫僚命道衍太子少师复其姓赐名广孝被之冠服予以二宫人广孝冠服入谢削发如故二宫人佛近也上益重之呼少师不名苏松饥广孝奉命出赈道阊门见酒帘书甚工问谁书也则一少年召见之曰能父我乎少年曰幸甚还见上上赐名继以为尚宝卿上命学士解缙纂录文献大成犹谓未备大征海内文学之士重修之自纂修以及缮写几三千人给与居止膳膏而广孝及缙与刑部侍郎刘季箎主其役历四寒暑成书凡二万二千九百卷赐名永乐大典久之皇太孙出阁讲学复命广孝辅导十六年自南京入觐抵城下疾不能朝命从者曰速为幄天子至顷之车驾临视抚劳周全赐金唾盂一问所欲言广孝曰僧溥洽系狱久愿赦之上即坐中出焉 【 溥洽山阴人太祖时以高僧召至授右讲经历升左善世永乐初召至□□□□□□孝王教事天禧寺浮图落成车驾临幸命溥洽庆赞祥光灿煜万众聚观天颜愉怿有任觉忌溥洽宠言建文君出卞实溥洽为削发靖难兵起时为建文君设药师灯忏诅上上囚溥洽十余年至是以广孝言得释】 数日车驾复幸问及卒上召问继父临尽何语也继曰愿陛下厚恤臣家上大怒汝父平生与吾言何及家也逐之召其弟侄二人而厚之赐赠广孝推忠辅国恊谋宣力之臣特进荣禄大夫柱国荣国公谥恭靖有司治丧葬亲制碑文墓道仁宗元年加赠少师侑享太宗庙宣德元年置坟户世宗九年诏学士璁学士蕚姚广孝佐命嗣兴劳烈具有顾桑门上首班诸功臣并食德太二祖侧恐不足尊祖敬宗非朕灵承宗庙意卿等加思之丁礼部议尚书李时议上臣伏见故少师广孝弼辅太宗虽有帷幄奇谋穹爵厚秩亦巳报之平生祝发披缁沾荣俎豆其为渎礼诚如圣见请移祀大隆兴寺太常春秋祀制曰可初广孝有同产姊姚女页广孝贵过家拜之女页避弗内广孝披袈裟往犹弗见家人强乃出曰曾见出家不竟名为真僧遂不再见也而广孝故与郡中隐士王宾游亦避匿之广孝屏骑从短褐往大呼曰先生不忘旧雅容老僧一会乎宾曰吾方割楚请为期末明而往日出见之相与再拜连声曰和尚误矣和尚误矣广孝怳然退广孝尝着道余录讥诋宋儒有杨洪与广孝厚毁其书 

　　○金忠 

　　金忠鄞人慷慨阔达负气谊有谋略善卜洪武初其家坐罪合户北戍给符县中忠妻乳所抱女立哭县门前袁珙见其乳闻其哭声曰贵夫人也因相忠必大贵忠叹曰家方补戍苦无资用敢有他觊既北行附商舟商人失金忠为占课言所在果验厚资之遂以卜名燕中成祖之将靖难也托言疾召忠卜得铸印乘轩之卦曰殿下贵不可言何疾之有王居常命卜大见宠异忠言于成祖臣里中有相工袁珙者善望气成祖密召之盖成祖起事姚广孝以僧袁珙以相忠以卜相与筹策邸中忠初署纪善后署长史靖难后升工部右侍郎命赞守北京无何召升兵部尚书列于缙绅六卿矣忠虽用龟卜起家乎外和内明不见畔畛发挥史传源委曲折如身历之上与武臣丘福等议立高煦为太子忠不可既召问解缙黄淮尹昌隆皆如忠言上赐忠金除太子詹事久之命兼辅皇太孙忠于上前知无不言退未尝泄上时密令察事多为解释有得官来见者必勉之为国家好称人善嫉恶酷吏语及辄艴然变处僚丑不两端退恒推让之有失必自引少侮里中儿里中儿后入京为小吏反荐用之赐赉之余散于宗族贫士上之再征虏还师也皇太子使忠奉表迎忠出关不远上怒其缓太子官属皆征下狱独不问忠居一年卒给驿归丧命有司治祠坟复其家忠卒时子达方六月皇太子嗣位追赠忠荣禄大夫少师谥忠襄官达翰林简讨赐依亲读书正统十一年召改礼科给事中景泰初迁都给事中刚直敢言仕终长芦都转运盐使忠有兄曰华靖难时为成祖守通忠既得幸上欲推恩华辞不就徙居其县之东湖忠卒成祖召见之赐白金文绮华伏阙谢臣布衣野人不用是上曰迂叟一日读宋史至王伦附秦桧事放声发叹脱颐而逝人称白云先生 

　　郎曰张玉朱能比于徐常姚广孝若刘基矣迹其终始殆有异焉金忠虽卜士跻位文臣功名巳极丘固不可以无学亦一时长者也 

　　杨　荣　　金幼孜　　胡　广 

　　○杨荣 

　　杨荣本名子荣字勉仁建安人汉太尉后也且达卿有阴德 【 达卿值岁俭出积粟食人使为种树于其县之龙津召子弟戒之曰树长勿以售人惟学舍杠梁浮屠老子之宫及贫无室庐死无棺椁者则予之否非贤子孙繇是乡人获济者众元福建行省左丞阮德柔作万木图以美之】 子荣登省试第一建文二年成进士授翰林编修成祖入金川门与羣臣迎马首曰殿下先谒陵乎先即位乎成祖哑然曰固当先谒陵巳与解缙杨士奇胡广黄淮胡俨金幼孜被选入文渊阁付之密务而两制悉归焉内阁典机务自子荣始也时靖难之初朝政鞅掌百官奏事自旦及午阁臣造扆前呈文起草承顾问商机密率漏下十数刻始退子荣年最少而最警敏通练一日宁夏虏报至上召七臣独子荣在示之奏而曰尔后进也宁解此何以御之子荣对曰闻宁夏城坚士卒习战度虏今退敕守臣堤备可耳上颜色顿回夜半报围解旦召曰何善料也因独名荣上时至阁中阅七臣视所治咸称皆转官荣升修撰仁宗立为皇太子以侍讲进奉训大夫右春坊右谕德兼侍讲如故其秋召对左顺门嘉荣敬慎赐象笏幞头公服二品金织纻丝衣疾命中官御医通夕守视时报病状愈入谢上喜命更休息旬余五年命视边甘肃还奏称旨上手副赐之自是以荣习边凡三奉使荣有父母丧并夺情上三廵北京三征虏独荣与学士胡广谕德金幼孜扈从八年从征虏至凌霄峰与广幼孜及刑部侍郎金纯夜失道幼孜坠马广纯不顾去荣下马为理鞍辔前复坠让以所乘马午见上时上遣人四索三学士及见大喜问故笑语幼孜曰此中多狼尔非杨荣庸讵免乎荣谢曰僚友当然上曰胡广金纯不僚友耶使掌护卫勇士三百不隶于诸将赐驾前先锋银牌荣还京请终制赐金币驰驿敕中官护行趣归既至复荣家自是兼命辅导皇太孙是时中外祥瑞数见侍臣数进诗歌赋颂每端午重九击球登高赋诗应制上亲第其高下赐黄封宝楮荣数在左右赐赉尤多十八年进文渊阔大学士兼翰林院学士北京营建规制多出荣砖石砾之匕荣悉志埋示后亡何三殿灾荣直入麾卫士迁御书图籍翌日上喜赐银酒锺古铜器钞币诸物始上简七臣为亲臣其后多坐辅监国得罪虽士奇至慎不免下狱独荣与广幼孜上内向之荣尤以警敏见亲称学士不名荣于政体人情靡不谙练边獥险易将帅勇懦尽周知之忖度事会动中机括众论异同徐以词组折衷其待人廓然无所疑碍推挽荐进及于远方下士有所馈谢亦不之却人讥荣滥不知向人意尽不忍绝也上晏驾榆木川荣密议秘不发丧液锡为椑具含敛益严军若上生计于皇太子众疑所报或谓假他事作敕宝书荣曰皇帝大行孰敢称敕莫若具启人皆韪之仁宗即位进嘉议大夫太常寺卿兼前职有问进太子少傅兼谨身殿大学士寻敕赐绳愆紏谬之章始大行计至仁宗哀乱不及详问当时事痛定乃知赐敕曰先帝崩殂六军在外卿尽忠谋镇定果断曩际荒悼报卿甚微加赐白金五十人彩币十表里宝钞二万贯白米二十石特升工部尚书前官如故三俸俱支卿当领服其冬敕护葬山陵元年恳辞尚书俸仁宗曰先帝宾天朕违膝下卿尽力纲维瞻奉凡筵念之弗谖特予三俸夫岂越踰遂进资善大夫太子少傅兼谨身殿大学士赠及其祖考敕修太宗实录命荣总裁仁宗崩宣宗即位复命总裁仁宗实录益推心委任荣与杨士奇杨溥恊恭辅政天下称为三杨士奇曰西杨溥南杨荣曰东杨而果断之才卒归荣也宣宗亲征汉庶人弃交址之议皆自荣发之二年赐敕曰古君臣同心同德两无嫌猜所以明良相遇千载百时卿祗事我皇祖皇考忠诚一致及今事朕知无不言言无不当特赐卿镀金银刻图书五颗曰方直刚正曰忠孝流芳着卿实也曰关西后裔曰建安杨荣曰杨氏勉仁着卿族系名字表而敬之也卿体朕意永永无斁上数赐荣图画珍玩酒肴遇节序游幸赏翫君臣赓唱或宴凯瑞应频有撰述中外叹一时同心同德之盛上食鲥鱼赐荣敕曰南京进鲥鱼朕献宗庙荐母后尚食方进股肱贤臣念同飨之特赍赐卿侑以醇酒思古者君臣宴乐有嘉鱼之咏复制一诗见意食枸杞酒敕赐曰服此可以延年益寿食石榴复赐之而副之诗曰文词浅近卿无吝攻正五年进少傅仍兼二职阶荣禄大夫三俸俱支荣恳辞大学士俸之有顷诰赠三代满三载赐敕奖谕宣宗崩英宗即位命护葬山陵复总裁实录进少师正统初天下休息荣有力焉太监王振欲讽退三杨曰朝事多赖三先生顾三先生年高无如后何士奇曰某当鞠躬尽瘁死而后巳荣曰如某衰残念退久矣政欲举人自代耳振退荣谓士奇曰适公言误王太监厌我辈矣我辈即自力宁能得其意异时某入阁某入阁片纸从中下则我辈束手而巳荐而得用固我辈人也遂疏举陈循高榖苗衷三人君子以为敏五年请告展省命驰传归中官护行趣还京北上卒武林驿上辍朝一日诰赠特进光禄大夫左柱国太师谥文敏敕中官护丧荣不令其子仕进亦不为乞恩既卒特受子恭尚宝司丞荣少从师友慨然有志古名相尝朝退意甚不乐子让请曰大人得不以不肖有所累乎荣曰非也念吾职重无以报国三代以上之大臣无不怠惰荒宁为惧所以忧戚不在汝辈曾孙旦嘉靖中为吏部尚书 【 旦字晋叔弘治中进士为考功郎中风采刚方品藻精确以忤刘瑾自太常寺少卿出知温州大书上帝临汝无贰尔心干座右宸濠反时旦为廵抚两广都御史移咨湖广廵抚都御史秦金起兵恊助词义慷慨既复率兵二万以行闻宸濠擒乃罢嘉靖初为吏部尚书上命桂蕚张璁为翰林学士旦以蕚璁传奉得官率九御力诤忤旨致仕旦历事三朝扬历中外清介绝俗学术才望压服天下之心】 
　　郎曰杨荣历事四朝善承人主意旨静而正之成祖爱赵王与荣语荣以王相貌对爱顿弛而太子益安翰林学士钱习礼者与练子宁有亲奸党禁严乡人数持之习礼殊不自安荣乘闲言上上欣然曰令子宁在朕固用焉遂下令柰止夏原吉吴中下狱吕震顺上意言二臣柔奸荣独为解宣宗中都御史刘观坐赃下狱观子辐亦不法宣宗欲重观死刑荣为请上发为边吏荣曰发边吏等死耳天下无谓陛下辱大臣耶上曰卿欲父子俱贷耶荣曰请发子边戍令观随居上曰善 

　　○金幼孜 

　　金幼孜名吉以字行新淦人父守正学问该博洪武初辟为郡学训导幼孜从聂铉受春秋得其微旨建文元年以进士乙科授户科给事中太宗即位简求文学改翰林简讨亡何复精简七臣处之内阁幼孜与数月升侍讲仁宗为太子翰林春坊司经局之臣日讲经史太子前其时解缙讲书杨士奇讲易胡广讲诗幼孜讲春秋永乐五年陛右春坊右谕德仍兼侍讲车驾廵京征虏皆幼孜与胡广杨荣扈从累升文渊阁大学士仍兼翰林学士宫车毋晏于榆木幼孜与荣典断丧礼仁宗即位进户部右侍郎前官如故踰月升太子少保兼武英殿大学士专典内制元年命兼礼部尚书三俸并支赐诰授资善大夫追封三代宣德初为册使封王妃于宁夏所过询民兵休戚还奏上嘉纳之复扈从廵边至宣府寻卒幼孜为人简易沉嘿乐善泛爱文章丰畅求请遍四方眷遇虽隆自处抑谦临终有请为求恩泽者幼孜曰此君子所耻言赠荣禄大夫少保谥文靖赐祭葬幼孜扈从北征有二录今录其前篇永乐八年二月丁未上征虏驾出德胜门幼孜与胡公光大出安定是日也风清气和甲马腾耀铙鼓震訇弝次清河戊申晓发雪融泥滑晚次沙河杨公子荣始至巳酉早塞午次龙虎台庚威度居庸关閞仅容驾如是者数处次永安甸大风阴晦须臾大雪少顷霁西南诸山岩壑积雪如玉阙银台东北诸山云掩峯半峯顶露出立立帐殿前曰雪后看山此景最奇虽有善画莫髣髴也辛亥风寒甚行且猎幼孜观逐兔不笕上马过前是时诸山雪霁耸汉列霄琼瑶夺目上咲呼曰到此看山又一奇也是日次怀来壬子次镇安驿早发行数里道边有土垣如故城元时官酒务也元幸上都于此取酒午次鸡鸣山唐太宗征高丽登此山而鸡鸣上指示曰元顺帝北遁上屯忽崩有声如雷明日过之当见朋处甲寅登山甚峭上有斥堠下有故永宁封基欧阳玄譔碑犹在浑河流其下有石柱数十比列河侧半出地上行里余路窄仅容两马人马辏集危迫殊甚更行二十余里过坳儿山险如鸡鸣山石巉巉下压临河陡绝积雪附岸坼裂可畏车行马骤毛发栗然既过渐平上勒马登高冈指示诸山曰此天所以限南北也且行且语上下马少坐赐酒肴午次泥河乙卯次宣府上阅武营内夜雨巳未发宣府晚至宣平谓幼孜等曰今灭此残虏惟守开平兴和宁夏甘肃大宁辽东则边境永谧矣辛酉发宣平行数里度一河及马腹河水迅近岸未解或寸薄人马度其上吏行数里入山峡中又数里上登山行过山下平陆次万全大风寒微雪壬戌大风塞发万全行数里至城下上曰此城朕所筑过城北上指诸山曰此亦西山晴雪也入德胜口山石荦确如堆栗上曰险哉尽如此得度耶入关两峡右壁削折垣而过繇山峡中行滑马蹄时踣间度涧雪未消从木梁上行大风寒甚下马便旋冻滑靴底上马攀鞍不能屈伸行二十余里上野狐岭上指东南诸峰曰至此看山尽在下矣时风沙眯目小石击面面皆紫黑下岭度关车填从土堤下地滑马多踬者营兴和城北上召光大曰足寒时莫即附火频行自暖顾问幼孜何在冻无伤其足癸亥驻驿兴和祭所过名山大川上驻马营前曰汝等观地势远似高阜至乃平也此即阴山春故塞过此又暖尔等昨日过关始知险矣若因山为堑因壑为池谁能越者甲子上阅武兴和营天晴天风上曰尔等今日始知朔方风气忽天阴上曰且雪亟回至营门雪下巳大风复晴乙丑风寒阅武兴和丙寅猎者至得黄羊召观之遂立语帐殿前二鼓乃退三月一日丁卯夕召语帐殿复至二鼓既曰夜深且休自是每夜或漏下或二鼓始出戊辰赐食黄羊癸酉发兴和行数里过封王陀今名凤凰山山西南有故城名沙城西北有海子驾鹅鸿鴈翔集充牣次鸣銮戍上指示曰此大伯颜山其西北有小伯颜山指其东北曰此去开平复曰汝等观此方知塞外风景读书但纸上见耳又曰适所过沙城即元中都最宜牧马语久始退顷复谓曰观此四望空阔又异他日汝等若倦少睡起望以畅胸怀甲戌上夜坐帐殿前望北斗召幼孜等观北辰正直头上语至二鼓出乙亥上大阅于鸣銮陈六军东西数十里上曰尔等末经大阵见此似觉甚多惯者以为固然先是东风鼓作徐转南上悦大饮夜召语幼孜三人二鼓乃出丙子发鸣銮上登山麓渐行径谷谷平旷鹿角蜕地槎牙如树枝谷渐尽东北有山殊高上曰此大伯颜山西北有山甚长隐隐雾间层迭如波上曰此小伯颜山望之若高至反矣沙地多穴马行时陷上曰鼢鼠穴也渐近一山下见诸军掘井沙色有纯黄者如金其白如玉雪又有青黑者上令中使取观复示幼孜三人适中官射一野马上召幼孜与光大勉仁及尚书方宾前观上曰此野骡非野马野马如马汝辈比来足广闻见又行数里远望如水近如积雪乃是鹻地又行十余里过凌霄峰即小伯颜山也上登焉山顶多石其下荒草无际数十里外望见平山甚长上曰人未经此者每言此北事但想象耳观望良久乃下见草间两途如道上曰此黄羊野马所行迹也驻营凌霄峰少水军士多不炊者夜雪晨乃可炊丁丑驻跸凌霄峰北上曰虽雪不寒而人马足炊矣食后天晴巳卯复雪漏下上召语至二鼓雪霁月明寒风洒浙壬午五鼓驾东发幼孜三人西向行失道迷入槖驼谷中明见上上喜问何迟具言故上大笑曰惫矣且休出遇方尚书曰昈上屡召公不见传索者三十辈今早又遣十余人适又问来未也甲申驻跸锦水碛命中官曰金幼孜无马鞍索与之乙酉发锦水迹行十余里有古城上曰答鲁城也朕尝猎此又行十余里射黄羊午次环琼圃自此皆沙陀渐见有榆林乌鸢丙戌次压虏川水咸炊饭黄作气息日暮上召幼孜三人指示山川曰此古交河今为哈刺火州水啮沙出碑曰唐交河邵故知是也戍子次金刚阜日暮上坐帐殿前令幼孜远望极目千里地生沙葱皮赤气辛臭有沙芦菔根白色大者径寸长二尺许其下支生小者如筯气味辛辣微苦食之亦作芦菔气庚寅夜甚寒召草敕砚辛卯次小甘泉有海子水殊清咸不可饮中多水鸟胡骑云此名鸳鸯海子地志有鸳鸯泺岂是哉夜召语三鼓乃出壬辰发小甘泉上曰女直有山其巅有水色白草木皆白亦产白虎豹所谓长白山也天下山川多有奇异人迹不至不能知耳此地去辽东可千余里行十余里上召草敕幼孜三人按辔起草飞鞚呈上上览毕令真书下马坐地而书膝次大甘泉癸巳令掘沙穴中跳兔与幼孜三人观之跳兔大如鼠头目毛色皆兔足则鼠其尾殊长尾端有毛或黑或白前足短后足长行则跳狡如兔疑即诗所谓跃跃毚兔者也有盐海子生盐如水晶疑即所谓水晶盐也甲午移营大甘泉北十里乙未次清水源有盐池盐色或青或白军士采食之丙申驻跸清水去营六七里地忽出泉溢数亩足人马四人二月戊戍进神应泉铭辛丑车驾发沙陀渐少时大风寒吹帽斜侧幼孜以手按帽上顾笑曰今日秀才酸矣晚至屯云谷水少繇清水源载水至此晨炊壬寅晓发霜气甚寒皆衣皮裘戴狐帽上曰豳风云一之日觱发二之日栗烈今巳秀葽而尚栗烈未经此者与之言自不信光大对曰臣不涉此所谓井蛙夏虫难语海上笑曰南上也午次玉雪冈光大狐裘暖帽上笑曰今为冷学士矣癸卯发玉雪冈行十余里过一大坡陀远见一山甚长其一峯独高秀上曰此赛罕山华言好山也又曰阿卜者华言高山也其中人迹少至至则风雷交作故虏骑少登若寻常可登虏凭高见我军矣午次玄石坡上登顶制铭刻石命光大书并大书玄石坡立马峰六字书无巨笔钩以小羊毫晚有泉出地如神应名泉曰天锡甲辰次鸣毂镇乙巳发鸣毂甚平旷午至山谷中有旧井二井可饮新掘者皆若鹻午后忽微雨风作天清人马不渴过数里两旁皆山西山皆黑石礧砢层迭东南诸山皆土晚至归化甸上与诸骑将前行眺望有泉出地名曰灵秀戊申发行山谷山多鼠穴常陷马过二十余里地上美石可拾如琥珀玳瑁玛瑙碧玉也午至杨林戍晚有反出营西南遂命曰神贶壬子次擒故山营东北山顶有巨白石上命光大往大书擒胡山灵济泉刻铭焉癸丑次香泉戍甲寅发香泉行沙陀中多山桃花满地榆林藂生有鸟巢举手可探皆鹰隼巢也午后至广武镇川中有土城基人言国初征和林时所筑以屯粮者过川入山泉流之泥臭马亦避之西南山峯甚秀上制铭刻石忽风雨作上面营前高峰而坐上曰此山常有灵异今适登此云阴四合善风冷然遂命之曰灵显翠秀峰泉曰清流泉乙卯上登峰幼孜三人从晚次高平无水载水广武镇丙辰次怀远塞丁巳次捷胜冈有涌泉名曰神献上令光大书捷胜冈于石上多云母石并书刻曰云石山戊午发捷胜四望无极上曰真大漠也午次清冷泊有涌泉名泉曰瑞应巳未至双秀峰载水而行适阴雨人马不渴庚申发双秀踰时王威虏镇名泉曰永清辛酉至紫霞峰壬戍至玄云谷使臣自瓦刺回上召幼孜三人傍驾行听言瓦刺事夜命书敕伏地上毡书之癸亥次古梵场甲子早发行数十里东北有山峰峦耸秀类江南山下孤峰高起上多白石元人诸王葬其下晚至长清塞泉甚清赐名玉泉泉夜漏初下上立帐殿前指北斗曰至此望北斗南矣父语乃退丙寅至顺安镇上指营外诸山曰可以绘逐令绘晚雨五月一日丁卯微雨晓发行十余里山多白云上指示曰此名白云山又数里白云中有清气接地望之如青云山上曰高哉山也既笑曰此云气若真山天下山有过之者邪度一冈遥见胪朐河又过一岗上揽辔登顶四望如下再行数里临胪朐立马久之赐名饮马河河东北迅两岸山甚秀岸傍多榆柳水中有洲多芦苇多血青草长尺余云马食多疾者驻营河上名曰平漠镇戊辰驻跸赐食巳巳晓发沿胪朐而东午至祥云巘上召语退庚午次苍山峡哨骑获虏谍五四马一箭辛未次云台戍地多野韮葱有金雀花其花似决明其甚似枸杞有黄花菜花大如茼蒿叶大如指长数尺皆采食之壬申次锦屏山癸酉次玉华峰甲戍发华胡玉骑都指挥款台获虏一人至知虏在兀古儿扎河晚遂度饮马河营焉乙亥以轻骑逐虏人赍二十日粮令清远侯帅领余军筑杀胡城于河上上令尚书方宾及光大勉仁数人随行幼孜留营中丙子雨驾将发幼孜请从上曰止尔不能战前途多艰一时顾盻不及是日清远侯送都指挥娄鬼所获虏人口孳畜于上望日辛巳得上逐虏动静乙酉闻捷音丁亥驾从城外过去城二十里而营幼孜见上语良久命书平胡诏戍子班师上以骑兵东逐余虏遂起营遂甚幼孜等人骑而手牵一骑载晚至威远戍雨无账房采柳枝作锅铺以毡衫为覆毡条为藉巳丑雨午后上发威远晚至广安镇庚寅循饮马河南东北行午次蟠龙山大雨暮止采苇敷地荐以马屉毡席夜惊辛卯次临清镇壬辰离饮马河取便道入山中晚次定边镇载水早炊癸巳晓发午至河水深脱衣乘散马以渡水没马及腰暮至双清源夜禁火甲午晓发午至河水益深缚柳符以渡莫渡者东行十余里得女直人裴牙失帖木儿为东宁卫指挥乃渡过渡得木焉锲虏书幼孜叹曰一时武将力足以渡莫渡者渡我辈乃出女直人牙失帖木儿者善骑射上选其骑三百以从晚次平山甸上立帐殿前问渡光大备言故上曰朕命筏矣何不渡进木锲上使译之曰札达华语诅风雨也乙未次盘流戍六月丙申朔次凝翠冈丁丑经阔滦海子上令往观白浪隐隐如山无津涯其远有山限之如长堤然天下莫平于水独此近若极下远乃山高上曰干难胪朐凡七河注此中周围可千余里遂赐名曰玄冥池晚次玉带河戊戍次雄武镇上召幼孜勉仁光大留看马是日次清胡原庚子次澄清河辛丑发澄清数里渡河穿柳林中柳蒙密下淖如是五六十里乃下营雨甚复起营夜次青杨戍壬寅晓发四渡河河水急午次克忒克刺华言半个山也山甚峻远望乃如坡故曰半个入此河稍狭山攒簇多松林上曰最似江南至前山水益清秀晚次苍松峡隔岸坡陀闲树林蓊菀水边榆柳繁茂草深数尺癸巳数渡河河狭水浅两岸泥深人马多陷晚渡黑松林苍翠悦人下马稍憩复行十数里下营饲马日没入谷中月倍道顷之月落宝纛须莫知处前骑皆下马立逾时复上下至平川益陷淖乡道惑遂止次飞云壑甲辰发飞云行二十里渡数山至一水泉处前哨见虏列阵待上严阵先率数十骑登山望势少顷勴遣人来伪降上亦预书招降敕待之召幼孜取付虏使行数十里驻兵天热饥疲忽一隶持瓶水宿饭至三人淘而食之甚甘忽阵动亟上马俄闻炮声左哨巳敌虏虏选锋当我中军上麾宿卫摧败之追奔十数里予三人同方尚书随宝纛前进上巳驻兵静虏镇传令收军遂亟回盖往返百余里夜至营从人无在者下马倦甚复饥渴移时一隶复持瓶水盂饭至方尚书曰此直二百贯夜三鼓方卧风露凄其插箭地上毡衫覆之傍风袭人睫不可下乙巳发静虏诸将皆东行人渴甚曳衣草头渍露扭饮之次驻跸峰丙午上先将精骑穷追溃虏令扈从诸臣皆随都督金玉冀中所领马步后进午入山谷中渐见虏所弃辎重晚次长秀川辎重弥望丁未随川东南行虏弃牛羊狗马弥山谷暮次田曲津戊申次广漠城归大营上逐虏山谷闲复大败之还幼孜三人见帐殿上语破贼状巳酉发广漠城行数里渡河泥深陷马腹余虏尚出没上按兵河曲佯后数人载辎重诱之虏竞奔前铳响伏发皆苍黄度河我骑之生禽数十人余尽死虏绝晚次蔚蓝山庚戍次宁武镇辛亥次紫云谷壬子次玉润山癸丑次紫微冈甲寅次青阳岭乙卯次清华原丙辰次淳化镇丁巳渡河水及马鞍既入泽中草深泥交可六七里复渡两河泥及马腹他马多陷没晚次秀水溪戊午发秀水行十余里入淙流峡甚陕侧路萦曲昌七八渡登顿甚幼孜三人度一高冈下马蹔息盻望出峡杳不可到晚次峡中巳未次锦云峰庚甲次永宁戍辛酉次长乐镇壬戌发长乐草间多蚊嘬口替拂面大者如蜻蜓晚次通川甸即应昌东二海子闲上登山遥望指海边石山曰此即三石山也尔等识之望久下山癸亥次金沙苑甲子发金沙是程多水途多榆柳沙陀高低树青沙白上曰小李金碧山水也行数十里有大海子水稍深军士伐木为桥晚次玻瓈谷乙丑次威信戍七月一日丙寅次武平镇北京官进表至丁卯次开平营干耳朵华言宫殿也盖元时旧址荒台断础云落烟草间戍辰驻跸开平巳巳次环州召赐瓜果庚午次李陵驿连渡数河河水深漫马上靴登岸脱靴而倾水晚次宁安驿壬申经元西凉故亭晚次盘谷镇癸酉入峡中两山相夹上曰险若是即虏骑千群岂能至纵至断其归路矣晚次独石甲戌次龙门两山对峙石崕千仞水流其中道出焉上曰断此孰渡者光大曰崕砥可以碑上曰朕意如此乙亥次燕然关丙子次长安岭方出险丁丑次镇安驿戊寅次怀来巳卯次永安甸召赐瓜果庚辰度居庸关上令幼孜三人识关内桥数自八达岭出关凡二十二桥晚次龙虎台辛巳次清河壬午驾入京 
　　郎曰臣读北征录见成祖君臣之契文知封燕之日奉太祖命深入逐虏尽悉其山川险要矣天生神武焚城犂庭岂偶然哉是以备载之 

　　○胡广 

　　胡广字光大庐陵人宋胡铨之后父子祺高帝时以文学举为御史请都关中仕终延平知府所至以宽大长者闻广幼孤受其从祖子贞之教长从黄伯器进于学问建文初以进士廷对策问尧舜之世亲则象傲臣则共鲧之凶意在燕府而广对有亲藩陆梁语建文君善之擢及第第一建文君曰胡可广邪赐名靖授官修撰成祖即位以旧名见升侍讲亡何与解缙等七人选入文渊阁累官大学士仍兼左春坊大学士上北征虏与杨荣金幼孜从师中文字多广纪述广敦厚周慎在上前未尝及人过失入所应对由不语人公退闭户读书赋诗而巳不妄交与自不干人人亦无敢干者以故竟身恩宠无有辱惊时人为之语曰汉朝胡广号中庸今日中庸又胡公年四十九卒赠资善大夫礼部尚书谥文穆国朝文臣有谥自姚广孝及广始仁宗嗣位遣官赐祭其文曰卿德行文学士林推重事我皇考论思宥密十有七载而兼辅朕东宫盖踰一纪清慎恭勤小心直谅虽哀荣之典巳备朕之怀贤未尝巳也特加赠卿为荣禄大夫少师灵如存庶其歆服而厚赐其家 

　　郎曰杨荣金幼孜胡广在成祖左右故具有终始无畏无忧荣以敏幼孜以悫而广以从世言成祖师临江学士董伦遣人收城外所畜羊鹅诸物而广方如厕行视其家人牧豭不能死君则亦巳矣宁牧豭时耶抑何与对策初意戾也论思被遇之臣不敢不载云尔 

　　○解缙 

　　解缙字大绅一字缙绅吉水人其先鴈门人唐同州刺史琬之后宋有名元者封太原王他多显仕元有名观者着宋书千卷元人召之修史请崇宋黜金祖子元为安福州判官元乱起义兵死之父开与其弟阖有名于时吉人称为二解 【 解开字开先治五经皆有师授其学以主敬为本为人慷慨英伟佑交遍天下每对众谈吐贤愚皆为忡息高帝召见待以前朝遗老与极论元事甚善其对开每与缙家书上必使缙送览缙宴见时问开安否起居之详】 缙幼有神童之称年十九举乡试第一明年与兄纶若妹壻黄金华同时登第太祖以为盛门每对群臣荣而诵之使诸王贵人往视授缙中书舍人金华庶吉士而纶为监察御史是为洪武二十一年缙得读中秘藏书所学益富上时考问甚见爱重或使草书为之持砚缙姿颕淳秀望之玉立少年知遇名动天下一日上谕缙朕于尔义则君臣恩犹父子当知苶不言上在大庖西缙入奏曰伏奉圣旨令臣知无不言古云尔有嘉猷嘉谋入告尔后于内尔乃顺之于外曰斯谋斯猷惟后呜呼臣人咸若时惟良显哉臣谓成王于是失言矣历观载籍以来固以进諌之臣为善亦未尝以纳諌之主为非唐虞君臣劝戒推让光昭亡穷昔人有谮魏征于唐太宗者为其录前后諌章示起居郎遂良虽未必然借今有之臣王同休亦足垂世臣愿陛下同符尧舜师表百王臣亦与皋夔比肩感恩服义陛下毋自狭小诚万世一时也陛下挺生南服一统华夷取天下于羣盗捄生民于涂炭此放勋也良平信布无所赖藉出师命将皆受成画徐定燕都市不易肆绝女宠外戚寺人藩镇之患亡声色游畋之娱此汤武也惟愿陛下笃若临若对之严慎不覩不闻之独虽处深宫如奉郊祀喜怒哀乐一听天理上下四旁均视同仁令出惟行不宜于数改刑期无刑宁失之不经夫令数改则民疑疑则不信刑太繁则民玩玩则不清国初至今将二十载苶几时无不变之法无一日无无过之人陛下尝教臣云世不绝贤又尝教臣云民不畏死奈何死惧之陛下好善而善不显恶恶而恶日滋善者未必蒙福恶者未必蒙祸良繇诚信有闲而用刑太繁也尝闻陛下震怒锄根翦蔓诛奸逆矣未闻诏书褒一大善赏延于世复及其昆尊荣恩赉始终如一者也或朝赏而暮戮或忽罪而忽赦陛下每多自悔之时辄有无及之叹是非私意使然存养未加焉陛下天性素严或差卞急克伐怨欲臣知圣性所无也陛下好观道德心经及说苑韵府杂书臣窃谓甚非所宜刘向说苑学不纯师阴氏韵府蝇集兔园寒士之词而巳臣愿陛下聚一二儒英上泝唐虞夏商周孔之华奥下及关闽濂洛之葩根勒成一书令臣执笔而随其后又今六经残阙礼记出于汉儒蠢驳尤甚宜及时删改访求审乐之儒大备百王之典作为乐书以惠万祀若天配天宜复扫地之规尊祖宜备七庙之制奉天不宜为筵宴之所文渊犹未备馆阁之隆太常非俗乐可肄官伎非人道所为任诸侯王于众职定久任法而加封除山泽之禁税蠲务镇之征商木辂朴居勿兴上木布垦荒田毋贪荒裔驱僧道之壮者复于人伦火经呪之妄者绝其欺诳断瑜珈之教禁符式之科痛惩法外之威刑永革京城之工役流十年而听复杖八十以无加妇女帷簿不修方令逮系大臣过恶当诛且勿加辱治历明时授民作事但伸播植之宜何拘建除之谬方向煞神事甚无谓孤虚避忌亦且不经东行西行之论天德月德之云臣料唐虞之历必无此等之文陛下天资至高合于道微百家神怪诞妄恍惚洞瞩之矣然犹不免欲借以愚黔首臣谓天下巳定矣人心巳服矣一切奸雄巳慑矣天无变灾民无患害圣躬康宁圣子神孙继继绳绳所谓得真符者矣何必兴师以取宝为名愚众以神僊为应哉且陛下拳拳于畏天畏鬼神而畏民未也孳孳于治民治强暴而治心未也夫粢盛之洁衣服之齐修举之时仪文之备此畏天畏鬼神之末也簿书之期狱讼之断诏诰之勤钩距之巧此治民治强暴之末也古云天视自我民视天听自我民听孔子曰听讼吾犹人也必也无乎近年以来台纲不肃以刑名轻重为能以问囚多寡为劳甚非所以厉清要长风采也御史纠弹皆承密旨未闻举善但曰除奸但闻上有赦宥则必故为执持意谓如此则上恩愈重不知被赦之人疑上好谀此辈皆市井小人趋媚劬劳之细术陛下何不肝胆镜照之哉何尝真有一夫持法固争谓某不当罪某当刑如舜曰杀之三皋陶曰宥之三哉臣笃知陛下轻天下之士者皆此辈无以称塞渊表也然谁不愿其父母妻子安荣哉所以諌诤实难总缘祸愆不测入人之罪或谓无私出人之罪必疑受贿逢迎甚易而或蒙褒营救甚难而多得祸祸不止于一身刑必延乎亲友谁肯舍父母捐妻子批龙鳞犯天怒者哉陛下进入不择贤否授职不量轻重建不为君用之法所谓取尽锱铢置奸朋倚法之条所谓用如泥沙监生进士经明行修而多困州县孝廉人材冥蹈瞽趋而或布朝省椎埋嚚悍之夫剔履负贩之佣朝捐刀镊暮拥冠绅左弃箧筐右绾组符虽曰立贤无方亦盍忱询有德是故贤士羞为等列阘茸习其风流以贪婪苟免为得计以廉洁受刑为餙辞故有无钱工役无盘缠之俚谚胡膀官人没商量之童谣出于吏部者无贤否之分入于刑部者无枉直之判天下皆谓陛下任喜怒为生杀而不知皆臣下乏忠良也古者乡邻善恶必记今虽有申明旌善之举而无党庠乡学之规亘知之法虽严训告之方未备序礼讲学既无其地仁义法制又无其渐纪纲不立节目无依势使然也臣欲取古人治家之礼睦邻之法若古蓝田吕氏乡约今义门郑氏家范布之天下世臣大族率先以劝旌之复之为民表率行且作新于变渐次时雍陛下不可谓迂而不切也至于下农贫户多有死徙或卖产以供税产去而税存或裨补以当役役重而叱困又里胥度田高下不均瘠卤膏腴起科无别臣以为莫若行授田均田之制兼举常平义仓之法古时多有书院遗基学田旧业贡士有庄义田有族皆宜兴复而广益之以延天下之俊又今内外百司捶楚曹属甚于奴隶一为下官肌肤不保宜使同寅恊恭相守相序以重廉耻之节若夫罪人不孥罚弗及嗣连坐起于秦法孥戮本于伪书今为善者妻子未必蒙荣有过者里胥必陷其罪况律以人伦为重而有给配妇女之条听其相为不义则又何取夫义妇节哉此化原所繇也臣心欲言固不止此承奉忖量急于陈献惟陛下少垂鍳纳书奏留中巳复陈太平十策上手持入顾其言颇迂上数称缙奇才诸大臣皆忌兵部尚书沈溍奏缙索皂隶部堂言语嬉嫚上不问改缙御史监察江西本贯李善长自杀缙为郎中王国用草奏追讼之为都御史詹徽所嫉都御史袁泰怙势横恣诸道御史无敢为章缙立就奏之上虑缙年少为众所倾时诏近臣有父在者得入觐会开来年八十余矣令之携归涵养十年方来入见缙为文得法于黄溍欧阳玄学书得法于危素周伯琦及其登朝以文求正苏伯衡而詹希原尝及元山夔子山之门同为中书相与尽讲古法缙为文半酣落笔未尝属草不自收拾其字书傲让相缀神气自倍有农家陆颕者善缚笔缙欲作佳书必得颕笔为人阔畈洞朗任意气笃念名贤世家之后引抜贤士垣尽其力虽野夫稚子亦乐亲之常曰宁作瑕玉勿为瑜石归家八年上崩奔丧京师有劾缙母丧未葬父年九十弃之入临上违诏旨谪河州卫吏时董伦为建文君所重缙遗伦书曰远违诲言荐将十稔天涯阔异感念奚云缙率易狂愚动遭谤毁无所避忌数上封事万言有分封势重辅导体轻万一不幸有厉长吴濞之虞冉哈来归之时钦承顾问谓宜待之有礼稍忤机权其徒必贰此类非一后皆亿中封事留中又尝为王国用草谏书言韩国公事为詹徽所嫉欲中以危法又以屈膝之故意致排诬累迹深文皆与律令不合伏蒙圣恩数对便严申之慰谕重以镪赐许以十年著述冠带来廷元史舛误承命改修及踵成宋书删定经礼凡例皆巳留中奉亲之暇杜门纂述渐有序次洊将八载宾天之计忽闻痛切之诚欲绝是以母丧在殡未遑安厝家有九十之亲倚门望思皆不暇恋冀一晤山陵陨泪九土何图罣悞蒙恩远行扬粤之人不耐寒苦复多疾病俟仰奔趋伍于吏卒低回服事诚不堪忍昼夜涕泣恒惧有不测之忧负平生之心抱万古之痛为羞于先生长者是以数鸣知感冀还京师得望天颜少陈情悃或遂南归父子相见即更生之日也临书不胜感切董伦因荐缙召为翰林待诏太宗入首索之既得赐名荐擢侍读顷之命与黄淮等六人并直文渊阁缙居首应畣撰作敏捷无滞上甚亲之升为侍读学士命仍其缙名成祖欲立太子未有所决密召丘福等议皆请立汉庶人问缙缙称世子仁孝天下归心以孽夺宗自古致乱又曰子个圣孙上意遂定他日奉诏题猛虎顾子图缙为诗讽諌焉 【 诗曰虎为有兽尊谁敢触其怒惟有父子恩一步一回顾】 仁宗立为太子进缙翰林学士兼右春坊大学士他日召缙与侍读黄淮等于右顺门谕之曰朕即位以来尔七人朝夕不懈今宜慎终如始皆叩头谢赐五品服又曰皇后欲见七命妇即日赴见柔仪殿训劳备至亦赐五品冠服及钞币表里亡何赐六部尚书侍郎金织文绮各一袭亦赐缙等曰代言之司机密所系卿等勤劳帮助不在诸尚书下居顷之命纂录文华宝鉴及文献大成永乐大典既成褒赉甚厚成祖尝手书蹇义等十人命各疏其短长十人皆上信臣缙疏列各中其人品居久之用兵交址力言交址古覊縻国不足郡县置上不悦顷之以廷试读卷不公出为广西参议既行丘福等泄缙禁中语于汉庶人庶人大恨礼部尚书李至刚奏缙怨望改交址命督饟化州时翰林简讨王偁谪交址总兵官张辅幕下缙与偁故以文章相结言偁于辅携之化州因共往广东观其山川言可凿贑江通南北道八年具草入奏会车驾北征见东宫而返汉庶人密疏缙瞰上远出觐太子径归无人臣礼意亦欲陷太子上怒缙避事劳民并偁皆逮下狱既至狱吏拷治不胜楚令逼引大理寺丞汤宗宗人府经历高得旸右春坊中兼翰林修撰李贯赞善兼翰林编修王汝玉编修朱弦简讨蒋骥潘畿萧引高等亦引及至刚皆下狱后三年汉庶人使人从狱中苦缙以雪瘗缙竟死雪中籍缙家妻子徙辽东偁与得旸贯汝玉弦引高皆相继死缙所逼引多太子宫僚也太子即位为仁宗出缙所疏十人示杨士奇曰人言缙狂而实不狂赦妻子还正统元年尽还所没产缙一子名祯亮初解缙与胡广侍宴成祖成祖曰尔二人生同里学同嶪仕同官缙有子广女可妻之广对曰臣妻有娠未卜男女上曰定生女矣既果女也遂订祯亮之盟及缙家徙辽东广欲改适女女提乃截耳曰薄命之婚皇上主之父面承之背主违父何用生为及赦还卒归祯亮纶后擢祠部主事太祖美其笃实一日召缙至内殿语曰礼曹有狱恐累而兄今出之为应天教授勿谓官小京学也居三年以刚直忤权贵竟从开归冬养不起纶子祯期以善书选天下第一仁宗召为中书舍人缙从弟绘亦举进士 
　　郎曰解缙年少通达不减贾谊至其直言如魏征矣缙与蹇夏三杨并有翼储功有口不密几之不作以及于祸蹇夏三杨终用谨重蒙宠缙身后之典亦稍靳焉 

　　名山藏卷之六十 

　　●名山藏卷之□□□ 

　　晋江何乔远　譔 

　　臣林记（永乐臣二） 

　　◆臣林记（永乐臣二） 

　　杨士奇 
　　杨溥 
　　蹇义 
　　黄淮 
　　夏原吉 
</div>
    <div class="pagination">
<a href="名山藏_page62.html">上一页</a><span>...</span><a href="名山藏_page58.html">58</a><a href="名山藏_page59.html">59</a><a href="名山藏_page60.html">60</a><a href="名山藏_page61.html">61</a><a href="名山藏_page62.html">62</a><span class="current-page">63</span><a href="名山藏_page64.html">64</a><a href="名山藏_page65.html">65</a><a href="名山藏_page66.html">66</a><a href="名山藏_page67.html">67</a><a href="名山藏_page68.html">68</a><span>...</span><a href="名山藏_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
