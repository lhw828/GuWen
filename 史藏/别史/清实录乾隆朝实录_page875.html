<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 875 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 875 页/共 1860 页
  </h1>
  <div class="content">
   帝实录卷之六百三十八


大清高宗法天隆运至诚先觉体元立极敷文奋武孝慈神圣纯皇帝实录卷之六百三十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十六年。辛巳。六月。癸未。上诣畅春园、问皇太后安　　

○谕、据爱必达等奏、滇省新兴州。江川县。两处。于四月内地震。所有倒塌民房。伤压人口。请照例赈给等语。该州县地震成灾。虽经该督抚等、照例分别赈给。但念被灾过重。穷黎尚多拮据。所有赈恤银谷。著加恩照乾隆十九年恩旨。于常例之外。加一倍赈给。该督抚务督率属员。实心妥办。俾灾民均沾实惠。该部遵谕速行　　

○谕军机大臣等、成衮扎布等奏、护送哈萨克使人官兵等。归途遇玛哈沁五十余人。被其戕害等语。现在额尔克沙喇等、解送伊犁牲只在途。伊等领兵行走。谅不致疎虞。但得闻信息。顺便查拏。安知不就擒获。成衮扎布。曾知会与否。未经奏及。著传谕额尔克沙喇。扎木禅等。此次玛哈沁伤损官兵信息。伊等曾否闻知。牲只在途。仍须加意防范。遇有玛哈沁等。即查拏讯究。据实奏闻　　

○参赞大臣阿桂等奏、伊犁屯田回人一千户。现有八百户。余二百户。原议秋收后送到。今阿奇木公茂萨。同众伯克告称、本年春夏田功甚好。必获丰收。请将回人二百户。于六月尽送来伊犁。以助收割。情愿助给口粮。至秋收后。再支官项等语。臣即行文阿克苏。库车等处大臣。速为派送。祇需给以行粮农具。其坐粮耔种。俱于伊犁办给。报闻　　

○予故刑部左侍郎伊禄顺。祭葬如例　　

○甲申。上以皇八子永璇婚礼。还宫。礼毕。幸圆明园　　

○谕军机大臣等、阿桂奏、伊柱领兵往捕玛哈沁色布腾等、至五月初。尚未得信息。伊柱起程时。曾饬以穷追务获。此时必奋往搜剿。所带一月口粮。应速为接济。已派侍卫鄂铎等、领兵七十名前往等语。阿桂此次办事。奋勉妥协。深属可嘉。计伊柱此时。已擒获色布腾等矣。若临阵剿杀贼首则已。否即负创。亦必派员解京。又抢掠护送哈萨克使人官兵等、或即系色布腾一起。擒获时。著详讯具奏。朕因嘉悦阿桂。亲制诗章。书箑以赐。嗣后宜益加奋勉　　

○乙酉。谕曰、刘统勋、何国宗、所办皇舆西域图志。著交与军机处方略馆办理　　

○谕军机大臣等、成衮扎布等奏、据派送哈萨克使人。被玛哈沁抢掠。脱出之兵丁多尔济。所告与朋楚克不符。其哈萨克不肯易换马驼情节。俱系捏造等语。派送外藩使人。即兵丁亦当择其强干晓事者。似此鄙琐见小之人。滥行充数。乃成衮扎布等、识见不到之处。已谕此后特派乾清门侍卫等、直送至边界。成衮扎布处。派官兵随往。亦宜加意遴选。毋得仍前滥派　　

○军机大臣等奏、安泰等奏称、成衮扎布等、以伊犁回部平定。中外一家。请将奈曼明安。至廋济。察罕布尔噶苏所设卡。展至乌噜木齐驻劄。派喀尔喀公郎衮扎布。乌梁海内大臣察达克等查勘。今据呈称、自巴颜珠尔克卡。至乌拉克沁伯勒齐尔。及乌噜木齐。可设卡者十五处。俱以相隔百里为率。臣等会议。自乌噜木齐、至乌尔图布拉克、赛音塔喇、纳哩特、吉木萨四卡。由乌噜木齐、派出官兵马匹牲只。接续驻劄。其苏伯昂阿、至乌拉克沁伯勒齐尔十一卡。交成衮扎布覆查。如水草俱佳。即将奈曼明安等十六卡。迁移驻劄。所需钱粮等项。从前俱由乌里雅苏台支领。现在道路既远。而乌噜木齐。积贮甚丰。应酌量于两处就近分领等语。臣等议得。新经查勘展拓之十五处。既可设卡。应将奈曼明安等旧卡迁移。但千里长途。喀尔喀难于兼顾。应请将附近乌噜木齐四卡。派出索伦。绿旗等兵驻劄。从阿克苏派侍卫等员管领。其余十一卡。俱令就近分领钱粮。应如所奏办理。又查近据成衮扎布奏、乌里雅苏台。至乌噜木齐。既经新设台站十八处。将递送西路一应事件。俱由乌噜木齐分发。其萨拉布拉克。巴里坤。所设台站二十四处。俱裁。其新设之十八处。每站除章京外。派兵八名。仍派台吉管理。从之　　

○丙戌。谕、前因各省藩臬。于地方政务。陈奏寥寥。曾经降旨通饬。而近来具摺言事者。自雨雪情形外。亦不过掇拾条例内。一二无关轻重之文。虚应故事。迨下部议覆。则其事之可行与否。彼又若不与其责者然。岂朕重官常。饬吏治之义。即如福建按察使富明安。来京陛见。朕询以马龙图之案。据称、彼时原知减等定罪之非。且曾禀明督抚。因杨廷璋商之吴士功。遂有幕友查例之说。曾不思臬司职任刑名。当日既见及此。果能力为捄正。吴士功等、皆可免于罪谴。所全固多。即或坚持不听。亦应据实奏闻。俾谳典得无挠枉。其与寻常条奏塞责者。相去何啻霄壤。乃临事委蛇。既内慑上官之势。又外博长厚之名。及至朕前。复借此为自明诿过之地。国家又安用此藩臬者为耶。且今日之两司。即将来之督抚。设皆如此居心。无论其身任封疆。不足以资倚任。即此时现膺方面。品秩不为不优。于督抚公事。并非不应参与者。何得俯仰趦趄。视同隔膜。朕抚御臣工。从无偏任。伊等共襄职业。亦岂肯教之苟立异同。使为藩臬者。有意取巧。或藉越俎陈言。冀得行其倾陷。是徒自取罪戾。安能制人。若不以官守为重。而惟以缄默为善藏。以模棱为得计。其为阿附督抚则一耳。旷官废事。莫此为甚。倘将来竟相沿成习。设遇关系重案。办理乖张。同僚不知共济。将督抚获罪。朕亦不能置两司于不问也。直省藩臬两司。著通行申饬。并将此传谕中外知之　　

○丁亥。上诣畅春园、问皇太后安　　

○谕军机大臣等、河东召募新商一事。前据鄂弼奏称、因该盐政差押家属赴运。以致辄生畏避。当经传谕鄂弼。令其彼此实心筹画。会商妥办。不得稍存成见。今据萨哈岱奏到。并无差拏家属之事。该抚所争。不过因县令黄道镕。奉盐政檄。即行催传。未经先禀鄂弼请示。该抚遂尔不无芥蒂。则所见甚小。设使该盐政于商人已经到运承办之后。或别有勒掯苛累情事。自不应听其率意妄行。若此时不过为引地虚悬。急于需人起见。催传稍急。尚属情理之常。该抚身任地方。自应和衷协济。俾无掣肘。乃转将该县严行申饬。有司无识。仰承意旨。又谁肯实力催令赴运乎。朕之任用鄂弼。与萨哈岱。其轻重分际。该抚岂不知之。若以微嫌致生畛域。殊非朕所期于鄂弼者。倘由此执而不化。将该县摭拾他故。有意苛求。是又自取罪戾。亦断不能逃朕洞鉴也。将此传谕知之　　

○又谕、据萨哈岱奏到。遴选新商一摺。已降旨传谕鄂弼。令其和衷协济。勿稍存畛域之见。以期无误办公。至该盐政亦不可因有此芥蒂。遂致办理抵牾。务须筹酌情形。会商妥办。并将此传谕萨哈岱知之　　

○又谕、前苏昌奏、拏究捏造逆单一案。阅其情节。不过陈九友挟讎诬害唐觉思。若恩此辗转株求。波累无辜。适长奸徒倾陷之心。是以降旨。令该督抚等、究明诬陷实情。速即完案。今据冯钤奏到。称逆单内前后语气不同。非出一人之手。其自诗句以上。显属旧存逆劄。且以马朝柱为名。即当从该犯追究逆党踪迹等语。该犯陈九友所造逆劄。既有可疑。或即系马朝柱逆党。藉此惑众为匪。情事自应逐细根究。又不得但以讎陷草率完结。著传谕冯钤。速提该犯到省。严行讯鞫。务得逆词来历。毋少宽纵。以致漏网。但不得稍涉张皇。转滋纷扰。并将此谕令爱必达知之　　

○戊子。军机大臣等议奏、据傅玉奏称、查黑龙江水师营内。原设水手领催八名。水手四百一十九名内。年老残废者三分之一。查应挑此项领催水手。额缺之闲散壮丁八十名内。除有年老残废者。四十三名外。尚存应挑者三十七名。今若不将应挑壮丁。豫先多为筹办。遇有差遣。水手恐有不敷等语。查黑龙江设立战船。即由发遣吉林之罪人子孙内。挑选水手。给以粮饷。按时操演。原为与俄罗斯水路相通。特加防范起见。其船内应用水手。必须挑选强壮之人听用。查乾隆二十四年正月内。将军绰勒多等奏称、黑龙江各该处。原本人数较少。其另记档案等人。皆系生长本地。若将此项人为民。移居他处。则地方之人。尤为加少。且伊等素日与本地另户人等。一同种地。牧放、捕鱼、打牲。相习日久。请将此项人等。仍附各旗注册。遇有闲散壮丁人少之旗分佐领内。有马甲。拜唐阿。缺出。倘不得人。即由此挑选强健者充当等语。经臣等议准在案。今该副都统。请将此项附入旗分佐领之另记档案。及开档之一百四名。于该旗佐领册内开出。附入水师营壮丁档案。俟有水手缺出。挑选强壮者充当。再现有食兵饷者六人。皆曾在军营出力。亦应如所奏。暂准其照常当差食饷。从之　　

○命礼部左侍郎兼管翰林院掌院事务介福。兵部尚书刘纶。教习庶吉士　　

○己丑。云南学政李中简奏、各府州县育才之地。书院外有义学。书院之师。官为延请。至义学僻在乡村。地方官耳目不及。各听乡塾之便。以致学行未优者。亦得徇情延请。嗣后请责成该地方官。非文行兼优者。不得滥充。并将各处义学教习姓名出身。咨呈学政。如有以监生。武生等、混行充选者。听学臣记过。咨明督抚存案。得旨、著照所请行　　

○庚寅。遣官祭火神庙　　

○谕、御用马匹。有致祭马神之典。从前并无主祭人员。嗣后凡遇应祭之期。由该衙门具奏。派内务府大臣一员。上驷院卿一员。前往致祭　　

○谕军机大臣等、陈九友捏造逆单一案。昨据冯钤奏称、单内前后语气不符。显属旧存逆劄等语。果尔。则与前此苏昌所奏、专为捏造倾陷者不同。已详悉传谕该抚、提犯到省。讯鞫实情具奏。今阅提督李勋奏到。搜查陈九友家中对联内。有朱朝吏部尚书。并影内封为大夫等字样。是其悖逆字迹。非出临时编造。益见冯钤所奏。尤为信而有徵。现据周琬奏明。自赴长乐督率查拏。就近究审。著再传谕该督等、令于提犯到案时。即行悉心研究。执法定案。不必稍存畛域之见。此时各犯。如已经解赴湖南。冯钤自当遵照前旨。严审定拟。倘尚未起解。则周琬于刑名之事。素属谙练。亦当随获随究。不必辗转关提咨解。徒存外任形迹。以致时日迁延。重犯久稽显戮也。将此通谕该督抚等知之　　

○又谕曰、吴达善奏、据署汲县知县吕文光禀称、吉林转发军犯程三。在正定地方。向伊夥计杨栋贿买替解。经汲县典史任学渊查出。现在严讯等语。已传谕方观承。令将正定地方官。查明严参。至该典史不过照例转递点验之员。而遇事留心。即可肃清弊窦。可见地方任事与否。各存乎其人。此案系典史转禀。抑系该县会同查明。著传谕吴达善、将该署县。及该典史。平日居官如何之处。即行查明。据实奏闻　　

○刑部议覆、山西巡抚鄂弼奏、西省本年秋审本揭。装叙新旧案情问供。积至一尺数寸之厚。殊属繁冗。请照旧造黄册。简括案情。随本进呈。另造清册送部。并请于疏内仅开本年秋审犯名起数。其余案情问供。概行删除等语。若如该抚所奏。本揭装叙犯名起数。不叙情节。日久无凭查考。且黄册装叙案情。较属繁多。请嗣后本揭仍依旧例。无庸改造黄册。其本内旧事。缓决三次者。止叙案由。未及三次者。摘叙简明略节。新事照旧备叙案情。加具看语。依次汇题。所有问语供词。悉行删除。毋庸另定程式。从之　　

○辛卯。上诣畅春园、问皇太后安　　

○还宫　　

○谕军机大臣等、钟音奏、查办王镗家产赀财一摺。所办非是。已于摺内批饬。该抚等、岂不知王镗效力年久。并无过愆。非如朱若东。邓锡礼等之贪婪可比何至籍其家赀。竟与侵贪不法人员。毫无区别。殊不可解。朕从前降旨。令该抚等访查照料者。原因伊子年幼。且有未完帑项。若任亲串夥计。乘机侵费。公私两无裨益。所有王镗引地赀财。昨已详谕鄂弼。善为开谕。令其自行经理。酌量分年。分数。次第完缴。于归帑既可从容。而生计亦为优裕。今钟音所办若此。是以朕始终矜恤之意。转为该道全家之累。独何心乎。近来督抚大吏。往往不问事理之轻重。专以宁失之核。无失之纵。自为立脚地步。而从宽出自上恩。积渐相沿。竟成恶习。此等若徒谓之不晓事、矫枉过正。犹不足以尽其弊也。王镗赀产。在山西者、鄂弼可遵照前旨。妥协料理。其榆林存贮王镗赀财。著钟音即行给还。并将此传谕该抚等、令其转谕其子知之　　

○又谕曰、吴达善奏、吉林转发军犯程三。在直隶正定县。向夥计杨栋买替代解。至河南汲县查出。现在严审等语。军犯递解沿途签递之处。理应详慎点验。若可任意更换。则李代桃僵。势将无所不可。国法安在。所有府县等官。因何并不查明年貌。任其贿买公行缘由。著传谕方观承、令其逐一究明。严行参处　　

○军机大臣等奏、据安泰奏称、奉谕乌噜木齐等处屯田余粮。不必解送巴里坤。酌量减价折给兵丁。扣抵盐菜银两。查官收米面。减价折银。自属兵丁所愿。但食用不尽者。必筹转售之法。今乌噜木齐等处商人。曾有以货物易换兵丁米面之事。若令其交银现买。似亦可行等语。应如所奏。酌将兵粮一石。定价九钱。每次给与五斗。扣银四钱五分。至商人则较兵丁加增。照时价稍减。酌令交银一两五六钱。给粮一石。从之　　

○壬辰。上御太和殿视朝。文武升转各官谢恩　　

○幸圆明园　　

○谕军机大臣等、据高晋查奏阎大镛摺内称、该犯剌讥愤激。甚至不避庙讳。并有狂悖不经语句。如此情节可恶。自当照吕留良之例办理。已于摺内批示矣。复又将原书阅看。其悖逆尚不至如吕留良之甚。虽其不避庙讳。犹可云村野无知。但该犯书内。笔舌诋毁。毫无忌惮。若姑容宽纵。则此等匪徒。不知悛改。反因此次查办。益肆其怨诽。充其所至。必将入于吕留良一派。该犯断不可留。著传谕高晋等、勘得确情。即将阎大镛按律定拟。速行完案。此外不必似吕留良之案。辗转推求。以致株累　　

○又谕曰、永贵奏称、审讯阿布都赉。刑逼多伦回人什物。信用亲戚玛穆尔。纵令侵渔。请旨革职治罪。又玛穆尔。曾随布拉呢敦逃走。请即行正法等语。阿布都赉。系久居吐鲁番之人。加恩令其管理多伦回众。理宜正已率下。乃贪酷败检若此。不可留于回地。著传谕纳世通等、派员押解来京。助恶之玛穆尔。著即行正法。其妻子著发往伊犁。赏给厄鲁特等　　

○豁免江苏名容、元和、吴县、昭文、金山、上海、丹徒、丹阳、金坛、江都、铜山、睢宁、太仓、镇洋、宝山、海州、苏州卫、句容卫、等十八州县卫、坍荒田地额赋。银、八千三百八十六两有奇。米、麦、豆、共三万二百七十石有奇　　

○癸巳。谕曰、尹继善奏、江省额设经制千把外委。每因不敷派调。酌添额外外委。一体差遣。请明定章程。照经制外委一半之数添设。报部备案等语。前因吉林将军恒禄奏、请添设差委员弁。朕以此等额外增给顶带之员。并非体制。如果必需添派。自应报部定额。现已行查盛京等处。另行酌办。今尹继善复有此奏。可见外省似此通融添设者。所在皆是矣。外委已有经制定数。而督抚提镇等、于数外又复自行添委。并不报部备案。此等员弁虽微。均关名器。若竟任竟派用。无凭稽核。将来冒滥之渐。何所底止。在督抚不过为调遣足用起见。而微未无知。恃有护符。动致滋事。亦势所不免。何如通行确核。明定章程。于官制办差。均为有益。著该部行文各省督抚等、查明本处实在有无添设情形。据实报部。该部将各处营分之大小。名数之多寡。量为酌定。并将添设人员。如何拔补经制外委。以及一切报部稽查事宜。详悉定议具奏　　

○谕军机大臣等、据察哈尔总管齐哩克特奏称、所属正红旗察哈尔海拉苏台等处。忽有蝗蝻。虽于蒙古地方无害。但恐飞扬内地。有妨民田。现在督捕扑灭等语。所见甚是。蝗蝻既有萌糵。若不及时扑捕。日久必至蔓延。口外地方。纵不为害。而附近内地田禾。所关綦重。地方官应及早悉心体访。实力防范。务绝根株。方为妥协。著传谕方观承。鄂弼等、令于杀处口。张家口等处。速行饬属体察。其现在有无蝗蝻情形。著即据实查明具奏。寻鄂弼奏、查有蝗蝻处所。现据各路禀报。俱搜捕无余惟蒙古草地。最为辽廓。闻亦有蝗。现在严饬道府文武。督兵搜捕。得旨、地方文武之禀报。全不可信。汝及藩臬。大员中。何无一往者。切不可入外省养高习气。慎之　　

○又谕、据杨应琚奏、乌噜木齐办事大臣。两次咨取硝磺等因。前经降旨。令军营大臣等、如用火药。即于本处采取硝磺。间有一二不产硝磺处所。亦宜由近地取用。既省挽运。兼属便易。著寄信驻劄乌噜木齐大臣等、嗣后仍遵前旨。各就附近地方采用。不必取给内地　　

○甲午。谕曰陈光祖。著来京陛见。福建建宁镇总兵员缺。著黄正纲补授　　

○谕军机大臣等、据陈宏谋题参。绅衿颛孙古道。诡户欠粮一本。已降旨革职。令该督严审矣。劣绅恃符抗粮。最为地方恶习。自雍正年间。严加整顿后。渐知安分守法。伊等若在彼时。断不敢似此刁抗无忌。此皆近年以来。地方官未免瞻徇情面。有意优容。遂致酿成若此。其风断不可长。著传谕该督抚、严行办理。并将颛孙古道所有赀产查明。以备抵欠外。如有地方办公之项。即从重示罚。毋得稍为宽纵。以为劣绅顽抗者戒　　

○又谕曰、舒赫德奏称、冲噶巴什之布噜特乌默尔比。抢掠安集延贸易人等。业经治罪。其家属八名口。请分赏各城阿奇木伯克等语。乌默尔比。系恩赏游牧。附卡安插之人。仍不改旧习。肆行抢掠。应如所奏。将家口分赏各城伯克为奴。阿瓦勒比。闻知乌默尔比不法。即行呈报。甚属恭顺。哈尔噶齐。从前亦著有劳绩。著加恩免其分赏回部伯克。即赏给阿瓦勒比等。此系格外施恩。若该部落人等。再有似此不法者。断不姑贷。著舒赫德等、遍行传谕众布噜特知之　　

○乙未。上诣畅春园、问皇太后安　　

○谕、本年江歇漕船。所有运丁。例支一半月粮。但念该丁等、当歇运之年。未免生计维艰。著加恩于应支一半月粮外。再行赏给一分。以示体恤。该部即遵谕行　　

○予故太子太保户部尚书李元亮、祭葬如例。谥勤恪　　

○丙申。谕军机大臣等、熊学鹏奏、查广西盐务。现在商办情形。较前办理在官时称便。惟在实力缉私等语。所论极见公明。嗣后该省。自应循照新定章程。妥协办理　　

○是月。署两江总督高晋奏、沛县抗粮监生阎大镛。现在搜查伊家。及该犯亲友处。有从前刊刻。续经烧毁之俣俣集。诗文中有讥剌官吏。愤激不平。甚至不避庙讳。更有狂悖语句。谨粘签呈览。得旨、如此可恶。当引吕留良之例严办矣
  </div>
  <div class="pagination">
   <a href="清实录乾隆朝实录_page874.html">
    上一页
   </a>
   <span>
    ...
   </span>
   <a href="清实录乾隆朝实录_page870.html">
    870
   </a>
   <a href="清实录乾隆朝实录_page871.html">
    871
   </a>
   <a href="清实录乾隆朝实录_page872.html">
    872
   </a>
   <a href="清实录乾隆朝实录_page873.html">
    873
   </a>
   <a href="清实录乾隆朝实录_page874.html">
    874
   </a>
   <span class="current-page">
    875
   </span>
   <a href="清实录乾隆朝实录_page876.html">
    876
   </a>
   <a href="清实录乾隆朝实录_page877.html">
    877
   </a>
   <a href="清实录乾隆朝实录_page878.html">
    878
   </a>
   <a href="清实录乾隆朝实录_page879.html">
    879
   </a>
   <a href="清实录乾隆朝实录_page880.html">
    880
   </a>
   <span>
    ...
   </span>
   <a href="清实录乾隆朝实录_page876.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
