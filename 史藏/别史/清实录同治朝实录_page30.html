<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 30 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 30 页/共 505 页
  </h1>
  <div class="content">
   ○以兵部左侍郎胜保兼正蓝旗护军统领。未到任前。以理藩院左侍郎裕瑞署理。　　

○以正红旗汉军副都统增庆署镶红旗护军统领。　　

○以散秩大臣恩龄为镶蓝旗蒙古副都统。　　

○以浙江湖州办团。力保郡城。赏在籍道员赵景贤布政使衔。　　

○予故正蓝旗护军统领德勒格尔祭葬。赏银三百两治丧。　　

○　　
大清穆宗继天开运受中居正保大定功圣智诚孝信敏恭宽毅皇帝实录卷之十六　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。正月。甲午。孝全成皇后忌辰。遣官祭慕陵。　　

○谕内阁、前因各路军报。驿递任意迟延。叠经皇考文宗显皇帝屡次严加申饬。现在各路军报仍未能按照里数克期递至。事关军务。岂容如此延玩。嗣后著兵部于接到后。按计日期里数。如有迟误者。即行文各直省督抚沿途挨查。严行参处。其寻常奏事。该直省督抚等亦不得率行由驿驰递。以符定制而杜骚扰。　　

○谕议政王军机大臣等、田在田奏、生捦匪首刘平等。及其家属党与。尽数歼戮。徐境东北。一律肃清一摺。东窜捻匪。虽经游击杨文全等截剿回巢。惟余匪仍在宿城附近及蒙村等处。往来滋扰。西路窜贼已至丰县。徐郡东北。三面吃重。著田在田督饬各营将弁。会同知府汪尧辰等乘此声威。将败逃余匪节节摉剿。并将宿城附近各贼圩迅速埽荡。务绝根株。毋留余孽。将此由六百里谕令知之。　　

○又谕、贾臻奏、逆匪围攻颍郡。郡城被围兼旬。兵力甚疲。亟盼援师等语。颍郡为淮西要区。现在被围日久。情形甚属危迫。胜保前统所部。于初八日起程。兵众不下万余。加以刘占考降众。不为不厚。若能兼程前进。不过数日可到。该大臣素以勇敢自命。谅必急于援颍。著即督率所部。力解城围。断不可稍有逗遛。致滋贻误。其河南兵勇布置情形。郑元善等自能妥筹办理。不必因此牵掣。以致颍郡有失。李续宜调任皖抚。谅已起程。除蒋凝学、多隆阿、入皖各军。由该抚分别迅商进攻外。如有可拨之兵。即派得力将弁统带。赴颍寿一带。与胜保和衷商办。仍由该抚酌量调度。以期悉协机宜。胜保亦当虚心商酌。不可以统帅自居。稍涉骄矜。致失士心。胜保未到以前。贾臻即就现有兵勇。竭力固守。不许稍涉松懈。正在寄谕闲。复据贾臻奏、环城贼营。日偪日近。更番攻扑。日夜不休。分守四关之兵。疲惫日甚。粮台告罄。火药铅丸。存储无多。若援兵日久不到。众心自危。内变将起等语。所奏自系实在情形。著胜保无论行抵何处。即行兼程前进。以解城围。并著李续宜迅即酌调霍六防兵。渡淮而北。互为驰援。毋得坐失事机。致干罪戾。将此由六百里加紧各谕令知之。　　

○又谕、贾臻奏、传闻上年十二月闲。僧格林沁大军进至曹县考城一带。其西淩阿前队已抵睢州甯陵。该处距颍非遥。请饬酌拨一旅之师。赴颍援剿等语。颍州贼众兵单。被围甚急。据称该大臣若径趋蒙亳。则围城捻匪。必将回顾老巢。是捻匪去而粤逆之势孤。颍州之围。自无难立解。惟前据僧格林沁奏因刘双印复萌故智。该大臣驻扎单县。济甯较为空虚。已令西淩阿由曹县前往济甯驻扎。该大臣现在防剿北路。正当吃紧之际。能否拨兵前往颍州。及径趋蒙亳之处。即著相度机宜。妥为策画。兹又据贾臻加紧奏报。城围日紧。待援急迫。该大臣已近单宋。前队如能迅援颍郡。即行策应。方为妥善。再前据该大臣奏德楞额会同田在田呈报克复汴塘。不实不尽。谕令该大臣将田在田攻剿情形。是否确实。查明具奏。兹据田在田奏、匪首刘平已于本月初三日。就捦正法。其家属腹党。无一漏网等语。并著僧格林沁一并查明。据实具奏。将此由六百里谕令知之。　　

○又谕、严树森奏、河南东路有警。仍将省防兵勇留驻。并饬总兵穆正春赴楚等摺片。据称亳捻刘二老冤等。复有装旗聚众分路出窜之信。宋防情形吃重。僧格林沁前敌马队。已抵单宋之交。恐该匪乘虚西窜各等语。亳捻屡经出扰。宜防伺隙西窜省垣。亟须厚集兵力。以备不虞。穆正春在豫。正资得力。严树森所请饬令带领亲军五百人。马队五十骑。随往湖北之处。殊于豫省军务非宜。穆正春如已起程。著即饬令折回河南。仍率所部。交郑元善调遣。其游击李世玉、都司王国良、周兆常三员。及所带马步亲兵。均著一并折回。严树森赴鄂需员。现在周凤山所招湘勇成军。正当由鄂北行。著即毋庸赴豫。留于湖北。归严树森调遣。郑元善接任豫抚。务将严树森布置一切妥为办理。豫省军情。该抚责无旁贷。不得以胜保带兵由豫赴颍。藉词推诿。并著催提余际昌新募楚勇。迅速整队赴豫。取道信阳。疏通驿路。将正罗确信一带土匪。会合张曜所部兵勇。节节埽荡。即日又据毛昶熙奏、筹画归陈军务。及恳请单衔奏事各片。所称归陈势难兼顾。应令穆正春统带所部。进扎陈州。并令郑元善添募劲旅。亲统前往汝光剿匪等语。恐于省防不甚相宜。殊非强干弱枝之义。省防留驻之兵。若仅杨飞熊一军二千余人。一经贼氛窜偪。又恐战守俱困。致贼肆其窜扰。著毛昶熙会同郑元善悉心妥筹。毋致顾彼失此。亳捻为患甚巨。毛昶熙自请独当其任。谅非徒托空言。本日又经寄谕僧格林沁酌量派拨兵勇。节节进剿。惟北路藩篱。尤关紧要。僧格林沁兵力亦非甚厚。恐其未能多拨。仍著该学士就所部各军。严密堵剿。毋令蔓延。并督饬项城所驻都司王永庆等营实力守御。河北团练。即应由该学士知照段晴川、会同该地方官妥为整理。军情紧要。如有会商不及之处。毛昶熙著准其单衔奏报。以免迟延。将此由六百里各谕令知之。　　

○以江南徐州剿匪出力。赏参将闪凤来巴图鲁名号。余加衔升叙有差。　　

○蠲援江苏山阳、阜甯、清河、桃源、安东、盐城、高邮、泰、东台、江都、甘泉、兴化、宝应、铜山、沛、萧、砀山、宿迁、睢甯、沭阳、赣榆、通、泰兴、海门、邳、仪徵、海、如皋、靖江、华亭、娄、丹徒、宝山、奉贤、金山、上海、长洲、元和、吴、吴江、震泽、常熟、昭文、昆山、新阳、太湖、青浦、武进、阳湖、无锡、金匮、江阴、宜兴、荆溪、丹阳、金坛、溧阳、太仓、镇洋、嘉定、南汇、川沙、崇明、六十三州厅县暨淮安、大河、扬州、徐州、苏州、太仓、镇海、金山、镇江、九卫被兵被水被旱地方新旧额赋。并杂课有差。　　

○乙未。调兵部右侍郎联康为盛京兵部侍郎。以内阁学士皂保为兵部右侍郎。　　

○以剿匪不力。革贵州总兵官刘义方职。仍责令戴罪自效。　　

○以乖谬贪鄙。革贵州参将鄂清职。年老守备齐国庆勒令休致。　　

○丙申。谕内阁、前因前任都察院左副都御史张芾、御史陈廷经、裘德俊、先后奏参陕甘总督乐斌各款。谕令麟魁、沈兆霖、前往查办。兹据奏称、查阅乐斌所奏办理撒回剿抚事宜。与该省舆论。士庶呈词。弁兵口供。均不相符。并钞录西甯碾伯两县士民控告撒回荼毒。官兵总未剿办各词呈览。乐斌身任封疆大吏。纵匪殃民。捏报冒功。已据麟魁等查讯得实。殊堪痛恨。著先行解任。仍交麟魁、沈兆霖、并其余被参纳贿营私各款。一并彻底根究。务期水落石出。以成信谳而儆官邪。　　

○又谕、薛焕奏、逆匪窜偪沪江。在沪英法文武各员。协助剿办等语。据称逆匪自窜陷奉贤等处后。直扑吴淞镇。复扰及东西摆渡。官军奋力攻击。该处适当法国轮船驻泊。并陆岸建有炮台。水陆开炮相助。毙贼无算。其上海城垣。亦经会同英法文武各员穵濠筑墙。筹商防剿。英法两国。自换和约彼。彼此均以诚信相孚。此次在上海帮同剿贼。尤见真心和好。仍著薛焕督饬官军认真防剿。力埽贼氛。嗣后英法文武各员。续有协同助剿之处。均著薛焕随时迅速驰奏。不得没其劳勚。以彰中外和好。同心协助之意。　　

○谕议政王军机大臣等、有人奏、土默特旗已革台吉嘎尔玛斯第、住朝阳所属前府地方。素不安分。窝贼结盗。形踪诡秘。并开具劣款清单。请饬查办等语。已革台吉嘎尔玛斯第自立名号。交结匪类。种种不法。该将军等形同聋聩。竟从无一字具奏。其废弛已可概见。殊堪痛恨。著玉明、春佑、迅速派员前赴朝阳。将已革台吉嘎尔玛斯第、并其党与等严拏惩办。侍顺于前府地方。相距较近。即日派员不动声色。悉数拏获。会同究办。不得互相推诿。该犯等拏获后。即行驰奏。以慰廑念。傥任令闻风远扬。或粉饰具奏。必将该将军等从重治罪。不稍宽贷。如有必须会同蒙古王公商办之处。即著密商妥办。毋误事机。原摺单均著钞给阅看。将此各谕令知之。　　

○又谕、曾国藩、左宗棠、李续宜等、均负时望。卓著战功。叠经先后＜??闲＞任督抚。畀以重任。曾国藩节制四省。左宗棠虽＜??闲＞任浙抚。并谕以不必为地方职守牵制。复因皖事孔亟。不得已。以李续宜移调皖抚。原冀合力通筹。力挽东南大局。现在江浙贼氛恣肆。亟应设法进兵。早图恢复。拯生民于水火。前经曾国藩等奏称克复曹镇无为。方冀东征之师。可以直下江南。乃自去冬以来。该督抚等奏报甚稀。几于月仅一至。而浙省严州绍兴甯波杭州等府县各城。叠次报陷。苏省松江上海吴淞口等处。警报频来。皖北则苗练与发逆交乘。围颍甚急。贼氛到处蔓延。日甚一日。朕以冲龄嗣位。荷蒙两宫皇太后孜孜求治。举贤任能。焦劳宵旰。日与议政王军机大臣筹商军务。每于该大臣等奏报到时。详加披览。一切规画。辄深嘉许。言听计从。想该大臣等胜算老谋。于大局必早有布置。惟贼氛日炽。而该大臣等章奏寥寥。南服惓怀。殊深廑念。现在曾国荃募勇是否到营。李鸿章带兵是否到镇。鲍超进规甯国。能否得手。多隆阿蒋凝学等军。曾否分攻庐寿。杨载福何时可以销假回营。与彭玉麟并图东下。兵贵神速。东南之民。待救孔亟。而军情变幻靡常。总宜赶紧办理。其如何通筹全局。缓急兼权。均著将一切机宜。随时驰奏。以纾悬系。颍郡关北路之防。湖州府。海甯州。前据该大臣奏称尚能坚守。上海为饷源所自出。吴淞口守御尤要。曾国藩、左宗棠、李续宜等、如有布置筹画万全之处。均著随时分别迅速驰奏。毋再稽延。实深殷盼。将此由六百里加紧各谕令知之。　　

○又谕、麟魁、沈兆霖奏、查办乐斌参款微有端倪。并撒匪滋事情形。将士庶呈词钞录呈览一摺。撒回滋扰西甯碾伯二邑。乐斌多慧不能认真剿办。派出官兵叠经挫衄。乃率行议抚。以致凶焰益张。至巴燕戎格饱掠而归。详阅该二县士庶呈词。小民惨罹焚杀。众口鸣冤。其为纵寇殃民。已可概见。现在撒匪出没无常。寖成巨患。诚为第一要务。著麟魁、沈兆霖、督同该省文武各官。妥为办理。毋再含糊了事。致令滋蔓难图。其乐斌、多慧、所拟善后章程各条。既有可采。即著将应否变通增改之处。悉心酌定。妥议章程具奏。现据多慧奏酌议严禁越卡私贩。筹拟边防要务七条。著麟魁等一并妥议具奏。原摺单均著钞给阅看。其乐斌被参营私纳贿各款。并著悉心研鞫。审明定拟具奏。将此由四百里谕令知之。　　

○又谕、田兴恕奏、总兵剿办瓮安教苗各匪。现在围攻玉华山情形一摺。贵州瓮安匪徒。盘踞玉华尚大坪两山。经总兵沉宏富督率参将刘祖成等、先后将花山白岩贼巢攻克。乘胜追至玉华山下。督兵围剿。其尚大坪股匪。田兴恕分饬总兵杨岩宝等、由高司坪山进攻。计匪势业已穷蹙。不难将玉华尚大坪积年巨寇。悉数歼除。惟麻哈都匀等州县。尚被贼踞。亟应迅图克复。田兴恕剿办黔省各匪。是其专责。著即统带各营兵勇星速出省。相机进剿。该大臣威望素著。所向有功。于该省贼匪。足资剿办。江苏浙江。刻下军情万紧。左宗棠所调之沉宏富一员。必须移缓就急。催令迅速带兵起程前往。该大臣素顾大局。定不存畛域之见。另片奏总兵刘义方营私取巧等情。业经降旨将刘义方暂行革职。至所请嗣后不知奋勉。将该总兵即行正法之处。前因该大臣奏参副将彭廷胜一案。已谕令详慎办理。毋致人心不服。此后遇有镇将大员。干犯军律者。仍著先行具奏请旨。至偏裨将备。如查明所犯情罪。实系违犯军令。贻误事机者。亦准其以军法从事。以重事权。将此由六百里谕令知之。　　

○又谕、特普钦、那敷德奏、俄人越界割草。请将办理草率之总管革职一摺。据称呼伦贝尔与俄夷接壤。边卡最多。该处总管珠勒格讷并不加意防范。致令俄国民人越界偷割羊草。或二三百堆至五七百堆不等。并有偷穵地窨等事。经特普钦等饬令派员前往理论。始据俄人承认偷割。愿将各处羊草搬取净尽。并将地窨平毁等语。该总管疏于防范。已属咎无可辞。迨与该国按约商办。又复任令将羊草搬回。并不令其毁弃。办理尤为草率。呼伦贝尔副都统衔总管珠勒格讷、著即革职。以示惩儆。该将军等办理此事。防微杜渐。尚属认真。嗣后各处边卡事宜。务当督饬在事员弁随时严密防范。庶足消患未萌。至该城各营官弁。尤宜勤加训练。以资捍卫。毋得视为具文。珠勒格讷所出总管员缺。关系紧要。并著特普钦等秉公遴选。择其精明干练。并熟悉外国情形者。酌保前来。候旨＜??闲＞放。将此谕令知之。　　

○又谕、现在总理各国事务衙门有应行面商事件。庆昀著即行来京。察哈尔都统著廉至暂行兼署。以便庆昀交卸起程。将此谕令知之。　　

○命协办大学士兵部尚书麟魁暂署陕甘总督。　　

○以玩视军务。甘肃提督成瑞解任查办。　　

○以剿办贵州瓮安苗教各匪出力。赏参将刘祖成巴图鲁名号。知县罗灿奎同知衔花翎。余加衔升叙有差。予阵亡副将左三发、都司张兴福、守备田应春、祭葬世职加等。附祀副将田兴奇专祠。　　

○丁酉。宣宗成皇帝忌辰。遣官祭慕陵。　　

○谕内阁、庆端奏、玉环厅城失守。旋即克复。请将署同知免议等语。上年十一月十三日。逸犯王玑句结另股贼匪朱奋镳逆党一千余人。窜入浙江玉环厅城。时署玉环同知白让卿等由坎门捕盗驰回。会合水师团练。于十四日夜分兵进攻。十五日将厅城贼匪击退。玉环厅城于十三日失守。何以白让卿等适于十二日出城捕盗。难保无闻警先逃。砌词捏饰情弊。著庆端秉公确查。据实具奏。毋稍徇庇。其余文武各官下落。并著查明参奏。　　

○又谕、前因绵性奏请改徵回赋。奉旨令常清等查明有无流弊。复因绵性奏常清英蕴意存回护等情。派令景廉驰赴阿克苏查办。旋据常清等奏绵性于改徵回赋。任意妄为。当将绵性先行交部议处。仍听候景廉查办。章京国燤等暂行革职。归案严讯。兹据景廉奏、查明回赋业已徵收。实属窒碍。据实奏参一摺。前任阿克苏办事大臣绵性因该城阿奇木衙门。向有徵收私赋。辄听信国燤怂恿。请改为办公之用。不候谕旨。先行出示办理。以致回众惊疑。几酿巨案。并将赛里木拜城例定采买铜斤。擅自变更。复将获咎之爱玛特奏留帮办。实属任性妄为。其奏参常清等有意阻挠。煽惑回众。亦未能指出实据。显系意图反噬。尤失大臣之体。著即革职。以示惩儆。暂革粮饷章京国燤于改徵回赋。率凭臆见怂恿绵性变更旧章。其清查回户时。复敢恃强偪勒。实属胆大藐法。业经另案革职。发往黑龙江充当苦差。应得罪名。著毋庸议。回子郡王爱玛特久失回众之心。屡次获咎。迨国燤与商改徵回赋。复图分润。著即解回库车。交办事大臣严加管束。毋许出外滋事。至改徵私赋。久干例禁。即著通谕各城大臣。将道光六年善后案内钦奉谕旨。及此次谕旨。译成回字。榜示通衢。嗣后各城大臣及大小伯克。务各洁己奉公。毋许再有摊徵。以恤回户。　　

○又谕、前因英蕴奏参绵性私设盐课。收取安集延钱文。当奉谕旨派令景廉驰赴阿克苏查办。兹据景廉奏、查明阿克苏私设盐课。业已徵收。并讯有抽换印簿。侵吞盐课各情。请将该大臣章京伯克等分别定拟一摺。前任阿克苏办事大臣绵性于徵收盐课一事。并未奏明。亦未与叶尔羌各城咨商。即行议定章程。出示给劄办理。旋经停止。又不明白晓谕。以致胥役等得以从中舞弊。影射收纳。已属不合。及至伊犁咨调案卷。又复商令书吏抽换号簿。补用印花。冀图掩饰。尤属谬妄。虽据供徵收盐课。实不知情。所出告示。并无徵收安集延盐课情事。殊难凭信。绵性业因另案革职。著景廉、奎栋、派员押解来京。交宗人府刑部定拟罪名具奏。　　

○又谕、前因绵性奏伊犁领队大臣贵文赴阿克苏查办回户事件。有授意招告需索羊面情事。当奉旨令景廉严密确查具奏。兹据景廉奏称查明贵文到阿克苏时。并无授意招告情事。其供给羊只米面等项。系暂革粮饷章京国燤属令阿奇木衙门。由库存正款支给。绵性藉词自备。恳请收受。复冒昧以贵文需索供给奏参。实属不合。绵性业经另案革职议罪。此案罪名。著宗人府会同刑部一并核议。国燤违例属令阿奇木衙门豫备羊只。复敢授意伯克乌辶□术尔等。令其支领库存正款。实属胆大妄为。业经另案革职。从重发往黑龙江充当苦差。此案应得罪名。著毋庸议。贵文以奉派查办事件大员。不知洁己远嫌。于该处支应羊只米面等物。未能即时拒绝。迨收受至四月之久。访闻系动用正款。又不全行谢绝。仅令减去一半。继始出示裁撤。明系风闻绵性奏参。始行裁去。以致绵性有所藉口。且所具亲供。种种掩饰。有意弥缝。虽查无勒索情事。究属不知检束。迹涉贪鄙。贵文著交部严加议处。伊犁锡伯营佐领玛克塔春随同收受羊面等物。亦有应得之咎。著交部议处。所有该处买办羊面等项。用过钱文。即责成贵文玛克塔春全数交出。归库给领。寻兵部议贵文应照溺职例革职。从之。　　

○又谕、前因绵性奏参章京乌仁泰索派夫马等情。并乌仁泰禀讦绵性那移库款。先后谕令景廉查奏。兹据奏称、署粮饷章京乌仁泰于前往阿克苏时。辄向阿奇木伯克索借夫马。收受馈送。所用官扁。虽非摘取。实已毁坏。已属胆大妄为。旋因被参情急。讦告本管大臣绵性亏短库款。意图洩忿。所禀系属子虚。暂革粮饷章京国燤因绵性属令借贷。胆敢擅提库款。又因制买驼只口袋等物。私那库项。并未立稿存案。其发商生息款项。亦未经交库。实属胆大藐法。署粮饷章京赓音图于绵性归还借款。延不交库。又亏短库款及应交生息款项。意图侵蚀。旋私造假帐。增减数目。尤为胆大。请分别革职治罪等语。乌仁泰著即革职。发往巴里坤充当苦差。国燤著并案即行革职。发往黑龙江充当苦差。赓音图著即革职。发往乌噜木齐充当苦差。其阿克苏每年应徵税务赢余。著该城办事大臣查明。专案存储。以备要需。并按年分咨户部伊犁将军备查。另片奏、署阿克苏办事大臣锡拉那于库存亏短。毫无觉察。及查明后。又不将该章京等即时奏参。殊属瞻徇含混。署粮饷章京多仁布接任数月。漫无稽查。形同聋聩。请分别议处等语。锡拉那、多仁布、著交部分别议处。　　

○谕议政王军机大臣等、有人奏、捻匪肆逆。窥伺山陕。山西巡抚英桂、陕西巡抚瑛棨、先后曾任河南巡抚。剿办捻匪。毫无成效。深恐威望既损。再三贻误。请另＜??闲＞兼有才望之大员委任等语。捻踪出没靡常。山东河南。叠遭蹂躏。现虽大加兵力。一时殊难蒇事。山陕完善之区。地方富厚。久为逆匪垂涎。傥或不能堵御。为患曷可胜言。英桂、瑛棨、先后曾任河南巡抚。剿办捻匪。迄无成效。转益蔓延。今又调任秦晋各抚。地属膏腴。久为贼所觊觎。而该抚等威望不足以副之。原奏各情。良非过虑。惟该抚等受皇考知遇之恩。＜??闲＞任封圻有年。朕亦岂肯遽予罢斥。英桂、瑛棨、惟当振刷精神。力图报称。于各该省防堵事宜实心讲求。遴选员弁。分赴各要隘认真防守。毋令匪徒阑入。方为不负委任。陕西兵尚可用。训练不容稍缓。山西兵素不得力。英桂惟当＜??闲＞练整顿。力求自强。岂可苟安姑待。傥阳奉阴违。或委用非人。视防堵为奉行故事。一经逆氛扰及。毫无布置。任贼纵横旁窜。朕惟知执法从事。非仅予罢斥所能了事也。懔之。将此由四百里各谕令知之。　　

○又谕、据毓科奏、筹办救浙。请饬庆端进驻衢州。并据庆端奏、通筹浙省情形。拟分兵三路进攻各等语。浙省遍地贼氛。必应厚集精锐。分投进剿。庆端现议分兵三路。一由温台直捣甯绍。一由处州直捣金兰。一由衢州直捣严杭。但能攻拔一城。则全局自振。所筹尚合机宜。著即饬李元度、林文察、秦如虎等、各统兵勇。实力进剿。左宗棠应已由广信进驻衢州。庆端由建甯进扎浦城。地处建瓴。且可与左宗棠互相援应。于闽省亦尚可兼顾。似亦妥协。其应否入浙驻扎衢州。著即会同左宗棠和衷商办。毋失机宜。湖郡贼氛环偪。庆端、左宗棠、必须酌量。先分一旅之师。与赵景贤联络声势。方不至孤城坐困。匪首王瑞改名汪瑞。投入粤逆。纠集匪艇犯闽。无非为牵掣闽兵赴浙之计。庆端已派总兵曾玉明赴五虎口扼堵。并令署按察使刘翊宸等会商布置。其福甯等处海口。亦已派令道员曾宪德等筹办防堵。著即知照瑞瑸就近调度。毋涉松懈。该督仍当以浙事为重。与左宗棠迅速规复各城。不得以该匪声称犯闽。为所牵掣。至副将吴鸿源据称现驻五虎海口。此时上海情形危急。非得水师援救。深恐有失。该督既饬曾玉明回闽。所有吴鸿源一军。可否抽调援沪。抑或另调得力师船驶赴吴淞。救援松沪。即著庆端斟酌速办。毋得稍存畛域之见。将此由六百里加紧各谕令知之。　　

○又谕、严树森奏、请撤防河勇丁。并段晴川未能接办防务一摺。据称联捷由大名带赴豫省防河兵勇。类皆游手好闲。不明纪律。段晴川向未统率。将与兵两不相习。不惟难资得力。且恐别滋事端。该员又因母老多病。未能远离。恳辞防务等语。此项防河勇丁。即著郑元善派员带赴遮克敦布王榕吉军营。本日已谕令该副都统等妥为驱策。酌量去留。段晴川既因母病未能远离。所有防河事务。毋庸令其勉强接办。河北如有警报。该员仍当号召乡团。协助官军守御。郑元善身任豫抚。防河事务。是其专责。此后沿河有警。即著郑元善由省派兵。迅速防河。毋令匪踪抢渡。致河北地方复遭蹂躏。并须先事布置。方为妥善。记名总兵穆正春在豫省诸将中。最为出色。著郑元善妥为驾驭。结以恩信。俾该员知感知畏。庶几调遣可资得力。将此由六百里谕令知之。　　

○又谕、严树森奏、防河勇丁。请一律裁撤。本日已谕令郑元善将此项兵勇派员带交遮克敦布王榕吉军营。闻此项兵勇不乏骁勇敢死之士。若令散处四方。恐致句结匪徒。别生枝节。著遮克敦布、王榕吉、于此项兵勇到营后。再行察看。分别去留。去者务须善为遣散。毋令聚而为匪。留者加以训练。俾成劲旅。如河北有警。会同河南官军合力剿防。以期饷不虚糜。兵归实用。将此由六百里谕知遮克敦布、并传谕王榕吉知之。　　

○又谕、据田兴恕奏、石逆由永顺府一带逃窜趋蜀。改拨援楚官兵赴川黔交界地方。合力截剿一摺。石逆由粤窜楚。经江忠义分投截剿。遂由泸溪出洞河。向乾州保靖永顺一路窜逸。其为假道入蜀。已无疑义。该大臣已飞檄候补参将朱淩汉等援楚官兵。撤赴川黔交界之思渠龚滩等处。迎头截击。洵能不分畛域。洞烛几先。深堪嘉尚。石逆垂涎川省。已非一日。现既由永顺一带逃窜趋蜀。必由酉秀黔江等处。西窜重庆。著骆秉章即饬川东镇道督率兵勇。会合朱淩汉一军。严密堵剿。如兵力不敷分布。即著添调劲兵。或咨商田兴恕调派兵勇。会合兜击。务令该逆不得阑入川疆。方为妥善。江忠义一军。已出永顺之王村司扼截。著毛鸿宾咨令迅图进取。相机剿击。以固楚省边防。并扼该逆入川之路。合三省兵力。聚而歼旃。翦除巨憝。在此一举。万勿稍事疏懈。护总兵成应洪一军。赴楚追剿。距贼甚远。现在楚省兵力渐厚。著田兴恕即饬令撤回古州。分剿苗教各匪。以靖边隅。将此由六百里各谕令知之。　　

○又谕、景廉奏、访查阿克苏回民苦累各情。请严剔弊端等语。据称阿克苏采买铜斤。每斤领价八十文。由粮饷局发钱四十余文。其余概向回户摊派。并据拜城阿奇木伯克哈色木亦有摊派回户措办驼价之语。至该处遇有过往官员。豫备羊面。该伯克等藉端需索。不啻倍蓰。请查明禁止。一并裁革。又该处于道光八年查出流寓十年以外安集延四百七十三户。自置地三千余亩。近来穷苦回众。往往将地私典与安集延。或安集延私自开垦。若不升科。应请酌定限制。一并严禁等情。阿克苏地处极边。似此摊派需索。回众何以聊生。且回庄与外夷私行交产。恐该夷等意存蚕食。不独回众生计有碍。且于边疆大局关系非轻。著英蕴会同奎栋悉心访察。严剔弊端。以期安辑回众。绥靖边陲。原片著钞给阅看。将此各谕令知之。　　

○以新授浙江盐运使李元度暂署布政使。记名道张铨庆暂署浙江按察使。　　

○以办理军需出力。赏河南道员陶福恒按察使衔。余升叙开复有差。　　

○以浙江云和县城被贼窜陷。旋即收复。免署知县柯沅罪。仍革职留任。　　

○戊戌。谕议政王军机大臣等、据冯子材等奏、金陵等处逆贼。分扑镇城。连击获胜一摺。镇江为南北咽喉。贼众必争之地。该逆自攻陷杭城后。金陵逆匪。即于十二月三十日派贼三四千名。并入华村贼营。正月初三日逆首伪普王纠合苏杭大股。并会合伪兑王力扑镇江。官军枪炮齐施。并力击退。复于三更后携带云梯。衔枚袭攻。次日夜闲。复由丹徒奔扑北门。围攻城外营盘。分股直扑东南两门。均经官军击退。是其凶悍情形。极为可虑。虽经冯子材等设法固守。第贼众兵单。设该逆仍更番来犯。其势恐不能支。曾国藩前奏令道员李鸿章带水师五千名。陆军六七千名。前赴镇江。业已叠次催令迅往。若不添此劲旅。分道进攻丹阳等处。以战为守。则贼众闲暇。必将并力镇城。设有疏虞。非独扬防吃紧。即江南亦无驻足之处。著曾国藩迅饬李鸿章驰往镇江。相机攻剿。毋得再有迁延。致误大局。都兴阿前已派副将刁经明等带兵前往援救。现在天六等城。次第克复。扬防兵勇。如有可以抽拨者。仍著酌量派往。冯子材等务当督饬将士攻守兼施。不可稍涉松懈。以保名城。再据吴棠奏捻窜沭阳。恐其东窜阜甯盐城等语。里下河为江北完善之区。该捻久已垂涎。吴棠甫经到任。兵勇无多。恐难抵御。著都兴阿察看情形。妥筹兼顾。毋稍大意。将此由六百里加紧各谕令知之。　　

○又谕、吴棠奏、捻匪自徐境东窜沭阳县境。请饬僧格林沁迅拨马队追剿等语。捻首李城等纠合各股匪徒。由汴塘迤东。并股北窜。自峄县顿庄牐抢渡运河。旋由红花埠刘马庄窜至沭阳之马蹄庄汤家涧等处。经吴棠调派副将袁世功等督带马队。前往沭阳迎剿获胜。获贼讯供此次捻逆出窜。约三万余人。欲东窜阜甯盐城打粮。现在大股捻踪。仍在沭阳盘踞。盐城阜甯一带。尚属完善。亟须厚集兵力。痛加剿洗。以裕江北饷源。僧格林沁所部各军。声威素著。该匪闻风震慑。现已督师追贼至单县地方。距徐属砀山。仅百余里。著即酌量迅派马队二三千名。兼程前赴沭阳。会同吴棠派出之袁世功等兵勇。合力兜剿。俾该匪急于回顾。不敢东窜。并不至乘隙北犯。则剿办自易得手。僧格林沁务须统筹全局。南北兼顾。是为至要。清淮兵力较单。现据吴棠咨催龚耀伦赴任。并檄调张祖云等带队来援。著田在田即饬各该员克日起程。迅赴沭阳会剿。毋稍迟误。清江防守事宜。吴棠业经赶筑圩墙。并添调步队。齐集练丁。协同扼守。布置尚属周妥。仍著严密防范。不可稍涉大意。又吴棠片奏徐台万分支绌。截留清淮军需银一千八百两。又提拨藩库银三千两。解赴徐郡。以资接济。徐州军饷。已可支持。田在田惟当激励将士。将徐宿一带贼圩。次第攻克。毋稍稽延。将此由六百里加紧各谕令知之。　　

○以江南镇江守城出力。予副将黄朝恩、田宗扬、文龙德、以总兵官＜??闲＞放。免已革总兵官萧知音遣戍。　　

○以河南剿办窜匪肃清河北出力。赏道员姚近韩、都司王得禄等花翎。主事高同善等蓝翎。余加衔升叙有差。
  </div>
  <div class="pagination">
   <a href="清实录同治朝实录_page29.html">
    上一页
   </a>
   <span>
    ...
   </span>
   <a href="清实录同治朝实录_page25.html">
    25
   </a>
   <a href="清实录同治朝实录_page26.html">
    26
   </a>
   <a href="清实录同治朝实录_page27.html">
    27
   </a>
   <a href="清实录同治朝实录_page28.html">
    28
   </a>
   <a href="清实录同治朝实录_page29.html">
    29
   </a>
   <span class="current-page">
    30
   </span>
   <a href="清实录同治朝实录_page31.html">
    31
   </a>
   <a href="清实录同治朝实录_page32.html">
    32
   </a>
   <a href="清实录同治朝实录_page33.html">
    33
   </a>
   <a href="清实录同治朝实录_page34.html">
    34
   </a>
   <a href="清实录同治朝实录_page35.html">
    35
   </a>
   <span>
    ...
   </span>
   <a href="清实录同治朝实录_page31.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
