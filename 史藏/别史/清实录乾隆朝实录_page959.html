<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 959 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 959 页/共 1860 页
  </h1>
  <div class="content">
   ○幸圆明园　　

○庚子。春分。朝日于东郊。遣裕亲王广禄恭代行礼　　

○谕、向来外省题请升调人员。有前此引见未满三年者。吏部于本内声明。免其送部引见。盖因其人平日政绩尚优。现经大吏推擢。且经朕鉴别未久。原可无庸再行引见。此乃体恤下僚之恩也。至于挂误人员。议降议革。本分所应得。特以事属因公。准令送部引见。候朕量其人材。或照部议降革。或带处分留任。及仍以原官录用。此又属格外加恩。爱惜人才之意。然其情事。则与名列升调之人。判不相同。岂得援已经引见之例。今吏部本内。失察邪教之王铭锡。马鹏飞等、前已因公挂误。从宽录用。近复以失察邪教。致干例议。是一误再误。其与，黾勉供职者。逈难相提并论。而该部亦以引见未满三年。声明双请。内阁复依样票拟。是于侥幸中复求侥幸。深乖患失之义。非所以教群僚也。且此等被议人员。并此一来往之费。尚欲惜之。安望其于地方政务。留心奋勉乎。此于吏治甚有关系。嗣后凡因公挂误。引见未满三年。声明免其引见之处。著停止。王铭锡、马鹏飞、仍著送部引见。候朕再降谕旨　　

○又谕、牧场所有护军校。护军等。俱系乾隆元年自军营彻回。给予原食钱粮。在牧场当差之人。遇有出缺。即应裁汰。因彻回之初。并未办理。念伊等向来俱以钱粮为生计。现在生龄日繁。若将如许护军校。护军。俱令遇缺裁汰。必致失所。此等皆朕世仆。朕心殊为不忍。著加恩将商都达布逊诺尔。达里刚爱牧场。现在所有护军校。护军。俱著存留。照旧赏给原食钱粮。不必遇缺裁汰。再从前军机大臣议准。吉泰所奏、太仆寺牧场之应裁护军校。护军等。亦与此等自军前彻回之在牧场行走之人无异。并著一体加恩。不必遇缺裁汰　　

○辛丑。礼部左侍郎程景伊奏、本年三月初二日。祭历代帝王庙。皇上亲诣行礼。适值易用黄瓦。工竣一新。请另撰文宣续。以伸昭格。嗣后随常致祭。仍用成文。报闻　　

○以湖南按察使五讷玺。为湖北布政使　　

○壬寅。上诣畅春园、问皇太后安　　

○谕军机大臣等杨应琚覆奏、凉庄移驻伊犁兵未扣应完银两。请以节省车价弥补。俟到伊犁。分年扣还一摺。所办殊于事理未协。此项车价。原属官事官办。自当核实动用。所用既已实销。所余即应实贮。安得名为节省。譬如办理工程。估报之初。数必浮多。及奏销自以核实为准。岂得因较从前约略虚数稍赢。遽谓此非官项乎。朕于兵丁欠项。如果应行宽免。未尝不加恩优恤。即如热河移驻兵丁。所有未完之项。现俱豁免。岂独于该处兵丁。稍为爱惜。但伊等身为满洲兵丁。乃于军需马。驼。不知加意餧养。致倒毙之数。较绿营兵丁更甚。若一概免赔。众复谁知惩儆。况该兵丁等、将来既驻伊犁。所食钱粮等项。特为宽裕。无难从容归补。但念甫经迁移。力量犹或不足。不妨稍为展期。以示体恤。著传谕杨应琚现在整装之始。祇应不动声色。照常办理。将此交与伊犁将军。酌量伊等移驻二三年后。其力可以坐扣时。令其奏明请旨。分年扣补。并已有旨谕明瑞矣　　

○以江西驿盐道何逢僖、为湖南按察使　　

○癸卯。户部议覆、浙江巡抚熊学鹏奏称、浙江白粮项下各款钱粮。但有奏销限期。无地方官催徵不力处分。往往任意延缓。请照两江徵随漕行月钱粮例。于十月内完解六分。解不足数者指参。展限未完。以次递处。应如所请。从之　　

○兵部议覆、署福州将军副都统长保奏称、嗣后福州协领缺出。请于八旗佐领内。通行保送。不必但于本翼拣选等语。查驻防满洲蒙古汉军协领。例应由本翼应升人员拣选送部。如于八旗通保。既乖定例。亦觉偏枯。应请仍于本翼拣选。如本翼不得其人。再由八旗拣选保送。八旗无员可保。即咨部由京请简。从之　　

○工部议覆、浙江巡抚熊学鹏疏称、萧山县境内孔家埠、渔浦街二处。当上游山水顶冲。兼遇海潮逆流湍激。塘外涨沙日坍。水逼塘根。请照海宁塘工。用竹篓贮石堆叠。应如所请。从之　　

○甲辰。上御勤政殿听政　　

○谕、据冯钤奏、田州土知州岑宜栋。于东兰州徭人蒙总迍等纠众劫杀一案。能相机设法。搜获多犯。甚属勇往出力等语。岑宜栋著交部议叙。其协同缉拏之在事文武各员。并著该抚查明分别奖赏。以示鼓励。寻议。岑宜栋应议叙加一级。得旨、岑宜栋以土知州奋勉缉犯。甚属可嘉。著加恩准其加二级。以示鼓励　　

○署理宗人府事务和硕諴亲王允秘奏、骑射清语。为满洲旧业。宗室等尤当勉力学习。臣验试袭职章京。大半生疎。皆由王贝勒贝子公袭封章京品级时。例祇将嫡子承袭。如无嫡子。始于庶子内以居长者承袭。因此嫡子恃有一定。庶子又因无分。均不用心勤习。迨袭职后愈不知勉。若不略为变通。则积习日下。皆至庸孺无能。查八旗袭职之例。不论嫡庶。惟以长子承袭。如长子庸劣。家谱内以不堪入选声注。即于众子内拣选带领引见。令其承袭。请嗣后王以下奉恩将军以上。子嗣年已及岁者。仍照例考试。封以应得品级外。倘遇缺出承袭。交管理宗人府事务之王公等。不论嫡庶。惟将人去得。长于骑射清语者。拣选数人。注明嫡庶。带领引见候旨。再年未及岁之章京等。并请入宗学习骑射清语。俟及岁后考选当差。如学艺平常。给半俸留学。一二年后再加考验。如尚无长进。即参奏出缺。另于伊等弟兄内拣选承袭。得旨、此奏是。如所议行　　

○理藩院奏、科尔沁亲王色旺诺尔布旗内。原任辅国公拉里达之公爵。应否准其承袭。得旨、拉里达之公。其从前承袭。原非军功效力所赏。因随朕于内廷。围场。行走多年。朕特恩予封。非军功封爵可比。额苗哲依。著承袭一等台吉。伊若能奋勉。朕仍可以施恩　　

○以武备院卿五霖。为内务府护军统领。仍兼武备院卿　　

○乙巳。遣官祭黑龙潭昭灵沛泽龙王之神。玉泉山惠济慈佑龙王之神　　

○遣官祭贤良祠　　

○刑部奏、查诬告律内。如所诬并非斩绞罪名。其被诬本人。因拖累拷禁致死者。律无明文。是以条例内。比依诬告人因而致死随行有服亲属拟绞。但以被诬之人。竟比之随行有服亲属。实未妥协。请改为诬告人因而致死。被诬之人。委系平人。及因拷禁身死。或将案外之人。拖累拷禁致死一二人者。均拟绞监候。其比依随行有服亲属数字。全行删节。从之　　

○丙午。改铸奉天锦州理事通判关防。为管辖兴京等处理事通判关防。从府尹耀海请也　　

○丁未。上诣畅春园、问皇太后安　　

○户部奏、量铜船运京。遇有封闸封峡起剥等事。例限不在扣算之内。而其情实所时有。请嗣后令该督抚查明取结咨部。准其扣除。至守风守水。旧例均未议及。或遇风信陕发。水势暴涨。必令冒险前进。于运铜所关甚重。亦请令该督抚确查咨部扣算。再滇铜运抵北河。起剥换船。时所不免。势须分次递进。不能全帮抵通。但自头剥抵通后。全数运竣。向未定有限期。请嗣后责运员上紧剥运。如间遇粮船拥挤。或水浅阻滞。令运员先将实情报明地方官。加结报部。准其展限一月至两月不等。逾限照例题参。从之　　

○予休致贵州平越府黄平州重安司土吏目张纯德子夔。袭职　　

○戊申。孝昭仁皇后忌辰。遣官祭景陵　　

○光禄寺奏、圣驾祇谒东陵、泰陵。例备库贮黄酒金器一分。奶酒一瓶。由兵部领取印票。委员赍送。恭查各陵寝原有自行豫备器皿。似无庸另送。得旨、是　　

○己酉。谕曰、翰林人员。向有外用道府之例。著大学士会同翰林院掌院学士。将材堪胜任道府者。采选数员。带领引见　　

○又谕、前降旨令各督抚学政将俸满教职。六年甄别一次。其堪膺民社者。出具考语保题。听候录用。老病旷职者。即行勒令休致。其余各员。或尚有才堪任使。沉滞寒氊。及庸琐衰颓。姑容恋栈者。是以亦令一体送部引见。以核其是否确当。十余年来。各省送到此等人员。率皆循分供职。并无必须复加鉴别之处。即如今日吏部引见俸满教职内。颇有龙钟就衰之人。因其才力尚可勉副司铎。是以仍令回任。但念伊等官卑禄薄。或距京遥远。跋涉亦殊不易。特限于俸满之例。仆仆长途。伊等未必不以为苦。去岁因俸满千总。壅滞年深。特降谕旨。令将候补候推留任等项。定以年限。酌量去留。行之已有成效。今此等教职。与武职千总俸满。大略相等。自可仿照办理。无庸概送引见。以示体恤。嗣后凡遇俸满甄别之年。除保题勒休。仍照例举行外。其年力才具。仅堪留任之员。与其徒劳往返。莫若多展数年之限。量加别择。分定等差。按其年齿。以次遁汰。则中才尚可资策励。而衰惫亦不致滥竽。于澄叙末僚。更为简当。其应如何酌定章程之处。著大学士九卿详悉定议具奏　　

○又谕曰、崔应阶题请旌表烈妇邢氏等一本。援引雍正十三年冬季恩诏。各省皆然。未免故套相沿。于良法美意。殊未领会。国家令典。遇有孝子顺孙。义夫节妇。核其实行。如果堪膺旌奖。封疆大员。原可随时据实题旌。以励风化。若援远年恩诏为例。是以激扬实政。转成粉饰具文。致有司不过奉行故事。而小民亦且视为泛常。岂核实表彰之意。著通谕各该督抚。嗣后旌表节孝。但应确核事迹。据实题请。勿得沿袭旧文。以致习焉不察　　

○又谕、据八旗大臣议奏、御史舒明条奏八旗文武官员兵丁。不能清语者。遇挑差使。不准列名一摺。内称、现今遇会议回禀事件。俱用清语。如清语生疏者。概不准其保举。舒明所奏。毋庸再议等语。清语系满洲旧风。皆当奋勉学习。经朕屡降谕旨。今应如八旗大臣等所议行。嗣后凡有引见人员。朕亲加试问。如不能清语。即为虚诳。伊等何以当之。将此明示八旗大臣。令其留心教诲。以复旧风　　

○谕军机大臣等、泰宁镇总兵赛音图。前于行在接驾。因尔时患病。甚觉龙钟。此时即使痊愈。其年业已衰老。恐难胜任。若复久病不痊。则陵寝重地。岂容以病废之人备员旷职。著即传谕方观承。令其查明该总兵患病情形。究竟如何。据实奏闻。以便另行简补　　

○又谕曰、苏昌题报逆犯杨秀园决过日期。并称十二月二十九日。系停刑日期。应将违例决囚之海丰县知县刘绍汜职名。送部处分。并声明应否免议。听部覆一本。已批三法司知道。不必交部议处矣。向来刑名案件。如遇庆贺斋戒等日。例得暂行停止。原指寻常案犯而言。若叛逆重犯。情罪重大。决不待时者。自应于定拟奉旨之日。即行明正典刑。以昭炯戒。岂得拘牵时日。致稽显戮。此辈狡黠性成。安知不因缓死须臾。致有乘间免脱。及畏罗自戕情事。于办理重案。殊未允协。且如庆贺斋戒。按例遵行。一切政务。俱可照常办理。处决重囚。有何关碍。而必拘泥停止耶。著将此传谕苏昌。及各督抚知之　　

○军机大臣会同八旗大臣奏、在京厄鲁特官兵。原往伊犁者。共六十五人。除台吉宰桑之子。及现在当差者不遣外。其余二十五人。准其移驻。惟自京起程。不无需费。请酌量给以应得俸饷。余至热河补给。并交兵部办给车辆。其长途押送之大员乌勒登。请给俸一年。借俸一年。给马十三。驼三。月给盐菜银十二两。跟役十四人。各给盐菜银五钱。赏银二两。事竣驰驿回程。报闻　　

○刑部奏、律有期亲尊长殴卑幼至笃疾勿论之条。伏思尊长若止依理训责。及因事互殴。邂逅致伤。自应依律勿论。若尊长挟有嫌隙。故将卑幼致成笃疾。此其伤残骨肉。与邂逅致伤回殊。律例向无分别治罪明文。往往有明知可以勿论。有心残害者。请嗣后将挟嫌殴卑幼至笃疾者。如兄、姊、照殴死弟。妹、杖一百流二千里例减一等。杖一百徒三年。伯、叔、姑、伯叔祖父母、外祖父母、照殴死侄、侄孙、外孙、杖一百徒三年例减一等。杖九十徒二年半。不准仍照律勿论。从之　　

○陕甘总督杨应琚奏、臣于上年十二月内。奏覆伊犁茶封。如数运往。其茶价于该处官兵盐菜银两内扣抵一摺。于本年正月十六日。奉到朱批。此系有益官兵之举。但官项虽多节省。而陈茶变价。较此为如何。所奏尚未明晰也。查向来甘商交纳官茶。如遇库贮过多。即徵折色。每封折价录三钱。若库贮无几。仍徵本色。自乾隆七年议徵本色。至二十四年。积至一百五十余万封。陈陈相因。易致霉浥。续经奏准调剂茶务。或搭放兵饷。或招商售变。亦以三钱为率。现在新疆需茶甚多。将官茶运往搭支。亦照内地每封扣银三钱。并将脚价摊入茶本。于官兵盐菜银内扣还。较买自商人。实多减省。是官茶运至新疆各处。除应扣脚价外。其应扣茶本。亦系每封作价三钱。与内地搭放售变。均属一例。但内地系零星销售。而新疆各处。系成总发运。且使远驻官兵。同沾利益。免受居奇。较内地陈茶变价。大有裨益。报闻　　

○蠲直隶乾隆二十八年分。蔚州被雹灾地一百八十八顷七十八亩。万全县被旱灾地六百一十四顷四十六亩。应徵额赋十之一　　

○庚戌。上诣畅春园、问皇太后安　　

○还宫　　

○辛亥。谕曰、大学士来保、前因患病辞职。已降旨令其善为调理。不必解任。原因内阁地清事简。非专职六曹者。有必需画诺佥行之事。自可无庸开缺也。今阅礼部本内。仍列兼管衔名。此则事近空文。殊非名实相副之义。倘该部事件。来保并未寓目。固不应率尔与名。如恐以奏牍徒列虚衔。而令在家调摄之人。每事必一一关白。又岂朕体恤老臣至意。所有来保兼管礼部及各处。俱无庸列衔。俾于大学士任内。安心颐养。副朕优眷　　

○又谕曰、刘藻摺奏、贵州大计。应于本年三月补行。但新任抚臣图勒炳阿。约于二月始能到任。若不先期赶办。势必又请展限。现在应举应劾人员。与督臣吴达善会商。秉公填注考语。即行具题等语。向来外省大计。督抚等于接替交代时。后任既以受事未几。声明展限。而前任又因受代将来。辄行委卸。甚乖急公之道。该抚刘藻。于图勒炳阿未到之先。即将补行大计。先期迅速赶办。于激扬大典。不致稽延。封疆大臣。能如此实力奉行。官事何难整顿。所奏深可嘉尚。刘藻著交部议叙。以示奖励　　

○兵部奏、查直省驿站奏销。臣部先将册开新收银两各款。行查户部。与地丁册造数目相符。然后核算具题。户部奏销地丁。亦将驿站款项。行查臣部。近来驿道奏销驿站。藩司奏销地丁。但各沿旧式。声叙不清。辗转行查。一时难结。请嗣后驿道奏销驿站。将动支藩库地丁。及借支协拨等银各若干。于新收项下详细注明。藩司奏销地丁。亦将拨给驿站各项。逐一载入。则两案核对易符。可省往返驳诘。从之　　

○以翰林院侍讲卢文弨。充日讲起居注官。编修谢墉。署日讲起居注官　　

○豁江西德化、彭泽、二县。坍塌滨江屯地田顷七十八亩有奇额赋　　

○蠲湖北沔阳、天门、二州县、并沔阳卫、乾隆二十八年分、被水灾地应徵额赋十之一。缓文泉、潜江、荆门、江陵、监利、竹溪、东湖、兴山、利川、来凤、十州县、并荆州卫、勘不成巡地亩额赋如例　　

○是月。江西巡抚辅德奏、丰城河道。在附省章江之南。当吉安、赣州、南安、临江、袁州、五府之冲。其极险石堤土堤。均已改建修筑。此外次险土堤段落。亦须均改石堤。惟一时经费浩繁。应于每年水涸农隙之时。将残缺土堤。加培完整。撙节办理。计各项岁修余银。岁可得二千数百金。足敷改筑石堤三四十丈。即派员承修。陆续改筑。或旧石堤遇有鼓裂。将酌改石工。缓俟下届兴修。次第筹办。得旨、如所议行　　

○大学士闽浙总督杨廷璋、福建巡抚定长奏、泉州府西仓同知衙署。势极低洼。碍难栖止。查附近之石狮街。民稠商聚。地方更属适中。请将该同知移驻石狮。实于官民两便。旧基旧料估抵外。需费无多。毋庸动项。得旨、如所议作　　

○河东河道总督叶存仁奏、鱼台汛独山湖东堤。被河波冲激。土坍石动。经前河臣张师载奏准。将坍卸最甚之一千一百余丈。照西堤修砌碎石。惟土心未填。土顶未筑。碎石仍。属无靠。当谕承办之员填筑竣工。此外续被湖浪撞掣处。又有一千数百余丈。应一律砌石签桩。并将土心土顶。在近湖水浅处。捞土填筑。又滕汛朱姬庄迤北西岸堤工。临河均系土戗。经张师载奏准。改砌碎石一百丈。今查尚有八十丈。亦应修砌碎石。上加海漫。三处均系急工。应在汛前赶办完竣。报闻　　

○又奏、东省下河厅属。向祇额设浅夫。并未设有河兵。前河臣张师载奏准。于运捕泇三厅内。共拨河兵四十。专驻下河。自此下河遇签桩下扫等事。有常川河兵可用。而浅夫时在工所目击。亦多熟谙。惟是所移河兵。多系运捕泇三厅内土著之人。距下河五六百里至八百余里不等。既不能携带眷属。其饷银又不足供两处养赡。未免苦累。请嗣后遇运捕泇三厅有应补拔兵粮。仍将下河之兵。挨次拨回本汛顶补。所遗下河兵缺。即以浅夫选充。并请如河兵例。亦准由守拔战。俾有进身之阶。得旨、如所议行　　

○又奏、卫河遇伏秋雨水盛行。恩县以南至临清。馆陶等州县。全赖堤埝捍御。查堤埝形势太陡。亟应加帮埝根。使其底宽顶窄。惟上河下河两厅所属河道。共长五百余里。计两岸即一千余里。若一律帮培。工程浩大。应将河势兜湾。顶冲受险之处。今岁先行加帮如式。并将断缺卑洼者。一并修补。期于伏汛前完竣。其河形直顺。岸高水平段落。缓俟下次递年加修。得旨、览奏俱悉　　

○陕甘总督杨应琚奏、甘省连城。红山。古城。渠马庄。四土司所属地方。上年夏秋旱霜成灾。土民向不输纳正赋。例无赈恤。今各该土司。援乾隆二十四年持恩。请借耔种。及三个月口粮。并声明二十四年借过耔粮折色银。缘二十八年复灾。尚未全完。请将新旧借项。俱俟二十九年麦熟后。分作三年带徵。查明实在缺乏户口。每粮一石。折银一两。委员会同各该土司按户散给。得旨、如所议行
  </div>
  <div class="pagination">
   <a href="清实录乾隆朝实录_page958.html">
    上一页
   </a>
   <span>
    ...
   </span>
   <a href="清实录乾隆朝实录_page954.html">
    954
   </a>
   <a href="清实录乾隆朝实录_page955.html">
    955
   </a>
   <a href="清实录乾隆朝实录_page956.html">
    956
   </a>
   <a href="清实录乾隆朝实录_page957.html">
    957
   </a>
   <a href="清实录乾隆朝实录_page958.html">
    958
   </a>
   <span class="current-page">
    959
   </span>
   <a href="清实录乾隆朝实录_page960.html">
    960
   </a>
   <a href="清实录乾隆朝实录_page961.html">
    961
   </a>
   <a href="清实录乾隆朝实录_page962.html">
    962
   </a>
   <a href="清实录乾隆朝实录_page963.html">
    963
   </a>
   <a href="清实录乾隆朝实录_page964.html">
    964
   </a>
   <span>
    ...
   </span>
   <a href="清实录乾隆朝实录_page960.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
