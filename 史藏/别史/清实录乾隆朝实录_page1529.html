<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1529 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1529 页/共 1860 页
  </h1>
  <div class="content">
   大清高宗法天隆运至诚先觉体元立极敷文奋武孝慈神圣纯皇帝实录卷之一千一百八十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十八年。癸卯。八月。庚申朔。谕、现在吏部满侍郎乏人。玉鼎柱未到任之前。仍著诺穆亲兼署。　　

○户部议覆、漕运总督毓奇奏称、近年各省旗丁内。多有卖富差贫。以致贫乏之丁。误公滋事。皆由该州县无办运专责。又无混佥处分。以致诸多掣肘。嗣后各省州县卫帮、承佥快运各丁。均以奉文派佥之日起。限两个月佥解。详报道府查验后。发帮管运。并令该管道府、查明该丁田地房产。造具细册。呈送总漕衙门存案。该丁设有亏短挂欠。即可变产赔补。倘违限两月。佥解不到。及查出原造田地家产册结不实。即将承佥之员。据实参奏。照有意误漕例。从重议处。至佥派之后。运丁到帮误公。或于管运后弃船脱逃。或已革之丁。重佥复入。以及徇情出结。混以军丁改入民籍者。即照承佥不实例。降二级调用。不准抵销。并将该管上司。照失于觉察例。一并交部分别议处。江西、湖北、二省。有应徵津运银两。经徵各官。因非正项钱粮。催徵不力。每年拖欠十之七八。嗣后此项津贴余租。如有不实力催徵者。即照正项钱粮经徵不力分数之例。分别议处。并交各藩司照正项钱粮。按年催解粮道济运。并将经徵已未完各州县造册送查。均应如所请。得旨、依议速行。　　

○辛酉。谕军机大臣等、户部议覆。萨载、毓奇等奏。江淮兴武二卫。丁力日疲。领买入官地亩。永为随船恒产。以资赡运一摺。已依议行矣。向来有漕省分。各该州县。因无办运专责。一遇佥丁徵津等事。视同膜外。任听胥吏高下其手。卖富差贫。迟延拖欠。种种滋弊。竟成积习。牢不可破。昨据毓奇奏请严定处分。以专责成。业经行在该部议覆准行。著再传谕有漕省分各督抚。实力查察。倘各州县内。有仍前怠玩误漕情弊。即应据实严参。如各督抚稍存瞻徇。仍任该州县卖富差贫。即著毓奇查明参奏。惟该督抚是问。至江淮兴武二卫。既经领买入官田亩。以资赡运。此后仍著该督抚董饬地方官。随时查察。毋许旗丁私行典卖。如有此等情弊。除将该旗丁照例治罪外。仍将该州县严行参处。　　

○钦差工部尚书福康安奏、遵旨查看运河南河抢修工程。均系实用实销。向因声叙未明。致干部驳。得旨、此项运河南河抢修工程。若果有浮冒情弊。自应严参治罪。将多用银两著落分赔。今既经福康安查明。系实用实销。不过因声叙未明。致干部驳。总河等俱著交部议处。所有运河济宁以南抢修银、一万三百余两。南河抢修多用银、一万一千二百余两。俱著加恩准其开销。　　

○壬戌。谕、开国方略书成后。著交武英殿刊刻。并写入四库全书。　　

○癸亥。遣官祭关帝庙。　　

○甲子。谕军机大臣等、前因豫省河北二属八县。未经得雨。曾经降旨询问。嗣据何裕城奏、获嘉、封邱等四县。已于七月初间得雨。惟卫辉府属之辉县、浚县、新乡、延津、四县。尚未据报等语。该抚此摺。于七月二十五日奏到。迄今又已旬日。尚未奏报该四县得雨。朕心深为廑念。本日萨载奏、洪湖水未加长。因淮河未经长水之故。此必淮水发源之处。豫省雨泽短少。是以下游水势未旺。现在辉县等处。是否续得透雨。秋禾有无妨碍。如已成灾。不可讳饰。著传谕何裕城、即将该四县现在情形若何。迅速具奏。以慰廑念。至毗连豫省之山东曹州、兖州、二府属。夏间曾缺少雨泽。现在该处秋禾情形若何。并传谕明兴、速行查明。据实具奏。　　

○又谕、据萨载等奏、秋汛内黄河水势畅消。各工平稳。安澜兆庆情形一摺。览奏欣慰。已于摺内批示矣。摺内称外河南岸。旧有木龙。前因水大溜急。击断二架。漂淌木植。随即捞获。现令李奉翰亲往查勘。督令赶扎以资挑护等语。外河南岸。旧设木龙。从前并未闻有冲断漂淌之事。或曾有冲失。未经奏明。亦应查明奏覆。毋得回护。至此次漂淌木龙。必系该管员弁。束缚不能坚牢所致。该督即应查明参奏。即该员等功过相抵。亦当记过。不得滥邀议叙。昨兰第锡奏、豫省黄河。立秋后消落三尺余寸。今又逐渐增长。幸前水腾空。足资容纳。新河畅顺。新堤亦俱保护平稳等因。现在未届白露。秋汛正属紧要。著传谕萨载、李奉翰、兰第锡、督率道厅员弁。倍加敬畏。并慎修防。保护各工。俟秋汛奏报安澜本到时。再降谕旨。将该督等及在事出力员弁。交部议叙。以示奖励。　　

○又谕曰、博清额等奏、堪布额尔德尼诺们汗阿旺簇勒提木、恭祝万寿。于藏之萨拉寺傍。建造寺院。请锡嘉名等语。阿旺簇勒提木、感激朕恩。虔修庙宇。恭祝万寿。深堪嘉奖。著赏名寿宁寺。并缮写四体字样。所有佛殿扁额。朕亲书祥轮普护四字。悬挂殿前。并铃杵一。海螺一。大哈达一。博清额接到时。即行赏给。并将嘉悦谕旨。一并晓谕知之。　　

○乙丑。谕、朝鲜列在外藩。勤修职贡。最为恭顺。今以朕临幸盛京。遣陪臣赍表修贡。迎驾请安。并祝万寿。藉抒忱悃。甚属可嘉。届时当加恩赏赉。以示优眷。著礼部堂官传谕知之。　　

○顺天乡试。以顺天府尹虞鸣球、为监临官。吏部尚书刘墉、为正考官。内阁学士尹壮图、司经局洗马翁方纲、为副考官。　　

○丙寅。吏部等部议覆、失察张孝、樊万里、纵放贼匪马之玉入口之山西巡抚农起、大同镇总兵富成、俱应降二级调用。得旨、农起驻劄省城。距边口较远。且系统辖。著从宽免其革任。仍注册。富成系大同镇总兵。稽查边口。是其专责。乃于所属弁兵。贿纵偷马贼匪入口。漫无觉察。非寻常失察可经。著照部议降二级调用。　　

○吏部议覆、云贵总督富纲奏称、云南昭通府属之镇雄州。幅员辽阔。案件繁多。请将丽江府知事裁汰。改为昭通府知事。分驻镇雄州牛街地方。定为夷疆要缺。三年俸满。咨部即升。应如所请。从之。　　

○以湖北黄州协副将沐特恩、为山西大同镇总兵。　　

○赈贷湖北黄梅、广济、黄冈、蕲水、江夏、兴国、汉阳、黄陂等八州县。武昌、黄州、蕲州、三卫。本年被水灾民。并予缓徵。　　

○丁卯。祭先师孔子。遣大学士蔡新行礼。　　

○谕曰、胡高望尚未任满。汪承霈、现在前往盛京。工部汉侍郎乏人。胡高望未回京之前。著吴垣兼署。　　

○又谕、据闵鹗元奏、苏州官商承办洋铜。除每年额解六省官铜五十一万余觔外。其多余之铜。俱令一律缴官。俟年清年款之后。仍准该商变卖余铜等语。此项铜觔。前因范清济办理不善。压欠甚多。是以余铜不准其自行变卖。今新商王世荣、代为接办。若能实力经理。赶紧转运。所有从前压欠之项。原可陆续带交。况该商王世荣、系接办之人。若俟积欠全完。始准其变卖余铜。该商不能少沾余利。未免偏枯。嗣后除每年额运正项铜觔交清。并酌量分年带交积欠若干外。其余铜觔。即准其照旧变卖。以纾商力。　　

○戊辰。太宗文皇帝忌辰。遣官祭昭陵。　　

○已已。吏部奏请、大学士蔡新、应定何殿阁。及兼衔。得旨、蔡新著为文华殿大学士。兼吏部尚书。　　

○庚午。太祖高皇帝忌辰。遣官祭福陵。　　

○谕曰、德保等奏、据盛京礼部侍郎咨、朝鲜国遣使迎驾。并庆贺万寿一摺。该国王因朕曾降旨七月启程。临幸盛京。故遣使进表修贡。迎驾请安。恭祝八月万寿。自是诚敬可嘉。非寻常照例庆贺可比。昨据行在礼部奏闻。业经降旨。令该堂官传谕嘉奖。今在京礼部。复为此奏。而摺内又牵引该国王、向来庆贺万寿表文。俱系随同冬至元旦。于岁底遣使恭进等语。是何言耶。该尚书德保等、甚属糊涂。太不晓事。可鄙可笑。此次朕恭谒祖陵。原定期在盛京过万寿。该国王敬效悃忱。特于常贡之外。具表祝贺。朕方嘉许。德保等直不解此。尚为此无谓之奏。不过因庄存与具奏时。未曾会衔。殊不知庄存与、亦是礼部堂官。而盛京礼部。又复各行一文。以致德保等琐琐渎奏。甚属非是。所有礼部堂官。著阿桂、福隆安、传旨严行申饬。盛京礼部侍郎玉鼎柱、亦著饬行。　　

○赐达赖喇嘛玉册玉宝。敕曰、国家海宇清晏。民物敉宁。抚育中外。振兴黄教。自宗喀巴、崇阐宗风。宣扬梵律。尔达赖喇嘛。乃宗喀巴之法嗣、根敦噜布八转世身也。夙慧圆成。性身常住。十方供养。华夏皈依。先是顺治年间。五转世达赖喇嘛。来京瞻觐。恩礼崇隆。自兹四世。咸倾心依向。广布教乘。宠渥有加焉。尔达赖喇嘛、教演禅宗。诚设唪祝。普天福寿。永世吉祥。诚国家道洽重熙。休和之盛事也。以尔性体纯全。法源广布。朕甚嘉焉。兹特加殊礼。锡之玉册玉宝。尔其祇领。供奉于普陀宗乘之庙。永镇法门。逢国庆典。用之章奏。其余奏书文移。仍用原印。尔膺兹宠锡。其益励清修。宏宣宗乘。副朕阐扬梵教。福佑群生至意。以广布尔前世达赖喇嘛之善缘。寿世福民。用光我国家亿万年之休命。钦哉。　　

○辛未。京畿道御史杨寿楠条奏、顺天乡试。定例南省人回避南皿卷。北省人回避北皿卷。其有南省人寄居北籍者。并回避南北皿卷。上届顺天乡试。同考官有例应回避南北皿卷、及贝字号卷者。遂将中皿卷、专归一人阅看。虽系一时酌办之法。但恐外间皆知有专看中皿之人。不无揣摩。殊非远嫌之道。请嗣后礼部奏派房官时。将似此南北两籍。均应回避之员。另疏题明扣除。得旨、依议速行。　　

○壬申。万寿节。遣官祭太庙后殿。　　

○遣官祭福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。　　

○遣官祭显佑宫。东岳庙。城隍庙。　　

○上御澹泊敬诚殿。扈从王公大臣官员。及蒙古王公台吉等。行庆贺礼。　　

○癸酉。谕曰、李世杰奏、四川重庆镇总兵马镇国。与千总糟福寿、互揭一案。称据重庆镇总兵马镇国。揭报该标千总糟福寿、藉差借支饷银三百四十余两。伪捏姓名。承买官房。除追缴扣抵外。尚长支未缴银一百三十余两。又据糟福寿揭称。重庆三营兵饷。自去年起。春饷压夏。四季拖延。又该镇每年私收地租钱二千余串。又中营游击马奉君、擅娶兵妻。右营都司李芝荣、私卖战马各款。除将千总糟福寿咨革外。请将重庆镇总兵马镇国、中营游击马奉君、右营都司李芝荣、解任严审等语。马镇国、马奉君、李芝荣、均著解任。交该督提同案内人证。一并严审定拟具奏。至糟福寿、系千总微弁。竟敢藉差借支饷银三百余两。该镇辄行借给。系借何名目。是何月日。其中恐有扶同弊混情节。并著该督详确审讯。毋任支饰。该部知道。　　

○谕军机大臣等、据兰第锡等奏、黄河长落。抢镶大工平稳一摺。内称睢州下汛。七堡至九堡。史村铺地方。堤形湾环。于七月初七日北风涌溜。汕刷防风。昼夜抢修埽工。计长三百一十七丈。又仪封厅十四堡。堤形折向东南。十四五日、溜势迤逦。上堤涌注。亦经抢修埽工二百六十丈。其毛家寨坝台埽工。因溜势逼窄汹涌。该汛六堡工段。长二十丈。堤蛰入水丈余。各埽亦牵连平蛰。当即督率道厅营县。分投抢镶。幸天气晴明。料物应手。现在埽工俱出水六七尺等语。以手加额。览奏稍慰。该处新筑堤工。最关紧要。现在已届白露节气。如秋汛各工平稳。俟题本到时。自当明降谕旨。将伊等交部议叙。至摺内所称新工三段。分溜宽阔。水势骤难归入正河等语。此三段堤工形势。兜湾迎溜之处。甚为吃紧。必将分溜全归正河。方为稳妥。该督等须督率各员弁。加意防护。俟溜势一归正河。即速奏闻。以慰廑注。将此谕令知之。　　

○以内阁学士松筠、为镶黄旗蒙古副都统。　　

○甲戍。月食。　　

○谕、前据图思义奏、乌噜木齐协领阿林、呈控永远枷号之原任员外郎开泰。系彼处协领富通之甥。明亮抵乌噜木齐后。富通即托协领舒成、恳求明亮。将开泰交富通看守开枷。将离异之妾。令其合居。生有一子。富通因赴京引见。欲交旗看守。开泰畏惧投井身死。明亮因而屈参阿林未能加意看守。舒成意欲消灭其事。种种捏造掩饰。图思义将原呈一并具奏。朕见其事甚奇。即降旨令绰克托由彼前赴乌噜木齐。会同图思义审讯。将明亮革职拏解来京。今隔月余。明亮见吐鲁番巡检所报。寄问图思义。阿林控告之处。图思义答以尚未审明。语甚隐约。因复行查核。始以富通原将开泰居住闲空官房等情。同领队。大臣巴林泰、将富通联名补参。且将阿林一并参奏。明系心存避就。更属错谬。绰克托、即将明亮、巴林泰、革职严审具奏。仍遵前旨拏解来京。至阿林所控呈内。协领舒成、始终掩饰情节。明亮摺内。并未言及。此摺必系舒成属意代作。欲巧为开脱。何能逃朕洞鉴。舒成实系积惯奸滑之徒。甚属可恶。著一并革职。交绰克托严行究审。将明亮奏摺。一并钞寄发往。其乌噜木齐都统员缺。著海禄补授。海禄仍赴伊犁。署理将军事务。俟伊勒图陛见回任后。海禄再赴乌噜木齐之任。海禄未到任之前。乌噜木齐都统事务。著图思义暂行署理。巴林泰、所遗领队大臣员缺。著阳春保补授。著留京办事王大臣等。传谕阳春保。令其驰驿速赴乌噜木齐。不必来行在请训。　　

大清高宗法天隆运至诚先觉体元立极敷文奋武孝慈神圣

纯皇帝实录卷之一千一百八十六


大清高宗法天隆运至诚先觉体元立极敷文奋武孝慈神圣纯皇帝实录卷之一千一百八十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十八年。癸卯。八月。乙亥。上东巡盛京。恭谒祖陵。自热河惠迪吉门启銮。　　

○谕、朕由热河前往盛京。恭谒祖陵。所有经过直隶、奉天、各州县。著蠲免本年地丁钱粮十分之五。该部即遵谕行。　　

○户部议覆、升任广西巡抚朱椿疏报、该省添兵二千三百三十四名。内添马战兵二百零三名。步战兵二千一百二十七名。守兵四名。每岁共需乾饷粮草银四万五千一百九十三两有奇。甲辰年春季。共需银一万一千二百四十七两有奇。又上思等营。应需折色银一千七十一两有奇。请于乾隆四十八年地丁银内动给。得旨允行。　　

○是日、驻跸崮山大营。　　

○丙子。谕曰、富勒浑奏、台湾镇总兵孙猛、迎接伊母赴台。在厦门放洋。陡遇飓风。不知飘泊何处。现据该镇禀请代奏解任。沿海寻查等语。孙猛迎养伊母。在洋遇风。以致飘泊无踪。该镇母子情切。恳请解任寻查。殊堪怜悯。孙猛准其解任。往寻伊母。其台湾镇总兵事务。令柴大纪暂行署理。海坛镇总兵。著副将魏大斌护理。该部知道。　　

○谕军机大臣等、据明兴奏、曹兖二府。雨泽稍迟。六七月间。得有透雨。收成约均八分有余等语。昨日召见刘峨、询伊原籍曹州府地方雨水田禾情形。据称今年雨水稍觉短少。收成仅可望七八分。今明兴复奏该处收成。均约八分有余。奏报恐有不实。著传谕明兴、即行查明曹州府。秋收实在分数。据实具奏。毋得稍有讳饰。寻明兴奏、曹州府十一属。得雨迟早不一。秋收厚薄亦不一。濮州、单县、两处。得雨较迟。约收原止七分有余。其余曹县等处。约收八分及九分不等。通府牵算八分有余。并无讳饰。报闻。　　

○军机大臣等议覆、乌噜木齐都统明亮奏称、由哈萨克换来牛马。照伊犁将军伊勒图、咨到兵丁倒毙马匹数目。截留一千匹。其余马二千五百匹。牛五千只。赶赴巴里坤、哈密等处。酌量截留。其余赶赴肃州变价。但牛只过多。恐肃州一时难售。查现在由乌噜木齐至巴里坤中间。安西、玉门、敦煌等州县。居民辐辏。必需牲畜。倘有情愿收买者。请准其先行变卖。其余再解肃州。再哈萨克换易牛马。多有兵丁私用银两买用。及滥行增价等弊。嗣后伊犁各部落官兵。购买布匹等物。换易牛马。请拣派妥员。照官易例。监督换易。又盈余牛只。折计羊价。令各部落官兵商众换买。应如所请。从之。　　

○是日、驻跸金家庄大营。　　

○丁丑。谕、此次朕往盛京。辽阳太子河。著一并遣官致祭。
  </div>
  <div class="pagination">
   <a href="清实录乾隆朝实录_page1528.html">
    上一页
   </a>
   <span>
    ...
   </span>
   <a href="清实录乾隆朝实录_page1524.html">
    1524
   </a>
   <a href="清实录乾隆朝实录_page1525.html">
    1525
   </a>
   <a href="清实录乾隆朝实录_page1526.html">
    1526
   </a>
   <a href="清实录乾隆朝实录_page1527.html">
    1527
   </a>
   <a href="清实录乾隆朝实录_page1528.html">
    1528
   </a>
   <span class="current-page">
    1529
   </span>
   <a href="清实录乾隆朝实录_page1530.html">
    1530
   </a>
   <a href="清实录乾隆朝实录_page1531.html">
    1531
   </a>
   <a href="清实录乾隆朝实录_page1532.html">
    1532
   </a>
   <a href="清实录乾隆朝实录_page1533.html">
    1533
   </a>
   <a href="清实录乾隆朝实录_page1534.html">
    1534
   </a>
   <span>
    ...
   </span>
   <a href="清实录乾隆朝实录_page1530.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
