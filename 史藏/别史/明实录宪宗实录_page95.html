<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 95 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 95 页/共 152 页</h1>
    <div class="content">　　○癸亥  仁孝文皇后忌辰  奉先殿行祭礼遣驸马都尉杨伟祭  长陵
　　○劄肥河等卫指挥使等官亦黑哈等十七人乞升职益实卫指挥同知锁罗哥秃乞更敕书兀者等卫指挥同知等官木当哈等八人乞给敕书葛称哥卫指挥佥事罕加乞袭父职弗朵秃河等卫都指挥佥事等官申克捏等二人乞兼给敕书印记诸夷皆兵部左侍郎马文升等奉敕招徕者兵部言旧例年深者始升职其中查无授职之因者宜谕遣之但今诸夷入贡本非常期特广其自新之路以释彼疑惧之意耳其欲升职者宜各升一级其欲袭职并敕书印记者宜各从所愿为便报可
　　○江西人杨福诈称太监汪直事觉问拟斩罪福常奴事崇府内使随入京既而背之还过南京遇所识者谓其貌似直福乃诈称为直而所识者伪为校尉先导自芜湖县乘传食廪历常苏由杭州抵绍兴宁波诸府有司皆承奉恐后市舶司内官亦信而畏之官民多持词讼往诉或为之理至台温处州及建宁延平皆操兵盘粮以张威所过虽假廉以取信然为伪校尉所得者已多及抵福州称有敕旨自三司官而下迎候惟谨小官忤意者即杖之竟以无符验为镇守太监卢胜等所察知执问如律时直势振天下故小人乘之以扰害人如此云
　　○诏以久雨停修缮圆通寺工役俟八月再举
　　○乙丑镇守云南太监钱能等奏临安府石屏州自去年三月以来强贼不时出没攻击数寨劫掠居民又围建水州乡村事下兵部言贼发半年能等始会奏其旷职怠事可知宜降敕切责令各记其罪而三司官掌印佥书者俱停俸有曾分巡于此并所在军卫有司掌印佥书者俱令停俸戴罪不许更代敢有仍前轻玩者听巡按御史举奏执问庶人知所畏而盗可息灭从之
　　○丙寅升工部左侍郎王诏俸二级以九年秩满也
　　○己巳遣泰宁侯陈桓修武伯沈煜印烙成化十三年民间孳生追偿马匹寻以灾伤罢不行
　　○守备辽东锦义都督佥事王锴初移病解任至是愈兵部言锴犹可用有旨令如旧支俸俟有缺用之
　　○庚午命故金吾左卫带俸都指挥同知张福子隆袭父原职指挥使
　　○壬申升山东右布政使阮勤狭西右布政使戴珙广西右布政使沈敬河南右布政使孙珙俱为本司左布政使
　　○复赵王见灂爵先是见爵坐罪削爵至是其母妃李氏恳为之请  上特允之力敕见灂曰往年皇亲暨文武大臣合辞奏王悖礼犯法之事难以悉数揆之  祖训本当拘取来京降为庶人朕笃念亲亲特从轻典止革王服戴民巾读书习礼俾图自新今才二载王母妃十次乞恩谓王自知惶赧悔悟深切夫人有过贵乎能改过而能改必迁于善特允所请复王冠带仍管国事而今而后王当听信辅臣毋狎近群小当仁民爱物毋非法虐下当正大持身毋恣意淫戏当礼遇亲族毋戕害骨肉当镇静治国毋骚扰军民与凡府中一应事务必遵成宪必本天理必合人情然后斟酌而行庶几禄住可保无虞藩邦可保永昌矣不然祸仍逮身追悔无及
　　○初议建播州安宁宣抚司怀远宣化二长官司靖南龙场二堡命致仕宣慰使杨辉董其役辉调度军兵益以家丁土兵人等五千余众起立治所定委所属黄平等司分甓城垣至是将毕辉以闻因谓各寨苗夷自区画以来颇知畏惧但讫工之日军兵必还蛮性不常难保无虞本司额设操守土军一千五百人今拟拨守怀远靖南夭漂龙场各二百人宣化一百人安宁八百人其家属亦宜徙之同居以为固守之计其工之未毕者则宜命臣子爱董之而听臣致仕如故诏从之
　　○癸酉升太常寺典簿刘镛为太仆寺寺丞
　　○吏部奏管河工部郎中郭昇既升狭西参议不即赴任乃以给由为名故为遟延道＜锍-釒＞任内功绩希求进用时六科十三道亦交章劾昇诏原其罪令趣赴任
　　○甲戌中元节遣驸马都尉蔡震樊凯分祭  长陵  献陵  景陵  裕陵文武衙门各分官陪祭
　　○遣驸马都尉马诚祭  景皇帝陵寝
　　○遣内官祭  恭让章皇后陵寝
　　○乙亥太子少保礼部尚书邹干奏乞致仕诏曰卿历练老成精力未衰所请不允
　　○兵部请申明马政新旧条例从之
　　○右副都御史朱鉴卒鉴字用明福建晋江县人由乙榜举人授教谕秩满擢监察御史巡按湖广名闻于朝留三载始代归其巡按广东奉命谳狱全活者众招抚逋叛恩威并著用荐升山西左参政进右布政使未几以北虏入寇升右副都御史巡抚山西提督鴈门等关凡处置大小事悉得其宜正统己巳闻京师戒严筑城浚池练兵牧马为备御计虏退乞归不允召还参佐院事再乞休致许之家居二十七年至是卒年八十八讣闻赐葬祭如例录孙轓为太学生鉴公廉勤恪见事明敏片言之间是非曲直立断所至吏畏而民怀之常上书言十数事皆国家大计赐诏褒之闽士位通显以政事称者鉴其一云
　　○丙子弗思木等卫指挥使等官都鲁秃等十三人乞加升兀者卫故都指挥同知等官剌塔子引塔温等六人乞袭职屯河卫故指挥使革勒革子马牛乞升并请给敕书印记亦麻剌卫都指挥佥事阿塔乞升并改卫诸夷皆以招抚至者兵部言马牛等常犯边不宜与顺从者一例遇待今乞别其善恶顺从者如近例特从所请常犯边者以敕并印记等物送付辽东守臣收之俟岁余果不背叛时修职贡方抚之出边给领庶彼知惩劝  上是之命都鲁秃等各升一级阿塔改哈儿蛮卫
　　○四川监井卫地震至二十日复震廨宇倾覆人畜多死
　　○海西阿古河卫野人兀丁哥等六人并兀者卫野人张阿古等二人俱以犯边被获命斩之
　　○丁丑  太宗文皇帝忌辰  奉先殿行祭礼遣驸马都尉蔡震祭  长陵
　　○赐秦府临潼王诚澯第二子名曰秉木□川
　　○南京工部右侍郎李春奏乞致仕许之
　　○户部以北直隶山东水灾奏请敕遣本部郎中林孟乔员外郎袁江往山东兖州济南东昌青州四府署郎中事员外郎刘道王臣往直隶真定保定河间大名广平顺德六府勘实赈济从之○赐海西肥河等卫野人女直都督都指挥等官剌哈并野人撒赤哈等宴并金织衣彩叚等物有差剌哈等皆常犯边至是皆以招抚各贡马谢恩  上以夷狄不足较特加宴赉仍降敕午门外召集各夷谕以祸福而遣之
　　○戊寅赐辽府沅陵王豪塶全支本色禄米一年以资男女婚嫁之用不为例
　　○云南总兵官黔国公沐琮奏所属土官不能分别嫡庶以致身死之后或同族异姓与其应袭之子互相争立三司保勘之官又各依违不决恐生他虞乞下所司移文镇守巡按等官急为剖决仍行布政司转行土流官吏人等公核在职土官宗派嫡庶始末详具谱图岁造册籍遇有土官事故藉此定之则事有定规争端可息事下兵部议其言甚切请行琮等督三司巡守官凡土官争袭未定者亟从公剖决毋得仍前避事兼行六品以下如例入栗听用免其至京或三司等官避事不决听巡按御史察举虽巡守满岁勿代即以此著为定例凡贵州广西湖广四川皆遵行之其册籍旧有者准造否即减省为便从之
　　○巡按广西监察御史谢显等奏郁林州容县等处数被贼徒李康胡公明等杀掠死者及被虏者甚众其提督副使张敩分守参将马义并哨守指挥等官李刚等十有六员宜治其失机之罪兵部谓敩已逮问义等宜行巡按御史究治而副总兵都督佥事白玉总镇太监顾恒总督右副都御史朱英总兵官平乡伯陈政俱号令不严宜并治之命如所奏玉等宥不问
　　○己卯贵州陈蒙烂土长官司副长官张镛奏夭坝干贼首赍果自正统以来侵占土地无已臣常七＜锍-釒＞请兵而三司委官不为处决乞调兵以今秋抚剿之于其所侵大陈大步等寨设为一司与臣所治俱隶于安宁宣抚司庶苗患可靖事下兵部议宜行贵州巡抚都御史陈俨等会官议处从之
　　○守备独石指挥同知绳律领兵修边至了远墩遇贼五百与战军有死者分守右少监刘祥署都督佥事李刚得报统兵来援复为贼所围人马死者伤者益多宣府太监弓胜等劾律寡谋轻进祥等往援无功亦自劾守备无状又谓阵亡千户康宣等宜量加升赏以励将来事下兵部议谓律宜行巡按御史逮治祥胜等亦宜治罪死伤官军宜俟功册至日如例定拟仍行宣府守将整兵防御团营总兵提督等官严饬听征士马以俟有警启行  上是之以边方警急方用人宥祥胜等不治
　　○庚辰户部会议巡抚甘肃左佥都御史王朝远所奏事宜一正统年间甘肃凉州仓各差主事监督收放自后取回而以按察司分巡官带管不免顾此失彼乞添设布政司参议一员专理粮储缘今见有按察司官一员专理不宜添设一成化九年巡抚官奏革备御庄泿阶州所旗军冬衣布花今连年在边操备比与守城者为劳乞一体给与缘狭西布政司所贮布花恐未足用宜行所司会奏区处一凉州等卫所在城武威等驿递送甲军旧例但支月粮三斗乞与全支或量加斗数若如所言恐各处比例奏请边储必至不足宜行所司斟酌具奏应否加给一甘肃等仓远在边城军民运纳为难今闻卫所旗军关支月粮其间凶恶之徒恃强多取辱詈官攒人等以后事发乞于各仓门枷项一月发烟瘴地面充军缘军民搅扰仓场刑部奏有事例恐宁夏延绥等处亦有此弊合通行禁约宜行刑部参酌所奏议拟施行一庄浪卫大通河等驿原额马驴夫三十二名每岁坐派并加添秋青草共一万四千束因连年旱灾逋负及逃亡者多累见在者陪纳乞将加添之数减免缘狭西边用方殷恐不句支给宜行所司稽其逃亡之数照名拨补采纳议入从之
　　○命都督同知李文子镛为百户仍世袭文西宁人会宁伯李英义子初从英征安定曲先等处授西宁卫指挥佥事历升右都督镇守大同以军功封高阳伯寻坐罪降为都督佥事立功延绥复以功升都督同知至是老不任事镛请代兵部言文虽初授指挥佥事之职然视军功资格实超升六等又镛乃土官子孙事无定例谨以上请故有是命
　　○敕延绥右参将郭镛领延庆等卫精兵二千操备听调虏入河套仍还守本境大同参将周玺领兵三千大同宣府游击将军吴王□赞李镐各率所部游兵五千于本境操练俟大同西路有警会兵进剿王□赞镐仍俟延绥警报领兵往援以虏酋满都鲁癿加思兰窥伺西北二边故也○辛巳升南京太仆寺卿刘俊为南京工部右侍郎
　　○海西兀者卫指挥同知木当哈诈为指挥使请给敕兵部廉知其情已奏以本职之敕赐之至是复申前请诏不许令大通事署指挥使杨铭谕之约以是后在边果效劳岁久朝廷自能善处又命铭等严加禁防有泄漏事情者罪不赦
　　○壬午改狭西泾州石窑巡检司隶麟游县
　　○癸未擢进士赵泰马铨吴凯秦昇刘清为给事中泰铨户科凯昇兵科清刑科
　　○敕谕哈密右都督罕慎时巡抚甘肃左佥都御史王朝远等传闻速檀阿力部下携叛谓哈密故城可以因时克复奏请调赤斤罕东二卫精锐番兵五千甘凉马步兵一万罕慎部下兵七百付总兵官署都督佥事王玺总理调度期以八月中直抵其城相机克取既取之后令罕慎权处分国事下廷臣集议于是兵部尚书余子俊及府部科道等官英国公张懋等言兴灭继绝固国之大体兵凶战危亦事之大机若四境皆靖诚宜及此第今北虏犯边南蛮久叛军饷调发未有宁岁自古为治之序必先中国而后夷狄此不可一也以羁縻夷兵随我官兵远出数千里之外地无水草战士赍粮意外之患大有可虑况番兵素有嫌隙使其半途叛还或随营失律置之则难以成功绳之则难保不叛此其不可二也城池虽可克复无王与守罕慎其国甥也使之权国亦恐同类不服安定亲族数取不至必有所见此其不可三也今止宜敕谕罕慎嘉其兴复之志示以利害之几令于安定卫访求国王亲族请于朝而封之兼抚所部种牧以养锐气结罕东赤斤二卫以相保障且冀为他日兴复之助又行朝远等量备彩叚以犒罕慎本境酋长并赤斤罕东二卫以结其心或安定亲族未得则以缓图之不宜急遽报可遂赐敕曰  太宗文皇帝置哈密城作中国西藩且为诸番朝贡顿宿之所比速檀阿力敢行称乱罪莫大焉尔乃能收集叛亡数请兴复其志可嘉第廷臣议者咸谓功难苟成且克复之后国无亲王谁与为守敕至尔须遣人往安定卫访求国王亲族一人遣使请封兼抚绥部民待时而动尤须睦邻结好互相保障冀为他日兴复之助如亲族访求未得亦宜徐图之不可急遽以启他衅尔其钦承勿忽
　　○兵科给事中萧显等往察五军神机营练卒不至者三十人显因并劾管队官指挥华恭等十有五人把总指挥庞政等二人得旨置把总官不问余下刑部治罪○丙戌十三道监察御史以灾异上言南北直隶山东河南等处今年四月以前亢阳不雨五月以后骤雨连绵水势泛溢平陆成川禾稼淹没人畜漂流庐舍沉于深渊桴筏栖于木杪老弱流离妻奴分散覆溺而死者不可胜纪人心惊惶皆谓数十年来未常有此况边报日殷贼势方炽若不预为处置诚恐民穷盗起为害非小乞敕该部计议于真定等府并山东推选练达老成素有闻望重臣前去巡抚及行顺天并南直隶河南巡抚等官用心抚恤军民缉捕盗贼以安地方以弭后患事下户部议拟覆奏  上曰诸处已遣郎中等官赈济其巡抚官不必更推惟北直隶地方广阔可再遣郎中一员○戊子禁人于西山凿石内官监太监宿政奏正统间有旨不许军民于西山凿石今岁久人不知禁宜揭榜示众都察院覆奏谓西山形势天造地设环拱京师千万载灵长之气会聚于此政言宜从命再犯者杖八十依律拟罪如旧制
　　○己丑占城国王遣其叔波罗亚弟及使臣罗四等赍金叶表文来朝贡方物赐宴并金织衣彩叚等物有差
　　○开设狭西陇州香泉巡检司
　　○古北口边关为水所冲城垣五千五十丈敌楼铺舍二十三间墩台三座右佥都御史汪霖等已役本境戍兵兴工修甓复奏人力不足请如兵部初议调兵以佐其役事下兵部议行三营总兵俟九月朔外卫秋班次等步兵至营即摘拨二千人选委把总官三人统领至彼相兼修缮其兴工之时就挟军器遇警战守  上以边关切近京师命即如例分兵往佐其役
　　○给哈密马马平章布帛牛种初马马为速檀阿力所胁服后率众奔还苦峪与都督罕慎协力屯守巡抚都御史王朝远等已给口粮赈之至是复请赐以布帛及牛具种子等物从之
　　明宪宗纯皇帝实录卷之一百八十
　明宪宗纯皇帝实录卷之一百八十一
　　成化十四年八月庚寅朔南京府军等十三卫辽东都司所属十二卫及四川行都司所属六卫各赍马骡文册至京未追马匹兄一千三百六十有奇多有违限差错者甚至弃册而逃兵部请治其罪  上是之令凡佥书官吏及管马官俱停俸责限追补弃册而逃者逮问
　　○壬辰直隶永年县民冀祥吕子良犯私铸铜钱问拟斩罪其亲邻俱言二人父母年老无他兄弟侍养特以艰窘之故误罹刑宪求免死巡按御史为奏上都察院议人缘艰窘犯法以为情有可矜则人争相视效何所不为但罪非常赦所不原而父母年老无人侍养此律所载者宜取旨裁决  　上竟怜之特命二人戍边卫
　　○癸巳  上谕六部臣曰山东北直隶各府军民灾伤甚重尔等其以该徵追粮草马匹等项并一应差役当停止分豁者具奏未闻再选差各衙门能干官与敕分往赈济巡抚直隶都御史汪霖速令回任江西亦被水灾令南京刑部右侍郎金绅奉敕往被巡视
　　○守备独石指挥同知绳律奏虏之入了远墩也实常躬率士卒与战杀贼数人士卒死者二人久之参将李刚守备马营都指挥李英始领兵来援皆为贼所邀乃亡卒八人马三十八匹会镇守宣府太监弓胜等亦奏虏之入境止于千骑而刚等飞报虚张至万使人疑惧以致此败宜治其罪事下兵部言胜等始奏贼情同词欺诈既荷恩贷乃以实闻宜行巡按御史究其误事之故仍请敕切责令各以忠勤自效欺罔为戒得旨是之仍令御史通行覆按具实奏处
　　○甲午南京监察御史郭经等言五事其一言太子天下之本必择方正敦良者以与之处今东宫官如侍读学士江朝宗庶子汪谐不协人望乞将二人别用而慎选端方者以代之其二言辽东四川云南俱边夷重地其巡抚都御史必须得人今辽东虽有陈钺然不谙边事四川旧有张王□赞又入为侍郎而云南之地切近安南至今犹缺巡抚今致仕都御史有韩雍彭谊阎本夏埙四人素称老练乞起一人以代陈钺一人往抚云南而张王□赞仍回四川其三言仪真九江乃盐徒出没之处乞升守备仪真指挥宋纲九江指挥陆宣以署职稍重其权使易行事其四开武举以拔将才其五广储积以备赈济章上  上曰朝廷用人自有权衡此曹如何恣意妄说中间必有挟私受嘱情弊本当究治姑宥之
　　○铨注锦衣卫带俸都指挥佥事王义金吾右卫带俸署都指挥佥事邬钦于狭西行都司
　　○乙未遣礼科给事中冯义行人张瑾赍诏封斋亚麻勿庵为占城国王斋亚麻勿庵遣人奏称安南人还其国南边地一方付之掌管复立为国而畏惧天威不敢擅立特遣使具表请封故有是命
　　○丁酉释奠先师孔子遣太子少保户部尚书兼文渊阁大学士刘珝行礼
　　○戊戌祭  太社  太稷
　　○礼部奉旨议上救灾事宜乞将北直隶山东江西成化十六年岁办钦天监历日纸太医院药材光禄寺牲口及折色银俱酌量减免从之
　　○兵部奉旨议上救灾事宜一涿德二州劫盗视他所特甚旧推都指挥康锐赵敬分守其地近察知二人缉捕无谋宜还锐京营令敬致仕别举能者代之以为京师屏蔽一中外大夫民壮快手机兵专以备盗所司多私役之宜通行禁戒不论岁之丰凶止令自备兵器巡逻缉捕盗息则听其各事本业有扰之者所司即与追问坐以赃罪一诣通行天下司府卫所修缮城池训练士卒下班官军月朔一阅不许远出遇有草寇调集扑灭事毕毋以私意拘留违者治之一良乡固安通州河冰既合例遣御史及锦衣卫千百户往督所司捕盗今三路水灾尤甚宜视常早遣一二月为便报可
　　○遣京营把总指挥佥事张怀往会密云守臣伺察虏势时镇守密云都指挥王荣等奏是月谍报虏聚境外大小兴州并小十八盘等处去边可百许里或五六千骑或六七百骑俱以辎重自随恐其日久必有入寇之举事下兵部谓密云缘边所守关墙圯坏殆尽且其地戍兵有限势诚可虑京营备征士马虽巳预阅然无实报未可轻发乃请遣怀同通事序班一人驰会荣等严加堤备兼察虏势以为用兵进止若其众皆三卫种人为北虏所驱而来即令怀等晓以恩威慰遣使去从之
　　○锦衣卫指挥同知朱骥监察御史王锦俱受命巡捕时有盗劫掠城西民家踰月隐匿不奏被责问服罪命宥之且戒其严捕必获盗乃已
　　○己亥  孝慈高皇后忌辰  奉先殿行祭礼驸马都尉石璟承命祭  孝陵
　　○命故都督同知曹安子绅袭父原职阳和卫指挥使
　　○庚子户部尚书杨鼎等奉旨议上救灾事宜一湖广江西等处并南北直隶凤阳永平等府州灾有轻重宜令今遣巡视并原巡抚官审实赈济惟北直隶山东被灾地广先已遣郎中等官四人赈济未行今宜增遣四人领敕分往礼部署员外郎事主事黄景顺天府户部署郎中事员外郎刘道直隶保定府署郎中事员外郎王臣大名广平顺德三府主事官廉河间府刑部郎中张锦真定府户部郎中林孟乔山东兖州府员外郎袁江东昌府大理寺署右寺副事右评事彭铨济南青州二府一山东湖广河南江西等处并南直隶各府州县卫所今年该徵粮草子粒宜令巡抚并今巡视官勘实具奏减免一光禄寺果品及内府供用库黄白蜡京库折色颜料顺天府北直隶户口食盐钞贯山东河间长芦运司消折盐课宜令所遣官勘系灾重去处俱暂停止一临清钞关该收钞贯宜仍旧折收粮米送十之七于兖州府十之三于东昌府其顺天府北直隶山东收纳商税课钞并应赎罪囚犯皆令折纳粮米以备赈给一顺天府北直隶山东阴阳医学僧道官缺俱令纳米二百石径许入选免送所司考试各府州县卫所两考役满吏典纳米一百石者送拨京考一百五十石者本处辏补三考送部冠带三百石者免其京考即与冠带办事军民舍余人等入米五十石以下者以礼旌犒一百石或银五十两者冠带荣身四百石以上者冠带立石旌异议入  上悉从之且命所遣官尽心理事
　　○六科给事中张海等以灾异上言今年自春徂秋水旱之灾殆遍天下江西湖广河南山东北直隶皆伤于水狭西山西皆伤于旱往年江西有灾民多就食湖广山东有灾就食河南今湖广河南皆水欲逃无所欲留无地加以官租私债之催徵贪官污吏之科扰艰难至此何以聊生若不量度缓急预为处置切恐民穷盗起祸生不测况今辽东贼势猖獗宣府军旅方殷万一觇我虚实来犯边境尤为可虑臣等谨条上救灾固本事宜以闻一今各处司府州县官或额外多佥富民为皂隶马夫而徭役靠损下户乞法法司申明旧例严加禁约违者纠治一古北口一带边关山水暴发关墙多有倾坏其间蓄积粮草或多或少分守将领或勇或怯皆无由知倘有缓急何以为备乞敕巡抚巡按等官督令守备官及时修理仍勘粮草有无足用总兵分守官有无谋勇其年老贪酷者具奏取回以见保将材补充一大臣多不得人户部尚书杨鼎不能除奸革弊节用爱人以致海内空虚民间嗟怨都御史刘敷在湖广老懦无为人心不服汪霖在蓟州忠厚有余风力不足乞命杨鼎以礼致仕刘敷罢归田里汪霖足回别用别推忠实为国者掌理部事廉干得体者巡抚地方及访得江西等处参政孟淮参议孙敬佥事胡靖知府罗谕庞瑄田济俱素乏清誉参议王灌参政尹淳佥事李进张述古俱罢软无为参议宋有文副使伍福张珩年老严宪酷暴而所任俱灾伤地方乞将各官革去见任放回闲住以为旷职之戒一河南之开封山东之兖州北直隶之真保定等府大水之后民多暴露饥饿乞敕该部将太仓收积官银量发十万两分送赈济官处审勘民之无家者与之盖屋余银留为籴本仍将临清德州水次二仓支运粮内量留二十万石以备来春接济一光禄寺供应果品猪羊等物外有司府州县岁办内有上林苑监孳畜一岁之入足勾一岁之用近乃增添买办大约一季用钱三四百万文钞一二百万贯今后除  上用膳羞及宫中日用外其余一应支应宴赏等项悉从减省将买办钱钞革罢仍敕本寺爱惜不许轻费一各处地方水旱灾伤军民艰窘公无预备私无蓄积遣官赈济惟盐利可赖乞敕该部将淮浙等运司存积盐课额外开中变卖银两各二十万山东盐银分送山东长芦盐银分送北直隶两淮两浙盐课分送江西湖广河南河东盐银分送狭西山西收发赈济备用时十三道御史屠滽等亦皆以此为言且言冗官宜汰近年各色工匠或自叙斧斤微劳或造奇巧玩物希求恩典辄授官职非惟名器太滥抑且廪禄虚糜乞敕吏部查照工匠出身官员止与冠带以荣终身而裁去其月俸又言刑赏宜慎近年以来官军捕获妖言乃其职役之所当为今不论事体轻重一概升官况所获者多有诬枉往往称冤刑赏过中物议不息灾异之来未必不由于此乞敕该衙门计议捕获妖言鞫问明白止加给赏而不升以官职二＜锍-釒＞同入  上曰杨鼎刘敷汪霖俱留任事方面知府既无益于民其令致仕今后捉获妖言者惟给赏不升其余事各司详议行之
　　○命武功右卫指挥佥事孙安守备涿州金吾右卫指挥使戚旺守备德州
　　○兵部复议上救灾事宜为养马州县数年倒死被盗未偿马匹凡六万四千四十有奇其贫难丁少之户宜免十分之一余马不免者亦宜暂停仍责成马政官吏使恩得下究违者坐罪又京营亡失倒损骑操马匹凡三万二千三百四十有奇与南京各卫山东河南江西南北直隶都司卫所骑操马匹俱暂宜停追诸司有孳牧亡失者贫弱之户亦免十一又拟遣印马侯伯及近遣两京太仆寺比较决罚等官俱宜召还又今年两京应角□羊备用马及往年未毕之数俱宜暂停又江西清军御史已满宜勿遣人更代止令守臣督属清角□羊又两直隶清军御史己召还宜令巡按兼理军士有赴京诉冤例该械送者给引令还有赍册赴京违限罚米者止运六石果系被灾之地而在赈济月日之内悉蠲不问有旨如议而贫难丁乏之户孳牧寄养未偿马匹仍免其十二
　　○钦天监监副宋徽春官正减铭秋官正潘泰中官正周纶并以收充天文生受赂事觉问拟为民刑部因奏先年钦天监官犯罪者俱奉
　　圣断今徽等习学已成据例亦宜充天文生应役自后本监官犯罪应为民者悉依此例应发戍者奏请处冶从之
　　○工部奉旨议上救灾事宜乞将易州山厂柴炭夫暂免一年直隶河间府擡柴夫一千六百名暂免起派北直隶山东河南江西湖广被灾州县各色颜料及该修理工役俱合停止诏改派河间府柴夫一千名于灾轻地方余如议行
　　○辛丑太子少保户部尚书杨鼎奏乞致仕  上谕之曰卿操履端方莅事年久毋因人言遽求休致宜勉就职不允所辞
　　○钦天监监正张瑄田蓁及徽府右长史严良能俱以陪祀  社稷后主坐不谨命杖而释之
　　○壬寅遣户部尚书翁世资祭京都太仓之神
　　○遣顺天府官祭宋丞相文天祥
　　○巡按直隶监察御史范珠奏江北水灾损伤苗稼其间徐州尤甚夏麦一空秋禾失望城垣坍塌庐舍倾颓臣按春秋传曰大水者阴逆而与怨气并之所致也何谓阴逆或群小用事臣庶失职小人竞进君子远屏幽隐未达冤滞不伸中国衰弱夷狄骄肆凡政治废而德教弛由是阴盛阳微而自不顺序矣何谓怨气或军旅数兴徒役不息用费不节诛求无度豪强兼并贪墨横取凡害天理而拂人心皆足以致民之怨以此感彼而咎徵应之虽事之变亦理之常古者人君遇灾而惧勉修人事以回天意如六事自责殷汤不害为圣侧身修行周宣不失为贤汉唐宋英谊之主亦未常不致谨天戒躬自克责减膳避殿求贤纳言卒能易灾为祥转异为瑞此亦可见天道甚迩祸福之来系于君心一转移之间耳伏愿
　　陛下亲贤远奸信赏必罚谨威惠之施顺阴阳之序仍敕翰林博采往事敷陈致灾之由钦天监占候天象推衍灾咎之应科道陈言政治得失务俾直言无隐吏部推举大臣选用言官毋徒限资格而失真才取体貌而弃骨鲠法司鞫问囚犯不可徇人情而枉曲直避势要而拘成款户工二部一切逋欠之物不急之务暂且停徵罢役及将被灾之处今年夏秋税粮量为除豁以苏民困非特淮徐军民之幸实天下苍生之幸  宗社无疆之福也＜锍-釒＞入  上曰所言皆已行之事所司其知之
　　○巡抚直隶右副都御史牟俸奏近见浙西各府地方频年旱涝田榖不登人民出常赋输官之外室如悬磬日不聊生盖各府地环太湖乃东南最下之区而苏松当下流之冲每遇积雨众水奔溃遂致湖泖涨漫横流溢出渰没田稼为害滋甚常考之太湖即古之震泽上纳嘉湖宣歙诸州之水下通娄东吴淞三江之流东江今不复见淞娄二江之水入海故道具存又常熟县北有福山塘白茆塘俱能导太湖之流以入江海使民无垫溺而土可耕种历代开浚＜锍-釒＞通具有成法我朝亦常命官修治而不得其要滨湖豪家将沙涨湖滩栽植为利官府又不明水之利害于通洩处所叠石为桥壅土为道或虑盗贼舟楫往来则又钉木为栅以致水道堙塞渐成陆地公利告病坐失厚利乞敕所司佥议稽历代治水方略慎择大臣中知水利者一员敕令专理其事仍访中外谙晓水利者采而用之候农隙之时起倩附近军民夫役开浚修筑事成之后专设郎中主事一员提督各处水利官随时修理禁民侵占则水势＜锍-釒＞通而不为患公私有无穷之利矣章下工部议以俸所言有理宜敕令兼理水利听其访用中外官员挑筑浚塞其言设官专理俟功成之日再请除授诏可
　　○癸卯巡抚湖广都御史刘敷乞归养疾诏尽心供职所辞不允
　　○命陕西都指挥同知韩英守备广武营仍协守宁夏西路
　　○女直朝贡求升职者四十九人朵林山等卫指挥使等官阿山革等十四人听升一级立城等卫指挥使等官米希察等三十三人内阁底簿查无名帖列山卫镇抚等官答剌哈等二人未至俱不许又塔鲁木等卫故都指挥佥事等官撒答子童哈等二拾四人乞袭职肥河卫都督剌哈一人乞赐冠带衣服银器友帖等卫都指挥使等官塞笼革等七人乞赐敕书失里木等卫指挥使等官阿古山等二人乞兼赐印记俱许之惟银器不与
　　○乙巳广西太平府地震自六月至是凡七震
　　○丙午祭太岁风云雷雨岳镇海渎山川等神
　　○遣旗手卫官祭旗纛之神○南京监察御史邹霶言三事其一欲起致仕都御史韩雍阎本巡抚辽东云南地方其二以南京刑部侍郎金绅都察院副都御史张瑄皆应天府人乞改调他官以杜亲交请托之私其三乞敕给事中并应天府官勘理大江两岸芦荡草塌有势要强占者给原主其新涨者则拨付有粮无地之家奏入  上曰韩雍以有过致仕阎本以自陈休退俱已处置霶何为渎奏且既言势要强占田地而不指实本当究问姑宥之
　　○湖广总兵官都督佥事王信请罢郧阳行都司及卫止至一所守御其地兵部议行信等会议处分有旨其事经画已定不可纷更
　　○丁未诏停徵顺天府民借支仓粮先是府尹胡睿奏成化十二年因地方灾伤人民饥窘放过赈济杂粮种子尚有三万三千九百余石徵收未足今岁所属州县通被水患民业荡尽田禾无成所欠仓粮伏乞暂免追徵以苏民困事下户部议如所奏从之
　　○南京大风拔  太庙树
　　○赤斤蒙古卫并罕东卫都督昆藏等遣千户昆都加儿等来朝贡马驼赐宴并赐衣服彩叚等物有差仍以彩叚表里及敕付昆都加儿领回给赐昆藏等
　　○诏免顺天府所负羊毛先是永乐间本府领官羊万一千五百头分散所属州县养之令民岁输毛其斤如头数后羊死已尽而民间输毛不已至是府尹胡睿言民罢水患不可重困乃免前二年逋负及今岁未徵之数凡九千八百余斤而明年应输者约俟秋成裁处
　　○申禁私铸铜钱都察院奏先因南直隶并浙江山东有私铸铜钱者揭榜禁约今掌锦衣卫事都指挥同知牛循奏河南许州民亦多私铸请通行天下禁约其言宜从从之
　　○戊申是日早朝东班官若闻有甲兵声者因辟易不复成列卫士争露刃以备不虞久之始定莫知其故已而  上命班居下者百余人悉踞于午门外踰时释之后御史复奏究其事所从起然竟莫能得也
　　○吏部覆奏监察御史屠滽等以灾异请汰冗官本部看详见任匠官顺天府带俸通判知事以下共六百十三员各官每年支俸在京本色米共七千三百五十六石折色米共一万二千二百六十一石南京本色米共一万九千二百八石糜费廪禄日益倍增诚如滽等所言但一概裁去月米恐贫者无以自赡宜移文工部审核年七十以上或以病废者俱令致仕其余精艺业年未衰老者留之量减两京本色俸米以节财用或积有微劳者量赏之不得自叙督工官亦不得为之拟奏于上诏可
　　○庚戌升南京尚宝司卿夏瑄为南京太常寺少卿仍理旧任
　　○免湖广成化十三年秋粮米一十六万一千七百八十石有奇以旱灾故也
　　○录辽东清河等堡杀虏功副总兵等官韩斌等及言军人等升赏有差
　　○辛亥赐晋府故镇国将军钟镈夫人刘氏食米岁五十石
　　○宥文武官阳武侯薛伦等罪先是祀山川等神文武官陪祀者少御史吴文元等举劾命礼部及鸿胪寺官勘报至是礼部奏陪祀者有故不与者若都督柯忠等凡七人无故不与者若伦等合二十六人  上曰祭祀国之大典有故不与者可免无故不与者本当逮问姑宥之
　　○四川威州地震至二十三日复震皆有声
　　○命广平侯袁瑄安远侯柳景带管奉天门两阶侍卫带刀勋卫指挥等官寻命景专管大汉将军
　　○命故南京锦衣卫带俸百户尹王孙忠袭职玉驸马都尉清之子也
　　○壬子通事大理寺左寺正丁原言虏酋满都鲁等近边窥伺恐其收捕三卫入境为患宜预为之备兵部请申命团营总兵定西侯蒋琬等厉兵待报及诸边守将加意防范报可
　　○有军丁下场牧放窃马而逃者兵部请移文牧马署都督同知冯昇逮其管队等官送法司并问因谓传闻草场军丁逃还并鬻放者半脱有调发恐不能济宜如例遣科道二人并兵部属官二人出其不意分道往稽其数犯者则举劾处治庶奸弊可革仍著为令岁二三举行报可
　　○癸丑巡抚四川都御史张王□赞乞归守制许之先是王□赞丁母忧求去位以松潘边务方殷不许至是事宁召为户部左侍郎至国门复有是请故得命云○礼部申明朝仪八事鸿胪寺卿施纯礼科都给事中唐章御史王浚等以近者朝班惊喧不定各奏朝参官多罔遵礼度乞将朝仪榜示于长安左右门  上命礼部通查朝仪旧制以闻至是礼部尚书邹干等备录洪武年间朝参礼仪奏请申明榜示朝门晓谕禁约凡八条一朝班公侯序于文武班首次驸马次伯自一品以下各照品级大东武西以次序列风宪纠仪官居下朝北纪事官居文武第一班之后稍近上以便观听勿得越次如有陈奏从班未行至御前跪奏毕即入班立一文武百官御前侍坐遇有大小官奏事须起立候奏毕复坐勿得倨坐如有旨赐坐则复坐一文武官出入朝门各照品级第加敬逊如一品以下官遇公侯驸马加敬礼立则旁立行则后从三品四品官遇一品二品官加逊礼行立俱后五品以下仿此不许搀先越次如有事宣召勿拘一百官朝参遇有  圣谕教诫须当专心致意拱听即便省身克已不许放肆驰心外想一百官自入午门内不许吐唾如朝参近侍御前有病咳嗽者即许退班一百官奏对务必从实知则为知不许妄对一凡小大官员如随  上行丹墀身常朝北不得向南或左或右环转随侍不许背北如
</div>
    <div class="pagination">
<a href="明实录宪宗实录_page94.html">上一页</a><span>...</span><a href="明实录宪宗实录_page90.html">90</a><a href="明实录宪宗实录_page91.html">91</a><a href="明实录宪宗实录_page92.html">92</a><a href="明实录宪宗实录_page93.html">93</a><a href="明实录宪宗实录_page94.html">94</a><span class="current-page">95</span><a href="明实录宪宗实录_page96.html">96</a><a href="明实录宪宗实录_page97.html">97</a><a href="明实录宪宗实录_page98.html">98</a><a href="明实录宪宗实录_page99.html">99</a><a href="明实录宪宗实录_page100.html">100</a><span>...</span><a href="明实录宪宗实录_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
