<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 342 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 342 页/共 1316 页</h1>
    <div class="content">○又谕、电寄李鸿章、本日谕令张佩纶扼守船厂。恐兵力不敷。须募本地壮勇。应用炮械。著李鸿章设法运送。以资接济。电寄　　

○又谕、电寄张佩纶等、据电报闽省督抚将军三人会檄长门九营黄超群两营回顾省防。方勋五营进守长门。未与会商等语。法船已报出口。即尚有船停留口内。亦应坚守长门。使彼内外阻隔。岂可专顾省防。舍门户而守堂奥。穆图善等实属调度乖方。著张佩纶督率方勋五营扼守船厂。黄超群两营守厂本极得力。现扎何处。迅即奏闻。穆图善著仍督率张得胜统营驻守长门。不准稍有退缩。如省防有警。穆图善等与、张佩纶、均应互商调派策应。现在移调各营。何以未见穆图善等电报。该将军督抚及张佩纶、如意见参差。致有贻误。自问当得何罪。张佩纶如兵力不敷。即速募本地壮勇。操练成军。所需炮械。已谕李鸿章设法运送矣。电寄　　

○署直隶总督李鸿章奏、筹购军火价银。拟仍由出使经费项下借拨。得旨所请应即准行。惟此项经费。曾国荃业经两次借动。现在能否再挪。著李鸿章咨商曾国荃通融办理。随手　　

○署两江总督曾国荃奏、江防吃紧。铭武八营扼守江阴。势难抽调赴台。得旨、铭武各营既难更动。即著毋庸抽调赴台。仍著督饬各军严行扼守。并严催程文炳迅速带营东下。听候调拨。随手　　

○以大理寺少卿爱廉为太仆寺卿。朱签　　

○己未。文宗显皇帝忌辰。上诣奉先殿寿皇殿行礼。遣官祭定陵。内

记注

　　

○谕军机大臣等、绍祺奏、多伦东北白岔沟刘家营子经棚一带。与围场西北两面毗连。游民聚处。查其籍贯。山东曹兖居多。性情强悍。种种不法。此次匪徒滋事。拏获宋敬愚父子。据供结盟拒敌。确系悍贼。尚有总社长严礼为之具保。若非犯供确凿。几为摇惑。拟请严饬地方官将该处游民设法查办。驱逐抚恤。相闲而行等语。毗连围场草地。游民逐渐聚居。附近匪徒。藉此为逋逃薮。自应实力查办。惟其中良莠不齐。势难概行驱逐。著李鸿章严饬该处地方官。体察情形。清查户口。遴选各社长。随时查拏匪党。仍将安分良民。加意抚绥。以靖地方。毋得视为具文。原片著钞给阅看。将此谕令知之。现月　　

○又谕、翰林院侍读王邦玺奏、的闻福建延建邵等处土匪蠢动。该处与江西之广信建昌等府毗连。路路可通。无营驻扎。傥该匪被剿窜入境内。恐难扑灭等语。福建土匪蠢动。毗连江西地方。亟应先事绸缪。妥为防范。免致蔓延。著潘霨迅速酌拨勇营。于毗连建甯邵武地方。择要驻扎。严饬派出营官。勤加侦探。如有匪徒窜入即行合力剿除。毋稍疏懈。将此由六百里谕令知之。现月　　

○盛京将军庆裕奏、携带印信。亲赴没沟营、旅顺口、大连湾、各海口。巡阅防务。得旨、即著督率防军。将各海口战守事宜。实力备御。毋稍疏虞。摺包　　

○山东巡抚陈士杰奏、添募勇营。防守布置。得旨、著俟各营到齐。妥筹布置。勤加操练。以资备御。摺包　　

○又奏、遵办登莱四府民团。互相联络。得旨、即著饬属认真办理。毋得有名无实。摺包　　

○又奏、胶州海口。募营防守。得旨、即著该抚饬令迅速召募成营。并饬胶州等处整饬团练。随同官军扼要防守。毋稍大意。摺包　　

○抚恤山东烟台被水灾民。摺包　　

○庚申。钦奉慈禧端佑康颐昭豫庄诚皇太后懿旨。前据御史吴峋奏□□□尔□阎敬铭执拗刚愎等情一摺。朝廷以所奏牵涉军机大臣。当令醇亲王奕譞遵照面谕。缮写谕旨宣示。并谕嗣后如再有以赔偿之说进者。交刑部治罪。乃该御史误会此意。本日复以军机大臣拟旨抑扬其词。恐为议和赔偿地步。具摺陈奏。立论纰缪。迹近深文周内。所奏著毋庸议。现月　　

○谕内阁、绍祺奏、摉获首要各匪。并余匪窜入蒙古地面。围剿净尽各摺片。蒙古鱼泡子地方。股匪滋事。前经官军会剿。已将全股击散。谕令跟踪追捕余匪。此次拏获之宋洛四即宋敬愚、宋金藻、李志典、王珍环。或系著名积匪。或系随同拒敌。业经绍祺讯明正法。足昭炯戒。至前窜围场余匪。是否已于蒙古地面剿除净尽。仍著李鸿章、绍祺、谦禧、确切查明。如有在逃余匪。督饬认真摉缉。毋任漏网。现月　　

○谕军机大臣等、谭钟麟奏、畿疆防务紧要。甘肃防营。可抽拨马步队五千人。以资调遣。如果事机决裂。即亲率北行。或另派弁统带等语。览奏具见悃忱。深堪嘉尚。现在战局已成。沿海均应严防。北洋尤为重要。所有备调之马步队五千人。即著谭钟麟遴派得力将领统带。前赴直隶。会商李鸿章择地驻扎。请旨遵行。该督毋庸前来。其所奏加给行粮等语。著依议行。将此由六百里各谕令知之。洋务　　

○又谕、右庶子陈学棻奏、请思患豫防以固根本一摺。据称近日法人无大动作。有传其欲由海道犯我东三省乘机而入者。请饬整顿营伍。严防各口。实力举行团练。以杜骚扰焚掠等语。东三省为根本重地。所奏办理团练。是否可行。著庆裕、希元、文绪、体察情形。妥筹具奏。原摺均著钞给阅看。将此由五百里各谕令知之。洋务　　

○又谕、江南防务。现经曾国荃布置。尚为周密。福建兵力尚单。情形吃紧。本日已授左宗棠为钦差大臣。督办福建军务。杨昌浚现在召募勇营。克日启程。会同该省官军。力筹备御。期于制敌决胜。左宗棠著前往浙江福建交界地方。督兵驻扎。以备策应。毋庸亲赴前敌。福建办防疏懈。该大臣当会同穆图善、杨昌浚等、实力整顿。务使战守确有可恃。除前调北来恪靖七营、及拨给杨昌浚恪靖四营、归左宗棠节制调遣外。其余江南防军。不得再行请调。以免顾此失彼。洋务　　

○又谕、电寄刘铭传等、闻法船于初十十一日攻基隆。无大胜负。著刘铭传乘其兵未续到。如登岸极力剿击。挫彼凶锋。官军尚单。不敷布置。台多漳泉潮州客民。勇敢可用。著即就台募练。需用军火。著李鸿章、曾国荃、设法筹济。如一时运送不及。即先用擡炮排枪等件。以应急需。电寄　　

○又谕、电寄曾国荃、据电称、杨昌浚指调李光久等四营援闽。又接陈士杰来函。烟台警亟。拟调李光久一营、并派募二营赴东、请旨等语。著曾国荃即饬李光久率营迅赴烟台。交陈士杰调遣。杨昌浚赴闽。应否派何绍彩等营随往。著曾国荃会商杨昌浚酌度办理。一面由电奏闻。所称杨昌浚行粮需银三四万两。李光久各营川资募费需银一万两。均拟由淮运库拨发。著依议行。提督陈由立、既据曾国荃称其谋勇兼优。即著饬令随同杨昌浚赴闽。俟鲍超到后。仍归鲍超调遣。电寄　　

○又谕、电寄李鸿章、据电称潘鼎新来电、越境瘴潦方盛。守易攻难。岑毓英函云。须俟秋后瘴减乃可进等语。滇粤军既难前进。刘永福所部。久居该国能耐烟瘴。著传知该提督赶紧督军进取。岑毓英等拨给饷银军火。务俾足用迅赴戎机。滇粤各营与该军联络策应。以壮声援。现已秋高瘴减。迅速进发。不得藉词迁延。致干重咎。潘鼎新即咨岑毓英一体遵照。电寄　　

○督办新疆军务兵部右侍郎刘锦棠奏、查明驿书潘定贵擅离公舍。致误要件。尚无折损及别项情弊。拟照不应重律革责。报闻。摺包　　

○绥远城将军丰绅奏、遵旨备齐马队官兵。听候调拨。保卫畿辅。得旨、所有备齐马队官兵。即著认真操练。候旨调拨。至此次新添官兵。□山戊不□需饷乾银两。著户部议奏寻奏上。依议行。摺包　　

○命大学士左宗棠为钦差大臣。督办福建军务。福州将军穆图善、漕运总督杨昌浚帮办军务。三品卿衔翰林院侍讲学士张佩纶、以会办大臣兼署船政大臣。詹事府少詹事何如璋来京。现月　　

○命礼部尚书延煦、都察院左都御史祁世长、驰驿前往山东。查办事件。锡珍廖寿恒、毋庸前往。现月　　

○实授曾国荃为两江总督。兼充办理通商事务大臣。现月　　

○以记名总兵高光效为湖北汉阳镇总兵官。现月　　

○赏已革山西布政使林寿图四品顶戴、为福建团练大臣。洋务　　

○赏翰林院编修钟德祥侍讲衔、前往广西潘鼎新军营、随同办事。洋

务　　

○命回籍道员袁垚龄迅赴刘锦棠军营、听候差遣。现月　　

○辛酉。谕内阁、太常寺卿徐树铭奏、漕粮宜全归河运。请于运道经行之处。疏浚河流。修治闸坝。并拟选雇民船。照海运章程。核实经理一摺。著该部议奏。现月　　

○谕军机大臣等、电寄李鸿章、前调周盛波募勇赴津。兹据刘铭传奏台南防务紧要。请饬该提督赴台。著曾国荃即传知周盛波迅带所募勇营。克日前往。统办台南防务。李鸿章如尚须添勇。著另行调募。周盛波驭军严整。操防认真。该大臣当加奖勉。令其奋力图报。不得因人言退阻。江苏候补道龚照瑗、著饬赴台湾。交刘铭传差遣委用。周盛波、龚照瑗、到台后。刘铭传迅即奏闻。嗣后各省电信。凡有事关紧要者。除电奏外。仍另具摺驿递。著李鸿章转电各大臣将军督抚一体遵照。电寄　　

○又谕、电寄彭玉麟、闻彭玉麟拟誓守沙角炮台。固属勇往。惟重臣宜顾全局。不可株守一台。况敌长水战。华长陆战。如基隆马尾台毁。而陆兵仍胜。是其明证。该尚书务当加意慎重。以副朝廷倚畀。电寄　　

○又谕、电寄李鸿章、闽口外尚有法船七艘。当严防再犯。自以扼守门户为要著。长门金牌炮台。应赶紧修筑。附省要路。节节严防。穆图善等懔遵叠谕。和衷熟筹。妥为布置。一面详悉电奏。南台法领事。即令回国。不准逗遛。穆图善电称、粤新解水雷。请饬北洋派熟习艺徒数人。乘轮来闽。著李鸿章迅速派往。电寄　　

○两江总督曾国荃奏、江海防务紧要。原扎营垒。调闽赴援。即添募八营。填扎汛地。得旨、即著将添募各营。饬令迅速成军以备战守。摺包

　　

○又奏、请续借出使经费六十万两。以充饷项。得旨、前据李鸿章奏请借拨出使经费。当谕令咨商曾国荃通融办理。此项经费。尚须留备出使之需。不得全数动拨。所有此次曾国荃奏请续借银六十万两。即著与李鸿章会商酌量匀拨。以资应用。摺包　　

○又奏、饷源日绌。拟仿两湖盐斤加价。加抽川盐厘金。以济军饷而保引岸。从之。摺包　　

○署湖南巡抚庞际云奏、请将盐务缉私经费。全数充饷。得旨、据奏具见急公诚悃。深堪嘉尚。著照所请行。摺包　　

○又奏、谨遵电旨。停军赴闽。并各省赴湘募勇情形。得旨、所有各省派员赴湘募勇。著饬令地方官随时妥为照料。俾得迅赴防所。摺包　　

○壬戌。谕内阁、谭钟麟奏、遵查佐领祥元等□□□尔□款。据实覆陈一摺。庄浪佐领祥元、常续、虽查无侵吞饷银入己情事。惟动用银两。并未禀明立案。且于庆志所领俸乾。开报不实。意存捏饰。祥元、常续均著交部议处。协领那尔春布、于崇志应支廉俸。并不查明前任领数。任意加增。且此案系由该协领始终构陷。著交部严加议处。署协领鸣鹤、于镇番年久停解之款。蒙混请催。私议贱折。著交部议处。会甯县知县署镇番县知县萧汝霖、于不应解之粮。率行应付。实属颟顸。不胜知县之任。著开缺以教职选用。至凉庄满营。动辄造谣生事。互相攻讦。此风断不可长。著该副都统等务饬官弁各安本分。毋蹈故习。如再有此等情事。定即从严惩办。现月　　

○又谕、翰林院侍读学士温绍棠奏、请饬知府何隆＜闲＞募勇赴闽一摺。何隆＜闲＞系发往福建差委之员。自应前赴闽省。听候该督抚差遣委用。若任其自行召募勇营。尚复成何政体。所请殊属冒昧。著不准行。现月　　

○谕军机大臣等、兴廉、游百川奏、来□山戊不□新漕。请饬提前赶办一摺。据称旧例验收漕粮。统限五月内全完。苏省奏定径运章程。头批漕船。于二月望前进口。江浙两省粮道。准于二月中旬抵津开兑等语。漕粮为天庾正供。关系紧要。沙船远涉重洋。动逾数月。历年以来。俱用招商局轮船分运。现在办理防务。时局不同。若非豫为绸缪。深虑临时迟误。著曾国荃、卫荣光、刘秉璋、督同藩司粮道。将漕运事宜。提前赶办应如何相度机宜。雇船应用。务须先事熟筹。期臻妥速。将此各谕令知之。现月　　

○又谕、前据色楞额等奏、巴勒布商民被劫一案。议定偿款十八万三千四百余两。除筹捐折抵外。不敷之数。恳由四川筹拨。当令丁宝桢垫银八万两解藏应用。仍令藏中分年归还。毋庸赏给。并经谕令色楞额等知悉。兹据该大臣等奏。接据岐元等咨称、承准寄谕、令丁宝桢传知丁士彬克日抵藏。悉心筹办。惟此案业经筹办了结。应否再行查办。请旨遵行等语。所有巴勒布商民被劫一案。著仍遵六月初四日谕旨办理。所请再行查办之处。著毋庸议。丁士彬如已抵藏。即著启程回川。如尚在途。亦著咨明折回。将此由五百里各谕令知之。现月　　

○又谕、仓场衙门奏、来□山戊不□新漕。请援照同治十一年苏省试办河运成案。雇觅殷实民船。兼办河运等语。著户部议奏。现月　　

○署直隶总督李鸿章、等奏选派神机营分起赴防。以卫京畿。得旨、即著各军实力操防。并随时相机布置。以资捍卫。摺包　　

○督办新疆军务兵部右侍郎刘锦棠奏、法人背约。请率师东下。与之决战。得旨、览奏忠勇之忱。深堪嘉尚。刻下新疆甫就荡平。一切设官裁勇各事。均须妥筹布置。且该处密迩俄边。尤须得人镇抚。张曜一军。前有旨谕令北来。所有新疆防守事宜。该大臣尤当统筹兼顾。毋庸率师东下。用副委任。摺包　　

</div>
    <div class="pagination">
<a href="清实录光绪朝实录_page341.html">上一页</a><span>...</span><a href="清实录光绪朝实录_page337.html">337</a><a href="清实录光绪朝实录_page338.html">338</a><a href="清实录光绪朝实录_page339.html">339</a><a href="清实录光绪朝实录_page340.html">340</a><a href="清实录光绪朝实录_page341.html">341</a><span class="current-page">342</span><a href="清实录光绪朝实录_page343.html">343</a><a href="清实录光绪朝实录_page344.html">344</a><a href="清实录光绪朝实录_page345.html">345</a><a href="清实录光绪朝实录_page346.html">346</a><a href="清实录光绪朝实录_page347.html">347</a><span>...</span><a href="清实录光绪朝实录_page343.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
