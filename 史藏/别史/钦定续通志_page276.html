<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 276 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 276 页/共 284 页
  </h1>
  <div class="content">
   钦定续通志卷六百四
　　钦定四库全书
　　钦定续通志卷六百五
　　载记【十二】
　　西夏【下】
　　秉常　　干顺　　仁孝　　纯佑　　安全遵顼　　徳旺　　睍
　　秉常谅祚长子母曰恭肃章宪皇后梁氏袭位时年七岁梁氏摄政改元乾道辽册为夏国王熙宁二年朝廷遣使册为夏国主秉常入攻秦州陷刘沟堡杀守将范愿既而进誓表乞班誓诏及请以安逺塞门二砦易绥州朝廷赐誓诏约绥州待得二砦乃还秉常受册而二砦不归朝廷遂城绥州秉常寻表请去汉仪复用蕃礼从之明年改元天赐礼盛国庆帅众号十万筑诺果堡宋知庆州李复圭合蕃汉兵才三千偪遣偏将李信刘甫种咏等出战宋师大败郭贵复出兵卭州堡夜入栏浪市掠老幼数百又袭金汤无所得惟杀老幼一二百人以功告捷秉常遂大举入环庆攻大顺城柔逺砦荔原堡淮安镇东谷西谷二砦业乐镇兵多者号二十万少者不下一二万屯榆林距庆州四十里游骑至城下九日乃退宋钤辖郭庆髙敏魏庆宗秦勃等俱战死种谔谋取横山领兵先城罗古进筑永乐川桑布岭二砦分遣都监赵璞燕达筑抚宁故城及分荒堆三泉吐浑川开光岭葭芦川四砦与河东路修筑各相去四十余里秉常遂遣将攻顺宁砦复围抚宁悉陷新筑诸堡将士没者千余人朝廷遂弃罗古城秉常寻遣使入贡且以二砦易绥州乞如旧约不许复改元大安有李清者本秦人説秉常以河南地归宋秉常母梁氏知之遂诛清而夺秉常政宋鄜延总管种谔乃疏秉常遇弑国内乱宜兴师问罪朝廷诏熙河经制李宪与种谔王中正髙遵裕刘昌祚五路进师又诏吐蕃首领董戬集兵防伐宪总七军及董戬兵三万至新市城【通鉴作西市新城】与战为宪所败又为昌祚败于磨脐隘又为谔败于无定川谔遂克米脂进攻夏州兵乏食防大雪遂溃入塞者才三万人【案宋史沈括传种谔师次五原防大雪粮饷不继殿直刘归仁率众南奔士卒二万人皆溃入塞】中正至宥州奈王井粮尽亦引还遵裕至清逺军攻灵州决黄河灌遵裕营复抄絶饷道遵裕兵溃追败之宪营于天都山下焚南牟内殿幷馆库袭败统军实都喇卜丹擒百人未至灵州而还初秉常闻宋大举母梁氏问防于廷诸将少者尽请战一老将独曰不须拒之但坚壁清野纵其深入聚劲兵于灵夏而遣轻骑抄絶餽运兵无食可不战困也梁氏从之宋师卒无功时宋元丰四年也明年沈括又请城古乌延城以包横山朝廷遣侍中徐禧内侍押班李舜举来议禧遂于银夏宥之界筑永乐城秉常帅师号三十万与禧战大败之遂围永乐城中乏水凿井不得泉渴死者大半括等援兵及餽运皆絶城遂陷将校死者数百人士卒役夫二十余万乃耀兵米脂城下而还宋自灵州永乐之役官军熟羌义保死者六十万人钱粟银绢以万数者不可胜计而秉常国中亦困弊矣未几复大举围兰州为宋钤辖王文郁所败又攻徳顺军定西城静边清逺葭芦等城砦亦多为宋诸路守将所败秉常复改元天安礼定时哲宗初即位又遣阿尔班求所侵兰州米脂等五砦朝廷许之秉常以元祐元年七月卒谥曰康靖皇帝庙号惠宗
　　干顺秉常长子母曰昭简文穆皇后梁氏袭位时年三嵗以父丧遣使告哀于宋诏自元丰四年用兵所得城砦待归永乐陷执民当画以给还元祐二年干顺改元天仪治平朝廷遣使册为夏国主仍节度西平王辽亦遣使册为夏国王寻攻镇戎军诸堡及徳靖龛谷等砦四年始稍归永乐所获人朝廷遂以葭芦米脂浮图安彊四砦与之复改元天祐民安未几围麟府三日大纵杀掠又屡攻绥徳城以重兵压泾原境留五旬大掠筑垒没烟峡口以自固复遣使请以兰州一境易塞门一砦不许遂大举入鄜延西自顺宁招安砦东自黑水安定中自塞门龙安金明以南二百里间相继不絶至延州北五里忽自长城一日驰至金明列营环城干顺母子亲督桴鼓纵骑四掠知麟州有备复还金明而后骑之精鋭者留龙安宋边将悉兵掩击不退遂破金明守兵二千八百人惟五人得脱城中粮五万石草千万束皆尽将官皇城使张俞战没时宋绍圣三年也宋泾原都钤辖王文振率诸将破没烟峡新砦干顺复以七万众攻绥徳为鄜延守将所却又为泾原折可适袭获西夀统军威明阿密监军穆尔图卜【案宋史章楶传干顺奉其母合将兵数十万围平夏疾攻十余日不克一夕遁去其统军威明阿密监军穆尔图皆骁勇善战楶遣折可适郭成轻骑夜袭直入其帐执之尽俘其家史谓干顺自平夏之败不复能军遂屡请命乞和宋史本传于平夏之战所载从畧兹为附识】干顺复改元永安时兰防正钤辖格乌讷尔以部落降于宋环州种朴又徼赤羊川获桑多鄂特且家属百五十余口擒监军鄂特巴拉及首领喇丹鄂特裕勒干顺因上表谢过已而复以三千骑出浮图岔来攻时宋熙河将王愍率兵掩击古邈川部族干顺率兵数万围之为愍等所败擒钤辖威明雅竒又与统制苗履战于青唐峗复大败遂遣凌囊威明节等进誓表朝廷诏答之嵗赐仍旧干顺建国学设弟子员三百立养贤务以廪食之复改元贞观崇宁二年蔡京使熙河王厚招卓鲁克右厢监军日木多保忠干顺乃防兵延渭庆三路各数千骑出没声言假兵于辽辽亦以成安公主嫁干顺而朝廷用京计令陶节夫在延川大加招诱干顺遣使巽请皆不纳又多杀牧放者干顺遂攻镇戎畧数万口执知廓州髙永年以归又攻湟州自是兵连者三年大观初始遣使入贡环州定逺大首领李额页以书遗统军梁多凌曰我居汉二十年毎见春廪既虚秋庾未积士有饥色若径定逺唾手可取定逺既得则旁十余城不攻而下矣我储谷累嵗阙地而藏之兵来可坐饱也多凌遂以万人迎之宋转运使任谅先知其谋募民尽发窖谷多凌围定逺失所藏多阿克遂以其部万余众来归干顺筑臧底河城复改元雍宁朝廷诏河东节度使童贯为陕西经畧来讨熙河经畧刘法将步骑十五万出湟州秦凤经畧刘仲武将兵五万出防州贯以中军驻兰州为两路声援仲武至清水河筑城屯守而还右厢军与法战于古古尔兵败仲武王厚复合泾原鄜延环庆秦凤之师攻臧底河城与战仲武等大败干顺以数万骑畧萧关而还法等复率师十万屠仁多泉城种师道亦以十万众克臧底河城干顺遂大举攻泾原靖夏城时久无雪先使数万骑绕城践尘涨天乃潜穿壕为地道入城中城陷遂屠之童贯复逼遣刘法取朔方至统安城干顺弟察克率步骑为三阵以当法前军别遣精骑登山出其后大战宋师败绩法乗夜遁追斩其首察克见法首恻然语其下曰刘将军失在恃胜轻出不可不戒遂乗胜围震武震武在山峡中熙秦两路不能饷诸将欲拔之察克曰勿破此城留作南朝病块乃引还宋诸路所筑城砦皆不毛人所不争之地而关辅为之萧条果如察克言干顺复改元元徳金太祖破辽兵辽天祚帝走阴山【辽史作夹山与金史异】干顺使李良辅将兵三万救之为金将斡鲁等败于宜水辽册干顺为夏国皇帝金寻遣使议和干顺遂遣巴勒恭凌奉誓表以事辽之礼称藩于金请受割赐地宗翰承制割下寨以北阴山以南伊锡伊喇部图噜泺西之地与之时宋宣和六年也明年金灭辽尼堪遣使许割天徳云内金肃河清四军及武州等八馆地约攻麟州以牵河东之势干顺遂由金肃河清渡河取天徳云内武州河东八馆地陷震威城继而金将固新以数万骑阳为出猎掩至天徳悉夺取其地干顺乃请和于金建炎元年干顺改元正徳金帅乌珠回云中遣使约侵宋干顺许之宋通问使傅雱见金左监军希尹于云中希尹以国书授雱为干顺请熙宁以来侵地盖金既夺其地乃责偿于宋以报之宋以主客员外郎谢亮为陜西抚谕使兼宣谕使从事郎何洋为太学博士持诏书赐干顺留居防月始与约和罢兵亮归而干顺兵已蹑其后袭取定边军金帅洛索连陷长安凤翔陇右大震干顺谍知关陕无备遂檄延安府言大金割鄜延以本国须当理索敢违拒者发兵诛讨之宋帅臣王庶因遣谍间其用事臣李遇乃止宋开封尹宗泽及知枢密院事张浚谋北伐请通书干顺为援诏从之绍兴初川陕宣抚副使吴玠始遣使通书干顺亦屡遣使至宋复改元大徳伪齐知同州李世辅谋执金帅萨里干归宋不克遂奔夏世辅父母亲族在延安者金杀之无遗类干顺以世辅为静难军承宣使鄜延岐雍等路经畧安抚使世辅请兵将报延安之役干顺俾先讨别种酋豪号青面夜义者世辅擒之以报干顺乃为出兵遣文臣王枢武臣伊特恭等随之世辅军至延安萨里干走耀州世辅购得害其父母者杀之东城闻金归宋河南地乃説枢等降宋伊特恭不从世辅抽刀斫之不中遂命王晞韩送枢【建炎以来朝野杂记王晞韩作晞顔】以其众三千人归宋干顺以绍兴九年六月卒谥曰圣文皇帝庙号崇宗
　　仁孝干顺长子袭位时年十六尊其母曹氏为国母改元大庆枢密使慕洧弟慕濬谋反伏诛宋绍兴十三年仁孝改元人庆始建学校于国中立小学于禁中尊孔子为文宣帝复改元天盛防举人立唱名法又建内学立通济监铸钱封其相任得敬为楚王立翰林学士院以焦景顔王佥等为学士移置中书枢密于内门外大禁奢侈封制蕃字师雅哩克仁荣为广惠王俄闻金南侵以骑兵二千至蔡园川及马家巉秃头岭将分道入攻宋宣抚使吴璘命镇戎军守将秦弼説谕及金兵败乃还仁孝复改元干祐任得敬以谋簒伏诛初仁孝之袭位也国内多乱得敬抗御有功遂为相专政二十余年阴蓄异志诬杀宗亲大臣其势渐逼仁孝不能制分西南路及灵州啰厐岭地与得敬自为国乃上表于金为得敬求封不许得敬始有惧心至是诛之仁孝以绍熙四年九月卒谥曰圣徳皇帝庙号仁宗
　　纯佑仁孝长子母曰章献钦慈皇后罗氏袭位时年十七改元天庆以开禧二年正月废遂卒谥曰昭简皇帝庙号桓宗
　　安全干顺孙越王仁友子初封镇夷郡王废其主纯佑自立使纯佑母罗氏奉表于金金遣使册为夏国王改元应天复改元皇建为元兵所攻求救于金不许遂侵金葭州为金将庆善努所败【案金史本传侵葭州作崇庆元年事考金衞绍王本纪及续通鉴安全以金大安三年八月卒明年乃改元崇庆侵葭州在大安二年八月安全未卒之先金大安二年乃宋嘉定三年也今补辑于此】安全以嘉定四年八月卒諡曰敬穆皇帝庙号襄宗
　　遵顼齐国宗武王彦宗子始以宗室防试进士及第为大都督府主既袭位改元光定金遣使册为夏国王遵顼取金泾州未防又攻环庆河兰积石等州既而深入临洮金总管图们和抟不能御陕西宣抚副使完顔呼达来援大败之于渭源堡遂陷临洮后复屡为金兵所败先是左枢密使万庆义勇遣二僧赍蜡书至宋欲共图金复侵地宋四川制置使黄谊不报【续通鉴作董居谊】及金宣宗南迁议徙都长安遣元帅迟嘉以重兵宿巩州遵顼畏其侵迫乃遣枢密使都招讨甯子宁钟音赴蜀阃议夹攻秦巩制置使聂子述俾利西安抚丁焴答书饬将吏严兵以待时宋嘉定十二年三月也及子述罢焴持议不可轻动时安丙再开宣阃许之寻甯子宁率众二十万围巩州丙命诸将分道进兵利州副都统制程信引兵防攻金元帅迟嘉等逆战一日十余战城不能下子宁威明公辅等乃率众引归未几取金来羌大通等城复屡为金兵所败十六年遵顼传位于其子徳旺自号上皇以寳庆二年三月卒諡曰英文皇帝庙号神宗
　　徳旺遵顼子袭位改元干定自干顺与金议和不交兵者八十余年至金贞祐初小有侵掠遂至构难十年不解一胜一负精鋭俱尽至是遣吏部尚书李仲谔修好于金称弟而不称臣各用本国年号金亦遣礼部尚书鄂抟良弼报之【案金史本传载徳旺与金议和事未晰今据金史交聘表补辑】徳旺以寳庆二年七月卒庙号献宗
　　睍清平郡王子初封南平王既袭位城邑俱为元兵所破其民穿凿土石以避锋镝免者百无一二白骨蔽野睍力屈出降时宋寳庆三年也国遂亡【案西夏自拓跋赤辞纳款于唐阅五代迄宋据有西土歴年久逺宋史载其歴世二百五十八年止自兴入宋以后槩之钟渊暎建元考断自元昊称帝为始自元昊以景祐元年甲戌改元寳元戊寅称帝至寳庆三年丁亥国灭凡一百九十四年】









　　钦定续通志卷六百五
&lt;史部,别史类,钦定续通志&gt;
　　钦定四库全书
　　钦定续通志卷六百六
　　贰臣传
　　【臣】等谨案春秋以正名分而其功在于惧乱贼史之为义所以植纲常示惩劝盖其重也我
　　皇上标人伦之规矩严大义之防维
　　特命馆臣于
　　国史剏立贰臣传间考列代草昧之初恢天纲鼓羣动以安反侧而备驱使自不得不借才前代于是诸史撰述列传之首人半前官事多胜国未有能奋笔削而彰鈇钺者信乎万世一时敦人纪树臣鹄必俟夫
　　圣人而为
　　天子也【臣】等奉
　　敕纂续通志谨循仿义例稽摭事实进退予夺上禀睿裁合七史为贰臣传盖自唐迄明之初身都两府而不能扶危定倾庙鼎已移台再辱则有若李琪郑珏刘昫卢文纪姚顗和凝范质王溥魏仁浦李涛吴延祚弁髦衰朝攀附国贼手持玺绶卖国予人则有若张文蔚杨渉张防赵光逢薛贻矩苏循君亡别立国破不知城下系累卒自贻祸则有若左企弓虞仲文曹勇义康公弼宗室帝甥后帝主壻谊连肺腑弃亲即讐则有若杨恭仁师道李鏻耶律懐义袁象先萧仲恭仲宣张永徳萧瑀李宏信洪义赵延夀手握重兵军降国灭且効竒计尽死力以倾覆故朝至以不亲反噬愤惋身殉则有若段疑康延孝张柔刘整佞幸害政乱贼同产漏网新朝反阶佐命则有若封伦宇文士及徃来两朝再三委贽国同传舍君如奕棊则有若赵赞张中孚中彦始亦奋激败犹倔彊卒不能固一失莫赎则有若屈突通汪世显文人自命素谈忠孝禅诏见薄国史托词则有若陶谷危素又其甚者七朝宰执八姓奴仆固懵大伦且不知防耻是人间何等事则有若侯益冯道若此者人各异世材固殊等小善亦录大闲已逾彚为三卷以明
　　圣朝制作为万世立人极匪特班范以来所未有即郑氏龂龂黜陟前史其义例亦无能窥见万一云
　　唐
　　封伦　　　　屈突通　　　萧瑀
　　杨恭仁【师道】　宇文士及
　　封伦字徳彞以字显观州蓨人祖隆之【本传作隆今从北齐书】北齐太子太保父子绣隋通州刺史伦少时舅卢思道曰是儿当自致卿相开皇末从杨素讨江南之乱为行军记室素以从妹妻之素营仁夀宫表为土工监宫成文帝见其制度奢侈怒甚素大惧伦曰毋恐皇后至自当免明日帝果召素劳之素退问何以知伦曰上节俭故始见必怒然雅聴后言后妇人惟侈丽是好后悦则帝安矣素以是益竒其才毎与论天下事抚其牀曰封郎终当据此荐擢内史舍人大业中虞世基有宠然不悉吏事伦隂为裁画谄承主意百官章奏忤防则寝不闻峻文法抑功赏由是世基宠日隆而隋政大壊宇文化及乱持帝出宫使伦数帝罪帝曰卿士人何至时伦羞缩去化及署为内史令从至聊城知化及必败乃结士及请于济北运粮化及死遂与士及来降髙祖责其谄巧不忠罢就舍【旧书云帝以其前代旧臣遣使迎劳通鉴诸书皆不载按徳彞本与士及偕来士及素结托髙祖其妹又为昭仪在黎阳时曾手诏召之则来时自当有遣使迎劳事然非为徳也】伦以秘防干帝帝悦更拜内史舍人迁侍郎三年改官名以为中书令【按新书迁侍郎下书兼内史令考通鉴改内史令为中书令下书丙戌以内史侍郎封徳彞为中书令本传误今改】秦王讨王世充命伦参谋军事时兵乆不决帝欲班师王遣伦入见曰世充地虽多皆羁縻其用命者惟洛阳尔计穷力屈破在旦暮今解而西则贼势复振后必难图帝纳之贼平帝谓侍臣曰始议东讨多沮者唯秦王谓必克伦赞其行虽张华叶防晋武亦何以加封平原县公判天防府司马顷之突厥冦太原且遣使和亲帝问羣臣咸请许之可纾战伦曰彼有轻中国心谓我不能战若乗其怠击之势必胜胜而后和威徳两全今虽不战后必复来臣以为击之便诏可寻检校吏部尚书进封赵国公徙封密太宗立拜尚书右仆射始伦之归萧瑀数荐之及是瑀为左仆射毎议事既定伦至帝前辄变易由是有隙贞观元年遘疾卧尚书省帝亲临视命尚辇送还第卒赠司空諡曰明伦资险佞内狭数刺人主意隂导而阳合之外谨顺居处衣服陋素而交宫府贿赠狼籍又善矫饰居之自如人莫能探其肺腑隠刺之辞数进忠款太宗以为诚横赐累万又密言于髙祖曰秦王恃功颉顽太子若不蚤立则亟图之且谓太子曰为四海不顾亲分羮者谓何及高祖议废立伦固諌止当时语秘无知者卒后事寖间十七年治书侍御史唐临追劾之帝下其议唐俭等请还赠改諡诏夺司空削食封改諡缪子言道尚淮南长公主官至宋州刺史
　　屈突通京兆长安人仕隋为虎贲郎将文帝命覆陇西羣牧簿得隐马二万匹帝怒收太仆卿慕容悉逹监牧官吏千五百人将悉殊死通曰陛下以至仁育四海岂容以畜产一日而戮千五百士帝叱之通顿首曰臣愿身就戮以延众死帝寤免悉达等擢左武卫将军有犯法者虽亲无所回纵弟盖为长安今亦以方严显时为语曰寜食三斗艾不见屈突盖寜食三斗葱不逢屈突通帝即位遣持诏召汉王谅先是文帝与谅约若玺书召验视敕字加防又与玉麟符合则就道及是书无验谅觉变诘通通占对无屈竟得归长安大业中与宇文述共破杨感以功迁左骁卫大将军秦陇盗起授闗内讨捕大使安定人刘迦论反众十余万据雕隂通发闗中兵击之次安定不战军中意其怯通阳言旋师而潜入上郡贼未之觉引而南去通七十里舍分兵徇地通候其无备夜简精甲袭破之斩迦论帝南幸使镇长安髙祖起代王遣通守河东战乆不下髙祖留兵围之遂济河破其将桑显和于饮马泉通大惧乃留鹰扬郎将尧君素守蒲将自武闗趋蓝田以授长安至潼闗阻刘文静兵不得进相持月余通令显和夜袭文静诘朝大战显和纵兵破二壁唯文静一壁独完然数入壁短兵接文静中流矢军垂败显和以士疲传餐文静因得分兵实二壁防防军数百骑自南山还击其背三壁兵大呼奋而出显和遂溃尽得其众通势蹙或说之降曰吾蒙国厚恩安可逃难毎自摩其颈曰要当为国家受人一刀训勉士卒必流涕髙祖遣其家僮徃召通趣斩之俄闻京师不守乃留显和保潼闗率兵将如洛既行而显和来降文静遣窦琮段志精骑追及于稠桑通结阵拒之琮纵其子夀徃谕使降通大呼曰昔与汝父子今则雠也命左右射之显和呼其众曰京师陷诸君家皆闗西何为复东众皆舍兵通知不免下马东南向再拜号哭曰臣力屈兵败不负陛下遂被禽送长安帝劳曰何相见晩邪泣曰通不能尽臣节故至此为本朝羞帝曰忠臣也释之授兵部尚书蒋国公为秦王行军元帅长史从平薛仁杲时贼珍用山积诸将争得之通独无所取帝闻特赉金银六百两防千段判陜东道行台左仆射从讨王世充时通二子在洛帝曰今以东略属公如二子何通曰臣蒙陛下更生誓以死许国今得备先驱二儿何足顾乎帝太息曰烈士徇节吾今见之及窦建徳来援秦王分麾下半以属通俾与齐王围洛世充平论功第一拜陜东道大行台右仆射镇东都数嵗召为刑部尚书自以不习文固辞改工部建成之变复检校行台仆射驰镇洛贞观初行台废为洛州都督进左光禄大夫卒赠尚书左仆射諡曰忠后诏配飨太宗庙庭永徽中赠司空二子夀诠夀袭爵太宗幸洛思通忠节故诠以少子拜果毅都尉赐粟帛防其家终瀛州刺史诠子仲翔神龙中复守瀛州初桂州都督李节亦以清慎显既殁其家卖珠太宗疑节实贪欲追坐举者魏徴曰今号清白死不变者屈突通张道源通二子来调共一马道源子不能自存审其清者不加卹疑其浊者罪所举亦好善不笃矣帝曰朕未之思置不问
　　萧瑀字时文后梁明帝子封新安王国除以女兄为隋晋王妃乃入长安好学善属文晋王为太子授右千牛及即位妃为后瑀寖亲宠迁尚书奉御检校左翊卫鹰郎将感末疾不呼医曰是可为遁阶矣后责之曰尔亡国后不安小官而髙为怪语罪不测乃复治疾良已拜内史侍郎突厥围帝鴈门瑀进谋曰蕃俗可贺敦与知兵事宜遣使谕义成公主可不战而解又众恐陛下平突厥复事辽东故怠不肯战愿下诏赦髙丽专讨突厥则人自奋矣帝从之果围解帝素意伐髙丽衔瑀防其机谓羣臣曰突厥何能为萧瑀乃绐恐我遂出为河池郡守部有钞贼万人募勇敢士击降之又击走薛举众数万髙祖入京师招之挈郡自归拜民部尚书封宋国公太宗以右元帅攻洛阳署瑀府司马武徳元年迁内史令帝委以枢筦内外百务悉闗决或引升御榻呼曰萧郎瑀亦孜孜无所惮上便宜数十事毎见纳用手诏赐黄金一函秦王为雍州牧以瑀为州都督尝有敕下中书未即行帝责其稽瑀曰隋季内史诏敕多违舛百司不知所承今朝廷初基安危系号令此承一敕必覆审使前后不谬始得下是以稽留帝曰若尔朕何忧乎初瑀闗内田宅悉赐勲家至是给还之瑀尽分宗族独留庙室奉祠王世充平进尚书右仆射太宗即位迁左仆射时封徳为右仆射与瑀有隙而房龄杜如晦新用事又疏瑀亲徳瑀心不平遂上封事论之辞防疏躁帝怒因与陈叔逹忿争帝前坐不敬免俄拜特进太子少师复为左仆射数月又免【按唐太宗本纪及通鉴太宗初即位瑀与陈叔逹忿争坐不敬皆罢在武徳九年十月至贞观元年六月始以太子少师复为左仆射新唐书本传载忿争事在复为左仆射后前后倒置今移改】嵗余起为晋州都督入拜太常卿迁御史大夫参预政朝瑀论议明辩然不能容人短意或偏駮不通房龄魏徴温彦博颇裁正之其言多黜瑀益不平防龄等小过瑀即痛劾不报由是自失罢为太子少傅不复与政六年授特进行太常卿出为河南道巡省大使九年复参预政事帝尝曰武徳之季太上皇有废立议顾朕挟不赏之功弗容于昆弟瑀于尔时不可以利怵死脇真社稷臣也又谓瑀曰公守道耿介古无以过然善恶太明或有时而失瑀顿首谢魏徴进曰臣有逆众持法主恕之以公孤特守节主恕之以介使瑀不遇陛下庸能自保邪晋王为皇太子拜太子太保同中书门下三品因定太子见三师仪瑀素狭中与同僚多不合尝言龄辈朋党盗权若胶固然特未反耳帝曰知臣莫若君朕虽不明寜顿懵臧否因为瑀晓解瑀以帝有偏信帝积久亦不平瑀好浮屠法尝请舍家为桑门帝许之复奏自度不能为又足疾不入谒帝曰瑀岂不得其所邪乃诏夺爵贬商州刺史未几复其封加特进卒赠司空荆州都督陪葬昭陵太常諡曰肃帝以其性忌改諡贞褊子鋭尚防城公主为太常少卿
　　杨恭仁本名纶隋观王雄子仁夀中为甘州刺史大业初转吏部侍郎杨感叛诏率兵经略败之破陵遂与屈突通追获贼帝召见嘉其勇决时苏威宇文述裴蕴裴矩参掌选事皆受赇不法恶恭仁亷正出为河南道大使捕贼至谯郡为朱粲所败奔江都宇文化及弑逆署吏部尚书为化及守魏县元寳藏执送京师髙祖素知之授黄门侍郎封观国公寻为凉州总管恭仁素习邉事尽心绥慰葱岭以东皆奉贡贽就加纳言厥突颉利可汗率众数万奄至州境恭仁随方备御以疑兵惧之颉利遂走州刺史贺拔行威叛【旧书作贺拔威】朝廷未即讨恭仁募骁勇倍道出其不意克二城悉纵其俘众感悦遂相与缚行威降武徳六年召拜吏部尚书兼中书令迁左卫大将军太宗即位拜雍州牧州大都督府长史迁洛州都督恭仁性冲厚以礼自闲卫未尝与物忤时人方汉石庆后以老病乞骸骨诏以特进归第卒赠潭州都督陪葬昭陵諡曰孝子思训袭爵显庆中厯右屯卫将军从髙宗幸并州右卫大将军慕容宝节夜邀思训与谋乱思训不敢对寳节惧毒酒以进思训死妻诉之乃诛宝节诏以寘毒人者重其法思训孙睿交尚长寜公主豫诛张易之神龙中为秘书监贬绛州别驾
　　师道守景猷恭仁弟隋末自洛阳归髙祖授上仪同尚桂阳公主除吏部侍郎改太常卿封安徳郡公贞观十年拜侍中参预朝政性周谨未尝语禁省事尝曰吾读孔光传想其余风或庻几焉十三年迁中书令太子承干得罪诏与长孙无忌等治其狱师道因妻前夫子赵节与谋乃微风帝欲活之帝怒罢为吏部尚书师道起贵胄深抑势贵亲党以逺嫌而四海人物非所练悉署用多非其才时论讥之从征髙丽摄中书令颇不称职改工部尚书复为太常卿卒赠吏部尚书并州都督部葬昭陵諡曰懿子豫之尚巢刺王女夀春县主居母丧与永嘉公主乱为主壻窦奉节所杀
　　宇文士及字仁人京兆长安人述子化及弟也开皇末以述勲封新城县公文帝竒之诏尚帝女南阳公主大业中为尚辇奉御从幸江都以父丧免起为鸿胪少卿化及谋弑逆以主壻忌之弗告【按通鉴考异引蒲山公传言司马徳戡弑帝之谋出于士及又引革命记言帝醖毒酒将杀百官南阳公主恐其夫死隂告之始谋害帝是帝之弑士及其祸始也然隋书帝纪及诸人传中并言谋出智及化及传又载智及遣荘桃树就第杀士及之事南阳公主传又有谋逆之日察君不预知之语则二书固未可尽信今并从本传而二书所云则从通鉴分注之】已弑帝署为内史令僣位封为蜀王初士及为奉御髙祖任殿中少监雅自款结及从化及至黎阳帝手书召之士及亦遣家僮间道走长安通殷勤且献金镮帝悦曰是将来矣化及兵日蹙士及劝归命不从乃与封伦诡求督饟济北俄而化及败遂与伦等来降帝阳责之士及谢备陈徃款时士及女弟为昭仪有宠乃赦之日见亲礼授上仪同从秦王平宋金刚录功复隋旧封妻以夀光县主迁秦王府骠骑将军从讨王世充等进郢国公迁中书侍郎太宗即位拜中书令寻以本官检校凉州都督府突厥数入宼士及欲立威以镇邉鄙毎出入盛陈兵卫又喜折节下士或告其反讯无状召为殿中监以疾改蒲州刺史政尚寛简人皆宜之入为右卫大将军帝与语或至夜分遇休沐辄驰召然士及益自谨帝尝玩禁中树曰此嘉木也士及从旁叹美帝正色曰魏徴常劝我逺佞人不识佞人为谁乃今信然谢曰南衙羣臣面折廷争陛下不得举手今臣幸在左右不少将顺虽贵为天子亦何聊帝意解又尝割肉以饼拭手帝屡目阳若不省徐啗之其机悟率类此别封一子新城县公久之复为殿中监卒赠左卫大将军凉州都督陪葬昭陵士及抚防弟孤兄子以友睦称好周卹亲故然过自奉养服食必极丰侈有司諡曰恭黄门侍郎刘洎白士及居家侈肆不可谓恭乃改曰纵

　　钦定续通志卷六百六
　　钦定四库全书
　　钦定续通志卷六百七
　　贰臣传
　　五代
　　张文蔚　　　杨涉　　　　张防
　　赵光逄　　　薛贻矩　　　苏循
　　段凝　　　　康延孝　　　冯道
　　李琪　　　　郑珏　　　　袁象先
　　刘昫　　　卢文纪　　　姚顗
　　李鏻　　　和凝
　　张文蔚字右华河间人唐干符中举进士及第昭宗时为翰林学士承防时天子防弱制度已隳文华制诏四方独守大体昭宗迁洛拜中书侍郎同中书门下平章事桞璨杀裴枢等蔓引朝士辄加诛杀搢绅皆不自保文蔚力讲觧之多頼以全活太祖受禅文蔚为册礼使及即位仍以为相梁初制度皆文蔚定裁定文蔚居家亦孝悌开平二年卒赠右仆射杨涉祖收唐懿宗时宰相父严官至兵部侍郎涉举进士昭宗时为吏部尚书哀帝即位拜中书侍郎同中书门下平章事涉唐名家世守礼法而性特谨厚不幸遭末世拜相日与家人相对泣下谓其子凝式曰吾不能脱此网罗祸将至矣必累尔等太祖受禅为押传国寳使拜门下侍郎同中书门下平章事在位三年无所施为罢为左仆射卒子凝式有文词善笔札厯事梁唐晋汉周常以心疾致仕【按通鉴凝式谓父曰大人为唐宰相国家至此不可谓无过况手持玺绶与人虽保富贵奈千载何涉大骇为不寜者数日五代史补谓凝式恐事泄即日佯狂时谓之风子而考异又载周世宗实録凝式事梁未尝有疾同光初始以心疾罢天福初致仕在洛然则凝式之疾陶岳以为梁兴之初实禄以为梁亡之后时事既殊乃心迥异考凝式既因后唐复兴惧而托疾则石晋革命之后更何所嫌善善从长故通鉴独取史补之説】居洛阳官至太子太保
　　张防字少逸河西炖煌人父同为唐容管经畧使防少聪悟好学居洛阳敦化里浚井得古鼎铭曰魏黄初元年春二月匠吉千同以为竒防时年十三启曰汉建安二十五年曹公薨改元延康是嵗十月文帝受禅又改黄初是黄初元年无二月也铭何谬邪同大惊异之防少好浮屠之説落髪为僧居长安慈恩寺黄巢犯阙乃返初服奉父母避乱召拜广文馆博士邠州王行瑜辟观察支使梁太祖兼四镇辟郑滑支使以母丧觧职服除入唐为膳部员外郎天复中为韩建华州判官许州掌书记建遣防聘于太祖太祖喜曰张夫子至矣遂留以为掌书记荐于朝累拜中书舍人翰林学士太祖受禅为押国寳副使拜刑部侍郎同中书门下平章事迁中书侍郎以风恙罢为刑部尚书致仕卒
　　赵光逢字延吉父隠唐左仆射光逢以文行知名时人称其方直温润谓之玉界尺昭宗时为翰林学士承防御史中丞以世乱弃官居洛阳桞璨为相与光逢有旧恩起为吏部侍郎太常卿太祖受禅为押金寳副使拜中书侍郎同中书门下平章事迁左仆射以太子太保致仕末帝即位起司空同中书门下平章事以司徒致仕唐天成中即其家拜太保封齐国公卒赠太傅
　　薛贻矩字熙用河东闻喜人唐干符中举进士第厯兵部侍即翰林学士承防昭宗自岐还长安大诛宦者贻矩坐为中尉韩全诲等作画像赞左迁乃自结于梁太祖太祖言于朝拜吏部尚书迁御史大夫天祐三年太祖自长芦还军哀帝遣贻矩来劳贻矩以臣礼见太祖揖之升阶贻矩曰殿下功徳及人三灵改卜皇帝方行舜禹之事臣安敢违乃称臣拜舞还遂趣哀帝逊位为押金宝使太祖即位拜中书侍郎同中书门下平章事累拜司空为相五年卒赠侍中
　　苏循不知何许人为人巧佞阿谀寡廉耻事唐为礼部尚书时梁太祖已弑昭宗立哀帝唐旧臣多愤惋切齿循特傅防梁以希进用梁太祖急于禅代欲邀九锡羣臣莫敢当其议独循倡言梁王功徳天命所归宜即受禅明年太祖即位循为册礼副使循有子楷干寜中举进士及第昭宗遣学士陆扆覆落之楷常慙恨及昭宗遇弑唐政出于梁楷为起居郎与栁璨张廷范等相结因曰夫諡者所以易名而贵信也前有司諡先帝曰昭名实不称乃上疏駮议改諡昭宗皇帝曰恭灵庄闵皇帝庙号襄宗梁太祖已即位置酒徳殿顾羣臣自陈徳薄不足当天命皆诸公推戴之力唐旧臣杨涉张文蔚等皆慙惧俯伏不能对独循与张祎薛贻矩盛称梁王功徳所以顺天应人者循父子自以附防梁得所托旦夕引首进用敬翔尤恶之谓太祖曰梁室新造宜得端士以厚风俗循父子皆无行不可立于新朝于是父子皆勒归田里依朱友谦于河中友谦叛梁降晋晋王将即位求唐故臣以备百官友谦遣循至魏州时梁未灭晋诸将相多不欲晋王即帝位晋王意虽鋭大臣未有赞成其议者循始至望聴事即拜谓乏拜殿入谒舞蹈呼万嵗称臣晋王大恱因以循为节度副使已而病卒即位赠左仆射楷同光中为尚书员外郎明宗即位大臣欲理其駮諡之罪以忧死当唐之亡也人有杜晓者字明逺祖审权父譲能皆为唐相王行瑜李茂贞犯京师昭宗杀让能以自觧晓以父死无罪自废十余年屡辟不起或谓之曰吾子忍令杜氏嵗时铺席祭其先人同匹庻乎晓乃为之起厯膳部郎中翰林学士太祖即位累拜中书侍郎同中书门下平章事友珪立迁礼部尚书集贤殿大学士袁象先等讨贼晓为乱兵所杀赠右仆射【按张文蔚杨渉张防赵光逢薛贻矩苏循六人欧阳修五代史旧立唐六臣于五代中独曰唐见六人者之心无唐也亦史家特笔也】
　　段凝开封人初名明逺后更名唐末为渑池主簿弃官事梁太祖为军巡使性憸巧善窥迎人意又以其妹内太祖故亲信之尝使监诸军为懐州刺史太祖北征过懐州凝献馈甚丰太祖大悦迁郑州刺史使监兵河上李振亟请罢之太祖曰凝未有罪振曰待其有罪则社稷亡矣终不罢【按通鉴考异晋人取魏博然后与梁以河为境故常以大兵守之欧史以为太祖时事非也就使当时曽屯军河上亦未系社稷之安危况太祖时振言听计从均王时始疏斥此必均王时事云云但史既无年月确据通鉴亦止于凝代王彦章为招讨使时附见之今仍从欧史原文】庄宗已下魏博与梁相拒河上梁以王彦章为招讨使凝为副时赵岩张汉杰等用事凝依附为奸彦章用竒计破唐徳胜南城岩等匿彦章状悉归功于凝凝因纳金求代彦章末帝惑岩等言遂以凝为招讨使军于王村是时唐已下郓州凝乃自酸决河东注郓以隔絶唐军号防驾水庄宗自郓趋汴汴兵悉属凝京师无备乃遣张汉伦驰召凝于河上汉伦坠马不能进已而梁亡凝率精兵五万降唐庄宗赐以锦袍御马明日凝奏故梁奸人赵岩张汉杰等十余人侮弄权柄残害生灵请皆族之凝出入唐朝无媿色见唐将相若倡优因伶人景进纳赂刘皇后以求恩宠庄宗甚亲爱之赐姓名曰李绍钦以为泰寜军节度使居月余用库钱数十万有司请责其偿庄宗释之郭崇韬固请庄宗终释之庄宗遣李绍宏监诸将备契丹凝军瓦桥关謟事绍宏数荐凝可大用迁武胜军节度使赵在礼反绍宏请以凝招讨庄宗使条奏方畧凝所请偏禆皆其故党庄宗疑之乃止明宗即位勒归田里明年流辽州赐死
　　康延孝代北人为太原军卒有罪亡命于梁末帝遣段凝军河上以延孝为左右先锋指挥使延孝见末帝任用羣小知其必亡乃以百骑奔唐拜博州刺史南面招讨指挥使庄宗问延孝梁事延孝具言末帝懦弱赵岩张汉杰用事段凝奸邪以入金多为大将王彦章骁将也遣汉杰监其军而制之小人进任而忠臣勇士皆见踈斥此必亡之势也庄宗又问梁计如何曰臣在梁时窃闻议以仲冬大举遣董璋以陜虢泽潞之众出石防以攻太原霍彦威以闗西汝洛之兵掠邢洺以趋镇定王彦章以京师禁卫击郓州段凝以河上之军当陛下庄宗初闻延孝言梁必亡喜及闻其大举也惧曰其将何以御之延孝曰梁兵虽众分则无余臣请待其既分以鐡骑五千自郓趋汴出不意捣其空虚不旬日天下定矣庄宗甚壮其言卒用延孝防自郓入汴凡八日而灭梁以功拜郑州防御使赐姓名曰李绍琛二年迁保义军节度使三年征蜀以延孝为先锋排阵斩斫使破凤州取固镇降兴州与王衍战三泉衍败走断吉柏江浮桥造舟以渡进取绵州衍复断绵江浮桥延孝与招抚使李严乗马浮江军士随之济者千余人遂入鹿头关下汉州居三日后军始至衍弟宗弼以蜀降延孝屯汉州以俟魏王继岌蜀平延孝功为多左厢马步军都指挥使董璋位在延孝下然特见重于郭崇韬崇韬有军事独召璋与计议而不问延孝延孝大怒责璋曰吾有平蜀之功公等仆遫相従反俛首郭公之门吾为都将独不能以军法斩公邪璋诉于崇韬崇韬觧璋军职表为东川节度使延孝愈怒见崇韬言其不可崇韬曰绍琛反邪敢违吾节庆延孝惧而退明年崇韬死继岌班师命延孝以万二千人殿至武连闻朱友谦无罪见杀友谦有子令徳在遂州庄宗诏继岌即诛之继岌不遣延孝而遣董璋延孝已自疑及璋过延孝军又不谒延孝大怒谓其下曰南平梁西取蜀其谋尽出郭公而汗马之劳攻城破敌者我也今郭公已死我岂得存友谦与我俱背梁以归唐者祸次我及矣延孝部下皆友谦旧将知友谦被族皆号泣诉于军门延孝遂拥其众自剑州反入蜀自称西川节度三州制置等使驰檄蜀人数日间众至五万继岌遣任圜以七千骑追之及于汉州防孟知祥夹攻之延孝战败被擒槛至鳯翔庄宗遣宦者杀之
　　冯道字可道瀛州景城人事刘守光为参军守光败去事宦者张承业承业监河东军以为廵官以文学荐之晋王为河东节度掌书记庄宗即位拜户部侍郎充翰林学士为人能刻苦俭约居军中为一茅庵不设牀席与仆厮同噐饮食诸将有掠得羙女以遗道者道置之别室访其主还之父丧觧学士服除复召为翰林院学士行至汴州过赵在礼作乱明宗自魏拥兵还孔循劝道少留待道曰吾奉诏赴阙岂可自留乃疾趋京师庄宗弑遇明宗即位问安重诲曰先帝时冯道何在重诲曰为学士明宗曰吾素知之此真吾寄□也拜端明殿学士迁兵部侍寻拜中书侍郎同中书门下平章事天成长兴间嵗屡丰熟中国无事道尝戒明宗曰臣为河东掌书记时奉使中山过井陉之险惧马蹷失不敢怠于衔辔及至平地谓无足虑遽跌而伤凡蹈危者虑深而获全居安者患生于所忽此人情之常也明宗问曰天下虽丰百姓济否道曰谷贵饿农谷贱伤农因诵文士聂夷中田家诗明宗顾左右録之常以自诵时水运军将于临河县得一玉杯有文曰国寳万嵗杯明宗爱之以示道道曰此前世有形之宝尔王者固有无形之宝也明宗问之道曰仁义者帝王之寳也故曰大寳曰位何以守位曰仁明宗不晓其言道已去召侍臣讲説其义嘉纳之明宗崩相愍帝潞王反于鳯翔愍帝出奔卫州道率百官迎潞王以入是为废帝遂相之后三日愍帝始遇弑已而废帝出道为同州节度使逾年拜司空晋灭唐道又事晋拜守司空同中书门下平章事加司徒兼侍中封鲁国公髙祖崩相出帝加太尉封燕国公罢为匡国军节度使徙镇威胜契丹灭晋道又事契丹朝耶律徳光于京师徳光责道事晋无状道不能对又问曰何以来朝对曰无城无兵安敢不来徳光诮之曰尔是何等老子对曰无才无徳痴顽老子徳光喜以道为大傅徳光北归从至常山汉髙祖立乃归汉以太师奉朝请周灭汉道又事周拜太师兼中书令道少矫行取名及为大臣负持重镇物事四姓十君益以旧徳自处当世之士无贤愚皆仰道为元老而喜为之称誉徳光尝问道曰天下百姓如何救得道为俳语以对曰此时佛出救不得惟皇帝救得人皆以为契丹不屠灭中国之人者頼道一言也周太祖入京师谓汉大臣必行推戴及见道道殊无意受太祖拜如平时遂阳立湘隂公议者谓道能沮太祖之谋而缓之终不以晋汉之亡责道也然道视防君亡国未尝屑意方自号长乐老著书数百言陈已更事四姓及契丹所得阶勲官爵以为荣自谓孝于家忠于国为子为弟为人臣为司长为夫为父有子有孙时开一卷时饮一杯食味别声被色老安于当代老而自乐何乐如之盖其自述如此道前事九君未尝谏诤世宗初即位刘旻攻上党世宗欲自将击之道切諌以为不可世宗曰吾见唐太宗平定天下敌无大小皆亲征道曰陛下未可比唐太宗世宗曰刘旻乌合之众若遇我师如山压卵道曰陛下作得山定否世宗怒起去卒自将击败旻于髙平其后攻淮南定三关威武之振自髙平始其击旻也鄙道不以从行以为太祖山陵使毕而道卒年七十二諡曰文懿【五代通録作諡文愍】追封瀛王道既卒时人皆共称叹以谓与孔子同夀其喜为之称誉盖如此子吉字惟一晋天福初以父任秘书省校书即迁膳部金部职方员外郎屯田户部司勲郎中累阶金紫周显徳中迁太常少卿宋初受诏譔述明宪皇太后諡议见称于时建隆四年卒【按贰臣中冯道侯益为尤甚道阅唐晋契丹汉周益更中入蜀而终于宋然道文士并奸言以欺世至自述为忠臣而人亦拟于孔子不特道罪滋甚且以见当时亷耻道防人心昬昧至举一世而无复知有君臣大义者为可哀也欧阳修举管子四维之説以斥道之无耻中于其情罪抉摘无遗至尹起莘乃谓道迎降卖国贩易人主仕道之滥未有如道者谅哉斯言诚有合乎孔子所谓小人之穷者特表以为道之定论云】
　　李琪字台秀河西炖煌人兄珽唐末举进士及第为监察御史丁内艰贫无以葬乞食而后服除还拜御史荆南成汭辟掌书记吴兵围杜洪梁太祖遣汭与马殷等救洪汭以大舟载兵数万珽为汭谋曰今一舟容甲士千人糗粮倍之缓急不可动若敌人縻之则武陵武安必为后患不若以劲兵屯巴陵不与战吴兵粮尽则围觧矣汭不聴果败溺死赵匡凝辟掌书记太祖破匡凝得之即位以为考功员外郎知制诰珽度太祖不欲先用故吏固辞不拜出知曹州以治闻迁兵部郎中崇政院直学士许州冯行袭病有牙兵二千皆故蔡卒太祖惧为变遣珽代为留后珽至许止舎慰其将吏行袭病甚欲使人代受诏珽曰东首加朝服礼也乃即卧内见行袭道太祖语行袭感泣解印授珽行袭为人严酷其从事魏峻尝切谏行袭怒诬以赃下狱珽受事乃理峻寃立出之还报太祖太祖喜曰珽果办吾事防嵗饥盗劫汴宋间曹州尤甚太祖复遣珽治之珽至索贼得大校张彦珂珽甥李郊等及牙兵百余人悉诛之召拜左谏议大夫友珪立除右散骑常侍侍讲袁象先讨贼珽为乱兵所杀琪少举进士博学宏辞累迁殿中侍御史与珽皆以文章名唐亡事梁太祖为翰林学士梁兵征伐四方书诏皆琪所为辄得太祖意末帝时为御史中丞尚书左丞拜同中书门下平章事与萧顷同为宰相顷性畏慎周宻琪倜傥负气不拘小节二人多所异同而琪内结赵岩张汉杰等为助以故顷言多沮顷尝掎摭其过琪所私吏当得试官琪改试为守为顷所发末帝大怒欲窜逐之赖岩等救觧罢为太子少保唐庄宗灭梁欲以为相梁旧臣多嫉之乃以为太常卿迁吏部尚书同光三年秋天下大水京师饥庄宗诏百寮上封事琪上书数千言其説无足取庄宗独称重之遂以为国计使方欲以为相而庄宗崩明宗入洛羣臣劝进有司具仪用柩前即位故事霍彦威孔循等请改国号絶土德明宗疑之下其事羣臣皆依违不决琪议曰殿下宗室之贤立功三世今兴兵向阙以赴难为名而欲更易通号使先帝便为路人则防然梓宫何所依徃明宗以为然乃发防成服而后即位以琪为御史中丞请罢五日起居而复朔望入閤然不能复唐旧仪也安重诲擅杀殿直马延琪不敢弹纠又惧谏官论列乃托宰相任圜先白重诲而后纠犹依违不敢正言其事豆卢革等罢相任圜议欲以琪为相孔循郑珏沮之乃止迁尚书右仆射琪为人少持重不知进退故数为当时所沮以太子少傅致仕卒
　　郑珏唐宰相綮之诸孙父徽为河南尹张全义判官珏少依全义举进士数不中全义以属有司乃及第昭宗时为监察御史梁太祖即位拜左补阙梁诸大臣以全义故数荐之累拜中书舍人翰林学士奉防末帝时拜中书侍郎同中书门下平章事唐庄宗自郓州入汴末帝闻唐兵且至惶恐不知所为召珏问计安出珏曰愿得陛下国宝驰入唐军以缓其行而待救兵之至末帝曰事急矣宝固不足惜顾卿之行能了事否珏俛首徐思曰但恐不易了于是左右皆大笑庄宗入汴珏率百官迎谒道左贬莱州司戸参军张全义言于郭崇韬复召为太子賔客明宗即位欲用任圜为相而安重诲不欲以问枢宻使孔循循尝事梁与珏善因言珏故梁相谨慎长者乃拜珏平章事明宗幸汴州六军家属自洛迁汴又欲幸邺都军士愁怨大臣颇以为言独珏赞以为当行赵鳯极言于安重诲重诲惊惧入切谏乃诏罢其行而珏又赞以为宜罢珏在相位碌碌无所为又病聋孔循罢枢宻使珏不自安亟以疾求去明宗数留之章四上乃拜左仆射致仕卒赠司空
　　袁象先宋州下邑人唐南阳王恕已之后父敬初尚梁太祖妹是为万安大长公主象先以甥为宣武军内外马步军都指挥使厯宿洺陈三州刺史太祖即位累迁左龙武统军在京马步军都指挥使友珪弑立末帝留守东都以大事谋于赵岩岩曰但得招讨杨令公一言谕禁军则事可成末帝即遣人以谋告杨师厚师厚遣禆将王舜贤至洛阳与象先谋象先许诺末帝既激变龙骧军在东都者象先闻之即引禁军千人入宫攻友珪友珪死末帝即位拜象先镇南军节度使同中书门下平章事开封尹判在京马步军诸军事贞明四年为平卢军节度使徙镇宣武象先为梁将未尝有战功徒以甥故掌亲军及诛友珪有功于末帝在宋州十余年诛敛其民积货千万庄宗灭梁象先来朝洛阳辇资数十万赂唐将相伶官宦者及刘皇后等由是内外翕然称之庄宗待之甚厚赐姓名李绍安改宣武军为归徳曰此名为卿设也遣还镇是岁卒赠太师象先二子正辞官至刺史防周世宗时为横海军节度使象先平生所积财产数十万邸舎四千间不以分诸子而悉与正辞正辞积钱盈室室中尝有声如牛人以为妖劝其散积以禳之正辞曰吾闻物之有声求其同类尔宜益以钱声必止闻者以为笑
　　刘昫字耀逺【从薛史增】涿州归义人与兄晅弟曍皆以好学知名后为定州王处直观察推官处直为其子都所囚昫兄晅亦为怨家所杀昫乃避之沧州唐庄宗即位拜太常博士以为翰林学士明宗时累迁兵部侍郎端明殿学士长兴三年拜中书侍郎兼刑部尚书同中书门下平章事废帝入立迁吏部尚书门下侍郎监修国史兼判三司昫性察而嫉三司蠧敝尤甚乃句计文簿覈其虚实残租积负悉蠲除之徃时吏幸积年之负葢而不发因以把持州县求贿赂及昫一切蠲除民徳之而三司吏皆沮怨冯道与昫姻家同为相道罢李愚代之愚素恶道凡事有稽失者必以诮昫曰此公亲家翁所为昫性少容恕而愚特刚介遂相诋诟相府史吏恶此二人直因共言事闻废帝并罢之以昫为右仆射昫在相位不习典故明宗崩太常卿崔居俭当为礼仪使以其祖讳蠡辞冯道改居俭秘书监中书舎人李详为诰词有闻名心惧之语昫辄易曰有耻且格居俭诉曰名讳有令式予何罪也闻者皆以为笑晋髙祖时张从賔反杀皇子重又于洛阳乃以昫为东都留守判盐鐡开运中拜司空同中书门下平章事复判三司契丹入京师昫以目疾罢为太保卒【按通鉴及辽史载晋髙祖上尊号于辽以左仆射刘昫为册礼使又昫删纂唐三百年间国史凡二百卷皆其平生大事欧史俱失载纪】
　　卢文纪字子持祖简求唐太原节度使父嗣业右补阙文纪举进士事梁为刑部侍郎集贤殿学士唐明宗时为御史中丞请悉复中外官校考法将相天子自书之诏虽施行而官卒不考嵗余迁工部尚书文纪素与宰相崔协有隙协除工部郎中于邺文纪以邺与其父名同音大怒邺赴省参上文纪不见因请连假已而邺奉使未行文纪即出视事邺因醉忿自经死文纪坐贬石州司马久之为秘书监太常卿奉使于蜀过鳯翔时废帝镇鳯翔见文纪竒之及入立欲择宰相左右皆言文纪及姚顗有人望因悉书清望官名姓内琉璃瓶中夜焚香祝天以筯挟之首得文纪欣然相之拜中书侍郎同中书门下平章事晋髙祖起太原废帝北征过拜徽陵休仗舎顾文纪曰吾自鳯翔识卿不以常人待自卿为相询于舆议皆云可致太平今日使吾至此卿宜如何文纪惶恐谢罪废帝至河阳文纪劝帝扼桥自守不聴晋髙祖入立罢为吏部尚书累迁太子少保致仕周太祖入立即家拜司空卒赠司徒
　　姚顗字百真京兆长安人【按薛史作字伯真京兆万年人通鉴亦作万年人】举进士事梁为翰林学士中书舍人唐庄宗灭梁贬复州司马已而以为左散骑常侍兼吏部侍郎尚书左丞废帝立拜中书侍郎同中书门下平章事顗在相位龊龊无所为唐制吏部分为三铨天成中冯道为相始奏请三铨合为一至顗与卢文纪为相复奏分为三选人多不便之往往邀遮宰相喧诉不逊顗等无如之何废帝为下诏禁止晋髙祖立罢为户部尚书卒家无余赀官为赗赠乃能敛闻者哀之
　　李鏻唐宗室子少举进士累不中客河朔间自称清海军掌书记谒定州王处直处直不为礼乃易其緑衣为绯衣谒常山李规规进之赵王王镕镕留为从事张文礼弑镕自立遣鏻聘唐庄宗于太原隂为庄宗画文礼可破之策文礼败庄宗以为支使及即位拜鏻宗正卿以李琼为少卿献祖懿祖墓在赵州昭庆县唐国初建鏻琼上言二祖陵请置台令县中无赖子自称宗子者百余人宗正无谱牒莫能考按有民诣寺自言世为丹阳竟陵台令厚赂宗正吏鏻琼不复详考遂补为令民即持绛幡招置部曲侵夺民田百余顷以为陵园壖地民诉于官不能决以闻庄宗下公卿博士问故唐诸帝陵寝所在具言丹阳在今润州而竟陵非唐事鏻不学无知不足备九卿坐贬司农少卿出为河中节度副使明宗即位以鏻故人召还累迁戸部尚书鏻意颇希大用尝谓冯道赵凤曰唐家故事宗室皆为宰相今天祚中兴宜按旧典鏻虽不材尝事庄宗覇府识今天子于藩邸论才较业何后众人而久置班行于诸君安乎道等恶其言后杨溥谍者见鏻言事鏻谓安重诲曰杨溥欲归国乆矣可遣使招谕重诲乃以玉带与谍者使为信久而无效由是贬鏻兖州行军司马愍帝时为兵部尚书奉使湖南鏻与潞王有旧闻入立喜以谓必用已为相还过荆南谓髙从诲曰士固有否泰吾不为时用久矣今新天子即位我将用矣从诲为鏻置酒问其副使马承翰今朝廷孰有公辅之望承翰曰尚书崔居俭左丞姚顗其次太常卢文纪从诲笑顾左右取进奏官报状示鏻顗文纪皆拜平章事矣鏻慙失色还废帝终不用初李愚自太常卿作相而卢文纪代之文纪作相鏻乃求为太常卿及拜命中谢曰臣叨入相之资朝士以为笑后事晋累迁太子太保汉髙祖即位拜司徒卒赠太傅
　　和凝字成绩郓州须昌人举进士为梁义成军节度使贺瓌从事胡柳之战瓌败走独凝随之不去瓌麾之凝曰大丈夫当为知己死吾恨未得死所耳岂可去也已而一骑追及凝引弓射杀之瓌由此得免归戒其诸子曰和生忠义之士也后必富贵尔其谨事之因妻以女天成中拜殿中侍御史累迁主客员外郎知制诰翰林学士知贡举时进士多浮薄喜为諠哗以动主司毎放榜则围之以棘闭省门絶人出入以为常凝撤棘开门而士皆肃然所取称为得人晋初拜端明殿学士兼判度支为翰林学士承防晋髙祖数召问时事奏对皆称防天福五年拜中书侍郎同中书门下平章事髙祖将幸邺郑王留守东京而襄州安从进反迹已见凝请为宣敕十余通授郑王有急则命将击之髙祖至邺从进果反郑王即以宣敕命骑将李建崇焦继勲等讨之从进遂败出帝即位加右仆射嵗余罢平章事迁左仆射汉髙祖时拜太子太傅封鲁国公显德二年卒赠侍中钦定续通志卷六百七
　　钦定四库全书
　　钦定续通志卷六百八
　　贰臣传
　　宋
　　范质　　　　王溥　　　　魏仁浦
　　吴延祚　　　李洪信　　　李洪义
　　李涛　　　　张永徳　　　侯益
　　陶谷
　　范质字文素大名宗城人后唐长兴中举进士为忠武军节度推官迁封邱令晋天福中以文章干宰相桑维翰深器之奏为监察御史迁主客员外郎直史馆岁余召入为翰林学士加比部郎中知制诰契丹侵边少帝命汉祖等十五将出征是夜质入直少帝令召诸学士分草制质曰宫城已闭恐泄机事独具草以进辞理优赡汉初加中书舍人戸部侍郎周祖征叛每朝廷诏处分军事皆合机宜问谁为此辞使者以质对叹曰宰相器也周祖自邺起兵向阙京城扰乱质匿民间物色得之喜甚令草太后诰及议迎湘隂公仪注称防以为兵部侍郎枢宻副使广顺初拜中书侍郎平章事集贤殿大学士兼参知枢宻院事进左仆射兼门下侍郎平章事质建议以律条繁冗轻重无据吏得因縁为奸特命详定是为刑统世宗不豫受顾命恭帝嗣位封萧国公太祖北征为六师推戴自陈桥还府署质方就食閤中率王溥魏仁浦就府谒见太祖对之流涕具言拥逼状质等未及对军校罗彦瓌举刃拟质曰我辈无主今日须得天子太祖叱彦瓌不退质不知所措乃与溥等降阶受命加兼侍中罢参知枢宻奏封皇弟泰宁军节度使光义嘉州防御使光美又言端明殿学士吕余庆枢宻副使赵普当授台司帝嘉纳之先是宰相见天子议大政事必命坐面议之从容赐茶而退唐及五代犹遵此制及质等惮帝英睿每事辄具劄子进呈由是始废坐论之礼干徳初帝将有事圜丘以质为大礼使质与卤簿使张昭仪仗使刘温叟讨论旧典定南郊行礼图上之进封鲁国公二年罢为太子太傅卒赠中书令质每下制敕未尝破律命刺史县令必以戸口版籍为急朝廷遣使视民田按狱讼皆延见为述天子忧勤意然后遣之世宗初征淮南驻夀濠鋭意攻取且议行幸州质以师老与王溥泣谏乃止及再驾州因事怒窦仪罪不测质入谒免冠叩头泣下愿寛仪罪世宗即赦仪质性卞急好面折人以亷介自持身没家无余赀太祖因论辅相谓侍臣曰朕闻范质止有居第不事生产真宰相也太宗亦尝称之曰宰辅中能循规矩慎名器持亷节无出质右者但欠世宗一死为可惜尔子旻字贵参以父任累迁著作佐郎宋初为度支员外郎知开封县太宗时领京尹数召与语颇器之迁知邕州兼水陆转运使俗轻医药重神旻下令禁淫祀割奉市药给病者以方书刻石置防壁民感化之防南汉知广州官邓存忠刧土人二万众攻州城七十余日旻屡出亲战矢集于胸犹激励将卒殊死战及围解创甚诏有司以肩舆载归阙下开寳九年知淮南转运事岁运米百余万石给京师钱俶献地以旻为考功郎中权知两浙诸州军事旻上言俶在国日徭赋繁苛凡薪粒蔬菓箕帚之属悉收算欲尽蠲其弊从之车驾征晋阳上书求从召为右谏议大夫三司副使判行在三司坐受人请求擅市竹木入官贬房州司戸卒
　　王溥字齐物并州祁人父祚为郡小吏从晋祖入洛掌盐鐡案以母老解职归汉祖即位擢为三司副使厯周为随州刺史汉法诸州送牛革京师遇暑雨多腐坏祚请班铠甲式令裁以输民甚便之移商华颍三州皆有善政厯郑州团练使宋初为宿州防御使拜左领军卫上将军致仕溥汉干祐中举进士甲科为秘书郎周祖将兵讨三叛辟溥为从事河中平得贼中父书多朝贵及藩镇相交结语周祖籍其名将按之溥请一切焚之以安反侧从之师还迁太常丞从周祖镇邺广顺初累迁翰林学士三年加戸部侍郎改端明殿学士周祖疾革以溥为中书侍郎平章事宣制毕曰吾无忧矣世宗将亲征泽潞溥赞成之凯还加兼礼部尚书世宗尝从容问溥曰汉相李崧以蜡书与契丹犹有记其词者信有之耶溥曰崧为大臣设有此谋肯轻示外人葢苏逢吉诬之耳世宗始悟诏赠其官世宗将讨秦鳯溥荐向拱为帅事平世宗因宴酌酒赐溥曰为吾择帅成边功者卿也显徳六年参知枢宻院事恭帝嗣位加右仆射宋初进位司空罢参知枢宻干徳二年罢为太子太保太平兴国初封祁国公七年卒赠侍中諡文献溥在相位祚家居每公卿至必首谒祚置酒上夀溥朝服趋侍左右坐客不安席辄引避祚曰此豚犬尔勿烦诸君起子贻孙贻正贻庆贻序贻正子克明尚太宗女郑国长公主改名贻永今与其父同行见外戚贻孙字象贤官右司郎中溥好聚书至万余卷贻孙遍览之太祖尝问赵普拜礼何以男子跪而妇人否普问礼官不能对贻孙曰古诗云长跪问故夫是妇人亦跪也唐太后朝妇人始拜而不跪普问所出对云太和中有幽州从事张建章着渤海国记备言其事普大称赏之
　　魏仁浦字道济卫州汲人防孤贫母为假黄缣制暑服仁浦年十三叹曰为人子不克供养乃使慈母求贷以衣我我能安乎因慷慨泣下辞母诣洛阳济河沉衣中流誓曰不贵逹不复渡晋末枢宻院为小史随契丹北迁得脱归杜重威欲留补牙职仁浦以重威降将不愿事之遂遁去汉祖起太原次巩县仁浦迎谒道左即补旧职时周祖掌枢宻迁兵房主事从镇邺隠帝宻诏郭崇害周祖李洪义以告周祖惧召仁浦入计仁浦曰今诏始下外无知者莫若易诏以尽诛将士为名激其怒心【按通鉴载周太祖召魏仁浦问计仁浦谓公握重兵据重镇一旦为羣所搆祸出非意此非辞说之所能解云云不载更易诏书激怒诸将等语胡三省注为通鉴所书必本周实録周臣为其君讳并为仁浦縁饰故隐约其词未足为据本传所载与欧史周祖本纪同谨附识于此】非徒自免亦可为杨史雪寃周祖纳其言倒用留守印易诏书以示诸将众惧且怒遂长驱渡河及即位以仁浦为枢宻承防周祖尝问仁浦诸州屯兵之数及将校名氏令检簿视之仁浦曰臣能记之遂手疏于纸校簿无差广顺未刘崇冦晋州仁浦居母丧宅迩宫城周祖步登寛仁门宻遣小黄门召仁浦计事明日起复旧职周祖大渐谓世宗曰魏仁浦无遣违禁宻世宗即位授枢宻副使从征高平周师不利东偏已溃仁浦劝世宗出阵西殊死战遂充之师还拜枢宻使迁中书侍郎平章事集贤殿大学士兼枢宻使世宗欲命仁浦为相议者以其不由科第世宗决意用之恭帝嗣位加刑部尚书宋初进右仆射以疾再上表乞骸骨不许干徳初罢守本官开寳二年春宴太祖笑谓仁浦曰何不劝我一杯酒仁浦奉觞上夀帝宻谓之曰朕欲亲征太原如何仁浦曰欲速不达惟陛下慎之从征太原遇疾道卒赠侍中諡宣懿仁浦性寛厚接士大夫有礼务以徳报怨汉干祐中开封人郑元昭【通鉴作郭元昭】为安邑解县两池盐使迁解州刺史仁浦妇翁李温玉代之元昭不得専两池利防李守贞以河中叛温玉子在城中元昭即系温玉以变闻仁浦方为枢宻院主事事连仁浦时周祖总枢务置不问显徳中仁浦为枢宻使元昭不自安代归至京师仁浦曾不介意白周祖授元昭庆州刺史汉隐帝宠作坊使贾延徽与仁浦并居欲并其第屡谮仁浦几不测及周祖入汴有擒延徽授仁浦者仁浦曰因兵戈以报怨不忍为也力保全之淮南之役获贼兵数千人仁浦从容上言俾诸军军中无滥杀者子咸美咸熙咸信咸信尚永信公主授右卫将军累迁忠武军节度使加同平章事赠中书令
　　吴延祚字庆之并州太原人少颇读书事周祖为亲校广顺初授庄宅副使知怀州入为皇城使又权知郓州即位迁内客省使寻拜宣徽北院使征刘崇为北面都巡检使师还权判澶州归阙迁宣徽南院使判河南府知西京留守事汴河决命延祚塞之因增筑堤防自京城至临淮数旬讫工世宗北征权东京留守塞郑州原武县决河师还拜充枢宻使【按周世宗本纪延祚权东京留守在显徳六年三月是月即拜枢宻使世宗三月北征至五月师还云师还始拜枢宻与纪互异】恭帝即位加检校太尉宋初加同中书门下三品以其父名璋故避之李筠之变延祚白太祖曰潞城险且阻太行未易破也筠素勇而轻若速击之必离上党来邀战犹鱼脱于渊因可擒矣太祖遂亲征以延祚留守东京兼判开封府筠果领兵来战泽州南大败之讨李重进又为东京留守建隆二年以为雄武军节度改镇京兆开宝四年长春节来朝俄遇疾车驾临问命爇艾灸其腹遣中使王继恩监视之卒赠侍中子元辅元载元范元扆元吉元庆元扆自有
　　李洪信并州晋阳人汉昭圣太后弟少善骑射后唐明宗帐下后为捧圣军小校潞王举兵少帝东奔捧圣军从行洪信预焉次卫州少帝与晋高祖遇因疑贰谋害晋祖时汉祖方防晋祖洪信以兵应之获免晋初为兴顺左厢都指挥使汉祖镇太原奏麾下从汉祖降邺授侍卫马军都指挥使领武信军节度干祐中以羣小用事心怀忧惧白太后求解军职出为镇宁军节度使寻徙保义初杨邠以元从功臣为方镇者不谙政务令三司择军将分补诸镇都押牙孔目官或恃为朝选藩帅难制洪信闻内难即召马步军都校聂召等十余人诬以谋逆悉杀之周广顺初加同平章事洪信常以妄杀内不自安周祖犹以汉太后故移镇京兆本城兵不满千王峻西征至陜州以援晋州为辞取数百人去及刘崇北遁遣禁兵千余屯京兆洪信益惧即请入朝恳辞藩镇拜左武卫上将军宋干徳五年改左骁卫上将军开寳五年以本官致仕八年卒弟洪义
　　洪义本名洪威避周祖名改焉汉祖镇太原补亲校开国授防圣左厢都校迁侍卫马军都指挥使隐帝诛杨邠史肇等时侍卫步军都指挥使王殷屯澶州遣供奉官孟业赍宻诏令洪义杀之又令防圣都指挥使郭崇等害周祖于邺洪义素怯懦虑殷觉迁延不敢发遽引业见殷殷乃锢业送宻诏于周祖周祖起兵少帝又诏洪义扼河桥兵至洪义就降汉室之亡由洪义也广顺初拜归徳军节度使加同平章事权知许州寻改安州世宗即位加兼侍中徙青州六年迁京兆尹永兴军节度使宋初加兼中书令移鄜州干徳五年代归卒赠太师
　　李涛字信臣京兆万年人唐敬宗子郇王玮十世孙祖镇临濮令父元将作监梁太祖之篡也元以宗室惧祸挈涛避地湖南依马殷署涛衡阳令涛从父兄郁仕梁为閤门使上言涛父子旅湖湘诏殷遣归京师补河阳令后唐夭成初举进士甲科累迁起居舍人晋天福初改考功员外郎史馆修撰晋祖幸大梁张从赏以盟津叛张全义子继祚实党之晋祖将族其家涛上疏言全义当巢蔡之后手披荆棘再造都邑垂五十年洛民赖之乞止罪继祚妻子从之尝奉诏为宋州括田使前雄州刺史袁正辞赍束帛遗涛以田园为托涛表其事晋祖嘉之歴刑部郎中伏阙争张彦泽杀张式事语在彦泽传【按宋史叙涛争张彦泽事与五代史畧同今从通史例不复载】汉高祖入汴以为翰林学士杜重威据邺叛高祖命高行周慕容彦超讨之二帅不协涛宻疏请亲征高祖览奏以涛堪任宰辅即拜中书侍郎兼戸部尚书平章事隐帝即位杨邠周祖共掌机宻史肇握兵柄与武徳使李邺等中外争权涛疏请出邠等藩镇以清朝政隐帝不能决白于太后太后召邠等谕之反为所搆免归及周祖举兵太后泣曰不用李涛之言宜其亡也周初起为太子宾客厯刑部戸部二尚书恭帝即位封莒国公宋初拜兵部尚书建隆二年涛被病有军校尹勲董浚五丈河陈留丁壮夜溃勲擅斩队长陈琲等十人杖丁夫七十人皆刵其左耳涛闻之力疾草奏请斩勲以谢百姓家人谓涛曰公久病宜自爱养朝廷事且置之涛愤言曰人孰无死但我为兵部尚书坐视军校无辜杀人乌得不奏太祖览奏嘉之诏削夺勲官爵配许州涛卒赠右仆射张永徳字抱一并州阳曲人父颖晋安州防御使永徳生四岁母马氏被出事继母刘氏以孝闻周祖初为侍卫吏与颖善乃以女妻永徳即晋国公主也【按苏辙龙川别志载周太祖将兵征淮南过宋州宋州使人劳之于葛驿葛驿先有一男子一女子不知其所従来转客于市佣力以食父老怜之醵酒肉衣服相配为夫妇及太祖至市人聚观女子于众中呼曰此吾父也太祖闻之使前问之信其女也相持而泣将携之以行女曰我已嫁人矣复呼其夫视之曰此亦贵人也俱携之军中奏补供奉官即永徳也云云语近说家故史家勿取也】周祖镇邺被防族其家永徳在潞州闻有宻诏授潞帅常遇永徳探知其意谓遇曰得非涖杀永徳耶永徳即死无怨恐累君侯家愿且以永徳属吏事成足以为徳不成死未晩遇以为然故免周祖即位授永徳左卫将军累迁殿前都指挥使从世宗征刘崇战于高平大将樊爱能何徽方战退衂时太祖与永徳各领牙兵二千厉兵分进大捷及驻上党世宗昼卧帐中召永徳语曰前日之战主将殊不用命吾欲尽案军法永徳曰陛下欲固守封疆则已必欲开拓疆宇威加四海宜痛惩其失世宗掷枕于地大呼称善翌日诛二将以徇军威大振进攻太原永徳与符彦卿史彦超北控忻口断契丹援契丹兵至彦超战没永徳继败其众二千余众遁去【按通鉴载符彦卿等与契丹战于忻口史彦超为前锋李筠等引兵继之杀契丹二千人彦超恃勇轻进战没筠等仅以身免周兵死伤甚众遂退保忻州是收契丹兵于彦超未没之前传书于彦超既没之后与通鉴互异】领武信军节度使徙领义成永徳父颖为人曹澄等所害奔南唐防议南征永徳请自效许之大败刘仁赡于夀春世宗至夀州城下仁赡执澄等三人槛送行在求援师诏赐永徳俾甘心焉太祖与永徳领前军至紫金山吴人列十八砦颇严整垒西有高陇永徳选劲弓强弩伏其旁太祖麾兵直攻第一砦阳不胜淮人空砦出鬬永徳亟登陇发伏驰据之翌日又攻第二砦鼓噪而进始攻北门淮人开南门而遁时韩令坤在州为吴人所逼欲退师遣永徳率师援之败泗州军于曲溪堰俄屯下蔡永徳败吴楼船师又败其众于淮北岸擢殿前都防检四年从克夀州领镇宁军节度使五年契丹扰边命永徳率步骑二万拒之从世宗北伐还驻澶渊解兵柄加检校太尉同中书门下平章事恭帝嗣位移镇忠武太祖即位加兼侍中永徳入朝授武胜军节度使时并汾未下太祖宻访其防永徳曰太原兵少而悍加以契丹为援未易取也请每岁多设游兵扰其农事乃发间使以谍契丹絶其援然后可下帝然之防出师讨金陵永徳以已资造战船数十艘运粮万斛自顺阳沿汉水而下富民高进者豪横莫能禁永徳发其奸寘于法进诣阙诬永徳图不轨太祖命曹翰察之无他翰以进授永徳永徳解缚就市笞而释之时称其长者太平兴国二年来朝拜左卫上将军六年封邓国公端拱元年为河北两路排阵使屯定州尝与契丹战斩获甚众淳化二年徙泰宁军节度使兼侍中出判并州兼并代都部署永徳明天文术尝与僚佐防食报辽兵冦州境永徳用太白万胜诀占之语坐客曰彼虽以年月便利乗金而来反值岁星对逆兵家大忌必败未几折御卿捷报至众始叹伏坐令亲吏贩茶规利阑出徼外市羊罢为左卫上将军真宗即位进卫国公三年卒赠中书令永徳出母后适安邑刘祚永徳镇南阳祚已卒迎母归州廨起二堂与继母刘并居初永徳寓睢阳有书生隣居卧疾永徳疗之获愈一日告适淮上语永徳曰后当相遇于彼及永徳屯下蔡方射淮民环观有一僧睥睨遽召之乃睢阳书生也夜宿帐中曰始语君贵今不谬矣终能谨节当保五十年睢阳书生常言太祖受命之兆以故永徳潜意拱向太祖将防孝明皇后永徳出缗钱金帛数千助之故尽太祖朝恩渥不替
　　侯益汾州平遥人以拳勇为太原卒从荘宗攻大名先登擢马前直副兵马使以功累迁马前直指挥使荘宗入汴为本直副都校从明宗讨赵在礼于邺诸军推戴明宗益脱身归洛庄宗抚其背出涕明宗立面缚请罪明宗曰尔尽忠节有何罪改本直左厢都校契丹来援王都益击破之唐河北授宁州刺史入为羽林军五十指挥都校时夏帅李仁福卒子彞超擅命自立命益帅师讨之明宗不豫遽追还应顺初潞王举兵鳯翔以益为西面行营都虞侯益知军情必变称疾不奉诏执政怒出为商州刺史蜀军冦金州益率镇兵击破之晋初召为奉国都校范延光反大名张从宾据河阳为声援以益为西面行营副都部署率禁兵数千人次虎牢从宾军万余人夹汜水而阵益大败其众从宾乗马溺水死拜河阳三城节度使充邺都行营都虞侯会延光以城降移镇潞州天福四年晋祖追念虎牢功迁武宁军节度使同平章事仍赐门防改乡里为将相乡勲贤里明年徙镇秦州充西面都部署阶州义军校王君怀叛投蜀请为先锋下秦成诸州益惧请援于朝又濳遗书蜀将以达诚意少帝闻而疑之徙为河中尹防国军节度契丹入汴益率僚属归京师自陈不预北伐之谋契丹授以鳯翔节度使汉祖即位加兼侍中益自以常受契丹命闻汉兵入洛忧之浚城隍为备孟昶遣益所亲掌枢宻王回赍书招益复遣益故吏绵州刺史吴崇恽厚遗之益遂与其子归蜀昶以川兵数万出大散关应之汉祖知其事遣客省使王景崇率禁军数千倍道趋岐下召益入朝并授防以便宜从事景崇至京兆合岐雍邠泾师破蜀军益惧即谋入朝防闻汉祖崩景崇欲诛益虑隠帝不知先朝宻防未决益即率数十骑奔入朝隐帝遣侍臣问益结连蜀军之由益对曰臣欲诱之出关掩杀之耳隐帝笑之益厚赂史肇辈言景崇横恣诸权贵深庇防之乃授开封尹兼中书令封鲁国公景崇闻之遂据城叛益亲属七十口在城中悉为景崇所害周祖起兵隐帝遣益与慕容彦超及张彦超阎进卿吴防裕守澶州至赤冈周师奄至战留子陂【五代史隐帝纪作刘子陂】军不利益见士卒无鬬志又占候不祥乃与焦继勲等夜谒周祖周祖慰劳遣还广顺初封楚国公改太子太师显徳元年以本官致仕归洛太祖即位遣赐器币岁一来朝以耆旧厚待之干徳初郊祀诏缀中书门下班三年卒赠中书令子仁愿仁矩仁宝仁遇仁兴陶谷字秀实邠州新平人本姓唐避晋祖讳改焉父涣夷州刺史为邠帅杨崇本所害谷防随母柳氏育崇本家十余岁能属文起家校书郎单州军事判官常以书干宰相李崧崧甚重其文时和凝亦为相同奏为著作佐郎集贤校理改监察御史分司西京迁虞部员外郎知制诰晋祖废翰林学士谷兼掌内外制词目繁委言多委惬天福九年加仓部郎中谷性急率与兖帅安审信杯酒相失为审信所劾责授太常少卿尝上言西台断狱淹滞吏因縁为奸望申条约以革其弊从之拜中书舍人契丹主北归胁令从行谷衣褐为行者匿僧舍中以免遂归汉为给事中干祐中奏罢常参官转对李崧为苏逢吉所恶惧移病不出谷每于稠人中诬之崧闻叹曰吾何负于陶氏子哉及崧遇祸族子昉尝诣谷谷问昉识李侍中否昉曰逺从叔耳谷曰李氏之祸谷出力焉昉闻之汗出【按李崧为苏逢吉所陷事在后汉中非石晋时也宋史原文在与兖帅安审信相失句上前后倒置今移改】入周为右散骑常侍世宗即位迁戸部侍郎从征太原时鱼崇谅迎母后至谷乗间言曰崇谅宿留不来有顾望意世宗颇疑之崇谅又表陈母病诏许归陜州就养以谷为翰林学士迁兵部侍郎加承防进吏部侍郎宋初转礼部尚书依前翰林承防谷在翰林与窦仪不协仪有公望虑其轧已尝附宰相赵普与赵逢高锡辈共排仪仪终不至相位谷再为南郊礼仪使法物制度多所定尝属其子鄑于考官奚屿鄑书不通以合格闻事发夺奉两月后累加刑部戸部尚书开宝三年卒赠右仆射初太祖将受禅未有禅文谷在旁出诸怀中而进之曰已成矣太祖甚薄之尝自言头骨当戴貂蝉葢有意大用也人多笑之【按陶谷仕周位虽不显其防出禅诏希图大用蓄志实不可问今并列于宋贰臣传末春秋之法义无可逃云尔】

　　钦定续通志卷六百八
　　钦定四库全书
　　钦定续通志卷六百九
　　贰臣传
　　辽【四】
　　赵延寿【子赞】
  </div>
  <div class="pagination">
   <a href="钦定续通志_page275.html">
    上一页
   </a>
   <span>
    ...
   </span>
   <a href="钦定续通志_page271.html">
    271
   </a>
   <a href="钦定续通志_page272.html">
    272
   </a>
   <a href="钦定续通志_page273.html">
    273
   </a>
   <a href="钦定续通志_page274.html">
    274
   </a>
   <a href="钦定续通志_page275.html">
    275
   </a>
   <span class="current-page">
    276
   </span>
   <a href="钦定续通志_page277.html">
    277
   </a>
   <a href="钦定续通志_page278.html">
    278
   </a>
   <a href="钦定续通志_page279.html">
    279
   </a>
   <a href="钦定续通志_page280.html">
    280
   </a>
   <a href="钦定续通志_page281.html">
    281
   </a>
   <span>
    ...
   </span>
   <a href="钦定续通志_page277.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
