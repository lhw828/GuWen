<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 468 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 468 页/共 502 页</h1>
    <div class="content">
○恭亲王奕等奏、＜口英＞夷允期退兵并已接见口□额酋等语。得旨。二夷虽已换约难保其明春必不反覆。若不能将亲递国书一层消弭祸将未艾。即或暂时允许作为罢论回銮后自津至京要挟无已。朕惟汝等是问此次夷务步步不得手。致令夷酋面见朕弟。已属不成事体。若复任其肆行无忌。我大清尚有人耶。　　

○以乾清门侍卫德懋、为銮仪。卫銮仪使。　　

○以署工部左侍郎清安、为镶红旗汉军副都统。　　

○以内阁学士庆英、为兵部右侍郎。　　

○以安徽黟县碧阳书院公捐军饷。永广学额一名。　　

○以楚军克复广西富川贺两县城。赏都司刘明德、守备成汉堂、知州刘岳畇等、花翎。县丞刘德谦等、蓝翎。并各升叙有差　　

○以克复广西柳州府城。赏总兵官李明惠三代一品封典副将萧荣芳、鄢世堂参将郑金华、李世恩。游击戴盛宽、刘荣合巴图鲁名号知府席宝田、同知刘思诒、都司杨秀琪、守备李廷植等、花翎。外委曹行脩等、蓝翎并各升叙有差。　　

○予广西象浔等处阵亡都司李凤魁、何通胜、守备李尧杰、千总罗隆升、把总朱玉龙蒋显扬、外委刘玉升等十二员。祭葬世职。　　

○丙辰。谕军机大臣等、本日据恭亲王奕等奏、夷酋带兵回津一摺。此次＜口英＞口□佛两国。虽经换约退兵。日后不免要求。仍当豫为防范。恭亲王等、总须切实与之订定不致再启争端。口□佛酋照覆内、既有该夷国书、不幸于启程之前未及呈上等语。不但口□佛夷如此。仍恐＜口英＞夷亦复如是。必须令恒祺等面为开导。确实说妥。或作为罢论。或照恭亲王原议。恭设香案代为接收。庶回銮后、不至再生枝节如能消弭更为妥善。不可含混了事至恒祺、崇厚等在津抚驭夷人。只可作为奕随员。所有通商琐屑事务。由恒祺等办理。遇有要事仍应禀明恭亲王等酌办应具奏者由恭亲王等具奏恒祺等不得具摺。另奏、议定俄夷条约、并开单呈览。业已具悉。事势至此不得不委曲将就免致狼狈为奸。已命军机大臣另拟寄谕一道。傥该夷索观。即可宣示。将此由六百里密谕知之。　　

○又谕、本日据恭亲王奕等奏、议定俄国条约、开单呈览一摺俄国使臣、呈出条约十五款。经恭亲王令瑞常等、会同该国使臣伊格那提业幅、逐层商酌定议。尚属妥协。即著照所议办理。惟两国通商往来。必期永远和睦。方于两国有益。著恭亲王、仍饬瑞常等、与该使臣言明。彼此共守和约毫无疑惑。即可定期画押盖印。以昭信义而敦和好。将此由六百里谕令知之。　　

○恭亲王奕等奏、夷酋带兵回津、请简大员羁縻得旨。此次办法。实属毫无把握。在京并未言明。含混退兵。欲使恒祺等随时羁縻。不来则已。来则必启争端。况经换约。何法弭之。种种贻患。实难枚举。若不能万分妥实。不妨据实密奏。万不准轻惑浮言。避居怨府以后夷务应办之事尚多。恭亲王等岂能因兵退回銮。即可卸责。　　

○前任广西巡抚曹澍钟奏、启程回籍日期。并报探闻贼情。得旨外省恶习。事初起惟恐不大。迨事已酿成。又诸多粉饰。不独蜀省为然。　　

○命武备院卿恒祺、办理海口通商事宜。长芦盐运使崇厚、以三四品京堂候补。帮同办理。　　

○丁巳。孝慈高皇后忌辰。遣官祭福陵。　　

○谕军机大臣等、据恭亲王奕等奏、议定俄国条约呈览一摺。现在＜口英＞口□佛两国。于本月十一十二等日。互换和约业已陆续退兵。俄国使臣。复呈出条约十五款恳求商定。经恭亲王令瑞常等、与该国使臣伊格那提业幅、逐层商酌。会同定议业经谕令恭亲王等、照议办理。现拟即日定期画押盖印。所有单开之十五款。著钞给景淳特普钦等阅看。俟与该国使臣晤面时。即可按照办理以期共敦和好。永靖边疆将此由四百里各谕令知之。　　

○又谕、前因直东一带土匪蜂起当谕僧格林沁、瑞麟、带兵前往剿办。先由河间一带、及山东、河南、权其缓急。以次进剿。并谕知胜保、拨给吉林黑龙江等处马队二千数百名。交僧格林沁等调遣矣。本日已赏给伊兴额六品顶带。交僧格林沁等差委。著该大臣、即将僧格林沁、分拨之吉林黑龙江马队一千数百名。全数拨交瑞麟。先行带往河间、剿办土匪。其余再行续拨。现在济甯尚未解围。所有胜保军营山东兵二千余名。即著遣回。交文煜统带。迅赴济甯。以资攻剿。将此由六百里谕令知之。　　

○赏已革科尔沁亲王僧格林沁郡王爵。并还三眼花翎。已革大学士瑞麟侍郎衔。并还花翎。　　

○赏已革副都统伊兴额六品顶带。交僧格林沁瑞麟差委。　　

○戊午。谕军机大臣等、清盛奏、泰兖情形较紧、请留过境兵勇、并抽拨驻援官兵一摺。皖捻窜扰东境。其势甚张。现在济甯城围已解。逆捻大股。俱在甯阳之施家集等处屯聚。滋阳境内。亦有贼踪。本日据杜＜乔羽＞奏、郓钜单曹等县。均被窜扰。自应厚集兵力。以资攻剿前调赴京师各兵勇。赵康侯等业经折回。傅振邦所派之恒龄等马步各队。亦经胜保饬令留于山东助剿。所有总兵张得胜管带川楚练勇。现已行抵东境。著一并留于东省。会同该省兵勇、合力进剿。至驻通之东省援兵二千名。昨已寄谕胜保、令其迅束遣回交文煜统带矣。该抚务即会同德楞额等。激励兵勇。迅埽贼氛。以清疆圉。将此由六百里谕知文煜、并传谕清盛知之。　　

○又谕、前因直东一带。土匪蜂起。命僧格林沁、瑞麟、统带马步各兵。前往河间一带。节节进剿。惟兵力尚单。恐不敷剿办。所有留防山海关吉林官兵一千名著宝山、派令原带兵官管带。即赴南苑驻劄。听候僧格林沁等调遣。以资得力。本日据宝山奏、夷船复泊老龙头海口。派员驱逐防范等情。现在夷人业经换约讲和。彼此罢兵。如有夷人登岸。惟当派员善言开导。不得擅启衅端。致生枝节。将此由六百里谕令知之。　　

○山东团练大臣杜＜乔羽＞奏、办事颟顸之济南守汪承镛、请以同知降补。得旨。著与抚臣文煜函商。意见相同。方准会衔具奏。彼此不得将就含混。又奏留道员丁守存、办理沂州团练。批。著仍令回直。该道服官直省。不候谕旨。因接信函、擅行回东。殊属不合。丁守存、著交部议处。又奏、请饬毕承昭等、办理海防。并道员陈宽、就近起复。又批。毕承昭案关奏销。未便留办海防。著迅即饬令赴皖。陈宽所请起复之处。著吏部查议具奏。　　

○以规避山东鱼台防堵。协领明霖、下部严议。责令带兵效力。　　

○己未。孝敬宪皇后忌辰。遣官祭泰陵。　　

○谕内阁、顺天府奏、请照例赏给米石、收养贫民一摺。今岁近几百姓。猝遭兵燹。深堪悯恻。若仍照向章收养。难免茕独无告者、仍丧沟渎之中。朕心甚为廑念。所有普济堂一厂。著于例赏小米三百石之外。再行加赏小米三百石。功德林一厂。即于此项小米内分给二百石。以资养赡。其五城粥厂。亦应提早开放。著五城御史、认真经理。毋令一夫失所。并著于放饭时、严密稽查。如有匪徒溷迹。即行拏办。以副朕轸念穷黎之至意。　　

○谕军机大臣等、官文奏、吁恳提兵入援京师一摺。览奏具见悃忱。惟现在＜口英＞口□佛两夷。经恭亲王等办理。业已互换和约。定期退失。该大臣所请提兵入援之举。著毋庸前来。前据曾国藩奏请带兵入援。亦因抚局就绪。谕令停止。其都兴阿一军、行抵寿州。并谕令即赴江北。毋庸北上矣。至东豫一带捻匪。未能肃清。现经派令僧格林沁、瑞麟等督兵前往。足敷剿办。惟粤逆近又窜陷徽甯。势甚狓猖难保不乘虚北犯。如探有内窜之信。即著该大臣、带领所派马步队三千余名。驰赴北路。迎头截击。毋令分窜。将此由六百里谕令知之　　

○恭亲王奕等奏、请豫定回銮日期。得旨。览奏具见悃忱。惟此时尚早。况胜保系带兵大员。抚局亦不应干涉。又奏、口□佛酋所要北堂。可否允准。批。此事尚系小节。既经盖用护照。亦未便再事争执。东西二堂、究在何处。速查覆奏。　　

○协办大学士户部尚书周祖培等奏、部库存银短绌。拟将兵饷变通办理。从之。又批。十月新章。即照现定新章开放。　　

○以疏防仓粮被劫。仓场侍郎成琦、廉兆纶、查仓御史博桂、满汉监督荣林等、下部分别议处。　　

○予顺天通州殉难西仓监督中书贵伦、户部主事玉润、祭葬世职。　　

○庚申。谕军机大臣等、本日据恭亲王奕等奏、匪首畏罪、自请效力等语。据称、胜保探知河间、土匪头目王落越、系属匪类托名。现王落越畏罪。愿效力自明。并请解散匪众各等情。前据恒福奏称、匪首王落越、藉团练为名。聚众一千余人。肆行掳抢。当谕令僧格林沁、瑞麟、前往剿办先由河间一带、次及山东、河南、以次进剿。现在王落越、忽称匪类托名。难保非闻大兵将至。畏罪投首。惟既愿效力自明。如果属实。即可令其解散丑类。以省兵力。其零星匪徒。摉捕亦易于蒇事。著僧格林沁、瑞麟、详细查明。应如何将王落越留营效力。及饬令解散匪徒。不至大兵南下。再行聚众滋事之处。悉心筹画。妥为办理。将此由六百里谕令知之。　　

○又谕、据恭亲王奕等奏、夷人送到刊刻条约、通行各省、请密谕沿海各督抚酌办等语。＜口英＞口□佛两夷。业经换约退兵。该夷送到刊刻通行各省条约告示。请钤用钦差关防。由该酋等自行带往各省。交府尹督抚宣布。恭亲王等、以事既通行。若不钤印。恐为藉口业已照办。此次该夷称兵犯顺。扰及京师。虽经互换和约。其条约中所载。多有窒碍难行之处。朕恐荼毒生灵。不得不保全大局。俯从所请。既经通行各省。势难再有变更。全在各省封疆大吏。设法羁縻。于条约外、不得任令另生枝节。如该酋等、在各省请议详细章程。仍可于权宜之中。寓限制之意。总期不至贻患无穷。庶可相安永久。著倭仁、景霖、恒福、文谦、曾国藩、薛焕、庆端、瑞瑸、王有龄、劳崇光、耆龄、文煜等、于该酋到后。妥为驾驭。悉心筹办。其奉天、天津、山东等处。系新设埠口。尤关紧要。并著酌核妥议办理。是为至要。将此由六百里密谕倭仁等、并传谕文谦知之。　　

○恭亲王奕等奏、夷兵全数退津。得旨。夷兵虽退。一切未经议妥。殊无把握。退津情形。是否祗留夷酋数人。抑全队驻津。续行探明驰奏。


大清文宗协天翊运执中垂谟懋德振武圣孝渊恭端仁宽敏显皇帝实录卷之三百三十二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。冬十月。辛酋朔。享太庙。遣礼亲王世铎恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德皇后殡宫。　　

○遣官祭端慧皇太子园寝。　　

○颁咸丰十一年时宪书。　　

○谕内阁、本年天气渐届严寒。朕拟暂缓回銮。俟明岁再降谕旨。　　

○谕军机大臣等、本日据恭亲王奕等、合词吁请回銮一摺。此次夷人称兵犯顺。恭亲王等与之议抚。虽已换约。此系万不得已允其所请。然退兵后。而各国夷酋。尚有驻京者。且亲递国书一节。既未与该夷言明。难保不因朕回銮。再来饶舌。诸事既未妥协。设使朕率尔回銮。夷人又来挟制。朕必将去而复返。频数往来。于事体殊多不协。且恐京师人心震动。更有甚于八月初八日之举。该王大臣等、奏请回銮。固系为镇定人心起见。然反复筹思。只顾目前之虚名。而贻无穷之后患。且木兰巡幸。系循祖宗旧典。其地距京师尚不甚远。与在京无异。足资控制。朕意本年暂缓回銮。俟夷务大定后。再将回銮一切事宜办理。所有各衙门引见人员。及一切应办事件。均查照木兰旧例。遵行办理。至前派应行前赴行在者。著即饬前来。其各衙门办事之堂司各官。均著赶紧清理积压诸事。勿少稽延。将此由六百里谕令知之。　　

○又谕、前因直东一带。土匪蠭起。当谕僧格林沁、瑞麟、带兵前往剿办。并谕胜保、将僧格林沁等拨交之吉林黑龙江马队一千数百名。交瑞麟先行带往河间。剿办土匪。兹据胜保奏、匪首王落越、遣人投诚。献县等处滋事匪众。系王启山等六人为首。因伊不肯从。到处冒名。计图嫁祸。王落越情愿齐集练勇。捦获王启山等。解散其党。以图自赎。王落越是否真心畏罪自明。仍著僧格林沁等、详细查明。即令拏办王启山等赎罪。以期迅速蒇事。本日据杜＜乔羽＞奏、捻匪猖獗济甯、兖州、泗水、均已被围。文煜所带兵勇。尚未赶到。僧格林沁等、俟畿辅一律肃清。即行前赴山东。节节剿办。以期尽绝根株。至吉林黑龙江马队。业经胜保奏明、听候僧格林沁调遣。如兵力尚有不敷。著僧格林沁等、再向胜保大营分拨。以利攻剿。将此由六百里谕令知之。　　

○又谕、曾国藩奏、请调粤军助剿等语。现在夷人换约退兵。各路援兵。均经撤退。曾国藩前请率兵入卫。业已谕令毋庸前来。兹据奏、请饬刘长佑、令蒋益澧、即率所部三千入皖会剿。系为厚集兵力起见。惟该大臣北援之举。既已停止。无虞兵单。所请饬调粤军会剿之处。著无庸议。将此由六百里谕令知之。　　

○又谕、傅振邦奏、军饷竭蹷。请饬催协济等语。徐宿军营。素无专饷。向恃山东、山西、陕西、河南、四省协济。前因傅振邦奏请饬催。业经谕令该四省迅速筹解。现在兵勇饥寒交迫。屡致哗噪。饥溃堪虞。著文煜、常绩、谭廷襄、庆廉、仍遵前次谕旨。按月起解。毋稍迟误。又徐营旧提盐课银、每月一万两充饷。去夏因淮河梗塞。暂行停止。现在凤阳临淮克复。盐路畅行。著薛焕即饬该运司、将徐营旧提盐课银一万两。自本年九月以后。按数解济傅振邦军营。以资协济。将此由六百里各谕令知之。　　

○又谕。前据胜保奏、东省捻氛甚炽。谕令文煜、统带兵勇。即赴济甯。会同德楞额等兵勇。前往攻剿。嗣复谕令胜保、将该大臣军营山东兵二千余名遣回。交文煜调遣。其张得胜、恒龄、各军二千数百名。均已留于东省助剿。本日据杜＜乔羽＞奏、曹州、兖州、沂州、泰安、济甯等属、二十六州县。均有匪踪出没。济甯、兖州、泗水、均各被围。连日尚无确耗各等语。文煜计已接奉前旨。著即会同德楞额等、督率各路兵勇。四面兜击。分投剿办。毋任蔓延季锡鲁阵亡。西路带勇人少。著即派已革道员黄良楷、协同赵康侯、分带团勇。以资得力。将此由六百里加紧谕令知之。　　

○又谕、庆廉奏、粤逆围扑寿州、分调官兵、扼要堵剿、并拟暂驻彰德、以杜北窜一摺。粤逆数万人。纠合捻逆。攻扑凤阳。业经官兵击退。寿州亦已解围。惟捻逆大股。窜入东境。势甚猖獗。兖曹济甯一带。均有匪踪。归德地方。与山东毗连。亟宜力图扼截。毋令扰及豫境。现在夷氛已退。业经谕令庆廉、毋庸北上。所有前派兵勇。著庆廉即带赴归德驻劄。以便剿除逆匪。毋使滋蔓。另片密奏、藩司贾臻、恃才妄作。膜视军饷等语。该司于应筹军饷京饷。迁延不解。殊属不知缓急。著严饬该司、于应筹兵勇口粮。及欠解京饷。迅即如数报解。傥敢仍前玩泄即著严参惩治。将此由六百里谕令知之。　　

○又谕、傅振邦奏、捻趋东北、经官军击剿截回、并徐宿获胜、偪贼西趋一摺。捻匪径趋东北。经傅振邦、调派署总兵李恒清等、于荆山桥台庄一路。迎头截剿大有斩捦。其攻偪徐郡之贼。复经吴棠等、缒城追杀。贼仍往西北伺隙济甯一带。本日据杜＜乔羽＞奏报、捻匪滋扰东省。现在曹州、沂州、兖州、泰安、济甯州、所属二十六州县。时有告急文报。或城关被围。或屡战失利。贼踪业已北趋。势甚猖獗。亟须官兵迎头截剿。以期迅速堵遏。傅振邦、前派恒龄等、所带之兵一千数百名。业经胜保饬令留东助剿。田在田、现在督同胡元昌等、绕赴单县。即著绕前杜截。偪令回巢。以固北路藩篱。是为至要。将此由六百里加紧谕令知之。　　

○贵州巡抚刘源灏奏、剿办粤逆教匪。可否择尤保举。得旨。每战必保。未免太优。况天池盖等处。亦非大捷。如有实在出力者。准其存记汇案续保。　　

○直隶布政使文谦、奏催各州县应解粮租。得旨。各该县徵解钱粮。在平时即难免迁延。当此时事维艰。更可藉口侵蚀。必应随时严惩。如果有徵多报少情弊。除查抄外。即按军法从事。　　

</div>
    <div class="pagination">
<a href="清实录咸丰朝实录_page467.html">上一页</a><span>...</span><a href="清实录咸丰朝实录_page463.html">463</a><a href="清实录咸丰朝实录_page464.html">464</a><a href="清实录咸丰朝实录_page465.html">465</a><a href="清实录咸丰朝实录_page466.html">466</a><a href="清实录咸丰朝实录_page467.html">467</a><span class="current-page">468</span><a href="清实录咸丰朝实录_page469.html">469</a><a href="清实录咸丰朝实录_page470.html">470</a><a href="清实录咸丰朝实录_page471.html">471</a><a href="清实录咸丰朝实录_page472.html">472</a><a href="清实录咸丰朝实录_page473.html">473</a><span>...</span><a href="清实录咸丰朝实录_page469.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
