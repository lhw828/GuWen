<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 10 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 10 页/共 367 页</h1>
    <div class="content">　　○癸卯辅臣张居正言适见司礼监太监冯保奏称  圣驾出宫视朝有一男子身挟二刃直上宫门礓石□察当即拿获臣等窃详宫庭之内侍卫严谨若非平昔曾行之人则道路生疏岂能一径便到观其挟刃直上则造蓄逆谋殆非一日中门必有主使勾引之人乞敕缉事问刑衙门访究下落永绝祸本仍乞  皇上出入警跸倍宜严备冉照  祖宗旧制门禁甚严望敕司礼监官遵照律令严行申饬其该日守门内外官员俱乞量加惩治庶人知所警杜患将来  上俱从之
　　○敕谕兵部京城内外巡警事宜看兵部都察院并缉事衙门督率巡捕巡视等官严行申饬四方无籍之人潜住京师的即便驱遂尽绝地方邻佑有容隐不举的事发都拿来重治
　　○兵科右给事中张楚城论总督尚书王崇古诰命不宜用金字请夺毁改给吏部覆从之
　　○升巡抚福建都察院右副都御史殷从俭为左副都御史回院管事
　　○添设广东韶州府同知一员驻劄三华镇专一操练军马缉捕盗贼及添设翁源县县丞一员随住该镇管理税粮专听同知委用
　　○升工科左给事中王土□□为湖广右参议分守荆西道
　　○发抚夷银七千两于蓟镇
　　○甲辰命右春坊右谕德兼翰林院侍读王锡爵掌本坊印信
　　○后军都督府优给李环袭爵丰城侯
　　○升山东副使刘庠为左参政总部京粮带顺永保河四府广东副使吴一介为广西左参政河南佥事王乾章为江西左参议分守九江道
　　○乙巳两广提督殷正茂荐举贤才尚书谭大初都御史何继柯庞尚鹏光禄卿钟卿通政徐浚郎中邓洪震布政使刘子兴凡七人
　　○允户部覆狭西巡按赵官奏免通江县新增茶课银五百八十三两有奇仍行四川各州县清理茶园
　　○刑科给事中李学一奏古先圣王莫不以劝农为首务然词讼繁兴则农务多废宜令天下有司每岁发春先清狱囚其余词讼除人命贼情外毋得滥受俟东作稍毕方令听理其他劝农力本之政务加意讲求至抚按举劾有司亦以课农勤惰田野荒辟别其殿最＜锍-釒＞下户部覆行之
　　○河道侍郎万恭奏创建瓜州二闸工完免挑盘雇剥之苦因叙郎中吴自新及道府诸臣劳绩恭又先檄浚苏松常镇一带河道建三汊河东水吊桥自是吴浙之运可与江西湖广徵发相同因言瓜闸既成商舶繇坝者可去险就安应比照仪真事例一体抽分＜锍-釒＞下工部俱覆行之
　　○丙午  孝静毅皇后忌辰遣武定侯郭大诚祭康陵
　　○升礼部右侍郎兼翰林院侍读学士王希烈为吏部左侍郎仍旧兼官掌詹事府事
　　○升顺天府府丞刘尧诲为都察院右佥都御史巡抚福建地方大理寺右寺丞孙丕扬为都察院右佥都御史巡抚保定等处地方
　　○升浙江处州府知府陈烈为广东副使
　　○兵部尚书谭纶等条陈备患事宜一仿保甲以诘奸究一清捕伍以重巡缉一严加责成以信法守以申明赏格以励人心一整宿卫以振威武一严门禁以慎稽查  上令着实举行
　　○都察院左都御史葛守礼言深远之虑当谨于至微仓卒之虞常生于所忽我国家  列圣相承莫不以谨宫禁为首务我皇上嗣登大宝正臣民竦观易听之日乃九重深邃之所有奸回如王大臣者历诸门抵法宫寂无简察坦若素履此岂细故其该日内官及守卫员役应从重究治臣等仍将会典及律令所载条件责成巡视御史督同内外监门守卫员役着实举行如有仍前怠缓及容隐抗违者拿问参究则禁卫森严永无意外之变报可
　　○丁未赐知经筵官成国公朱希忠大学士张居正同知经筵官大学士吕调阳各敕一道谕希忠曰朕惟古昔帝王临御天下未有不以务学为急者我  祖宗列圣遹崇是道经筵日讲岁岁举行二百余年治教休明超轶隆古朕以冲渺参膺宝命嗣守鸿图夙夜兢兢惟以不克负荷是惧故当  山陵甫建哀疚方殷即以去秋躬御日讲虽值隆冬罔敢暇逸惟是经筵之典尚有待焉兹将以二月初二日举行命尔希忠与大学士张居正知经筵事大学士吕调阳同知经筵事侍郎兼侍读学士王希烈等充经筵官分直侍讲居正调阳并大临士羙经邦雒文鲤国日侍讲读夫君道以讲学亲贤为要臣职以责难陈善为恭朕方亹亹咨询求多闻而建事卿等尚孜孜纳诲明正学以沃心凡经史所载理欲消长之端政治得失之故人才忠邪之辨统业兴替之繇务明白敷陈委曲开导毋曲说以狥好毋避讳以为嫌俾学缉熙于光明治允跻于清穆上以凝承乎帝眷下以润泽乎生民惟朕有无疆之休卿等亦有无疆之闻钦哉故谕其谕居正调阳亦如之
　　○以怀安卫都指挥同知何效忠守备宣府云州堡地方神枢营佐击侯之胄充神枢四营练勇参将统领官军操练升甘肃镇城坐营中军唐洲为游击统领甘肃巡抚标兵山西老营堡守备叶威为本堡游击浮图峪守备郑勋为神机八营游击统领官军操练
　　○移建湖广光化县治于北集街避水势也
　　○以南京兵部职方司主事盛居晋专管选补军旗以济边事遇有史代听该部随时选委著为令
　　○升龙门卫署所镇抚孟尚义守备宣府靖胡堡地方大同前卫指挥佥事王弼守备宣府罢门所地方
　　○戊申升兵科都给事中李己为顺大府府丞河南道御史王廷瞻为大理寺右寺丞
　　○追赠前工部尚书宋礼太子太保从河臣万恭请也
　　○赐永福王融焚嫡母金氏封为懿简王妃
　　○礼部尚书林树声再＜锍-釒＞乞休仍不允
　　○以辽东都司佥书陈言铨注本司掌印湖广行都司佥书赵梦佑铨注河南都司掌印○准安南夷舍莫茂洽袭安南都统使
　　○己酉  上御文华殿讲读毕辅臣张居正奏奸人王大臣妄攀主者厂卫连日推求未得情罪宜稍缓其狱盖人情急则闭匿愈深久而怠弛真情自露若推求太急恐诬及善类有伤天地之和报闻盖居正初＜锍-釒＞意有所欲中会廷议汹汹故有是奏
　　○复前建言大礼刑部员外郎邵经邦原职
　　○升湖广道御史陈于阶为山东副使南京浙江道御史计坤亨为河南佥事
　　○以山西都司掌印刘世恩为倒马关参将平阳卫千户文济武为宁武关守备大同右卫署指挥佥事王铠为左卫城守备振武营游击张爵为燕河营参将神机三营练勇参将李时为横岭路参将原任燕河营参将王通充保河右营游击三屯守备崔经补河南领班都司
　　○庚戌  仁圣皇太后圣诞  上御皇极门百官致词称贺
　　○升贵州卫镇抚蔡兆吉为署指挥佥事王立极守备插前岭地方五军营练勇参将邹沂充神机营右副将
　　○革山西中路管参将事副总兵孙是任闲住抚臣赵孔昭防秋论劾也
　　○辛亥以锦衣卫勋卫王学诗袭静远伯
　　○勒狭西左布政使冯舜渔回籍听勘御史萧廪荐舜渔廉拟升延绥巡抚而按臣陈文焕人劾舜渔贪吏部以为一人之身廉贪逈异必体勘明白方服其心
　　○兵部覆两广提督殷正茂奏报擒剿贼首黄高飞等一十一名并贼徒一千一百九十三名颗叙副使刘稳参将白翰纪等功次行勘叙录
　　○是月减释各省重囚四十八名
　　明神宗显皇帝实录卷之九
明神宗显皇帝实录卷之十
　　万历元年二月壬子朔  上御皇极殿视朝毕诣  奉先殿  弘孝殿  神霄殿  皇考穆宗庄皇帝几筵以开经筵告
　　○庆府弘农王鼒木□鼐周府会稽王勤□□炎各讣至  上辍朝一日遣官行丧礼
　　○都察院左副都御史刘斯洁回籍听补
　　○起原任南京礼部尚书尹台为南京礼部尚书
　　○吏部尚书杨博因给事中张楚城论王崇古金书诰命出博子俊卿所为博又不行将崇古议罪为专擅＜锍-釒＞乞谴黜  上温旨慰留
　　○勒襄城伯李应臣闲住科臣贾待问劾其荒淫狂悖刑禁捕官也
　　○癸丑  上初御经筵讲官进讲  上端拱倾听目不旁询讲毕传赐酒饭音吐清亮仪度雍容诸臣相顾称叹以为  上神明夙悟真天纵也是日钦赏经筵以下各官银币钞绢有差仍特赐二辅臣各蟒衣一袭日讲官六员各金罗衣一袭
　　○兵部覆户科给事中李栋等条陈门禁八事一曰易市地二曰禁穿道三曰制牌面四曰重换班五曰清包占六曰悬赏罚七曰查内属八曰重事权惟市照旧余皆依拟
　　○甲寅成国公朱希忠大学士张居正吕调阳等以经筵礼成上表称贺略曰窃惟自昔愿治之主咸以及时典学为先虽日有万几至尊匪同韦布然治无二道遗迹具在简编非考古何以正今必多闻乃能建事又曰广厦细旃之上言有箴规冠带缙绅之伦环为观听岂徒藻餙太平之具是惟培养若德之基又曰在高宗亮阴之际已勤逊敏之功当成王访落之年懋著光明之益观览靡疲于乙夜讨论无间于祁寒又曰礼隆晋接人知稽古之荣道协泰交世仰右文之治
　　○狭西巡按御史暴孟奇＜锍-釒＞荐遗逸按察使张嘉孚知府张万纪凡二人
　　○以  登极遣官祭历代帝王陵寝因停今年年例之祭
　　○差河南道御史饶仁侃南京畿道查刷文卷
　　○乙卯播州宣慰使司应袭杨应龙差杨羙等进马二匹贺  登极赏表里钞绽如例
　　○朝鲜国王李昖差陪臣表进方物马匹谢恩
　　○巡视  陵工户科给事中匡铎等参屯田司主事石汉收文砖科致冒破官银二百四十余两有无通同情弊乞行勘议草下工部
　　○丙辰  上御皇极殿传制遣大学士吕调阳祭先师孔子
　　○升巡抚江西右副都御史徐栻为南京工部右侍郎
　　○赐故吏部右侍郎兼翰林院侍读学士诸大绶全葬仍加祭一坛以其有讲读劳也
　　○赐故刑部右侍郎游居敬祭一坛减平造葬居敬满三品俸方给繇被劾年老致仕其子请恤典予之
　　○丁巳升户科右给事中匡铎礼科右给事中朱南雍为刑工二科左给事中工科给事中郑岳为吏科右给事中
　　○吏部覆河南按臣杨相劾大梁道右参政查志立阴险粉桸不惬人情夺俸二级
　　○起原任户科都给事中张书补兵科都给事中
　　○四川道御史张士奇奏光禄寺查刷今年正月分用过各项品物除本色外该银一万一千五百四十一两有奇
　　○遣定国公徐文璧祭历代帝王
　　○移武清卫后千户所于河西务新城千户王世臣不妨原务就近钤束该城军民商贾人等掌管城池门禁锁钥缉捕盗贼保障地方
　　○革辽东副总兵赵完任行巡按御史提问先是王杲入犯完观望逗遛坐革职级戴罪杀贼而贪肆愈甚惧巡抚张学颜参究使其弟察赍三百金并貂裘首饰投送学颜家学颜发其事章下兵部请革任提问
　　○戊午  上祭  太社  太稷
　　○巡按山西御史桂天祥荐举遗贤尚书裴宇霍冀侍郎杨思忠佥都御史王轮李尚知副使张昇凡六人
　　○己未  上御文华殿讲读
　　○工部奏主事石汉冒破事系书手朦胧失于稽查仍令汉戴罪听候刑部严究
　　○庚申吏科都给事中陈三谟劾原任苏松兵备副使蔡国熙奸邪险诈且言其假道学以欺世自知大察难免托疾求归不当听其致仕不加显黜国熙遂革职听勘
　　○吏部尚书杨博以疾乞致仕  上温旨勉留
　　○礼部右侍郎管国子监祭酒事汪镗乞罢不允
　　○以怀来城守备童堂充神机十营佐击云南都司佥书□九思铨注山西都司掌印延绥领兵游击张继祖充右参将分守山西中路地方
　　○辛酉春分遣成国公朱希忠代祭  大明于  朝日坛  孝贞纯皇后忌辰遣抚宁侯未冈祭  茂陵
　　○赏泰宁等三卫夷人彩叚衣服靴袜等物补贺长至及  万寿节也
　　○壬戌以  昭陵享堂上梁赐辅臣张居正吕调阳各银五十两彩叚四表里新钞三千贯
　　○四川金川寺渲化禅师差都纲头目二百七十五人进贡珊瑚等物宴赏如例
　　○以南京守备兼掌中军都督府事怀宁侯孙世忠充总兵官镇守湖广地方分守辽东宁远左参将杨腾充副总兵协守辽阳地方
　　○癸亥  上御经筵
　　○南京礼部尚书秦鸣雷再＜锍-釒＞乞休章下吏部○福建道御史景嵩等劾兵部尚书谭纶陪祭  朝日坛咳嗽之声连连不已且面色憔瘦精神消索则纶前日称病告归果真非托本兵重任万一北虏不测犯我疆圉岂不能将祀事于一时者能寄万乘于有事  上谕咳嗽小疾易愈本兵难于得人这所奏看吏部看了就问景嵩等要用何人会同吏科推举来看
　　○升赏清河等城堡地方获功阵亡被伤官军九十五员名
　　○兵部因巡视京营科道荐拟授武清伯应袭李文全勋卫职衔查无例而引固安伯应袭陈昌言为辞外戚不预政事但请于见职上量加升级以示优异诏昌言文全各加升一级着令皇亲应袭不必随营习练
　　○兵部奏兵科左给事中蔡汝贤等参题赵完庸懦贪婪贿赂三罪当究仍乞敕各镇督抚诸臣边将有公肆克剥潜通贿赂如完者即时参奏报可○巡按直隶御史向程参九江卫运官千户唐守仁等需索常例殴辱宣城知县姜奇方刑科都给事中乌昇以为探本而论衅之起也实有其繇请并治该管把总等官章俱下都察院
　　○甲子升山东副使冯敏功为河南右参政
　　○光禄寺卿路王道条奏三款一议处查刷查刷兼巡视仍复中差必管理一年方行更替及收纳物料每月轮流堂上官一员仍照旧规会同科道官各一员于大烹门内验收一议处属官各署署正近既选用科目果能修举职业俟其历俸三年得升各部主事管署丞得升顺应二府通判上林苑监丞等官监事录事典簿各酌量升擢其奉职无状者仍行劣处一议处厨役三十年得除王府典膳虽以酬劳亦当考行必择身家无过谙晓艺业年貌相同贯址真正者方许起送＜锍-釒＞下该部多覆行之
　　○铸给皇城巡视科道关防从给事中李戴等请也
　　○建筑湖广监利县城垣从郧阳抚臣凌云翼等请也
　　○给播州宣慰使司新袭宣慰使杨应龙敕书统抚夷民
　　○以修筑甘肃边堡城墩工竣赏先任参政张佳胤等各银十两
　　○乙丑兵部尚书谭纶因景嵩等论以病乞休＜锍-釒＞下吏部
　　○江西巡抚徐拭＜锍-釒＞称王守仁学窥圣域勋在王室请与薛文清公瑄一体从祀章下礼部
　　○丙寅升湖广左参议舒应龙为山东副使整饬徐州等处兵备
　　○赠故吏部右侍郎兼翰林院侍读学士诸大绶为礼部尚书
　　○差福建道御史萧廪广东道御史张更化湖广道御史蔡廷臣浙江淮扬狭西各巡按○丁卯升礼部右侍郎管国子监祭酒事汪镗为左侍郎兼翰林院侍读学士回部管事仍充经筵讲官太常寺卿兼翰林院侍读学士丁士羙为礼部右侍郎兼官日讲教习俱照旧
　　○以宣镇灾伤蠲屯团粮十分之二仍行改折
　　○阅视侍郎吴百朋奏请修复大同边墙言宣大二镇皆重地以近京言则宣府为重以通虏言则大同为冲云中川原平衍无险可依与虏隔者仅一墙耳中国之藩篱不固夷狄之出入无常设有不测何以御之因言修墙十利灭胡威胡败胡阻胡诸堡皆孤悬绝塞有墙则可以格虏放牧助我拒守一也择其要害设为墩台城瓮俾了卒戍士风雨足栖缓急可倚二也平居人畜免驱掠之患秋成禾稼鲜剽夺之虞三也小贼入则我得据墙下矢石无使墩卒贼得为饵四也大贼入必湏掘墙我得预知为备收歛坚壁使虏无掠五也募民实塞下营屯田民鲜畏寇乐从者众兼可足食足兵六也虏有变必秉虚从威平入非剥虏朔蔚则垂涎山西彼窥我有备其谋自阻谨守大同所以屏蔽内地七也云中边墙长亘俟虏背叛徐议起筑必湏多发兵防御及是时为之可省调集之劳供亿之费八也以守为战以逸待劳九也峻夷夏出入之防明先王荒服之制十也此十者其利甚大否则害亦随之议者谓虏方纳款遽议修墙恐虏生心臣以为修之恐启目前之衅不修惧贻他日之祸夫通虏贡市冀为数年之安修我武备实为百世之利但恃其在我者安可弛备以狥虏情事先急务功贵乘时及今闲暇春和冰释亟宜兴工修复边墙以树藩屏乃为得策兵部如百朋议覆行
</div>
    <div class="pagination">
<a href="明实录神宗实录_page9.html">上一页</a><span>...</span><a href="明实录神宗实录_page5.html">5</a><a href="明实录神宗实录_page6.html">6</a><a href="明实录神宗实录_page7.html">7</a><a href="明实录神宗实录_page8.html">8</a><a href="明实录神宗实录_page9.html">9</a><span class="current-page">10</span><a href="明实录神宗实录_page11.html">11</a><a href="明实录神宗实录_page12.html">12</a><a href="明实录神宗实录_page13.html">13</a><a href="明实录神宗实录_page14.html">14</a><a href="明实录神宗实录_page15.html">15</a><span>...</span><a href="明实录神宗实录_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
