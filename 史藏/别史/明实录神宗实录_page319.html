<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 319 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 319 页/共 367 页</h1>
    <div class="content">　　○辛亥颁  孝定皇太后尊谥诏于天下诏曰朕惟礼先报本难酬罔极之思孝大尊亲式涣綦隆之号代存成宪典合舆情钦惟  皇妣大行慈圣宣文明肃贞寿端献恭熹皇太后毓秀阴精冥心玄宰含弘光大群品赖以资生恭俭慈仁六宫因之从化夙承  皇考嗣启冲人敬戒不忘劬劳靡替教自家而刑国四十年太平之业允藉鸿庥谋贻子以及孙亿万载有道之长咸凭燕翼方举稀龄之庆遽兴大耋之嗟爱日有怀慕更深于五十吁天无计恨莫赎于百身
　　遗诰甫颁怅音容之已隔余徽尚在景模范以难名特命礼官恪循旧例博咨于众勿爽其真拟俪极之尊称盛美光昭琬琰扬配天之显烈哀荣偏洽埏垓卜以二月二十八日祗告
　　天地  宗庙  社稷恭上  皇妣尊谥曰  孝定贞纯钦仁端肃弼天祚圣皇太后于戏璇宫既閟荐遐祉于九京宝册常新播休声于万＜礻冀＞布告中外悉使闻知
　　○清明节遣官分祭
　　诸陵及  景皇帝陵寝  哀冲  庄敬二太子坟所
　　○壬子广东罗活诸黎乱巡抚张鸣冈＜锍-釒＞劾副总兵杨应春游击张守贵监军道副使姚履素等诸失事状下部议
　　○上着工部发银五十万两给发蓟饷从兵部尚书王象乾覆请也
　　明神宗显皇帝实录卷之五百一十七
明神宗显皇帝实录卷之五百一十八
　　万历四十二年三月癸丑朔  孝肃皇后忌辰遣官祭  裕陵
　　○乙卯升山西按察使陈所蕴为南京太仆寺少卿添注
　　○丙辰旌表节妇毛玺继妻方氏浙江遂安人
　　○丁巳准肃府开化王弼枳长孙绅谟承袭祖爵夫人朱氏封为妃
　　○以广湖道御史房壮丽提督庐凤连应安六府滁和广三州学政以广东道御史王以宁提督淮扬连常镇四府徐州一州学政
　　○礼部覆称原任兵部员外赠太常寺少卿杨继盛浩气凌霄丹心贯日前知远识芟仇鸾之奸于未然正色危言禠严嵩之灾于方炽风波九死惟矢忠义之心热血一腔长洒英雄之泪
　　先皇帝嘉其忠贞锡之赠谥建祠表里荫其后人盖三旌之宠洊加已慰忠魂于九地乃一杯之封犹缺未泽枯骨于重泉此感往不无永怀而盛典尚宜请补也  上准与造坟安葬
　　○戊午礼部＜锍-釒＞请  皇太子垂时讲学不报维时台省合请抚臣密揭无不以  皇太子讲学为第一义皆留中
　　○庚申虏封竣录文武勤劳各官涂宗浚加太子太保原荫锦衣卫儿男升一级世袭仍赏银五十两大红纻丝飞鱼一袭炤旧总督石昆玉汪可受薛三才汪道亨各升俸一级赏银三十两纻丝三表里炤原官魏餋蒙升俸一级赏银四十两纻丝四表里樊东谟赏银三十两纻丝三表里病痊起用仍升俸一级王威升右都督赏银三十两纻丝二表里原荫儿男升一级世袭张国柱升署都督同知赏银三十两纻丝一表里守巡等官王士琦王述古郭显忠韩策杨一葵等十九员副总兵等官戴延春张万邦等十二员知府等官黄道亨杨垣等行取麻承宗等十三员李宁等十六员俱升赏有差兵部尚书王象乾赏银四十两纻丝四表里赵焕孙玮各赏银三十两纻丝二表里张应徵赏银八两吴允中俟后优升
　　○升太理寺卿林如楚为工部右侍郎升吏科给事中翁宪祥为太常寺少卿
　　○辛酉工部尚书刘元霖卒霖直隶任丘人万历八年进士授安阳知县擢吏部主事历郎中太常寺少卿巡抚两浙加右副都御史升工部右侍郎晋尚书霖拮据中外三十余年饶有丰采其任铨衡著公明声总理部务当物力凋敝之时大工烦兴尤多节省令衙门官蠹一清至是卒于官  上赐祭葬如例仍加祭一坛李氏张氏祔葬赠太子太保荫一子入监读书谥俟类题给与
　　○赐镇远侯顾大礼母胡氏祭二坛前母卞氏生母佘氏准列名并祭
　　○壬戌原任南京刑部尚书李桢卒准炤例造坟安葬祭减一坛以甫起升而即离任例应量减一坛也
　　○升工科都给事中周曰庠为太仆寺少卿添注以城工著绩九年秩满也
　　○原任太仆寺少卿马从聘起补太仆寺少卿添注原任吏部郎中林学曾起升太常寺少卿添注升光禄寺寺丞王象蒙为光禄寺少卿
　　○准肃府开化僖宪王长孙绅护承袭祖爵夫人宋氏封妃
　　○丙寅  武宗毅皇帝忌辰遣官祭  康陵
　　○原任南京太常寺少卿桂有根起补南京太常寺少卿添注原任大理寺左少卿姚思仁起补大理寺左少卿添注
　　○旌表百岁节妇二人一南直霍丘县民叶棣妻唐氏一湖广祁阳县民彭骥妻雷氏
　　○戊辰原任礼部署部事右侍郎兼翰林院侍读学士吴道南再＜锍-釒＞辞召有旨政本需贤卿学行素著特承简任还即遵命前来供职慎勿再陈　　○己巳以浙江道御史徐餋量提督北直学政
　　○辛未铸给唐王硕爌庶苐十一子德安王器＜土鼎＞麒麟钮镀金银印
　　○鲁班等七寺番僧劄挂星等三十五名进献马匹方物赏给绢疋折叚银两
　　○壬申  上谕内阁朕览所奏之国指日餋赡地土尚未报到原给四万顷卿等屡奏地土难以凑处王亦具辞今减去二万顷王在京餋赡原有京湾停宿各项子粒今已辞免随从人役何以餋赡且地土该部如何尚自推诿寂无消息显是抚按官延挨怠玩不行速报不淂似前虗文塞责
　　○是日又谕览卿等所拟赦诏内宽释楚宗幽禁姑准所拟其蠲免狭西驳造羊绒袍服朕岂不悯念民情困苦但系紧急上供且数不多难以停免各省额进税课准以每年所徵三分量减三分以彰慈恩恤民德意其二分炤旧徵收分角□羊进用接济急需待三殿工有次苐即行停止起废遗建言谪戍等官已有旨了
　　○乙亥诏延绥巡抚兵部左侍郎兼都察院右佥都御史刘敏宽以原官总督狭西三边军务兼理粮饷升河南左布政使许汝魁为南京光禄寺卿升南京礼部主客司署郎中事主事臧＜棥心＞中为广西副使分巡河东道升湖广副使胡世赏为浙江参政清军兼管驿傅升通政使司左参议闵廷申为右通政升左春坊左庶子兼翰林院侍读邓士龙为国子监祭酒升南京太仆寺少卿添注汪以时为南京太仆寺卿
　　○丁丑礼部覆庚戌科会试韩敬关节一节已经奉旨会议拟冠带闲住矣迄今台省诸臣犹连章论列者以彼时尚少一勘也伏乞敕下法司一一勘明会臣衙门议定吊取韩敬朱卷墨卷互相磨看仍俟法司勘定同臣部据实  上闻以俟  圣裁从之
　　○庚辰连日日色赤黄如赭如血
　　○辛巳提调学政巡按直隶御史徐餋量＜锍-釒＞言士有士行在今日为士习在他日为官箴有如教条所在出入公庭武断乡曲恣睢咆哮凌轹号呼投揭兴谣背公死谠诸不法状无论矣即公名而实则私如公举等项迹顺而实则逆如保官等项皆法之所必诛而不以听者也乃近日教官多不能奉  太祖卧碑之约体  朝廷造士之心甚至以礼节之疏密定士品之低昂举者未必贤贤者未必举惩者未必不肖不肖者未必惩必先劣生斥矣若其正身率物虗公持衡师严道尊化行俗美请  皇上破格优庸以励其余奉旨近日士风纵肆法纪陵迟委当申饬迼所奏务要着实严行
　　○是日  上谕朕昨览户部覆奏有河南所造福府地土册已于二十日送本府讫朕间取册看其册内后开派徵银凑数有司徵角□羊送府应用似与屡旨有违且比例田土四万已减二万各官宜仰遵上意即行如数拨给堪种膏腴地土何乃屡次不遵恣肆抗违卿等还传示该部即便行文三省抚按各要遵炤前旨清查堪种膏腴实地二万造册送府自行管业仍将经管员役查参来说不许违误取罪
　　明神宗显皇帝实录卷之五百一十八
明神宗显皇帝实录卷之五百一十九
　　万历四十二年四月癸未朔  享
　　太庙遣侯徐应坤恭代
　　○甲申旌表节妇南直隶溧水县民王崇妻刘氏江浦县民陈甲妻黄氏
　　○准德府清平昭裕王常□氵木岁□庶二子由喿承袭父爵
　　○升四川成都府知府张之厚为本省提学副使
　　○是日  上谕宫用浩繁屡遇大典各项进赐赏赉甚多各省直额进税课接济急需尚且不敷三分减去一分以彰恤民德意停止之意已明朕复简阅释楚宗幽禁一条但其事不止为殴一巡抚而已且初起群哄诬讦楚王今朕又添改各省直灾伤内朕亦添改批发于卿等誊进诏帖上可炤今改写诏于四月初四日颁行
　　○刑科署科事给事中姜性＜锍-釒＞称武臣不持服不角□羊任不知昉于何时然而非礼也天下无无父母之人武臣独非人子与我朝居丧有礼匿丧夺丧有禁揆诸天理人情而制之者也臣谓武职崇卑流袭俱定为三年之丧如总兵以下系冲边极塞或羽书旁午督抚按臣酌拟题留事宁仍令候代终制腹里参游都司等官不必题留候代其府卫所管差守御指挥以下等官地方上司另行委管听其终制服阕之日略如文官例视其官之崇卑或抚按奏用或赴部听补或上司委差其各官之子孙丁忧者亦俱终制三年方许替袭至勋爵一项故事亦不丁忧夫以  亲王之费犹且丧毕请封况勋臣之列在五等者乎宋之末季国戚时危兵戈扰攘而谢枋淂犹历诋当时之起复者至谓宗社之所以为丘为墟生民之所以为鱼为肉实由于此况今承平日久当此礼教大明之日岂宜使武弁独甘于匪类乎不报
　　○乙酉工科给事归子顾＜锍-釒＞言江南岁供财赋半于天下第财赋出于农田农田以水为利亦以水为害则全系吴淞江之通塞焉书曰三江既入震泽即今之太湖其广三万六千顷纳受杭嘉湖宣歙应天苏松常镇等郡溪涧之水为三吴巨浸而三江则钱塘杨子吴淞江也自杭州筑长林堰而太湖东南之水不淂入于钱塘自常州筑五堰而太湖西北之水不淂入于杨子独吴淞一江当太湖下流洩诸郡之汇水以注海而今且久塞是以太湖有讷无吐客水暴至即四向溃出渰没数郡国家财赋将安所出今欲国计民生两便则舍浚涤吴淞江无策也查宋时江面原阔九里可敌千浦故与钱塘杨子并称三江胜国之末水利不修江流淤塞已失九里千浦之旧我朝正统间巡抚周忱始立表江心设法开浚淤塞顿通嗣是天顺四年巡抚崔恭弘治七年侍郎徐贯嘉靖元年尚书李充嗣隆庆三年巡抚海瑞浚者凡五迄今四十余年废不讲矣以至万历三十七八等年大浸稽夭三吴之民胥沦鱼鳖田禾颗粒无收窃谓不一劳者不永逸宜速考故道稽原委大兴畚锸为之批导壅阏＜锍-釒＞瀹浅隘务使江身阔深水流驶迅太湖泄水顺利滔滔入海渐及塘浦渐及支河皆令流派四达无碍由是能吞能吐可以汲引灌溉不虞旱暵即有霪霖亦无复渰没之患而三吴岁岁成熟不至额徵岁亏矣又查淂海瑞所浚之江六十余里所费官帑不过六七万金若能设处有方何爱六七万之费不以开江南无穷之利乞敕该部议覆移咨抚按此方今经国之急务也留中
　　○丙戌奉
　　天承运  皇帝诏曰朕以  圣母违和日夜问视竭诚祈祷愿移眚于渺躬恭承  慈谕内外轻罪宜与赦除灾伤钱粮尽行豁免朕方诏所司奉行德意而仙驭遽昇徽音遂邈仰追
　　遗训益怆于怀爰沛非时之恩用慰  在天之念所有条款开列于后一内外问刑衙门有因正犯在逃监禁家属日久不获者除叛逆剧贼外其余悉令保候挨拏有情罪矜疑律例不合者着各衙门即与辩理奏请定夺其人命无尸可简强盗赃仗不明及年久无赃人犯无证具题未下原问衙门未成狱者即比炤热审例清查释放一内外问刑衙门无论文武职官有犯曾经抚按问明具题覆请未下者查炤原拟发落其余正犯已故累及子孙者酌量开释有因建言内除永不叙用外有谪戍者着该抚按官具奏开释革职为民曾经奏荐数次堪用的准起知县若奉旨降黜部覆未下的着查炤原拟用还都开写奏请不许市恩滥及一内外监追赃犯已经三年别无家产不论入官给主二百两以下者径自开豁以上酌量奏免一内外见监重犯年七十以上及笃疾者如系监六年以上情矜疑奏请疏放问完罪犯遇恩应宥者即行查炤发落一犯罪存留餋亲备载名律例凡军民罪囚有祖父母父母年八十以上老疾应侍家无以次成丁者犯该死罪除极恶重情常赦所不原及奉钦依外若误杀戏杀诬告人累死随行亲属等项开具所犯情由奏请定夺其徒流人犯炤万历三年例发本处摆站做工煎盐哨了以便存留餋亲务勘结明的不许纳贿扶同任情朦胧混行违者以故出论一四十年四十一年两次朝审矜疑等项人犯淹系日久俱炤原议奏请发遣发落一楚府宗室先因诬诋楚王殴杀巡抚已将情罪深重者正法其余发高墙闲宅者禁锢日久惩创亦深念系天潢之派姑准释放仍听楚王钤束不淂仍前恣肆如不悛改参来重治其府禁锢宗室除人命强盗败伦伤化情真罪当不赦外其余着抚按官查明奏请定夺一锦衣卫见监囚犯俱开写明白奏请定夺一各省直灾伤之处自四十一年以前有该抚按勘奏到部内除京边起运及请帑外其余应折应赈等项事宜俱炤部覆用炤优恤一凡被灾地方一应夏税秋粮马草农桑人丁丝绢布疋绵花绒户口盐钞皇庄子粒屯田牧马新增草场子粒租银历日防夫水夫民壮弓兵机户芦课灶课富户等项及门摊商税鱼课枣株钞贯果品拖欠带徵者自二十九年起三十四年止查系小民拖欠者悉与蠲免其已徵在官者及经角□羊员役侵克者炤旧起角□羊盐井有课无井者着抚按官议豁先年徵倭征播加派钱粮曾奉诏书停免者各抚按官查明但不系改作起运京边正项着遵前诏蠲除不淂抗违一京城内外居民比岁两潦冲坏未尽修复准免房号四个月廊店房屋倒坏者查明免租以前拖欠者悉与蠲免一各运司浮课除三十四年免课外惟河东两浙进盐长芦过路落地生熟盐等项税困累商民各该巡盐御史具奏及本部题覆过者俱准蠲免一近京零星重叠小税准与归并以省烦扰应免者豁免一各省直拖欠四季料银匠价麂狐皮翎毛天鹅檾麻砖料苇课黄麻熟铁等料折银及额办白麻生铁红熟铜生漆鱼胶桐油银朱猫竹班竹棕毛树棕等项本色物料自二十六年起至三十四年止已徵在官者截数起角□羊未徵在官果系小民拖欠者悉行蠲免一浙江江西湖广福建直隶苏松常镇等处拖欠绫纱纸劄岁叚油竹等项钱粮自三十四年以前如已徵在官机角□羊领侵者严追织角□羊如本犯监故丁产尽绝无从变卖及有中途火盗原取地方结状存证者俱听抚按勘明议免未徵在官委系小民拖欠者查明蠲免俱类册奏请定夺一各省直额进税课每年以三分为率蠲免一分以苏民困其二分炤旧徵收分角□羊进用接济急需待三殿工有次苐即行停止一各省直角□羊官角□羊户侵费领本折钱粮并漂流烧毁及在工人役侵犯赃私除正犯监犯监故外家属代追五年以上勘果家产尽绝或原问衙门具有文移到部查明者俱准豁免于戏孝惟锡类普天沾覆露之恩善则称亲薄海颂慈云之庇布告中外咸使闻知
　　○戊子原任工部右侍郎总理河道提督军务都察院右佥都御史李景元卒赐祭葬如例赠右都御史景元北直大名县人万历十七年进士授户部主事历礼部郎中河南狭西藩臬山西巡抚升兵部右侍郎起补今官寻卒礼部题本官旬宣三省有劳绩其督抚时筑垣塞屹树金汤核穴浮具觇冰檗云
　　○己丑户科给事中商周祚言
　　祖宗稽古建官设六科给事中十三道御史使之拾遗补阙指佞触邪责綦重矣今起复候补诸臣以原官补原御原非异数何事印刓则候补之命宜首下也题留候选诸臣已渐次鳞集同咨部寺积俸且踰匝岁而诸臣在有官无官不省不台之间则考选之局宜早结也外而郡邑有司有资俸及期才品卓异者合与在内中行一并续取通行咨访盖俸次以四年四月为准则不当内外轩轾以遗独贤之嗟既以行取候选为名则不当陆续单推以变同升之例不报
　　○庚寅太子太保兵部尚书王象乾屡＜锍-釒＞乞休不允
　　○癸巳赐德阳王常邦□清庶八子由楙封永年王铸造麒麟钮镀金银印
　　○甲午巡抚甘肃荆州俊＜锍-釒＞言黔虏分兵谋犯官军协力堵剿斩首三百八十有奇夺获牲畜铠仗无筭下部议
　　○乙未  孝懿庄皇后忌辰  奉先殿行祭礼遣官祭  昭陵
　　○礼部右侍郎兼翰林院侍读学士孙慎行乞休不允
　　○丁酉户科给事中官应震条陈举贡正途铨法四议一举贡之除有司也成均卒业历事挂选为时已久泊乎临选不问点卯之多寡而问上选之久近有先到者历点数十卯不淂一易头角其苦更倍今后除异途仍炤常挨序外每举贡一选中点卯久者止搭一人此守候之应议者也一自援纳兴而文华武英中书等官皆以铜臭而近清班甚为无谓宜以举人彷进士内外兼选每大选有中书等缺考首者间选一员余郡丞各有差其府领州县佐椽胥所最下须分就某行属贡某行属异途不淂混选此铨补之应议者也贡生在先年曾一二列御史台迩来绝响每大计年举贡附名原未数数每双月推升多已外转今后遇卓异者间推一二部寺查有边材即以边方优擢之至京师首善兵马亲民犹外之有司也正以举人转副以贡转兵马官评五城御史为政而五城于兵马无司道之隔相临更亲相知更悉不惟不肖者无所容奸而贤者亦淂自见此升转之应议者也大计有调有降虽因诖议无碍前途至双月推升举贡考语平平者概升王官未闻贪酷老疾之议而骤埒为民闲住之条苦矣夫王官之不赴任以先任者占定无可赴耳亦宜分别黜陟照例升以双月察以三年庶贤者藉以收效于桑榆而不肖者亦不至久占以妨别路此劣处之应议者也＜锍-釒＞入留中
　　○巡抚山东翟凤翀题据开原道薛国用呈称奴儿哈赤差部夷五百名来本边泛河口刘家孤山地名住种又地名仙人洞有种田达子四十四名去年宣谕数次令彼撤回三见题＜锍-釒＞两经部覆奉有明旨奴投有不牧种之甘结讵意焂忽变幻时来以善言谕之不肯去以逐杀畏之各夷云我只怕我都督就死在这里也不回去然备查南关地界王台存日自威远堡起至三岔儿止后王台故后猛骨孛罗在时至抚安堡龙潭冲止三岔儿一处已为侵占矣迨猛骨孛罗故后俱属之建州旧种之田味斯语也又侵占抚安堡矣分遣人牛临边住种万万当亟行驱除不可一日容者盖奴酋擅貂参海珠之利蓄聚綦富独其地颇硗瘠粮料时苦不给欲为广垦储粮之计今不论新垦旧垦但系南关之地则不当容建夷住种有五利焉一不得逼近内地侦我虗实二不淂附近北关肆其侵扰三不使粮料充足卒饱马腾而生戎心四令其粮饷不敷如遇饥荒叩关乞哀于清抚之市暂准和籴如四十一年故事以彰我生餋之德五则市籴可多可少相其顺逆缓急以操驾驭之机权且南关三百六十三道敕书锡予出自天朝奴酋夺而有之我不但不问南关之所以去而并不问敕书之所以来公然以南关之赏赏之是诲盗也是赏叛也损威辱国莫此为甚＜锍-釒＞入下部议
　　○戊戌工科左给事中李瑾题称内官监太监张宣等开  昭陵殿庑楼亭厨库房廊等处损坏修理及开穵＜土遂＞道成造供器搭盖席殿棚座浮桥等项合用物料约数十万计臣甚讶之随查淂二十四年  仁圣皇太后祔葬  昭陵该监题称该修等处及应费等项与今题不异也而内开物料则有昔无今有昔少今多昔数已奢而今增一倍甚至十数倍者则其为浮估滥开可知乃侍郎林如楚郎中杨若予皆恭诣
　　昭陵身亲相度者也咸谓  昭陵规制谨严并无损坏惟殿后中北台基一处闪动明楼前后滴檐水浸下砖面不平神厨过石一块当换耳伏乞  敕谕该部乘此开工之始各官在
　　陵之日会同踏勘某处果系损坏应该修整某处颜色凋零应该油饰即便登记仍炤题覆遵会典选择廉谨内臣二三员任事仍申定报竣之期以杜延缓之隙留中
　　○己亥赐庆府寿阳王倪土□勋谥僖宪晋府宁化王慎敝□金谥温裕周府汝宁王在唫谥僖顺韩府咸阳王璟氵□畟谥康僖
　　○庚子朝鲜王李晖差陪臣朴弘耇等四十一员进献方物马匹奏请追封生母金氏准奏宴赏如例
　　○辛丑蜀世子奉铨奏进端阳五瑞等扇一千六百有奇次苐进收共回赐银四百五十两大红罗常服三袭命礼部写书与世子
　　○壬寅礼部题请  瑞王选婚已经选进大兴县民刘名长女刘氏为配相应将刘氏封为王妃父刘名授以兵马指挥职衘许之
　　○甲辰命百官祈雨
　　○乙巳兵部尚书王象乾因病＜锍-釒＞言贡生久集阙下困顿无聊铨选之事急在燃眉臣从病榻间黾勉料理不敢他诿若夫四月两选与会推重大事情暂且停止以待新宰之来  上谕大选急选旧规岂容停止大僚多缺会推亦难再迟卿可遵旨速出计日举行
　　○礼科给事中姚永济题称御史黄彦士有近畿开荒一＜锍-釒＞盖当今讲求地利生财之法信无踰此无何而司礼监太监卢受＜锍-釒＞至以为侵御苑伤龙脉嗟此尽力之民且奉内旨严提拟罪矣伏睹  大明会典一款嘉靖十三年令各处荒地许诸人开垦永为己业又查万历二十九年  恩诏款开近京水田往往既垦成熟被势豪占夺今后许被害奏告重处是招垦之条不啻三令五申矣又查往事如秦中郑国白公穿泾水入灌田遗迹可按若仍引泉筑防千里不难沃壤而沿边蓟门左右如玉田豊润涿州宝坻近京小马房青龙桥等处何地不可耰锄夫江南之田全资灌溉水车人无遗力非甚水旱皆可支持若西北田土草莱四塞镃基不亲是南争于所不足北弃于所有余南民若不淂其地北地若不淂其民今天地气候近转北方阴晴寒暑花果麦稻无弗如南者迩年垦地成田熟者十分有九京米之不甚贵皆由于此若使京东开成推之全辅诸郡诸郡开成推之边塞诸藩三年究其成万世席其利矣该监饰挖浚以便封殖阻良议而虐平民其于国家远大之图所防害非细＜锍-釒＞入留中
　　○丁未命礼部主事周京等为正使持节行人郭湸等为副使捧册肃府唐府徽府鲁府德府
　　明神宗显皇帝实录卷之五百一十九
明神宗显皇帝实录卷之五百二十
　　万历四十二年五月壬子朔四川道御史田生金＜锍-釒＞称纪纲倒持可虑  圣明整饬宜先是非曲直国家磨钝之大操柄也从来无两是亦无两非无两直亦无两曲  皇上一概置之甚至邪说之横诋自负  圣明之特知枉直未判劝惩莫分此纪纲之当饬者一阉宦邢洪称凶禁地科道诸臣单参合参
　　皇上盖置不报于是备监潘朝用谋庇番役诬奏进忠以盗陵木之罪而海监卢受又以需索不淂蔽陷金祥等以侵夺
　　御苑之辜方且取  旨如寄岂刑余之忠反在诸臣上哉此纪纲之当饬者二备监杜茂播虐承天怨毒已盈顷者听留守陆万垓之教唆毙指挥陆嘉猷于杖下夫嘉猷官居四品迹奋武科此而可以专杀何有于嘉猷而下者哉此纪纲之当饬者三代藩以庶冒嫡以少夺长止宜据法改正以戒诸宗之斁伦者乃代王既执迷而不悟  皇上亦迟回而不果近据按臣所奏代王语意悖慢无人臣礼诸宗效之放荡不简不惟有藩封之虑抑且有宗室之忧此纪纲之当饬者四抚按专制一方凡军国大事必由勘奏所以重  朝廷也沐镇蔑请勘之  旨擅自谋代掣监司之肘而挠两院之权试问陈高谋之脱狱何因杨知府之杜门何故抚按以争勘未淂且郁郁请告矣此纪纲之当饬者五安尧臣窃据雄镇残其孤而据其土此天讨所必加者朝议以蜀非用兵之时姑从宽政使当尧臣袭替宣慰之日仗义驳之曰汝为属夷窃据邻封  朝廷以汝征播有功不忍加戮姑准土舍戴罪管事俟陇局既结方许实授犹足以慑其心计不出此姑且餋奸此纪纲之当饬者六国家文武两途虽各宜其用而武弁所以不敢大逞者犹赖文吏约束之副总兵陈寅之在黔也苗夷浊乱地方不能一矢戡定而又纵其爪牙择人而食知府钱策按法绳之竟被劾去近日刘綎效之遂有詹知府之殴矣此纪纲之当饬者七学臣奉简书提衡士类非徒殿最其文艺要在匡正其敝风乃士之无行者嚣陵日甚所在见告夫功令之课学臣非不严也比及三年而能其官者转不能其官者亦转不能者固有循资之擢能者亦无异数之迁何以作任事之勇坚持正之心此纪纲之当饬者八将在境外君命有所不受要使偏禆不淂挠其权而卒伍咸能喻其志总兵张承胤既俨然镇辽矣又益之以援将麻承恩承恩自负宿将将扬扬以立功安肯寐寐而无事一柄两持终是败道此纪纲之当饬者九人臣东西南北惟  上所使今擅离职役卑官时有降黜而春明以外挂冠者皆无严谴赴任违限小吏时有参究而司道以上逗遛者多荷优容最可异者但遇一差过家辄云中途患病岂皇华之遣祗为餋疴之资而四牡在途必有霜露之恙哉此纪纲之当饬者十＜锍-釒＞入不报
　　○癸丑锦衣卫副千户戚昌乞父继光谥典有旨戚继光御倭镇蓟累著功劳应否与谥查议来说
　　○刑科给事中姜性＜锍-釒＞称  国家之设厂监许其剌事非许其生事也卢受督厂几何时而番较四出生事害人都城远近无不倾家毙命迩来提问金祥一事不用阁拟竟从中出窃威如受播虐如受尤而效之又何诛焉乞将卢受亟正刑典别委忠勤畏法者一人督厂不报
　　○直隶巡按潘之祥＜锍-釒＞称边饷孔亟盐政宜修其略曰一防沿河之夹带请于德州临清东昌济宁四处各委巡河巡盐等官凡官舡粮运夹带等毙许拏舡户究治不淂滥反坐舡官民倘一处摉获查究前途疏纵则人无不尽力严缉矣二严营军之私贩州县捕官人少力微难于禁缉请会同通州等处参将守备等官协力缉捕如有缉获数多炤例纪录送部倘至失事一体究参其营捕各官纵放营军私贩伤人庇护容隐者并究三禁商民之影射按炤长芦一引旧例余盐割没包索共五百六十斤又以边饷不足加添八十斤此定额也乃朦胧影射一引而至百十余斤者自后掣官凡秤掣之时湏逐包盘验至于渰没引盐告称补掣尤为毙薮此在有司临时查访毋淂轻信给炤以堕奸商之计四止奸商之开引近边饷缺乏奸民乘机中以加引济边之说其实边未济而小民坐困何也加引而引不能通则商困加引而以引行之州县按引而责之民则民困稽延不行而甘受参罚则州县困此坐困之道也＜锍-釒＞入留中
　　○甲寅大学士叶向高方从哲言  祖制凡  太后神主神位俱不用太字盖因
　　太后之号乃臣子尊奉之称若神主神位则列于  帝后之侧于礼未宜臣等谨遵旧例题称  孝定贞纯钦仁端肃弼天祚圣皇后报可
　　○是日酉时密云杨洼台霹雳雷火烧毁台上层楼并火器火药火箭无存装就神炮放尽击死南兵一名
　　○御史董定策＜锍-釒＞称  圣祖开天文教翔涌于时正学崛起无右于薛文清瑄乃若先文清而倡明道学则原任学正沔池曹端嗣是王文成守仁倡良知之学于姚江东南群起宗之则又有原任户部主事河南庞时熙原任吏部郎中新安孟化鲤者端四岁知孝友五岁讲图书十六岁尽通五经四书纲鉴性理古今诸子等二十一而辞僻佛教著有通书西铭等述角□羊家规辑略夜行烛序四书详说太极辨戾系狱咏诗薛文清称其由关雒以溯濂溪岂非千古实录哉臣谓端宜从祀以光俎豆时熙早有夙悟淂文成传习录毅然宗之西司邑训一秉躬行有霍州之遗焉比擢国学司成徐阶令六馆师生皆以时熙为准再擢计部榷关浒墅刻意惠商仅奏国课而止年四十五以母老乞归讲学伊水三十余年环堵萧然饘粥不给郡守黄焯遗官地为资斧婉词却之于人不妄交以孝悌忠信为本所著有拟学小记  圣谕衍行于世孟化鲤者时熙授之徒也自为诸生慨然有求道之志初第进士有连名呈讨坊价者化鲤耻不与名其在户部时钞关铢黍不染及奉命赈饥直隶山东全活以百万寻以改吏部选郎抑兢拔淹综察吏毙积蠹为之一清先是方面铨除皆预白政府化鲤具名直请竟寝关白政府颔之又大选不狥巨铛之请会化鲤奏起建言科臣张栋竟被
　　严旨并阖司落职化鲤怡然跨蹇归山所著有尊闻录性理音释等书十余种臣谓时熙宜耑祀本郡化鲤宜祀于其邑并用奖翼后学留中
　　○乙卯夜大雨雹
　　○丁巳刑科给事中姜性＜锍-釒＞称先是二十八年税监陈奉播虐全楚辱县官拏富户掘冢暴胔承天有宋玉石窖者其来已久奉妄意窖中之藏而其地逼近  祖陵干碍儒学风水一时士民哄拥奉舆庠生沈希孟沈机等亦环泣乞免非有截劫鼓噪之情也维时陈奉深御诸生备监杜茂各以地方事具闻而希孟等遂逮诏狱转送刑部严鞫无哗状今三十三年恩诏该部题奉  明旨押发本省勘问昭雪抚按已将机等遵赦杖赎仍拟发学肄业以请今再逢慈赦矣臣窃谓诸生复学一事可一题知而结局非擅出也遵  诏旨也臣又查广东举人劳餋奎梁斗煇钟声朝三生无罪而被税监李凤陷害其当议复与承天诸生事体颇同已经抚按具题台省＜锍-釒＞请盖愤珰之虐而悯士之冤者有同心焉计地方官遵诏便宜以为粤土地者不在楚士后敢并及之不报
　　○安南都统使黎维新差夷官刘廷质三十八员进贡方物表文补三十三年额贡给双赏绢钞并回赐都统使十表里
　　○戊午  孝宗敬皇帝忌辰  奉天殿行祭礼遣官祭  泰陵
　　○己未巡按贵州御史潘浚＜锍-釒＞覆四川都司张神武奉委追印利夷妇玉帛子女听周敦吉邪谋矫命兴师虏掠黔刘贪纵婬暴因激变目把阎宗傅等焚劫杀虏永赤摩普数百里内荡为丘墟前任按臣冯奕垣张尔基等题奏已详臣巡历其地见城厢屯堡公馆铺舍煨烬瓦砾普布一所狼狈尤甚二凶之罪真穷奇莫喻其毒而豺虎不食其余者先是二省会勘坐以索夷生变比激变律斩此非贵州知府钱策偏词也四川知府孙敏政亦不能为讳矣以  朝廷之公法定二凶之公案了此何难不谓矛盾愈甚至今日而转棼也总之此事颠末在定川弁罪案川弁罪定而刘国用傅廷鸾奢崇明等应议之罪名应输之赔偿无所不定闻川弁赴审俛首称罪该万死哀求一线之路奢崇明子奢寅亦称永赤受祸委烈愿甘炤原议赔偿彼作事凶横良心未泯如此而承问者愿欲宽之焂坐以索夷激变焂坐以失陷城池彼此务求适均是岂为法之平哉臣所守者会勘激变事情必不敢模糊迁就使国家有不行之法纪凶弁有不正之刑章也旨下部院
　　○庚申江西巡按韩浚一本＜锍-釒＞称天下之税皆当罢而江西之税尤当罢天下之税使皆当撤而湖口之李道尤当撤何也江西地狭民贫纤啬为生自赣州以下九江以上如清江河口建昌章石许湾饶州以及各郡邑无不叠税重徵兼以昨岁重罹水灾关梁市镇一望凄然至于湖口一税滨临大江他税尚属有司转角□羊此独税监徵取而穷凶极狡之李道招集亡命横行江上凡遇商人报税本监批加加罚动以千计又厂前原系石崖舟触即碎且楚江与鄱湖合流势极汹涌该监故将南舟羁留以恣勒索每遭风涛覆溺接踵乃今
　　圣母凭几之言琅琅在耳何难省直税务一朝报罢又况江省贫瘠之乡湖口水火之困哉乞将江西加派岁额税银并赐停免将李道撤回其赣州桥税及各府课程原系户部钱粮一时那移上供仍应还该部充饷庶几海内之元气渐苏我
　　皇上至孝至仁与天无极矣不报
　　○辛酉  太祖高皇帝忌辰  奉先殿行祭礼
　　○先是朝鲜国王李晖报称马岛倭年来仍乞通市屡要添舡倚挟日本藉称关白遣臣要到王京亲纳礼物受赏开市间以琉球被灭萨摩兵强夸诩显示陵逼之意兵部覆奏  上谕该国君臣着加意振刷豫备战守沿海地方便申饬督抚等官倍加防御严禁交通毋淂因循怠患
　　○壬戌福建税监高采播恶无忌私造通倭双柁海舡置办置倭货物数十万金一切价值分毫不与小民赔累怨愤激变采怒麾兵持刀乱砍杀伤多命举放火箭烧毁民房突入巡抚衙门露刃胁制复劫道府都司等官质于署中凶悖猖狂抚按袁一骥徐鉴＜锍-釒＞闻大学士叶向高方从哲及给事中姚永济郭尚宾先后参论不报
　　○遣祭  城隍之神
　　○癸亥  仁宗昭皇帝忌辰
　　奉先殿行祭礼遣官祭  殿陵
　　○丙寅  上谕礼部昨览辅臣向等高所奏在籍辅臣申时行沈鲤辅弼有年忠劳茂著今年已八旬足称荣寿宜写敕差官存问各赐银五十两大红纻丝蟒衣一袭彩叚四表里以示朕优礼耆旧硕德之意
</div>
    <div class="pagination">
<a href="明实录神宗实录_page318.html">上一页</a><span>...</span><a href="明实录神宗实录_page314.html">314</a><a href="明实录神宗实录_page315.html">315</a><a href="明实录神宗实录_page316.html">316</a><a href="明实录神宗实录_page317.html">317</a><a href="明实录神宗实录_page318.html">318</a><span class="current-page">319</span><a href="明实录神宗实录_page320.html">320</a><a href="明实录神宗实录_page321.html">321</a><a href="明实录神宗实录_page322.html">322</a><a href="明实录神宗实录_page323.html">323</a><a href="明实录神宗实录_page324.html">324</a><span>...</span><a href="明实录神宗实录_page320.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
