<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 75 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 75 页/共 523 页
  </h1>
  <div class="content">
   ○以故广西庆远府属忻城土知县莫若恭侄世禧、袭职。　　

○是月、两广总督吉庆等遵旨覆奏、西洋夷商来粤贸易。向系以货易货。或有不敷价值。亦系互用番银。尚无携带纹银出洋之事。惟贩来钟表玻璃等物。以无用易有用。未免稍损元气。若内地不以此。等为要物。夷商自无从巧取。得旨、朕从来不贵珍奇。不爱玩好。乃天性所禀。非矫情虚饰。粟米布帛。乃天地养人之物。家所必需。至于钟表。不过为考察时辰之用。小民无此物者甚多。又何曾废其晓起晚息之恒业乎。尚有自鸣鸟等物。更如粪土矣。当知此意。勿令外夷巧取。渐希淳朴之俗。汝等大吏共相劝勉。佐成朕治。　　

○大学士伊犁将军保宁等奏、军机大臣议准各省保举驻防旗员。遇有绿营缺出。与在京八旗一体轮缺升用。又驻防中有情愿赴考者。准其就近考试查新疆驻防人员。于内地情形。不能熟习。且自骁骑校至佐领。递有应升之缺。并无壅滞。所有保举升用绿营之处。似无庸议。至新疆系用武之地。习武为先。亦无庸令其考试得旨。所见甚是。依议。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之五十六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆四年。己未。十二月。甲申朔。上诣大高殿行礼。　　

○谕内阁、本年春闲、国子监祭酒法式善条奏事件。摺首即有亲政维新之语。试思朕以皇考之心为心。以皇考之政为政。率循旧章。恒恐不及。有何维新之处。至摺内称剿办教匪。请饬遣亲王重臣威望素著者一员。授为大将军节制诸军等语。其意不过见朕亲政之初。暂用仪亲王永璇、成亲王永瑆、管理部务。而成亲王永瑆、又在军机处行走。即谓亲王可用。此非趋向风气乎。国初可使王公领兵。太平之时。自不宜用。若亲王统兵。有功无以复加。有罪将何以处。议法伤天潢一脉之深恩。议亲废朝廷之法。所奏已属揣摩迎合。全不顾国家政体。又据称口外西北一带。地广田肥。八旗闲散户丁。情愿耕种者。许报官自往耕种等语。若如所奏、岂非令京城一空。尤为荒谬之极。至请申明定限。举行荫生孝廉方正博学鸿词各条。其事俱近沽名。惟停止督抚罚交养廉。其说近是。早经有旨通谕。其所称尹壮图业经召用。郑澂、亦令吏部调取引见。朕原不以人废言也。至从前法式善在祭酒任内。声名狼籍。其最著者。开馆取供事一事。赃私累累。此人朕素不识。然早闻其劣迹矣。今春本欲明发此旨。恐人误会。不敢陈言。原欲留伊俟京察时。再行宣露罢斥。近令诸臣密保深知之人。于十一月十八日。丰绅济伦、密保法式善。谓人明白结实。办事妥协。实属孟浪可笑。丰绅济伦。与法式善并非同衙门办事之人。如何得知其妥协。必系法式善见朕用丰绅济伦管理之处颇多。妄生别念。仍如钻营和珅、福长安、故智。夤缘干求。彼时即欲将丰绅济伦、法式善、交军机大臣共问其故。又虑无人复敢保荐。权将法式善之名。一并写出。姑试廷臣有人论奏否。今已等待一旬有余。无人论伊劣迹。在法式善之悖谬条奏、诸臣容或不知。其国子监之声名。诸臣不知。其谁欺乎。君臣之义。虽分隔堂廉。但办理国家事务。于用人行政是非得失。自应同心协力。共襄治理。方合元首股肱之道。即朕特经简用之人。如有不孚众望者。诸臣尚应据实执奏。何况法式善祇系廷臣保奏之人。既有劣迹。岂得缄默不语。若知而不言。又岂纯臣之居心乎。今法式善之名次。已应召见。若再不宣露。恐诸臣视朕为无知识之庸主。任人簸弄矣。法式善。著即解任。派大学士、军机大臣、会同讯问。并将丰绅济伦何以率行保举之处。一并询问明白。分别定拟具奏。此旨著发交仪亲王永璇、成亲王永瑆、满汉六部堂官、阅看。仍令覆奏。其法式善有无劣迹。并著国子监堂官明白回奏。将此通谕知之。　　

○赏八旗兵丁一月钱粮。　　

○乙酉。谕内阁、前此降旨。令在京大臣等、于京外人员。就其平日所知者。各行密保。原欲大臣等择其才守优长。并有实迹可据。堪资简擢者。举以入告。用收得人之效。乃丰绅济伦并未深知法式善平日声名才具。径以在伊家教读从未向伊借贷一节。即以其为人体面。遽登荐牍。实属孟浪。本应交部严议。姑念其甫经办理部务。年轻未曾历练。且询明尚无请托私毙。丰绅济伦。著从宽交部议处。　　

○又谕、法式善所论旗人出外屯田一节。是其大咎。至于命亲王领兵一节。不过迎合揣度。而国子监一事。已属既往。姑不深究。若照议革职。转恐沮言路。殊有关系。加恩赏给编修。在实录馆效力行走。　　

○命乌什办事大臣徐绩、回京。赏已革西宁办事大臣奎舒、蓝翎侍卫。为乌什办事大臣。　　

○免甘肃循化厅撒拉尔番回、未完赏借折色口粮银。　　

○丙戌。谕内阁、赓音布奏、各部院衙门、向来保送御史。多以年力就衰、才具平庸之员录送。于稽察差使等事。难以胜任。请嗣后务令各部院衙门。于司员内择其年富差勤者保送。其六十以上。及办事平常者。均不准保等语。所奏尚是。从前和珅诸事专擅。虑人指摘。往往令各部将年老平庸之司员保送御史。俾其缄默不言。免于纠劾。节次各衙门保送御史。引见时朕即觉所保人员。多有年已就衰者。是赓音布所奏、不为无见。部院事务繁多。其实能办事司员。自必留在本衙门。不肯轻易保送。但都察院虽视部院较为闲曹。且现在广开言路。人皆得以尽言。原不专藉科道陈奏、而御史究有纠劾条奏之责。并巡城巡漕等差。皆需简用。若年力已就衰颓。精神迟钝。岂能胜任。今赓音布请令将六十以上司员。均不准保。未免稍苛。嗣后各衙门保送御史。其年齿过轻者。固不便率行保列。如年逾耆艾各员。精力尚强者。仍准保送。以六十五岁为率。过此者不准保送。若部院司员中。年至六十五岁以上。果能精神强健。仍可留于本衙门办事。如实在衰庸。不能胜任。即当于京察时照例休致。以重职守。　　

○丁亥。谕内阁、户部议驳、蒋兆奎请给各省帮船银两分年扣还等因一摺。业已依议行矣。现在漕务节经降旨。令有漕各督抚。将旗丁疲乏情形。确查妥议。量加津贴。并将一切陋规尽行革除。自可无虞匮乏。乃蒋兆奎执拗成性。总以运费不敷为词。又请将漕项银两借给各丁。每船自五十两至一百两不等。试思此项借给银两。自不得不分年扣还。但该旗丁等在初借之时。自属宽裕。至次年即须将所领行月等项坐扣。已不免拮据。至逐年坐扣。势必更形竭蹷。不能如数归款。竟与各省积欠钱粮无异。是公项既致无著。而于运丁仍无裨益。殊非切实调剂之道。因思向来漕船准带土宜一百二十六石。例不报税。原为恤丁起见。今著再加恩准其多带土宜二十四石。共足一百五十石之数。俾旗丁等沿途更资沾润。从此运丁一切陋规既经裁革。应得之项。自可如数给发。又经部议酌加津帖米石。今复准其加带土宜。一切倍加宽裕。自不得再有所藉口。傥嗣后总漕仓场等衙门。及卫弁等、或仍有需索旗丁情事。准其据实首告。必当严办示惩。将此通谕知之。　　

○又谕、胡季堂等奏、张猛等在济尔哈朗图行宫内。谕窃帘刷挖单等物。请照盗内府财物乘舆服御物者、不分首从、俱拟斩决之例。将张猛、宋永德、俱应斩立决等语。殊属过当。若如大内、及圆明园、避暑山庄、静寄山庄、清漪园、静明园、静宜园、西苑、南苑、等处。自当按此律办理。至济尔哈朗图行宫。距京甚远。不但非大内可比。且较之岁时临幸之园亭等处。亦有不同。况所窃帘刷等物。亦非乘舆服御之件。若概同以斩决。假如偷窃大内等处物件者。其罪又何以加。且各省行宫甚多。又岂得尽照大内之例办理乎嗣后遇有此等偷窃各省行宫之犯。较偷窃衙署者。固应加等问拟。但竟援照盗内府财物之律。不分首从。定以斩决。未免无所区别。所有张猛、宋永德、二犯。应行改拟罪名。及此后遇有此等偷窃行宫案犯。应如何定拟之处。俱著刑部详悉妥议具奏。　　

○广西太平府属罗阳土知县黄焕琮、缘事革退。以其子云汉、袭职。　　

○赐故琉球国中山王尚穆、祭一次。绢五十匹。　　

○予贵州广西阵亡州同赵继曾、巡检夏永谦、游击特通额、把总邓金保、张苏成、史敦义、周之钟、外委金兴信、韦雄武、雷得煊、徐明、彭振龙、湖北阵亡守备朱映棠、千总李荣光、把总蒙彪、外委邢光、周全、四川阵亡副将丁有成、游击富珠隆阿、岳宁阿、守备马成龙、刘挥、千总刘泰、程定远、徐忠、把总吴宗明、马廷宣、武文玉、张奇、杨华、朱廷贵、外委温振贤、黄益庆、陕西阵亡把总保德等、祭葬世职如例。　　

○予广东出洋淹毙外委傅君彰、兵丁吴建鹏等三十一名。赏恤如例。　　

○戊子。江南河道总督康基田奏报、砀汛邵家坝漫口合龙。颁发御书河神庙扁额、曰翕河昭佑。免康基田。及工员疏防处分。　　

○命西陵效力之已革克勤郡王恒谨、回京。在散秩大臣上行走。　　

○以乌什办事大臣奎舒、为伊犁领队大臣。调哈密帮办大臣都尔嘉、为乌什办事大臣。以乾清门头等侍卫隆福、为哈密帮办大臣。　　

○己丑。孝惠章皇后忌辰。遣官祭孝东陵。　　

○谕内阁、据绵恩奏、钦天监博士何隆武。违例陈奏。请交部按例治罪等语。前经降旨。不应奏事之人。不得妄行渎奏、今何隆武以博士微员。并无言责。辄持封口奏摺。两次乞绵恩转奏。殊属违例。且摺内所称。自督抚以至州县。不必别项劣迹。凡有苟图安逸者。即当革职治罪。设有赃私入己。审明后不问多少。即置重辟等语。所言荒谬。外省各员勤惰。自有考核。必须实有劣迹。方可按律治罪。设有赃私入己者。亦当计赃定罪。岂有不问赃私多寡概置重避之理。又安用律例为耶。至所请令天下士子皆读清书一节。清文义蕴甚深。即旗人尚不能尽皆通晓。若令天下士子俱行学习。未免强以所难。而于本习经书。转致荒废。断不能行。再酒馆一项。京城内外、以及直省、开设者甚多。岂能概行查禁。况小民藉此为业。赡养所资。若一旦禁止。于生计亦多未便。且恐启胥役等讹诈之渐。无益有损。所言亦不可行。况旗人生计艰辛。岂独在此一节。何隆武越职陈奏、本应治以应得之罪。姑念其尚无妄诞字句。究系进言。著交部照例议处。　　

○又谕、向来普济堂、例有经费。每届初冬。加赏米石煮粥。以资贫民口食。近闻承办之员。经理不善。辄将粗米抵换官米。以致粥不可食。孤贫不能均沾实惠。是徒有善济之名而无其实。殊非加惠贫民之意。嗣后普济堂著照五城饭厂之例。届期奏派满汉御史二员。监放稽查。以昭慎重。再西山煤窰。最易藏奸。闻该处竟有匪徒名为水工头者。往往哄诱良人入窰。驱使惨恶致毙。殊有关系。著顺天府。会同步军统领衙门。派安妥员。密为查访。如有此等棍徒。即行查拏具奏、按律治罪。　　

○又谕、荆道乾奏、请将各旗丁每年应得租耔。刊刻木榜晓谕。其应领款项。亦刊刻由单发给运丁。及照造老册一分。发交各卫查验。其原册改归粮道收管等款。系为杜毙起见。著照所请行。并著有漕督抚一体遵办。　　

○命吏部右侍郎铁保、驰往淮安。会同两江总督费淳、查办事件。以刑部左侍郎禄康、兼署吏部右侍郎。　　

○户部议准、浙江巡抚玉德疏报、建德县开恳地七十亩有奇。照例升科。从之。　　

○庚寅。孝淑皇后殡宫月登。遣官行礼。　　

○谕内阁、朕于明正开印后御门听政。尚在二十七月之内。所有执事之大臣官员。如是日逢五逢十。俱著穿补服挂朝珠。如系寻常日期。俱著穿石青、褂挂朝珠。御门礼毕。仍著照常穿青褂。　　

○户部议准、两广总督吉庆疏报、广东茂名县博茂场晒丁垦筑生盐池＜土屚＞六十六口。照例徵课。从之。　　

○辛卯。上诣时应宫拈香。　　

○命仪亲王永璇、成亲王永瑆、在内廷行走。　　

○壬辰。谕内阁、向来有漕省分。徵收漕粮。州县以济运为名。多方浮收。最为民困。是以降旨清厘漕政。剔除积毙。仍虑运丁兑费不敷。令有漕省分各督抚确查妥议。酌给津贴。并降恩旨。令旗丁多带土宜二十四石。免其上税。原期地方漕务。两有裨益。乃蒋兆奎前有每石增收一斗。作为运费之奏、事属加赋。断不可行。蒋兆奎以所奏未允。并不将运费实在不敷之处。悉心筹议。详晰具奏、辄忿激求去。效明季挂冠之状。经降旨饬谕、蒋兆奎又议借项帮给运丁。并以物价昂贵。今非昔比为言。试思借项一事不过暂济目前。而递年坐扣。于丁力岂不更形竭蹷。若谓时值物价较昂。则又不独旗丁为然。如各官俸廉。兵丁粮饷。概因物贵议加。有是理乎。而蒋兆奎总以运费不敷为词。频频渎奏。又不妥筹办法。受卫员愚弄。其意总在加赋借帑。始终坚持己见。执拗不回。本日覆奏之摺。竟称旗丁经费应得之项。委不敷用。并以岳起所议各船领运银四百五十余两。亦祇系就苏州太仓等卫约计。其余若扬徐二卫所属各帮。领银在百两以内者。经费不敷更多并非受卫员愚弄。且称闽浙督臣书麟议奏津贴旗丁。每船八十余两。犹有不敷造船之费。仍需另筹。伊未必受卫员愚弄等语。若如所奏。是清理漕务之事。竟不可行。况津贴兑费。原视道路远近。酌定多寡。其路近省分。领银自少。今蒋兆奎竟不分别各省远近。概行牵混入奏、而又将造船之费一并列入。且即以书麟所奏津贴而论。亦不至如蒋兆奎之多。乃蒋兆奎藉以唐突。其执谬之见。尤甚放前。看来蒋兆奎竟难胜漕督之任。所有漕运总督员缺。即著铁保补授。蒋兆奎仍暂留该处。俟费淳铁保查办完竣后。再降谕旨。　　

○户部议准、广东巡抚陆有仁疏报、新会、恩平、二县开垦地十一顷十亩有奇。照例升科。从之。　　

○予陕西阵亡副将德亮、参将李昌、游击叶炳铨、守备孔琪、把总颜希章、王瑞图、马得、顾林、外委金海、宋福、张希英、湖北阵亡游击邱作训、守备陈世文、张鼎、千总宋万春、宋吉如、把总周言斌、刘荣、外委赵朝珍、四川阵亡护军参领岱德、防御萨炳阿等、祭葬世职如例。　　

○癸巳、调刑部左侍郎禄康、为吏部右侍郎。转刑部右侍郎德瑛、为在侍郎。以古城领队大臣琅玕、为刑部右侍郎。　　

○调塔尔巴哈台领队大臣伊江阿、为古城领队大臣。　　

○调正黄旗蒙古副都统图默慎、为正蓝旗满洲副都统。以散秩大臣庆杰、为正黄旗蒙古副都统。　　

○命总管内务府大臣緼布、仍在紫禁城内骑马。　　

○甲午。谕内阁、前因福宁在旗鼓寨。剿贼时。曾杀降人三千。谬报平贼一股。因降旨令该督等据实查奏、兹据魁伦奏、前此福宁办理此案。系副将吕朝龙经手。当即调到面加询问。据称嘉庆元年七月闲。官兵攻破旗嘉寨。余匪窜至谢家营。无路奔逃。俱跪地乞降。福宁允准。该匪等即行投出。男妇老幼约有三千余人。一并带至龙山县城外分扎。福宁以该犯等系临阵穷蹙始降。非豫先投出者可比。因将女犯及老幼释放外。假意受降。将其余勇犯诱以带同打仗。进城给与号褂口粮。于夜闲陆续杀死。约计共有二千余人等语。是福宁前此剿办旗鼓寨。竟系杀戮降人至二千余名之多。残认已极。各路军营剿办教匪。其中被贼逼胁良民甚多。本年节经降旨。令领兵大员剿抚兼施。如有临阵投出者。即当分别省释。妥为安抚。剀切谆谕、不啻至再至三。而宣谕以后。投出者人数寥寥。自因招抚之法未得其道。今福宁于旗鼓寨攻破后。其附从夥党。既经跪地乞降。男妇相率投责。自应分别收恤。以示招徕。乃转诱令入城。使之骈首就戮。且诛及二千余名。似此既降复杀。贼匪纷纷传播。则被贼裹胁之人。自知投出仍不免于一死。又焉敢束身归命。是驱之从贼。无怪乎安心不降。贼匪亦人。何残忍若斯之甚。秦白起阬降。犹因敌国。今则四海一家。自相残贼若此。朕心实有不忍。现在讯据拏获之贼首高均德。亦供称贼匪夥党。总惧投降后仍遭诛戮。是以观望不前。可见福宁前此所办。错谬已极。适以坚贼党从逆之心。试恩贼匪抗拒官兵。其临阵歼戮者。原难细为区别。设投诚后。果有心怀反侧。复思蠢动之徒。亦应严办示惩。若已畏罪乞命。允彼投降。无论本系被胁民人。情原可悯。即实系邪教。而能弃械投出。亦当贷其一死。量为安插。即闽粤等省海洋巨盗。有能改海投首。如从前之张彪李发枝等。一经该督抚等据情陈奏、高宗纯皇帝俱宥其既往。予以自新。赏给顶带。并令送京。分发香山一体当差。而近日投出之洋匪黄文海。亦经朕加恩赏给外委顶带。发往陕省军营。随同官兵打仗自效。此等多系内地民人。在洋叠劫之犯。尚且念其能知改悔。加之恩宥。至于学习邪教。虽有干明禁。然苟不至勾结作乱。亦何尝即予严办。况临阵投出之人。既知去逆效顺。即与平民无异。岂有无分玉石。概予骈诛。并用言哄诱入城。滥戕生命。既示人以不信。复阻其来归。是贼匪至今投出者少。皆由福宁办理此事。失人心而伤天理所致。其罪甚重。福宁业经革职。著魁伦即将伊拏问。令与吕朝龙质证明确。按杀降律定拟具奏。并著通谕各路领兵大臣。嗣后剿办贼匪。如有临阵乞降。及从贼营自行投出者。即属畏法之人。总不必究其既往之罪。皆当准其自新。交地方官妥为安顿。俾胁从附和之徒。皆知得有生路。相率归诚。于剿抚大局。庶有裨益。至吕朝龙系福宁使令。杀降非伊之罪。于质讯明确从。即令速回本营效用。再本日召见惠龄、据奏从前教匪在荆襄滋事屡经官兵剿办。仅余三千余人。彼时景安任河南巡抚。在南阳一带驻守。不肯实力防范。协同剿捕。致贼匪阑入豫境。到处焚掠。景安相距数十里。并不发一兵应援。以致贼匪直从武关奔窜陕省。人数又复众多。鸱张日甚。景安惟于无贼处躲避。及贼法已远。始行尾随遥送合省官民。无不恨其纵贼。且笑其怯懦。若使景安早能实力防堵。协同领兵大员。会合夹击。保障全豫。早可剿办净尽。何至延及此时。尚未竣事是数年来贼匪蔓延数省。糜费国帑八千余万。焚毁民田庐舍。不知凡几。赤子之横遭锋镝者。又不知凡几。实皆景安之畏怯无能。养痈贻患所致。即办理淅川一案。亦系完颜岱等早经办妥。景安攘为已功。据以入奏。得邀伯爵之封。是景安既恇怯纵寇。又复饰奏冒功。其罪实无可贷。若仅予革职。发往伊犁。转得令其在彼安坐。置身事外。何足以为封疆大臣纵贼殃民者戒。著传谕保宁、即将景安销拏。派委妥干员弁。迅即押解来京。交刑部另行审拟具奏。总之各路军营。击剿贼匪。与扼要防堵。同为一事。其剿贼之人。固应直前奋击。然必前路堵御严密。使贼匪无从奔窜。方可并力要击。制其死命。而前有堵御。亦必有追兵紧蹑其后。方成合剿之势若有剿而无堵。则东奔西逐。徒致疲乏兵丁。岂能得力。傥防御虽严。而追剿官兵。总落贼后。如近日楚省边界。虽经倭什布分段严防。而提督七十五在途逗遛。复致贼匪乘闲折窜。又安望其一鼓扑灭。已降谕旨领经略额勒登保、查明参奏。此乃数年以来军营通病。额勒登保、及各路统兵大臣、并在本境防堵之各督抚等。务须同心协力。大加振作。以期克日蒇事。将此通谕知之。　　

○谕军机大臣等、朕闻陕省地方。屡被贼匪往来滋事。汉中兴安一带。赤地千里。人户萧条。流移转徙。情形不堪入目。岂可不速为绥辑。使难民各归本业。及时耕种。以期渐复旧观。松筠、台布、系该省督抚。抚辑事宜。是其专责。现经降旨询问。该督等务须将该处实在情形。详悉奏闻。转不必有所避饰。或虚及费用不支。稍涉含混。傥松筠、台布、此时不行查办。以致所管地方日久残毁。民人流困。则玩视民瘼。废弛地方之责。惟该督抚等是问。将此谕令知之。　　

○革仪亲王永璇、镶黄旗领侍卫内大臣。调正白旗领侍卫内大臣成亲王永瑆、为镶黄旗领侍卫内大臣。以正白旗汉军都统额勒登保、为正白旗领侍卫内大臣。　　

○命前任云南腾越镇总兵官刘之仁、赴四川候补。　　

○乙未。谕军机大臣等、额勒登保奏、此次在毛耳亚青子亚地方打仗。伤损得力官兵。自揣无能。请另简有福大臣以充经略等语。额勒登保、数年来宣力戎行。勋猷懋著。故特加恩授为经略大臣。俾其尽心剿办。克奏肤功。至疆场胜负。乃事之常。从前军营遇有折挫。往往匿不以闻。今额勒登保据实入告。朕方轸念不暇。岂肯加以斥责。东三省之人。勇者固多。然忠勇端洁。实心体国。似额勒登保者颇少。额勒登保。即系朕之福将。其所请另派大臣。殊属非是。前调黑龙江兵一千名。嗣因额勒登保等奏、贼势穷蹙。始行停止。今贼众仍复抵死抗拒。额勒登保可即熟筹现在情形。如需加添兵力。不妨即行调取。毋以糜费为虑。额勒登保。务须仰感皇考及朕简畀之恩。整饬戎行。相机进剿。亦不可不顾国家大体。轻身涉险。将此密谕知之。　　

○以詹事府詹事德文、为内阁学士。兼礼部侍郎衔。　　

○予陕西甘肃阵亡额外外委于化林等一百三十二名、马兵杨万九等五百六十七名、乡勇熊魁等二名、赏恤如例。　　

○丙申。谕内阁、礼部奏、稽查京城内外官管庙宇。并无私行租赁一摺。朕从前在藩邸时。蒙皇考派令祈雨。及于各庙拈香。每见有外来官员。在庙作寓。可见该部所奏。祇属具文。嗣后京城内外官管庙宇。如外省赴京引见官员。及候补候选人员等、原可任其租住。不必官为禁止。俾僧道等亦得香火之资。惟外来游方僧道。及面生可疑。来历不明之人。必当实力稽查。断不准容留。致令潜匿。仍于年终汇奏一次。不可虚应故事。有名无实。著为令。　　

○又谕、前据岳起、荆道乾、先后奏到清查漕务积毙各摺。已明降谕旨。通行饬禁矣。兹据陈大文奏、查明山东省漕帮旗丁经费陋规。开列清单进呈。朕逐加披阅。内开该帮漕船三十九只。得过各州县帮贴陋规银五千余两。而用项内。如通州坐粮厅。验米费银四百两。仓场衙门、科房、漕房、等费。自八十两至二十余两不等。又本帮领运千总、使费银七百两。及本卫守备、年规四百十二两。生节规十六两。其总漕、巡漕、及粮道、各衙门。皆有陋规。下至班头军牢轿马。自数两至数十两者。不一而足。实为漕务蠹毙。漕船领运米石。内如雇觅头舵水手、及沿途提溜过闸起剥等事。皆系应用正项。自不可省。但以旗丁分例应领之款。核计途次应需之费。本足敷用。近复酌议增添津贴米石。加带货物。免其纳税。丁力自更宽舒。如谓革去浮费。兑运尚有不敷。其谁信之。若如单内所开各种浮费。不行禁革。即再增津贴。亦复何益。且漕员取之州县。州县取之小民。层层侵蚀。浮收之毙。伊于何底。蒋兆奎在任。并不详晰查明。惟以兑费不敷为词。哓哓置辩。其为受卫员怂恿愚弄。尤属显然。况此等陋规。例干严禁。如稍知自爱者。原可自矢洁清。即如从前额勒布、杨志信、在坐粮厅任内。不肯得受陋规。并不稍形贫乏。总缘历任总漕、仓场侍郎、及坐粮厅、并各省粮道、运弁等、陋例相沿。任情收取。以致积毙困民。本应查明严行治罪。姑念人数过多。事属已往。免其深究。自此次清厘之后。凡有漕省分督抚、及漕运总督、仓场侍郎等、务当实力稽查。督率办理。如敢仍蹈前辙。准该旗丁据实控告。必当按律计赃论罪。决不宽贷。将此再行通谕知之。
  </div>
  <div class="pagination">
   <a href="清实录嘉庆朝实录_page74.html">
    上一页
   </a>
   <span>
    ...
   </span>
   <a href="清实录嘉庆朝实录_page70.html">
    70
   </a>
   <a href="清实录嘉庆朝实录_page71.html">
    71
   </a>
   <a href="清实录嘉庆朝实录_page72.html">
    72
   </a>
   <a href="清实录嘉庆朝实录_page73.html">
    73
   </a>
   <a href="清实录嘉庆朝实录_page74.html">
    74
   </a>
   <span class="current-page">
    75
   </span>
   <a href="清实录嘉庆朝实录_page76.html">
    76
   </a>
   <a href="清实录嘉庆朝实录_page77.html">
    77
   </a>
   <a href="清实录嘉庆朝实录_page78.html">
    78
   </a>
   <a href="清实录嘉庆朝实录_page79.html">
    79
   </a>
   <a href="清实录嘉庆朝实录_page80.html">
    80
   </a>
   <span>
    ...
   </span>
   <a href="清实录嘉庆朝实录_page76.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
