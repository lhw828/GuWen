<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1606 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1606 页/共 1860 页
  </h1>
  <div class="content">
   ○刑部议覆、署陕甘总督庆桂疏称。甘肃逆回滋事。攻扰请远、伏羌、二县。及静宁一州。该处出力之军流人犯等。今查明拏获内应。击毙多人。列为头等者、四十六名。应免罪释放。其搬运木石。巡逻守御。列为次等者、七十七名。减为杖一百、徒三年。递籍充配。从之。　　

○丙戌。谕、前因毕沅奏、豫省频□山戊不□不登。民饥鲜食。山西富户。闻风前往放债。准折地亩。灾黎遇有丰年。无田可种。节经降旨。剀切晓谕。令该富户等减利听赎。并令南山西巡抚。各将谕旨刊刻。遍行宣布矣。昨又据毕沅覆奏、现在查办灾区贱售地亩。恐中州无籍之徒。恃有查办谕旨。竟思白退地亩。不归原价。应令买主将原契呈出。官为追价等语。所言甚属公正。深得大臣为国之体。当经降旨宣谕。夫晋民之与豫民。虽分两省。而自朕视之。则同一赤子也。赤子之安危肥瘠。无一不在慈父爱惜之中。故以此之有余。筹彼之不足。变通调剂。并无畛域可分。而封疆大吏。为朕绥辑一方。即当仰体朕心。熟筹通计。不使泽有偏枯。今因中州灾旱。饥黎轻弃其产。以致有□山戊不□无田。毕沅奏请、令山西富户。听原主备价回赎。毋许霸占兼并。该抚为中州生计起见。筹办及斯。已属尽心民事。及经朕节次降旨劝谕。复恐弃产之家。冀图白退地亩。不归原价。奏请官为追出偿还。似此居心公正。并不袒护豫民。尤为深识大体。夫水旱灾荒。事所常有。为督抚者。往往一意恤灾。不思通盘筹画。邻省暗受其病而不知。试思晋民逐利。系其习俗使然。当其赴豫放债。准折地亩时。原属以母权子。欲为倍蓰之息。若豫民因官为查办。辄欲空手退还膏产。是既得地值。又归旧业。断无此幸中获幸之理。毕沅计虑及此。实属可嘉。其帮同查办之藩司江兰、亦能尽心经理。著一并交部分别议叙。至山西富户。前经朕节次降旨。郭切劝谕。并令该省京绅。寄信原籍乡里亲党。劝其共敦任恤。毋许霸占中州田亩。该富户等具有人心。自当激发天良。一洗为富不仁之习。今因豫民图得便宜。竟欲不偿原价。退还旧业。朕复降旨。令该抚、藩等秉公惩办。毋致稍有偏袒。朕于天下黎元。一视同仁。不分彼此。晋民富户等。尤宜益加感愧。痛悔从前垄断之非。而豫省弃产之家。亦当备价回赎。不可稍存贪图便宜之见。方不急朕慈父教子之苦心。著将此旨、同昨降谕旨。交河南山西巡抚。刊刻刷印。遍示通衢僻壤。俾众共闻知。以副朕普爱元元。教养成全之至意。　　

○又谕、据毓奇等奏、江浙两省帮船上运余米。请暂缓带交一摺。前因邳。宿。运河浅阻。起拨耽延。将乾隆四十九、五十、两年。江浙省帮船应交余米。准其递年分限带交。今该督等、以两省上年旱歉之后。米价昂贵。采买维艰。且本年沿途河道。仍多浅阻。帮船起拨。丁力未免拮据。奏请递缓带解。自系实在情形。著照该督等所请。浙省本年应交四十九年未完一半余米。缓至五十二年。其五十年缓交余米。递缓至五十三、四、两年搭运。交仓完纳。至江南漕船。所有带交四十九年未完一半余米。著照浙省之例。一并递缓。以纾丁力。该部即遵谕行。　　

○谕军机大臣等、据李世杰奏、现在感冒暑邪。连服薓芪。几及半月。虽饮食渐已照常。而神气亏损。遇事用心。即觉头目昏眩。恐于地方公事有误。请解任调理等语。览奏甚为悬注。本日又据李奉翰奏报、李世杰感冒后。即延医调治。外邪渐已平复。饮食言语。皆已如常。若再加调养。可冀复元等语。此摺系初八日由驿驰递。距李世杰初二日所奏。已后六日。看来该督现在病势。浙已就痊。况该督素日气体。尚属强健。即偶然感冒。致损元神。若加意调养。自必即见痊可。至地方公事。原可坐办。何必遽请解任。且目下书麟已至清江。所有开挖引河工程。及筹度粮艘渡黄北上事宜。现已降旨令书麟帮办。该督尽可在寓料理。不必仆仆往来。力疾任事。致受风日。反为不便。著传谕该督。务须安心静摄。以冀速痊。副朕眷注至意。仍即速奏、以慰悬注。　　

○又谕。据毓奇等奏、头二进重运漕船。共渡过黄河四十一帮。自五月初七日。清口水势陡耗。嘉兴白粮帮趱渡之船。皆为浅滞。当经河臣李奉翰、亲往河口。相度机宜。筑坝兜束。并集夫捞挖。无如清口一带。水缓沙停。随挖随淤。帮船不能前进。现在设法疎导。日内已将交伏汛。大雨时行。清水长发。各船亦可乘时趱渡等语。是河口浅阻。粮船已不能陆续渡黄。而本日李奉翰所奏、河湖水势情形摺内。何以又称清水畅注。力虽未足抵黄。而流入淮扬运河。冲刷宽深。重运足资浮送。衔尾前进。无虞浅阻。即云此摺系五月二十七日拜发。专差赍递。具奏在前。则该督由驿奏到之摺。系六月初八日。与毓奇等同日拜发。乃止奏报连得澍雨。及高堰志桩长水尺寸。而于粮船浅阻情形。并无一字提及。殊不可解。看来该督目击水浅舟胶。心怀惶惧。又如上年茫无主意。徒思回护掩饰。此大不可。漕运为天庾正供。所关非细。李奉翰、身任河防。责任綦重。当此河口淤浅。粮艘阻滞之际。不思设法筹办。据实奏闻。乃坐视迟延。徒怀忧畏。竟一筹莫展。惟思掩饰于目前。倘又如上年之贻误。其罪岂能再逭乎。现在李世杰患病未愈。已有旨令其安心调摄。不必以河务萦怀。致增劳勚。此时书麟已到清口。自能留心讲求河务。且年力壮盛。上年办理安省灾赈诸务。认真妥协。著传谕李奉翰、不必心存惶惧。惟当会同书麟、悉心筹画。督率工员。上紧设法疎通。务令尾后各帮。及早渡黄。全数挽抵通仓。不可以今年有闰。为期稍宽。略存大意。此时大雨时行。清口一带。连得甘澍。清水自必更日渐增长。该督等即应酌量情形。将通湖引河。除现开放之两道外。再行启放一二道。俾清水畅出敌黄。则河口淤沙。自可刷深。重运得以衔尾趱渡。李奉翰、毓奇、书麟、务宜同心协力。设法妥办催趱。不误抵通。方为尽美。将此由六百里加紧谕令知之。仍将河口曾否通顺。重运渡黄者又有若干帮。不可仍存讳饰。迅速由六百里加紧覆奏。以慰廑注。　　

○吏部等部议覆、调任四川总督李世杰疎称、顺庆府属东观场盐大使。专司稽查井灶。事务无多。尽可归南充县兼管。该员缺应裁。李渡场地方。民刁事繁。距县辽远。即以东观场裁缺、改设主簿。定为调缺。其移驻衙署。即将东观场旧署移建。原设吏攒二名。门子一名。马夫一名。足资办公。原设皂隶四名。改为弓兵名目。再添弓兵二名。快役二名。又永宁县、赤水河县丞一缺。向系要缺。在外调补。查该处钱粮无几。且行之已久。俱有一定章程。应改为简缺。归部铨选。应如所请。从之。　　

○以故奉国将军莽古赉子来龄袭爵。　　

○丁亥。谕、据俞金鳌奏、湖南常德府。自五月二十六、至六月初一、二、三、等日。连日大雨。上河水发。汇集朗江。暴涨二丈有余。近城西北庐舍。多有浸灌。民舍间有冲塌。初四日、雨时落时止。所漫之水。渐已退归大河。其被水之处。有无淹损田亩。伤毙人口。及冲塌房屋。俟水退清查等语。常德府城。因连日大雨。江水暴涨。堤工漫溢。田亩庐舍。猝被淹浸。情殊堪悯。著交该督、抚、督率所属。上紧查明淹损田亩。冲塌房屋。照例妥为抚恤。毋致失所。至刷损堤埝。即行修筑完整。以防秋涨。该部遵谕速行。　　

○谕军机大臣等、据御史曹锡宝奏、和珅家人刘秃子、本系车夫。洊管家务。服用奢侈。器具完美。苟非侵冒主财。克扣欺隐。或借主人名目、招摇撞骗。焉能如此、一摺。当即面询和珅、据奏刘秃子名全儿。并无秃子之名。本系世仆。有旗档可查。因家人众多。宅内不敷栖止。是以令其在宅西附近兴化寺街居住。一向派在崇文门税务上照管一切。素昔尚为安分朴实。平时管束家人甚严。向来未闻其敢在外间招摇滋事。或因扈从出外日多。无人管教。渐有生事之处。亦未可定。请旨饬派严查重处等语。和珅家人全儿、久在崇文门。代伊主办理税务有年。其例有应得之项。稍有积蓄。亦属事理之常。若伊倚藉主势。实有招摇撞骗。或于额税之外。擅自加增。以肥私橐。或如富礼善、殴毙人命顶凶各情节。亦未可知。应令曹锡宝指出实据。若徒空言。何以入人以罪乎。著留京办事王大臣、会同绵恩、都察院堂官。即传曹锡宝。令其逐条指实。如果有以上情节。即一面从严审办。一面据实具奏。或曹锡宝及伊亲友。有应过税之物。全儿多索税银。或有挟伊不肯免税之嫌。架词耸听。尚为情理所有。若曹锡宝竟无指实。不过摭拾浮词。博建白之名。岂有以无根之谈、遽入人罪之理。况曹锡宝与和珅之家人。何能熟识。伊于何处得知详细。亦应详问实在。方成信谳。并据和珅称、家人全儿、因有家务。已于十三日起身前来热河。现在未到等语。伊既不在京中。若有情弊。更可不致闻风掩饰。尤易查办。著将原摺、发交留京王大臣。除伍弥泰、系和珅至亲。应行回避外。著添派绵恩、及都察院堂官。签派番役。严行访察。如全儿果有借端撞骗情事。即据实□□□□尔□奏。从严办理。不可因和珅稍存回护也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百五十六


大清高宗法天隆运至诚先觉体元立极敷文奋武孝慈神圣纯皇帝实录卷之一千二百五十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修乾隆

五十一年。丙午。六月。戊子。月食。　　

○谕、据庆霖奏、青州马甲等、每月请各加赏三名口口粮。仍减半折给。德州请添设步兵五十名。每月应得钱粮。照青州步兵之例支给等语。青州、德州、驻防兵丁。生龄日繁。于生计未免拮据。著加恩于青州马甲等。每人按月再加三名口口粮。共作为八名口口粮。仍著减半折给。德州所添五十名步兵、应需钱粮米石。著照青州步兵一体支给。俾资生计。　　

○又谕、前据曹锡宝奏。和珅家人全儿服用奢侈。器具完美。恐有招摇撞骗等事一摺。已交留京王大臣等查办矣。曹锡宝如果见全儿倚藉主势。有招摇撞骗情事。何妨指出实据。列款严□□□□尔□。仍徒托诸空言。或其意本欲□□□□尔□劾和珅。而又不敢明言。故以家人为由。隐约其词。旁敲侧击。以为将来波及地步乎。或竟系纪昀、因上年海昇殴死伊妻吴雅民一案。和珅前往验出真伤。心怀仇恨。嗾令曹锡宝□□□□尔□奏。以为报复之计乎。此乃朕揣度之意。若不出此。则曹锡宝之奏。何由而来。著留京王大臣详悉访查询问。务得实在情节。朕于此案。总期根究明白。并非因此一虚言。欲治和珅。更非欲为和珅开脱。留京王大臣等。不可误会朕旨。将曹锡宝加以词色。有意吹求。使原告转成被告。亦无是理。务须平心静气。虚衷详问。如曹锡宝果能指出全儿借端撞骗款迹。访查得实。即一面从严审办。一面据实具奏。不可因和珅稍存回护。若稍存回护。是乃陷和珅。且自陷也。又据和珅称、家人全儿已到热河。曾面加诘问。伊供不但从不敢招摇滋事。交接官员。即所谓房屋宽敞。器具完美。容或有之。亦非可挟以出外之物。我于曹御史名姓。素未闻知。彼又何从进宅目睹等语。虽系一面之词。亦尚近理。曹锡宝身为言官。必不至下交奴仆。其车马衣服。尚可云遇诸途路。至房屋宽敞。器具完美。非身临其地。何能知悉乎。至全儿代伊主办理崇文门税务有年。稍有积蓄。盖造房屋数十间居住。亦属事理之常。从前及现在内外大臣家人中。似此者恐亦不少。若无似殷士俊等之有真赃实据。概以车服房舍之故、查拏治罪。则在京大臣之奴仆。安得人人而禁之。且必人人侧足而立。亦断无此政体。设或全儿在崇文门。代伊主经管税课。于额税之外。私有加增。苦累商民。以肥私橐。绵恩、签派番役。一经访查。更无难得实。倘王大臣等严查密访。全儿并无生事款迹。而曹锡宝徒入无根之言。遽行陈奏以博建白之名。朕又何能以空言遽入人罪乎。将此由四百里谕令留京王大臣等。并令纪昀知之。即将查讯情形。先由四百里驰奏。不必俟本报之便。　　

○庚寅。谕、留京办事王大臣等奏。传询御史曹锡宝、所有□□□□尔□奏和珅家人全儿车服房舍一摺。据曹锡宝称。我与和珅家人全儿。向来从不认识。即伊在崇文门管理税务。我亦并不知道。伊于额税之外。有无擅自加增。及别项情弊。亦未有人说过。我因闻全儿住屋服用。甚是完美。于路过兴化寺街。留心察看。见其房屋甚是高大。我想伊系家奴。焉有多赀。造此华屋。恐有借主人名目。招摇撞骗之事。是以具奏。等语。曹锡宝既云全儿情弊。从未有人说过。又未亲到伊家。何以又称闻全儿住房服用。甚是完美。究竟闻自何人。必有著落。若非人人说过。则曹锡宝何以知全儿住在兴化寺街。而经过时即留心察看。况京城内外大街小巷。房屋甚多。御史又无逐户查问之理。若非中有成见。何以独于全儿住屋如此留意耶。看来该御史意欲□□□□尔

□劾和珅。而又不敢明言。故为此奏。隐约其词。以为旁敲侧击之计。及传旨询问。则又遁词掩饰。不自觉其自相予盾。殊不知朕办理庶务。于是非虚实。总须彻底究明。从不肯颟顸完结。示人疑案。著留京王大臣等再行详询曹锡宝。如果和珅有营私舞弊款迹。不妨据实指出。朕必质询明确。如果得实不妨将和珅治罪。仍著王大臣等、将全儿滋事不法之处。究竟闻自何人。据实明言。毋再任其狡饰。至天下各处关榷。不免皆有羡余。况全儿代伊主办理税务多年。稍有积蓄。盖造房屋数十间。亦属人情之常。现在内外旗员大臣中。如阿桂、福隆安、福康安。德保丰绅济伦、金简、李质颖、伊龄阿。承安等。或久居显要。或洊历封疆。或曾任盐榷。或家本充饶。其管事家人住屋如全儿者。谅亦不少。即承安家之管家安岐。亦未闻康熙年间。有以家赀富厚□□□

□尔□劾者。著都察院堂官。并令绵恩。派步军统领衙门司官一员。带同曹锡宝。先至全儿家。看视住屋。究有若干。并告以不过履勘房屋。并非查抄家产。不必疑畏。倘伊家有高楼广厦。俨同府第之处。即其罪案。若不过照常齐民房舍。稍觉整齐。亦难律以专条。再至阿桂等管家及用事家人住处。周历查看。并传谕各家主仆。告以此故。不必心存畏惧。如各大臣家人住居。并无如全儿之多。即治以越制之罪。伊亦无从置喙。若阿桂等各家管事家人住房。有比全儿多且大者。则当诘询曹锡宝。何以转不□□□□尔□劾之故。一经比较。情伪立见。且如扬州盐商。皆系平民。因拥有厚赀。其居室园囿。无不华丽崇焕。即安澜园、寄畅园等处。虽云为朕巡幸而设。岂非伊等之产而何。而山西富户。百十万家赀者。不一而足。亦岂得概以华侈富厚而罪之乎。朕任用大臣等办事。而大臣等亦不能无驱使之仆。若无似殷士俊等之招摇滋事。实据真赃。而第以睚眦浮言。遽将中外大臣家人概行查拏治罪。有是为政之理乎。将此通谕知之。仍著留京办事王大臣等、将查看询问情形。即行由驿覆奏。　　

○又谕、据纪昀覆奏、向顺天府借用仵作王全一摺。看来仵作王全、自上年覆检海昇妻吴雅氏尸身。验出真伤。刑部都察院堂司书役。挟嫌寻隙。有意吹求。本年梁冀州一案。初验尸伤不实。刑部具奏时。经朕看出。即系覆验吴雅氏尸伤之王全。因其于前案有功。从宽将伊释放。该仵作经朕加恩。其心恐刑部都察院从此遇事寻隙。将来又经入罪。朕岂能屡屡为之留心宽释。是以告求退役。亦属小人畏事之常。但王全系顺天府正身仵役。经朕免罪释放。并降旨不准退役。仍著照常当差。嗣后该役惟当益加勤慎小心。倘伊特朕释放之恩。于命案尸伤。有心捏混。勒索银钱。一经发觉。必将伊加倍治罪。不能再为宽宥。至纪昀职任台司。于王全验出吴雅氏真伤。心怀嫌怨。鳃鳃与仵作为仇。不忘芥蒂。殊属可鄙。德保署理总宪有年。于都察院诸事。不能约束料理。仅以饰词覆奏。均属有乖大臣之体。德保、纪昀、俱著严饬行。　　

○辛卯。谕、据保宁奏请陛见一摺。内称新任成都将军

鄂辉、已经到任。所有总督印务。应交何人署理等语。向来四川总督陛见。印务皆交将军署理。保宁由将军甫经擢用总督。其于地方事务。尚恐不能熟谙。况鄂辉由营弁洊擢提镇。甫升将军。向来俱任武职。于地方情形。素未经历。安能遽署总督印务乎。且保宁到任未久。原可不必急于来京陛见。此时当将边务夷情。与鄂辉时时讲习。或于明□山戊不

□察看该将军。果能熟悉该处情形。于总督印务堪胜署理之处。即先据实奏闻。再行奏请陛见。亦不为迟。若鄂辉才具不胜署理督篆。亦当据实具奏。不可稍存回护。将此谕令知之。　　

○壬辰。谕、各处拜唐阿内。每年常随围行走且差使亦属紧要。乃所食钱粮。较马甲反少。甚属不均。今加恩食二两之拜唐阿等。著交各该旗本佐领管领内。遇有甲缺。即行坐补。以裕生计。著为令。　　

○谕军机大臣等、本日据李奉翰、书麟、由驿奏到各摺。系河湖水势及雨泽情形。而摺内不列李世杰衔名。是否因李世杰病势未痊。不能会衔。或已回至江宁省城。暂行调养。清口距江宁稍远。是以李奉翰等俱各单衔具奏。朕心深为悬念。著传谕李奉翰等、即将因何不会总督衔名。及李世杰此时病体曾否全愈之处。即行迅速覆奏。以慰廑念。将此传谕李奉翰、书麟、并谕李世杰知之。　　

○又谕、据毕沅奏、豫省开封等十府州属。路当孔道。向各设有驿站所夫。额编工食。以应往来差使。如差务一时并集。即须添雇。以资供送。所有额支工食。势不敷用。只得官为借垫。即将此项长支银两。入于流抵项下交代。积累既久。垫项日多。急须及早清理。请将前项长支银两。分为三股。一股于所夫额编工食银两。分三年扣还。其余二股。于滥行出借。及历任不行清理之各员名下。各分赔一股。限一年归款等语。已批如所议行矣。河南虽地当冲途。不过为云、贵、两湖、广西。数省经由之地。各属所夫工食。已属不敷。致有代垫长支银两。若直隶为各省总汇。山西、陕西。甘肃。路当新疆孔道。差务络绎。自更倍于豫省。额设所夫。更不敷用。向来作何办理。著将毕沅原摺。钞寄山西、陕西、甘肃、各督抚阅看。有无似此代垫长支之项。是否应照毕沅办理之处。各行据实覆奏。将此谕令知之。　　

○又谕、前据新点福建副考官李尧栋、广西副考官罗修源、由本报具摺。奏请告假。已降旨允准矣。各省试差简派后。自京起程。原有十日之限。为期尚宽。请假、私事也。前来行在亲身递摺。方合敬谨之义。乃仅交与留京王大臣随报具奏。其意不过为吝惜数日之盘费起见。殊属见小不恭。著谕留京王大臣、即传李尧栋、罗修源、当面传旨。令赴热河亲行递摺。如伊等仍吝惜盘费。不愿前来。即不准其告假。以后似此试差欲告假者。皆令亲身前来递摺。　　

○以光禄寺卿孟邵、为太常寺卿。　　

○癸巳。谕、前因御史莫瞻菉、奏请申明豫省赎地收麦事宜一摺。朕以该御史籍隶河南。所奏或有所见。当即降旨令毕沅查照办理。继思毕沅等已经办有章程。未便复事更张。续经降旨令毕沅酌量。不必拘泥回护。兹据毕沅覆奏、该省贱买贱卖地亩。自奉旨减利听赎以来。愚民俱有良心。各知保家畏法。其已经收麦之地。现据各属禀报。陆续赎回者甚多。两造并无异词。若照莫瞻菉所奏。以月报粮价为凭。于原价内坐扣麦收之值。办理转属纷纭等语。如此甚好。朕心甚为嘉悦。此项贱售地亩。俱系豫省灾民衣食恒产。朕节次降旨。谆切劝谕。为之调剂变通。不过欲贫民复

还故业。原无取乎烦扰更张。盖多一法、即多一弊。全在地方官实力经理。使买者卖者、两不偏枯。胥役无从需索。则闾阎自受其福。今据毕沅奏、现在回赎者纷纷。并无以麦价低昂。互相争报者。则是该抚藩等。办理已有成效。即无庸另立规条。苛求滋弊。所有莫瞻菉奏请按照月报粮价。坐扣地值之处不必行。毕沅摺及莫胆菉原奏。著一并发钞。通谕知之。　　

○又谕、朕问及特成额、上年湖北被灾情形。据其面奏。去年江夏等州县旱暵成灾。夏收歉薄。该处绅士。谊笃桑梓。或出余米减粜等语。上年江夏等州县被旱成灾该处绅士谊敦任恤。减价出粜。甚属可嘉。著该督抚查明共有几人。据实奏闻。交部照例赏给议叙。以示优奖。　　

○又谕、据都察院堂官奏、现在召募仵作。于堂官六员及巡城科道十员内。公同捐办。如有赴城应募者。即给与赀费。以便报充、等语。五城召募仵作。与各衙门书吏皂役充补无异。该堂官等止须饬属召募充额。何必形诸章奏。向来内外衙门。曾有因补充书役皂隶而专摺奏闻者乎。即据所奏。于堂官科道中捐给赀费。亦属自行办理之法。而德保等、乃以此等烦琐小事渎奏。意图讨好。实属见小。不知轻重。著严饬行。　　

○谕军机大臣等、毕沅奏、通省各府州属禀报。俱于初五六两日得雨。自三四寸至深透不等。至初七八日。各属亦有间段得雨处所、等语。昨特成额前来陛见。朕面询前途雨水。据称经过卫辉各属。较之迤南一带。并北来之直隶境内。尚欠沾足。今据该抚奏、各属亦有间段得雨之处。看来必是卫辉一带。上年该处被灾较重。田禾歉收。今□山戊不

□必须膏泽应时。田禾可期丰稔。而毕沅摺内、尚有得雨三四寸者。恐生计未免拮据。著传谕该抚、即查明该处是否得雨深透。大田有无妨碍之处。迅速据实覆奏。不可稍存讳饰。将此由五百里谕令知之。　　

○又谕、都察院奏、据盱眙县童生蔚起元、控告该县知县王本智、宠任奸吏秦灼、王桁、上年勒捐万余两。婪贿至数千两。又因灾酌借口粮。县令领银一万二千余两。奸吏通同舞弊。放银不满千两。叠经县民李书楼等呈控。俱被捏结风痰完案。伊父生员蔚楷、口称要上京控告。即被知县挐去严刑拷逼等语。上年安徽被灾较重。节经降旨赈恤兼施。不惜数百万帑金。务俾灾黎均沾实惠。又因该抚书麟、查办认真。曾经交部优叙。今据蔚起元所控。该县竟敢侵蚀赈银至一万一千余两。又婪索劝捐银数千两。殊堪骇异。如果属实。则是官吏通同舞弊。侵帑殃民。大干法纪。必应从严审办。尽法处治。以示惩儆。况蔚起元、年甫十九。蓦远赴控。未必无因。著将都察院原摺、及原呈。发交姜晟。该侍郎于接奉谕旨后。即取道前赴江浦。会同李世杰、彻底查办。严审定拟具奏。如李世杰自揣病已全愈。即可会同前往该县查审。若该督精神气体。尚未复元。不宜劳顿。必遵旨而行。且盱眙距清江浦不远。提集案内一干犯证。至该处审讯。亦无不可。该总督宜酌量而行。不必力疾从事。务须会同姜晟、秉公查办。彻底根究。此案本非该督任内之事。不可稍存回护也。除将原告交部照例解往候质外。将此由五百里各谕令知之。　　

○甲午。户部尚书仍管陕甘总督福康安奏、安西厅属英峨峡、松子岩、地方。自停采铅觔以来。迄今十有余载。库贮铅觔。截至去年年底领卖全完。兹查英峨峡铅苗仍旺。又州属普城山、亦产铅苗。现在试采。英峨峡每日可得一百余

觔。普城山每日可得一百三十余觔。应准其开采。再甘省标营。需用铅觔。向俱在安西州库领买。但距肃州六百里。口内领买。多费脚价。莫若两处分贮。将英峨峡铅觔。令商人运交安西州库。普城山铅觔。照前年采买磺觔例。径由厂所运赴肃州。俾领买各就其便。价值照三十六年每觔银六分例办理。再口外山厂。不便久开。俟两厂采足四十万斤之数。即行停止。得旨、如所议行。　　

○乙未。遣官祭火神庙。　　

○谕军机大臣等、前据李奉翰奏、清口一带。大雨时行。洪泽湖水。逐日加长。高堰志桩。已长至七尺三寸。通湖五道引河。已倍加展挑宽深。已开之太平、张福、两道引河。宣洩颇畅等语。是清水未尝不逐渐加长。乃本日毓奇奏到、重运渡黄情形一摺。内称连日甘霖叠沛。淮扬运河。水势深通。惟河口仍属黄强清弱。淤沙梗阻。会同李奉翰等、督饬员弁。提集人夫。及各帮水手。并力＜锍-釒＞通。随挖随行。并将船上所有篷桅器具。尽行起剥。自初八日起。至十七日止。仅拉过台州前帮船十只。渡黄北止等语。若以船计算。是一日止渡一只空船。此外尚有二十七帮。计船一二千只。如此挽渡。伊于何底。况此时清水既长。仍不能畅出敌黄。刷沙济运。推原其故。究系上年借黄水以送回空。朕即以为无异引贼入室。浮沙淤垫。河底渐高。清水顶阻。不能畅出。其受病实由于此。现已六月下旬。重运未渡黄者尚多。李奉翰等、现将王营减坝开放。洩黄引清。以资浮送。未知是否有济。且恐水分则流缓。不能冲刷浮沙。转致河底愈觉淤高。朕心甚为焦虑。此时富勒浑等、已将次解送到浙。阿桂于审办完竣后。迅速回程。至清口一带。与李奉翰等详悉讲求。为之主持定见。于事自更有益。现在作何设法筹办。俾重运不致稽迟之处。著传谕阿桂、熟思审计。据实奏闻。至本年有闰七月。为期究宽。李奉翰等、惟宜同心协力。设法催趱。不必心存惶惧。以致茫无主张。并将上年此时已渡黄者若干帮。未渡黄者若干帮。计算日期。比较迟早。是否无误抵通之处。据实覆奏。不可回护。再从前陈世倌奏、设造混江龙、为疏浚浮沙之需。海口虽无用处。现在河口淤沙梗阻。或仿照此法。用小船往来带犁爬沙。令其活动。以便随水冲刷。似亦疏导之一法。著李奉翰等、酌筹办理。将此由六百里加紧各谕令知之。仍著六百里加紧覆奏。　　

○旌表守正捐躯河南遂平。县民郭呼南妻张氏。　　

○丙申。两淮盐政全德奏、淮北盐务。积引太多。前经奏准、提出丙午网。免其捆运。以期疎销。惟是停运一纲。场灶产盐。又复多积。查淮南通泰各场。系煎盐。与淮北之晒盐不同。上年被旱歉收。煎熬较少。产盐不能足额。请酌拨淮北余盐。令淮南各商买运。俟漕船过竣。即从海州、出盐闸。一路入运河。至仪徵改捆。比场灶盐。既可得价。南商纲地。亦不致缺销。得旨嘉奖。　　

○丁酉。谕军机大臣等、据内务府奏、本月二十一日。员外郎福昌、带领笔帖式伊昌阿、将该衙门堂印钥匙领去。由协和门行走。不意中途遗失。请将伊昌阿等分别罚俸等语。协和门系禁城内地。自无闲杂人等往来之理。即遗失钥匙。亦易找寻。看来竟因朕驻跸热河。王大臣等并不加意管理。穿窬宵小。从而混入。以致内地遗失物件。无从寻觅。关系匪浅。著传谕留京办事王大臣等、嗣后务须严行稽查。小心防范。毋得仍前疎忽。以昭慎重。　　

○又谕、据李奉翰等奏、将王营减坝开放。减掣黄水。并裴家场等处引河。次第开放后。十三四等日。大两时行。洪泽湖水。长至八尺二寸。正值连日西南大风。涌送清水。刷涤浮沙。河口通畅。十九日已过台州前帮船三十九只。现在后帮跟接前进。渡黄迅速等语。览奏欣慰。该督等将王营减坝。及通河各引河。次第开放。又将河尾新开之引渠。筑坝堵截。在于新建东西坝外正河内、导引清水直出。会黄东注。所办皆妥。正值湖水加长。又连日西南大风。涌送清水。畅流出口。刷涤浮沙。河道宽深。重运帮船。得以迅束渡黄。此皆仰赖风神河神显佑。朕欣慰之余。益深钦感。现在发去御香十束。著该督等、即亲赴各庙。虔伸叩谢。以答神庥。此后该督等、尤宜同心协力。上紧催趱。俾粮艘迅速北上。依限抵通。方为妥善。至此次清水畅出。粮艘趱渡情形。何以未据毓奇奏到。是否该督因乘坐小船南下至宝应平桥一带。盘验江西等帮船。是以未及会衔之故。著传谕毓奇、遇便据实覆奏。将此由六百里谕令知之。仍著将清水曾否续长。粮艘续行渡黄者。又有若干帮。迅速覆奏以慰廑念。　　

○钦差大学士公阿桂。遵旨覆奏。范公塘西乌龙庙一带。二千九百三十丈。该处老土塘。从前建筑时。即向东北以渐收进。而老土塘迤西之江塘。又自西北斜向东南建筑。挑溜南趋。该处民人。复于老土塘外。添筑土塘一道。即名范公塘层层拦御。且塘外沙涂。有宽至千余丈者。询之在塘弁兵。数十年来、从未见有刷动。所有原定石塘缓工。若照曹文埴等前议暂停。将原定急工。接续兴建。再将外卫之柴工。透过石塘工尾。往西接筑。暨塘外添筑挑水石坝一座。实已足资保护。至塘外沙涂。坍涨无常。倘大溜渐有趋近之势。应交该抚随时察看。有应须改建石工者。奏明办理。得旨、如所议行。　　

○戊戌。谕军机大臣等、昨据吴省钦奏、京城粮价。自有旨令在京文武各员。移前一月关支俸米之后。当即平减。每斗减价数十文等语。前经降旨、所有八旗及在京文武各员俸米。俱著移前于闰七月初一日起。一体关支。现在六月下旬。距秋成之时尚远。何以米价即能平减。此必奸商市侩。豫行减落。以图关俸米时贱价籴买、囤积居奇地步。其所减数目。届期必不止此。此等垄断伎俩。最为可恶。吴省钦系书生。一见减价。即以为喜。所谓知一而不知二也。著留京办事王大臣传知该府尹。务宜留心严查密访。并著上不军统领衙门。会同顺天府严加访察。此时且听其减。待俸米出时。若有减籴后而贵粜者。将倡首抬价奸侩。查拏一二。从重处治。以儆其余。至王公大臣、及各官员领出俸米。自食之余。不能不粜卖资用。亦应于会晤时。面行告知。务当待价而沽。不可急于求售。贱价卖去。致堕奸商术中。将此谕令知之。　　

○己亥。谕军机大臣等、孙士毅奏、潮州府海阳县拏获拐骗幼孩、伤残肢体之匪犯陈同彪、讯据拱称、系福建闽县人。向与同县陈古董、作伴至潮郡乞食。商同拐取幼孩。适见谢阿浅、在街戏耍。随拐至闽省。并究出陈古董、前在侯官县诱拐卞三幼子卞和尚、在连江县太保庙内。用灰水泡浸致死。埋在山坡等语。陈同彪等、骗化银钱。胆敢拐诱幼孩。毁伤肢体。不法已极。即与采生折割无异。情节最为残忍。著传谕孙士毅、务须彻底严审。从重定拟具奏。至陈古董、诱拐卞和尚致死埋藏一案。并著雅德、徐嗣曾、饬属查明。侯官县是否有卞三其人。四十九年九月内。伊子是否被人诱拐。连江县埋藏卞和尚尸身处所。亦一面履勘检验确实。并查明陈古董等、前在闽省。尚有夥党诱骗别案。及行使邪术情事。逐一根查。飞咨粤省。归案审办。或案犯众多。亦不必拘泥解粤。致滋疎脱。即由闽省审讯定拟。将此各传谕知之。　　

○又谕、据明兴奏、本月二十二日。省城地方。自午时起。至申时止。大雨如注。四野深透。并附近之齐河等处。及东昌兖州一带。亦俱得雨沾足。河水自必增益。重运不致浅阻等语。览奏甚为欣慰。上年山东被灾较重。因降旨令盛京将军永玮等、豫备粮石。由海道运至东省。以备分拨赈粜。本日据永玮等奏、将动拨仓粮兑竣。分船装载。委员运送。自五月二十九、至六月初六等日。陆续开行出口等语。计奉天至山东利津县海岸。路程不远。此时已抵东境。著传谕明兴、于各处船只抵口时。即验明接收。妥协办理。并将如何筹办之处。迅速覆奏。再昨据李奉翰等奏、清水畅达。漕船已可迅渡。该省又普得透雨。泉源增长。运河水势。自必旺盛。无虞浅阻。并著该抚于漕船过境时。上紧催趱。俾迅速遄行。早能依限抵通。方为妥善。又微山湖、增长水否。将此传谕明兴、并谕兰第锡知之。　　

○庚子、谕军机大臣等、据明兴奏、东省各属灾区。当粮贵食缺之际。贫民迫不及待。即恒业亦作绝产求售。而有力之家。亦未免乘人之急。图贱绝买。应照豫省之例。一概准令回赎。如有转行典卖。多得价银。应令买主将浮得之价、归出转赎。不得多行取值。其有带麦出售之地。已经收割者。酌量所收多寡。均匀各半分给等语。所办尚好。东省灾歉之区。虽无晋省等处富商大贾。越境放债。准折地亩之事。但该省民人谊属桑梓。尤宜共敦任恤。若因贫乏食。急于售产。遂致乘机贱买。希图占为己有。即与晋民之利债准折无异。著将原摺钞寄留京王大臣。传籍隶山东之在京大小官员。令其阅看后。即寄信原籍亲族乡党。俾各知大义。互相警劝。毋蹈为富不仁之习。以副朕训诲成全至意。将此谕令知之。　　

○辛丑。谕曰、富勒浑久膺简畀。历任封疆。方资倚毗。初不料其纵容家人。恣意婪索。又关口勒派银两。先侵后吐。款迹累累。实属昧良负恩。朕于春间。曾经密谕雅德、将富勒浑在任操守若何。有无家人在外滋事之处。令其密查覆奏。乃雅德不但不能据实查明。而且力为保奏。伊岂不见谕旨内。有并谕孙士毅详查之语。能保不别处发觉。而竟甘心徇隐。此其面欺之罪。已百喙难辞。及富勒浑诸事败露。雅德方觉从前保奏之非。即以汀州镇总兵武隆阿、在任七年。废弛营伍。严行□□□□尔□奏。以显其诸事留心。为救过见长地步。因查阅伊去□山戊不□所奏、福建省总兵考语单内称、武隆阿实心任事。营伍整肃。今以该镇在任七年。废弛怠玩□□□□尔□奏。不自知其自相矛盾。是其所为颠倒错乱。止图补过一时。而武隆阿之是否废弛。尚难凭信矣。又本日据常青等查奏、富勒浑差委弁员。向闽省取银、解交河工一事。系富勒浑调任两广时。将应缴分赔豫省河工银一万五千两。发交藩库收贮。又雅德陆续扣存司库养兼银一万两。系抵还富勒浑借项等语。督抚大员。同膺封疆重寄。有互相稽查之责。如有营私舞弊情事。理应据实纠□□□□尔□。方为不负委任。若如富勒浑雅德之通那扣抵。则督抚联成一气。不但婪赃纳贿。可以彼此通同。甚至交结情深。又何事不可为。朕将何以用人乎。即此一事。雅德之过甚大。在富勒浑人本粗疎。用度奢侈。其纵容家人婪索多赃。及勒派书役银两。先侵后吐各情节。尚为从前犯案所有。若雅德以密谕传询之事。竟敢昧良徇隐。公然饰词保奏。且为富勒浑代还借项。是止知下睦。而不顾大义。其情节较富勒浑尤为可恶矣。若尚因循留任。督抚不知惩创。从而效尤。流弊伊于何底。此而不加严办。何以饬吏治而整官方。雅德、著革职。所有闽浙总督事务。著常青兼署。并令常青派委妥员。将雅德解送浙省。交阿桂等归案审办。闽浙总督员缺。著富纲调补。特成额、著调补云贵总督。所遗湖广总督员缺。著毕沅补扔。江兰、著补授河南巡抚。毕沅自调豫省以来。办理灾赈河防。事事妥协。且在巡抚任内。资俸已深。是以擢用总督。江兰上年查办灾赈。不辞劳瘁。奋勉可嘉。实系藩司中出力之员。资俸已深。是以加恩擢用。但豫省现有令晋民听赎地亩。一切修防等事。皆关紧要。不可不资熟手经理。此时河南藩司印务。仍著江兰管理。毕沅亦不必交卸巡抚印务。仍留豫省。会同秉公实力经理。将诸事办完。毕沅酌量可以起身时。即行奏闻。候朕简放藩司。再行交卸巡抚印篆。前赴湖广新任。楚省有李侍尧在彼署理。原不至乏人也。特成额接奉此旨。即行前赴云南新任。富纲俟特成额到彼。再行交卸起程。朕办理庶务。一秉大公至正。祸福惟其人之自取。自任督抚大员者。平时瞻顾徇隐。及至降旨密询。尚复代为隐饰。似此而得从宽宥。其何以用人行政耶。著将雅德保奏富勒浑原摺。及饬询雅德所出总兵武隆阿考语谕旨。一并发钞。俾众共知之。
  </div>
  <div class="pagination">
   <a href="清实录乾隆朝实录_page1605.html">
    上一页
   </a>
   <span>
    ...
   </span>
   <a href="清实录乾隆朝实录_page1601.html">
    1601
   </a>
   <a href="清实录乾隆朝实录_page1602.html">
    1602
   </a>
   <a href="清实录乾隆朝实录_page1603.html">
    1603
   </a>
   <a href="清实录乾隆朝实录_page1604.html">
    1604
   </a>
   <a href="清实录乾隆朝实录_page1605.html">
    1605
   </a>
   <span class="current-page">
    1606
   </span>
   <a href="清实录乾隆朝实录_page1607.html">
    1607
   </a>
   <a href="清实录乾隆朝实录_page1608.html">
    1608
   </a>
   <a href="清实录乾隆朝实录_page1609.html">
    1609
   </a>
   <a href="清实录乾隆朝实录_page1610.html">
    1610
   </a>
   <a href="清实录乾隆朝实录_page1611.html">
    1611
   </a>
   <span>
    ...
   </span>
   <a href="清实录乾隆朝实录_page1607.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
