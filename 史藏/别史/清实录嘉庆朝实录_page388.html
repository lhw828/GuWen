<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 388 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 388 页/共 523 页</h1>
    <div class="content">○旌表守正捐躯直隶大城县民王致成妻李氏。　　

○丙午。遣官祭昭忠祠。　　

○谕军机大臣等、松筠等奏、驳饬霍罕来使现已倾心感服一摺。该夷使回霍罕后。如果爱玛尔遵奉饬驳。不敢再请则已。如再来渎请。即当谕以尔霍罕部落。不过边外小夷。天朝准令来往贸易。已属格外恩施。今尔敢为无厌之请。试思天朝之人。岂无在尔处贸易者。若在尔境内添设官员。稽察税务。向无此例。天朝尚不肯为越界之事。尔何得妄行生心。欲于天朝境内。违例妄为此后尔若不恭顺小心。遵守法度。即当通饬各卡伦。不准尔处之人前来贸易。如此严切晓谕。爱玛尔自不敢再行妄请。松筠现已由喀什噶尔起身。即将此上□日传知恩长等遵照妥办。　　

○调热河都统高杞、为乌噜木齐都统。以前任盛京将军和宁、为热河都统。



大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百八十五　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十九年。甲戌。二月戊申。谕内阁、御史孙汶奏、请申明旧例、严禁奸商、以裕民食一摺。囤积之敝□大。例禁綦严。而奸商牟利居奇。巧为缘饰。或分囤数处。或集夥贩运。避囤积之名、而阴居其实。粮价昂贵。职此之由。著地方官认真访查。勿任垄断网利。其胥吏等有贿纵讹诈者。一并严拏惩办。毋稍宽纵。至开设烧锅。有妨民食。在荒歉处所。尤应严加防禁。并著各该地方官实力稽查。除原有烧锅之外。不得再有增添。俾米粟不致虚耗。以裕粒食而厚民生。　　

○又谕、御史张鉴奏、军需河工报销、杜绝昼史需索一摺。军需河工二项。所用国帑、动辄钜万。且每案情形不同。应准应驳互异。非如常年各项经费报销。犹有成式可据。是以每遇报销。部中书吏即生心需索。而外省承办之员。虑干驳减。甘心给与重赀。其实仍系于帑项内、豫为克扣。损公费而饱私橐。相率为奸。其敝□大不可不严行禁革。著通谕户工二部堂官、督率各该司员。于报销册籍到部时。务确查例案。并详核各本案摺奏题咨、及原奉谕上□日。体察情形。细核数目。分别准驳。毋得假手吏胥。致滋敝□大窦。并著各该省督抚河督、严饬承办各员。实用实销。无听不肖之员。狃于积习。仍前勾通部书。侵帑无敝

□大。傥局员有藉此浮冒者。立予参处。部胥有故意勒掯者。即行据实陈奏。必当彻底根究。从严惩治。以除积蠹。　　

○己酉。谕军机大臣等、此时汉江南北各股窜匪。俱已扫除净尽。惟吴抓抓先期分出之另股贼匪七八百名。窜往略阳一路。经杨芳、游栋云等、分兵兜巢□刀。赛冲阿因该处与四川广元昭化相近。恐有逸匪窜至边界。由华阳带兵、径赴宁沔一带相机堵截。所办甚是。赛冲阿在宁沔一带驻劄。遥为声援。无庸带兵深入。总以紧顾西南、勿使贼匪窜及川境为要。如长龄追贼南来。距宁沔在百里内外。赛冲阿自可与之会晤。一同奏报。傥相距尚远。赛冲阿探听长龄、已由六百里加紧驰奏。军务完竣。则宁沔一带无庸驻兵。即带领将弁等回川可也。将此谕令知之。　　

○赛冲阿奏、巢□刀办木竹坝贼匪出力官兵。擢游击杨逢春、为副将。赏参将朱承受、巴图鲁名号。防御富兴、参将苏勒当阿、守备王文衡、徐廷彪、张必禄、冉玉龙、千总赵国柱、赵廷耀、花翎。千总闵正相等、蓝翎。余升补有差。　　

○庚戌。谕内阁、御史孙升长奏、查阅民壮、并令乡约保正稽查结报一摺。直省州县丞倅衙门、额设民壮。给与工食。以备守御。乃日久懈弛。或以他役兼充。或以老弱备数。以致有名无实。著各督抚董饬所属。认真查阅。并以时教演。俾收防捕之效。至乡约保正。稽查匪类。随时结报。本系编查保甲内应办之事。并著实力奉行。毋得视为具文。　　

○又谕、礼部奏、请定宗至王福晋以下、奉恩将军恭人以上、已故嫡室追封典例一摺。向例外藩王公嫡室已故。准与继室一同请封。即内外官员。嫡继正室。例准并给封典。本礼经妇从夫爵之义。何以宗室王福晋以下、奉恩将军恭人以上、已故嫡室。转例无请封明文。自系从前遗漏。所有宗室王公以下、奉恩将军以上、其嫡室已故、未经请封者。俱准其呈请追封。该衙门即纂入例册。永远遵行。　　

○谕军机大臣等、据御史孙升长奏、广贵等边省州县、有设立狼兵之处、分以狼田、狼田之粮、比常额较轻、其人隶州县当差、地方官春冬查阅、近恐有名无实等语。该二省狼兵名目。始自何时。现在是否尚循其制。著该督等查明。如相沿设立。既经分给田粮。自应核实当差。该督等即分饬各属。俾认真训练。以时查阅。藉资防捕之用。毋令虚费田粮。有名无实。将此谕令知之。　　

○准三品顶带前任鸿胪寺卿翁方纲、重赴恩荣宴。并赏二品衔。　　

○辛亥。御制甄别贤愚以澄吏治谕。曰、知人安民。古今通谊。未有不可教诲之民。所忧者多半不能教诲之官耳。国家设立督抚。即古诸侯也。亿万苍生所托。责任綦重。藩臬道府州县。星罗棋布。全为治民而设也。甄别贤否。诚为至要。督抚果能公忠为国。明政体。达时务。举一人而属吏知劝。黜一人而属吏知儆。坦白无私。有何疑畏乎。若居心未净。所识又偏。或徇私容庇。或任性喜怒。则必有汇录奔竞之徒。请谒营求。希免参劾。仍属无益有损矣。所谓才识平庸。各有不同。或姑息养奸。积小阴功而贻大患。或迟延废也。托名镇静。实属怠惰。此类为当今之大蠹。必当立去勿疑。亦有审断迂谬。徇纵吏役。耽安逸。好声色。此等人年虽壮盛。在所必黜。无足惜也。亦有年力虽老。而志气不衰。办事勤敏。老成练达。方资倚任。岂可入于沙汰之列乎。督抚以察吏为要。尤以通达下情为本。勿存成见为主。盖情性不一。好尚各殊。刚决明敏者喜果锐。温柔恭俭者喜镇静。投其所好以保功名。稍不留心。去取不当。名为甄别属员。反受属员之甄别矣。州县有当切责之处。亦应有体恤之处。私罪不容。公过可恕。先存公忠体国之心。行实惠及民之政。持廉法之大纲。略趋承之末节。入疆知政。任事考勤。因地制宜。量才授职。敬慎之心。刻不可忘。为臣不易一语。时存衷曲。稍不留意。必流为徇私任性而不自觉。则举措未必妥协。贤不肖混淆闲杂。吏治愈敝。民风愈坏。天下事不可问矣。今日急务。在靖人心。欲靖人心。务崇教化。总在贤良守吏宣化承流、奖善惩恶、躬行实政耳。正教失而后邪教肆。昬冥戾气。积来已久。无赖小人。自趋沟壑。茫如醉梦。至死不悟者何也。其本在亲民之官。不实心化导。散而无纪。任其所向。全不教诲。痴愚小民。不自知为邪教。尚谓行善学好。养生度世。又有大逆不逞之徒。从而煽诱。以利动之。以威胁之。曾无一处昌明正道。嗟我良民。焉得不陷于邪教乎。记曰。君子如欲化民成俗。其必由学乎。吏治之坏。皆自不学来也。今之亲民之官。首重在利。缺之肥瘠。赔之多寡。习应酬。结声援。患失之心太重。民事漠不动念。靦颜服官。尸居余气。心先不靖。尚能靖民耶。澄吏治为转移之机。督抚宜善体朕言。力矫风气。造就贤才。更化善俗。以教化之兴替。定官吏之去留。于鼓励之方。更为切至焉。甄别贤愚、为治之本。敦崇教化、为治之原。一心不懈。三年有成。惟愿督抚体朕苦衷。化民邪说。若仍因循怠玩。置之不论则太负国恩。良心尽泯。朕亦无颜屡谕矣。明则有法律。幽则有鬼神。未必能瞒昧也。　　

○谕内阁、火器营官兵。上年派赴豫省军营巢□刀贼出力。经那彦成等保奏。加恩升擢、及赏花翎蓝翎勇号者甚多。本日兵部议恤官兵单内。复有火器营阵亡护军伍忠额等四名。该官兵此次出兵。实属勇往。伍忠额等捐躯行阵。尤堪悯恻。除照例恤赏外。著该旗营查明伍忠额、瑚松阿、海洪阿、伊勒杭阿、四人之子、如无差使者。即行赏给养育兵钱粮。年已久岁。即挑补护军。如该兵丁并无子嗣。准其将承继之子、一例挑补。以示恩恤。　　

○谕军机大臣等、长龄等奏、生擒逆首龚贵。余匪巢□刀除净尽。并张占鳌股匪。经杨芳等追巢□刀殄除。所办俱好。现在各路成股贼匪。俱已办完。惟谭贵、傅老八、龙正光、喜儿、刘滥子、余姓、数犯。未经就获。该匪等窜匿山林。若不迅速歼除。恐又裹胁为患。长龄等派兵分别搜捕。务须按名办竣。勿留遗孽。长龄等察看南山内外全行肃清。即与赛冲阿等联衔驰奏。发摺后、赛冲阿即带领弁兵凯彻回川。其陕省善后事宜。长龄与杨遇春等会商办理。将此谕令知之。　　

○长龄奏报、军营出力文员。赏道员敦良、知州姚令俞、知县刘国柱、花翎。同知向淮、蓝翎。知县杨翼武等、升擢有差。　　

○以生擒逆首龚贵。歼尽余匪。赏长龄骑都尉世职。并花翎。晋封陕西提督杨遇春一等男。赏西安镇总兵官杨芳、头等侍卫色楞保、佐领舒明阿、副将何占鳌、参将吕天奉、巴图鲁名号、骁骑校达布星额、游击中福、马玉林、方一彪、都司党联升、马安邦、蔡文瑾、童顺、刘梦龙、守备唐大德、孙光烈、刘允孝、花翎。游击李白玉等、蓝翎。余升补有差。　　

○以内阁学士周系英、为兵部右侍郎。命在上书房行走。　　

○调直隶古北口提督马瑜、为江南提督。以正定镇总兵官徐锟、为古北口提督。甘肃督标副将张大振、为正定镇总兵官。　　

○予滑县阵亡护军伍忠额等七名、披甲雅喜哈等七名。赏恤如例。　　

○壬子。谕军机大臣等、朱勋奏办理抚恤情形一摺。此次南山匪徒滋事。皆由年岁荒歉。木厢停止。饥民无所糊口。因而聚集滋扰。在愚民畏死幸生。初不过欲苟全性命。殊不知转于沟壑。尚可终其天年。今大兵所至。悉数诛夷。玉石俱焚。不但真贼无可逃生。即胁从亦不能幸免。两月来就戮累累。骈首殆不下数万。虽死者皆系乱民。情形实亦可惨。然当其肆恶之际。猖狂无忌。靡所不为。山内善良遭其荼毒者。又不知若干。思之又实可恨。伊等固孽由自作。而前此不能抚绥安辑。化导顽愚。我君臣惟当引以为愧。今军务已蒇。疲氓未苏。朕体上天好生之德。惟求多活民命。该抚亦不可不仰体朕意。妥协经理。不得诿之劫数。听其流亡。现在办理赈恤。散给口粮。人数众多。一时骤难辨别。除实系真正贼匪、曾经焚掠抗拒、人所共知者、自当查拏惩办。抵法无赦。其余乏食来投者。且当概予收留。赡其口食。傥或过于区别。致令枵腹无依。宁不虑其流而为匪。良民又为贼矣。况将来果有安本分者。亦不难绳以王法。此外或资遣回籍。或编入保甲。一切随宜经理。务使免于荡析。不致再滋事端。现在长龄即须陛见来京。该抚惟当督率地方官认真妥办。总当视国事如家事。实心实力。不惮烦劳。果能多所救全。则不但仰副朕保赤之诚。伊等自积阴骘亦复不浅。将此谕令知之。　　

○调黑龙江将军富俊、为吉林将军。以甘肃西宁镇总兵官特依顺保、为黑龙江将军。降广东陆路提督薛大烈、为陕西汉中镇总兵官。以汉中镇总兵官吴廷刚、为广东陆路提督。调陕西延绥镇总兵官常禄、为西宁镇总兵官。以服阕总兵官许松年、为延绥镇总兵官。　　

○给陕西被贼滋扰之洋、西乡、城固、褒城、留坝、五厅县、村庄两月口粮。并缓徵盩厔、沔、略阳、凤、宝鸡、五县、本年额赋。　　

○展五城饭厂及普济堂煮赈一月。　　

○癸丑。谕内阁、英和等奏、酌议教练步甲技勇一摺。步甲一项。专在堆拨栅栏当差。向无操练之例。自嘉庆十一十七两年。酌拨额缺。挑选八旗满洲蒙古正身闲散充补。此内年力精壮、堪以造就者。必不乏人。自应教演技艺。予以进身之阶。著将此项步甲、每旗满洲拣选四十名。蒙古拣选十名。共四百名。于各该旗附近地方。设立公所。挑取健锐营出身步军校八员。统率练习各项技艺。由该步军统领等、督率翼尉。勤加训练。如果技艺娴熟。三年后、每旗拔取一人。赏给金顶领催。再三年后、于领催八名内、择其技艺尤精者二人。赏给六品顶带。再三年后、拔取一人。保送委步军校。此后每年、祇准保送一员。其所需公费等项。著于内务府官房租库、并广储司积存制钱内。赏借钱五万串。发交长芦盐政生息。解交该衙门备用。其原款准其分限归还。余俱照所请行。　　

○增设密云委骁骑校十六员。从副都统策丹请也。　　

○以副都统衔喜明、为驻藏大臣。　　

○平粜湖北郧、郧西、房、竹山、竹溪、保康、六县、仓谷。　　

○甲寅。上幸万寿山。　　

○谕内阁、前此凯彻回京之健锐火器二营官兵。闻多有私带幼孙来京者。此等被贼地方无依子女。自应由地方官安插。其有系逆匪子女。更应照例办理。著该管大臣、即将该官兵等所带幼孩。逐一传齐。在公所讯问。如有系逆犯子孙。即交刑部照例查办。其系平人子弟。此时既无本家可以给领。著仍交原带回之官兵承领。令其妥为收养。　　

○旌表守正捐躯山西太原县民牛敏妻曹氏。　　

○乙卯。谕内阁、御史陈钟麟奏、重循吏以敦化理一摺。所奏是。国家亲民之官。首重循吏。循吏之所为。不专在簿书钱谷。而必以教化及民为先务。民不知教。贪利忘义。平日见利则趋。糜所不为。虽至丧身亡家之事。亦陷溺其中而不觉。所以大奸巨猾如林清者。窥见此等无知之民。皆可动之以利。辗转煽惑。诱之从逆。其实蚩蚩之民。并不知谋逆为何事。但思乘机劫掠而已。今大憝已除。政治维新。化民之道。当先自察吏始。夫吏者、皆国家培养人材。拔之齐民之中。畀以牧民之职者也。乃自习尚日偷。士子读书。祇知弋猎科名。于五经四子、圣贤淑世善民之上□日。全未能身体力行。及其仕也。较缺分之肥疗、以为趋避。伺上官之喜怒、以为荣辱。凡为国为民之义。茫然无所动于中。甚且朘削膏脂。陵侮鳏寡。小民将何所观感而率从耶。上下交征利。图事尚可问乎。著各省督抚大吏。深求致治本原。留心察看属吏。勿专以便捷武健、任奔走承意上□日者为贤。必其惠爱及民。于境内兴举教化。使士民爱如父母敬如师保者。方不愧循吏之称。为上官者。不苛以文法。俾得展其志学。其著有成效者。据实察举。久之阖省官吏。知所趋向。长吏日以农桑学校为事。小民群以孝弟忠信为俗。日计不足。月计有余。先义后利之教行。斯尊君亲上。共臻治理矣。将此通谕知之。　　

○调福建漳州镇总兵官韦陀保、为陕西延绥镇总兵官。延绥镇总兵官许松年、为漳州镇总兵官。　　

○丙辰。谕内阁、松筠奏、查明喀什噶尔已革阿奇木伯克玉努斯、邀功妄杀四命、并其余苦累回众各款一摺。前此铁保任喀什噶尔参赞大臣时。曾据玉努斯禀报、有回众等私敛金钱送给萨木萨克之子一案。当经审办。奏请将回子毛拉素皮、乌舒尔、爱玛尔、沙朵斯四名正法。兹据松筠查明此案情节、均系玉努斯同伊莫洛伯克阿布都拉仔斯商量捏造、其所云攒凑金钱等物、竟系玉努斯自行备出、并将伊父伊斯堪达尔从前招降萨木萨克原书添写、捏作毛拉素皮带来凭据、酷刑取供、现在该处大小伯克回子阿浑等、人人痛恨称冤。经松筠查讯得实、覆讯玉努斯、审拟治罪、先将铁保等参奏请上□日等语。铁保前在两江总督任内。于王伸汉谋毒李毓昌一案。毫无觉察。将伊褫革发遣。旋又弃瑕录用。授为喀什噶尔参赞大臣。洊升吏部尚书。乃前于玉努斯编造谣言。刑求无辜。不加详勘。致成冤狱。枉杀四命。其咎甚重。且伊前此办理阿克苏钱局一案。现被革员官成控告多款。可见伊在新疆时。仍前溺职。自任吏部。所言甚属谬妄。毫无胆气。竟是无能废物。不能屡恕。铁保著革职。发往吉林。交该将军富俊等派拨当差。其原任喀什噶尔帮办大臣伊犁总兵哈丰阿、著革职。发往乌噜木齐当差。当日随同审办之额外主事丰安、主事衔拜淩阿、均著革职。发往伊犁效力。至恩长、玉福二人。接任在后。未经审办此案。但不能查出参奏。且又有失察玉努斯纵容护卫家人、囤粮贵卖、若累回民之事。恩长、玉福、著交部严加议处。　　

○谕军机大臣等、陕省贼匪、大股巢□刀净之后。尚有逆犯数名潜逃。今谭贵一犯。经杨芳带兵追获。其余傅老八、龙正光、春儿等犯。亦皆经地方文武。督率擒拏。不致漏网。现在栈西一带。均已肃清。长龄等仍分派将领。赴各处老林搜查。并亲自带兵、向栈东一路。排搜前进。以期净尽根株。不留余孽。至各路官兵。此时自当以次凯彻。所有吉林黑龙江官兵六百名。著交色尔衮、达斯呼勒岱、各带三百名。分为两起行走。此外各路官兵。将甘肃路远者。先行彻回原伍。其暂留之西安汉中陕安三镇兵各一千名。提标兵一千名。均系在本境驻扎弹压。俟察看情形大定。再行议彻。至长龄覆奏、查勘山内上年秋收。约在五分以上。包谷青空之处。曾经该抚饬交该州县查明。奏闻抚恤。是地方官尚无讳灾激变情事。山内贼匪。委因停工乏食。乘机抢掠。并非如邪教之蓄心谋逆。其枪炮刀矛等项。因前次教匪滋扰。民闲制以自卫。未经裁禁。此次多由攻破寨堡所得。堡寨居民。制械自卫。今转为贼所用。岂非藉资寇兵。著该督抚即出示晓谕。令其自行呈缴。精利者、分配各营操演。其朽坏敝钝者、即可官为销毁。亦铸剑戟为农器之意也。再此次吉林黑龙江及各路征兵。均不得携带子女幼孩。如违、按律惩办。所有被贼地方无依幼孩。著长龄等交地方官出示招保。有亲戚保认者。即予领回。无家可归者。官为收恤。即于留养局收养。俟其年岁稍长。能自谋食。各令散归谋生可也。将此谕令知之。　　

○又谕、本日吴璥方受畴奏到、会筹睢工漫口、因购料维艰、时日已迟、势难兴举、请先培大堤、以工代赈等语。豫江两省正河。因睢口夺溜之后。水落停淤。大堤愈形卑薄。自应趁此时坝工未动。先行培筑。即可以工代赈。该督等履勘确切。据实估计。并饬承办各员。实心经理。再本日御史孙世昌奏、上年睢州漫口、豫安两省下游被灾州县、穷民流散在外者、百十为群、随处觅食、道路相继等语。百龄、方受畴、务饬所在地方官。妥为全活资遣。其已回乡土者。当加意抚绥。无俾失所。将此谕令知之。　　

○又谕、松筠奏、确查玉努斯款迹一摺。玉努斯编造谣言。妄杀四命。实为残忍。玉努斯应得罪名。著松筠于讯取亲供后。一面定拟具奏。一面遵照前上□日。派交彦吉保、百祥、押解来京。俟到京时、降上□日核办。再摺内据称此案传话通事阿布都克比尔、于上年十月内、忽尔呕血亡故一节。此甚可疑。阿布都克比尔、系当日讯供传话之人。即属案内要证。何以上年忽尔呕血亡故。安知非玉努斯防其漏洩事机。杀以灭口。并著松筠详加查访。玉努斯有无将伊毒害之处。一并讯明具奏。　　

○长龄等奏、杨遇春、吴廷刚、两路出力满汉官兵。擢总管达斯呼勒岱、副都统。赏头等侍卫诺木齐、佐领德庆、巴图鲁名号。知州罗应庚、总管哲保、游击李士林、承昌、刘发恒、陈喜、都司刘凤翥、守备陈贵、骁骑校珠勒格讷、花翎。防御穆腾布等、蓝翎。余升补有差。　　

○以督办粮饷出力。赏陕西按察使继昌、花翎。　　

○以故喀尔喀赛因诺颜额鲁特扎萨克贝子车伯克扎勒兄扎林彦多尔济、喀尔喀土谢图汗扎萨克辅国公拉苏咙多尔济子车琳扎布、喀尔喀车臣汗扎萨克贝子贡楚克扎布子蕴端巴雅尔、各袭爵。　　

○调工部尚书英和、为吏部尚书。以户部左侍郎苏楞额、为工部尚书。调兵部左侍郎果齐斯欢、为户部左侍郎。转兵部右侍郎普恭、为左侍郎。调工部左侍郎常福、为兵部右侍郎。转工部右侍郎徵瑞、为左侍郎。调刑部左侍郎穆克登额、为工部右侍郎。转刑部右侍郎成格、为左侍郎。以广西巡抚成林、为刑部右侍郎。　　

○以河南布政使台斐音、为广西巡抚。调陕西布政使庆炆、为河南布政使。以江西按察使盛惇崇、为陕西布政使。江南河库道徐炘、为江西按察使。　　

○调正蓝旗汉军都统英和、为正蓝旗满洲都统。以宗人府右宗人奕绍、兼正蓝旗汉军都统。正红旗满洲副都统苏楞额、为镶黄旗蒙古都统。调镶黄旗蒙古副都统佛住、为正红旗满洲副都统。　　

○以镇国公奕颢、为镶黄旗蒙古副都统。　　

</div>
    <div class="pagination">
<a href="清实录嘉庆朝实录_page387.html">上一页</a><span>...</span><a href="清实录嘉庆朝实录_page383.html">383</a><a href="清实录嘉庆朝实录_page384.html">384</a><a href="清实录嘉庆朝实录_page385.html">385</a><a href="清实录嘉庆朝实录_page386.html">386</a><a href="清实录嘉庆朝实录_page387.html">387</a><span class="current-page">388</span><a href="清实录嘉庆朝实录_page389.html">389</a><a href="清实录嘉庆朝实录_page390.html">390</a><a href="清实录嘉庆朝实录_page391.html">391</a><a href="清实录嘉庆朝实录_page392.html">392</a><a href="清实录嘉庆朝实录_page393.html">393</a><span>...</span><a href="清实录嘉庆朝实录_page389.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
