<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 235 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 235 页/共 505 页
  </h1>
  <div class="content">
   ○以玩视军台要差。茂明安旗扎萨克头等台吉绰克巴达尔瑚、东乌喇特旗署扎萨克印务四等台吉贡楚克扎普、下理藩院严议。　　

○以山东沂州剿匪出力。赏知州王殿麟、都司官锦堂等花翎。同知李泮林等蓝翎。余加衔升叙有差。　　

○丙申。谕军机大臣等、麒庆奏、筹办朝阳县街踞匪情形。请饬催援兵会剿。刘长佑奏、带兵出省日期各摺片。昨据文祥等奏、探得贼众于二十五日。由朝阳县窜往东南台吉营子洛道营子庄头营子三义站等处地方。并据恩合咨称、有贼匪千余名。窜至法库边门滋扰。距省仅百余里。数日之闲。贼情忽变。又据文祥等片奏、贼自清河边门逸出后。分为三股。一窜朝阳。一窜赤峰。一窜法库边门。热河各县伏莽。几于无处不有等语。是朝阳街市之贼。早已东窜。文祥等摺。与麒庆摺。同系十二月初一日发。麒庆较文祥等更为切近。而摺内有贼未出窜之语。赤峰贼情。亦未经奏及。何以聋聩若此。殊不可解。著即确切探明具奏。并懔遵昨日谕旨。饬令派出之兵。蹑踪追剿。仍须严防回窜。热河伏莽遍地。若动兵□□穴□又□捕。必至激而生变。麒庆务须不动声色。密为访拏。以期消患未萌。毋得因循坐误。再酿祸端。刘长佑于初三日出省。拟径赴三屯营。与徐廷楷商定布置。仍察看缓急。亲赴喜峰等口。督饬巡防。令徐廷楷回古北口办防。并以南路防务仍重。防军未可多调。所筹均妥。著即照所请行。俟到日察看情形。朝阳之贼如尚未退。即著刘长佑迅拨马步前往。会同热河官军并力剿洗。如贼已东窜。并著视何路吃重。抽军前往追剿。毋稍迟延。照乌达等盟。俟年班到京时。面谕会剿。将此由五百里各谕令知之。寻麒庆奏、查朝阳街被匪窜入后。虽闻有回窜情形。未据带兵员弁及地方官禀报。不敢遽信。迨本月初三初五初六等日。据各处禀报。贼闻兵至。陆续出窜。与文祥所奏无异。朝阳距承德七百余里。较之奉省名为切近。实形窎远。是以奏报稍迟。至赤峰境内。据该县知县李继昭禀称。并无贼踪窜入。报闻。　　

○又谕、刘长佑奏、驻扎甘肃花马池之直隶官兵二千名。多由提标宣化通永天津各镇标及省标派往。现在关外马贼充斥。沿边防务紧要。直隶兵力。不敷分布。请将此起官兵遣撤归伍。俾资派拨等语。前据都兴阿奏、翁同书病故后。此军已派景廉接统。著都兴阿酌量情形。所有驻扎花马池之直隶官兵。能否遣撤归伍。抑可抽拨另支劲旅前往接替之处。即行妥筹具奏。将此由四百里谕令知之。　　

○又谕、前据刘长佑奏、山东协直月饷。请以一万五千两。就近划拨潘鼎新军营。当谕令刘长佑将潘鼎新军饷。仍随时筹给。兹复据刘长佑奏称、此军驻扎济甯。距直一千数百里。月饷由直解往。每难克期赶到。潘鼎新现放山东臬司。其军驻扎处所。皆其本管地面。请将东省协直饷银。拨归该臬司军营。自行就近领取等语。该督所奏。自系为领饷便捷起见。自应俯如所请。著阎敬铭将东省协直月饷三万两内。每月划拨潘鼎新军营银一万五千两。由该臬司自行支领。即将此项协饷。按月抵除。每月尚应解银一万五千两。即著照该督前奏暂缓协解。其山东应解潘鼎新饷需。并著源源解济。毋得短少迟延。原片著钞给阅看。将此谕令知之。　　

○丁酉。孝惠章皇后忌辰。遣官祭孝东陵。　　

○以雪泽未沾。命于大高殿设坛祈祷。遣惇亲王奕誴恭代行礼。　　

○遗恭亲王奕?诣时应宫。醇郡王奕譞诣昭显庙。钟郡王奕詥诣宣仁庙。孚郡王奕譓诣凝和庙。拈香。　　

○谕内阁、御吏佛尔国春奏、请严查蒙捐滥保。及蒙混入考等弊一摺。据称近年捐例频开。人品甚杂。军营保举。良贱不分。并闻有鸿胪寺序班王嘉树即王润轩、家业下贱。蒙考入宛平县学。武清县举人曹允芳家奴李学儒、蒙充供事。议叙从九品。其子李调元、蒙捐监生。曾被曹允芳告发有案。今李调元之子李淑、又复蒙混入考。请饬查办等语。著顺天府府尹查明该御史所指王嘉树、李淑等是否蒙混考试报捐。核实办理。并著各直省督抚学政。于所属官员。及应试生童等、随时留心访查。毋任身家不清之人。得以溷迹其中。以肃功令而清流品。寻奏。遵查王嘉树并无家业下贱情事。李调元之高祖。曾在曹姓家服役。业经刑部讯断有案。扣满三代。自李调元之子为始。准其捐考。应免置议。报闻。　　

○又谕、李瀚章奏、已革湖南辰州府知府鄂堃年力尚壮。不甘废弃。呈请赴营当差。可否留营。请旨遵行等语。鄂堃前经恽世临奏参办事黹□页顸。表率乖方。情节较重。所请留营当差之处。著不准行。　　

○钦差大臣官文奏、记名总兵官周兴隆。呈请更名礼濂。报闻。　　

○派户部左侍郎皂保恭诣慕陵。审视应修工程。　　

○准头品顶戴候补京堂薛焕在藉终养。　　

○予贵州天柱殉难增生王恩培等绅民妇女六百五十一名口分别旌恤如例。　　

○蠲缓湖南武陵、安乡、龙阳、巴陵、沅江、益阳、临湘、华容、湘阴、澧、十州县。暨岳州卫被水地方新旧额赋有差。　　

○豁免湖南会同县被扰地方本年额赋。　　

○戊戌。谕内阁、崇恩奏、病已成废。恳请休致一摺。副都统衔阿克苏办事大臣崇恩。自＜??闲＞任以来。在途耽延日久。以致道路梗阻。不能赴任。本日由张家口折回。随同联捷带兵出关。展转迟滞。畏葸不前。兹复以病势日笃。恳请休致。实属有负委任。仅予休致。不足示惩。崇恩著即革职回旗。　　

○谕军机大臣等、前因文祥等奏、甯远所属中后所。为山海关门户。请调洋枪队兵防守。当经谕令崇厚即行调派。兹据崇厚奏称、津郡存营官兵。已三次调派出师。至一千五六百名之多。现在仅存洋枪队千余名。大沽海口。附近青沧一带。向有匪徒。与关外马贼声气相通。宜加防范。若过事空虚。设有缓急。难资备御等语。所奏虽为思患豫防起见。惟关外马贼。分股肆扰。文祥等所带官兵。尚恐不敷分布。且甯远为大兵后路。必须有兵扼扎。藉资接应。著崇厚仍遵前旨。即饬春霖迅速管带出关。毋稍延误。并著文祥、福兴、随时酌量情形。傥该处军情稍缓。官兵足敷调派。仍将此起枪队饬令回津。刻下天津官兵。徵调已多。不无空虚。著崇厚酌度事机。或再添练数百名。以备缓急。将此由五百里各谕令知之。　　

○又谕、有人奏、运河挑筑各工。责在运河道一人。督率厅员办理。非年力富强。难期胜任。现任运河道宗稷辰年近八十。请饬河东河道总督认真甄别。其所辖各厅员内。如有年力衰颓难望振作之员。亦令一体严加甄别等语。著张之万、阎敬铭、查明该道是否精力尚健。明年漕船北上。运河能否一律疏通。确切查明。据实具奏。所辖厅员内。如有年力衰颓之员。亦著严加查察。毋任滥竽充数。致滋贻误。原摺均著钞给阅看。将此各谕令知之。　　

○又谕、前据吴昌寿奏、豫军攻复构林关寨。并捻股东窜信阳等处。当经谕令官文等严防孝感黄陂一带。并筹兵赴豫会剿。兹据官文、郑敦谨奏、会同豫军进攻构林关。并赖牛等逆下窜情形。与吴昌寿前奏。大略相同。惟吴昌寿前奏张逆股匪。业已弃寨向邓州西北一带奔窜。官文等现拟饬姜玉顺等军。由东南一路进攻。刘维桢一军。由唐县拔队。向东北一路进攻。著该督等即饬鄂省诸军。视贼所向。与豫省各军会合。四面夹击。以期聚而歼旃。赖牛等逆。折回东趋。在信罗光固一带肆櫌。鄂省蕲罗麻孝边境。处处吃紧。官文等务当严饬成大吉所部。慎密防守。毋令逆踪窜入鄂疆。如贼踪东窜皖境。即著官文等派兵出境。会同皖军夹剿。毋稍迟缓。官文另片奏、请调裕麟在荆子关办理转输甘省粮台等语。裕麟著准其调赴鄂省。办理转运事宜。并著察看该前任藩司病势。是否实在轻减。毋稍迁就。将此由五百里各谕令知之。　　

○又谕、张凯嵩奏、思恩官军叠胜。上林大致肃清一摺。上林土匪莫风皮等、屯居山砦。荼毒居民。为害已久。经道员易元泰等督军进击。将莫山新村通津鲤鱼砦等处攻克。生捦首逆莫风皮等正法。剿办尚为得手。惟通津匪首周定梆、现窜武缘。势必句结该处土匪。希图复逞。著张凯嵩督饬易元泰各军。实力□□穴□又□捕。务将逆首周定梆及在逃余匪。悉数捕获。毋使漏网。善后事宜。即著赶紧清厘。务臻妥善。武缘土匪滋事。易元泰已派副将潘忠实等往剿。现在上林大致肃清。易元泰即可移军该处。会督地方官剿抚兼施。廓清思恩全境。以靖地方。将此由五百里谕令知之。　　

○安徽巡抚乔松年奏、州县各官。多历俸未满。请将本年大计展缓举行。从之。　　

○以故喀尔喀贝子云端盖鲁布子阿玉尔布呢袭爵。　　

○科尔沁辅国公云敦帕尔赉于养心门内瞻觐。　　

○己亥。谕军机大臣等、杨岳斌奏、黎献营勇溃散。并陈甘凉贼势。成禄奏、凉州剿贼情形。派队驰援永昌。请饬文麟督办粮台。联捷奏、回目投诚各摺片。黎献一军。向尚得力。此次进剿肃州逆匪。因火药失火延烧。后路粮台又被贼攻破。军心不固。旋即溃散。该道员督率无方。著先行摘去翎顶。以示薄惩。现在官军新挫。逆焰愈张。该营存兵仅止二千余名。难成劲旅。著杨岳斌一面责成黎献。收抚溃卒。会合各军。协力堵剿。重整军威。一面即饬总兵王仁和管带之军。迅速由平番一路节节进剿。以为西军后路声援。此时河西三郡。贼势日益蔓延。若不早筹埽荡。恐与关外之贼连成一气。收拾更难。杨岳斌务当统筹全局。选派得力将弁。添调劲兵。实力进剿。毋误事机。成禄一军。叠次剿贼。不无微劳。该提督现在已抵凉州。著即督率所部。迅速西行。傥再藉词逗遛。定行从重治罪。联捷所部各营。前已有旨并归成禄统带。著即催令前进。毋任迁延。鹤龄一军。前经杨岳斌奏请留于甘肃。未经允准。著杨岳斌仍遵前旨。严催鹤龄一军。随同成禄星速启行。所有成禄等军饷需。除已饬四川山西筹解外。杨岳斌亦当设法源源拨济。俾利遄行。毋令该军士等有所藉口。南山贼匪。窜偪永昌。成禄已饬马天祥等军拔队赴援。并著杨岳斌分兵兼顾。毋使滋蔓。降调镇迪道文麟、前已令其随同成禄出关。兹据成禄奏称、请于甘肃藩臬中、派一人总理该提督粮饷事务。并令文麟督办行营粮台。设局转运等语。著杨岳斌酌量办理。甯灵攻剿。亦甚紧要。成禄所请饬都兴阿派拨马队之处。著毋庸议。至联捷所称甘肃回目穆生花、陕西回目孙义漳、率领各路回目递禀投诚。并甯灵两城回民禀请求抚。由联捷将各回首禀词钞录进呈。著都兴阿、穆图善、杨岳斌、斟酌情形办理。此等回众。如系甘心倡逆。或曾经踞城戕官。焚掠残杀。及屡经投诚反覆难信者。罪在不赦。断不可轻行议抚。致贻后日无穷之患。若其中果有畏祸被胁。出于势不得已者。自应准其投诚。以示区别。总须详加察看。分别良莠。不可豫存成见。联捷所呈回禀七件。均著钞给都兴阿、杨岳斌阅看。将此由六百里各谕令知之。　　

○又谕、前因逆回有北窜磴口之信。该处防务紧要。叠经谕令桂成统带所部官军。移防磴口。俾资扼堵。兹据德勒克多尔济等奏称、花马池时有回匪窥探。较前尤为吃紧。桂成到防两月。逆回已出边数次。均经蒙兵击退。权其轻重。自应先其所急。请仍饬桂成驻扎花马池。以昭慎重各等语。所有桂成一军。即著仍驻花马池地方。实力严防。毋稍疏懈。并著都兴阿、穆图善、酌量情形。严饬在防各军。与桂成各军。协力守御。互相援应。其包头镇添设官兵二百名。著仍归桂成统辖。以期声势联络。宝丰平罗磴口等处。都兴阿等均已分兵驻守。磴口要隘。并经桂成会同贝子扎那格尔第、派兵堵御。惟恐兵力尚单。著都兴阿、穆图善、速行知照阿拉善王贡桑珠尔默特。就近添派劲兵。严防磴口。与在防各军。会合堵御。毋稍疏虞。将此由五百里各谕令知之。　　

○又谕、杨岳斌奏、酌定川省月协饷银数目。请饬照数筹拨等语。川省应拨甘肃新疆等处月饷。合计不下二十万两。为数甚钜。该省现在防务未清。厘金减色。若令将叠次准拨之款。全数筹解。固属力所不能。而甘肃新疆等处需饷甚多。若每月仅解银一万两。交杨岳斌酌量匀拨。杯水车薪。其势万难分给。杨岳斌现在酌定数目。请饬月拨甘省三万两。在川省既易于筹措。而甘省亦得稍资转输。著崇实、骆秉章、按照杨岳斌所定饷数。除鹤龄军饷照旧由川省筹解外。每月再筹银三万两。解交秦州。由杨岳斌斟酌庆阳新疆等处情形。分拨提用。甘省新疆各处。用兵甚亟。该处地方瘠苦。每以协饷未到。致令军士枵腹荷戈。时虞哗溃。川省若再不力顾大局。筹济饷需。则各营势将瓦解。必至决裂不可收拾。则川省亦不能辞咎也。崇实、骆秉章、务须按照此次酌定数目。源源接济。不得稍有减少。致误要需。至鹤龄一军。现亦因川饷久缺。不能西进。该营亦极形困苦。崇实、骆秉章、即将应解该营军饷。迅速筹解。毋再迟延。将此由五百里各谕令知之。　　

○又谕、传谕护山西巡抚王榕吉。成禄奏、军饷运道阻隔。请饬山西抚臣由草地转运等语。成禄一军。现由凉州进扎肃州。饷项既虞支绌。运道尤恐阻滞。著王榕吉将应解成禄之饷。查明数目。按期报解。即由草地迅速解赴成禄军营。以免阻隔。联捷现已降为蓝翎侍卫。归成禄调遣。并所部兵勇。均归成禄统带。所有山西应解联捷之饷。即著统交成禄。以资支放。其各省应解联捷成禄两军饷银由山西经过者。俟行抵该省时。即由该护抚传知各省委员。改由草地赶紧解赴成禄军营。毋稍濡滞。另片奏、东路梗塞。请将军火由山西出口。行走草地等语。著王榕吉嗣后将应解成禄军火等项。并各省应解军火。概由草地径解成禄军营。俾免耽延而资利用。　　

○福建巡抚徐宗干奏、藩司到任未及三月。请将本年大计展缓举行。从之。　　

○以乍浦副都统明兴兼署杭州副都统。　　

○以江苏试行河运出力。予道员吴世熊等优叙加衔有差。　　

○补铸广西太平府知府、太平万承等土州州同、凭祥土州州判、各印信关防。从巡抚张凯嵩请也。　　

○以甘肃凉州剿贼获胜。赏副将马天祥巴图鲁名号。都司谢长春等花翎。余加衔升叙有差。予阵亡都司涂安邦、守备周定邦、祭葬世职加等。　　

○科尔沁扎萨克图谢图亲王巴宝多尔济等七人、喀尔喀扎萨克亲王车林多尔济等三人、喀喇沁郡王色伯克多尔济等三人、巴林郡王那木济勒旺楚克等二人、敖汉郡王布彦德勒格哷固噜克齐、阿巴哈纳尔贝勒衔贝子桑斋萨拉特多布等二人、扎噜特贝勒诺尔布林沁、阿巴噶公衔头等台吉都噶尔布木、翁牛特头等台吉德木楚克苏陇、察哈尔四等台吉车林多尔济等二人、于养心门内瞻觐。　　

○庚子。谕内阁、前因左宗棠奏、闽省鹾纲疲坏。请试行票运一年。当交户部议奏。嗣经该部以闽盐改行票运。全议更张。恐亏课病民。咨令该督妥筹。期于毫无窒碍。兹据奏称、自本年闰五月起。试行票运。甫及半年。所收实解之款。已抵前次一年及一年半之数。向之疲滞口岸。自试行新章以来。渐有商贩认办。各衙门一切陋规。所裁不下七八万两。群情翕然。且厘随课出。皆取之买票商贩。并未沿海散抽。数月以来。亦无私枭拒捕之案。从前县澳官帮。坐收课费。以充私橐。今则挈向时官吏私攫之款。涓滴归公。至闽盐积欠数百万两。现虽专顾课厘。而旧欠仍未尝不按期催缴。请仍饬部将试改票运行止速行议覆等语。览其所奏。于闽省盐纲之积弊。及现办票运之可行。实为洞悉原委。总之盐务为国课大宗。亦为奸胥利薮。惟在得人而理。斯能力挽颓纲。票运之行。虽不能保其必无流弊。傥承办之员。均能洁己奉公。不为私计。自足以除从前积重难返之弊。而与为更始。该督既称商情既便。市价无增。无加额之名。而有裕课之实。即著照所请。先行试办一年。俟有成效。即行奏明著为定章。以肃鹾政而裕课饷。　　

○又谕、前因李鸿章奏、已革道员张景渠联络弁兵。克复镇海并甯波绍兴各府城。著有劳绩。请将该革员家产发还。当经降旨允准。兹据左宗棠奏称、张景渠前在甯绍台道任内。弃所辖地方。避贼而逃。仓库钱粮。付诸一掷。获咎较重。前次查抄该革员赀产。业经遵旨变充兵饷。分赏将士。请无庸发还等语。著照所请。浙江前次抄变张景渠原籍赀产。即著无庸发还。　　

○谕军机大臣等、德英等奏、奉省踞匪。渐窜吉境。现督官兵迎剿。请饬催山东协饷各摺。刘果发股匪。由奉省围场窜出。蹂躏四方甸子。并盘踞吉林厅属一拉溪岔路河等处。零星伏匪。纷纷四起。蔓延省西。距省不过数十里。富尔荪现带马队百余名出省。驰赴西路迎剿。即著富尔荪统带所部。相机布置。实力歼除。德英仍一面督饬该团勇等严密侦探。妥为守御。以固省防。该匪从奉省围场南面。窜入吉林。距省甚近。且乌痣李待时而动。徐占一向背无定。均在奉省之东山围场。设再东窜。则吉林各城。咫尺可到。亟应通力合作。会筹剿洗。著恩合、富平阿、檄饬将士。会同吉林官军。协力进击。前后夹攻。为四面兜捦之计。此项马贼。剽疾异常。恩合、富平阿、德英、富尔荪、务当严檄各军。视贼所向。步步为营。以期转战而前。迅歼丑类。毋得顿兵不进。观望迁延。致令著著落后。德英等请将吉林马队五百名。并由徐州军营撤回官兵二百六十余员名。驰回原省之处。仍著俟文祥到奉省后。恩合酌量情形。会商办理。奉省马贼。窜入吉林。该省饷项缺乏。亟须速筹接济。前拨山东地丁项内协解吉林银五万两。著阎敬铭迅速筹措。如数拨给。派委妥员。解赴奉省。转解德英等军营。以济要需。此项银两解至奉省时。恩合等不得截留。致滋贻误。将此由五百里各谕令知之。　　

○又谕、左宗棠奏、筹调官军。分路进剿一摺。汪逆大股。窜踞嘉应州城。高连升已扎嘉应州东北三十里之葵岭。康国器已扎镇平县城。嘉应城西蓝口地方。有粤军方耀邓安邦驻扎。四面布置。已有规模。左宗棠现拟率所部由平和出大埔。绕三河坝赴松口。将水路形势察看明白。然后折而北趋。驻扎嘉应州北路。并飞催鲍超军入粤。所筹均属妥协。现在黄少春已抵左宗棠营。刘典全军。已抵武平上杭。著左宗棠即日入粤。调度各军。联络声势。务将汪逆全股、及土匪叛勇。尽数殄除。毋任再行出窜。鲍超一军。前已据奏行抵会昌。听候调遣。著该提督即进兵嘉应。会师围剿。听左宗棠调遣。左宗棠有节制三省之责。著于入粤后妥筹调度。如江粤各省之兵。有疲苶不能得力贻误事机者。即由该督严参治罪。瑞麟、郭嵩焘、即饬方耀等军。归左宗棠节制。与江闽诸军联为一气。并檄惠潮等郡文武员弁。妥筹守御。以防该逆旁窜。所需炮船。即饬局赶造。以遏水路要冲。鲍超一军入粤。人地生疏。著刘坤一按月筹饷解济。瑞麟等派令妥员。设立米局。均须宽为筹备。毋任缺乏。刘坤一仍当懔遵叠次谕旨。催军出境会剿。不得稍存畛域之见。左宗棠另片奏、遵查李福泰于贼由连平上下坪窜走嘉应时。靦然报攻克追剿之功。实则并无其事。实属粉饰。广东布政使李福泰、著先行交部议处。并著左宗棠察看。如始终不能得力。即另拣妥员统带。将该藩司撤回参办。将此由六百里谕知左宗棠、瑞麟、刘坤一、郭嵩焘、并传谕鲍超知之。寻吏部议、李福泰应照不应重杖八十私罪降三级调用。无庸查级纪议抵。从之。　　

○命科尔沁卓哩克图亲王济克登旺库尔在御前行走。赏科尔沁辅国公云敦帕尔赉花翎。　　

○予浙江各属阵亡殉难知县吴瑞龙等绅民妇女一千一百八员名口分别旌恤如例。　　

○予贵州玉屏殉难浙江知县郑锡滜母王氏、暨眷属等旌恤如例。　　

○喀尔喀扎萨克贝子察克都尔扎勒等四人于养心门内瞻觐。　　

○辛丑。谕内阁、户部等衙门奏、遵议筹拨内务府需用银两一摺。前因内务府奏称用款支绌。当交户部会同内务府妥议具奏。兹据该衙门等奏称、各省欠款太钜。遽令批解。势必不能。而借支部库。又非长策。请设法变通。酌核解款。及暂行添拨各等语。著照所请。各直省关口。凡历年欠款。数在百万以外者。或解五万。或解八万。数在十万以外者。或解五千。或解八千。数在一二万者。或解一半。或埽数全解。至现年解款。除粤海关公用银三十万两仍尽数报解不准蒂欠外。其余数在二三十万者。或解三成。或解四成。数在二三万者。或解五成。或解六成。数在二三千者。或解一半。或埽数全解。即自同治五年起。现年能解若干。每年带解欠款若干。著该督抚盐政监督等。于三个月内详细覆奏。如逾限不覆。即著该部严参。其暂行添拨之两淮盐课银三万两。两浙盐课银三万两。山东盐课银三万两。广东盐课银三万两。江海关洋税银三万两。闽海关洋税银三万两。浙海甯波口洋税银三万两。江汉关洋税银三万两。临清关税银三万两。福建茶税银三万两。共银三十万两。即著各该督抚盐政监督等。于来年开印后。陆续解交内务府。先将起解日期。咨报户部。限六月前解到一半。十二月埽数解清。如敢稽延拖欠。即著户部照贻误京饷处分。指名严参。至粤海关公用银三十万两。自同治五年起。如有蒂欠。并著户部照章奏参。实予革职。　　

○谕军机大臣等、恩合等奏、贼匪回窜法库。扰及昌图。戕官劫狱一摺。据奏匪首周荣、姜三疙疸等、率领股匪。窜至昌图厅所属之金家屯。经署通判海盛调集练勇。接仗失利。该匪遂扰及昌图。焚署劫狱。览奏实深焦愤。恩合自＜??闲＞任将军以来。节经谕令认真剿贼。从未捦一贼渠。获一大捷。迨贼由朝阳回窜。试将军自应督饬所属。严密堵御。乃一闻贼窜法库门之信。辄将富平阿调回。以致该匪长驱直入。窜扰昌图。实堪痛恨。现在王起夥众。复由朝阳窜至义州稍户营子一带。若再不督饬兵弁。遏截贼氛。恩合等自问当得何罪。文祥、福兴、计已行抵奉省。著即与恩合等将战守机宜。熟商妥办。除酌留兵勇防守省垣、及保卫陵寝外。其余均著赶紧调派。分投剿办。务将各股匪徒。迅图扑灭。闻奉省官兵。遇有徵调。并不携带锣锅帐房。扎营筑垒。所住民房客店。离贼盘踞之所甚远。一经催令出战。辄奔驰数十里。人马业已困乏。安能制胜。无怪贼踪充斥。日渐猖獗。福兴前在江浙等省。身历戎行。谅能谙悉安营之法。著即督带所部。相度地势前进。实力剿洗。恩合能否出省。著会商文祥办理。文祥惟当会同恩合等。将奉省官兵疲玩积习。极力整顿。如将弁中仍复不知振作。即著从严参办。以肃军律。刻下周荣股匪。向北奔去。昌图去吉林不远。著德英等就现有兵力。会同奉省派出官兵。两面夹击。以收聚歼之效。本日据户部奏。遵拨库银四万两。由顺天府委员解赴奉省。交恩合收存。转交统兵之蒙古王公等支领等语。照乌达等盟马队。调派若干。尚无定数。此项饷银。著俟伯彦讷谟祜到奉省。与文祥恩合会晤。派定兵数。再行分别给领。此后应需饷项。或在近省协拨。或仍由部库发给。著文祥等随时酌核。奏明办理。将此由六百里各谕令知之。　　

○予奉天昌图厅阵亡署通判知县海盛祭葬世职加等。　　

○缓徵两淮富安、安丰、梁垛、东台、何垛、丁溪、草堰、刘庄、伍佑、新兴、庙湾、板浦、中正、临兴、十四场被水灶地新旧额赋。　　



大清穆宗继天开运受中居正保大定功圣智诚孝信敏恭宽毅皇帝实录卷之一百六十三　　

监修总裁官经筵日讲起居注官太子太傅文渊阁瓴阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监军务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。十二月。壬寅。孝和睿皇后忌辰。遣官祭昌西陵。
  </div>
  <div class="pagination">
   <a href="清实录同治朝实录_page234.html">
    上一页
   </a>
   <span>
    ...
   </span>
   <a href="清实录同治朝实录_page230.html">
    230
   </a>
   <a href="清实录同治朝实录_page231.html">
    231
   </a>
   <a href="清实录同治朝实录_page232.html">
    232
   </a>
   <a href="清实录同治朝实录_page233.html">
    233
   </a>
   <a href="清实录同治朝实录_page234.html">
    234
   </a>
   <span class="current-page">
    235
   </span>
   <a href="清实录同治朝实录_page236.html">
    236
   </a>
   <a href="清实录同治朝实录_page237.html">
    237
   </a>
   <a href="清实录同治朝实录_page238.html">
    238
   </a>
   <a href="清实录同治朝实录_page239.html">
    239
   </a>
   <a href="清实录同治朝实录_page240.html">
    240
   </a>
   <span>
    ...
   </span>
   <a href="清实录同治朝实录_page236.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
