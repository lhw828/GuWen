<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 447 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 447 页/共 502 页</h1>
    <div class="content">咸丰十年。庚申。五月。甲午朔。谕内阁、御史贺寿慈奏、钱铺关闭、贻害地方、请饬严办等语。本月二十四五等日。正阳门外钱铺。无故关闭数家。贫民受累甚多。傥内外城各铺。相率效尤。于圜法民生。殊有关系。著步军统领衙门、顺天府、五城、严定章程具奏。其有挟嫌散造谣言。致民间齐集取钱。复乘间攘夺。以致各铺闭门歇业者。并著严拏惩办。以儆奸商而安良贾。再据御史朱潮片奏、钱铺无故关闭、请以窃盗论、计赃治罪等语。著刑部议奏。　　

○谕军机大臣等、有人奏、近京直隶州县。及与豫东接壤各属。时有盗匪劫掠。虽叠经参奏责缉。而未经呈报者甚多。恐与败逃捻匪句结。致烦兵力。请饬直隶总督、责令地方文武。于所属地面。各仿乡约保甲之法。变通行之。访其窝藏。察其形迹。悬赏购线。设法密捕。并责成道府镇协。时加查考。定以限期。有成效者保擢。无成效者参劾。以清盗源等语。畿辅地关紧要。岂容盗匪肆行无忌。恒福于失事各州县等。虽叠经参办有案。续报缉获者。甚属寥寥。可见该督徒以一参了事。地方官仍属漫不经心。其未经举发者。讳饰弥缝。皆所难免。即著该督严饬所属文武。举办保甲。实力稽查。一经访有匪迹。即会督兵役。密速摉捕。务求净绝根株。勿致养痈贻患。其接壤豫东各属。尤应认真查拏。以免与捻匪句结。致烦兵力。傥有阳奉阴违。视为故事。以及有心讳饰。规避处分者。恒福矛即严行参办。毋稍徇纵。其如何责成道府镇协。时加查考。予限责效。以免有名无实。并著斟酌妥办具奏。原片著钞给阅看。再据御史朱潮奏、都城大钱、日形短绌、缘直隶匪徒、多以私销为业、以致民困益甚等语。已谕令步军统领衙门、顺天府、查拏究办。仍著恒福晓谕各属。傥查有私销匪犯。即著密速严拏。尽法处治。毋任漏网。以重圜法。将此谕令知之。　　

○又谕、御史朱潮奏、大钱短绌、请严拏私销一摺。据称、现在都城、钱票一千文。祇换现钱八百有零、或八百文。京票携往海淀。有时不能换钱。究诘其故。佥称大钱短少。并有奸民将当十大钱。毁质私铸。计当十大钱一枚。可作轻薄制钱五六文。获利无算。附京西山一带。宵小潜设炉匠。彻行销毁。官吏恐其拒捕。不敢过问等语。钱铺以票换钱。通行已久。岂可任奸商渔利。暗行私销。致令票贱钱贵。民生倍形拮据。似此藐法殃民。亟应实力查拏。著步军统领衙门、顺天府、一体认真究办。务令悉数拏获。毋任漏网。以重圜法而戢奸宄。将此各谕令知之。　　

○又谕、本日据何桂清奏、徐有壬照会＜口英＞口□佛、欲借夷兵防守苏州、该酋答以必须何总督来沪面商、方能定议、何桂清已坐轮船前赴上海商办各等事。夷人欲入长江。我方必欲阻止。岂可招之使来。徐有壬此举、纰缪已极。此事断不可行。恐何桂清仍伸前说。著薛焕即饬吴煦等、告知该夷。徐有壬已死。此事毋庸再议。即或该夷情原入江相助。亦当婉言拒之。以杜后患。然乘此机会。正好笼络该夷。相机开导。就我一切范围。不但永息兵端。亦可消弭无穷后患。是为至要。本日何桂清奏、但云徐有壬殉难。此外文武各官。尚无下落。著薛焕确切查明具奏。何桂清业已革职拏问。于夷务军务。均无干涉。著薛焕即派员起解赴京。听候审讯。毋任逗遛。将此由六百里加紧密谕知之。　　

○已革两江总督何桂清奏、前赴上海。商借夷兵。得旨。苏垣保固。尚不可借用夷兵。今事已至此。何事可商。巧藉一避贼之地耳。　　

○署陕西巡抚谭廷襄奏、请将责毙流犯之凤县知县杨国钧、先行撤任。得旨。暂行革职。提督严讯。并迅即饬验尸伤。究系因责因病。不准稍涉徇庇。　　

○甘肃肃州镇总兵官李世忠奏谢授缺恩。得旨。汝自擢用以来。屡挫贼锋。实堪嘉尚。汝部下人数众多。并妥为弹压。勿致累汝声名。　　

○以江苏布政使薛焕、为巡抚。仍暂署两江总督。　　

○乙未。谕内阁、参员讦告上司。定例立案不行。其有情节较重。或牵涉赃私。不得不加以查办。惟审讯既属虚诬。则挟嫌陷害之人。自应从重惩治。以昭平允。嗣后各直省参员、讦告上司者。除立案不行外。其有钦派大员审讯。因诬告而罪拟待流者。均不准赎罪。因有贿和而被革职者。亦不准捐复。以儆官邪而惩刁健。　　

○谕军机大臣等、前据文煜奏、口□佛夷孟姓船只。驶至烟台山下。约有三四千人。持械上岸。于山上劄营。并张贴伪示。尚无滋扰。已派署青州府知府董步云等、前往询问来意。当经谕令该抚、饬令该员等。谕该夷以上年曾经知照该国。按咪唎口□坚换约之事商办。未据答覆。今骤然带兵前来。查该处并非通商之地。亦非商办换约处所。未便久留。应即回上海。向钦差大臣商议。向其妥为开导。本日复据文煜奏、该夷自占踞张姓房屋后。复占踞比邻刘姓房屋。于山下开井二眼。二十一日巳刻。东南洋南。复驶来火轮船二只。仍泊之罘岛。并由该船搬下马鞍二三百盘。并未见有马匹。又偪令各铺户、买伊洋钱使用。似有挟制通商之意等语。夷人船只。久在山东洋面游驶。兹复于毁台地方、上岸劄营。并陆续占踞民房。实属心存叵测。现已饬令文煜、密为防范。该夷既携带多兵。恐以烟台为屯聚之处。仍欲驶往天津。及山海关等处。肆行滋扰。僧格林沁等、于大沽海防。业已办理周妥。其附近各海口情形。仍著随时侦探。傥该夷等、或实有欲用马匹。乘虚抄袭情事。应如何设法堵御。即著该大臣等、豫为筹画布置为要。将此密谕知之。　　

○又谕、据文煜续报、该夷占房凿井。搬移马鞍。偪买洋钱。种种情形。殊有挟制通商之意。文煜接奉前旨。谅已遵照妥办。著仍饬前派之委员董步云等、谕以此处并非通商之地。劝其速回上海。至洋钱一节。上年＜口英＞夷兵船。驶至湖北。因民间素不使用。难于相强。否则必致启衅。该夷既有马鞍。恐于附近地方。购买马匹。或肆行据掠。著密谕该处商民。不得行使洋钱。卖给马匹。并防其登岸掳抢。其烟台近处。如福山等县地方。均宜挑备官兵。暗中设伏。以备临时策应。免致仓猝为所袭踞。其内地民人。接济食物。私行交易。仍须随时查察。严行禁止。毋稍大意。将此由五百里密谕知之。　　

○又谕、本日据崇实奏、署四川总督曾望颜、不谙军旅。年衰偏听。声望迥非昔比。现在各股逆匪。势已穷蹙。可以指日肃清。乃该署督措置乖方。以致人心解体。萧启江、现统楚勇到川。军务正当吃紧。请饬曹澍钟、迅即来川。统筹全局。克期进剿等语。萧启江一军。既经抵蜀。自可乘此声威。殄除群丑。但该员资望较浅。恐与该省统兵大员。彼此不相联络。曾望颜调度既未合宜。转多掣肘。曹澍钟前奏、拟于四月下浣启程前进。著即星驰赴蜀。毋得迟延。到省后即著提调各军。埽除逆匪。以靖疆圉而副委任。将此由六百里谕令知之。　　

○又谕、翁同书奏、江北应行设防、并筹画淮扬饷需一摺。据称、扬郡里下河。应行设防者。有三汊河、沙头、万福桥、邵伯镇四处。三汊河有高阜可据。沙头有江汊可防。万福桥有宽河可恃。邵伯镇有运河可限、支港重湖可凭。此数处、防兵不可空虚。至兵勇饷需。有江北地漕厘捐可用。又里下河商贾辐凑。富庶倍于往时。从前雷以諴、创办亩捐。一年可得制钱三十余万缗。责成州县办理。不设委员。可无扰民之事。加以里下河各州县、商贾捐输。若增兵万余。扼守里下河要害。经费有盈无绌等语。里下河为江北精华。粮米充裕。且可为扬郡屏蔽。自宜分守要隘。以防贼匪窜来。商民逃散。著李若珠、即行酌量情形。添兵扼守。毋令完善之区。再为贼扰。至应徵饷需。既有里下河亩捐、及商贾捐输。可资接济。著王梦龄、即于抵淮后。与乔松年、妥为筹商。际此经费支绌之时。该署漕督等、亟宜竭力图维。毋得推诿迁延。务期有裕军食。以利攻取。翁同书原摺、著钞给阅看。将此由六百里谕知李若珠、王梦龄、并传谕两淮盐运使乔松年知之。　　

○以贵州思南等处剿匪出力。赏知县缪炜、花翎。副将沉宏富、田兴奇、巴图鲁名号。府经历陆用和等、蓝翎。余加衔升叙有差。予阵亡都司毛良德、祭葬世职。六品顶带杨国胜、赏恤如例。　　

○予安徽霍邱合肥阵亡殉难在籍通判刘星杓、从九品刘泽施、刘长太、刘咸一、训导田绍雍、祭葬世职。云骑尉宣英等八十七名口、旌恤如例。　　

○丙申。夏至。祭地于方泽。遣惇亲王奕誴、恭代行礼。　　

○孝诚仁皇后忌辰。遣官祭景陵。　　

○谕军机大臣等、景淳奏、俄夷抢掠寻衅、现将卡伦官兵撤回、招抚赫哲代巡等情一摺。俄夷由奇咭、突赴乌苏里卡伦。抢掠食物。并欲将卡官等截留。业经景淳将该官兵等撤回。分派赫哲坐守。复据赫哲保福等报称、该夷屡来探问兵数民情。似颇畏惧。复有夷人戏谑扎拉妻妾。经邻人劝散。该夷辄将扎拉邀去。强令归顺。扎拉即在彼探悉木酋与俄王、意见未合。所率夷众。亦有怨恨木酋之语。随复逃回。求协领辑顺收留。已令将各赫哲招抚。搬入松花江内地。其甯古塔地方。有夷人房屋草堆。经恩骑尉明禄烧毁。亦无他事各等情。俄夷到处游驶。意图肆扰。一经官兵等、虚言恐吓。该夷即行敛迹。看此情形。是将山内之人招出。显有裨益。至扎拉投回。所称众夷抱怨木酋一切情形。足见究系满洲所属。不步甘从外夷。虽彼时被胁所迫。始终不忘根本。实堪嘉尚。然亦须详查。如系诚心投回。并非暗为该夷所使。该将军等务当妥为安置。即将松花江上游南岸空旷之地。拨给开垦。以全生业。惟该夷率众深入。不能多携粮食。惟有严禁居民人等。不得接济食物。并不准将钱货互换。则必穷而思返。即著景淳等、剀切晓谕。毋许阳奉阴违。傥该夷因断其接济。敢行抢掠。则衅自彼开。应悉听民人与之理论。若并不敢滋事。则不值自我启衅。如敢有戏谑民妇等事。则有彻卜勒幅旧案。虽至殴毙。彼亦无词。惟乌苏里等处。该夷不能得志。或往他处。亦未可定。并著景淳等、严密侦探。加意严防。毋稍疏懈。再乌苏里绥芬空阔之处。早为招民开垦。使该夷无所期望。是为至要。将此由五百里谕令知之。　　

○盛京将军玉明奏、查探金州海口夷情。并讯取被劫船户确供。得旨。严谕滨海居民。断不准接济食物。并禁其钱货互换。　　

○以京口副都统巴栋阿、署江甯将军。　　

○以直隶堵剿河南窜匪出力。赏长垣县知县金秉忠等、蓝翎。余加衔升叙有差。　　

○以剿贼恇怯。革江甯副都统魁玉职。仍留营随剿。　　

○授一甲进士一名钟骏声、为翰林院修撰。二名林彭年、三名欧阳保极、为编修。　　

○丁酉。谕内阁、前因礼部尚书麟魁、呈递谢恩摺二分。续经撤回一分。当将麟魁、及奏事官瑞芳、交部议处。兹据吏部遵旨具奏。麟魁已将奏摺呈递。复向奏事处、私行撤出。实属有违定制。著照部议降三级调用。不准抵销。奏事官内务府员外郎瑞芳、于呈递摺件。听从撤出。亦属非是。著退出奏事处。即照部议降二级留任。准其抵销。　　

○又谕、巡视东城御史毓通等奏、拏获叠次贩稻、赴通搀漕、并受雇驮运各犯、请交部审办各等语。民人胡九、胆敢叠次贩买秕稻。夤夜运至通州。显系搀杂漕粮。实属有干例禁。胡九、管黑子、孙四、白寿儿、均著交刑部严行审办。其卖给秕稻之成美、王三即德全、著听候传质。未获之尹大、王六、著步军统领衙门、顺天府、五城、一体严拏。务获归案审讯。现在粮舟□穸抵通。其潜行贩运秕稻、搀杂漕粮者。恐不止一起。必应严密查拏。按律惩办。著通州收米之侍郎宝鋆、仓场侍郎成琦、廉兆纶、督饬所属。明查暗访。严拏究办。以清积蠹。　　

○又谕、前有人奏、前任广西布政使蒋益澧、侵吞兵饷、遇贼退避、并委任知府潘家馥、纵勇掳掠等情。当降旨、交曹澍钟、查明参奏。兹据奏称、确查原参各款。尚无浮冒退避忌功情事。实因办理不善。以致物议沸腾。并片称、该员援保平乐。回剿逆匪。省垣解严。尚属出力。蒋益澧、业经以道员降补。著仍留于广西、差委补用。所有前此因循怠玩之处。著免其置议。已革知府潘家馥、虽无纵勇掳掠重情。惟不能约束。实属庸懦无能。业经革职。著毋庸议。　　

○谕军机大臣等、前据瑞昌、王有龄奏、苏城被陷。张玉良退回杭州。业经谕令瑞昌、迅督诸军克复、王有龄量为筹济饷需矣。本日复据瑞昌、王有龄奏、续陈近日各路军情、并招集江南兵勇、勉筹布置一摺。此次苏州失事。固由于兵民互斗。溃勇附贼。而江长贵一军。稽留平望。吴再升、萧翰庆等军。尚在广德。以致鞭长莫及。苏城被陷。其督催不力之处。不可谓非王有龄之延误。现在苏城既失。逆焰方张。苏浙连界郡县。亦处处吃紧。亟应痛加剿洗。以免蔓延。瑞昌现已总统江南诸军。江长贵亦已帮办军务。所调各路援兵。为数不少。计已陆续云集。著瑞昌迅即督带兵勇。驰往苏省。会同江长贵、调派各军。乘贼势未定之时。力图规复。毋令日久负嵎。并著王有龄、速将江南溃散兵勇。催令张玉良等、赶紧招集。认真裁汰。管带前往。以厚兵力。其杭城防守事宜。仍著王有龄、会同来存、妥筹布置。毋稍松懈。再据奏、苏州以北、道路不通、前摺已由上海转递、如不能达、即改设驿站、绕道江西等语。现在上海文报可通。以后如有梗阻。其应否由江西绕道之处。著王有龄酌量办理。将此由六百里加紧谕令知之。　　

○又谕、胜保奏、道员苗沛霖、屡请赴颍督剿、并孙葵心乞降、现已派员办理等语。并将苗沛霖、及阜太士民禀函。钞录呈览。胜保督师皖北时。苗沛霖曾归调遣。此时谓盼望该副都统前往颍州。未必非世故周旋之语。该道以团练剿匪。叠经保举。擢至道员。此时感激图报。无非为朕出力。胜保岂得以此市恩。苗沛霖亦岂得以此归功胜保耶。即著胜保饬知苗沛霖。以皖豫两省剿捻。虽各有统帅。实是共办一事。该道员、惟应听候调度。认真攻剿。果能续著劳绩。袁甲三等、岂能不以上闻。不应以该副都统之到颍与否。鳃鳃过虑。胜保经朕＜闲＞任。督办豫省防剿。原应不分畛域。惟豫省团练。尚未就绪。自当先固豫疆。徐及皖境。乃屡以该道员等禀辞上渎。是何居心。好大喜功。舍近图远。是该副都统受病之处。前在皖北督师。以此挫败。尚复不知悔悟。必至再蹈愆尤。至孙葵心乞降。狼子野心。未易驯服。是否出于真诚。未敢深信。若能杀贼自赎。立功来归。再当斟酌办理。该副都统既派知县黄殿桢等、前往招抚。惟应严饬该员等、慎之又慎。不可轻率从事。致贻后患。将此由六百里谕令知之。　　

○又谕、曹澍钟奏、请饬湖南防兵、就近合剿贺县贼匪、并咨劳崇光、派兵进攻一摺。据称、广东北江首匪陈金刚、窜踞粤西贺县城池。并阑入富川县境。经湖南兵勇往援。踏破贼垒。余匪遁回贺邑。嗣因楚师撤回本省之江华县白芒营驻守。该匪复分股窜至富川县西乡。现由粤西增募湘勇二千名。派左江道苏凤文、驰往督剿。并咨劳崇光、派兵进攻。请饬楚省刘岳昭一军。合力会攻。以期迅速埽平等语。逆匪攻陷贺县。踞为老巢。四出滋扰。以致楚粤边界。连年未靖。粤西兵力未厚。自宜由粤东合力协剿。著劳崇光迅速派兵。由广甯开建一带。前往会攻。候选道员刘岳昭、所统楚军。现驻江华。距贺县不远。本日据骆秉章奏、富川业经收复。著该抚即饬令刘岳昭、统率所部兵勇。驰赴粤西。会同各军。进攻贺县。务期尽拔根株。为一劳永逸之计。毋得稍分畛域。致滋延误。将此由六百里各谕令知之。　　

○又谕、前因山东济东泰武临道黄良楷、管带步勇。不加约束。以致在郯城县地方。恣意焚掠。杀害团总绅民三十余名。反藉口饷缺。饰词袒护。当经降旨、将该道革职。交文煜查办。兹复有人奏、黄良楷素为捻匪所畏。令其统带义勇二千名。前往宿迁。与王梦龄互为声援。必可得力。并称该革员带勇获咎。系蒙阴县知县误以义勇为贼。该县已经撤询等语。江南宿迁一带。为两省交界之区。捻匪易于出没。王梦龄力薄兵单。势难兼顾。必得东省派有大员。带兵援应。方可以壮声威。黄良楷如尚能得力。亦可弃瑕录用。若如文煜前参纵勇焚掠各情。即令该革员前往宿迁。亦属无益。且闻其年力已衰。难期振作。恐不能约束勇丁。反致滋扰。著文煜查明该革员、是否可用。迅速覆奏。将此谕令知之。　　

○督办河南剿匪事宜、镶蓝旗汉军副都统胜保等奏、请将贵西道文桂、留豫办理营务。得旨。文桂办理营务。并非带队实不可少之员。况黔省乏员。实难准汝所请。著即饬赴任。　　

○以兵部尚书全庆、充翰林院掌院学士。　　

○以都察院左都御史绵森、为礼部尚书。吏部右侍郎爱仁、为都察院左都御史。调兵部右侍郎基溥、为吏部右侍郎。以内阁学士载崇、为兵部右侍郎。兼署刑部右侍郎。　　

○以吏部右侍郎文祥、兼左翼总兵。理藩院尚书倭什珲布、兼正蓝旗蒙古都统。　　

○以河南办团剿捻出力。赏知府傅寿彤等、花翎。知县陈桂林等、蓝翎。余加衔升叙有差。　　

○以滇匪窜入四川荣经县城。署总督曾望颜、提督占泰、下部议处。　　

○准丁忧已革福建汀州镇总兵官米兴朝、留营剿贼。俟军务稍松。回籍终制。　　

○戊戌。谕内阁、曹澍钟奏、请将开报饷需不实、及擅动厂税银两等员、分别惩处等事。广西署郁林直隶州知州邹德淳、承办军务。动用经费。至六万余两。开报多有不实。且将应解正杂钱粮等款。借入饷需动支。难保无侵蚀入己情事。已革梧州府知府陈瑞芝、将任内徵存厂税银二万六千八百余两。作为勇粮。全数开支。并不移交后任。辄行回籍。实属蒙混冒销。邹德淳、著即行革职。毋庸暂行留任。仍勒令将徵存赋税。埽数完解。不准滥行开销。傥查有亏短。即著严参治罪。陈瑞芝、著即行拏问。按数追缴。如敢支饰推延。即著查抄家产。严行究办。　　

○以户部尚书肃顺、户部右侍郎宝鋆、为总管内务府大臣。　　

○以大学士瑞麟、兵部尚书全庆、为内大臣。　　

○调正蓝旗蒙古副都统托云、为镶红旗满洲副都统。以礼部右侍郎伊精阿、兼正蓝旗蒙古副都统。　　

○以广西剿匪守城出力。赏道员杨翰、朱孙诒、同知彭焴、知州淩昆、参将陈友胜、都司何万华、鲍得扬、守备瘐福礼等、花翎。州同侯敬祺等、蓝翎。余加衔升叙有差。　　

○己亥。谕内阁、内务府奏、交审太监、由园解司、在途脱逃一摺。太监陈得生、系在园庭行窃要犯。该番役吴广顺等、送往慎刑司收审。并不小心押解。致令在途脱逃。难保无贿纵情弊。著内务府、严行审办。毋任狡展。在逃之太监陈得生、著步军统领衙门、顺天府、五城、一体严拏。并著内务府、饬令番役严缉。务获究办。　　

○又谕、庚长奏、知县筹募沙勇、克复江阴县城一摺。逆匪于攻陷常州后。分股沿江东趋。窜陷江阴县城。经常熟县知县周沐润、设法筹募沙勇。奋力进攻。沙董严康保、首先从鹿苑进剿。连获胜仗。徐浩统带所部接应。杀毙贼目一名。歼贼七百余人。民团同时应。奋勇追杀。四面围剿。于四月十九日。将江阴县城克复。办理尚为得手。著薛焕即饬该县、督率民勇。趁此声势。相机进取。攻复各城。毋留余孽。　　

○又谕、前因御史薛书堂、及两淮盐运使乔松年参奏、庚长演戏宴客、退守淮安各情。当派文俊、驰驿前往查办。兹据该侍郎、查明覆奏。请旨定夺。革职暂留本任江南河道总督庚长、当清江防堵吃紧之时。辄因酬神演戏。已属不知缓急。犹复观剧终日。迨闻贼警。仓惶出队。迎剿失利。遽行退入淮城。尤属畏葸无能。有负委任。庚长著即革任来京。听候审讯。舒康等有无失守处分。著王梦龄、与清江失守文武各员。一并迅速查明参奏。　　

○谕军机大臣等、本日据庚长奏、现在江阴业经收复。正可乘此声威。相机进剿。计曾国藩启程赴苏。尚需时日。前已谕令瑞昌、迅带兵勇。驰往苏省。会同江长贵、调派各军。痛加剿洗。著薛焕督饬各州县、激励民团。乘胜进攻。于贼势未定之时。迅图克复苏常。以保全东南大局。江阴道路疏通。文报可不至梗阻。并著薛焕、迅速查明苏常失陷。及各属相继失守。各城、文武下落。详细情形。由驿驰奏。以慰廑念。如上海至常熟。路有阻隔。即著王梦龄、饬令该县周沐润等。督率沙勇。实力堵剿。以次规复各城。是为至要。前据都兴阿奏、于四月二十六日。由鄂驰往英山。或先督马队前进。尚须绕道徐宿。到扬需时。王梦龄现在已抵淮安。著严饬沿江各州县。联络兵勇。严密防守。以固北路藩篱。清江西北沿河一带。挑濠筑圩。前令文俊确查实在情形。办理有无草率。兹据文俊奏、查验圩工杨庄头坝等处。尚均深固。足资守御。由皂河至窰湾之圩工。尚未完竣。著王梦龄即饬朱善张等、妥为劝导。赶紧修筑。以资捍卫。其应如何严定守圩章程。著王梦龄相度情形。悉心筹议。详晰具奏。总须兵勇民团。同心守御。以期保卫地方。南河因办防堵。设有抽收厘局。庚长陆续添局十处。拨归淮安徐州安徽三处。自四年至九年止。共收厘银二十六草二千九百余两。为清江蒋坝等处各勇经费。据文俊查明。已经报部者。尚属相符。其未经报部者。有无冒销侵蚀情弊。著王梦龄彻底盘查。调齐各卷册。逐款核算。详细具奏。毋任稍有捏饰。以清积弊而重防务。将此由六百里各谕令知之。　　

○以故奉恩辅国公禄义子恩弼、袭爵。　　

○以署漕运总督王梦龄、兼署江南河道总督。　　

○命河南荆子关副将伊里绷阿、赴德楞额军营。差遣委用。　　

○以观剧弛防。前署漕运总督联英等、下部议处。　　

</div>
    <div class="pagination">
<a href="清实录咸丰朝实录_page446.html">上一页</a><span>...</span><a href="清实录咸丰朝实录_page442.html">442</a><a href="清实录咸丰朝实录_page443.html">443</a><a href="清实录咸丰朝实录_page444.html">444</a><a href="清实录咸丰朝实录_page445.html">445</a><a href="清实录咸丰朝实录_page446.html">446</a><span class="current-page">447</span><a href="清实录咸丰朝实录_page448.html">448</a><a href="清实录咸丰朝实录_page449.html">449</a><a href="清实录咸丰朝实录_page450.html">450</a><a href="清实录咸丰朝实录_page451.html">451</a><a href="清实录咸丰朝实录_page452.html">452</a><span>...</span><a href="清实录咸丰朝实录_page448.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
