<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 299 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 299 页/共 367 页</h1>
    <div class="content">　　○简讨李康先引疾乞归许之
　　○辛丑  孝穆皇后忌辰遣官祭  茂陵
　　○兵部以分布防秋兵马覆狭西总督顾其志＜锍-釒＞请即移文各该督抚衙门查照近题事理严督大小文武将吏俱于七月初旬齐赴原定分布信地加意设防远差哨役密行侦探常加大敌在前不可少懈若虏果入犯本镇则极力堵截相机战守如犯邻封则合兵邀击互为声援或捣巢以牵其内顾或横击以截其中坚俾腹背受敌入必遭挫在我首尾相应战无不胜但毋贪功喜事致起衅端秋防毕日查果信地无失应援有功破格优荐题请升赏若自分彼此逗遛观望贪功偾事督臣即照钦奉玺书查其失事轻重总兵题参究治副将以下按法重处毋容姑息仍咨总督衙门遵照旧规于初秋移驻花马池控要害便宜调度务使我无  隙可乘斯为万全完策从之
　　○补荫故巡抚大同已赠右都御史房守士孙房泰亨入监读书
　　○补荫故南京兵部尚书郝杰长孙郝长祚入监读书
　　○调镇武游击传元勋为辽东宽奠参将
　　○升辽东左翼营游击郎名忠为辽阳中河副总兵琢州临清守备雷起龙为天津海防左营游击大陵河备御马时楠为辽东中左所游击潘家口守备杨从新为宁夏广武营游击
　　○予故南京户部侍郎石应岳照例祭一坛以被劾回藉减半葬妻丘氏祔
　　○壬寅兵部酌议邦政条例中四款题请裁定纂入一议军职犯盗自首降袭邦政条所载正德六年本部题准武职犯该强盗得财不分首从斩罪业经自首除本犯免死革发为民外子孙袭替候本人身故及六十以上保送应袭之人袭替而弘治四年有犯强盗窝主知情不分赃及不行者子孙袭替于祖职上降一级夫前项所犯较后尤重今于后降级于前世职似乎轻重倒置今后自首免死者候本人身故及年六十以上应袭之人于祖职上降一级袭替如此庶使人得自首之利而亦知为盗之惩矣一议军职争袭谋杀邦政条例所载嘉靖十八年李鳌谋百户戕侄李玉鳌杖一百边戍鳌男李堂助父为恶既难袭职而李玉户内并无以次人丁当时部议揭黄并谓有如此者查照揭黄不许承袭嗣奉旨以后除犯人坐拟本罪外即便揭黄虽有族属永不承袭著为定例其为谋杀亲枝虑诚严且重矣第凶人得以一戍制胤子死命而长枝有后祖功可念皆所不问情罪殊失其平合无以后有如此者除犯人于本罪上加等永戍犯人子孙不许承袭本枝非同谋加功者仍与袭祖职一议武官调卫袭替邦政条例题准在京三十六卫官少卫分照正德十一年题准事例于羽林等一十八卫官多卫分量调以备差使俸粮关支子孙袭替俱于今调卫分其意欲使各卫多寡停匀岂不诚善但始以多少焉调之名终以美恶为调之实营美避恶较量便宜惟其所择俸粮倐减倐增员额忽嬴忽缩亦有他日厌调卫之未胜复指原卫求还者本来失迷诡故百出内外黄莫如所安插堂选簿莫知所稽查弊扰莫此为甚合无以后京卫止许调卫管事不许调卫袭替即一卫中亦不许改所庶官有一定衙门卫有一定员额矣一议武官军功诰命邦政条例初载武职非军功不准世袭其封赠事宜亦当比例加纳粟纳银等项若有军功在内扣筭级数给与诰命报捷所升系一时勤劳查无授诰事例今后除奉特恩外有请给者即除去级数止扣算军功又一款武职由恩荫传乞报捷等项相兼致位通显虽无军功或先世有姻国家或本身竭力王事比与纳银等项升给者不同应得诰命亦照武功一体撰给虽系纳银等项进身又能自立军功三级以上与军功虽不及三级而恩荫传乞报捷等项次数亦多者俱准应得诰命其专以纳银等项进身及虽有军功一二级或恩荫一二次者以武功而计尚在旗役之例俱不准给若奉特恩临时奏请定夺夫武职严军功世袭封赠因之所以重疆场励汗血也非是则除去级数扣筭军功载在初政甚悉迨后又有繇恩荫传乞报捷等项夫曰纳银等项则恩荫传乞报捷在中而后有恩荫等项虽无军功亦给应得诰命若然安在其为扣算也既云与纳银等项升职者不同又云虽系纳银等项军功虽不及三级而恩荫传乞报捷等项次数亦多者俱准应得诰命词属两可祗开侥幸之门法无画一致启滥觞之渐合无以后除奉有特恩者不论外其恩荫传乞报捷纳银等项一以军功扣筭其非军功及军功不及三级以上者俱不准封赠庶乎典慎而人知重典功严而人亦知励功矣得旨如议行
　　明神宗显皇帝实录卷之四百七十二终
明神宗显皇帝实录卷之四百七十三
　　万历三十八年七月甲辰朔孟秋享  太庙遣英国公张惟贤行礼
　　○户部尚书赵世卿言顺天府臣王国按臣乔允升欲将现在应发赈未悉照京估折价于所属搜括动支将三十八年应解部饷留抵议以江南来岁运米改折谓臣部之额解不少而江南又得改折之惠也但留米折价则可留饷抵搜括则非盖军民大事难以迟至一年且江南改折动关漕计未易轻议第据奏三吴财赋之地重罹极大水灾则江南来岁改折非独为今日北直计亦所以为江南灾荒计合无依议每米一石折银五钱除顺天照旧运米外其在畿南六府共该折银七万五十两姑于所属搜括银米先行赈给仍听应天抚按酌量目前被灾重大州县即于应用漕粮改兑数内查照上仓正粮共折一十五万石徵银完日移会畿南抚按差官自领取用抵今年搜括所属银米之数如无改兑方折正兑其随米蓆苇板片等银照旧徵解太仓作正支销至于通仓应发赈米照常存贮就抵江南次年应纳正数此属一时权宜不为例  上是之
　　○户部覆阅视关臣金明时＜锍-釒＞四事一查复经制以裕边饷永镇每年额饷银三十七万八千一百七十余两臣部遵行题给无敢踰越惟去年溢额银二万六千两系兵部以出剿赖蟒等酋于额外题发军兴衣械马价银内动支另项消算事宁即止无与户部关臣据此为言耳但目下钱粮耗乏凡边镇遇有军兴不能必无溢额且种种侵冒颇多今后各镇粮储衙门听巡关御史严加查核一议免屯粮以恤贫军保茂六卫屯粮先年收贮州县以俟臣部支给者谓各军屯地或殊多寡又或岁异豊歉徵于官而还给之斯人有见粮即入得宿饱自债弁侵克以致厉军病国今依拟将保茂六卫原有随军地亩及应纳屯粮各若干清查册籍如各军岁支月粮数免给本军若地多浮于数者除免外仍令上给地少啬于数者本身不足补以屯余人给印帖令每岁免讨其或有别顶补绝军未种屯地者查出原地揽种与租典之人即令退给应军者无得隐占其应军者即将屯种免给如前若荒卤不堪不愿承种听该道府酌量议处详报本部以凭劄行粮储遵照施行一专官散粮以清侵冒每遇散粮选委廉干管粮有司一员同该营将领先将该管兵马调齐清查册籍总计若干各照队五每十分汇为一封按册逐名点验查无顶名逃故影射情弊方与给散有即扣除留贮其一时不到者查系正身别无躲闪许委官处销名补给毋留难使各役需索使费至应扣钱粮收明登记随召募顶补无令行伍久虗有于正项薪水外指称科歛事发听巡按御史指名参究委官容隐者一并参罚一量移月粮以恤戍兵涿兴四卫军士轮番往昌镇右车营修守春秋防共五千七百九十九名两防计六月除日支行粮在彼支用外该折色粮银共七千六百五十六两旧例原支领于易镇今因自昌至易程途窎远关领愆期无济缓急议将岁解易镇前项年例银两照新例班军名数于内扣定改解昌镇收支其歇班军士月粮并六十月本色米豆仍易镇徵纳支领盖上班移饷就军下班还军就饷事属两便但该阕御史议昌镇右车营原设官军五千八百员名于内抽拨八百名仍属涿州守备事摆堡余五千员名分为春秋两班则春班二千五百名每名月粮银五钱二分比初议减去四百名该减去粮银六百二十四两止该三千九百两秋班二千五百名每名月粮银三钱六分比初议减军四百名该减粮银四百三十二两止该二千七百两两班共该六千六百两比原议剩银一千五十六两相应归还易镇听给前项应留摆堡各军月粮之用留中
　　○命刑部郎中王玺往关内舒应凤往江南主事李献明往关外主事王家祯往江北各审决
　　○乙巳兵部尚书李化龙言边疆多事秋防申饬请严饬各边在事诸臣务以朝廷封疆为重毋以去留久暂异心兹岁秋防以后一切功过倍加甄别保障无虞即去任必为优异一隅有失即事后无逃显罚仍合申明久任之例诸边督抚镇延等官有功不妨加衔细过毋轻易置非积阅甚深不议他擢即重大艰难毋许规避一切战守机宜俱实心料理随事整顿应奏请者奏请应径行者径行务裨外攘内安不致临时疏失如各官仍以虗文塞责及怠玩废事者在外听抚按官在内听本部科道指名参究从之  丁未  仁孝文皇后忌辰遣官祭  长陵
　　○命御史房壮丽巡按苏松御史王孟震巡按辽东
　　○己酉升户部主事张涛为光禄寺寺丞
　　○山东巡抚兵部右侍郎兼都察院右佥都御史黄克缵以九年考满例应解任乞归以全进退大节  上优诏不允
　　○互调威武堡守备姚应元靖边营守备盛以彰
　　○升工部主事刘一鹏为郎中管夏镇等闸  旌表节妇六人宁国县民葛廷辉妻汪氏仪真县民顾宠妻杨氏太仓州武举宗时妻章氏靖江县民孙德妻韩氏蒲县生员曹时动妻冀氏长兴县民李大韶妻钱氏皆夫早亡或甘贫抚孤或无子守志各扁其门曰贞节烈妇八人卢龙县生员侯王臣妻李氏开州民郑名妻高氏密云县舍余胡允怀妻周氏清苑县生员邵址妻刘氏宛平县锦衣官舍王思宗妾龚氏高阳县生员李跃妻马氏寿州民黎大祥妻李氏皆殉夫或雉缢投流或断餐立稿华亭县民许复初女许氏因夫严正容嗜赌嗾诸恶少逼奸自办烈女二人任县民李日茂未婚妻刘氏闻夫讣饿死赣榆县民卜息未婚妻齐氏闻夫遭溺亦赴水各扁其门曰贞烈
　　○辛亥命御史王以宁巡按广东御史姚镛狭西茶马　　○狭西巡按侯执蒲勘上甘肃文武功次前后斩馘一百四十有五夺获器畜二千五百有奇愿升冠带等官张应举等四员愿赏军丁谢天林等三百一十名各营领兵官部下获功指挥同知等官孙本立等四员叙录千总指挥使等官周宗启等一十四员实授一级百户顾恺实授二级其余功并不及数者指挥周宗启赵宗祝千百户张洪烈王益各给赏有差前甘肃副总兵官秉忠首叙甘固管粮户部郎中王聘贤并叙左布政使李楠优叙甘肃巡抚周盘优异章下所司
　　○苏禄国恭定东王五代玄孙安守孙等＜锍-釒＞乞复原粮七十五石后虽生齿渐烦止于数内通融且言乞照西番回回朵思麻等进贡狮子加世袭都指挥故事亦得荫如之其俸即于原给男妇幼子五斗粮内坐改官俸跟随人役亦不外派即于原拨三姓坟户听所使令以便随州祭祀先是永乐十五年苏禄国王尸都噶叭嗒喇率眷属与陪臣国人来朝赐宴赏并印章封以王爵伴送回国秋至德州王卒讣闻遣官营葬于州城北赐谥恭定命春秋祭长子都麻合还本国袭爵留偏妃葛本宁次子安都禄等及陪臣国人守其墓行户部于德州常丰仓内照孳生男妇每名口月给廪粮一石布钞等项即拨历城德州三姓回回供其役准免杂差仍御制碑文勒石万历二十一年五月德州管仓主事张世才虑生齿日烦难继奏裁去前赐米六十六石止存九石故安守孙等今以为请不报
　　○壬子起升湖广副使曾皋以患病未痊加升太仆寺少卿致仕从吏部奖清恬请也
　　○升蓟镇游击颇廷相为石门路参将北西路参将张万邦为大同北路参将狭西游击左聪为本省洪水堡参将福建中路游击孙洪谟为广西浔梧参将镇城游击姜弼为延绥清平参将威远堡游击达奇为甘肃庄浪参将义州守备楚尚义为辽东左翼营游击抚顺城备御王应梦为辽东振武堡游击
　　○调补戚家堡游击邹储吴为辽东掌印都司
　　○升皇城把总李特华为涿州守备绥德卫百户杨奇勋为蓟镇潘家口守备靖虏千户李东为狭西永平堡守备西宁卫指挥柴时秀为甘肃宁远堡守备广宁卫指挥芮勋为辽东大凌河备御　　○癸丑礼科右给事中周永春等劾为民候旨郑材来京投揭毁挠赵用贤之谥宜送法司究问且言材父郑雒在宣大数载一筹莫展谥襄敏不当初营总督藉奥蒋遵箴为居间强女女之致妻苦死事与昔许敬宗女嫁蛮酋多纳其货者相类宜亦改谥为缪未报
　　○甲寅广西抚按奏劾南太参将贾祥部覆言祥大罪有三而需索赃过不与焉一妄报军情惊动汉土大违军法一率众擅入思明土府逼逐署官违听抚镇节制之敕谕一殴辱县官挟兵鼓噪擅放巡按访拏思明监犯张朝选蔑视朝廷如此跋扈凶人本法所不贳但以在任日浅姑革任回卫永不叙用  上是之
　　○丙辰  孝安皇后忌辰遣官祭  昭陵
　　○复除原任河南右参议毕自严为山西右参议  以中元节先期遣隆平侯张炳怀宁侯孙承荫西宁侯宋光夏阳武侯薛濂临淮侯李邦镇遂平伯陈伟宁晋伯刘天锡彭城伯张守忠襄城伯李守锜分祭  长陵  献陵  景陵  裕陵  茂陵  泰陵  康陵  永陵  昭陵  景皇帝陵中官祭  恭让章皇后陵
　　○丁巳巡按狭西御史侯执蒲以昌宁功次上闻计斩银歹二酋首一百一十六颗获功在事文武官员守备毛有伦李秉诚游击李隆参将王允中副总兵孙邦熙官秉忠分别叙赉甘固粮储户部郎中王聘贤并叙按察使祁伯裕左布政李楠优叙甘肃总兵柴国柱巡抚周盘宜优异章下所司
　　○戊午赐崇王翊＜釒爵＞照例祭葬从崇世子妃钟氏奏也
　　○大学士叶向高言臣自入秋已再具揭请  东宫出讲未蒙批发而各衙门章＜锍-釒＞连日叠上其言皆极为恳切其忧深虑远尚有有不敢尽形之奏牍者臣窃以为天以之事凡有当行而不行必有说焉而后可以自解  皇太子七年不讲天下之人日求其说而不得微独天下人即臣备员密勿亦不得其说又微独臣即  皇上欲明告天下人所以不讲之故亦难乎其为辞以为烦劳而讲学非劳以为不当亲近外臣而外臣自劝讲外无他说以为别有难处而前此  东宫出讲典章具在又毫无难处夫如是则人安得不疑情安得不切其为议论又安得不多哉且非但  皇太子当出讲  福王辍讲数年  瑞王年已二十读书进学已太迟此皆帝室之辅巩皇图而壮金瓯者可任其汗漫悠悠不以义理学问开扩其聪明哉今事窘势极不可复缓谨再择得二十二二十八二日皆吉伏乞钦定一日命  皇太子与  福王同出讲学仍敕礼部择吉具仪请  瑞王出讲其  东宫讲官臣谨另揭上请不报
　　○己未升真定知府刘洪谟为山西副使
　　○辛酉  成祖文皇帝忌辰遣官祭  长陵
　　○巡按狭西御史侯执蒲以海虏大举深入戕掠番族查参疏防官员任镇羌守备凉州卫功升指挥同知杨国珍照例纳赎仍于实职削降二级其应援将领原任凉州营副总兵柴国柱原任大靖游击王允中大松山都司王从谏均应优赉获功员役重轻伤军丁分别升赏优恤赏过银两准令开销免行补发章下有司　　○琉球国中山王尚宁咨遣陪臣王舅毛凤仪长史金应魁等急报倭儆致缓贡期福建巡抚陈子贞以闻下所司议奏许续修贡职赏照陈奏事例减半仍赐毛凤仪等金织彩叚各有差
　　○编修张瑞图引疾归许之
　　○壬戌补荫故礼部尚书潘晟嫡长孙潘志省入监读书
　　○癸亥兵部覆福建巡抚陈子贞防海要务数款一曰练水兵必惯历风涛熟知海道膂力趫捷技击便利而又兵不离船船不离信船工水卒入人足用安营出哨事事有法贵在抚镇严加较阅二曰禁虗冒沿海向来敝规总兵家丁寄名游寨每船或一二名岁输饷金以充幕府公用繇是自路将至总哨靡不效尤一船之内舵工水手曾不数人操舟尚且不给安望追锋破敌该抚镇衙门合宜痛加惩革三曰修战艌船者水兵所依为命每年领官帑修费互相侵扣外徒饰观中实朽败大海广洋何处可用卒有警报輙拿民间渔船以载无论人与船不相习而接战攻击之具一无所有安得不临敌輙溃今后海上船只务要一一修艌完坚随船战具俱要核实四曰习火器倭奴最精于鸟铳独大将军佛狼机等器势力雄猛为我长技宜通行抚镇将沿海战船合用火器逐一较验器必精坚使临阵不至炸损卒必服习使遇敌不至张皇五曰严城操御倭者御之海洋为上功登岸则为失策然边海万里流突肆犯逢岸即登今宜申严旧制凡府州县有卫所官军去处责成守巡道选委才弁严督操防无卫所去处则团练壮快责之有司诸司占役买闭弛废操备者治罪论列六曰慎委任一切名色中千总哨领兵者必世职及中式武举三科非此者不用或真有奇才异能则破格嵬罗亦不为过得旨倭夷变诈这防海事宜依议通行申饬遵守不得疏虞取罪
　　○兵部＜锍-釒＞议柴直柴炭缺官银两先是柴直额徵七万余两仅充岁出之数后遇添注带俸官多时浮于入拖欠至二万二千六百余两柴炭额派二万三千有奇万历十年二十六年惜薪司先后题增一万八千二百两部难加派议支缺官银协济遂沿为例乃缺官银两不以时解盖缺无定额数无稽查郡邑司道多易隐报那用至是部奏柴直柴炭银议严起解信参罚行省直将先年积欠数目勒限解完从三十八年后每年应解柴炭柴直银两务于本年四月内起解十月限完岁终通查除卫所官拖欠照例参罚提比外其柴薪欠三分上部将经承府州县参奏罚俸五分上仍照会典行巡按提问住俸完日方许开支于缺官银两议核隐那二弊各省直司府州县以后逐月扣缺直隶府限季终浙江等省限岁终俱将扣过多少官员应解银两若干尽数造册报部陆续起解武库司于解官到日收银簿上逐一填注年分每年将报册比对如缺漏报漏解或全无报册者隐匿侵那无疑本部将经承官员酌参罚治得旨如议且令勒限完解违者分别参罚着实行
　　○以工部郎中王命禹管理中河
　　○直隶巡按苏惟霖参奉差礼部员外王光经戕杀无辜行取台州府推官黄景星贪殴驿吏得旨杀人殴官甚非法纪着该部参看以闻
　　○甲子河道总督刘士忠奏粮船六月初十日尽数过洪报闻　　○丙寅赐永顺宣慰司彭元锦加授二品都指挥使职衔给蟒衣一袭妻汪氏封夫人以其献助  大工嘉之也
　　○狭西巡抚崔应麒奏裁庄浪县训导一员改移镇远县儒学裁革静宁州泾州陆德县三所大使延安府并兴州各属甘泉平利二县主簿章下所司
　　○戊辰复除原任狭西佥事龙膺为狭西屯田佥事
　　○己巳敕遣分守凉州右副总兵孙邦熙挂印充总兵官镇守宣府等处
　　○庚午先是协守东路参将曹文焕怨该道高佥事清查占役核实抚赏因挑夷衅宣言讲赏且使家丁抢夺夷货致夷人哄动商货被掠一空抚按劾以挟私激变阻坏边市部覆宜革任回卫  上是之且命如再逞奸坏事令抚按官径行提问重处
　　○壬申云南巡按邓渼会同巡抚周嘉谟劾都司署永腾参将事周会指挥陈于陛马廷辅俱应革任提问先是陇川多安民以守将索赂背叛投缅既酋阿瓦听我宣谕将安民送归安民久据蛮湾桀骜愈甚周会素怯懦信奸人李朝选诡称内助轻调夷兵七千及官军三千遣二指挥于陛廷辅以进而已遥驻陇川百里外时缅目已归华线助守之兵已撤官兵两日克二栅我兵据高贼在下第周会不在行间各军进止无所禀承及蛮莫遣兵助逆指挥自溃会闻连夜奔入户碗又奔入杉木安民乘胜逐北多所焚杀故抚按交劾之至是部覆言周会轻举偾事罪固难赦抚道亦不能无责盖三宣六诏无非土酋辅车相倚狐兔共悲所恃镇压而詟服之者恃有朝廷之威命在兵法明其为敌贼乃可服安民虽系叛酋逃而复归牌印在手犹袭汉官名号傥谕不听抚不可即当明正其罪请行天诛若何以征讨大柄付之细人署将之手以军事为儿戏且土司不声罪致讨而轻兵袭杀僇一安民之事小使蛮落官长人人自危甚为非计今此酋已逆我颜行不得不诛为今计宜正多酋叛国投夷及不服抚处之罪以播告夷土善处土妇罕氏及土舍多安靖等示必得立以收拾江外人心仍遣谕阿瓦毋得复受安民投附以取  天朝征讨然后檄调汉土官兵扼险据要相机征剿动出万全其该道黄文炳调兵有檄难尽委于不知相应责令带罪管事俟剿抚结局并议功罪抚臣周嘉谟弹压一方节制在手道将之过亦其过西南自此多事乞  明旨责成与该道同心讨贼多安民敢肆悖逆该镇抚官作速计议具奏仍一面相机便宜行事务出万全以收后效
　　○授工部右侍郎刘元霖为资治尹以六年考满故也
　　○命云南广西府师琮州土舍珑有光袭祖职
　　明神宗显皇帝实录卷之四百七十三终
　　明神宗显皇帝实卷之四百七十四
　　万历三十八年八月癸酉朔
　　○乙亥朝鲜国王李珲遣陪臣工曹参判黄是等贡马及方物庆贺  皇太子千秋令节赐宴赏金织衣彩叚有差
　　○礼科右给事中周永春因  圣寿引古麦丘邑人之祝请俞讲学行枚卜补大僚下考选起遗贤释忠系停罢榷徵赈济水旱诸事未报
　　○广西田洲泗城州各土官岑懋仁等各备银器香蜡差官族岑宁等赴京朝贡赏给如例
　　○丁丑祭  先师孔子遣礼部侍郎王图行礼
　　○是日秋分并祭  夜明于  夕月坛遣公张惟贤行礼
　　○革抚按京办吏典其各驿食剩廪米当即停止从云南巡按御史邓渼请也
　　○起原任听降参将刘国镇为游击管高家堡参将事
　　○命行九边烧荒
　　○戊寅  社稷坛遣公张惟贤行礼
　　○郧阳巡抚右佥都御史黄纪贤引疾乞归不允
　　○工科给事中马从龙言国家水衡告诎南北交困持筹者更无良策惟有调剂缓急裁郎冗费而已  大工采木一事议尚未定  明旨未下三殿工作杳然无期陈设者乃殿中器具耳必待工役垂成徐议未晚乃御用监把总张润泽题在三十二年而今又亟督之据奏不过佛龛屏风书阁数事即该监年例已自足用不必别需今派至数十万又预恬之数十年之前该监如此他监局必将效尤当坐糜几钜万臣请一切报罢以待殿工将完通查各监局所需汇覆至工部经费有条例一书系节年酌请钦依现今遵行稍有溢额臣科与工部得以据例驳裁惟系移咨南部钱粮漫无稽考在北部以职掌在南止行文移在南部以事繇北咨奉行惟谨而东南民力已竭于内臣片纸间矣宜令该部移文各监局查核据实以复本部仍查节年案卷移咨南部逐款详议以万历初年经费为准节浮汰冗定为条例上请仍刊为书附本部条例之末例所不载者该部每事看详应执奏应停止悉无苟从若已经行咨而事体难奉行者南部不妨明白再请更议留中
　　○工科给事中何士晋等以皇极门明年方向通利岁神协吉宜建＜监-皿立＞＜锍-釒＞请涓定明春＜监-皿立＞柱吉辰庶已完物料不致摧残破冒不报
　　○贵州宣慰使司安尧民差长官蔡应富等以四马进贺  万寿圣节赐钞锭彩叚如例
　　○刑部热审过情可矜疑等项犯人吴万宗等八十名口以请  上命免其枷号查照原拟发落释放
　　○己卯翰林院修撰张以诚等＜锍-釒＞乞早命  皇太子出讲以重国本慰人心不报
　　○庚辰  孝康敬皇帝忌辰遣官祭  泰陵
　　○贵州巡按张尔基＜锍-釒＞请速正罪弁张神武周敦吉擅兵激变之罪先是永宁宣抚司蔺妇奢世续与奢崇明争印妇印匿不出万历三十五年正月四川巡抚乔璧星遣都司张神武往追其印神武与镇守永宁参将周敦吉谋矫旨集兵突将奢世续新旧二居所有尽掠之得数十余万又俘奸其子女置印不问止擒世续归讯恶党阎宗传等以救主母为名各起夷兵烧劫杀掳永赤二卫普摩二所地方甚酷敦吉神武坐视不救顾杖请兵者以死本年巡按冯奕垣两＜锍-釒＞劾奏部覆得旨以二弁行川贵抚按衙门会勘明白具奏第永宁宣抚司与永赤二卫错处一城隶四川所辖事权两掣前此川贵各御史建议皆谓宣抚司宜改隶黔以便约束未决是以二弁会勘官蜀地黔二省互相延委几四年不结致城破军亡田无粮逋奢酋概未计产赔偿贵州生员军民等怨愤赴阙申胪列二弁罪状再奉旨张神武擅兵激变贻祸地方令革任并周敦吉俱行川贵官会同严行勘问其奏毋得遍护迨问官已集二弁抗不至勘亦异同不决至是尔基请严敕当勘诸臣秉公持正从长议处以结积案章下所司
　　○南京贵州道御史张餋正参李三才可去之说有九亟请勘斥未报
　　○辛巳升云南迤东守备高腾汉为云南都司佥书南京小教场坐营吴三省为中都留守佥书
　　○壬午  孝慈高皇后忌辰  奉先殿行祭礼
　　○朝鲜国王李珲遣陪臣户曹参判郑门孚等贡马及方物庆贺  万寿圣节并赍表谢恩赐宴赏金织衣彩叚有差
　　○升山西右布政使王邦俊为都察院右佥都御史敕遣整饬蓟州等处边备兼巡抚顺天等府地方
　　○德王常□□邦青□捐米千石赈饥全活者众礼部请加奖劝得旨德王谦恭孝义遵训守礼兹又捐米赈荒益忠爱可撰敕遣官奖励有司备彩弊羊酒并立坊扁以示表异
　　○癸未  皇太子寿节免百官命妇朝贺及办寿面
　　○以  万寿圣节先期遣隆平侯张炳永康侯徐应坤阳武侯薛濂怀宁侯孙承荫临淮侯李□镇南和伯方＜火节＞宁晋伯刘天锡武平伯陈如松彭城伯张守忠分赴  九陵各行祭礼
　　○追封鲁府安丘温僖王长子寿金□常为安丘王谥康懿夫人马氏为安丘王妃
　　○升靖虏堡参将杨桂为凉州副总兵昌镇左军营游击郑登云为神机七营参将武靖堡备御李应选为辽东镇江游击莱州卫指挥董与藩为福建汀漳守备榆林卫指挥孙显祖为狭西环庆守备
　　○甲申刑科给事中杜士全因  圣诞屇期＜锍-釒＞请  东宫开读及卜相起废补大僚下考选释累臣及下镇抚司热审各＜锍-釒＞以为大德得寿之事未报
　　○刑科给事中彭惟成亦以  圣寿屇期陈法  祖交泰至义十六则曰敬天曰圣学曰尊贤曰视朝曰储教曰容言曰召对曰立政曰用人曰勤民曰去谗曰甄别曰贱货曰好尚曰辟异曰推诚汇录以献　　○编修骆从宇引病归许之
　　○升游击李效忠为辽东开原总兵
　　○以南京工部员外李之藻管宝源局
　　○丁亥升登州卫镇抚左之武为永平守备
　　○原任南京尚宝司卿蔡悉进  高皇帝程子大学录报闻
　　○戊子铸给监督锦衣复成豹韬高平江阴等仓关防监督水兑一差二差各关防一颗
　　○己丑  万寿圣节文武百官诸王府暨天下华夷赍捧朝贡官员人等于午门前行庆贺礼大学士叶向高以辅弼近臣又诣仁德门叩头庆贺
　　○以  万寿圣节颁赐二辅臣各银五十两彩叚四表里及讲官萧云举等二员有差
　　○辛卯寅时火星逆行娄宿五度五十分　　○甲午  宪宗纯皇帝忌辰遣官祭  茂陵
　　○大学士叶向高以户部十三司官揭称尚书赵世卿病笃乞亟命他官署理印务因＜锍-釒＞请命官代署仍许世卿之去未报
　　○丙申遣公张惟贤侯郭大成吴汝胤都御史孙玮侍郎萧云举祭  历代帝王
　　○遣太常寺官祭京师  城隍之神
　　○是日宣大总督都察院右佥都御史兼兵部右侍郎马鸣銮卒于官赐祭葬如例赠兵部尚书荫一子为环卫鸣銮繇万历甲戌科进士授工部主事历至今官銮虽起书生颇谙边事善筹画宁夏贼平銮之策居多及抚宣当虏酋五路入犯卒制之使悔罪就款具总督时驭班白二酋如五路力持卜酋兄婚而予封无欲速遗衅议更韪焉　　○遣都御史孙玮祭京都  太仓之神
　　○遣太常寺官祭太傅于谦恭靖公姚广孝
　　○遣顺天府尹祭宋丞相文天祥
　　○给授工部左侍郎刘元霖为正议大夫河南巡抚李思孝为中议大夫元霖六年考满思孝三年考满故也
　　○己亥兵部覆太仆寺署印少卿吴华新马政六事一重举劾之权以肃人心今后巡行之日于各寄餋种马有司按其职不职状从实论列分别议处二贮纸赎之积以赈贫民议将本管西路一切赎锾取寄宛平县库登报本寺及本府循环二簿互为稽查稍盈余即置义仓义田田所获贮于仓遇灾祲即行赈济至于正卿东路亦如之宜著为例责令
大明神宗显皇帝实录卷之四百八十一
　　万历三十九年三月辛丑朔
</div>
    <div class="pagination">
<a href="明实录神宗实录_page298.html">上一页</a><span>...</span><a href="明实录神宗实录_page294.html">294</a><a href="明实录神宗实录_page295.html">295</a><a href="明实录神宗实录_page296.html">296</a><a href="明实录神宗实录_page297.html">297</a><a href="明实录神宗实录_page298.html">298</a><span class="current-page">299</span><a href="明实录神宗实录_page300.html">300</a><a href="明实录神宗实录_page301.html">301</a><a href="明实录神宗实录_page302.html">302</a><a href="明实录神宗实录_page303.html">303</a><a href="明实录神宗实录_page304.html">304</a><span>...</span><a href="明实录神宗实录_page300.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
