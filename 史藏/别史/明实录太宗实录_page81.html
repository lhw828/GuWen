<!DOCTYPE html>
<html>
<head>
    <meta charset="UTF-8">
    <title>明实录太宗实录 - 第 81 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太宗实录 - 第 81 页/共 95 页</h1>
    <div class="content">　　○癸未
　　○遣鸿胪寺丞李本凌友谅等往谕助白等百余寨寨首目儿等勒白在西南最远朝贡未通故遣使抚谕焉
　　○甲申
　　○行在兵部言各处镇守官缺于是命都指挥桑高往蓟州李昌往山海吴颙往真定胡贵往宿州王杰往杨州徐甫往永平△山东都指挥佥事卫青大败贼众于安丘先是贼首宾鸿等攻安丘知县张旟县丞马撝集民夫八百余人以死拒战贼不能攻复集苔州即墨之众男妇合万余人并力攻城声言必屠城中人时青备倭海上闻安丘围急率千骑昼夜兼行猝到城下奋击败之贼收余众再战城中人亦鼓噪出击贼大败宾鸿遁去杀贼二千余人生擒四千余人皆斩之而收其孥时城中已不支使青至稍迟必陷于贼既而安远侯柳升至青迎谒升怒其不待已捽出之青不为屈是日鳌山卫指挥佥事王真亦率兵百五十人击败贼众于诸城尽戮之各械首恶送京师山东之贼悉平
　　○丙戌  上闻唐赛儿等遁降敕切责安远侯柳升
　　○丁亥
　　○山东都指挥佥事卫青鳌山卫指挥佥事王真捷奏至  上喜赐敕奖谕之升青山东都司都指挥使真都指挥同知仍  命具官军功次来闻将升赏之
　　○戊子
　　○山东械至贼首刘俊王宣徐辉白拜儿高羊儿兰复昇张思名王住儿杨三张彦祥赵士礼程彦刚王仲贤杨道深等皆伏诛余虽从贼而未登寨拒战者免死编戍交阯其山东布政使储埏张海参政卢信林钟参议曾光按察使刘本副使王璚王肃佥事王孜刘先林祯张建及贼所发郡县官吏皆以从贼为乱不言诛
　　○己丑  命荣昌伯陈智为左参将协赞交阯总兵官豊城侯李彬剿捕蛮寇
　　○癸巳  敕总兵官安远侯柳升具官军战没者姓名来闻用恤其家△行在户部奏广东崖州言所属宁远县山水暴泛冲决田稼漂人民坏庐舍已遣官核实其租税宜蠲免又奏所遣官言踏视民田有不可耕者宜改拨旁近间田与之耕种皆从之
　　○甲午  敕辽东总兵官广宁伯刘荣剿杀倭寇之时都指挥并领队官旗曾经力战者就彼各升一级退缩者不升务合至公升毕具名来闻
　　○乙未
　　○升浙江绍兴府通判秦川为通政司右通政改云南按察司佥事龚鐩于广西按察司鐩初至京上言民瘼所司劾其过讦之锦衣卫狱  上嘉其直而宥之
　　○丙午  命代王子广灵王逊火□民冠
　　○戊戌
　　○行在刑部尚书吴中等劾奏安远侯柳升奉命征剿山东妖贼唐赛儿等  圣谕谆谆指授方略升受命不恭不即就道又赐敕谕以贼徒凭高无水且乏资粮当坐困之勿图近功升全不留心及临贼境又不设备致贼夜斫营杀伤军士时都指挥刘忠与升夹攻忠身先军士几破贼升忌其成功而不救援致忠力尽而毙贼遂得间遁去升遣指挥马贵等追之所过骚扰不可胜言升亦不闻及备倭都指挥卫青闻贼围安丘急躬率所部兵昼夜兼行遂败贼众后三日升始至反忌青有功而摧辱之人臣不忠莫此为甚请治其罪  上曰朕每命将遣师必反覆筹度丁宁告戒俾国万全今升方命失机媢功忌能皆不可宥遂下升于吏  上以唐赛儿久不获虑削发为尼或混处女道士中遂  命法司凡北京山东境内尼及女道士悉逮至京诘
　　大明太宗文皇帝实录卷二百二十四
　　永乐十八年夏四月己亥朔享  太庙  命皇太子行礼  命行在刑部侍郎杨勉署山东布政司事福建道监察御史邓真署山东按察司事△夜有星如鸡子大赤色光烛地出帛度东南行入右旗尾迹炸散
　　○壬寅
　　○交阯总兵官豊城侯李彬遣都指挥张贵等捕贼黎贼于镇蛮府廷河县禽伪龙虎大将军丁舂等侄领余党遁彬自率兵追捕之于是伪龙虎将军潘杨范庚等皆降彬兵穷搜禽侄及其妻并贼将阮蜍杜德凌阮如雷等杀获六百余人械侄等送京师
　　○丙午
　　○永庆府永川县民蒋泰妻周氏一产三男事闻命如例优给
　　○癸丑
　　○朝鲜国王李祹遣陪臣郑津等奉表贡方物贺  万寿圣节赐钞币有差
　　○乙卯  万寿圣节  上御奉天殿受朝贺大宴文武群臣及四夷朝使
　　○戊午
　　○交阯总兵官豊城侯李彬旧贼首伪罗平王范玉玉初败走复归东潮州聚众劫掠卒擒之械送京师△昭化郡主薨讣闻遣官赐祭治丧葬主蜀献王第九女也△广宁伯刘荣卒荣邳州宿迁人初冒父名隶籍燕山左护卫既受封始复其初名荣素以骁勇闻从  上举义攻大宁狥山东战灵壁渡江至京师为前锋荣果毅善战所向无敌由百户累升至中军右都督永乐八年从  上北征破本雅失里之众于静虏镇即军中升左都督十二年从征瓦剌率所部与马哈木战下马持短兵突入其阵杀获独多师还受厚赏  命守辽东训练士马守备甚严十七年夏瞭望倭寇将至率马步兵置左右翼为伏先以弱兵诱之寇长驱而前伏起夹击自辰达酉寇不能支趋匿空堡中荣合兵围数匝尽覆之僵尸相藉斩首千余级俘其余众送京师封广宁伯至是卒追封奉天靖难推诚宣力武臣特进荣禄大夫柱国广宁侯谦忠武营为将驭士卒有纪律明恩信于诸夷款塞者绥辑备至既卒人咸思之△湖广按察司副使蕲义卒义字原礼河南淇县人洪武中以大学生任北平道监察御史永乐初出按北京纠治贪墨决疑狱滞讼皆得其情吏民畏服日恒蔬食毫发无取于下时  皇太子居守北京赐鱼尾以旌其廉且语左右曰蕲义可谓真御史也未几升湖广按察司副使首举正按察使吴公悦都指挥王玉奸赃之罪风纪肃然及是入觐以疾卒于京
　　○己未
　　○改兵科给事中黄完于工科
　　○庚申
　　○暹罗国王三赖波磨剌札的赖遣使臣奈霭纳等八十人贡方物赐之钞币遣中官梅等护送还国仍赐其王锦绮纱罗等物  命行在礼部定平山东反贼功赏尚书吕震等议奏管队都指挥人钞三百锭彩币四表里指挥人钞二百锭彩币三表里千户人钞百六十锭彩币二表里百户所镇抚人钞百二十锭彩币一表里旗甲以下人钞百锭绢布有差有功官军各升一级随五有赏无升阵亡伤残者优给从之
　　○辛酉
　　○升户部郎中张焕为山东左布政使刑部郎中石执中为右布政使户部郎中苏志高为左参政礼部郎中王芳荪为右参政署山东按察司事监察御史邓真为按察使河南道监察御史谢庸为副使刑部主事洪顺工科给事中韩玺俱为佥事
　　○壬戌
　　○赏平山东反贼都指挥使卫青都指挥同知王真各钞四百锭彩币四表里其掌队指挥千百户旗军杀贼有功俱升一级各与赏赐随伍官旗军舍人皆赏阵亡伤故者特加优给凡官军千百十三人升者五十九余赐赍有差
　　○乙丑
　　○改长芦盐运司唐鉴于两淮盐运司湖广按察副使舒仲诚于贵州按察司黜行在礼部右侍郎吾绅为广东布政司右参政
　　○丙寅
　　○云南大理府云南县土官县丞杨得关来朝贡马赐之钞币
　　大明太宗文皇帝实录卷二百二十四


大明太宗文皇帝实录卷二百二十五
　　永乐十八年五月戊辰朔
　　○辛未  命行在兵部凡使西洋忽鲁谟斯等国回还官旗二次至四次者俱升一级于是升龙江左卫指挥朱真为大宁都指挥佥事掌龙江左卫事水军右卫指挥使唐敬为都指挥佥事余升如例△夜有星如碗大赤色光烛地起自壁宿东南行至近浊
　　○壬申
　　○端午节赐文武群臣宴
　　○甲戌
　　○置四川石泉县马坪口叙州长宁县盐水坝江安县板桥芦山县八步阙灌县蚕崖五巡检司
　　○乙亥  命故左军左都督朱广子瑛为羽林前卫指挥使
　　○丁丑  敕交阯总兵官豊城侯李彬曰叛寇潘辽黎利车三农文历等迄今未获未审兵何时得息民何时得安宜昼夜尽心广为方略早灭此贼以不负朕之委任  上惩妖妇唐赛儿诵经扇乱遂命在外有司凡军民妇女出家为尼及道姑者悉送京师
　　○辛巳
　　○爪哇国西王杨惟西沙遣使臣亚烈添祐等占城国王遣使逋沙怕旦等及云南木邦宣慰司头目不答罕朵颜等卫头目干不儿等贡方物赐钞币有差
　　○壬午
　　○命左军左都督朱荣充总兵官往辽东整饬兵事严固备御△交阯总兵官豊城侯李彬遣都指挥朱广剿捕伪开圣王阮多伪昭信侯平章军国重事谭与邦伪入内检校平章司徒阮嘉伪太师忠烈公韦五等悉禽之并获其妻子伪印悉送京师
　　○癸未
　　○湖广镇溪千户所隆禽落堂等寨苗蛮龙南木谓等作乱  命总兵官都督萧授讨平之△赐爪哇国使亚烈添祐占城国使逋沙怕旦云南木邦军民宣慰使司头目不答罕朵颜卫头目干不儿贴吉里地面土官头目宿宋等宴
　　○丁亥
　　○河南按察司佥事门忝以贪黩诛
　　○庚寅
　　○交阯右参政保率民兵御贼死之左参政冯贵亦以讨贼战死保真定赞皇人由国子生为襄城赣榆博兴三县知县有善政初设交阯群县择人抚治升保交州府知府又升交阯右参政时黄江贼黎利剽掠群县保率民兵筑堡于要害御之贼来攻保与战不胜而死贵湖广武陵人举进士为兵科给士中从英国公张辅征交阯总兵督饷克效劳勤还奏事称旨升交阯右参议提督金银场升左参政能抚辑流民归附者众有土兵二千余人皆劲勇耐战斗每出击贼輙有功后中官马麒等嫉之尽夺其土兵及黎利反众强贵剿捕独以羸卒数百遇贼兵寡贼众贵力战而死保为政廉恕贵有材略其死也人皆惜之
　　○甲午
　　○行在都察院右副都御使王彰言南阳当南北要冲宜选都指挥一员镇守于是命都指挥佥事庄兴为河南都指挥佥事掌南阳卫事
　　○丁酉
　　○遣官祭中霤
　　大明太宗文皇帝实录卷二百二十五


大明太宗文皇帝实录卷二百二十六
　　永乐十八年六月戊戌朔
　　○朝鲜国王李祹遣陪臣南晖等贡马及方物赐之钞币  命俞询为旗手卫指挥使询交阯故都指挥同知琪之子初琪为府军后卫指挥佥事升四川都指挥同知从征交阯留掌都司事以疾卒询应袭指挥佥事  上念琪殁于外特命为指挥使
　　○辛丑
　　○颁孝顺事实书于文武群臣及两京国子监天下学校先是  上命翰儒臣辑录古今载籍所纪孝顺之事可以垂教者为书每事  上亲制论断及诗名孝顺事实又亲制序冠之序曰朕惟天经地义莫尊乎亲降衷秉彝莫先于孝故孝者百行之本万善之原大足以动天地感鬼神微足以化强暴格鸟兽孚草木是皆出于天理民彝之自然非有所矫揉而为之者也然自古帝王公卿下及民庶孝行见称于当时有传于后世者不可殚纪往往散见篇籍朕尝命侍臣历考史传诸书所载孝行卓然可述者得二百七人复各为之论断并系以诗次为十卷名曰孝顺事实俾观者属目之顷可以尽得为孝之道油然兴其爱亲之心欢然尽其为子之职则人伦明风俗美岂不有裨于世教者乎尚虑闻见之不广采辑之未备致有沧海遗珠之叹后之君子苟能体朕是心广搜博采以续夫是编之作则于天下后世深有赖焉
　　○丙午
　　○夜北京地震
　　○己酉
　　○广东布政司右布政陈诚为右参政命同中官郭敬等使哈烈诸国时哈烈撒马儿罕八答黑商于阗诸国皆遣使贡马故遣诚等赍  敕各赐彩币等物
　　○乙卯
　　○云南曲靖军民府亦佐县故土官知县沙旧子沙存乐甸长官司长官刀谈来朝贡马
　　○丙辰
　　○召镇蓟州都指挥桑高永平都指挥徐甫还镇山海  命都指挥李昌掌山海卫事
　　○己未
　　○夜有星如鸡子大赤色有光出西南云中流丈余发光如盏大西南行至南行至云中尾迹后散
　　○辛酉
　　○广东电白县佛子等山猺首黄满山等六十人来朝贡降香诸物赐币遣归
　　○壬戌
　　○召陕西都指挥佥事马麟赴京侍卫于锦衣卫给月俸△夜有星如盏大赤色光烛地出天津西南行入河鼓尾迹后散
　　○癸丑
　　○夜月犯井宿东扇南第一星
　　大明太宗文皇帝实录卷二百二十六


大明太宗文皇帝实录卷二百二十七
　　永乐十八年秋七月丁卯朔
　　○享  太庙命皇太子行礼△遣官祭历代帝王陵寝
　　○庚午
　　○遣指挥徐晟赍  敕赐阿鲁台等彩币并送其使臣都督恰木丁等还
　　○壬申
　　○中军都督府右都督夏贵卒贵初名曲伦台应昌人为燕山左护卫指挥佥事从定内难以功累升山西都指挥同知后升中军右都督同知都督王哈剌把都儿者宛平人也初为百户累从上征伐积功至中军都督佥事至是亦卒讣闻俱赐祭赙恤有加
</div>
    <div class="pagination">
<a href="明实录太宗实录_page80.html">上一页</a><span>...</span><a href="明实录太宗实录_page76.html">76</a><a href="明实录太宗实录_page77.html">77</a><a href="明实录太宗实录_page78.html">78</a><a href="明实录太宗实录_page79.html">79</a><a href="明实录太宗实录_page80.html">80</a><span class="current-page">81</span><a href="明实录太宗实录_page82.html">82</a><a href="明实录太宗实录_page83.html">83</a><a href="明实录太宗实录_page84.html">84</a><a href="明实录太宗实录_page85.html">85</a><a href="明实录太宗实录_page86.html">86</a><span>...</span><a href="明实录太宗实录_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
