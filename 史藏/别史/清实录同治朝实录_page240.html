<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 240 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 240 页/共 505 页
  </h1>
  <div class="content">
   ○上以次辛祈谷于上帝。自是日始。斋戒三日。　　

○己巳。上以孟春时享太庙。前期亲诣行礼。　　

○谕军机大臣等、伯彦讷谟祜奏、驰抵锦州。沿途地方情形。土默特贝勒报效马匹各摺片。该亲王于正月初五日行抵锦州。途遇大小车辆。纷纷西来。并乘骑马驴。及步从之人。络绎不绝。内多携带妇女。形迹可疑。难保非马贼饱掠。另图窜匿他处。亟应力为防范。著刘长佑、麒庆、长善、徐廷楷、严饬将弁。并各该地方官。于关津渡口。实力盘查。如实系贼匪偷越。即行拏办。仍不得藉端讹索。扰害良民。哲里木盟长达尔汉亲王索特那木彭苏克、所挑马队千名。迄今音信杳然。著伯彦讷谟祜严催该盟长等。星速挑齐备调。傥再迟延。即由该亲王据实严参。土默特贝勒散巴勒诺尔赞、报效战马一百匹。尚属急公。所有该贝勒应得奖叙。著理藩院照例办理。此项马匹。就近拨赴伯彦讷谟祜军营。以备攻剿之用。将此由四百里谕知伯彦讷谟祜、刘长佑、麒庆、长善、并传谕徐廷楷知之。　　

○又谕、都兴阿奏、甯郡回逆投诚。将前后办理情形。缕晰详陈一摺。览其所奏。与穆图善前奏相符。都兴阿因该回等未能遵限献城。且城内逗遛回人不少。所缴马匹。又皆疲乏不堪。并非战马。该匪等首鼠两端。都兴阿将保立等正法。并带队进城。摉查驱逐。恩威并用。所办甚属认真。现在城内各营。布置已妥。回众亦甚安静。都兴阿自请从重治罪之处。著加恩宽免。惟奏省贼势狓猖。亟盼该将军会同文祥等督兵进剿。著恪遵叠次寄谕。星速起程。驰赴奉省。以副委任。穆图善身为甯夏将军。且有督办军务之责。所有甯夏善后事宜。及纳家牐安插回众诸务。穆图善务当斟酌轻重缓急。妥协办理。联捷业经革职。应即遵旨随同成禄出关剿贼。谅不敢再行干预办抚。为逗遛计。穆图善切不可再信其言。致误大局。都兴阿离营后。穆图善责无旁贷。设或善后一切事宜。未能周妥。致已成之局。又生他变。届时纵思诿过他人。以善自文饰。朝廷惟知治穆图善以办理不善之罪。杜嘎尔本系甯夏副都统。所统马队数百人。仍留甯夏军营。最为得力。著都兴阿斟酌情形。妥筹调拨。迅速奏闻。都兴阿前往盛京。随身亲兵可以酌带。惟所募之勇。须酌量裁汰。归并穆图善军营。不可带往盛京。至收复甯夏时。藉势烧房抢掳之兵勇。著穆图善严密访查。将为首滋事者正法。以肃军律。不准含糊了事。甯夏府城业已收复。亟需文武员弁前往料理。著杨岳斌严饬道员三寿、知府孙家珏等、速赴本任。以重职守。毋任迁延。将此由六百里各谕令知之。　　

○蠲缓广西岑溪、容、宣化、横、永淳、新甯、崇善、左、柳城、来宾、象、宾、上林、天保、归顺、贵、武宣、永唐、甯明、马平、雒容、武缘、迁江、淩云、西隆、临桂、灵川、阳朔、义甯、平乐、荔浦、贺、苍梧、藤、桂平、平南、融、宜山、思恩、三十九州县。暨太平、安平、二土州被旱被扰地方新旧额赋有差。　　

○庚午。享太庙。遣惇亲王奕誴恭代行礼。　　

○遣官祭太□山戊不□之神。　　

○谕军机大臣等、户部奏、筹拨奉省月饷一摺。奉天调集官兵。剿捕匪徒。需用月饷较多。必须筹拨有著之款。源源接济。方可无误要需。著阎敬铭于户部前拨山东地丁饷银外。再由该省地丁项下。每月协济银二万两。自本年正月为始。派委妥员。按月解往奉天。此项饷需关系最重。阎敬铭不得稍有推诿迟延。致干咎戾。并著文祥、福兴、慎选委员。于山海关交界处所。迎提护解。以免疏虞。至山海关本年税银。现据户部奏称、并未指拨京饷。即著文祥等随时酌量。就近提用。将此由四百里各谕令知之。　　

○又谕、恩合等奏、剿贼获胜情形。及商派富平阿守护永陵各摺片。所称恩科穆锦等于开原等处。叠获胜仗。有无铺张粉饰。著文祥、福兴、查明具奏。其扎朗阿在边外三道林子剿贼获胜情形。著一并查核明确。据实具奏。至各股贼匪。均向边北窜去。文祥、福兴、当调派兵勇。咨会吉林热河等处官军。会合兜剿。毋令纷窜。徐占一所部。能否剿贼立功。恩科、穆锦等带兵能否得力。并著文祥等随时察看。其反狱逸犯。并零股土匪。仍著严密查拏惩办。务绝根株。富平阿前已有旨以协领降补。所有永陵附近地方。应如何添派大员。督兵分布设防之处。著文祥、福兴、额勒和布、恩锡、熟商妥筹。务臻周密。恩合等摺片三件。著钞给文祥、福兴等阅看。将此由四百里各谕令知之。　　

○又谕、乔松年奏、楚境窜贼情形。并派兵会剿一摺。贼匪因成大吉营勇丁哗溃。蹑踪南趋。盘踞于麻城黄冈之间。分扰罗田黄陂一带。势甚蔓延。乔松年现饬总兵王才秀四营。驰赴麻罗。择要驻扎。视贼所向。与鄂军并力追剿。尚能不分轸域。著即严檄该总兵认真剿办。毋稍松劲。张得胜一军。现已改令驻扎麻埠。并于雉河防军内抽拨三营。填扎三河尖。防堵亦尚周密。曾国藩现已派兵由豫援鄂。著该大臣即饬刘铭传等军。奋力追剿。贼既分扰麻黄罗田各境。则股数以分而较弱。剿办当易为力。务当就地殄尽。不可再任北窜。致成不了之局。黄麻等处团练。素称得力。官文、郑敦谨、宜联络绅团。协同助剿。并严督鄂省将士实力进攻。不得以本省军务。专待他人援应。贼被刘铭传援军由北路追压。势必南趋汉黄。官文、郑敦谨、尤当厚集水陆兵勇。严密堵剿。毋稍疏虞。沿江一带。著曾国藩调拨水师防堵。英霍舒桐等处。乔松年当留意防范。成大吉所部溃勇。现在办理情形如何。官文等自当力行筹剿。捦获首要各犯。尽法惩治。不得含糊粉饰。使滋事兵弁得遂所愿。转致各营纷纷效尤。现在情形若何。并著乔松年就近探明具奏。将此由六百里各谕令知之。寻乔松年奏、成大吉溃勇。经官文筹给欠饷。已收集七营。新洲地方踞贼。现调张得胜王才秀合力堵剿。得旨、仍著饬令张得胜、王才秀等。随时严密防范。毋稍疏虞。　　

○以惠端亲王安葬园寝。命钟郡王往奠茶酒。　　

○豁免河南省咸丰九年前民欠钱粮。暨停缓带徵等项银谷。　　

○缓徵安徽寿、凤阳、宿、怀远、凤台、阜阳、颍上、亳、蒙城、盱眙、五河、滁、全椒、来安、怀甯、桐城、潜山、太湖、宿松、望江、贵池、铜陵、建德、东流、当涂、芜湖、繁昌、合肥、无为、舒城、庐江、巢、定远、灵璧、霍邱、太和、泗、天长、和、含山、四十州县。暨屯坐各卫。被水被旱被扰地方新旧额赋漕粮有差。　　

○缓徵奉天三姓双城堡歉收地方本年银谷。　　


大清穆宗继天开运受中居正保大定功圣智诚孝信敏恭宽毅皇帝实录卷之一百六十六　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治五年。丙寅。正月。辛未。祈谷于上帝。遣怡亲王载敦恭代行礼。　　

○孝全成皇后忌辰。遣官祭慕陵。　　

○以直隶永定河防汛出力。予道员徐继鎕等议叙加衔有差。　　

○壬申。谕军机大臣等、崇实、骆秉章奏、请留贵州提督在川带兵防剿一摺。前因贵州军务吃紧。＜??闲＞授周达武为提督。令其即赴新任。兹据该将军等奏称、滇黔各匪。时图窜川。周达武一军。三面驰防。有应接不暇之势。恐骤易生手。必难调习等语。周达武著准其暂留四川。俟边防稍松。接替得人。即令驰赴新任。至赵德昌一员。在黔未能得力。因劳崇光等密请调离本省。是以有旨令赴四川。交崇实等差委。著俟到川后。由该将军等妥为钤束。毋任妄为。劳崇光等密摺一件。著钞给阅看。将此由四百里各谕令知之。　　

○云南巡抚林鸿年奏、现在所部前哨亲兵。于十二月二十一日起程。惟滇境山径险僻。村落成墟。必须直抵昭城。方堪驻扎。得旨、著即懔遵叠次谕旨。迅速赴滇。相机进取。毋得徒托空言。一奏塞责。自取咎戾。懔之。　　

○癸酉。上御乾清宫。赐近支亲藩等宴。　　

○谕内阁、前据万青藜、下宝第奏、官荒地亩。拟试垦水田。当经谕令崇厚会同顺天府直隶总督派员履勘。兹据万青藜等勘明海河北岸。自邢家沽起。至卧河村止。开浚环渠。中开洩水渠一道。渠旁两岸。可开垦稻地五百余顷。计需渠工。约银八千数百两。此项银两。准由崇厚借款兴办。即著督饬委员招户认垦。将酌定章程及应行事宜。认真经理。一俟办有成效。仍当将附近一带荒地。次第开垦。以兴地利而裕民生。　　

○福建巡抚徐宗干奏、边防未靖。请将各属动缺仓谷从缓买补。报闻。　　

○甲戌。宣宗成皇帝忌辰。遣官祭慕陵。　　

○上诣奉先殿寿皇殿行礼。　　

○乙亥。上诣大高殿寿皇殿行礼。　　

○御保和殿。赐文武大臣、蒙古王、贝勒、贝子、公、额驸、台吉、暨琉球使臣等宴。　　

○奉慈安皇太后慈禧皇太后幸漱芳斋。侍午膳。　　

○谕军机大臣等、前据德英等奏、伊通被扰。当经谕令文祥、福兴、将吉林在奉省马队全数拨回。并谕令文祥等兴伯彦讷谟祜商调蒙古郭尔罗斯公旗。就近赴援长春。令宝善派兵与吉林会剿。兹据德英驰奏、贼匪潜越江东。另股匪徒窜近省垣。并探闻伯都讷被匪占踞。请饬各路派兵速援各摺片。贼众由长春厅退屯农安附近靠山屯一带盘踞。即由靠山屯青山口分路窜过江东。在三家子屯逊扎保站一带肆扰。并欲向石头城子双城堡等处据掠。另由奉省围场窜出马步贼匪五百余名。已过辉法河。直奔杉松蛟河等处。距吉林不过百余里。现在奉省大股匪徒。业已全数窜过吉林。该省地广兵单。处处皆贼。难于兼顾。势甚危急。亟宜由各路派兵驰赴援应。以顾大局。文祥、福兴、务当遵奉前旨。飞速饬令吉林在奉天马队官兵全数赶回吉林。交德英调遣。以顾根本。并兴伯彦讷谟祜迅即妥办。酌调郭尔罗斯公旗蒙古兵。驰赴长春厅一带。就近会剿。其黑龙江官兵。即著宝善懔遵前旨。迅速派兵驰援。应由何路进兵。前赴吉林。即由宝善酌度机宜办理。德英仍当就现有兵力。妥为防剿。双城堡等处。亦宜激励该处严密团防。毋稍疏虞。伯都讷失守。信息是否的确。并著德英速即查明实在情形具奏。该处距黑龙江所属地方较近。宝善务须速派将领。带兵前往防堵。毋令贼踪窜扰。益滋蔓延。本日据军机大臣呈递文祥寄恭亲王等信函。有派兵由昌图厅一带。进至长春厅。与吉林兵前后夹击。所筹甚合机宜。即著迅筹办理。并与伯彦讷谟祜商催哲里木盟蒙古马队。赶紧会剿。何路紧急。即由何路进攻。刘荣合马队。本日已寄谕刘长佑催令即赴奉省。俟到奉时。即由文祥等酌量派往吉林剿贼。以期得力。德英等摺片各一件。均著钞给文祥、福兴阅看。将此由六百里各各谕令知之。　　

○又谕、前据刘长佑奏、调派总兵刘荣合于楚勇内挑出精壮数十名。并酌带马队百数十名。驰赴蓟州。护解饷鞘出关。前赴奉天。兹据德英等奏、奉省贼匪。分股北窜吉林。兵力单弱。防剿俱形吃紧。必须由奉天派兵前往夹击。方可收聚歼之效。文祥等所带马队仅千余名。尚觉不敷分布。刘荣合既据该督前奏。称其久历行阵。素号勇敢。现在饷银计日当可到蓟。著即严饬该总兵迅带所部。护解前进。至奉时即由文祥等酌量派往吉林剿贼。以期得力。将此由四百里谕令知之。　　

○又谕、吴昌寿奏、赖牛等逆南窜楚疆。张逆折回豫境。调兵截追一摺。张总愚股匪。窜入襄阳枣阳属境。经姜玉顺宋庆等军兜剿。折向北趋。分窜唐县新野一带。复经官军追击。攻拔吕营陈营等寨。该逆悉向新野之白秋田九店一带窜逸。马德昭一军。前因赖牛等逆窜入黄孝等处。经吴昌寿派令越境追剿。现因张逆回窜。豫军不敷调派。复调该军折赴舞阳叶县一带。迎头拦截。著即饬令马德昭、与宋庆等军前后夹攻。毋任狂窜。成大吉所部溃散之后。是否尚能成军。黄孝一带。贼氛甚炽。官文、郑敦谨、务当遵照叠次谕旨。添派得力之兵。认真堵剿。毋令贼踪深入。刘铭传一军。现已行抵正阳。距黄州不远。著曾国藩即饬该提督统率全军。入楚会剿。务当穷贼所向。痛加剿洗。毋稍迟误。李昭庆所练马队。刻下计可部署成行。并著曾国藩酌度情形。何路紧要。即令由何路进剿。该大臣务当察看豫楚贼情。妥筹兼顾。以副委任。将此由六百里各谕令知之。　　

○又谕、左宗棠等奏、官军进偪嘉应东路。痛剿扑垒悍贼。大获胜仗。首逆伏诛一摺。康逆汪海洋、知官军渐次进扎。率领全股悍贼。乘我军初至。营垒未固。猛力冲扑。经刘典、黄少春、高连升、同心共济。谋勇兼资。在事将士。踊跃用命。勇气百倍。大获胜仗。歼除汪逆。自应乘贼势新挫之时。一鼓作气。聚而歼旃。左宗棠现率亲兵由松口前进。饬令高连升等军分布各路。四面兜剿。布置甚合机宜。即著督饬各军。合力进偪。严密堵剿。其方耀、邓安邦、郑绍忠等军。并著瑞麟、郭嵩焘、饬令迅速进扎。傥敢稍涉迟延。致罅隙未弥。贼得窜突。必将该员等从重治罪。鲍超已抵平远。著左宗棠调令进屯西北平城铺一带。会师剿贼。并著刘坤一迅檄席宝田等军。由西北步步进兵。务令四面合围。使此股残寇。飞走路穷。尽行殄灭。以彰天讨而靖疆圉。有厚望焉。将此由六百里各谕令知之。　　

○又谕、林鸿年奏、副将不遵劄撤。捏词招募。恐扰地方一摺。湖南尽先副将李宜泰、由川回湘。沿途需索夫马船只。屡经林鸿年劄撤申饬。并分咨四川湖南各督抚勒令回籍。不准干预滇事。该副将擅敢私刻钤记。捏词募勇。招有楚省员弁康志亮等数营勇丁。自湖南宝应起程。由四川秀山县前进。实属不安本分。任意妄为。傥任令长途行走。必至另生枝节。贻害地方。即著崇实、骆秉章、李瀚章、严饬所属地方员弁。查明李宜泰行抵何处。迅即勒令该副将所募勇丁。赶紧撤散。并提同康志亮等严讯确情。分别严参惩办。以肃戎行。将此由五百里各谕令知之。　　

○以广东嘉应剿贼获胜。歼毙首逆汪海洋。赏副将乐连生、甘大有、刘传仪、高方吉、周玉堂、巴图鲁名号。游击张佑廷花翎。军功钟云杰等蓝翎。总兵官简桂林等加衔升叙开复有差。予阵亡副将阳命伸、参将周寿臣等、祭葬世职加等。都司欧隆胜、守备蔡文蔚等、祭葬世职。　　

○予广东嘉应殉难游击英秀祭葬世职加等。建专祠。　　

○丙子。上御乾清宫。赐大学士尚书等宴。　　

○谕军机大臣等、文祥等奏、酌派马步各队出边追剿。并劝捐马匹各摺片。王起等股匪。窜扰伊通等处。边内现无大股贼匪。自应出边追剿。以期迅殄逆氛。文祥等现派马步队三千名。交定安等带赴昌图协剿。并派洋枪队五百名。赴兴京扼扎。著即饬令定安等懔遵昨日谕旨。督饬各军。视贼所向。实力进剿。会同吉林等处官军。三面夹攻。以收聚歼之效。文祥等所带吉林马队。既据奏称极为疲乏。难为缓急之用。即著将前调黑龙江马队一千名。留于吉林。归德英等调遣。以资防剿。奉省绅商捐输马匹。文祥等拟先发给实收。或量给顶带功牌。俟有成效。再行奏定章程。核给奖叙。均著照所请行。大凌河马群应交料马五百匹。迄今尚未解到。实属延玩。著庆奏迅速如数挑选。解赴文祥等军营备用。毋再迟延干咎。将此由四百里各谕令知之。　　

○工部尚书文祥奏、遵查金州投诚之匪劫狱一案。据拏获逆犯供称。王小泉曾带夥党入城。给狱犯送菜。内藏器械。该犯等劫狱出城后。即有贼匪接应等语。是实系劫狱。并非反狱。王小泉于张登击败后。逃至本溪湖。仅賸二十余人。分匿山内。现在购线密拏。务获究办。报闻。　　

○以奉天张登剿贼获胜。赏已革总兵官博崇武五品顶带。千总冉凤文以守备用。并赏花翎。把总张廷法等蓝翎。余升叙有差。　　

○戊寅。谕内阁、仓场侍郎钟岱、宋晋奏、排造船只。请格外加增价银一摺。著照所请。所有该仓场现在排造船四十只。每只于例价加价外。准其增领银三百二十一两五钱。即著户部于该仓场年前借拨银十万两内。先行拨给银五万两。为排船并行漕各事之需。此项银两。向由该经纪等分作十年摊扣归款。既据该侍郎等声称、经纪所得江浙津贴无多。实形竭蹶。著准其分作十五年均摊。以纾役力。其排造城河船只价值。著仍照上年成案办理。不准加增。借支银两。仍由车户分作十年。与前款接并摊扣。该侍郎等即督饬坐粮厅等妥为办理。务使工坚料实。不得稍有虚糜。俟验米大臣到通时。再行查验。另片奏、万安等仓木料。请筹价运交木仓。及兴修石坝号房各等语。万安裕丰两仓木料城甎等项。著工部妥为查核。奏明办理。其拆修石坝号房。用银五千七百余两。即著于该侍郎等奏拨办漕银十万两内发给。仍于通库轻赍项下。实用实销。署石坝州判汪瀛。准其留署该缺。以资熟手。　　

○谕军机大臣等、德英、富尔荪奏、贼众合股窜扰省会。情形危急。请饬催大兵援救一摺。逆匪王洛七、马傻子、徐姓等、突窜伯都讷。劫狱开库。将署副都统常奎、署同知安荣、缚载东窜。旋入双城堡境。阑入堡城。盘踞摉括。德英、富尔荪、有统辖之责。未能先事豫防。实难辞咎。著一并交部议处。吉林地广兵单。贼势猖獗。文祥、福兴、已派定安等、统带马步三千名。前赴昌图协剿。即著督饬定安等迅速东行。现贼所向。并力进剿。不得稍有迟延。致有贻误。德英、富尔荪、仍当就现有兵力。严密堵剿。保全省会重地。其协领富明阿等所带之兵。仍著斟酌贼情趋重何处。调往何处迎击。不得株守一隅。顾此失彼。文祥等前调之黑龙江马队一千名。昨已有旨。令其留于吉林。归德英等调遣。著即知会宝善。迅催此项马队。星夜驰赴吉林。以厚兵力。毋稍延误。常奎、安荣、是否被害。著德英等查明据奏。本日据曾国藩奏、乌尔图那逊马队。现同刘铭传赴鄂。若由楚赴辽。程途太远。且仅调弁兵百余名。诚恐于事无济。已令驻扎陈州之色尔固善一军。并高福一起。托伦布一起。共计九百余人。起程赴奉等语。此项马队。均系吉林黑龙江弁兵。久从征役。还救桑梓。必能得力。著文祥等催提前进。酌量调赴吉林助剿。将此由五百里各谕令知之。　　

○又谕、德英等奏、军务紧急。现将发商生息本银。抽充兵饷。请饬催山东协饷。以资弥补一摺。吉林马贼肆扰。奉天各匪。又复窜至该境。伯都讷双城堡均被占踞。贼众兵单。德英等现在调集各路援军。相机剿办。需饷万分紧要。该署将军等现将从前三次发商生息本银八万两。暂为抽提。以作支发在防在队各官兵勇役饷需之用。自属移缓就急之策。惟此项发商银两。每年应得息银。均归正款核销。款项亦关紧急。自应随时弥补。仍旧发商生息。以归公用。著阎敬铭即将户部指拨山东协饷银五万两。迅速派员解赴奉省。转解吉林。以济要需。毋稍延误。将此由五百里谕令知之。　　

○又谕、曾国藩奏、遵派马队回援奉天。并请令刘秉璋襄办军务各摺片。奉天所属各股马贼。现已全数窜扰吉林。该处兵力单薄。势甚危急。文祥、福兴、所部兵勇。本属无多。援剿不敷分布。曾国藩以乌尔图那孙所部。兵数较少。鄂省距奉天。程途稍远。现改派色尔固善等。管带吉林黑龙江马队九百余人。即日由陈州起程。驰赴奉天。实属不分畛域。力顾大局。刘秉璋统带淮军。素称得力。著李鸿章即饬令该学士迅赴曾国藩军营。襄办军务。俟该学士到营后。应行驻扎何处。即由曾国藩酌度情形办理。将此由四百里各谕令知之。　　

○库尔喀喇乌苏领队大臣李云麟奏、赴任道阻。请绕赴甘省大营。随同出关。得旨、著俟道路疏通。即行进发。不准绕由甘省行走。藉词延宕。　　

○缓徵湖北嘉鱼、汉阳、黄陂、沔阳、天门、江陵、公安、石首、监利、松滋、十州县被水地方应徵漕粮。并展缓嘉鱼、汉阳、汉川、黄陂、孝感、沔阳、钟祥、京山、潜江、天门、江陵、公安、石首、监利、松滋、枝江、荆门、江夏、黄冈、广济、二十州县。暨武昌等卫被水被旱地方新旧额赋杂课有差。　　

○己卯。上御抚辰殿大幄次。赐王公大臣、蒙古王、贝勒、贝子、公、额驸、台吉、暨琉球使臣等食。　　

○谕军机大臣等、张之万奏、遵议筹运新漕。请饬拨款。并请催找拨不敷等银各一摺。本年江北新漕。经户部奏准一半照旧办运。所有挑河修牐各事宜。自应早为办理。以期无误运行。兹据张之万奏称、估计四厅所属各汛塘长河淤浅工段。必需挑穵者。共估挑工银二万五千五十余两。此项银两。尚有前经郑敦谨奏准未拨银二万五千六十余两。足敷挑工之用。即著张之万催提前项银两。赶紧兴办。其余各厅另案工程。共需银五万两。著阎敬铭即饬藩运两司。如数迅速筹拨。毋稍迟延。至上南厅等处。□山戊不□修土工。亦应赶早兴办。前经张之万奏准指拨壬戌年找拨不敷弥补旧欠之项。并续请添拨历年节省防险银六万两。及应拨丙寅年□山戊不□料例价□山戊不□麻加价四成银两。著吴昌寿遵照前旨。迅速拨发。俾办工不至迟误。是为至要。将此各谕令知之。　　

○又谕、马新贻奏、总兵出尖巡哨。遇贼被害。调兵歼捦巨寇一摺。引股外洋盗匪。胆敢于水师巡哨之时。驾驶广艇。围裹师船。抗拒官军。致令署总兵刚安泰等同时战殁。实属罪大恶极。现经署副将张其光等统率师船。驶往剿捕。立将首匪梁彩斩馘。毙匪多名。夺获船只器械。并捦获戕害官军各犯。剿办尚属迅速。著马新贻将省城事宜妥为部署。即驰赴甯波海口。督饬在事各员弁。将余匪摉捕净尽。务绝根株。以清洋面。将此谕令知之。
  </div>
  <div class="pagination">
   <a href="清实录同治朝实录_page239.html">
    上一页
   </a>
   <span>
    ...
   </span>
   <a href="清实录同治朝实录_page235.html">
    235
   </a>
   <a href="清实录同治朝实录_page236.html">
    236
   </a>
   <a href="清实录同治朝实录_page237.html">
    237
   </a>
   <a href="清实录同治朝实录_page238.html">
    238
   </a>
   <a href="清实录同治朝实录_page239.html">
    239
   </a>
   <span class="current-page">
    240
   </span>
   <a href="清实录同治朝实录_page241.html">
    241
   </a>
   <a href="清实录同治朝实录_page242.html">
    242
   </a>
   <a href="清实录同治朝实录_page243.html">
    243
   </a>
   <a href="清实录同治朝实录_page244.html">
    244
   </a>
   <a href="清实录同治朝实录_page245.html">
    245
   </a>
   <span>
    ...
   </span>
   <a href="清实录同治朝实录_page241.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
