<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 163 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 163 页/共 681 页</h1>
    <div class="content">○甲申。上诣太皇太后宫、问安　　

○丙戌。奉命大将军和硕康亲王杰书疏报、海贼郑锦、遣伪总统许耀、率兵三万余、直逼福州。至乌龙江之南小门山真凤山等处、结寨连营。臣遣参赞军务都统喇哈达等、率满汉官兵、分为三队。于十月十五日、渡江奋击、前后夹攻、大败贼众、克取贼营、追奔四十余里、斩杀甚多、生擒伪总兵副将以下、三十余员。下部议叙　　

○谕兵部、大将军康亲王、统兵平闽、进剿海寇、分守福州诸路、恐兵力未敷。其以驻守江宁盛京兵内、发七百名。驻守京口汉军兵内、发五百名。令将军杨凤翔、署副都统岳尔多、孟安等、领赴大将军军前、听其调遣。又闻进闽大兵缺马。即发内厩、及兵部驿营马、共二千、选八旗官各一员、送军前散给。其送马官员、沿途或有骚扰、许地方官指名参奏　　

○丁亥。上诣太皇太后宫、问安　　

○谕湖广大将军王、贝勒、参赞大臣、及官兵等、我朝创业以来、战胜攻取、动合兵机。将帅皆身先士卒、无不立奏肤功。逆贼吴三桂、背恩反叛。朕念尔等宗室大臣、简阅官兵、委以南征、削平僭乱、拯救生民、今出师三年、未获尺寸。坐失机会、使疆圉日逼、贼势鸱张。糜饷困民、误国孰甚。罪在王、贝勒、将军、大臣、于众官兵无与。今狭西、福建、江西、浙江、虽渐次底定。然贼渠吴三桂不诛、于事何济。日者穆占在川狭时、劳绩茂著。兹特简为征南将军、命以讨贼。尔等亦当同心戮力、歼寇拓疆、以副朕靖乱安民之意。慎勿妄分疆界、各顾部伍、互相推诿、仍蹈前失也。众官兵自遣发后、为国效力、暑雨蒸湿、浚壕筑垒、昼夜枕戈、披坚冒刃、分防侦探、备极劳苦。朕悉知之。每念及此、深用恻然。尔众官兵、其念朕恤养之恩、益加用命。倘树立功勋、朕不吝优加爵赏。其各勉之　　

○谕理藩院、览大将军顺承郡王奏、蒙古兵丁、抵荆日久、马匹倒毙甚多、其以见在外藩王、贝勒等、进献马匹、拨足一千九百、速行解送、以资征剿　　

○升刑部郎中穆尔赛、为山西布政使司布政使　　

○辛卯。上诣太皇太后皇太后宫、问安　　

○江西总督董卫国疏言、臣侦知醴陵陷贼、随启大将军和硕简亲王。遣副都统席山、领兵赴袁州。顷贼复声言犯萍乡诸处。臣思浏阳、醴陵一带、皆前通长沙、江楚门户。今为贼据。诚恐和硕安亲王、孤军深入、又无援师、深为可虑。得上□日、醴陵、萍乡、为安亲王大军后路、所关非细。副都统席山、虽已赴袁州、仍恐兵力单弱。今闽省已定、建昌诸处似可稍纾。大将军简亲王、及副将军希尔根、总督董卫国等、量调建昌、抚州、乐平、饶州、南昌等处、满汉官兵、速赴袁州、萍乡、诸处、同副都统席山、杨古代、总兵官赵应奎等、协力剿贼、疏通道路、仍间道移会安亲王。若可发长沙兵、量行速发夹剿　　

○浙江总督李之芳疏报、伪总兵冯公辅、拥众数千、屯聚处州山谷臣奉谕招抚、冯公辅倾心向化、率所部伪副将以下官二百二十余员、兵三千四百余名、缴劄投诚。下部议叙　　

○李之芳又报、臣标参将蒋懋勋等、败贼于开化玉山交界陈村地方。斩获甚众。又守备段斌等、招抚伪总兵汪文生等、全旅来归。下部议叙　　

○壬辰。上诣太皇太后宫、问安　　

○乙未。冬至。祀天于圜丘。上亲诣行礼　　

○遣官祭永陵、福陵、昭陵、孝陵、仁孝皇后　　

○停止次日行礼　　

○丙申。上诣太皇太后皇太后宫、问安　　

○先是、定远平寇大将军和硕安亲王岳乐赴长沙、上以我军深入、逆贼吴三桂、必往来救援。屡敕荆岳大将军顺承郡王勒尔锦、贝勒尚善等、扬声进兵、以牵其势。不时侦探、若贼有可乘之机、则渡江进取。至是、总督董卫国、巡抚韩世琦、总兵官赵应奎等、相继疏言、吴三桂知长沙被围、即遣马宝、高启隆等、由岳州星驰救应。又遣伪将军胡国柱等入长沙固守。吴三桂亦自松滋、拥众来援、屯兵岳麓山。上谕、荆岳大将军等、尔等故违指授、迟延时日、以致逆贼得间、四出应援。今荆岳之兵、安处日久、马皆肥壮。著将军穆占、速赴湖广、简选荆、岳、彝陵、士马、由岳州趋长沙、接应安亲王兵。若长沙军无虞。或出彝陵、或取岳州、或由荆州渡江、便宜进发　　

○特升浙江温处道姚启圣、为福建布政使司布政使。江南无锡县知县吴兴祚、为福建按察使司按察使　　

○兵部督捕侍郎郭四海等疏言、臣奉命察审山西提督周卜世、参巡抚达尔布、徇庇属员、侵渔百姓各款。并巡抚达尔布、覆参周卜世、挟仇起衅一案。历经审讯。除事在赦前者、不议外。达尔布、系封疆大臣、不能厘剔利弊。反烦扰百姓、违禁建立生祠、并诬陷良民张维祥、捏款滥责、必欲置之死地。应革职、杖流。周卜世、以风闻之言、借端讦参、报复私仇、亦应革职。至按察司赛音达礼、阳曲知县邢振岩、受上司指使、诬拏良民、遇赦之事、不行援赦。赛音达礼、应降四级调用。邢振岩、应革职。疏入。命吏、兵、刑三部、会同确议具奏。寻部议、周卜世、邢振岩、俱免革职。余照原议。得上□日、达尔布、著革职。周卜世、免革职。按察司系通省刑名之官、赛音达礼、将良民张维祥、诬拏滥责。两遇恩赦、不行宥免、必欲置之死地、情罪可恶。赛音达礼、亦著革职。余依议　　

○以故翰林院编修史鹤龄、久侍讲幄、素著勤劳、特赐祭一次　　

○江西总督董卫国疏报、副都统莽依图、率领满汉官兵、败贼于信丰县。又抚标游击杨以松、败贼于定南县、恢复县城。南赣副将许盛、败贼于破塘口、恢复泰和县城。南赣总兵官哲尔肯、败贼于九渡水等处、擒斩伪总兵伪副将等员。得上□日嘉奖、下部议叙　　

○丁酉。上诣太皇太后宫、问安　　

○以顺天府遵化县昌瑞山、建世祖章皇帝孝陵。升县为州。改设知州、州判、吏目、学正、训导、各一员　　

○江西总督董卫国疏报、南赣总兵官哲尔肯、参将宣成功、率领官兵、败贼于南康县之复潭铺、斩首千余级。下部知之　　

○戊戌。上诣太皇太后宫、问安　　

○己亥。扬威大将军和硕简亲王喇布疏报、逆贼杨彪、万胜、窃据万年县、肆行劫掠、居民受困已极。臣于十月初五日、遣夸兰大吴达禅、游击陈其善等、分率满汉官兵、相机堵剿。自初六日、至十二日、屡败贼众于五都冯家山等处、阵斩无算。贼首齐瓜郎、穷蹙奔遁义阳大山。生擒伪都司等官、招抚伪官一百三十余员、兵丁九千五百余名、救出难民二万余口。下部议叙　　

○庚子。上诣太皇太后宫、问安　　

○辛丑。上幸南苑行围　　

○以时值严冬、命刑部、将狱中罪犯、速行审结　　

○予故江宁巡抚马祜祭葬、加祭二次、谥清恪　　

○壬寅。免江南山阳等七州县、本年分河决水灾额赋十之三　　

○以出征四川守备高明谅、创发病故、照阵亡例、赠游击、予祭葬　　

○先是、上谕将军哈尔哈齐、额楚等、已抵吉安数月、不能剿除逆贼、攻克城池。故逆贼乘间陷醴陵、窥萍乡、恣意肆行。觊断安亲王大兵后路。及提督赵赖等、领兵赴援、又不并力剿贼、徒拥重兵、愒时玩日。且屡檄简亲王喇布、副将军希尔根、令其亲统大兵、速赴吉安。乃藉口南昌重地、逗留不前、迟久始发。又不多备火药等物。即此观之、贻误军机匪小。喇布等、可速取吉安、应援醴陵等处。至是简亲王喇布等疏言、江西省城、及抚州、乐平、诸要地、汛兵单弱。总督董卫国又疏言、上高、奉新、诸县、贼氛蜂起、请速遣援师。并调邻省兵、前来防守。上谕、各路调集江西兵、为数不少。简亲王喇布等、不速取吉安、徒尔劳师糜饷。吉安一郡、尚不能取、湖南逆贼、何日得平。前理藩院郎中胡什巴、所领蒙古兵、已遣发江西。董卫国又身在省城。邻省之兵、无庸调遣。至恢复长沙、平定湖南、全赖吉安大兵接应。简亲王等、若仍前迁延观望。安亲王大兵、脱有疎虞、喇布等、当以失机例、从重治罪、不贷　　

○甲辰。予浙江阵亡游击赠参将成国梴、胡镳、署守备赠署都司佥书晋大忠、署参将赠署副将门可贵、赵焘、守备赠署都司佥书梁安、虎邦俊、高永、朱有才、效力参将赠副将褚百五等、祭葬如例　　

○戊申。上自南苑回宫　　

十二月。己酉朔　　

○庚戌。命江南淮扬所属、沿河地方、裁植柳树、以备河工需用　　

○壬子。上诣太皇太后宫、问安　　

○奉命大将军和硕康亲王杰书疏言、臣帅大兵、平定闽疆。诸凡咨谋军务、及分兵留守事宜、不得不请增参赞之臣。伏乞皇上遣在京大臣二三人、前来参赞。又靖南王耿精忠、见随大兵征剿。其福州府属下官兵家口、统辖乏人。额驸耿昭忠、耿聚忠、乞遣一人、同大兵镇守。上命都察院左都御史介山、兵部左侍郎吴努春、参赞康亲王军务。以耿昭忠、为镇平将军。驻守福州　　

○癸丑。镇东将军布颜疏言、臣所统八百名兵、俱系蒙古、难于应机调遣。请发满洲兵、令臣兼辖、以资战守。得上□日、将军布颜所统兵丁、俱系蒙古。遇有紧急军务、恐致稽迟。见在狭西兵数颇众、大将军公图海、于满洲汉军兵内、酌发四百名、赴河南府。令布颜统辖。其河南府所有蒙古兵、分发四百名、令理藩院员外郎颇罗塞、率赴图海军前　　

○江西巡抚佟国桢疏报、广东从逆提督严自明、总兵张星耀、郭义等、统领贼众、逼南康。臣与将军舒恕、总兵官哲尔肯、发兵进剿。斩贼万余级、破贼营十七所、获伪印劄军器火药、不可胜计、贼败遁南安。下部议叙　　

○乙卯。上诣太皇太后皇太后宫、问安　　

○授福建巡抚杨熙、为拜他喇布勒哈番、又一拖沙喇哈番。总兵官拜音达礼、为一等阿达哈哈番。以进征粤省时、值尚之信叛、杨熙等、各率所部兵、夺门而出、议叙故也　　

○扬威大将军和硕简亲王喇布疏言、将军额赫纳、率兵赴援粤东。至清远县。适值尚逆遣人赍书、招清远县知县白启明。白启明坚拒不从、执其来使、并伪书三函、解送将军额赫纳军前。弃其妻子。随大军回至赣州。应请议叙。以示鼓励。得上□日、知县白启明、将逆书及来使、一并出首。弃其妻子、随大兵而回。忠贞深为可嘉。著从优议叙。于是吏部议覆、白启明、应授为知府。令留江西、遇有缺出、该督抚即行题补。从之　　

○丙辰。吏部题、满洲、蒙古、汉军、旗下生员、既经停其考试、应将伊等以无品笔帖式、注册录用。从之　　

○升詹事府少詹事项景襄、为詹事府詹事　　

○扬威大将军和硕简亲王喇布疏报、伪将军耿继善等、率贼数万、围困南丰。又海寇侵犯广昌。得上□日、前大将军康亲王杰书疏报、耿精忠及闽省叛兵、俱已归降、广信诸处、亦皆向化。伪将军等、尽已调回。今江西南丰诸处、耿继善等、何故仍行骚扰。著康亲王杰书、耿精忠、察实奏闻。大兵抵福州日久、若不速剿海寇、则江西之贼、势难遽靖。王等即进兵、平定兴、泉、漳、诸郡。或应从汀州分兵夹攻、俱著相机进发　　

○丁巳。以詹事府少詹事沈荃、充日讲起居注官　　

○尚之信遣人赍密疏、至扬威大将军和硕简亲王喇布军前乞降。简亲王喇布以闻。上敕谕尚之信曰、昔太祖高皇帝肇造鸿业。尔父航海归诚、功猷茂著。后命驻防粤省平定海疆。自吴逆叛乱以来、益矢忠荩、屡建功勋。故特封尔父为亲王。授尔为讨寇将军。正期克奋勇略、扫除逆贼。不图粤省变乱道路梗阻。今览尔密奏、称父子世受国恩、断不敢怀异念、愿立功赎罪、来迎大师。知尔父子不忘报国、念笃忠贞。因事出仓卒、致成变异。朕心深为恻悯。今特降上□日、将尔已往之罪、并尔属下官兵、概行赦免。倘能相机剿贼、立功自效、仍加恩优叙。尔当益竭悃诚、勉图后效、以副朕始终曲全至意　　

○戊午。上诣太皇太后皇太后宫、问安　　

</div>
    <div class="pagination">
<a href="清实录康熙朝实录_page162.html">上一页</a><span>...</span><a href="清实录康熙朝实录_page158.html">158</a><a href="清实录康熙朝实录_page159.html">159</a><a href="清实录康熙朝实录_page160.html">160</a><a href="清实录康熙朝实录_page161.html">161</a><a href="清实录康熙朝实录_page162.html">162</a><span class="current-page">163</span><a href="清实录康熙朝实录_page164.html">164</a><a href="清实录康熙朝实录_page165.html">165</a><a href="清实录康熙朝实录_page166.html">166</a><a href="清实录康熙朝实录_page167.html">167</a><a href="清实录康熙朝实录_page168.html">168</a><span>...</span><a href="清实录康熙朝实录_page164.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
