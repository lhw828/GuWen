<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 684 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 684 页/共 1860 页
  </h1>
  <div class="content">
   ○赈恤江苏阜宁、清河、桃源、安东、盐城、高邮、泰州、兴化、宝应、铜山、沛县、萧县、砀山、邳州、宿迁、睢宁、海州、沭阳、江浦、六合、山阳、甘泉、崇明、赣榆、上元、江宁、句容、长洲、元和、吴县、吴江、震泽、常熟、昭文、昆山、新阳、华亭、奉贤、娄县、金山、上海、南汇、青浦、武进、阳湖、无锡、金匮、江阴、宜兴、荆溪、靖江、丹徒、丹阳、金坛、溧阳、江都、丰县、太仓、镇洋、嘉定、宝山、通州、如皋、泰兴、等六十四州县。苏州、太仓、镇海、镇江、淮安、扬州、大河、徐州、等八卫。本年水灾虫灾饥民。蠲缓漕粮漕项银米、并给修费有差。　　

○旌表守正捐躯之江苏通州民陶惟先妻戴氏。　　

○戊辰。上诣皇太后宫问安。　　

○谕军机大臣等、据兆惠等奏、遵旨将阿睦尔撒纳、班珠尔等。游牧人众。分别赏给齐木库尔、德济特、普尔普、其余俱赏给喀尔喀。惟将阿睦尔撒纳宰桑吹扎布、暂行看守。其余宰桑。亦分赏喀尔喀等语。吹扎布、既为阿睦尔撒纳所信用。自不便仍留游牧。著将伊妻子。一并解送来京。其余宰桑达瓦等十八人。俱赏给喀尔喀。亦未妥协。著同查出扎木参之宰桑等。并其妻子。俱交与侍卫奇彻布。解送来京。昨台吉吹喇锡送到时。朕加恩将伊子根敦扎布。及所属俱行给还。此奏内根敦扎布户口。若系逃窜之根敦扎布。即赏给喀尔喀。若系吹喇锡之子。仍遵旨给还。又班珠尔之寡姊、及伊前妻。俱不必送京。仍交与乌勒木济管辖。班珠尔同族台吉敦多克达什、唐拉扎布、特默齐、俱不必办理。仍令照旧居住游牧。其余查出马匹军械。交与乌里雅苏台军营大臣查收。　　

○旌表守正捐躯之江苏丰县民周存妻曹氏。贵州贵阳府民王和林妻舒氏。　　

○己巳。上诣奉先殿、寿皇殿、行礼。　　

○谕军机大臣等、驻劄巴里坤宁夏将军和起奏、安西及内地拨解马匹。均未送到。俟到日即将索伦兵料理进发等语。此次进剿兵丁。利在迅速。策楞已带兵前进。后继尤不可稍迟。看来管解马匹。虽派有将领。仍须大员专司催督。署总督方观承。此时谅已抵肃。著传谕令其驻肃。料理马驼粮饷事务。甘肃巡抚吴达善。著来往稽查。专司催送马驼。速抵军营。固不可稍有迟延。亦不得因有此旨。将马匹过于疲顿。有误军行。　　

○命传谕杜尔伯特台吉伯什阿噶什曰、准噶尔内乱频仍。各部落人众。失其生业。甚属困穷。朕为统一天下之主。怀保群生。无分中外。是以特发大兵。平定伊犁。方欲施恩定制。永安反侧。乃逆贼阿睦尔撒纳。潜谋叛逆。妄思并吞诸部。肆其暴虐。形迹败露。畏罪潜逃。朕已命将穷追。务期弋获。尔台吉输诚归命。前经将军大臣陈奏。定于明年入觐。今逆贼一日未获。尔诸部一日不得安生。尔能仰体朕旨。去逆效顺。或派兵协剿阿睦尔撒纳。或俟其来投尔游牧。擒获解送。朕必大沛殊恩。今特命和硕特台吉公纳噶察前来传谕。尔其钦承。奋勉自效。　　

○命传谕回部头目阿布都伯克曰、尔回部原系吐鲁番旧属。今年春。大兵平定伊犁。达瓦齐逃往尔游牧。尔能擒获。解送军前。将军大臣等奏报。朕已加恩赏赉。又定于明年入觐。再沛殊恩。今逆贼阿睦尔撒纳。妄思并吞诸部。狡谋贩露。畏罪潜逃。朕已命将穷追。尔虽不必派兵协剿。但须豫饬游牧。伺察防守。若阿睦尔撒纳。逃窜至尔游牧时。擒获解送。朕必重加爵赏。兹特命和硕特台吉公纳噶察传谕。并赍赐物。尔其领悉。　　

○是月。护理两淮盐政印务盐运使卢见曾奏、本年淮属各场被潮。池井淹漫。穷灶无力修整。照乾隆十二年例。饬令场员查明涸地。分别借给修整银两。限一年扣缴。得旨嘉奖。　　

○浙江布政使同德奏、本年杭、嘉、湖、等郡。歉收米贵。各属常平仓。缺额未补。现饬金、衢、严、温、台、等府。于所属购买。杭、嘉、湖、三府。赴江广购买。永济、义盐、二仓。存米价银十万两。给商分领买米运粜。又于温、台、等府。拨仓谷十五万五千石。运贮被灾各府备赈。报闻。　　

○福建巡抚钟音奏、省城烟灶稠密。民居以竹木为墙。数致火。城中支河水少。遇警多不可救。旧有古井七。名七福井。六在宣政街。一在还珠门。久湮塞。现勘明修复。得旨嘉奖。　　

○署湖广总督硕色奏、逆犯马朝柱未获。前经督、抚、选派眼目十名。交武昌等十府协拏。人少不周。现于每一州县。各派眼目一人访缉。期必获。得旨、好。知道了。地方官或以拏获。反得向日失察之处分为惧。亦未可知。应通行开示晓谕。　　

○河东河道总督兼署山东巡抚白钟山奏、东省水灾。兰山、郯城、较重。现存仓谷。不敷赈粜。请于汶上县。拨谷一万石。济宁州、拨谷五千石。麦四千三百石。由运河直达郯城马头集。与兰山李家庄。交收接济。得旨嘉奖。　　

○河东盐政监察御史西宁奏、本年池盐被水歉收。经长芦盐政议准。长芦额余盐觔。通融接济。现饬河南山西商人。备价购买。仍用河东盐引输课。报闻。　　

○甘肃巡抚吴达善奏、巴里坤。现有各营、及各州、县、挑退马匹。就近牧放。议派游击二员总理核察。其倒毙二分以上者。责令原营县赔补一分。三分以上。赔补二分。兵丁分别责革。就中经理得宜。量予奖拔。得旨是。　　

○署云南巡抚郭一裕奏滇省夷多汉少。蛮猓性愚而直。汉人狡黠者每欺之。现饬吏访查。尽法痛处。至属员表率。惟知府最重。容细心体察。分别奏闻。得旨、览奏俱悉。所见可谓得要领矣。当实力妥为之。　　

○贵州巡抚定长、奏陈黔省民情。兼体察各官声名行事。得旨、览奏俱悉。汝之才具。亦止堪此事简年丰之处。但毋作聪明。则可矣。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百九十九

大清高宗法天隆运至诚先觉体元立极敷文奋武孝慈神圣纯皇帝实录卷之五百　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十年。乙亥。十一月。庚午朔。谕军机大臣等、阿睦尔撒纳。人甚奸诈。此际或遣人前来。或力穷诈降。俱未可定。如遣人前来。即行擒获。或有所奏。俟解到时讯问。即伊自知罪谴。恐惧来降。亦断不可信。务将伊拏问、解送京师。以彰国法。将此传谕扎拉丰阿等知之。　　

○又谕曰、哈达哈等奏、据喀喇巴图鲁阿玉锡廪称、现届天寒。不宜进兵。众厄鲁特等、惟冀徼幸成功。不可全信等语。此语尚合机宜。朕前命达勒当阿、带兵前往西路。北路无庸进兵。惟令哈达哈、雅尔哈善、领兵防守。或派兵数百名。捉生探信。相机办理。著仍遵前旨行。再乌梁海宰桑鄂木布。博郭勒、遣孟克什来报。阿睦尔撒纳宰桑尼玛、遣人至鄂木布等处。告以阿逆现在领兵。侵扰蒙古。令其出兵协助等语。量阿睦尔撒纳。断无此等余力。但既有此言。亦不可不豫为防范。又此等乌梁海、系新降之人。心怀叵测。首鼠两端。尤宜加意密防。令既来报信。即当加恩奖励。著赏宰桑鄂木布、博郭勒、缎疋银两。所遣之人。亦著酌量赏给。其擒获业克明安台吉察衮属人阿穆呼朗。到日即派员解送来京。余俱照所奏正法。其妻子赏给喀尔喀等为奴。　　

○又谕曰、厄鲁特公纳噶察、侍卫官长保等。带领额敏和卓回人。及达什达瓦兵丁。前往阿克苏城。额敏和卓回人。甫回自伊犁。达什达瓦兵丁。亦从游牧初到。今复派往阿克苏城。虽非进兵可比。但系远行。著加恩于应得口粮外。宰桑每员给银二十两。兵丁每名给银十两。令其宽裕整装。并著和起晓谕额敏和卓。及达什达瓦之妻。务拣选谙练宰桑。管辖兵丁。妥协前往。　　

○加封扎萨克辅国公额敏和卓、为镇国公。　　

○以土谢图汗延丕勒多尔济、署理本部落副将军印务。　　

○辛未。上诣皇太后宫问安。　　

○谕军机大臣等、杜尔伯特王贝勒等。前经领兵前赴伊犁。是以令伊等回至游牧暂息。现在擒拏阿睦尔撒纳。亦未派往。今乌里雅苏台。无通晓厄鲁特情形之人。贝勒色布腾。前在参赞大臣上行走。甚属奋勉。著派伊属下兵丁。或百名、或五十名、仍授为参赞大臣。前赴乌里雅苏台。协同哈达哈等办理一应事务。应给俸饷、及兵丁口粮。已降旨哈达哈等办理。如欲将户口一并带往。即准其带往。仍赏银三百两。令其整装。　　

○又谕曰、汁哈屯鸟梁海等报称、阿睦尔撒纳。诱伊等同来侵扰蒙古。明系扬言以耸听闻。然或揣度西路进兵。北路无备。前来滋扰。亦未可定。宜先时设备。使叛贼不得逞其诡计。哈达哈等、现领兵三千名。此外乌里雅苏台兵丁甚多。米粮亦甚丰裕。著合为一万。分驻乌里雅苏台军营。及哈达哈等所据形胜之处。以为声援。第以豫备进兵为言。不必宣露防御阿逆前来之意。使贼闻风退避。再杜尔伯特贝勒色布腾。与阿睦尔撒纳有讐。前在军营行走。颇著劳绩。仍命为参赞大臣。前往北路军营。协办事务。一应事宜。哈达哈等、与伊公同商议。奏摺内一体列名。至添兵豫备之处。未经谕色布腾知悉。哈达哈等亦不必转谕。此非疑伊。恐其属人漏洩。于事无益。著密谕哈达哈等知之。　　

○军机大臣等议奏、前据刘统勋奏、调甘省营马二万匹。陕省七千匹。又据大学士陕甘总督黄廷桂奏、于陕甘驿马内挑拨。可得马一千数百匹等语。查各项派调马。原于陕甘各营驿。约略定数。其可调之马。数目本难均齐。应请行令署督方观承、巡抚吴达善、不必拘原派数目但就各营驿现存堪用马。并行知西安宁夏、凉州、将军所有满营马。一体尽数拨解。再山、陕、接壤。并请行令该抚恒文于各营驿马。亦尽数摘拨。解赴甘省备用。从之。　　

○壬申。谕、今年安徽省。凤、泗、等属秋禾被水。间有成灾处所。虽已令该督抚等。加意抚绥赈恤。毋使少有失所。但至来春表黄不接。恐粮价少昂。民食未免拮据。尤当豫为筹办。前据陈宏谋、奏动湖南溢额仓谷。碾米十万石。军至江南接济平粜。此项米石。著即运交安省附近水次各州县收贮。以备粜借之需。该部遵谕速行。　　

○军机大臣等议奏、厄鲁特贝勒罗布藏多尔济。愿派兵五百名。前往巴里坤听候调遣。查西路军营。各路兵八千。马仅敷用。此项兵若即往。诚恐无马应付。应令回游牧选兵豫备。需用时。令扎拉丰阿、通筹马数。调赴到日。赏给整装银两进发。从之。　　

○癸酉。谕、据白钟山奏、东省邹县等州县。秋禾偶被偏灾。照例银谷兼赈。所有济宁等五州县。被灾较重等语。此次东省偏灾较重。地方粮价、自必渐昂。若照定例。每谷一石。折赈银五钱。贫民买食不敷。不无拮据。著加恩将济宁、兰山、郯城、日照、利津、五州县。于每谷一石、折赈银五钱之外。增给银一钱。俾灾民籴食充裕。以示优恤。该部遵谕速行。　　

○谕军机大臣等、锡特库等覆奏、办理广东驻防汉军一摺。于筹办此事本意。殊未明晰。汉军生齿日繁。若令专隶八旗。坐守驻防之缺。转不能如汉人之随便谋生。所以令其出旗。正为伊等生计起见。而所遗甲缺。即以满洲充补。亦于满洲生计有益。所谓一举而两得也。若如所奏汉军出旗后。复为料理安插。亲族户口。辗转筹画。是使伊等仍就拘束。不能随便营生。其与不令出旗何异。至于改补绿营粮缺。乃专为汉军中之祇能披甲食粮者而设。初非驱散处之汉军。尽入绿营也。该将军等、乃以所支粮饷之多寡。沾沾相较。试思直省民人。如此浩繁。其日用盈缩。安能一一官为料理耶。此等岂非胶柱鼓瑟之见。且现在闽省。已经办有章程。粤东不过仿照办理。何乃过于瞻顾若此。著将此传谕该将军等知之。　　

○又谕、据策楞奏称、喀尔喀贝勒车木楚克扎布。台吉唐古忒。宰桑鄂尔奇木济。将叛逆宰桑敦多克曼集、鄂拓克之得木齐沙喇勒岱等、五得沁游牧剿灭。扎那噶尔布、诺尔布琳沁、又将布库努特三得沁游牧尽行杀戮等语。此次办理。俱甚妥协。现在领兵前进。务期擒获阿巴噶斯、哈丹等。解京治罪。并将伊游牧剿灭。以振军威。此时兵力甚盛。策楞即会同诺尔布琳沁、扎那噶尔布、唐古忒等。进取伊犁。如阿睦尔撒纳、已据伊犁。恐兵力不足。仍遵前旨。俟噶勒藏多尔济等到时。整顿大兵同进。断不可冒昧轻试。至唐古忒自伊犁力战而出。理应加恩。恐众人不知。妄思恩泽。著策楞派侍卫一员。至伊游牧。传谕加恩。即从巴里坤支银一千两赏给。所有剿灭布库努特之受伤人员。并著策楞酌赏、以示鼓励。仍咨部议叙。侍卫满楚所禀、豫报阿睦尔撒纳谋叛之伊犁回人。策楞到彼、即查明赏赉。策楞自知前谴。奋往从事。悉协机宜。额林哈毕尔噶等处。共知其为将军。不便更替。著即授为内大臣。兼定西将军。扎拉丰阿、著授为定边右副将军。即将达勒当阿带往之印。给与掌管。驻劄额林哈毕尔噶办理军务。达勒当阿、著授为参赞大臣。同伊办事。玉保随将军策楞带兵前进。伊等同心协力。擒剿逆贼。搜捕党与。总期于事有济。共奏肤功。无将军参赞之分。策楞等其仰体朕意。以副委任。策楞著加恩赏银一千两。伊子特通额、已施恩免罪。授为三等侍卫。并著随往军前效力。　　

○又谕、据策楞奏、达什达瓦之妻。遣宰桑萨喇勒族弟哈柳、侍卫满楚等告称、自伊犁前来。两次遇敌冲突。率领属人来归等语。达什达瓦之妻。深知大义。率领属下。弃贼来归。深属可嘉。昨已遣副都统鄂实传旨。将达什达瓦之妻。赏给名号。并赐以银两缎疋。著和起仍照前旨办理。并令在巴里坤附近过冬。俟明年向阿尔台地方迁移居住。侍卫满楚。奋身脱出。著授为二等侍卫。宰桑哈柳。护送萨喇勒之子玉鲁斯前来。亦著加恩授为蓝翎侍卫。仍照哈柳所请。明年前往萨喇勒游牧察哈尔地方居住。　　

○又谕、前因阿睦尔撒纳宰桑阿穆尔济尔噶勒告称、班第、萨喇勒、参奏阿睦尔撒纳之时。青滚杂卜、私告阿睦尔撒纳。以致潜逃。朕因降旨拏问。令其质对。今阿穆尔济尔噶勒、已经正法。无从质对。即青滚杂卜、果有此事。亦不过一时愚昧。伊因与阿逆同在一处。恐一并参处。私相告语。初不料阿睦尔撒纳之奸恶。至于此极也。即如色布腾巴勒珠尔。信阿睦尔撒纳之言。代为陈奏。色布腾巴勒珠尔。岂有附逆之事。此皆伊等不知事体。受其愚弄耳。青滚杂卜、自去年领兵以来。甚属奋勉。从前罪愆。著加恩宽免。伊能感戴朕恩。勿稍疑惧。益加奋勉。朕尚将施恩封为亲王。此际如已拏问。即传旨释放。如未拏问。即可无庸办理。将此传谕哈达哈知之。　　

○又谕、据策楞奏称、提督豆斌咨报、游击王国士、解运军粮驼一千只。除在途倒毙六十只。所有驼九百四十只内。挑出堪用驼四百余只。其次稍堪备用驼二百余只。此外驼只。或疲瘦已极。或系驼羔。不堪应用等语。运粮驼只。关系紧要。豆斌所报。如系拨用孳生驼、内有驼羔。尚无关弊窦。如系采买之驼。必应挑选购买。何致以驼羔充数。且倒毙疲瘦。至于如此之多。不无解员等中途抽换。或冒滥收买情弊。可传谕吴达善、豆斌、令其据实查奏。至方观承甫到肃州。于一切军需事宜。尚未深悉。一并传谕知之。寻奏、因军需紧急。就近在哈密牧放驼内挑解。原将驼羔凑数。并无滥买抽换情事。得旨、军机大臣查奏。　　

○以故奉恩将军绍德子多龄阿、袭爵。　　

○以吉林正红旗满洲协领巴岱、为拉林副都统。　　

○予故太子少保内大臣户部尚书革职留任海望、祭葬如例。谥勒恪。　　

○甲戌。上御太和殿视朝。文武升转各官谢恩。　　

○遣官祭先医之神。　　

○谕军机大臣等、据哈达哈等奏、各队兵丁。于紧要隘口驻劄。伊等于布延图地方过冬。俟明年草萌之时。会兵额尔齐斯。并力进剿等语。哈达哈所奏尚是。但由北路进兵。路较远而部落亦少。由额林哈毕尔噶进兵。路途既近。且经由噶勒藏多尔济等各部落。诸事可以策应。是以此次进兵。专赖西路。北路不过遥为声援。哈达哈等、应遵朕屡次所降谕旨。即令达勒当阿、领兵由西路前进。哈达哈等、于北路形胜处驻劄。牧养马匹。壮军威而分贼势。仍将厄鲁特乌梁海等游牧防守、以御逆贼乘虚扰乱。如阿睦尔撒纳掩袭前来。则以逸待劳。擒获甚易。现在达勒当阿、带往兵一千名。北路止留兵七千余名。如不足用。即著哈达哈、于喀尔喀兵丁内、就近调取。再汗哈屯乌梁海等、系新附之人。若如所奏、于伊等地方采买马匹。或生疑惧。郡王青滚杂卜。深知伊等情形。可否采买之处。著会同酌量商办。如有不便。即行停止。　　

○又谕、此次进兵伊犁。俱由西路进发。策楞等携带口粮。不甚充裕。进兵后、不惟路远难于转运。且沿途亦须防护。现在准噶尔地方扰乱。互相劫夺。若令伊等自行抢掠。则敌势转盛。一时难以剿灭。官兵前进之时。必须因粮于敌。以壮兵力。则贼势空虚。不难即破。而大兵亦可藉饱腾。倘尚不足。或于厄鲁特等、及噶勒藏多尔济等部落内。将口粮牲只。暂为支用。事定后、运内地缎疋茶叶。照价还给。策楞等相度机宜。妥协办理。　　

○又谕曰、鄂勒哲依、哈萨克锡喇、尼玛、吞图布、恩克博罗特等。已俱命前往西路军营。听候调遣。鄂勒哲依、哈萨克锡喇、著授为参赞大臣。尼玛、授为内大臣。兼图什墨勒。仍授为参赞大臣。吞图布、恩克博罗特、俱著在领队大臣上行走。策楞进兵之时。扎拉丰阿、达勒当阿、在额林哈毕尔噶驻劄办理军务。尼玛、著即在扎拉丰阿处、管理台站。稽察奸细。遇奏事时。参赞大臣等、俱著一体列名。　　

○又谕、据策楞奏称、诺尔布琳沁。派出兵二千名。合之现在带往兵丁。共计四千。足以剿灭阿巴噶斯、哈丹等。但闻阿巴噶斯等、迁往伊犁。现派索伦兵丁。前行哨探。大兵暂住乌噜木齐、候信办理等语。阿巴噶斯、哈丹。闻我兵前进。而台吉诺尔布琳沁、又带兵会合。闻风远遁。迁往伊犁。情形属实。然伊等带领户口。势必不能遄行。若由径路发兵堵截。必易擒获。倘至伊犁后。贼势会聚。转来抗拒。亦未可定。应晓谕诺尔布琳沁等。阿巴噶斯、哈丹、虽畏威远去。略得安息。即将窥窃汝等游牧。须及时剿灭。以杜后患。如已入伊犁。毋庸过急。俟噶勒藏多尔济等到时。会同前进。方为妥协。再策楞驻兵乌噜木齐。与回人游牧相近。或贼人暗生奸计。诱令回人等、不行换给官兵口粮。或借换给口粮之时。乘间扰乱。策楞应密行防范。至诺尔布琳沁等宰桑台吉。感恩奋勉。派兵随征。每兵著赏银三两。以示鼓励。　　

○湖南巡抚陈宏谋奏、前抚臣杨锡绂、奏准动库银十万两。买谷协济邻封。其时谷价平减。两月来商贩云集。日渐昂贵。现于溢额谷内。奏动二十万石碾米。运赴江南。各处仓谷。足供平粜。杨锡绂所奏。请暂停办理。得旨嘉奖。
  </div>
  <div class="pagination">
   <a href="清实录乾隆朝实录_page683.html">
    上一页
   </a>
   <span>
    ...
   </span>
   <a href="清实录乾隆朝实录_page679.html">
    679
   </a>
   <a href="清实录乾隆朝实录_page680.html">
    680
   </a>
   <a href="清实录乾隆朝实录_page681.html">
    681
   </a>
   <a href="清实录乾隆朝实录_page682.html">
    682
   </a>
   <a href="清实录乾隆朝实录_page683.html">
    683
   </a>
   <span class="current-page">
    684
   </span>
   <a href="清实录乾隆朝实录_page685.html">
    685
   </a>
   <a href="清实录乾隆朝实录_page686.html">
    686
   </a>
   <a href="清实录乾隆朝实录_page687.html">
    687
   </a>
   <a href="清实录乾隆朝实录_page688.html">
    688
   </a>
   <a href="清实录乾隆朝实录_page689.html">
    689
   </a>
   <span>
    ...
   </span>
   <a href="清实录乾隆朝实录_page685.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
