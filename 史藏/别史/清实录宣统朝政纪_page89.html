<!DOCTYPE html>
<html>
<head>
    <meta charset="UTF-8">
    <title>清实录宣统朝政纪 - 第 89 页/共 148 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录宣统朝政纪 - 第 89 页/共 148 页</h1>
    <div class="content">
○又谕、立国之要。海陆两军并重。前因厘订官制。钦奉先朝谕旨。海军部未设以前。暂归陆军部办理。嗣有旨派载洵、萨镇冰、充筹办海军事务大臣。复派载洵等前赴各国考查一切。筹办渐有端绪。兹据载洵等会同宪政编查馆王大臣奏、拟订海军部暂行官制大纲。列表呈览一摺详加披阅。尚属周妥。自应设立专部。以重责成。所有筹办海军处。著改为海军部。设立海军大臣一员。副大臣一员。该大臣等务当悉心规画。实力经营。以副朝廷整军经武之至意。至应设之海军司令部事宜。著暂归海军部兼办。　　

○又谕、裁缺陆军部右侍郎姚锡光、著以侍郎候补。左丞朱彭寿、右丞许秉琦、著以三品京堂及交涉使提学使提法使候补。左参议庆蕃、右参议锡嘏、著以四品京堂及道员候补。丞参上行走左景祜、著仍当委散秩大臣差使。候补参议达春、著以道员用。　　

○又谕、所有此次裁缺之陆军部侍郎丞参各员。均著赏食原俸。　　

○陆军部奏、军实军牧两司。请暂行照设。俟新制完备后。再行划分。　　

○又奏、将各省督抚所兼之陆军部尚书侍郎衔一并裁撤。均从之。　　

○御史温肃奏、广东禁赌。部议以筹抵赌饷未足为辞。查资政院豫算。广东岁出入总数。计宣统三年所入。实溢三百余万。嗣督臣追加豫算。尽将溢款开销。然所追加者。多系宣统四年筹备之事。就事理而论。除害较急于兴利。似可移缓就急。暂予通融。核计该省赌饷不过四百余万。除盐务加饷。可实抵二百万外。据督臣袁树勋奏、烟酒等捐。亦可得二百万以外。如此则不敷者实数十万耳。以所溢者拨抵。尚绰有余裕。粤民吁恳甚切。请饬两广督臣即日禁绝。下部议。　　

○山东巡抚孙宝琦奏、建筑胶沂铁路。款钜期迫。拟借公债八百万两。分三十年筹还本利。并拟创办内地捐以作抵款。下所司议。寻奏、既据奏称与东胶两关税务司及烟台各领事华洋商董议明。承认纳捐。并声明俟免厘加税后。即行停止。自属可行。惟所拟试办货捐。添设威海分关。应由该抚另拟专章。奏明核办。大清德华银行担认债票分期垫款之处。亦由该抚向该银行商明办理。从之。　　

○东三总督锡良奏、宪政编查馆解释法令。议论纷歧。碍难遵从。九月闲。准法部文称、该馆咨覆山东巡抚文。凡直省未设审判厅地方。已结招解事务。责令高等审检官兼综并理。无论此项办法。显违定章。抑与本省情形。尤多窒碍。查本年奉省奏设特别地方审判厅。经臣声明。凡未设审判厅地方。审理未结上控之案。或控关官吏。由院司发觉提审案件。并一切京控发回原省审讯者。均交该厅起诉。是州县已结干驳之案。均在院司发觉提审范围之列。于馆章不及之处。定司法特别之规。凡以为维持审级。郑重狱讼起见。已蒙允准照办。不容再有更张。则窒碍一。高等未设分厅。推检员额有限。而遽责以处理全省五十余属之事。审判虑有不当。检查虑有不周。案证虑有暒滟它累。则窒碍二。四级三审。已成定制。自非人民请求上诉。本无招解勘转之法。高等厅非州县比。岂可沿用州县办案成规。自紊其例。则窒碍三。就令高等厅适用招解勘转之制。此项案件。应否开庭公判。应否检查映■位庭。章程既未明定。官吏何所适从。则窒碍四。大理院覆判之制尚在。高等厅勘转之案安归。归于法部。则院判径废。将与奏案不符。归于大理院。则厅判虽决。仍无丝毫之效。则窒碍五。高等厅之于州县。既非上级官吏。即无监督之权。各州县遇案送厅。纵使原判极偏。亦复无从驳正。发回势有所不可。定谳心有所未安。则窒碍六。向例州县刑事案件。徒罪解府。遣流解司。死罪解院傥令一律归厅招解。则解府之徒。亦当改为解省。非所以恤累囚。则窒碍七。奉省胡匪鸱张。凡属立决盗犯。部准就地正法。本不在常犯解勘之例。傥与寻常死罪一律办理。勘者既无平反之实。解者殊增疏脱之虑。非所以靖地方。则窒碍八。臣忝膺疆寄。不敢曲徇来文。冒昧从事。请饬宪政编查馆查明覆奏。并请将奉省未设审判厅地方。一应死罪案件。仍照定章办理。下所司查核具奏。寻奏、就该督所陈窒碍情形。逐一疏证。既不敢回护原咨。亦未便稍涉迁就。至所请将未设审判厅地方一应死罪案件。仍照定章办理之处。臣馆会同法部业已奏准变通死罪招解办法。通行钦遵在案。应毋庸议。从之。　　

○改陆军部尚书为陆军大臣。侍郎为副大臣。以尚书荫昌为陆军大臣。左侍郎寿勋为副大臣。　　

○以贝勒载洵为海军大臣。海军处参赞谭学衡为副大臣。　　

○以侵挪公款。革奉天补用知府林庆琪职并勒追。　　

○予已故四川总兵张正标优恤。照军营立功后积劳病故例。　　

○甲辰。安徽巡抚朱家宝奏、皖北运粮平粜。请免税厘五月。允行。　　

○乙巳。谕内阁、前因缩改于宣统五年开设议院。业经降旨将应行提前赶办事项。责成该主管衙门迅将提前办法。通盘筹画。分别奏明办理。查豫备立宪逐年筹备清单所开事宜。宪政编查馆有专办同办及遵章考核之责。现在开设议院既已提前。所有筹备清单各项事宜。自应将原定年限分别缩短。切实进行。著宪政编查馆妥速修正。奏明请旨办理。　　

○谕军机大臣等、电寄张人骏、据电奏、劝业会现已闭会。官资商本。一律亏损。亦有售出之货。应徵税项。请旨豁免等语。著照所请。　　

○以海军提督萨镇冰统制巡洋长江舰队。　　

○丙午。庄顺皇贵妃忌辰。遣官祭园寝。　　

○谕军机大臣等、电寄李经羲、电奏大姚县乱民。聚血■乣入城。劫狱抢库。杀伤多人。当经派令巡防各队赴援。击毙匪徒百余人。生擒数十人。县城收复等语。著即严拏首要。分别惩办。并将起事原由查明速奏。　　

○引见州县事实最优等候选道江西上饶县知县沈善谦。得旨、著在任以道员补用。　　

○稽查守＜目辟＞行＜匧心＞口＜韦未＞＜夗贝＞大臣阿穆尔灵圭等奏、管理两翼前锋八旗护军。暨内务府三旗护军骁骑等营事务。酌拟暂行办法。缮单呈览。从之。　　

○增铸四川巡警劝业道关防。从总督赵尔巽请也。　　

○丁未。召见直隶补用道许贞干。贵州补用道潘盛年。得旨。许贞干以道员发往原省补用。潘盛年以道员发往山东补用。并交军机处存记。　　

○民政部奏、遵旨查明禁烟情形。京师内外城禁吸禁售。办理尚属认真。外省情形。亦经派员详查。俟查竣再行陈奏。报队。　　

○勾到山东山西直隶热河情实罪犯。停决绞犯。山东一人。直隶五人。热河四人。余九十七人予勾。　　

○戊申。谕军机大臣等、松寿电奏、闽省财政奇窘。不敷甚钜。恳饬部酌拨银一百万。以应急需等语。著度支部议奏。　　

○资政院奏、该院秘书官京察截取保送一切事项。比照参事各官办理。允行。　　

○法部右侍郎沈家本等奏、浙江湖州故绅郎中沈耀勋独捐钜资。拟建工艺学堂图书馆。恳饬学部咨行浙江巡抚先予立案。允行。　　

○东三省总督锡良等奏、黑龙江省遵章徵练陆军。拟先徵步队二营。过山石滟驳队一队。马队一营。并设立协司令部。扩充兵备分处。暨设军械分局。下所司知之。　　

○添铸资政院关防及秘书厅印。　　

○己酉。谕内阁、郡王衔贝勒载洵、载涛、差务较繁。著在内廷行走。毋庸兼当御前行走差使。　　

○谕军机大臣等、礼部奏、孝钦显皇后德宗景皇帝二十七月服阕之辰。应先期由钦天监选。吉日行释服礼。是否援照百日礼成案同日行礼。请旨遵行等语。应恭照百日礼成案敬谨遵行。　　

○又谕、本日御史海观陈奏事件。一摺连书两奏。并未另纸缮写附片。不合体裁。著传旨申饬。　　

○引见进士馆游学毕业学员。得旨、庶吉士宋育德、著授职编修。陆光熙著授职检讨。均记名遇缺题奏。并赏加侍讲衔。庶吉士贺维翰、著授职编修。并赏加侍讲衔。主事施尧章、著仍以主事尽先补用。　　

○引见北洋大学堂毕业学生。得旨、冯熙敏、王正黼、王钧豪、朱行中、王瓒、徐岳生、卢芳年、萧家麟、黄保传、程良模、冯誉臻、叶德言、均赏给进士出身。冯熙敏、王正黼、授为翰林院编修。王钧豪、授为翰林院检讨。朱行中、王瓒、徐岳生、卢芳年、萧家麟、黄保传、改为翰林院庶吉士。程良模、冯誉臻、叶德言、以主事分部尽先补用。　　

○大学士陆润庠等奏、江皖大灾。请派前安徽巡抚冯煦为筹赈大臣。如所请行。并下所司知之。　　

○东三省总督锡良奏、请建长白山神祠于布勒瑚里。并呈进山景全图。从之。　　

○河南巡抚宝棻奏、豫省财政困难。应添练成镇之新军。请展限办理。下所司议。　　

○庚戌。谕内阁、贝勒载涛等奏、大员违例馈遗。据实纠倢■＜曰融＞■＜石木＞一摺。署江北提督直隶通永镇总兵雷震春违例馈遗。殊属非是。著交部议处。寻议革职。　　

○又谕、现值天气严寒。实录馆人员。朝夕恭纂书籍。著加恩于十一月十二月正月。每月赏给柴炭银五十两。在广储司支领。　　

○谕军机大臣等、宗人府奏、绞犯宗室麟昌拟入情实。将盛京所缮黄册进呈。请旨一摺。麟昌职官行窃。得赃数逾一千两。照改定条款。按常犯办理。例应入实。惟入手现银仅止六百余两。与实在赃逾千两者有闲。衡情不无可原。著免勾。仍牢固监禁。　　

○引见陆军部游学毕业生。得旨、优等全恕等五十一名。上等吴景震等三十四名。均按所习各科赏给举人。以副军校协军校分别录用。　　

○东三省总督锡良奏、奉天绅民。因时局迫不及待。要请明年即开国会。得旨、缩改开议院年限。前经廷议详酌。已降旨明白宣示。不应再奏。东三省地方重要。该督有治事安民之责。值此时艰。尤应力任其难。毋许藉词诿卸。致负委任。　　

○署江北提督雷震春奏、通济越片滟臿石墙塌裂。形势可虑。拟开正片滟臿。暂闭越片滟臿。请饬拨款兴修。以资捍＜目辟＞行＜匧心＞口＜韦未＞＜夗贝＞。得旨、即著该署提督资商两江总督酌核筹拨。　　

○辛亥。谕军机大臣等、增韫条奏十摺。著将原摺交宪政编查馆会议政务处阅看。择其可行者。交各该衙门分别酌核。由宪政编查馆会议政务处具奏。请旨办理。　　

○东陵定护大臣意普等奏、请派员勘修陵寝应修各工。得旨、著派桂春前往敬谨查勘。　　

○农工商部右侍郎杨士琦奏、南洋劝业会审查事竣。评定等差。分别给奖。下部知之。　　

○以阻挠烟禁。革浙江在籍道员刘荣拔职。　　

○壬子。农工商部奏、遵旨编辑棉花图说成书。请刊印分行各省。从之。　　

○吉林巡抚陈昭常奏、明年应否采捕东珠。得旨、仍著停止采捕。明岁再行奏请。　　

○癸丑。圣祖仁皇帝忌辰。遣官祭景陵。　　
</div>
    <div class="pagination">
<a href="清实录宣统朝政纪_page88.html">上一页</a><span>...</span><a href="清实录宣统朝政纪_page84.html">84</a><a href="清实录宣统朝政纪_page85.html">85</a><a href="清实录宣统朝政纪_page86.html">86</a><a href="清实录宣统朝政纪_page87.html">87</a><a href="清实录宣统朝政纪_page88.html">88</a><span class="current-page">89</span><a href="清实录宣统朝政纪_page90.html">90</a><a href="清实录宣统朝政纪_page91.html">91</a><a href="清实录宣统朝政纪_page92.html">92</a><a href="清实录宣统朝政纪_page93.html">93</a><a href="清实录宣统朝政纪_page94.html">94</a><span>...</span><a href="清实录宣统朝政纪_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
