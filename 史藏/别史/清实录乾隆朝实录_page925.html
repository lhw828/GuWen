<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 925 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 925 页/共 1860 页
  </h1>
  <div class="content">
   ○乙未。谕军机大臣等、朕阅刑部本内有福建杨守道。戳死胞兄江西黄想。致死小功服叔二案。原俱按律定以斩决。而于案内所叙情节支离之处。并不置议。推求其故。部臣第谓罪无出入。无庸逐节研究。即令指出驳诘而承审官。又谓抑令改易初供。是以日久相沿竟成故套。而幕客胥吏。遂遇事动为缘饰。虽经朕屡行训饬。终至迷而不悟也。伦常所关綦重。犯尊法在必行。惟其中实有救父救母。万不得已之真情。以及无心邂逅。确乎可据者。原应据实声叙。以凭核拟。若杨守道之伤死胞兄。虽其兄原有回言。不受其母斥责之文。而于该犯夺刀以下。则称其兄扑打赶近身未穿衣。以致戮伤云云。果尔。则将归咎死者之赤身自赴刀刃。未及衷甲自卫可乎。至黄想之父。已自携杖殴人。并无身遭困厄情状。乃称该犯执杖下节。头向里落。其叔为垂杖击伤致毙。是欲为该犯解说。直视伊叔为甘蹈杖械之人。成何情理。殊不知附会假借之言日滋。则伪者固可貌真。而真者安知不近于伪。设遇实有情在可原之犯。法司必以人云亦云目之。是庸有司之虚语宽仁。宽致酿成刻核耳。朕慎重刑章。虽寻常案牍。务在得情。不肯稍存成见。倘于伦常所系。不为一一体勘。而使幕胥故智。习见公行。下自牧令。上自督抚法司。积案因循。牢不可破。又何以惩干名犯分之徒。且俾一线可务者。不致同归混淆哉。嗣后各省地方官办理命案。务在直叙确情。如仍蹈袭此种恶道。转相仿傚。以为长技。朕惟于督抚等是问。可于督抚奏事之便。传谕知之　　

○又谕曰、方观承奏、喀喇河屯地方。开挑引河。又于山根筑坝镶垫。一摺。滦河水势。既逼山根。则于向南挑浚引河。已可分减其势。若行道稍有纡曲。本不足为累。所有图中酌拟添坝之处。殊为无济实用。可不必行。将此传谕、方观承知之　　

○又谕曰、汤聘奏、江西省协济浙江米石一项。现在先碾米十万石。赶运接济一摺。前据熊学鹏奏、江西碾运谷二十万。核米应得十万石。正属相符。著传谕汤聘。即照熊学鹏原奏之数碾运。其由长江水运抵浙之处。亦与熊学鹏前奏无异。至一切接递交收各事宜。并著该抚等、彼此咨商。妥速办理。将此传谕汤聘。熊学鹏。知之　　

○军机大臣等奏、审讯京口副都统鄂岱。责令家人王二自缢一案。鄂岱拟依徇纵家人犯赃例。从重革职。得旨、鄂岱身为副都统。乃于家人滋弊事败。不行送官。令其自缢。如止系寻常致死家人。原无大罪但查其事迹内。有戏子在署过夜之事。则其虑为家人供吐攀涉。情节已属显然。仅予革职。不足示儆。鄂岱、著发往叶弥羌效力赎罪　　

○兵部议准。陕西巡抚鄂弼奏称、新中式武举。向例于本籍各州县。填写亲供。送司咨部多致不齐。请嗣后于武闱完竣。令武生守候发榜。监临督同内帘官。监验填写亲供。如笔迹不符。照例办理。从之　　

○丙申。上诣大高殿行礼　　

○幸瀛台　　

○谕军机大臣等、新柱等奏称、克什密尔之呢雅斯伯克、遣其头目古尔班伯克、赍进奏章、据择称、泥雅斯伯、克系喀什噶尔人。在扎那巴特居住。因乱迁于克什密尔、叶尔羌等各城回众在彼者约四五百户。俱愿内向迁移。呢雅斯伯克。因率其头目入觐。并欲取克什密尔以献。复书令其速行入觐。再定取克什密尔之策。又恐将来不取克什密尔。则伊心生悔惧。请于入觐时。将伊留京等语。呢雅斯伯克。本系喀什噶尔之人怀土思迁。原可听其自便。至入觐之后。作何办理临时自当指示。若无故拘留不遣即在厄鲁特回部未定之先。朕亦不肯出此如谓不允所请。或有悔惧之心。亦当留心察看。俟其形迹显露再行办理岂有遽为逆亿之理。至新柱等、以克什密尔路遥。中隔土默特。鞭长莫及且为爱乌罕爱哈默特沙所有。伊现在归附不必办理。所见尚是。但业已不办。则书中所云俟入觐后再定。语涉相欺亦属失体今古尔班伯克既在叶尔羌守候著传谕呢雅斯伯克许其入觐候旨不必言及克什密尔之事俟呢雅斯伯克率众来归即为整装入觐。俟召见后再降谕旨　　

○丁酉。上诣皇太后宫问安　　

○谕曰常钧奏、各省藩臬两司请令迭出巡查所属一摺似为慎重地方吏治起见而于事理未深体究难以定例通行向因督抚为封疆表率。乃狃于简出养安故习。遇地方重大之事。并不亲行察看俾属吏得所提撕。是以降旨训谕比来虽知用为惩诫。然其间行之有无实际尚难概期其效朕所明试有素者如阿尔泰。胡宝瑔庄有恭数人。其出巡时于官方民事。颇能实力整饬而一切轻骑减从。亦可不滋属员之累则是督抚偶尔巡行。犹未必尽裨政务。何况藩臬两司。若遽责令迭出番休。竟成事例即有一二正已急公。矫矫不群者。未必尽无设施。而其他奉行故套。文具相承者将甚众矣。且大员所过。所令守法屏除供应。而本辖庶司。望风延接。岂得竟无酬应。矧重以幕僚胥役。稍失检察。其为扰累。更不待言。所请酌定巡查之处。无庸著为定例。但两司等、惟当驒心实政。一切共知淬砺。接见属员。研求案牍中。自有振纲饬纪之益。原不待邮传四出。始可为群僚法式。若因有此旨。而于应行赴勘灾赈事件。亦致稍存缓视。是自弃官守。朕又肯轻为曲贷哉。将此通谕知之　　

○吏部等部议覆、江西按察使颜希深奏称、现任文武各官。遇卓异俸满。赴部引见。沿途每多逗遛。致旷职守。请嗣后各官离任。于督抚给咨时。按各省程限。注定到部日期。如中途有故。取具地方官印结。以三月为限。逾期查议。应如所请。从之　　

○戊戌。谕军机大臣等、前经降旨。令该抚将被灾之齐河。济阳等、三十州、县、卫、极贫之户。再行加赈一月。恐俟新正恩旨。行文稍迟。因传谕该抚。一面于岁内先行散给。接济口食。复念德州等处。毗连直隶。被灾稍重。著将极贫各户。前旨加赈一月者。再加恩展赈一月。其次贫各户。亦著格外加赈一月。以普惠泽。至明春东作时。有应行借粜兼施。以资力作者。仍照例查办。至此次极贫次贫普加一月赈粮。或于新正奉到谕旨后散给。或于年内豫行接济之处。著阿尔泰。循照前旨。酌量情形妥协经理。将此再行传谕知之　　

○又谕、据舍图肯奏、派往巡查私薓之署领催富昌阿等、行至赛马集。有郭卫等带领四十余人。将伊等捆打。城守尉官忠、比时不即严拏。防御额尔格讷。不行亲捕。止遣领催察罕往拏。以致全犯逃逸等语。盛京积习。颓怀已极屡有此等事件。殊属不法逃犯郭卫等、著交该将军开明名姓年貌。行咨原籍督抚。务期尽数捕获。城守尉官忠。防御额尔格讷。领催察罕等、俱著革职。解交刑部从重治罪。该管各州县。平日不能约束。临时又不实力协捕。所司何事。亦交该将军一并查参　　

○又谕曰、永贵等奏称、霍罕额尔德尼伯克。遣使呈书。叙述前后事情。内如呼瓦特。系呼什齐布噜特。旧为喀什噶尔阿奇未。后被额尔德尼杀害。伊弟纳喇巴图。近日来投。曾奏准安插。额尔德尼。若虑其造言离间。情见乎辞。又如鄂斯等处。本布噜特故地额尔德尼。乃饰辞以为己有。但书中尚有给还之意。已复书严饬。遣拖穆齐图等往谕。若有抗拒情形。即请备兵征讨等语。霍罕额尔德尼伯克。与布噜特杂处。互相侵夺。亦所时有。伊自内附以来。尚属恭顺。即所叙各情事。亦未至关系重大。永贵等谕以情理。自必遵行。可以无须用兵。万一必须兵力永贵亦祇可办理军务。其领队进剿。仍须爱隆阿。伍岱。前往。伊等业已派赴伊犁。著传谕永贵等、候额尔德尼回音。相机办理　　

○又谕曰、永贵等奏、询问从巴达克山来投之回人阿布都喇伊木等。知布拉呢敦妻子。现随摩罗巴喇特。摩罗密诺罗斯二人度日。又据素勒坦和卓禀称、素勒坦沙亲信之密尔咱色得克。与伊相好昨曾致书通问。拟于素勒坦和卓覆书之便。作为己意。令密尔咱色得克。开导素勒坦沙。将布拉呢敦妻子送出若仍在迟疑。即遣素勒坦。和卓。前往索取等语。此事前经新柱。额敏和卓。筹办。今所奏尚属可行。但昨已命素勒坦和卓。往爱乌罕办事。永贵谅已遣令前来。俟到京请训。前往爱乌罕。顺道至巴达克山索取布拉呢敦妻子。甚属近便。著传谕永贵等知之　　

○旌表守正捐躯之河南郑州民师洼儿妻樊氏　　

○己亥。谕曰、山东运河道李清时。六年俸满总河张师载。送部引见今年东省运河。台庄等八闸。现在兴工疏浚乃运河道员专司正资董率经理张师载等、于此时令其离任来京。未免过于拘泥。李清时著速行回任。六年俸满。不过照例送部。非刻不可缓之事。即前后通融数月。亦无不可嗣后年满引见之道府各官。其任内设有承办要事。著该督抚等酌量情形。或先期送部。或待事竣。再行给咨不必斤斤扣算时日。转致有旷职守。著将此通行晓谕各督抚知之　　

○定盛京将军节制奉天府府尹例。谕向例盛京将军。管辖旗人。奉天府府尹。兼理民事原无统辖。嗣因盛京系满洲根本之地。所有州县官员皆定为满缺。凡应行查拏私薓。经将军派委官兵前往。地方各官自宜会同查缉。乃近日拒捕殴差之事。不一而足。地方官竟视同膜外。乡长保甲并不协力擒捕。此皆因将军。府尹不相关涉各分畛域之所致是以各属员。亦存旗民分管意见。并不和衷办理。于地方事务。甚无裨益不可不为变通。在府尹为全省大吏。虽不可便为将军属员。亦当令其听将军节制。庶旗民事务归一。一切办理。不致参差。嗣后奉天府府尹。著听将军节制。遇有应行查拏人犯。该地方州县官。即协同将军差委之人。协力查拏。如仍有似此拒捕殴差。以及脱逃等事。将该地方官。交部一并治罪　　

○定简放东三省副都统城守尉例。论盛京吉林。黑龙江等处。向因风俗淳朴。地方宁谧是以三省旗员。皆放本处之人即副都统城守尉大员亦有简放本处者。据今看来大非昔比犯人偷薓拒捕。种种不法皆由该管官员。平日互相徇纵不能约束所致。该处大员之缺。若仍放本处之人。彼此回护颓俗断难整饬。嗣后遇有东三省副都统。城守尉缺出。或由京师遣往或于别省调补。著交该部。临时将在京。及各省应放应调人员。开列职名请旨。著为例　　

○户部议准。调任江苏巡抚陈宏谋奏称、清河桃源。宿迁。沭阳。四县。地不产米。民间完纳漕粮不便。请嗣后照海赣二处例。折价官办于每年秋成时。赴司领银采买。令产米各州县。及该管道府。加结转详。核实徵收。如有浮冒。照例查参。从之　　

○庚子。谕军机大臣等、成衮扎布。前经奏请铸给乌梁海总管察达克等印信。军机处覆准颁行。今成衮扎布。请将阿尔台乌梁海等。作为两翼。分管游牧。著铸给乌梁海左翼总管印一颗。给与察达克。其图布慎系专管右翼。亦著铸给总管印信一颗。所有察达克。原领阿尔台乌梁海七旗总管之印。即行缴销　　

○军机大臣等议覆、黑龙江将军国多观奏称打牲乌拉兵丁应给孳生马匹须按其人数多寡地方相宜之处。分别办理索伦请给骗马一千匹。儿骒马一千匹。呼伦贝尔给骗马一千匹。儿骒马一千匹齐齐哈尔黑龙江墨尔根。呼兰等四处。给骗马一千匹儿骒马一千五百匹等语。应如所请。交巴尔品分等定价。行文该管副都统。派兵往牧厂领取至此项马价限三年于兵丁钱粮内扣完。从之　　

○刑部议准。山东按察使闵鹗元奏称、回民犷悍成习。结党为匪。仅照常例办理。不足示惩。请嗣后加民行窃。但经结夥在三人以上及携带凶器者。不分首从。不计赃数次数。悉照积匪例。发云贵两广极边烟瘴地方充军。窝窃分赃之家。一律治罪从之　　

○命云南提督额尔格图来京陛见　　

○辛丑。上诣皇太后宫问安　　

○谕军机大臣等提督额尔格图已有旨令其来京陛见伊现在年逾七十。近日办理一切营务精神才力是否尚能周到著传谕吴达善令其即行据实奏闻寻奏额尔格图。才具老练。现在精神健旺无误营务得旨览　　

○又谕据成衮扎布奏称、乌梁海萨玛喇特等在额尔齐斯地方打围遇有哈萨克十数人。肆行抢掠请旨交哈萨克大头目办理或带兵前往剿办等语额尔齐斯等处。为乌梁海。哈萨克。二处适中之区。彼处小人图利窃掠。亦属常事。成衮扎布等、若派人巡哨。遇应行擒捕者擒捕。应行禁止者禁止。即可了事。又何必将军大臣等、带兵剿办。今哈萨克使臣将到。俟其到时。提及此事。便可晓示伊等。妥为约束。不得仍前抢掠　　

○又谕、据永贵等奏、霍罕额尔德尼伯克所复书札。谓前遣使人。奉有谕旨。称伊为汗。且以喀什噶尔岭为界。似此种种谬妄。皆永贵等从前给伊之书。词气需弱所致。著传谕永贵。再行发书严饬云。向来寄尔之书。俱称伯克。何得妄自称汗。又何尝奉有喀什噶尔岭为界之旨。尔意以大皇帝谕旨。我等俱不得见。岂知凡有关系外藩事宜。俱传谕我等知之。何得妄行编造。嗣后往来书札。惟以恭顺信实为主。不可仍蹈故辙。致取罪戾。又书内所称呼什齐扪都斯人等、在鄂斯地方。掠夺九人什物。其喀什噶尔五人之物。已经索还。惟霍罕四人什物马匹。并未给发。请向布噜特索取等语。是否确实。并著查明具奏　　

○两广总督苏昌奏、潮州府属二十九埠商欠银两。现已催交过半。查前任运同马兆登任内。商欠十万余两。伊子马世棨。系捐纳知县。应著落赔交。且马世棨。曾私充埠商。亦有埠欠银两应追。现提解来粤审究。得旨、好。余有旨谕　　

○又谕军机大臣等、苏昌奏、潮属商欠追完过半一摺。已于摺内批谕矣。所有马世棨名下应追埠欠银两。现经著落追赔。但其从前私充埠商。酿成亏欠各情由。该督等、现在如何拟议定罪。著一面照例办理。一面即行具摺奏闻。寻奏、马世棨、因伊父马兆登前任运同。故敢私充埠商。致众商不服。酿成亏欠。除将马世棨。定拟杖流外。查封家产入官。得旨、览　　

○以故四川建昌道属六翁土百户都叭沙子拉衣呷。贵州贵阳府属乖面司正土官杨锡祚子淞。各袭职　　

○壬寅。谕军机大臣等、庄存与奏、筹办灾赈条款一摺。已批交方观承速议矣。朕因今岁直属被灾较重。一切截漕加赈各事宜。饬令该督悉心妥办。不得稍遗余力。即近日该督查核极次贫户。与被灾稍轻之极次贫户。所有展赈。加赈。及例不应赈之贫民。量赈一月。余并准其赴工就食各条。业已详入恩旨。于明年新正颁发。特外间尚未之知。即庄存与所列条内。尚有请寓赈于工一节。亦属早已指挥之事。但伊既有此奏。可将原摺。即速钞寄方观承。令其阅看。中如有可采取之处。即著该督妥速议行。寻奏、庄存与陈奏各条。均早经奏旨遵办。惟谨就现在情形。再加筹画。直属毗连灾地各州县。共设粥厂八十九处。系官民乐输。年内足敷接济。拟于来春二三月。另议动拨官米。于各处适中地方。不越二十里外。增添粥厂。使贫民日可往返。其离乡就食者。于春融遣散时。酌给口粮。报闻　　

○癸卯。上御太和殿视朝。文武升转各官谢恩　　

○户部议准。长芦盐政达色奏称、山东郯城。乐安。二县。地瘠民贫。额盐不能全销。请将两邑额票。各拨一千张。令商邱县商领运销售。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百七十六



大清高宗法天隆运至诚先觉体元立极敷文奋武孝慈神圣纯皇帝实录卷之六百七十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十七年。壬午。十二月。甲辰。兵部议。失察聚赌械殴之盛京将军清保熊岳副都统瑚嘉保、各照例罚俸一年。瑚嘉保、以纪录抵销。得旨、清保著罚俸一年。前因清保在盛京将军。任内。诸务废弛。是以降旨将其纪录悉行销去。今兵部议处失察聚赌械殴一案。于清保。则议以实罚。而副都统瑚嘉保。则仍准以纪录抵销。瑚嘉保所得纪录。即如清保寻常议叙之案耳又岂可独令存留。以为抵销之地。盛京驻防各官习气。甚属不堪。不可不加以整饬。除瑚嘉保此案罚俸不准抵销外。并著将该处副都统。协领。防御等官。从前所得纪录。一概全行销去以示惩儆嗣后如果能湔除旧习实心奋勉。遇应行议叙时再予纪录　　

○以熊岳副都统瑚嘉保阿勒楚喀副都统书通阿对调　　

○以故一等男来保子李二源二等男格鲁德子赛桑阿各袭爵　　

○以江苏太仓州故御史陆毅。泰州故举人刘之淓。各入祀本籍乡贤祠从巡抚陈宏谋请也　　

○乙巳。上御乾清门听政　　

○谕刑部审奏顺义县役张有功等强拏官车一案。前以直属有司办车不善。议令内务府庄头置车官办。乃因地方藉官差为名。强拏民车。故置车官办。欲以便民也。今地方蠹胥。仍拏民车不已。且转拏官车。实非情理所应有。虽蠹役所为。知县任宝坊。所司何事。著交部严加议处。余依议。苐念此等应差车辆。屡经立法调剂。而一弊既去。一弊又滋。自不得不求其正本清源之道且如官员家属赴任等事。需用之车。逐邑应付。本属烦琐。其中已不无沿途收取折价之人。与其私自通融。不免高下其手。又何如官为经理。俾得永定章程。朕意嗣后驿路一切差务。除特旨给予官车。及必需车辆事件。由该督等奏明。仍照例应付车辆外。其余著该部查明定例。应给雇值。即由部计程散给令其自行雇觅。不必再给官车倘复有不肖官吏。以寻常事件混行拴拏民间车辆一经访闻。或御史参奏、朕必严治其罪。至兵部官车一项。除解送人犯必资应用外其他有应照此酌量给值可以减省拴车之处。该部一并详议具奏。寻奏、驿路一切差务除奉旨给与官车。及奏明应给车辆事件外。余俱折价为便。其价。自京至直省末站由兵部核明程途照直隶定例咨户部给领过直后。令经由各省首站。核计汇给在外令本省管驿衙门及经过各首站。遵照办理。于驿站项下动支报核。从之　　

○谕军机大臣等、刑部审拟顺义县役张有功拏车生事一摺。已有旨谕部矣。向因地方承办官车不善。经朕谕令内务府大粮庄头代办。乃不肖有司胥吏。转乘此藉口作奸。其事迥出情理之外。是以将知县任宝坊。交部严加议处。前此该督奏准。给照烙印诸条。不过就事论事。为之设法防范耳。朕意正本清源。不如即照应得车价。按程给予。尤为事简而弊清。嗣后除特旨及奏准必用付车之项。余俱一概按照定例给价。自可永杜诸累该督于部议通行后一切善为经理。使法垂可久乃为允协。直隶邮政比他省疲敝特甚。嗣后除特旨应给外其他需用车辆之处。何须必须由该省奏定给车此外均可折价事宜。著传谕方观承令其即速筹议奏闻　　

○军机大臣等议覆、库车办事大臣鄂宝、喀什噶尔办事尚书永贵奏称、库车印房贴写办事人员。现由凉州。庄浪。兵内。派拨三人。请即作为三缺。照各城办事人员例。给与六品职衔。并盘费盐菜银两。如行走勤慎。换班时。量予升阶。懒惰者革退另放。应如所请。从之　　

○兵部议覆、江西按察使颜希深奏称、江西卫所守备。千总。遇五年军政。俱由粮道与藩司出具考语。山东省。则惟卫千总归粮道考核。守备但归藩司办理。查卫备运务。属粮道专管。耳目取切。请嗣后东省卫所军政。亦照江西例。令粮道与藩司各出考语。详送漕。抚。核题。应如所请。从之　　

○伊犁将军明瑞等奏、据旌额理等咨称、乌噜木齐屯田。多以哈萨克马耕。性不相宜。不如用牛之便。因本处仅有牛六百余只。闻伊犁牛甚多。商量通融办理等语。查伊犁现有牛三千三十余只。除归入孳生牧群外。余一千九百余只。计以一千只屯田。余九百余只。俟开岁春融。派员牧养。解送乌噜木齐。报闻
  </div>
  <div class="pagination">
   <a href="清实录乾隆朝实录_page924.html">
    上一页
   </a>
   <span>
    ...
   </span>
   <a href="清实录乾隆朝实录_page920.html">
    920
   </a>
   <a href="清实录乾隆朝实录_page921.html">
    921
   </a>
   <a href="清实录乾隆朝实录_page922.html">
    922
   </a>
   <a href="清实录乾隆朝实录_page923.html">
    923
   </a>
   <a href="清实录乾隆朝实录_page924.html">
    924
   </a>
   <span class="current-page">
    925
   </span>
   <a href="清实录乾隆朝实录_page926.html">
    926
   </a>
   <a href="清实录乾隆朝实录_page927.html">
    927
   </a>
   <a href="清实录乾隆朝实录_page928.html">
    928
   </a>
   <a href="清实录乾隆朝实录_page929.html">
    929
   </a>
   <a href="清实录乾隆朝实录_page930.html">
    930
   </a>
   <span>
    ...
   </span>
   <a href="清实录乾隆朝实录_page926.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
