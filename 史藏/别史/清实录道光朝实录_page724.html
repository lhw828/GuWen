<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 724 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 724 页/共 848 页</h1>
    <div class="content">
○谕军机大臣等、本日刑部奏、审拟湖北已革廪生易之瑶私越外域一案。详核案情。该革生于二十二年正月行抵越南。先后致书彼国府尹巡抚。次年六月。始行回粤。历时一年有余。投递呈词。至八纸之多。若谓无交通外夷情事。殊难凭信。且民人无票私出口外者。不过为谋食起见。易之瑶私行潜往。关说重情。迥非出口谋食可比。何以刑部既讯有投递呈词之供。率以不领口票问拟。前后殊相矛盾。著该部堂官再行详细推鞫。另行妥议具奏。将此谕令知之。寻奏、讯明易之瑶、因守候回粤。递呈八纸。委无勾结夷人情弊。拟照交通外境减等。杖一百流三千里。从之。　　

○又谕、都察院奏、四川荣昌县民人叶泳喜遣侄叶大舆具控该县诬奸毙命。禁卒索诈多赃一案。已明降谕旨。交该督督同臬司提讯矣。此案所控如果属实。关系地方官非刑毙命。捏伤诬奸。丁役诈赃。沉冤莫雪。不可不严加根究。该督即督同臬司将全案各情。虚衷研鞫。究竟史氏是否被烧身死。抑系勒毙后烧尸。叶泳寿是否中暑。抑系非刑殒命。确切讯明。务成信谳。如必须覆验。方得确情。著即令该原告眼同细加检验。不得任听该委员等捏词讳饰。亦不得回护前案。徇庇属员。稍有不实不尽。将此谕知宝兴、并传谕潘铎知之。寻奏、查叶泳喜出继与胞伯为子。与本生胞兄降服大功比律科断。与叶黄氏均拟绞候。检明叶泳寿尸骨。并无伤痕。该县王九牧尚无擅用非刑情事。下部议。寻议、例载功服以下尊长。图奸谋杀卑幼。照平人问拟斩候。诚以淫凶乱伦。无复恩义可言。不得仍以服制论。今叶泳喜因与兄妻通奸。复致死其媳。虽与图奸谋杀卑幼不同。而恩义同一断绝。应照凡人谋杀人造意律。改拟斩监候。叶黄氏仍照原拟绞候。该县王九牧因叶泳寿顶撞咆哮。将其掌责。系例所不禁。尚无不合。惟于禀府提讯时。误将叶泳寿拟绞。虽经访实检举。仍应附参。听候部议。从之。　　

○调四川松潘镇总兵官托明阿、为重庆镇总兵官。重庆镇总兵官万福、为松潘镇总兵官。　　

○丙戌。谕军机大臣等、钟祥等奏、筹画全工事宜一摺。现在坝工拆展埽占。务须审度溜势趋向。勿失机宜。引河头新筑拦黄坝。现需加高培厚。外镶防风。著即督饬员弁。分赴各坝。住守保护。仍责成该管道厅。实力修防。并著钟祥等不时查察。傥因灌受淤。惟该河督等是问。至本年伏秋大汛。北岸之黄沁卫粮。南岸之上南中河四厅。系当溜势顶冲。务须加意修防。若再有疏虞。钟祥等、自问当得何罪。所有被灾失业居民。务当妥为抚绥。毋使转于沟壑。甚至流为盗贼。悯恻之余。尤深廑念。现在上游四厅。应行帮培卑薄长堤土工。即可以工代赈。俾无失所。钟祥、鄂顺安、仰体朕意。妥为办理。该河督等均系戴罪在工。务须竭力补救。于一切修防抚辑事宜。断不准游移推诿以重前愆。将此谕令知之。　　

○河东河道总督钟祥奏、会筹全工事宜。得旨、一夫失所。辜在朕躬。尔等善为之。　　

○礼部以宗室会试中额请。得旨、取中二名。　　

○补行道光二十二年军政。江苏卓异官七员。浮躁官一员。才力不及官二员。年老官二员。安徽卓异官一员。江西卓异官二员。年老官一员。有疾官一员。分别议叙处分如例。　　

○丁亥。谕内阁、钟祥奏、覆勘上游四厅卑薄堤工。择要估修一摺。上年中河漫口以后。上游四厅长堤。均形卑薄。该河督亲往覆勘。将堤堰坝工。择要兴修。统共估需例津二价银二十八万三千七百九十余两。著准其由豫省藩库动拨。交开归河北二道转发各厅。派员兴修。责成该道等监催督办。勒限大汛前完竣。仍著该河督亲往验收。如有草率偷减。即将承办工员。指名严参押令翻筑。毋得稍事姑容。又另片奏称、前往下游各厅盘库验料。顺道前赴济城一带。勘查运河工程。该河督查勘完竣。务于未入伏汛之前。即行回豫到工督防。此系紧要之事。必应加慎加勉。钟祥身任河督。责无旁贷。断不准稍存玩泄。贻误要工。懔之。　　

○福建海坛镇总兵官杨登俊奏报出洋巡缉。得旨、若仍前怠玩。则丧尽天良矣。　　

○戊子。谕军机大臣等、据刘韵珂等奏、台湾匪徒聚众谋逆。经该镇道等督兵剿捕。拏获首逆各犯大概情形一摺。台湾嘉义县巨匪洪协等、纠众竖旗谋逆。并有已革武生郭崇高合夥起事。所纠匪党。约共二千余人。经该镇道等督同各员弁带兵剿捕。接战六次。杀毙贼匪一千余名。将首逆洪协及股首林孕等、先后拏获。又嘉义县匪徒李安等、纠匪滋事。经营县往拏。捦获多名。办理尚属妥速。所有已获各犯。著饬该镇道讯取确供即在台湾地方。分别正法。以昭炯戒。其在逃之股首郭崇高、刘取叶、周余朝、仍著上紧严拏务获惩办。毋任一名漏网。至此案郭崇高之谋逆。虽据禀因诓收民钱代为完粮。贱买坏谷上仓。经该县查拏所致。而洪协等又因何事。遽起逆谋。且何以能纠众二千余人之多。著该督等转饬该镇道、向已获各犯严讯实情。彻底究办。其此次随同剿捕之员弁兵丁。何人尤为出力何人捦获要犯及嘉义县匪徒李安、是否就获。均著饬令确查具奏。再降谕旨。将此谕令知之。　　

○又谕、据刘韵珂等奏、匪徒拒捕戕官。现已拏获要犯一摺。泉州府马港厅之陈头乡。为著名盗区。经护游击事千总吴金魁带兵往拏。该匪陈扭等胆敢逞凶拒捕。用枪轰伤吴金魁殒命。现在虽将首犯拏获。要犯陈得意尚未就捦。著刘韵珂等、会同该提督严饬该管道将。督率员弁。不分水陆。四面兜捦。务将陈扭案内余犯。及各乡劫掠匪徒。悉数摉拏净尽。毋使一名漏网。拏获各犯。即由兴泉永道督同泉州府等、迅速审明历犯恶迹。及拒捕戕官确情。按律定拟。并将情重各犯即于犯事地方、先行处决枭示。俾昭儆惕。吴金魁屡著劳绩。此次挺身捕匪致被拒毙。殊堪悯惜。著于定案时声请优恤。其捦获陈扭等要犯各员弁。亦著查明具奏。至陈头乡各等处、素为盗薮。且风俗犷悍。此后应如何整顿防缉之处。著会同详悉妥议具奏。将此谕令知之。寻奏、酌拟四条。一、选立族正族副。以资约束。一、出洋船只。编列船甲。严禁偷渡。一、缉捕宜水陆交严。一、绅衿获盗。准予优叙。下部议。从之。　　

○旌表守正被戕贵州松桃厅民石章保妻陇帕七。山东沂水县民张淋妻王氏。守正捐躯山东滋阳县民妇钱董氏女文姐。　　

○己丑。上奉皇太后幸慎德堂。进膳。　　

○礼部以会试中额请。得旨、满洲取中六名。蒙古取中二名。汉军取中五名。直隶取中二十二名。奉天取中二名。山东取中二十三名。山西取中十一名。河南取中十一名。陕甘取中十名。江苏取中二十名。安徽取中九名。浙江取中二十二名。江西取中十九名。湖北取中八名。湖南取中七名。福建取中十名。台湾取中一名。广东取中十一名。广西取中七名。四川取中八名。云南取中八名。贵州取中七名。　　

○庚寅。上诣绮春园问皇太后安。　　

○辛卯。谕内阁、前因河南省城被水。该抚等率属倡捐。将城堤善后各工。一律办竣。当经降旨将巡抚鄂顺安、臬司张祥河、交部从优议叙。兹据吏部各议以加一级纪录三次具题。自系照例办理。惟该省城垣。被水塌陷。护堤亦复冲缺。以及贡院城壕庙宇校场各工。工程甚钜。经该抚等董率地方绅民、捐资修复。历时甚久。妥协蒇功。该抚等始终其事。非寻常督办出力者可比。鄂顺安、张祥河、均著加恩各给予随带加二级。以示优奖。　　

○又谕、刘韵珂奏、请将水师各员暂缓引见等语。前据兵部奏、各省武职奏明暂缓引见者。积有多员。当即降旨饬催。兹据该督奏称、闽省水陆武职、前因军务差遣暂缓给咨者。人数众多。业经分作两班。将列入第一班人员。陆续给咨赴部。其第二班及续经升擢之水师各员。现在均居要缺。转瞬南风司令。正当海洋缉捕吃紧之时。未便遽易生手。著照所请、所有闽省应行引见之水师各员。准其俟本年冬令。再行给咨赴部。浙省情形。既与闽省相同。亦著一律办理。　　

○谕军机大臣等、前据刘韵珂等、由驿驰奏泉州府马港厅属之陈头乡匪徒拒捕戕官。现将首犯陈扭拏获。当有旨谕知该督等会同提督督率员弁。不分水陆兜捦务获。本日据刘韵珂奏到提督窦振彪、探明各匪踪迹。两次亲统舟师。分往摉捕。该匪等四散逃窜。仅将盗船焚毁等语。匪徒出洋行劫。全恃船只。此次焚毁八十余只。业已失所凭依。惟匪党先期逃散。必须设法查拏。免致日久复行纠聚为匪。前据奏报拏获陈扭陈貵等多名。尚有陈得意等未获。现在购线追捕、并山后乡凶要各犯。亦令一体严拏。期于全数弋获等情。仍著刘韵珂、会同窦振彪、遵奉前旨。将陈扭案内余犯、及各乡劫掠匪徒。悉数摉拏净尽。毋任一名漏网。总以尽绝根株。肃清渊薮为要。将此谕令知之。　　

○以礼部尚书特登额、管国子监事。都察院左都御史文庆、管上驷院事。　　

○壬辰。以故车臣汗扎萨克镇国公索诺木达尔济雅弟额尔德尼托克塔噶勒、袭爵。　　

○补行道光二十二年军政。广东卓异官二员。罢软官二员。有疾官一员。分别议叙处分如例。　　

○贷直隶张家口驻防官兵俸饷银、修理房屋。　　

○癸巳。谕内阁、前据礼部奏、钦天监知照月食迟延、不及行知各省。当经降旨令该衙门查明覆奏。兹据奏称、京师不见月食。向不推及各省。从前曾有外省见带食者。并未题奏。此次因专派科官测算。既经推出。是以奏请通行等语。月食推算。该衙门既有定例。自应照旧办理。若因推出各省带食分数。例当救护。即应及早具奏。以便咨行。乃此次奏明咨部。距救护日期。在一月之内。以致不及通行。实属迟误。钦天监堂官。均著交部议处。所请将时宪科科官交议之处。著毋庸议。　　

○又谕、程矞采奏、请将玩视谳狱之知县典史、失于稽查之知府、分别革职严议一摺。广东前参摘顶之曲江县知县刘汉章、于事主被劫案件。并不据实勘报。且拏获夥盗。称为首犯。经该管道刘晸昌讯出假冒。犹复饰词强辩。其于叠劫重案犯证。又多拖毙。难保无所获并非正犯。有心致死灭口。典史刘枢、瘐毙要犯多名。亦非寻常疏忽可比。刘汉章、刘枢、均著先行革职。交该抚提同全案犯证。严审确情。分别究办。韶州府知府周寿龄、前于该属知县滥刑毙命。未能先事确查。且于盗匪昼劫抗官。并该县刘汉章等玩视谳狱。漫不经心。实属疏于查察。周寿龄著交部严加议处。　　

○谕军机大臣等、本日都察院奏、湖北民人魏信道呈控知县刑毙父命、丁役索赃一案。已明降谕旨交裕泰亲提严讯矣。据供伊父魏圆圭、被戴幅二等诬告殴毙戴桂道。该县不察虚实。带领兵役多名。持械围抄。焚毁祠屋。迨戴桂道被扭到案。又复换抽案卷。诬以窝窃。非刑责打至一千二百之多。当时殒命。差役卢启贵、门丁徐二等。指称该县勒索赃钱等情。案关知县非刑毙命。丁役指官索赃。必应彻底根究。著裕泰提集人证。将所控各情。逐层研鞫。如该县实有贪酷情事。即行据实参办。百姓之刁风。固不可长。官吏之贪酷。尤当严办。方不愧斯民父母也。将此谕令知之。　　

○以故贝勒绵誉子奕格、降袭贝子。　　

○礼部左侍郎冯芝、因病解任。转礼部右侍郎周祖培、为左侍郎。以内阁学士吴钟骏、为礼部右侍郎。仍留浙江学政任。　　

○以直隶大名镇总兵官岳兴阿、为江宁将军。直隶大沽协副将罗应鳌、为大名镇总兵官。　　

○予故福建水师提督陈阶平祭葬如例。　　

○甲午。谕内阁、此次麟魁等督办中牟大工。未能堵合。其应行罚赔银两。著麟魁、廖鸿荃、各赔一成。钟祥分赔二成。鄂顺安分赔一成。承办坝埽之厅营等、共分赔五成。所有工段银数。著该河督等迅即查明奏报。　　

○乙未。谕军机大臣等、据宝兴奏、提督齐慎、因病出缺。已明降谕旨。加恩赐恤矣。提督统辖全省营务。责任綦重。因思建昌镇总兵张必禄、曾任该省提督。近来办事精神。能否照旧。现调重庆镇总兵托明阿。该督称其晓畅营务。训练严明。该二员孰胜四川提督之任。著该督详加查看。据实具奏。此外各省总兵中。该督如有真知灼见。堪胜提督之任者。并著秉公核实具奏。将此谕令知之。　　

○湖广总督裕泰、奏报回任。得旨、外任愈久。愈当慎勉。始终如一。人之所难。懔之。　　

○赠故四川提督齐慎太子太保。予祭葬。谥勇毅。　　

○丙申。上诣绮春园问皇太后安。　　

○谕内阁、已革吏目曹文元、于配所偷窃卢应翔路照。潜逃回京被获。经刑部讯明该犯在配在途。并无不法别案。仍照例拟发新疆。惟该犯所供。不足凭信。著严加锁金□靠。解交陕甘总督查案确讯。傥有别项重情。另行审拟。如无别故。即解交乌噜木齐都统照例枷责。严加管束。毋任复逃。　　

○以故阿拉善额鲁特扎萨克亲王囊都布苏咙子贡桑卓尔默特、袭爵。　　

○以病痊都统惠吉、为漕运总督。　　

○贷山西广灵、陵川、平定、静乐、霍、孝义、浑源、阳高、辽、大宁、和林格尔十一厅州县歉收贫民仓谷。缓右玉、平鲁、保德、隰、宁乡、宁远、阳曲、霍、灵石、垣曲、临汾、十一厅州县买补动缺仓谷。　　


大清宣宗效天符运立中体正至文圣武智勇仁慈俭勤孝敏成皇帝实录卷之四百四

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十四年。甲辰。夏。四月。丁酉朔。享太庙。遣礼亲王全龄、恭代行礼。　　

○上诣时应宫。昭显庙。拈香。　　

○还宫。　　

○谕军机大臣等、前因回疆所用当五当十钱文。行使便利。降旨令富呢扬阿等、体察陕西甘肃情形。仿照铸行。兹据该督奏称、普尔钱一项。惟南路八城通行。北至吐鲁番。东至哈密。即不能行。其吐鲁番所产棉花。亦不能以普尔钱收买。民间不能施行。在官即难搭放等语。回疆普尔钱文。藉可疏通圜法。惟欲自外而内。必须渐推渐近。著布彦泰、达洪阿、体察南北两路各城情形。能否一律行使。确加访核。据实具奏。将此谕令知之。寻奏、普尔钱系净红铜铸造。仿铸反增工费。其带至东北各城。每个只作一文之用。不能当五当十。批、候旨行。　　

○以常雩祀天于圜丘。自是日始。斋戒三日。　　

○戊戌。以司经局洗马德龄、充日讲起居注官。右春坊右庶子朱凤标、署日讲起居注官。　　

○旌表守正捐躯广西灵川县民苏友秀妻苏氏。民妇朱李氏女细妹。　　

○己亥。上诣南郊斋宫斋宿。　　

</div>
    <div class="pagination">
<a href="清实录道光朝实录_page723.html">上一页</a><span>...</span><a href="清实录道光朝实录_page719.html">719</a><a href="清实录道光朝实录_page720.html">720</a><a href="清实录道光朝实录_page721.html">721</a><a href="清实录道光朝实录_page722.html">722</a><a href="清实录道光朝实录_page723.html">723</a><span class="current-page">724</span><a href="清实录道光朝实录_page725.html">725</a><a href="清实录道光朝实录_page726.html">726</a><a href="清实录道光朝实录_page727.html">727</a><a href="清实录道光朝实录_page728.html">728</a><a href="清实录道光朝实录_page729.html">729</a><span>...</span><a href="清实录道光朝实录_page725.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
