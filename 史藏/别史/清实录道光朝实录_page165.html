<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 165 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 165 页/共 848 页
  </h1>
  <div class="content">
   ○江苏巡抚陶澍奏、苏省大挑等班、知县。轮补无期。现在六十八州县中。由捐班补、由佐贰升者不少。而沿河各县。以县丞署理者、十居其七。进阶太杂。难免幸进之辈。滥厕其间。始基未立。安望其留心民事。有益地方。此吏治之不可不亟为整顿者。江镇苏常等处。衣冠文物。灿然可观。而浮靡之余。渐流诈伪。以致市井讹骗。则有搭台之目。生监把持。则有破鞾之称。良楛难齐。日滋狱讼。此民风之不可不亟为整顿者。得旨、朕所以调任江苏者。观汝颇可干济。藉资整顿。汝其实力实心。以渐而入。通省吏治民风。全系于汝一身。而用人更为当事之急。勉之慎之。　　

○户部议准、陕甘总督那彦成疏报、甘肃中卫县、开垦水地四顷。照例升科。从之。　　

○庚戌。仁宗睿皇帝忌辰。遣官祭昌陵。上诣安佑宫行礼。　　

○谕内阁、福绵奏、审讯永济县知县教官互揭。分别定拟一摺。此案已革永济县知县卢二秩、讯无朘剥行户情事。因查禁小钱。将生员乔岳、误行管押。旋即省释。尚无不合。惟于家丁等、将成色银按照时估换钱。并因发换足纹不遂。挑换小钱。藉端生衅。该革员失于查察。又将拟杖人犯收禁。亦属违例。已革永济县教谕苏成栋、于书吏袁佩璜、为王四托销金顶。并未允销。惟见李士杰允为销售。并不阻止。到案又不实供。且以生员因案牵连、具禀学政。语多唐突。亦属乖谬。已革知县卢二秩、已革教谕苏成栋、俱著开复原官。仍交部议处。学政邹植行、讯无面谕教官销售金顶情事。惟失察家人王四私行销售。关防不严。不胜学政之任。邹植行、著即撤回。仍交部议处。　　

○命翰林院编修蔡赓扬、提督山西学政。　　

○辛亥。谕内阁、朕因宗室生齿日繁。谕令绵课等、议立章程。用昭惩劝。前经绵课等、条奏各事宜。复交大学士军机大臣、会同各该衙门详议。兹据托津等、分别准驳具奏。朕详加披阅。内严办滋事一条。向例宗室罪犯。止分别折罚圈禁。惟法轻则日久生玩。必应严定律令。庶辟以止辟。多所保全。嗣后著管理宗人府王公等、随时稽查弹压。并出示晓谕。凡被害之人。即据实向问刑衙门呈诉。并饬番役等一体查拏。送官究治。其犯笞杖军流徒等罪。审系不安本分者。即照此次议定科条。分别加责实发。如有酿成命案者。先行革去宗室。照平人一律问拟斩绞。分别实缓。其进呈黄册、仍著由宗人府办理。以示区别。至被害之人。不据实呈诉者。按其有无应得罪名。分别办理。即著纂入则例。永远遵行。又远支族长、宜归旧制一条。族长有约束教导之责。必须谙练事体。方于族务有裨。嗣后著仍由该族内世职章京、与现任职官。无论品级。秉公拣选。带领引见。傥该族现无官员。则以别族之员、拣选暂署。俟本族升有职官。再行引见补放。其学长缺、仍由宗人府照例挑补。又盛京宗室营主事调补京缺、及告假来京章珞一条。盛京移居宗室。多未谙习事体。向由族学长升补营主事。三年期满。即调京缺。未免过优。难资历练。转碍京员升途。嗣后著定立年限。营主事年满。先掣盛京五部主事上行走。年满果能胜任。再行给咨引见。仍按其资序调转。其不胜任者、即奏明黜革。至移居宗室内、告假来京。除亲丧婚嫁外。俱咨明宗人府。俟覆准再给路引。并定立年限。以杜其诈。又变通生计一条。据奏、直隶省果有田土。准告假清理。并准向地方官展限。盛京有产业者。亦准请假等语。近时宗室。不自检束者多。若听其纷纷告假。名为调剂生计。必致别生事端。俟滋事后再由地方官递回。徒形纷扰。且宗室例有顶带。该地方官势不能严加约束。所奏著毋庸议。又外任恩赏银两。分别定限一条。外任官员。非京职可比。国家经费有常。岂能将红白事件概加恩赏。著仍照旧例办理。毋庸议增。又发遣之人。妻女无依者、宜加矜恤一条。宗室觉罗。罪至发遣。妻女无依。而又无子可继者。养赡无资。殊堪悯恻。著照所议。分别给予养赡银米。俟罪犯之人赦回。即行裁汰。又京察宜加鼓励一条。京察为激扬大典。自应一体加以鼓励。嗣后京察一等之宗室理事官。各部院宗室郎中。引见圈出后、著准其一体复带引见。候朕酌量录用。其副理事官等员。仍照旧例办理。如有不称职之员。亦著随时甄别。又宗人府委署主事笔帖式、保送仓库等差一条。据奏、仓库等差。人多缺少。恐滋壅滞。且与上年议定保送仓监督章程不符。著毋庸议。又宗室宜广登进一条。宗室自嘉庆年间、准令乡会试。并添设六部司员。已为至优极渥。至内阁衙门。向无宗室额缺。今议增宗室中书。三年后添设侍读。徒增冗员。无裨公事。著毋庸议。其所请銮仪卫满洲汉军人员内、公拨四缺。作为宗室整仪尉扣缺。相间轮补。并太常寺学习赞礼郎读祝官缺出。拣选闲散宗室十人、一体挑选。及分别升补章程。事尚可行。著照所议办理。又宗室觉罗滋事。严定惩罚一条。此等滋事之人。大半为利而起。若因犯至三案。辄将本身及父母妻子恩赏银两、概不给与。犯至六案。将每月蓝甲银米、尽追入官。是令其俯仰无资。适足驱之为恶。著毋庸议。又现审案件。宜定限制一条。宗人府承办之案。田土则会户部。刑名则会刑部。该部本有定限。若该衙门另立限期。办理转不画一。亦著毋庸议。经此次明定章程。宽严互用。贫寒加之优恤。才能亦可疏通。该管理宗人府王公等、惟当实力稽查。认真办理。务使疲顽知儆。礼义可兴。用副朕笃念宗支至意。　　

○又谕、前有旨将德英阿、调补乌里雅苏台将军。所有成都将军印务、著戴三锡兼署。德英阿接奉谕旨。即行交卸起程。　　

○谕军机大臣等、御史熊遇泰奏、请饬修营务、以安漕运而肃海防一摺。据称各省营务废弛。水师尤甚。每届大修小作战船。营弁侵蚀分肥。造报既未足额。修艌复多偷减。有事出洋。难资驾驶。各汛额设炮台兵丁器械。率多浮冒虚捏。虽有巡哨之名。究无缉捕之实。明年雇用商船海运。由江南吴淞江出口。直至转过登州成山、方能收口。其间沙岛最多。匪徒易于出没。在东直两省者少。在江南境界者多。江南由尽山以至大洋小洋、马迹花鸟等山。汊港纷歧。岭崖悬绝。川沙吴淞各营、不能周历巡缉。匪船得以潜藏。应将两江山东水师营内战舰巡船。实力查核。务期一律修整。以备明年巡哨之需。并于各镇参游内酌派数员。带领弁兵弹压。庶使水师习谙洋线。且防船户偷漏捏报等语。洋面近日肃清。惟来年试行海运。亦宜筹虑万全。以期有备无患。著琦善、讷尔经额、查明各该省额设战船等项。有无短缺虚浮。各营将弁能否认真巡缉。如有懈怠废弛之患。即应严参惩办。明年重运北来。经由各处沙岛。应如何稽查防范。派员带兵押运。不致有意外之虞。俱著悉心筹议。以期计出万全。并令该提镇等届时严密巡查。务使奸宄敛迹。于漕务海防。两有裨益。方为妥善。将此各谕令知之。　　

○又谕、张井奏、剥运南粮过济帮数。并筹各湖潴宣济收蓄事宜一摺。本年剥运南粮。第一起剥船。甫经赶至济城以北。交豫东小米军船接运。在后各帮。断不能赶七月十五日定限。该署河督请令小米船停待接运。计八月内总可全完。著与讷尔经额、商定饬办。总期迅速归次。无误开兑日期。至运河水势。来源本少。全仗汶河、及各泉源、并上游等处坡水、乘时收蓄。本年全漕出运。又兼接运剥船。统计有六千余只之多。汶河仅长水二次。旋即消落。收少放多。不能无消耗之虞。著该署河督、飞饬道厅、随时妥为经理。严启闭以节虚消。勤疏浚以利收蓄。并著将斗门引渠淤塞之处。一面估挑。一面由运河道垫发银两兴办。再行奏明拨银还款。仍严饬催船文武员弁、昼夜趱行。不许片刻稽延。以冀少耗一分。即收一分之益。傥稍失机宜。以致水势消耗。空重军剥各船。沿途阻滞。朕惟该署河督是问。恐不能当此重咎也。再另片奏、本月十八日、正拜摺间、自申至戌。雷雨滂沱。云势甚广。泉源可期涨旺等语。览奏欣慰。现在汶河泉源。果否涨旺。著即赶紧收纳。以资利济。并著随时具奏。以慰廑注。将此谕令知之。　　

○壬子。修黑龙江失火延烧北门城楼。从将军禄成等请也。　　

○以福建龙岩德化二州县粮价增昂。命平粜仓谷。　　

○癸丑。谕内阁、兴平仓应放八旗春俸内、逾限存票未领。及向米铺换票卖票之二千二百五十七员。著各该旗都统。查取职名。咨送吏兵二部、照例议处。该仓监督。主事福崇、监丞余寅元、放米逾限。又于花户仓书、商同勒索。失于觉察。俱著交部议处。所有嘉庆二十四年。及道光元年。违例率准展限之户部承办司员。著户部查明。移咨吏部、照例察议。　　

○又谕、各营额设马匹。原备差操乘骑之用。满洲蒙古。尤以骑射为重。本日英和等会奏、八旗满洲餧养圈马四百匹。并无差使。转致疲羸。请改拨巡捕营。责令满洲蒙古马兵、演习骑射。训练有资。调用亦可得力。于营务马政。均有裨益。著照所议改拨。所有节省马乾银两。准其分给八旗、津贴移驻双城堡公帮之用。至裁撤马围房间等项。著照道光元年、八旗蒙古裁撤圈马之例办理。其巡捕营如何分营拴养。抽拨操演各章程。由步军统领衙门、酌议奏办。　　

○谕军机大臣等、琦善等奏、查勘堰盱石工。并通盘筹议湖河情形一摺。据称洪湖石工。计有九分。八月可竣。惟石工形如壁立。必湖水收至二丈。始能刷黄。上年湖水积至一丈七尺二寸。即至失事。刻下清水万难蓄足。欲去其病。惟有蓄清减黄二法。碎石护堤。所以蓄清。改移海口。所以减黄等语。黄运两河。受病已深。明年欲行海运。御坝即当坚守不放。与朕前降谕旨。适相符合。惟海运只可暂行。河漕必计久远。琦善等能念漕运国帑。与淮扬数百万生灵。不惜心力。朕已洞见其微。惟碎石护堤。工长一万七千余丈。需银六百万两之多。又须分年办理。不能速收成效。其海州所管之灌河口。于王营减坝一带。导黄下注。则迤东山海等厅、二百里淤垫梗阻之河道。不复经行。河口黄水、亦必以新海口掣溜迅急。渐次落低。即湖水亦毋庸多收。可以敌黄济运。如果事无窒碍。自属救弊良图。惟改移海口。筑堤挑河。需费若干。及一切民田场灶。该督等尚未查勘明确。著即会同从长计较。权利害之重轻。计保卫之久暂。孰费孰省。孰难孰易。详慎妥筹。据实具奏。此系河湖全局。朕原不惜帑金。但必须于济运宣防。实有裨益。而又能经久无弊。不徒为目前之计。方为妥善。将此谕令知之。　　

○甲寅。上诣绮春园问皇太后安。　　

○以故杜尔伯特辅国公多尔济扎布弟车登扎布、袭爵。　　


大清宣宗效天符运立中体正至文圣武智勇仁慈俭勤孝敏成皇帝实录卷之八十七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光五年。乙酉。八月。乙卯朔。上诣大高殿行礼。　　

○还宫。　　

○命长芦盐政福珠隆阿留任。　　

○越南国使臣黄文权等六人于西安门内瞻觐。　　

○以祭社稷坛。自是日始。斋戒三日。　　

○丙辰。遣官祭黑龙潭。昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○越南国王阮福晈、遣使表贡方物。赏赉筵宴如例。　　

○以直隶河间协副将克什德、为天津镇总兵官。　　

○准江苏降休道员王念孙、重赴鹿鸣宴。赏四品衔。　　

○予福建出洋淹毙兵丁许有成等二名、落水受伤兵丁翁福寿等二十三名、分别恤赏如例。　　

○丁巳。祭先师孔子。遣大学士托津行礼。　　

○谕内阁、成格奏、稽查粮船水手章程一摺。前因粮船水手。有设教敛钱之案。降旨令有漕督抚筹议章程具奏。兹据成格奏称、江西省各帮。从前尚无设教敛钱聚众械斗案件。惟人数既众。良莠不齐。自应豫加防范。免致滋生事端。著照所请。于本年帮船回次后。即令粮道督饬押运丞倅、及各帮运弁、将水手人等、分别查造花名籍贯清册。每船取具联名甘结。分送各衙门备案。并责成各帮弁实力稽查。如该水手人等敢有设教敛钱等事。即行严拏从重惩办。傥犯经逃逸。即按照姓名籍贯清册立时查拏。毋令远扬。如由该管帮弁地方官先行举发。著免其失察处分。傥有徇隐消弭情事。即行严参。其出运时。水手雇值由旗丁公平酌给。该水手等如敢擡价勒索。即递籍管束。毋许复充。该抚务当督率所属。随时严密察访。有犯必惩。毋得日久生懈。仍成具文也。　　

○又谕、明山精力颇形衰颓。刑部事务殷繁。难以胜任。著专理旗务。嵩孚著来京补授刑部尚书。其未到任以前。仍著托津署理。　　

○吉林将军富俊等奏、请于双城堡添设驿站。酌于吉林所属、南北两路三十八站内、抽撤官马十匹、牛十头、拨给。仍归北踇上监督管理。并设笔帖式一员。委领催一名。所有站房及站丁住房棚槽鞍辔器具。均筹款捐办。不动公项。得旨。所办好。依议速行。　　

○以户部右侍郎顾皋、署兵部左侍郎。都察院左副都御史韩鼎晋、署刑部右侍郎。　　

○调广西巡抚康绍镛、为湖南巡抚。以广东布政使苏成额、为广西巡抚。福建按察使魏元烺、为广东布政使。调直隶按察使张青选、为福建按察使。以直隶通永道王庭华、为按察使。　　

○命翰林院侍读学士彭邦畴、提督顺天学政。礼部左侍郎汪守和、提督安徽学政。大理寺卿福申、提督江西学政。兵部左侍郎朱士彦、提督浙江学政。刑部右侍郎史致俨、提督福建学政。调河南学政。吴慈鹤、提督山东学政。命翰林院编修朱襄、提督河南学政。冯赞勋、提督陕甘学政。河南道御史王赠芳、提督湖北学政。翰林院编修潘光藻、提督四川学政。右春坊右中允翁心存、提督广东学政。翰林院编修周作楫、提督广西学政。李棠阶、提督云南学政。调贵州学政程恩泽、提督湖南学政。命司经局洗马许乃普、提督贵州学政。奉天府府丞兼学政陈廷桂、江苏学政辛从益、山西学政蔡赓扬、均留任。　　

○戊午。祭大社大稷。上亲诣行礼。　　

○谕内阁、富俊等奏、双城堡移驻京旗章程。请于只身闲散内、量为变通一摺。前据户部奏移驻京旗章程。只身不准算户前往。与调剂穷苦旗人本意未协。请将只身闲散、或父子兄弟、均系只身。俱统作一户。分别给与房间器具等项。通融办理。当交富俊核议。兹据奏、只身闲散、一人到屯。既恐其举目无亲。易至游荡。且每户应得房间牛具等件。亦难减半分而为二。诸多窒碍。惟只身闲散、有父母子女、或伯叔兄弟、伯叔父母同住者。二三人以上。作为一户。尚属可行。著照所请。嗣后京旗只身闲散内、不必拘定有妻室。但有父母子女、或伯叔兄弟、伯叔父母、愿一同移驻者。二三人以上。均准算户。照原定章程。给与全分地亩房间牛条器具等项。其治装银两。仍由吉林给发。以资耕种之用。　　

○己未。以举行仲秋经筵。遣官告祭奉先殿。传心殿。上御文华殿经筵。直讲官英和、黄钺、进讲孟子谨庠序之教。申之以孝悌之义。讲毕。上宣御论曰。此孟子告时王以为君教民之道。惟在尽其所当行而已。家国君民。教学为先。易俗移风。彝伦攸叙。圣后哲王。莫不以之为急务。党有庠。术有序。教由是谨焉。入则孝。出则弟。义由是生焉。则学校之设。不可不讲也。明矣。惟民生厚。纳诸轨物。则于变时雍。惟皇建极。锡之敷言。则率履罔越。人虽至愚。与之言孝言弟。有不奋兴鼓舞者乎。为之上者。设为庠序以教之。习舞合吹。上丁仲丁。所以正其始也。三令五申。先甲后甲。所以垂其训也。由是礼乐以激其气。诗书以导其和。春诵夏弦。乐群敬业。为儒者端表率。即为百族树风声。人各有亲。人自祗厥父也。人各有长。人自恭厥兄也。门庭无诟谇之声。乡邑少嚣淩之气。爱敬发于天良。率性而行矣。仁义达于天下。溯源以往矣。行见五典可敦。六行可上。教典在是。治绩亦在是。又何必长驱傍骛。侈规模之宏远也哉。直讲官玉麟、姚文田、进讲书经任官惟贤才。左右惟其人。讲毕。上宣御论曰。且天下不可以一人理也。于是乎设官分职。以共治天下之事。自左辅右弼。前疑后丞。以及大夫师长。庶事百司。莫不效一人臂指之用。即莫不系一人敬慎之心。以与为简畀而已矣。唐虞之世。工虞水火。九官十二牧。各司其职。而二十有二人。时亮天工。每以无旷庶官为兢兢。尤于百揆之宅。先致意焉。此明良喜起之所由盛。而伊尹之言任官择人者。胥是道也。盖官者、行君之令、而致之天下者也。非贤而有德。则无以励廉隅而布恺悌。而有守者无以兴。非才而有能。则无以胜艰钜而理烦剧。而有为者无由著。而左右者、则又当有猷有为有守。为庶官表率也。一君子进。而众君子毕升。一小人进。而众小人咸集。其利害所关乎国家者綦重。故官不必备。惟其人也。人主诚宜居敬穷理。以裕知人之明。激浊扬清。以操用人之柄。不以微细忽庶司。不以姑息容大吏。庶黜陟明而劝惩当。有过者各思愧奋。咸荡秽而涤瑕。称职者益励忠贞。更谟明而弼直。大臣法小臣廉。济济师师。上下交泰。于以见王道蒸然日上。远追唐虞三代之郅治。我君臣其共勉之。礼成。上幸文渊阁。赐讲官及听讲诸臣茶。复赐宴于本仁殿。　　

○幸圆明园。　　

○诣绮春园问皇太后安。　　

○遣官祭文昌帝君庙。　　

○谕军机大臣等、据御史熊遇泰条奏、明年暂行海运。请将上海交兑米石。听地方官自行雇剥送运。不必令军船装运。以省需索帮费。海口商船。宜妥为招徕。勿任吏役藉端勒索。给发脚价。严禁克扣。抵津交兑。严禁刁难。商船放洋行走。听其自便。不可牵掣。转失事机。傥有松舱等事。取具同行各船甘结。分别豁免赔偿。天津剥船。宜多为雇备。漕船水手。宜妥为安插各款。明年海运事宜。琦善等前已派藩司贺长龄赴上海查勘。尚未据酌议章程覆奏。该御史所奏各款。谅该督等亦已筹议及此。如有可采纳之处。著一并核议具奏。该督等务将一切章程。详议周妥。勿致临事张皇。方为至善。该御史摺著钞寄阅看。将此谕令知之。　　

○护山东巡抚讷尔经额奏、拏获嘉白杭三两帮滋事水手。并讯出拜师习教械斗杀人各供。请解浙归案审办。得旨。查拏甚属认真。不可松懈。逸犯仍应饬属严密查拏。　　

○以广东巡抚陈中孚、为漕运总督。调江西巡抚成格、为广东巡抚。以直隶提督武隆阿、为江西巡抚。　　

○调湖北提督何占鳌、为直隶提督。云南提督罗思举、为湖北提督。以云南临沅镇总兵官李国栋、为提督。绥定协副将朱承受、为临沅镇总兵官。　　

○庚申。遣官祭关帝庙。　　

○谕内阁、博启图等奏、本年南粮抵通迟滞。三进江广帮船未到。稄米不敷支放。接据户部单开、八月分应放正白旗甲米。西四旗俸米。均劄万安仓。九月分应放正蓝旗甲米。劄北新仓。现查万安仓粳稄米均属充裕。而稄米一项。仅敷支放甲米。若再兼放俸米。未免短绌。北新仓因以放代盘后。未经户部查验。未贮新粮。其余各仓。除粳粟米外。稄米亦多不敷。均俟江广接运之米到通。按仓均派。庶敷支放等语。除饬琦善等将江广盘运米石迅速催趱外。著户部将各仓应放稄米。现应如何筹酌办理。及本年秋季旗俸劄放万安仓稄米。并九月分劄放北新仓甲米。一并另行核议。饬仓遵办。　　

○谕军机大臣等、据博启图等奏称、本年南粮抵通迟滞。现在各仓应放甲米俸米。惟粳粟二色均属有余。至稄米则三进江广帮船载运最多。一时尚无运到之期。各仓派贮稄米。均不能充裕。不敷搭放。请饬催赶运等语。江广未渡军船。前据琦善奏、请以本年首进回空军船接运抵通。现在回空船只。计已将次行抵河口。著琦善等严饬在事员弁迅速盘坝剥运。并饬沿途地方及经由闸坝。节节催趱赶运。及早抵通。以备支放。勿得留滞河干。致有冻阻。将此谕令知之。
  </div>
  <div class="pagination">
   <a href="清实录道光朝实录_page164.html">
    上一页
   </a>
   <span>
    ...
   </span>
   <a href="清实录道光朝实录_page160.html">
    160
   </a>
   <a href="清实录道光朝实录_page161.html">
    161
   </a>
   <a href="清实录道光朝实录_page162.html">
    162
   </a>
   <a href="清实录道光朝实录_page163.html">
    163
   </a>
   <a href="清实录道光朝实录_page164.html">
    164
   </a>
   <span class="current-page">
    165
   </span>
   <a href="清实录道光朝实录_page166.html">
    166
   </a>
   <a href="清实录道光朝实录_page167.html">
    167
   </a>
   <a href="清实录道光朝实录_page168.html">
    168
   </a>
   <a href="清实录道光朝实录_page169.html">
    169
   </a>
   <a href="清实录道光朝实录_page170.html">
    170
   </a>
   <span>
    ...
   </span>
   <a href="清实录道光朝实录_page166.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
