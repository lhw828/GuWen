<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 778 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 778 页/共 1316 页</h1>
    <div class="content">○谕军机大臣等、步军统领衙门奏。革员闻风远扬。请饬严拏等语。已革前四川盐茶道降补同知玉铭。前因案发遣。该革员畏罪隐匿。当经谕令步军统领衙门、顺天府、五城、一体严拏。兹据该衙门奏称、风闻该革员有逃避出京。潜往上海香港之语。著刘坤一、谭钟麟、赵舒翘、许振祎、饬属严密查拏。务获解京惩办。毋任远扬。将此各谕令知之。现月　　

○又谕、依克唐阿等奏、奏省需饷孔急。请严催各省欠解丙申年的饷。并历年专饷一摺。据称各省欠解奉天新陈的饷。业于本年五月闲开单奏请饬催。兹查各省共解到丙申年的饷银十二万两。核计山东尚欠解地丁银八万两。两淮欠解盐厘银二万两。盐课银三万两。江苏欠解厘金银一万两。其山东、河南、两淮、淮安关、临清关、江苏、直隶等处。欠解历年专饷。共计二百零九万余两。不但并未批解。且未接有报解之文。请旨严催等语。奉天为根本重地。当此兵荒交迫之后。需饷万难缓待。各该督抚监督等。无论如何为难。务当共体时艰。力筹接济先将本年的饷。于十月内埽数解清。并将欠解历年专饷。分批源源报解。以济急需而免贻误。原摺均著钞给阅看。将此由五百里论知直隶、两江、江苏、山东、河南、各督抚。并传谕淮安关监督知之。现月　　

○又谕、有人奏、西陲善后吃紧。急宜豫为布置一摺。此次湟回变乱。各路收纳降匪甚多。自应先事豫防。以为建威销萌之计。摺内所称目前情形。尚有可危者四端。请于现时裁撤营旗中。酌留数十营。分布要隘。著陶模、董福祥、体察情形。斟酌办理。原摺均著钞给阅看。将此各谕令知之。现月　　

○己酉。谕内阁、前据御史蒋式芬奏倢■＜曰融＞■＜石木＞直隶定州知州徐庆铨贪劣各款。当经谕令王文韶确查具奏。兹据奏称。徐庆铨被倢■＜曰融＞■＜石木＞各款。查无实据。惟性懦才庸。不能约束家丁。捕治盗贼。难胜繁要之任。直隶定州知州徐庆铨、著以通判降补。用示惩儆。

现月

　　

○谕军机大臣等、昨据步军统领衙门奏、风闻革员玉铭逃往上海香港。业经寄谕刘坤一等严密查拏矣。玉铭以在京旗人。曾任职官。特旨发遣。竟敢闻风远扬。殊为可恶。玉铭著销除本身旗档。所有该革员家产。著步军统领衙门严密查抄。伊弟礼部笔帖式玉顺、著先行解任。交刑部严行审讯。务须究出玉铭实在下落。玉铭家产。有无另行寄顿。并著刑部讯明具奏。将此各谕令知之。现月　　

○又谕、电寄刘坤一等、已革四川盐茶道玉铭。因案发遣。辄敢隐匿逃至上海。著该督等派员严密查访务获。毋使远扬。电寄　　

○又谕、电寄谭钟麟等、已革四川盐茶道玉铭。因案发遣。辄敢逃戒。潜往香港。著该督抚派员严密查访。设法捕获。毋使远扬。电寄　　

○又谕、电寄李秉衡、电悉。具见奋发之忱。惟马关约内。两次偿款交清。商约互换后。尚有将关税作为賸款并息之抵押。如不确定。日本不允撤队等语。抵押一节。断不可行。故未能责以撤队。至威海彼占四十里外。再空四十里不驻兵队。庶可彼此相安。此等办法。原属不得已之举。该抚务当从权办理。毋致因此再起波澜。是为至要。电寄　　

○陕西巡抚魏光焘奏、安定县等处被雹被水。饬该管道府查勘是否成灾。并将冲开堤口。赶紧修筑。宣洩积水。以便播种春麦。藉资接济。得旨、著即派员覆勘。据实办理。摺包　　

○予在籍病故福建布政使张梦元议恤。摺包　　

○庚戌。谕内阁、步军统领衙门奏。本月十五日。吏部左侍郎徐用仪、由前门棋盘街地方经过。突有已革马甲林光、施放火枪。将该侍郎轿上玻璃打碎。以致面有微伤。当将凶犯拏获。审讯供词支离。请饬送部严讯等语。已革马甲林光、胆敢于辇毂之下。施放火枪。轰击大员。不法已极。著即将该犯林光。送交刑部严行审讯。加等治罪。并著正黄旗满洲都统。饬将该犯所供之领催札姓。严行看管。听候刑部传质。现月　　

○又谕、本月十五日。李鸿章擅入圆明园禁地游览。殊于体制不合。著交部议处。寻议革职。得旨。加恩改为罚俸一年。不准抵销。现月　　

○又谕。步军统领衙门奏。拏获结夥持械。连次抢劫盗犯。请交部审办一摺。所有拏获之马六即马祥。小李即李焕章。王二即王八。大满即满老口。周二即周生。徐玉泰即玉子。李铁儿。徐苏氏。艾杨氏等九名口。著交刑部严行审讯。按律惩办。未获之杨四小麻夏五艾子小马夏二等犯。仍饬严缉务获究办。至拏获此案之出力员弁。著俟刑部定案时。声明请旨。又奏、拏获结夥抢虏盗犯。请交部审办等语。所有拏获之小李即李连奎。林五儿即林佳。小延即延得。存全即荃印等四名。著交刑部审明惩办。未获之小溥小杜荣十等犯。仍饬严缉务获究办。　　

○命大学士李鸿章在总理各国事务衙门行走。洋务　　

○以吏部尚书熙敬署步军统领。现月　　

○辛亥。署甘肃新疆巡抚饶应祺奏、迪化等属被蝗被雹成灾。现筹赈抚情形。得旨、著派员覆勘被灾轻重。分别抚恤。

摺包

　　

○勾到奉天广东广西云南贵州等省情实罪犯。停决奉天斩犯一人。广西绞犯一人。云南斩犯一人。余三十三人予勾。现月

　　

○癸丑。谕军机大臣等、李秉衡奏、查看黄河尾闾形势。拟由旧黄河东岸。挑穵新河。仍导入萧神庙旧河入海。并将赵家菜园吕家洼漫口。次第堵合。绘图呈览一摺。赵家菜园吕家洼两处口门。既须次第堵筑。河身正溜。非由萧神庙迤下入海。别无出路。该抚拟于旧拦黄坝迤东韩家园之上。开穵新河。再将旧河身择要加挑。并斜筑格堤一道。以防黄水倒灌。复从吕家洼口门上岸。建筑拦黄大坝。使正溜全归新河。由萧神庙迤下入海。即著照所拟办理。惟所开新河大溜引入之后。能否通畅。从前冲坏盐滩。能否一律涸出。萧神庙一带产盐处所。是否不致另有窒碍。该抚统辖东省全河。责无旁贷。经此次改归旧河入海。大举兴办之后。务使一劳永逸。方为不负委任。如仍未能妥洽。惟该抚是问。将此谕令知之。现月　　

○以通政使司副使常明为光禄寺卿。外记　　

○甲寅。以黄河霜降安澜。颁发大藏香十枝。交署河东河道总督任道镕祗领。虔诣河神庙祀谢。　　

○予办理河工出力河南布政使额勒精额等优叙。现月　　

○勾到江西浙江福建湖广四川陕西等省情实罪犯。停决江西斩犯一人。福建斩犯一人。湖广斩犯三人。四川斩犯四人。陕西斩犯二人。余七十四人予勾。　　

○乙卯。上诣瀛秀门外。跪迎慈禧端佑康颐昭豫庄诚寿恭钦献崇熙皇太后还西苑驻跸。　　

○诣仪鸾殿问皇太后安。至己未皆如之。外记　　

○署吉林将军延茂奏、珲春等处水灾较重。拟请截留应解部库洋药捐输银两。作为赈抚。以拯灾黎。允之。　　

○吉林副都统富尔丹、因病解职。以记名副都统英连为吉林副都统。明发　　

○以营务废弛。革吉林候补副将张柏茂职。　　

○以亏短公款。革广东候补守备卢辉邦、惠来营把总方如意职。并勒追。　　

○予故前湖北巡抚胡林翼在安庆府城建立专祠。从安徽巡抚福润请也。摺包　　

○丙辰。谕军机大臣等、前因革员玉铭、畏罪远扬。当经降旨。将伊弟玉顺、交刑部严讯。兹据刑部奏称、玉顺供、伊兄玉铭、原有同人夥开连盛合洋货店。该店栈房。坐落在天津河北大街。八月二十六日。玉铭称说现有紧事。欲往天津连盛合栈房暂住。即于是日雇坐车辆带同家人张祥出京等事。革员玉铭、现在是否仍在天津潜藏。著王文韶按照玉顺所供地名。迅速饬属严密查拏。毋任漏网。其连盛合洋货店。著先行查封。一面查明该革员是否同人夥开。奏明请旨办理。将此由四百里谕令知之。现月　　

○又谕、谭钟麟等奏。查明粤海关设号收税。并非违制加抽。现将税则核定。刊刻晓示。并严禁蠹役、革除弊窦一摺。粤海关设立五处号口。即系相沿旧章。且非此不足以防偷漏。现据该督等查明。并无私设口岸。违例加抽之事。即著毋庸裁撤。仍将此次清查五口挂销货物税则。刊刻晓示。将一切弊窦。认真革除。该关书役水手巡丁人等。如有饰词舞弊情事。即行从严惩办。以肃稽惩而免扰累。将此谕知谭钟麟、许振祎、并传谕文佩知之。现月　　

○两江总督刘坤一奏、徐州兵练、击退刀匪巨股。保全地境。所有出力员弁。恳准择尤酌保。并请将降调总兵陈凤楼、开复原官。以示鼓励。得旨。陈凤楼准其开复。其余出力各员。准期酌保。毋许冒滥。摺包　　

○实授任道镕为河东河道总督。　　

○以营务废弛。革江西城守营守备张梦麟职。　　

○以贪鄙不职。革安徽濮州营都司梁新元职。永不叙用。　　

○以捐助书院膏火。予陕西西和县职员杜正泽建坊。　　

○勾到江苏安徽河南等省情实罪犯。停决江苏斩犯三人。安徽斩犯一人。河南斩犯一人。余十八人予勾。现月　　

○丁巳。谕军机大臣等、文海奏、行抵打箭炉。询明瞻对情形一摺。文海著在打箭炉暂驻。所带勇丁。毋庸遣撤。俟川藏道路疏通。即行进藏。瞻对一事。垒经谕令鹿传霖妥慎办理。不可视之太易。现在节近冬令。军事是否得手。转瞬大雪封山。必至进兵无路。该督务须严饬在事各员。迅拔坚巢。毋任旷日持久。转致大局或有窒碍是为至要。仍将现在办理情形。随时电闻。将此由五百里各谕令知之。现月　　

○戊午。谕军机大臣等、本日御史文瑮奏、京师银价日贱。旗兵苦累。开放饷银。请饬搭用当十大钱一摺。著户部议奏。　　

○又谕、顺天府奏、请将捏造信函之开复候选知县郑廷璧革职讯办等语。郑廷璧著即行革职。　　

○又谕、本日候补四品京堂盛宣怀奏、条陈自强大计。暨设立达成馆。并开设银行各摺片。著军机大臣、总理衙门、户部、妥议具奏。摺包　　

○以詹事府少詹事绵文为詹事。　　

○准前任山东布政使崇保重与鹿鸣筵燕赏尚书衔　　

○己未。孝慈高皇后忌辰。遣官祭福陵。　　

○谕军机大臣等、电寄董福祥等、关内外肃清摺。知已驰奏在途。其大略情形。仍著董福祥等先行电奏。以慰殷盼。邓增已到任否。并电闻。电寄　　

</div>
    <div class="pagination">
<a href="清实录光绪朝实录_page777.html">上一页</a><span>...</span><a href="清实录光绪朝实录_page773.html">773</a><a href="清实录光绪朝实录_page774.html">774</a><a href="清实录光绪朝实录_page775.html">775</a><a href="清实录光绪朝实录_page776.html">776</a><a href="清实录光绪朝实录_page777.html">777</a><span class="current-page">778</span><a href="清实录光绪朝实录_page779.html">779</a><a href="清实录光绪朝实录_page780.html">780</a><a href="清实录光绪朝实录_page781.html">781</a><a href="清实录光绪朝实录_page782.html">782</a><a href="清实录光绪朝实录_page783.html">783</a><span>...</span><a href="清实录光绪朝实录_page779.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
