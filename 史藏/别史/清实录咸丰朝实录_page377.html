<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 377 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 377 页/共 502 页</h1>
    <div class="content">
○谕军机大臣等、桂良等奏、沥陈夷情、并办理棘手情形一摺。总以夷人不肯罢弃条约为言。在该夷自不肯轻罢前议。原欲桂良等竭力设法。以图补救。乃历次奏报。于内定办法。业已置之不论。而此次摺内。竟并驻京一节。亦有不能挽回之势。然则朕派桂良等前往上海。又命何桂清会同商办。岂真专为税则计耶。桂良等接奉叠次严谕。既知惶悚。尚非全无天良。不过希图了事。不知目前兵端。固不可开。将来后患。岂可不虑。所谓以该夷之财。制该夷之命。不过徒托空言。岂能确有把握。总须将前谕四事。尽力挽回。即不能照内定办法。亦可勉从所谓。若徒事作难。必欲邀朕允许。然后将就了局。一奏塞责。试思桂良等、在津滥许该夷所求之事。据奏原思日后挽回。若至今仍无补救。不独无颜对朕。其何以对天下。何桂清身任封圻。特命会办要事。而坚执己见。竟于国计无裨。桂良等随同附和。牢不可破。清夜扪心。亦当自愧。前据奏称、该夷李泰国尚肯为我出力。何以此时并未见其相助说合。即前在天津。所觅内线黄姓诸人。桂良等所恃为转圜者。何奏报中未见提及。如果似此情形。桂良等亦何所恃而轻许于前耶。至该夷欲赴汉口。尤须力为阻止。此时沿江贼船充斥。若夷船误被损伤。中国岂能任咎。若因夷船经过。而我水师停兵相让。设或贼船跟踪直上。岂不搅我长江大局。该夷既真心和好。岂有不可理谕。著桂良等、剀切止之为要。叠次批示之后。本已无可再谕。朕不惜谆谆告戒。尚冀桂良等尽力图维。以全大局。当此国家多难之时。尽一分心力。即为天下消一分祸害。桂良等受恩深重。身在局中。责有攸归。朕不能再为曲谅也。将此由六百里密谕桂良、花沙纳、何桂清、并传谕明善、段承实知之。　　

○又谕、本日据胜保奏、怀远逆匪。时图出扑。请派大员赴颍。专司剿办。或令楚军赴正阳关扼剿等语。怀远捻匪。叠经官军击败。仍思窜扑马头城、洛河街一带。并图窜扑寿州。胜保现须规复天长。以固东路大局。其势自难兼顾。剿捻事宜。本系袁甲三督办。俟唐训方等、所带湖北兵勇四千名到徐宿一带。即著与傅振邦、会同办理徐宿剿匪事宜。袁甲三即行酌带所部兵勇。折回颍州正阳关一带。妥筹防剿。以杜匪众沿淮上窜。并可与翁同书联络声势。东西夹击。本日据德安奏、业已行抵邵伯。惟该处并无兵勇可归统带。久留无益。著胜保即将该提督调回盱眙。令其随同该大臣进剿。胜保所请筹拨饷需。已谕令何桂清、庚长、于海关盐课项下。筹拨银四五万两。并谕瑛棨、将应解饷需。改道由清江等处解往矣。将此由六百里谕知胜保、翁同书、袁甲三、并传谕傅振邦知之。　　

○又谕、胜保奏、饷需匮乏、请饬迅速筹拨、并改道运解各等语。胜保军营饷需。前因皖省经费支绌。仍令由豫省派员办理。随时接济。自胜保督兵南下。怀远匪众。两次扑扰马头城。遂致西路饷道梗阻。现虽经翁同书通融接济。而杯水车薪。无济于事。当此剿办正在得手之时。岂容以饷需不继。贻误大局。著何桂清、庚长、即于海关盐课项下。筹拨银四五万两。委员迅速解赴胜保军营。以济急需毋稍迟缓。现在胜保由盱眙进攻天长。并著瑛棨、嗣后筹解胜保军饷。改道由徐州清江盱眙一路前进。以免延误。将此由五百里各谕令知之。　　

○以楚军克复安徽舒城县城。总兵官李续焘、下部优叙。赏参将黄胜日、谢永祜、巴图鲁名号。均以副将用。余升叙有差。予阵亡外委邓益胜、杨熊、祭葬世职。文童蒋益深、祭葬世职如从九品例。　　

○乙巳。谕内阁、前据胜保奏、捻首李兆受、请献滁城、归诚效顺。当经准其免罪。并允所请。赏给三品顶带花翎。俟立有战功。再行保奏。兹据胜保奏称、大兵进攻天长。李兆受分众驻守来安。甚为出力。旋复仗兵内应。克复天长。并赴滁州。率所部下壮归顺。自愿进袭全椒。以图报效。实能输诚归正。奋勇立功。自应先给官阶。以示嘉奖。李兆受、著更名李世忠。以参将即行补用。如续有劳绩。再由胜保奏请奖励。其部下出力头目。著该大臣查明核实奏请恩施。此后中路军营。遇有被陷贼中。弃邪归正者。果能立功自赎。克复城池。亦当一体施恩。以昭激劝。　　

○谕军机大臣等、胜保奏、官军克复天长。并李世忠投诚出力各摺。均已明降谕旨、照所请奖励矣。另片奏称、怀远捻匪。复扑马头城。徐广缙等、兵勇失散。与翁同书奏报怀远捻逆、于十八日攻扑寿州、焚掠数十里情形相同。翁同书因有贼匪窜扑定远之信。已将派往庐州之兵、撤回定远。并函致胜保、拨兵援应。是尚未知龙泽厚一军。已有挫失。现在天长已复。胜保即日折回西路。定远当可无虞。其攻扑寿州之匪。据翁同书又称已向怀远退去。其出没靡常。尤应严加防范。著胜保于折回后。与翁同书妥筹堵剿。并查明徐广缙、龙泽厚、所带兵勇。退至何处。有无溃散情形。至楚军已克舒城。进攻三河。相距庐州不远。南北夹击之机。亦不可失。李世忠既有攻袭全椒之举。则由和州无为而下。皆可责令设法攻拔。各该处城贼、与李世忠素相熟习者、自复不少。或设法内应。或以次进攻。但须官军为之协助。亦未可任其独往独来。自成一队也。胜保请拨江北步队一千名。驻守天长。已谕知德兴阿拨往。至该处马队。恐难分拨。翁同书所请酌派师船。驻泊裕溪口等处。除谕知和春、令吴全美、李德麟、分拨布置外。杨载福水师。现在图攻安庆。踪迹无定。如能攻剿得手。自可通融兼顾。此时尚难抽拨。东坝应防之处。亦谕知何桂清、赵德辙、派员严密盘查矣。将此由六百里各谕令知之。　　

○又谕、本日据胜保奏、请于江北军营拨兵前赴天长。并据德兴阿奏、请拨陕甘兵助剿各等语。天长贼匪。业经胜保攻剿。将县城克复。惟因怀远捻匪、时图窜扑。胜保尚须亲往督剿。未能久驻。该处已派游击保英、留失驻守。但兵力尚单。请饬德兴阿速拨步队一千名。前赴天长。会同防守。另拨马队二三百名。赴胜保军营等语。德兴阿收集马步各兵。为数不少。但恐马队无多。著即酌拨步队一千名。派员管带。即日前往天长。会同胜保所派游击保英、驻劄天长。以资防剿。至德兴阿所请于陕安镇标内、挑拨精兵二三千名。赴扬调遣。现在陕甘官兵。出征者多。未能再调。况属缓不济急。惟有浙江调回之副将朱承先等、兵勇一千七百余名。并陶茂森等、兵勇一千一百名。即日可到扬州。此项兵勇。准归德兴阿酌留调遣。并速筹克复六合江浦等处。以赎愆尤。所称谍报溧水克复。咨商和春拨兵之处。如果溧水已克。江南军营。尚有余力。亦自可分兵相助。已谕令和春等、量为酌派矣。将此由六百里谕令知之。　　

○又谕、本日据翁同书奏、皖贼欲图下窜、请饬严防等语。皖省巢湖水师战艇。素称得力。自庐城失陷。此项船只。被毁无存。现在贼踞巢县庐州。其裕溪口、针鱼觜等处。均系出江要路。该处并无重兵扼劄。著和春即饬总兵吴全美、李德麟、酌派师船。驻泊该处。以资扼守而重江防。至东坝为下窜要隘。苏郡系财赋之区。该贼垂涎已久。据称贼匪于太平府之金柱关。设卡抽厘。直达东坝。深恐东坝委员。但顾抽厘。不知盘诘奸宄。并据胜保奏称、探知贼匪已在无为州之运漕等处。掳取民船千余只。先用千人薙发。扮作商贾。由西梁山径赴太平关。直抵东坝。偷犯苏州各等语。似此情形。不可不严为之备。著何桂清、赵德辙、迅即选派公正道府大员。驻守东坝。认真盘诘。如有商船形迹可疑。暗藏军器者。立即拏获讯究。以塞乱源。苏州府城。人烟稠密。恐有奸徒溷迹其中。并著该督抚、派委干员。于省城及浒墅关等处。认真稽查。毋令贼匪潜踪。再据德兴阿奏、江北须添兵剿办。已咨和春再拨精兵二三千名。俟周天培一军到齐。再行拨回等语。现在溧水如已克复。南岸兵力有余。即可移缓就急。并著和春酌量办理。将此由六百里各谕令知之。　　

○又谕、本日据蒋霨远奏、镇远府城失守、并兵单饷缺情形一摺。贵州镇远府城失事。据称究由兵丁缺饷溃散。现在贼势鸱张。韩超一军进剿。尚形单薄。而各营积欠已久。所到协饷无多。实属异常紧迫。湖南贵州。唇齿相依。著骆秉章、就近添调在防官兵。派员管带。迅速赴黔。协同该省官兵助剿。以壮声势。其随营军饷。及从前奉拨未解各款。并著宽为筹备。一并带往。以资接济。将此由六百里谕令知之。　　

○以詹事府詹事殷兆镛、充日讲起居注官。　　

○以克复安徽天长县城。予副将庆瑞、以总兵官用。赏道员贾臻、二品顶带。知县汪景度等、花翎。从九品苏殿华等、蓝翎。余升叙有差。　　

○追予江南六合阵亡总兵官罗玉斌、提督衔。道员温绍原、布政使衔。知县李守诚、知府衔。并祭葬世职。建立专祠。　　

○丙午。上御洞明堂句到新疆、贵州、福建、湖南、奉天、情实罪犯。停决贵州斩犯一人。福建斩犯一人。湖南斩犯六人。奉天斩犯二人。余三十八人予句。　　

○谕内阁、玉明奏、遵旨修补红桩、并酌办章程一摺。永陵照山周围红桩曹□少朽。既经该将军派员敬谨查勘。著即饬令该委员等、先期采办木植。俟明岁春融。如数栽补。并按月轮派防御一员。会同该界官常川稽查。如遇有樵采等犯。即行查拏究办。并饬兴京城守尉、通判、按季亲往巡视。加结呈报。仍著该将军随时派委妥员。严密查察。如有扶同徇隐情弊。一并从严参办其马尔墩岭原设红桩。并著一体补栽。以符旧制。　　

○又谕、玉明奏请添设堆房等语。昭陵原设堆房四处。间隔稍远。稽查恐难周密。著照所请。再行添设堆房四处。轮派官兵巡守以昭慎重。　　

○又谕、玉明奏、盗风未靖、请设法严缉一摺。盛京地方。每有骑马持械结夥游行之人。缉捕各员。往往因访查未确。不敢骤行拏获。以致盗风日炽。著玉明严饬各该旗民地方官。随处躧访。如遇有骑马持械。三五成群。形迹可疑者。无论有无抢劫情事。即行盘获解省究讯。如讯无劫窃确据。即著随时开释。俾免拖累。傥查有赃证明确。实系盗贼。即照例送交盛京刑部。严行惩办。以靖地方而安良善。　　

○钦差大臣大学士桂良等、奏报上海军情紧急。夷性难训。现在商办情形。得旨。该督既可离沪。王有龄何不能离。明系该员事事把持。总恐他人收效。况该督司此次办理夷务。独存成见。不准他人入手。殊属胆大。桂良等甘为其指使。更不可解。况此摺铺叙粤捻各逆情形。于夷务不过寥寥数语。又未能将节经训谕之四层。逐款筹办。该督此次任意之所愿为。一发莫遏。是亦视朕旨若弁髦。罪有浮于耆英者。　　

○以直隶通州协副将汤苏、为宣化镇总兵官。　　

○旌表守正捐躯山东汶上县民张汝立妻靳氏。　　

○丁未。谕内阁、崇恩奏、前任臬司、在途患病、恳请回旗等语。丁忧安徽按察使恩锡、百日孝满。本系回省办理粮台。现仍简署安徽按察使。既据崇恩查明该员患病属实。著准其暂行回京就医。毋庸开缺。仍著该旗都统等察看。一俟病痊。即行饬令赴任。毋许逗遛。　　

○以阿克苏办事大臣海朴、为镶红旗蒙古副都统。　　

○实授舒精阿、泰甯镇总兵官。兼总管内务府大臣。　　

○贵州威甯镇总兵官怀塔布、因病解任。以江西抚标中军参将遮克敦布、为贵州威甯镇总兵官。　　

○以攻克安徽黄池等处出力。署提督周天受、总兵官傅振邦、下部优叙。赏都司田宗兴、刘仁福、巴图鲁名号。游击陈玉喜、石玉龙、守备周世兴、刘仁禄、盛世忠等、花翎。从九品沈琦等、蓝翎。余升擢有差。　　

○以河南角子山剿匪出力。总兵官邱联恩、下部优叙。赏守备谢荣升、花翎。把总李象安等、蓝翎。余升擢有差。　　

○以叶尔羌制造炮械出力。予守备田丰等、升叙有差。　　

○以蒙功冒赏。革浙江带勇都司曾得胜职。并逮问。　　

○予江西玉山等处阵亡知县刘福林、汤世铨、县丞诸寿山、参将胡定国、守备庞大文、千总马润卿、把总吴正标、周全龙、许廷灿、外委林启泰、吴大福、祭葬世职。　　

○赏故和阗伯克萨木萨克长子木沙、五品顶带花翎。世袭罔替。并豁免应交粮赋。　　

○缓徵陕西清涧、府谷、神木、三县被雹被旱村庄旧欠额赋。赈给清涧县贫民一月口粮。　　

○豁免叶尔羌被扰地方额徵布匹。　　

○戊申。上诣安佑宫行礼。　　

○以正黄旗蒙古副都统察杭阿、署正白旗满洲副都统。镶红旗满洲参领博铭、署镶红旗蒙古副都统。　　

○以镶红旗满洲副都统爱仁、暂署管保定等五处官兵事。护军统领春佑、署左翼前锋统领。　　

○展缓山西洪洞县被扰地方旧欠额赋。　　

○己酉。颁朱谕。御史孟传金奏、中式举人平龄、朱墨不符、物议沸腾、请特行覆试一摺。著派载垣、端华、全庆、陈孚恩、认真查办。不准稍涉回护。并将摺内所指各情。可传集同考官。一并讯办。　　

○谕内阁、翁同书奏、访闻徽甯等府愚民、传习花会、请饬严禁一摺。据称徽甯等府。近来传习花会。棚厂林立。刀矛杂陈。局赌输赢。土豪恶棍。因而渔利。猾吏奸胥。为之隐庇。愚民堕其术中。败产倾家。甚至酿成命案。大为风俗人心之害。业经该抚严饬查拏。出示禁止。惟皖南地方。距省较远。该抚稽察难周。并恐浙江壤地毗连。不免沾染恶习。著张芾、胡兴仁、通饬各府县。一体严禁。实力访拏。并责令地保举报。如有劣绅包庇。恶棍把持。及地保等通同容隐。一并从重治罪。该地方官如敢视为具文。别经发觉。即著从严参劾。以挽浇风。　　

○谕军机大臣等、前因杨能格奏、大营军溃。德兴阿令放全饷。曾谕该大臣等、嗣后仍照旧章核实开报。兹据杨能格奏、各营清册。至今仍未造报等语。军营领饷。必先按实在名册。以杜虚糜。德兴阿溃退之后。兵勇伤亡甚多。名数必不足额。何得任意滥支。昨因德兴阿奏参杨能格节节退避各款。当谕令邵灿、庚长、确切查参。如杨能格不胜粮台之任。著即撤回。另派梁佐中就近暂行办理粮台事务。本日览杨能格奏、因被德兴阿参奏。哓哓置办。实属奸巧。著邵灿等、即将杨能格撤回。迅饬梁佐中前往暂办粮台事务。一面咨照何桂清、遴员接办。其德兴阿所参杨能格各款。仍著该漕督等、查明具奏。至兵勇清册。饷项攸关。德兴阿业经获咎。不得任听营员。仍照从前兵数领饷。致滋弊混。将此由五百里谕知德兴阿、邵灿、庚长、并传谕署江甯布政使淮海道梁佐中知之。　　

○又谕。翁同书奏、请派员赴皖、总办粮台等语。安徽办理粮台之署臬司恩锡、昨据崇恩奏、该员在途患病。恳请回旗。已降旨准其暂行同京就医。一俟病痊。即行赴任。不准逗遛。如该员回京后。一时不能就痊。恐耽延时日。此时著翁同书、即于皖省道府中遴派一员、暂行办理粮台事务。以专责成。至所奏部拨苏省江海关银十万两。请饬部改拨之处。已交户部另行筹拨矣。将此由六百里谕令知之。　　

○又谕、官文奏、遣撤马队官兵、请准照数选换、并请派拨西丹赴楚一摺。吉林黑龙江马队官兵。自调拨楚北以来。屡立战功。惟经节年伤亡遣撤。存数无多。现在进剿皖豫各匪。正资得力。所有此次遣撤伤病官兵一百零六员名。著景淳、奕山、即照数选换精壮。迅速饬赴湖北。毋稍迟误。至请调两省西丹。并著该将军等、体察情形。如尚可调拨。即著各派一二百名。配齐军装器械。拣员管带。一并前赴湖北。交官文调遣。以资攻剿。将此由五百里各谕令知之。　　

○以理藩院尚书瑞常、署步军统领。　　

○以江西新城县截击福建窜匪出力。予道员刘长佑奖叙。阵亡千总许其锡、把总王大廷、唐柄兴、黄恒山、李才盛、祭葬世职。　　

○庚戌。谕内阁、御史富稼奏、请饬严禁钱市卖空买空一摺。据称钱市旧规。各持现银现钱。互相交易。近日市间。多有凭空言买卖之人。并各官号影射买银之弊。故银价日昂。百物因之腾贵。小民生计愈艰。大为闾阎之害。著顺天府五城。迅即出示严禁。如查有空言买卖银钱者。立即严拏。照刑部新定章程惩办。失察官员。照例议处。并将代保之经纪。一并严惩。以儆奸商而平巿价。　　

○又谕、德兴阿奏、招集诸军、奋勇进攻、拟严定章程、以示劝惩一摺。江北一军。自浦口溃败后。仪扬相继失陷。马步中军。节次退缩。深堪痛恨。现在扬州仪徵。先后收复。天长亦已攻克。而六合尚为贼踞。若不严定章程。使各员弁知所劝惩。愧愤图功。其何以奋勇剿贼。迅速廓清。各省军营出缺。向尽军营人员拔补。原以杀贼立功。用昭激劝。此次浦营溃败。各将弁战死行间。纷纷开缺。而畏贼全躯之辈。转得唾手迁官。殊不足以昭公允。除德兴阿另请拔补数员外。所出协领以下、至骁骑校。副将以下、至都司守备各缺。均著咨明直省将军、督抚、提镇、令各归本营按班序补。俟续有战绩。再复军营拔补之例。以昭激劝。至兵勇之奋勉。全恃将领之倡率。若将领见贼先退。各员弁兵勇。必更望风而靡。嗣后旗营自参领协领以下。绿营自副将以下。遇有临阵退缩者。该统兵大臣。一面奏明。一面即于军前正法。副都统总兵以上。奏请严加治罪。其遇贼逡巡。情节稍轻者。亦著将累次保案。分别奏请撤销。以肃军令。至兵丁防剿数年。受伤患病。难期得力。自应将随营最久之兵。分别抽撤归伍。仍由原营换调精壮。补足原额。庶不至以疲乏充数。军营文案委员。暨随营粮台委员。履险相随。准其从优保奏。其后路总办粮台委员。止可与团练捐厘诸员。分别请奖。不得过优。以杜侥幸。至所奏随营出力文员。向来止准免补本班一次。未免阻其上进。应请准予免补两次之处。著该部议奏。经此次严定章程之后。该大臣务当策励将士。奋勉图功。以赎前愆而观后效。　　

○谕军机大臣等、前据德兴阿奏、江北须添兵剿办。谕和春等察看。如溧水已克。南岸兵力有余。酌量移缓就急。本日德兴阿奏称、周天培援军未到。请旨饬催。并前次张国梁所留兵二千六百名。恳勿调回江南等语。自为厚集兵力。图攻六合之计。惟溧水是否克复。尚未据该大臣等奏报。南岸军情。亦关紧要。除张国梁留下之兵。仍著留防江北。毋庸调回外。其德兴阿续向和春咨调之兵。著和春等、酌量情形办理。由浙调回之朱承先等、所带兵勇。现闻赴援溧水。俟克复后。即行饬赴江北。将来周天培全军到齐。亦即统交德兴阿调遣。俾得由仪扬前进。会同攻复六合县城。将此由六百里谕令知之。　　

○以怡亲王载垣、署正红旗汉军都统。理藩院尚书瑞常、署正蓝旗满洲都统。都察院左都御史绵森、署镶蓝旗汉军都统。　　

○辛亥。谕军机大臣等、夷务办法。自桂良到上海后。朕于奏报内、业经叠次批示。本已无可再谕。本日据何桂清奏、同抵常州。复将夷务棘手情形。缕晰陈奏。当此时事艰难。该大臣等受朕深恩。谅不敢竟昧天良。希图迁就了事。但权衡时势。不但派员驻京。必须极力挽回。即内江通商。及内地游行。赔缴兵费。退还广东省城各要件。贻害甚大。均不可不设法阻止。桂良等专办夷务。固属无可卸责。即何桂清身任地方大吏。受此委任。亦当力图补救。所有办法。著仍遵前旨。将此四事。婉为转圜。与其称兵于日后。不如消患于目前。现议税则。该夷必有利益可沾。即可从此措手。不至即行决裂。四事若有转圜。其余即照天津、及上海、现定各款办理。该夷若诚心永远和好。则去此四件。必能长保无事也。至该夷之意。本欲移钦差于上海。如果说定时四事消弭。桂良等即可允其将钦差移至上海。专办通商事务。以后各国。如有商办之事。即在上海商办。广东仍照旧通商。俟该夷退出省城后。由两广总督妥定章程。不致民夷争斗。傥诸事定议后。夷船再至天津。即为背约。不能如今年相待。但此时大局未定。切不可早为宣露。桂良等当存之于心。届时再与宣说。如该夷回帆时。不与说明。转瞬来春。夷船复至天津。惟桂良等是问。至何桂清奏称、各处游行。虽不能禁止。亦当严定章程。以资约束。但恐既许游行。即无从限制。此时朕既肯毋庸拘泥内定办法。该大臣等、必当各矢忠诚。竭力挽回。为国计民生豫筹久远之策。谅桂良等亦必能仰体朕心也。将此由六百里密谕桂良、花沙纳、何桂清、并传谕明善、段承实知之。　　

○又谕、王懿德奏、总兵周天培、在闽攻剿吃紧、不能赴援江北、咨商曾国藩派兵往援一摺。已于摺内严切批示矣。周天培一军。本系江南派援浙江。由浙赴闽援剿。虽据奏、该总兵在闽剿匪得力。现于麻溪桥等处扼要设防。正在与贼相持。未便移调他往。惟现在江北情形。较之闽省更为吃重。虽仪徵扬州、业经收复。而六合尚为贼踞。该虚并无劲旅应援。急盼周天培协剿。岂容闽省久留。至曾国藩统领官军。前据该侍郎奏报。已于九月初九日。驰抵建昌。即由杉关入闽等语。计此时已抵闽境。著曾国藩于所部兵勇内。酌分一军。驰赴洋口顺昌等处。会同闽兵剿匪。周天培即可交替。迅速赶赴扬州德兴阿军营。听候调遣。毋再延误。将此由六百里各谕令知之。　　

○壬子。谕内阁、崇恩奏、遵查才能出众人员、据实保奏一摺。前因王茂荫奏保山东单县知县卢朝安等、循声素著。谕令该抚确查保奏。兹据奏称、现任济甯直隶州知州卢朝安、前在单县署任。两次截剿逆匪出力。本年捻匪窜扰山东边境。该员带领民团。出境迎剿。金乡鱼台二县。赖以保全。皆由该员平日恩信及民。人皆用命。实系才能出众。堪膺保荐。卢朝安著先行交军机处记名。遇有山东知府缺出。请旨＜闲＞放。仍著送部引见。　　

○谕军机大臣等、崇恩奏、击退峄县窜匪、并咨调赴徐兵勇回剿等语。此次逆匪。由萧县窜犯峄县。兵勇失利。致被阑入边境。经黄良楷带勇击剿获胜。该匪现已渐退。惟现在丰沛尚有贼踪。与河南会匪句结。曹、单、金乡、情形亦属吃紧。匪踪飘忽靡常。难保不复来窥伺。山东境内、兵力空虚。除曹单练勇、素称得力外。其余各县。恐未能一律整齐。著崇恩于附近江南河南边境各州县。选派公正绅士。会同地方文武。实力举行团练。以助兵力。遇有紧急。有备无患。至前由山东调赴清江兵勇一千名。据该抚奏称、现已截回兵四百名。自系因防剿本境起见。惟本日据袁甲三奏、临凤贼匪。复窜陷五河县城。该处距浮山盱眙蒋坝甚近。是清淮情形。仍未稍松。著该抚酌量情形。如东境贼氛稍定。而清淮尚须防剿。即仍将前项截回之兵。饬赴清江。交邵灿、庚长等、酌拨布置。以资得力。此次黄良楷接仗获胜情形。并著查明详细具奏。将此由五百里谕令知之。　　
</div>
    <div class="pagination">
<a href="清实录咸丰朝实录_page376.html">上一页</a><span>...</span><a href="清实录咸丰朝实录_page372.html">372</a><a href="清实录咸丰朝实录_page373.html">373</a><a href="清实录咸丰朝实录_page374.html">374</a><a href="清实录咸丰朝实录_page375.html">375</a><a href="清实录咸丰朝实录_page376.html">376</a><span class="current-page">377</span><a href="清实录咸丰朝实录_page378.html">378</a><a href="清实录咸丰朝实录_page379.html">379</a><a href="清实录咸丰朝实录_page380.html">380</a><a href="清实录咸丰朝实录_page381.html">381</a><a href="清实录咸丰朝实录_page382.html">382</a><span>...</span><a href="清实录咸丰朝实录_page378.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
