<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 71 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 71 页/共 127 页</h1>
    <div class="content">　　明武宗毅皇帝实录卷之九十九
　大明武宗毅皇帝实录卷之一百
　　正德八年五月戊辰朔广信府知府朱嘉会奏本府各县被贼残害乞蠲免该年钱粮以苏民困户部议行抚按官通查随宜宽免该用军饷仍如原拟以停免耗米并钞关银支用报可
　　○革庆成王奇浈子镇国将军表杜禄米三之一王奏其不遵训戒故也
　　○姚源洞贼之入开化也江西副使胡世宁佥事高宾以听抚贼艾茹七等二百人号为新兵往击之茹七所过纵兵虏掠执安仁县官氏二女欲污之不屈俱赴水死给事中黎奭以世宁宾不能约束奏劾之且言参议王泰参政吴廷举佥事李嘉言知府陈策朱嘉会浙江都指挥李隆参议叚敏佥事储珊知府宋毓及巡抚都御史任汉俱宜究治兵部覆议廷举为贼拘留未出嘉言策近有功俱可原宾已停俸余宜量罚得旨世宁敏珊毓各停俸泰隆嘉会姑贷之俱令戴罪击贼汉亦停俸降敕切责新兵即散遣首恶仍逮治以闻官氏二女令旌表其门既而汉复奏茹七等听抚愿为良民兵部谓与奭奏异请令提督都御史俞谏议处从之
　　○庚午降御史贺泰为处州府推官泰＜锍-釒＞言义子赐姓之非故得罪
　　○虏酋亦卜剌次于讨来川遣使阿卜都等至肃州乞赐蟒衣锦绢复遣把巴歹等速之仍乞边地驻牧修贡且称与哈密都督奄克孛剌和亲辞多不逊都御史张翼犒遣其使者而以币帛与之谕使效顺移营荒野虏遂西入乌思藏屯据事闻兵部议亦卜剌窜伏边陲苟延性命乃敢阴怀谲诈非分妄求镇巡等官略无制御乃欲以利羁之是纳侮也宜令总制都御史张泰等审计预防喻以利害若入境侵犯则相机剿杀毋或误事从之
　　○辛未以春夏少雨遣英国公张懋祭告  天地成国公朱辅祭告  社稷新宁伯谭佑告山川尚书傅圭告城隍之神仍命文武群臣同加修省
　　○升江西布政司右参议林长繁为贵州按察司副使
　　○实授南京江西道试监察御史屠垚为监察御史
　　○太监萧通为故太监李璋弟侄副千户李进等十七人乞升秩既得旨兵部言进先以贿结杨玉调卫不宜复注锦衣卫从之
　　○准纳级都指指同知白埈注锦衣卫埈故刑部尚书昂之子冒功升世袭副千户复纳级至指挥同知至是以父昂有剿贼功乞加录荫并注锦衣卫内批特许之不为例　　○赏右都督刘晖所部官军王恺等银一千两以获贼首刘七功也
　　○怀来卫地震
　　○壬申端午节赐百官宴于午门
　　○命山西都司署都指挥佥事崔玺掌印管事
　　○癸酉调狭西布政司右参政方璘为江西左参政湖广右参议白金为江西右参议
　　○狭西好地平等族番人弄班受等来朝贡马及盔刀等物赐宴并赏彩叚绢钞如例
　　○升义勇左卫署指挥同知陈谨为署都指挥佥事山西都司佥书
　　○驸马都尉樊凯卒凯字大振河南安阳人成化八年选尚广德长公主  宪庙宠异之尝命领宿卫军册封辽蜀二府二十年公主薨正德初角□羊任家居至是卒讣闻辍朝一日赐祭葬及斋粮麻布如例凯虽贵颇能以礼自守粗晓词翰子琦瑶琮俱荫锦衣职女一为黔国夫人皆公主所出云　　○甲戌  孝宗敬皇帝忌辰  奉先殿行祭礼遣驸马都尉蔡震祭  泰陵
　　○翰林院侍读顾清居优时升侍读学士至是服阕乃拜命
　　○宣府守臣奏缺军需命户部运折粮银八万两给之
　　○先是总制都御史彭泽奏四川军饷缺乏诏发湖广折粮银五万五千两给之未至而廖贼就擒泽请裁减户部议以三万五千输狭西准甘肃年例之数其二万仍留备四川军饷从之
　　○乙亥复给晋府义宁王印以失于盗也
　　○山东东平州及东阿县各地震有声　　○丙子升狭西都转运盐使司运使徐翊为布政司右参政
　　○南京提督机房太监吴经等奏织造缺银户工二部议以机房岁造动至数万及内官冬衣并赏赐各项衣叚折银不止十余万两即今内外修造浩繁各省剿贼未已若非节用公私必致匮乏宜令经等以前所支盐价并扬州钞关银辏用仍乞暂罢织造以宽民力有旨令计所需以三分为率户部给其二工部给其一
　　○朝鲜国王李怿遣陪臣工曹参判李长生等来朝贡方物赐宴并赏金织衣叚有差
　　○丁丑升赏汉土官军锦衣卫纳粟指挥佥事汪玺等八百二十一人有差以破贼首刘六功也
　　○巡按云南御史张璞奏金齿腾冲蕞尔一隅既添参将又遣内官镇守供费不赀乞将太监崔和指挥沐崧裁革专责兵备官管理以苏边民之困诏不许惟令和崧用心抚恤军民不得贪纵扰害
　　○戊寅升南阳府知府王宣为狭西都转运盐使司运使
　　○鲁府思同县主仪宾赵璠奏旧制凡王府设内官内使惟以传命不预外事近者各府内使窃弄威福交结官司党恶害众不可胜言乞申严禁例惩其党与如其不悛听被害者径诉镇巡官以伸冤滥又言鲁府自亲郡等王及镇抚将军雕朱红金字令旨牌面印刷龙凤勘合威胁有司抑买商货亦宜禁下都察院议以璠所言二事  祖训例皆有禁但日久弊生宜通谕各王府鲁府牌面令巡抚官启王改革不从者举奏从之
　　○顺天府霸州山东登州府各地震有声
　　○己卯  仁宗昭皇帝忌辰  奉先殿行祭礼遣驸马都尉马诚祭  献陵
　　○巡视居庸等关侍郎丛兰奏虏五万骑寇大同乞选调真定保定等卫京营下班官军防守紫荆倒马龙泉居庸及浮图峪插箭岭白羊口等处关隘仍择骁勇指挥等官七员统领各协守操练兵部议如所请且发辽东买马余银及太仆常盈库银共十五万两买马寄牧于畿内州县以备宣府大同调用皆从之
　　○镇守延绥都督同知侯勋以被劾辞任许之
　　○庚辰以虫灾免彭城卫正德七年分屯田子粒十分之四从巡按御史奏也
　　○辛巳升监察御史周谟为广西按察司佥事
　　○畿甸军民佃种各马房草场地土每亩减租银一分被灾者免徵从户部奏也
　　○开中两淮运司正德九年盐课二十五万引于大同召商上纳粮草以备急用从守臣请也
　　○虏犯大同由白羊口入掠平虏井坪乾河等处围总兵官叶椿潘浩于黄土岭高山城俄角□羊去遂趋朔州犯焦邑巡抚都御史高友玑奏言本镇地方广阔各卫所堪调马队官军不满三万众寡不敌乞增调奇游兵分布按伏于天城阳和平虏威远左卫等处城堡相机策应庶几三路可守今延宣各称有警不发奇兵又欲掣回游兵事势危迫乞敕兵部责令二镇守臣无分彼此速行应援更乞命将出师以彰天讨兵部议宣大二镇为京师襟喉而与偏头延绥境辅车相依奇游兵马专为应援而设故一方有警诸镇策应近因盗贼窃发延绥兵马调征河南四川宣府兵马先调一千戍河间又兑三千入京师故兵力寡弱不能相援为今之计宜以停征四川兵守延绥其游奇兵调于大同西路以京操兵守宣府其游奇兵调于大同东路以大同偏头兵扼其中路仍令巡视提督官严备宁武鴈门倒马紫荆等关如兵更不足量发各州县民快义勇军余救援仍乞于团营总兵内简命一人统率原选听征官军六千人分布截杀余一万四千人待报启行  上命咸宁侯仇钺充总兵官提督军务统京营军六千人往会各镇巡官协同操守户部议处粮饷以闻宣府兑操军留不遣余如议寻命钺挂征虏将军印节制宣大山西延偏各镇巡以下所统官军人赏银二两给马匹器械以行复命侍郎丛兰以巡视兼督军饷运太仓银五万两给之都御史林廷玉发易州粮草助用
　　○壬午四川纪功给事中王萱等奏内江荣昌等县盗贼骆崧祥龚时达郑朝阳等复啸聚横行劫掠今欲用兵则民力不堪欲招抚则覆辙可鉴乞下兵部议处因劾知县屈釴等知府孟醇刘思贤等巡守参政胡宗道等不能安民弭盗宜治其罪诏奏内首恶及廖麻子余党令总制等官严督将领设策擒捕毋事姑息釴等革冠带宗道等俱停俸事宁之日通查功罪奏处
　　○时女直鞑靼入贡奏进番文有为中国书者审为被掠边民冒名来朝遂为同类代书礼部议宜并治伴送指挥王经通事刘恩等罪诏诈冒情弊所当究问但念远夷并伴送通事等俱从宽宥之令镇巡官善为宣谕今后朝贡者姓名务验实名毋仍诈冒恩等夺俸粮各一月
　　○原任兵备佥事李晟复上兵书五种曰法象变通曰军礼要括曰春秋安攘论曰重定事要曰附录兵图自谓谈兵四十余年始成此书平虏之计无出于此兵部议覆晟所上书亦有志用世者但兵无常形难拘法制宜颁布内外统兵等官听其采择去取许之晟在  先朝屡进兵书坐无验屡黜盖狂士云
　　○降镇守山西副总兵都督同知神周三级初达贼数千骑自榆皮窑入寇周所部指挥贾彪兵七百余人浦英兵二百余人各大败周闻之率指挥周镛等以兵七百余人至炸子火□焉与贼战复大败指挥尚文别将三百余人避入草垛山堡前后之败镛及千户杨芳百户沈英潘隆等死者二百余人丧失马匹器械不可胜数周与彪及浦英等各溃围走贼遂大掠后数日贼二十骑出柳树堡周收散卒及调指挥李钦等合七百余人要之又败百户周柰等中伤死周以其事闻尽掩败状为镇巡等官所劾诏降周三级诸失事者令巡按御史逮问
　　○雷击南京光禄寺大烹门凉楼
　　○癸未光禄寺卿沈冬魁等言近者供应太繁自正德七年十二月至八年正月两月之间牲果等价费至二万一千五百余两遇有缺乏多于铺行賖贷又不得以时给直役重累深其各处岁角□羊钱粮多因兵荒蠲免而天财库应支钱钞又七季不得关支乞下户部议处通融借办时冗食岁增国用日屈户部不能处有旨令光禄寺撙节用度不许浪费然竟不能有所损铺户多逃亡者
　　○刑部奉旨以天气暄热审录徒流以下当枷号者龙祥等三十五人斩绞情可矜疑薛昇等三人奏上诏枷号者免之依所坐发遣可矜疑者免死发辽海卫永远充军家小随住
　　○甲申礼部尚书傅圭等＜锍-釒＞列四方灾异且曰春秋二百四十二年所书灾异不过六十九事今自去年秋九月至夏四月地震天鸣雹降星陨龙火出见山崩地裂共四十有二而旱灾不与焉顷虽两降诏旨修省祭告而雨泽未通禾苗枯稿民命国计不可不忧伏望励精更化动由礼法更敕内外文武群臣省躬补过勤恤民隐爱餋军士凡冤抑未伸祈请太滥者不分疏远贵近一裁以法再令择日斋戒祭告上下交修文实兼尽如此而民心不安天意不回灾变不消雨泽不降者无是理也＜锍-釒＞入诏曰卿等所言事在朝廷者朕自有处两京文武官员及在外镇巡等官务各尽职业一体交修以回天意仍择日斋戒遣官祭告  天地  社稷山川及城隍之神于是再遣英国公张懋成国公朱辅新宁伯谭祐及圭祭告
　　○乙酉升起用试监察御史黄昭道为广西按察司佥事
　　○荫都察院右都御史林廷选子玉汝为国子生
　　○命永宁卫署都指挥佥事张勋充宣府游击将军升山西玉林卫指挥使周政为署都指挥佥事充大同游击将军
　　○丙戌升赏湖广郴桂征剿蛮贼获功官军副千户张仕文等九百九十八人有差
　　○丁亥命发京营官军九千人守倒马紫荆居庸龙泉黄花镇古北口诸关隘以虏寇繁峙灵丘诸墩兵部请益兵豫防仍选将训练待报即行
　　○海西兀失等卫都指挥佥事撒哈答等弗朵秃河等卫都指挥佥事申尧掜等木里吉等卫都指挥佥事失鲁等兀失等卫都指挥同知忽塔木等随满河等卫女直都指挥佥事失哈等劄真河卫头目塔卜等石门等卫都指挥同知管迭等各来朝贡马赐宴并赏彩叚等物有差
　　○周府要阳郡君仪宾王环酗酒淫泆为周王所奏革职为民
　　○戊子命保安卫都指挥佥事朱寿守备西阳河堡山西署都指挥佥事郑恭守备平虏城
　　○荣王府灾王奏请修建命内官监太监李文工部郎中林通往督之
　　○己丑升湖广布政司左参议乔恕为甘肃行太仆寺卿　　○诏以江西建昌府税课司课钞仍充益王府用从王请也
　　○庚寅升狭西布政司右参议王荩为湖广左参议
　　○南京给事中叶溥等奉旨查核守备操江及沿江巡守等官功罪劾奏把总管队指挥等官杜昂等一百九十七人逗遛畏缩守把江口指挥守备兵马掌印巡捕等官孙源等一百七十二人逃窜避祸内知府等官李嵩等五十二人各有俘获及守城劳其操江武靖伯赵弘泽都御史陈世良守备太监黄伟芮景贤廖堂魏国公徐俌西宁侯宋恺参赞尚书刘机南宁伯毛良都督张海巡抚都御史王缜漕运都御史张缙侍郎丛兰巡江御史危行杨凤汪正俱宜究治参将金辅游击将军却永虽败于土桥卒成狼山之功指挥王瑚等三人力战被杀指挥孙雄等十六人与所部军横罹溺死亦宜议处兵部覆奏昂源等逮治嵩等仍升赏良海尝奏辨宜俟勘报伟等请  上裁阵亡溺死者四百九十四人升级退败而溺者二百二十八人亦各给米优恤得旨弘泽等多去任或已立功升赏并伟等俱宥之余如议
　　○辛卯吏部尚书杨一清以久病乞休且言嗣男绍芳远在江南孱然病躯孑处京邸  上温旨慰留之仍令有司起送其子来京侍餋
　　○壬辰升赏凤阳霍丘寿州六安截斩流贼官舍旗军汪檖等二百七十一人有差
　　○癸巳海西兀者等卫女直都指挥佥事帖古山尚古等各来朝贡马赐宴并赏彩叚等物有差
　　○姚源贼久屯开化都指挥白弘湖州知府黄衷军马金镇参将李隆佥事储珊都指挥江洪嘉兴同知伍文定军华埠以御之贼党刘昌三蔡六二率众万余冲马金破之执弘军士死者殆千人衷仅以身免王浩八汪十三复冲华埠洪文定击败之追至孔埠斩汪十二及其党二十人隆珊由昇口河追至池淮捣其巢斩首百七十二级其胁从散遣者四千人乃合兵夹攻于淫田隆当其前文定由后岭进复斩首百余级洪以奇兵深入贼佯败走以金帛掷地众兵竞取之洪及指挥张琳等五人渡溪贼反攻之坠马遂被执隆等殿后且战且却暮还华埠时贼势亦稍衰乃踰壕岭遁还江西德兴屯于暖水欲听抚且以弘洪为质都御史俞谏纪功给事中黎奭奏文定珊隆忠勇状乞奖励弘洪衷等辱身偾事宜究治兵部议覆诏谏等各赐敕褒励仍令督将佐并力殄寇隆珊文定以礼劳之衷姑免逮俟事宁并核功罪以闻
　　○甲午狭西按察司副使李昆升为湖广按察使
　　○巡视侍郎丛兰奏虏众千骑次浑源又二万骑由马头山复入大同境诏以边报日至不闻诸将领有防御应援者下巡按御史按之
　　○乙未以武清县北汪庄官地七十余顷给东厂管业厂旧有庄地五十亩岁收子粒为修理刑具等用至是太监张锐复请益  上特从之
　　○丙申升河南府知府何天衢为狭西按察司副使
　　○丁酉荫故刑部左侍郎叶贽子筌为国子生
　　○山西镇守太监孙清巡按御史周伦奏虏犯宁武倒马等关兵力寡弱请增调延绥奇兵及大同所调宁武延绥游兵与宣府兑调官军量还本镇以济危急兵部议覆宁武三关山西之捍蔽而大同三路又宁武之捍蔽也守大同则藩篱固而宁武亦安若专守宁武鴈门则撤其藩篱各关受敌而山西不可保矣请如初议分兵大同三路以保障山西而量移腹里卫所守城军快以戍宁武镇巡等官慎小防而忘大虑宜令严督将领出兵截杀毋令虏骑深入有逗挠失事者必罪之报可
　　明武宗毅皇帝实录卷之一百
大明武宗毅皇帝实录卷之一百一
　　正德八年六月戊戌朔录斩廖麻子功以兰州卫军黄回儿为世袭指挥同知赏银五千两总旗胡胜等五人为世袭所镇抚赏银五十两其领军把总管队官俟事宁查拟以闻
　　○河决黄陵冈工部议以黄陵冈界在大名山东河南之间工料夫役各有主掌彼此事权不一宜遣重臣一员专委责成庶克有济  上命管河右副都御史刘恺兼理其事仍协同各处抚巡官议处
　　○己亥补荫刑部尚书屠勋次子应埈为国子生
　　○升赏四川泸州富顺破贼有功官军陈沧等一百七十六人有差
　　○赐御史赠太仆少卿任贤祭葬仍荫一子为国子生贤河南裕州人正德六年以母丧家居适流贼至同知郁采请协心拒守贤诺之乃招集其乡人三千人登城拒守城陷骂贼不屈遂遇害一家死者十三人巡按御史核实以闻故优其恤典
　　○庚子巡抚山东都御史赵璜奏曲阜县治被贼残破而阙里庙庭又在旷野欲移县治就阙里并为一城庶易守从之
　　○咸宁侯仇钺上用兵事宜五一谓京兵之设专以重内各边有警但宜量发遥为声援若多而不精从费粮赏乞将听征京军二万人存留操备一谓各边俱有精兵因无马匹器械不尽其用乞选太仆备用马二万匹及合用弓矢器械送各镇给散仍发所省京军赏赐以充什物等费一谓各边奇游援兵近多分调各省防守所存无几又无将以统之乞将调遣各省防守员缺及事故不堪官军俱选补充役操练听调一谓今有功之人必待查核往返经年始得升授是以士气不振继今凡临阵用命者令纪功官即军前勘实填给升赏银牌不用命者即行军法一谓近者官军折损罪在将官主将伤危偏裨坐视无上下相维之意请自今凡伤主将则所部将领旗军各坐重罪有功不录庶可齐心戮力以期成功下兵部会议谓京军自  祖宗以来立三大营景泰间又选其精锐十二万人分为十二团营四方调征亦多取胜且边兵既分调多缺京军复骄弛不用非策之良也所选京军不宜停止请别简参将游击各一人领之以为钺佐其原兑京操边军在平时犹谓不可况虏有警诚宜悉遣之还以固本镇钺所请马匹意欲不用京军而驱马以资边军也但累年所给宣大马价及朋桩等银计可买马一万四千今所调京军乘马六千驮马二千又于太仆寺增发马六千则马凡二万八千亦足用矣余三事如议诏以署都督佥事昌佐都指挥佥事姚信充参将都指挥佥事李兴指挥使姜义充游击将军仍命兴义随副总兵许泰京营操练以备调遣余皆如议而兑调边军卒不遣
　　○兵部议覆守备镇番都指挥佥事李凤奏镇番孤悬一隅虏常出没若听凉州调度往返常五百余里恐致失事诏免听凉州节制
　　○贼首王浩八等自华埠之败大窘欲归故巢诡言听抚按察使王秩信之遂令知县龚渊等送之姚源巡抚都御史任汉巡按御史江万实劾秩轻信寡谋并及副使李情都指挥许时等罪兵部议逮秩至京究治情时等俟事宁并核功过以闻仍移文都御史俞谏等毋再信听抚之言以误大事从之
　　○阳曲王府镇国将军钟锧有孝行赐坊额曰嘉善诏自今王府有卓异行者以敕褒之不许輙立坊
　　○召巡抚延绥都察院右副都御史舒昆山还以言官论劾也故事凡巡抚被劾取回无至京者昆山犹觊本院＜艹泣＞任台中哗然拒之吏部亦久不拟补乃自陈年劳乞休致有旨令暂归俟有员缺仍用之
　　○鲁府安丘王健朴信群小虐害人停禄米半年
　　○壬寅英国公张懋奏奋武营将台迤西空地乞造官厅为操练申令之所命工部阅视覆请从之时宣大边报急懋奉旨会太监萧敬阅军故为此请后名西官厅云
　　○宣府游击将军白春以被劾辞任许之
　　○宥贵州致仕宣慰使宋然死然分管陈湖等十二马头地方贪淫科害激变苗民阿杂等而程番宣慰使安贵荣复诱之遂作乱众至二万余署立名号攻陷寨堡杀掠不可胜计袭据然所居大羊场然仅以身免先是贵荣欲并然地故诱阿杂等复屡以然激变状上冀令已抚安之会阿杂党洩其情官军进讨贵荣惧自率所部为之助反贼平贵荣已死以尝有功准赎罪追夺参政职衔然坐斩既而然奏世受爵土因贵荣图并所管地诱贼令反今贵荣止削衔而身坐重辟乞分释下都察院议然本远夷难尽以中国之法治之且阿杂之乱虽然所激而贵荣乘机扇祸厥罪亦钧然宜从末减依土俗量纳米谷赎罪仍革去冠带为民庶情法两尽诏如议
　　○癸卯禁有司科歛先是给事中张润等因天旱陈言近日有司剥削军民多设名色钱粮则有加耗词讼则有供明文移则有打点倒文则有违误肆行科歛宜令抚按官严加禁约少苏民困庶天意可回都察院议以润所言皆有禁例但法久弊生请申明之诏可
　　○甲辰命湖广都司都指挥佥事宋英于靖州原卫带俸差操以岷王奏其守备武冈侵克军粮故也
　　○乙巳赏四川抚夷有功泸州卫指挥韩恩等二十二人太监韦兴都御史高崇熙各赏银十两彩币二表里副使何珊参政邵蕡半之
　　○初荆庶人见潚既革与其子女俱禁锢武昌城中至是其第三女南阿朱孀居久欲因葬母庐墓而地与崇阳王府项城县君仪宾杨凤墓地相近为凤所阻乃潜自赴京击登闻鼓诉之诏逮治凤等与楚王书令南阿朱仍勒居武昌严为约束
　　○治新河口堡失守罪达贼二百骑自新河口堡入寇分守少监张鼎参将李琮纪律不严守备万全都指挥佥事白元勋守备新河口指挥佥事阎林等领兵二千余御贼屡为所败贼四散杀虏复从故道出境巡按御史谳元勋等律当充军但所丧不多情稍轻诏降元勋二级仍令守备夺林俸一年琮三月而置分守官不问
　　○丙午停都指挥江彬指挥张铭俸一年初都御史甯杲与彬等征贼流彬次新河县苏添村不进及盗去乃杀其居民康强等四十一人阚学等九人耦而耕又召而杀之铭亦于钜鹿韩家寨杀耕夫赵五汉等二十八人至隆平又杀六人以冒首功杲等妄杀类此甚众累为言官所劾輙纵舍之姑令行勘至是给事中潘埙等核实以闻  上亦不之罪也
　　○命万全右卫都指挥使倪镇充宣府游击将军
　　○巡视山海关都御史陈玉奏古北口军士数少粮赏不给迄选三屯营军千人委指挥一人管领操练有警调发应援仍行户部处置粮草以济困乏各州县调至民兵行巡抚都御史李贡量给口粮以资协守兵部覆奏备边方略议之详矣而玉又有是奏盖守臣玩视不行之故也总兵马澄年老昏瞆分守吕安耻受镇守王忻节制事多参差宜申戒忻安协心防守而罢澄任仍令李贡凡地方事宜职官贤否皆具奏区处余如玊议诏切责镇巡分守等官马澄仍令供职
　　○丁未改提调天津等处兵备右佥都御史陈天祥巡抚贵州兼理军务天祥初以沧州市民之变取回至是勘者明其无罪故有是命
　　○戊申荫南京刑部尚书刘缨孙遗通政司通政使丁凤孙律俱为国子生
　　○初庆成王府辅国将军奇潡以杀人幽置凤阳后其子庶人表榍奏求代不许至是乃与弟表榾赴京自奏刑部覆议其罪诏逮问诸守门巡捕及左右从人而姑宥表榍表榾罪令本府严束之
　　○辛亥户部尚书孙交礼部尚书傅圭＜锍-釒＞乞致仕并许之仍给驿以归时二臣各以职掌忤中贵故遂引去为士论所高
　　○以推官潘棠为南京吏科给事中知县乐頀为南京户科给事中
　　○兵部侍郎石玠至开原遣大通事马俊出境抚谕诸夷兀央卫女直撒哈答等先受约束弗朵克木里吉速塔儿河＜艹忽＞石门答兰城哥吉等夷五百余人俱来贡马都督加哈义等四人虏酋老鼠乃留竹孔革等三人率部落二千人亦入关各修职贡兵部以闻诏以玠抚谕有劳并俊俱赐敕奖励召玠还京仍谕入贡诸夷常额外斟酌验放不得过多继今仍循旧例
</div>
    <div class="pagination">
<a href="明实录武宗实录_page70.html">上一页</a><span>...</span><a href="明实录武宗实录_page66.html">66</a><a href="明实录武宗实录_page67.html">67</a><a href="明实录武宗实录_page68.html">68</a><a href="明实录武宗实录_page69.html">69</a><a href="明实录武宗实录_page70.html">70</a><span class="current-page">71</span><a href="明实录武宗实录_page72.html">72</a><a href="明实录武宗实录_page73.html">73</a><a href="明实录武宗实录_page74.html">74</a><a href="明实录武宗实录_page75.html">75</a><a href="明实录武宗实录_page76.html">76</a><span>...</span><a href="明实录武宗实录_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
