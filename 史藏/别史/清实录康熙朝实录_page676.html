<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 676 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 676 页/共 681 页</h1>
    <div class="content">
大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百九十七　　

康熙六十一年。壬寅。三月。丙戌朔。转兵部右侍郎王度昭、为左侍郎。升都察院左副都御史张大有、为兵部右侍郎。　　

○升正黄旗护军统领苏尔法、为正红旗汉军都统。正红旗满洲副都统觉罗德尔金、为正黄旗护军统领。　　

○升西安副都统阿鲁为荆州将军。调镶红旗满洲副都统伍林帕、为西安副都统。　　

○丁亥。上幸畅春图。　　

○壬辰。工部议覆、署理河道总督陈鹏年疏言、武陟县马营口、地势低洼、积凌流注、钉船帮堤工、冲开二十余里、已成大溜、若将此处堵塞、又恐别处受冲。查广武山之王家沟、原系黄河故道、且与沁水交会。应于此处开浚引河、使水由东南会入荥泽县之正河、则大溜往南、马营决口庶可堵筑。但引河甚长、挑挖宽深、未免多费时日。见今山东巡抚李树德、于曹家堤、已酌留水门、由盐河宣洩入海。马营口亦见在帮筑尚未合龙。兹值重运漕船、至张秋之期尚远、俟引河挑浚后、水势稍减、然后一齐堵塞、则力不劳而功倍。应如所请。从之。　　

○乙未。谕大学士都统副都统等、前因兵丁蕃庶、住房不敷、朕特降谕上□日、多发库帑、于八旗教场盖设房屋、令伊等居住。近看八旗兵丁愈多、住房更觉难容。朕因思郑家庄已盖设王府、及兵丁住房、欲令阿哥一人往住。今著八旗每佐领下、派出一人、今往驻防。此所派满洲兵丁、编为八佐领。汉军编为二佐领。朕往来此处、即著伊等看守当差。著八旗都统、会同佐领等派往　　

○丁酉。皇四子和硕雍亲王胤祯恭请上幸王园进宴　　

○升广西按察使戴铎、为四川布政使司布政使　　

○己亥。谕大学士等、天气稍旱、著该部于十六日起、禁止屠宰、诚敬求雨三日。　　

○升奉天府府尹金应璧、为都察院左副都御史。　　

○辛丑。谕大学士等、河工甚属紧要、见今正系修防之时、陈鹏年、牛钮、俱有应办河工事务、著将秦家厂速行堵修、引河速行挑浚、俟工程完后、交明该抚。陈鹏年著速回任所。牛钮亦著速回。尔等会同张鹏翮、将谕上□日明白缮写发往。　　

○癸卯。万寿节。停止庆贺筵宴　　

○遣官祭福陵、昭陵、暂安奉殿、孝陵、孝东陵、仁孝皇后、孝昭皇后、孝懿皇后陵。　　

○遣官祭真武、东岳、城隍之神　　

○丙午。工部议覆、署理河道总督陈鹏年疏言、河南黄河两岸、至荥泽县始有堤工、自荥泽县以下一带堤工、止出水面三四尺五六尺不等、此系黄河上流、河面虽宽、一遇水长、即漫堤而过、上流水既散漫、则下流河身、日渐淤高、堤岸卑矮、难资捍御。目今桃汛将届、设黄水暴涨、恐有冲决漫溢之虞。臣已饬河官加谨防护、并移咨抚臣、将堤工应行修筑者、作速就近查估修筑。应如所请。从之。　　

○戊申。雨。　　

○庚戌。皇四子和硕雍亲王胤祯恭请上幸王园进宴　　

○工部议覆、直隶总督赵弘燮疏报、长垣县之王家堤口、因豫省黄水复发、冲开新堤、经臣饬令速行堵筑、今甄家庄新堤、已补筑坚固、惟康家道口一带老堤、又经冲开十余丈、流注东明、当下大埽、以堵决处。俟上源水势稍定、即与王家堤口、一并修筑。应行该督、严饬经管道府河官、速行办理。从之　　

○壬子。谕大学士九卿等、用人行政、朝廷之大权也。文官铨选、掌之吏部、武官迁除、掌之兵部吏部论班论俸、兵部论俸论衔、从来定例也。其武官历三年加衔。调补之例、甚善。近来督抚提镇、题补太多、始不过州县官、千把总之类、今则司道副参、亦皆题补矣。值此用兵之际、姑且行之、此习若久、大有关系。且伊等题补官员内、朕不知者甚多。补用后、遂皆称为奉上□日补授之员、诸臣皆读书之人、何可不虑及此。在京大小职官、皆朕所选用、贤否易知。若外省保题之官、非朕所素知、岂能一一定其优劣乎。尔等会同详议具奏　　

○癸丑。升都察院左佥都御史邹汝鲁、为奉天府府尹。　　

○授辅国公讷图女为乡君。壻古宁阿、为辅国公壻。秩四品　　

○甲寅。雨　　

夏。四月。乙卯朔。享太庙。遣和硕简亲王雅尔江阿行礼。　　

○戊午。谕户部、赵弘燮奏、将收贮真定、顺德、各州县四万石米平粜、其余各州县、有米贵之处、亦将仓米平粜十分之三、俱俟秋收后买补还项等语。去年各州县收贮庄头等所交米石、部内曾遣司官、会同地方官粜卖、其粜米银两、至今尚未完缴。据此、各州县收贮仓米。俱无实际。平日积贮、原为备荒而设。今值青黄不按之时、固应平粜、但地方官亏空仓米、不过粜卖数石、即借此掩饰亏空、究竟仓米既亏、百姓何从籴买、于民生并无裨益也。见在存仓米谷、如果足数、即照该督所请粜卖。倘朕遣大臣查看时、州县并无米谷、黎庶不得籴买、将州县官、即行正法、该管上司、从重治罪。　　

○议政大臣等议覆、靖逆将军富宁安疏言、嘉峪关外、布隆吉尔之西、古所谓瓜州沙州燉煌郡之处、而蒙古人呼为库库沙克沙、昔曾建筑城池、屯兵耕种、至今旧址尚存、田土广阔、宜于牧放马畜。兼有河水、若于此处屯田、驻扎绿旗兵三四千名、设总兵官一员管辖、则通党色尔腾之路、既可控扼、而于诸处遣用、俱属有益。应行文将军富宁安、会同总督年羹尧、提督路振声、将派往官兵造城屯田之处、确议奏闻。从之　　

○庚申。封翁牛特一等台吉鄂器尔、为辅国公　　

○辛酉。礼部遵上□日会议、自伏羲氏以逮有明、应入庙崇祀帝王、及从祀功臣、详开一摺、偏据一方、不入正统、及不应崇祀者、详开一摺、具疏陈奏。上谕大学士等曰、此所议应崇祀处、皆是。但其中、尚有宜详细斟酌者。从前所定配享功臣、大概开国元勋居多。如明之徐达、不过一草莽武夫、刘基、系元之进士、遭遇成功、遂以元勋配享耳。其有治安之世、辅佐太平、有功军国者、反不得与配享之列、是皆未为允当也。又如有明天下、皆坏于万历、泰昌、天启、三朝。愍帝即位、未尝不励精图治、而所值事势、无可如何、明之亡、非愍帝之咎也。朕年少时、曾见故明耆旧甚多、知明末事最切、野史所载、俱不足信、愍帝不应与亡国之君同论。万历、泰昌、天启、实不应入崇祀之内。尔等会同九卿、将此详细分别、确议具奏　　

○达赖喇嘛、及土伯特贝子阿尔布巴、公隆布柰等、遣使进贡。赏赉如例。　　

○工部议覆、河南巡抚杨宗义疏言、马营口堤工、臣前见决口窄小、冒昧奏称水落易于完筑、不意挑汛水发、又陆续塌陷二十余丈、今副都御史牛钮等到工、臣等公同商酌、设法堵筑、以防水势。应令该抚速备物料、会同牛钮、陈鹏年、作速完工。得上□日、依议速行　　

○以巴林故多罗郡王固伦额驸吴尔衮子林穆布、袭爵。　　

○癸亥。升直隶通永道李继谟、为广西按察使司按察使　　

○甲子。命内阁学士阿克敦、为正使。二等侍卫佛抡、为副使。往封朝鲜国王李昀弟李昑、为世弟。谕朝鲜国王李昀曰、朕惟父子相传、有国之常经。兄弟继及、一时之权道。兹览王奏、以抱疴日久、嗣续维艰。请将亲弟延成君李昑、建为世弟。情辞恳至、朕勉允所请、遣大臣赍捧诰命、封李昑为朝鲜国王世弟、并赐彩币等物。惟王勖弟李昑、敦乃彝伦。永怀忠顺。衍本支之休庆。保宗社之安宁。王如兆叶禖详、吉占熊梦、王其再奏。钦哉。无替朕命。　　

○兵部议覆、福建巡抚吕犹龙疏言、台湾总兵、改设澎湖、应令其往来澎台之间、稽查营汛、自不致有误。又水师提督姚堂等疏言、澎台隔越汪洋、阻风则半月不能至、声息未易相通、彼此难于照应。莫若循旧制、澎设副将、台设总兵、庶于地方事务有益。应如该提督所请。又巡抚吕犹龙、提督姚堂、会疏称台厦道所属守备一员、千总一员、把总一员、兵三百六十名、战船四只、甚属无益。请将此备弁兵丁、分设于南北两路。战船拨归台镇。应如所请。从之　　

○乙丑。旌表陕西烈妇王运正妻郑氏、弱质贞操、拒奸不污、母子毙命、给银建坊如例。　　

○丁卯。上巡幸塞外。命皇三子和硕诚亲王允祉、皇四子和硕雍亲王胤祯、皇五子和硕恒亲王允祺、皇八子多罗、贝勒允禩、皇九子固山贝子允禟、皇十三子胤祥、皇十五子允禑、皇十六子允禄、皇二十子允祎、皇二十一子允禧、皇二十二子允祜、随驾。是日、自畅春园启行。驻跸汤泉。　　

○戊辰。陕西凉州总兵官李中白、以病乞休。允之。　　

○己巳。上驻跸南石槽。　　

○命抚远大将军允禵、复往军前。　　

○庚午。上驻跸怀柔县。　　

○调陕西兴汉总兵官述明、为凉州总兵官。升陕西河州副将董玉祥、为兴汉总兵官　　

○兵部以銮仪卫銮仪使师懿德革职员缺、开列其题。得上

□日、师懿德、著革职留任效力。　　

○辛未。孝端文皇后忌辰。遣官祭昭陵。　　

○上驻跸密云县。　　

○壬申。上驻跸罗家桥地方。　　

○癸酉。上驻跸遥亭　　

○升广西平乐副将马振图、为左江总兵官。　　

○甲戌。上驻跸巴克什营。　　

○乙亥。上驻跸两间房。　　
</div>
    <div class="pagination">
<a href="清实录康熙朝实录_page675.html">上一页</a><span>...</span><a href="清实录康熙朝实录_page671.html">671</a><a href="清实录康熙朝实录_page672.html">672</a><a href="清实录康熙朝实录_page673.html">673</a><a href="清实录康熙朝实录_page674.html">674</a><a href="清实录康熙朝实录_page675.html">675</a><span class="current-page">676</span><a href="清实录康熙朝实录_page677.html">677</a><a href="清实录康熙朝实录_page678.html">678</a><a href="清实录康熙朝实录_page679.html">679</a><a href="清实录康熙朝实录_page680.html">680</a><a href="清实录康熙朝实录_page681.html">681</a><a href="清实录康熙朝实录_page677.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
