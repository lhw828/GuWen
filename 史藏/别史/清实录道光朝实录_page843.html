<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 843 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 843 页/共 848 页</h1>
    <div class="content">
○以内阁学士何裕承、为顺天武乡试正考官。詹事府少詹事朱兰、为副考官。　　

○丙子。闽浙总督刘韵珂六十生辰。赏御书扁额福寿字。并珍玩文绮。　　

○戊寅。赠故一等威勇侯哈哴阿太子少保。赏银五百两治丧。予祭葬。　　

○己卯。谕内阁、前据王大臣会同户部筹议各省清查仓库。现已陆续将次奏齐。惟政贵核实。其应如何弥补旧欠。力杜新亏。不致有名无实之处。著原议王大臣会同户部再行妥议章程具奏。　　

○湖南巡抚赵炳言奏、访获酃县、安仁县、茶陵州、会匪谭叙亨等十八名。续获陈占魁等五名。并起获令旗腰牌八卦图、及兵法书本等物。提省研讯。得旨、严缉讯究。务尽根株。　　

○庚辰。谕内阁、户部议覆浙江省新旧垫欠。酌予展限摊完等语。官垫民欠名目。久干例禁。前因安徽省请豁垫欠。特降谕旨。嗣后各州县交代案内。不准再有垫欠款目。著吴文镕严饬所属。经此次清查以后。将从前官垫民欠名目。永远革除。毋任有所藉口。致启新亏。傥该州县仍设有此项名目。即著指名严参惩办。　　

○山西巡抚龚裕奏报接印任事。得旨、认真勉力。一切必当振作。　　

○辛巳。谕内阁、龙泉峪皇后陵寝、妃园寝、岁修工程、前已派阿灵阿、福济、会同泰宁镇总兵管理。著添派穆彰阿、并派奉宸苑卿基溥、办理一切工程事务。　　

○壬午。谕内阁、陆建瀛奏、盗首尚未就获。请将缉捕勇往之知县。留于江苏酌补。以资委用等语。安徽芜湖县知县林德泉、经该督等调赴江苏督捕洋盗。颇为得力。著即开缺留于江苏。遇有海疆知县缺出。酌量补用。此系因时器使。不可动辄援引渎请。仍著该督抚责成地方官。将未获之盗首陈双嬉、设法督拏。务获究办。该犯系著名盗首。断不可任其漏网。并著山东浙江福建广东各督抚。严饬沿海地方文武员弁。一体严拏。毋任远扬。断不准视为海捕具文。　　

○又谕、王植奏、署任知府。访有劣迹。请撤任革审一摺。所参好。安徽署宁国府知府朱鸣雷、前有人参奏种种劣迹。已交李嘉端查办。兹据该抚访查该员。果系办事乖谬。并时常演戏。宠纵优伶。即难保无别有贪婪情事。朱鸣雷著即革职。交该抚严拏应讯人等。提省研究。务得确情。按律定拟具奏。以肃吏治而儆官邪。　　

○谕军机大臣等、舒精阿奏、喀喇沙尔修建城垣等工完竣一摺。另片请将捐办并督工各员鼓励。分别开单呈览。喀喇沙尔城垣兵房衙署。以及各项房屋。均因年久未修。坍塌过甚。现在一律修筑完竣。该捐生并督工人等。自应酌加奖励。惟所请未免过于优滥。著萨迎阿按照单开各员名。逐加访察。妥为酌核。另行开单奏明请旨。不得少存瞻顾。务与从前伊拉里克开垦等工鼓励之案相同。方为允协。至现修之城垣等工。是否坚固。有无草率偷减。并著萨迎阿拣派妥员。前往该处认真查验。一并由该将军核实具奏。舒精阿所奏原单及另片。均著发给阅看。将此谕令知之。　　

○两江总督陆建瀛奏、淮南鹾务积疲。正课虽可敷衍。杂款仍费支持。挽回之法。莫先于减轻成本。将外支杂项、及岸费浮冒两节。实力裁减。乃猾吏刁衿。辄播散流言。希图阻挠。候补运判侯辛、竟敢授意捆工。凭空禀求。以为挟制。请即行革职。严提全案到省讯究。得旨、不但不可稍存避就之心。必当猛以济宽。誓除刁恶。方可办理也。无恤其他。　　

○以缉拏洋盗出力。予江苏总兵官孙云鸿等升叙有差。　　

○癸未。上诣绮春园问皇太后安。　　

○谕军机大臣等、朕于各省贡物。裁汰大半。惟河南地方向产百合。清润可食。著潘铎选择四五桶。解京备用。嗣后每年均著按期呈进。即照此次之数。无庸加多。将此谕令知之。　　

○甲申。谕内阁、本日据大学士潘世恩、沥情奏请开缺。朕思军机大臣。夙夜在公。勤劳较甚。实非高年所宜。潘世恩年逾八旬。公勤素著。若仍令其入直。不足以示体恤。著俟来岁春融。赴阁办事。毋庸开缺。以示朕逾格笃眷耆臣至意。　　

○谕军机大臣等、昨据萨迎阿等奏、俄罗斯头人私入边界阻拦查边道路。查照道光五年成案。请饬理藩院行文开导等语。所见是。现已交理藩院按照所奏事宜。酌拟咨文。行知该国萨纳特衙门。谅必转饬遵照。将哈萨克边外带兵头人。即日撤回矣。惟此时该头人巴＜?口兰＞等。尚在库库鄂罗木河西一带游奕。该将军惟当谆饬领队协领等。持以镇静。密加防范。仍一面勤加操演。严饬卡伦官兵。尽心防守。俾免疏虞。慎勿轻举妄动。致启衅端。谅该将军必能权其轻重。相机妥办也。理藩院咨文。著钞给阅看。将此谕令知之。　　

○乙酉。谕军机大臣等、御史马沅奏、豫筹疏洩安奠河淮一摺。本年南河。因盛涨漫溢。暂开南岸吴城六堡。得以化险为平。原属一时权宜之计。而黄水夹沙带泥而下。湖身河道。自难免均受淤垫。是洩黄后路。诚不可不豫为筹及。兹据该御史奏称、北岸之东。山安厅属有二塘。一处在王营减坝下游。势极低洼。地率荒废。似可筹为洩黄入海后路。著陆建瀛、杨以增、按照所奏界址。先行遴委妥员。详加查察。杨以增随后亲往相度。陆建瀛于公事之便。亦著亲勘。悉心筹画。如果可行。应即豫为减洩之计。事关保卫河淮。谅该督等目击情形。必能相机筹办。不使贻患将来。著绘图贴说。据实具奏。原摺著钞给阅看。将此谕令知之。　　

○以大理寺少卿龚文龄、为太仆寺卿。　　

○蠲缓湖南武陵、龙阳、沅江、桃源、华容、安乡、益阳、湘阴、巴陵、临湘、十县暨岳州卫被水庄屯额赋有差。贷龙阳、沅江、澧、安乡、湘阴、华容、六州县暨岳州卫军民口粮麦种。及兴修堤垸银。　　

○丙戌。上御洞明堂。勾到河南山东情实罪犯。停决河南斩犯八人。绞犯二人。山东斩犯五人。绞犯二人。余七十五人予勾。　　

○谕内阁、倭什讷、盛桂奏、衙署库银被窃一摺。吉林将军衙门银库。被窃银二千五百余两。该管协领、并值班官兵等、所司何事。难保无知情故纵、及监守自盗情弊。必应彻底研究。从严惩办。所有该银库值班之骁骑校那扬阿、富顺、均著即行革职。交该将军等提同看库兵丁人等。严审确情。按律定拟具奏。管理银库关防之正红旗协领雅青阿、著先行交部议处。　　

○成都副都统福勒洪额、因病休致。以青州协领伊绷额、为成都副都统。　　

○越南国王阮福暶、遣使表谢册封恩。并贡方物。命留抵下次正贡。　　

○丁亥。以詹事府詹事赫特贺、为通政使司通政使。　　

○铸给浙江定海城守营都司关防。从总督刘韵珂请也。　　

○戊子。上御洞明堂。勾到山西直隶热河情实罪犯。停决山西斩犯七人。绞犯一人。直隶斩犯十一人。绞犯三人。热河斩犯三人。绞犯二人。余六十人予勾。　　

○己丑。谕军机大臣等、昨日召见之甘肃西宁镇总兵萨炳阿、著琦善于该总兵回任。留心察看。于西宁一缺。果否相宜。抑须更调。或竟难膺专阃之任。著据实具奏。毋稍迁就。将此谕令知之。　　

○旌表守正捐躯安徽阜阳县民朱咸昌女爱姐。直隶献县民侯中发妻宋氏。　　

○命陕甘总督琦善拨银六十六万两。解赴伊犁。拨银二万八千三十九两。解赴乌什。备辛亥年经费。　　

○庚寅。谕内阁、郑祖琛奏、请将捕匪未能净尽之知府等员。摘去顶带等语。广西前署左江道南宁府知府张熙宇、于上思州迁隆土境匪徒拒伤弁兵一案。本系所辖境地。虽穷追获犯。究未能捕拏净尽。以致余匪逃窜。左江镇标都司何廷标、协同该署道前往灵山一带剿捕。亦未能实力追击。均属咎无可辞。张熙宇、何廷标、著一并摘去顶带。勒令协同地方文武员弁。合力捕拏。务期摉除净尽。傥再玩延。即著从严参惩。　　

○以故三等镇国将军承庆子景恩、降袭三等辅国将军。　　

○命署热河都统明训回京。以前任荆州将军赓福、署热河都统。　　

○以贝子绵勋、署正黄旗护军统领。　　

○展八旗兵丁应扣借支库银限期两月。　　

○辛卯。上诣绮春园问皇太后安。　　

○壬辰。上御洞明堂。勾到朝审情实罪犯。停决斩犯七人。绞犯一人。余二十一人予勾。　　

○谕军机大臣等、本年浙江安徽湖北等省被灾之区。均极宽广。江西湖南各地方。亦多偏灾。现经各该督抚纷纷奏请蠲缓钱漕。分别赈赏。朕无不悉照所请。立沛恩施。因思来岁漕额。减缓既多。若不豫为筹裕京仓。则三十一年北地数十万人口食。从何而出。现在各省被灾固多较重之区。其并未成灾者。尚复不少。仅恃蠲缓所賸之漕。兑运北上。尚济何事。为此剀切谕知有漕各督抚。各就地方情形。或妥筹采买。或劝令捐输。或由河运。或办海运。就积贮之多寡。酌米价之低昂。总期源源运京。补漕粮之不敷。裕仓储于不匮。中外同享乐利之休。方慰朕意。断不可心存畛域。或推诿于帮费。或藉口于歉年。竟置京仓短绌于不问。该督抚经朕特＜??闲＞封圻。受恩深重。当此灾重漕亏之时。既应以本省筹画为急。尤当以神京拱卫为先。清夜扪心。其能恬然自安乎。勉之勉之。朕将拭目俟之矣。将此各谕令知之。　　

○赈安徽怀宁、铜陵、和、望江、贵池、宿松、无为、芜湖、东流、当涂、桐城、繁昌、五河、宣城、含山、南陵、庐江、凤阳、十八州县及屯坐各卫被水被旱军民。缓徵太湖、巢、泾、合肥、舒城、宿、定远、凤台、滁、青阳、建德、潜山、寿、怀远、灵壁、阜阳、建平、颍上、盱眙、天长、霍邱、泗、全椒、来安、二十四州县及屯坐各卫被水被旱村庄新旧额赋。　　

○赈浙江仁和、钱塘、海宁、嘉兴、秀水、嘉善、海盐、石门、桐乡、乌程、归安、长兴、德清、武康、余杭、新城、平湖、安吉、山阴、会稽、萧山、余姚、建德、桐庐、二十四州县及杭严、嘉湖、二卫被水灾民。蠲缓富阳、上虞、淳安、遂安、临安、于潜、昌化、孝丰、分水、慈溪、金华、兰溪、东阳、义乌、永康、武义、浦江、汤溪、西安、龙游、寿昌、二十一县被水村庄额赋有差。　　

○给山西徐沟县被水灾民口粮。蠲缓太原、徐沟、萨拉齐、三厅县被水村庄新旧额赋有差。　　

○癸巳。赈湖北蒲圻、黄陂、孝感、蕲水、蕲、潜江、江陵、石首、武昌、咸宁、大冶、黄冈、天门、松滋、公安、江夏、兴国、汉阳、广济、嘉鱼、汉川、沔阳、黄梅、监利、二十四州县及屯坐各卫被水灾民。缓徵天门、钟祥、京山、云梦、应城、枝江、荆门、当阳、通山、九州县被水村庄新旧额赋。　　



大清宣宗效天符运立中体正至文圣武智勇仁慈俭勤孝敏成皇帝实录卷之四百七十四

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十九年。己酉。十一月。甲午朔。遣官祭先医之神。　　

○谕军机大臣等、御史范承典奏、访闻盗首陈双嬉、现在登州洋面屡肆劫抢。地方文武束手无策等语。陈双嬉经闽浙江苏叠次剿捕。受创之后。逃窜登州。势更穷蹙。何难及时就捦。兹据该御史奏称、近来船只愈多。滋扰更甚。若不及早查拏。贻害地方。何所底止。著陈庆偕到任后。迅即密委干员驰往该处。按照摺内所指地方。严密查拏。务将陈双嬉及各夥盗悉数捦获。断不准一名漏网。并查明道协各员。有无畏葸推诿情事。据实具奏。原摺著钞给阅看。将此谕令知之。寻奏、盗匪陈双嬉、经升任抚臣徐泽醇奏明饬拏未获。核其情形。与该御史所奏略同。惟是否南窜。究无确据。当即咨行登州镇道。督饬所属设法购拏。至前护登莱青道登州府知府诸镇、文登协副将景琳、是否于海防漫不经心。亦俟查明确实覆奏。得旨、姑息迁就。切忌切忌。　　

○又谕、据万贡珍驰奏、匪徒戕官毁署派兵剿捕一摺。湖南新宁县地方。匪徒聚众滋事。拥进县城。戕害知县。寄居该县之前署县家属。同时被害。打毁衙署监狱。实属罪大恶极。殊堪发指。该处界连广西。前年猺匪雷再浩等勾结民人李辉等结会抢掠。即系新宁县地方。经湖南广西两省会拏剿办。此次复敢进城戕官。必其余孽复萌。且恐首犯李姓即李辉亲属。若不即行上紧缉获。必致日久蔓延。现经饬委文武员弁带兵前往。合力围捕。相机督办。计期冯德馨早已接印。著即驰赴该处。督率迅剿。带兵游击刘国瑞、安能独当一面。著酌委威望较重之大员。兼程驰往督拏。所有毗连广西各处。务即派兵堵缉。毋令此拏彼窜。总期全数弋获。尽法惩治以儆凶顽。不准一名漏网。并著郑祖琛严饬该省文武员弁实力防堵。一有匪徒窜入。即严拏痛剿。不得稍分畛域。以期立尽根株。傥此次办理稍涉宽纵。日后必致养痈贻患。不可不虑及也。署新宁县知县万鼎恩、并前署县李博家属。均被戕害。情殊可悯。著冯德馨详晰查明奏闻。其如何起衅根由。亦著确查据实具奏。将此由四百里各谕令知之。　　

○添购山东二厅河南十二厅豫防甎石料。从河道总督颜以燠请也。　　
</div>
    <div class="pagination">
<a href="清实录道光朝实录_page842.html">上一页</a><span>...</span><a href="清实录道光朝实录_page838.html">838</a><a href="清实录道光朝实录_page839.html">839</a><a href="清实录道光朝实录_page840.html">840</a><a href="清实录道光朝实录_page841.html">841</a><a href="清实录道光朝实录_page842.html">842</a><span class="current-page">843</span><a href="清实录道光朝实录_page844.html">844</a><a href="清实录道光朝实录_page845.html">845</a><a href="清实录道光朝实录_page846.html">846</a><a href="清实录道光朝实录_page847.html">847</a><a href="清实录道光朝实录_page848.html">848</a><a href="清实录道光朝实录_page844.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
