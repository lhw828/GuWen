<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 236 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 236 页/共 1860 页
  </h1>
  <div class="content">
   文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆七年。壬戌。秋、七月。戊午朔。享太庙。上亲诣行礼。　　

○诣大高殿行礼。　　

○诣畅春园、问皇太后安。　　

○幸圆明园。　　

○谕、朕每临大祀。必恭必亲。今因时享。聆太常寺笙箫管籥之奏。至不能分别宫商。而以之侑享郊社宗庙。何以交神明而达诚敬。朕既命庄亲王、三泰、张照、为总领乐部大臣。非祇辖和声署也。太常寺乐。尤宜加意整顿。嗣后一应太常寺乐部事务。俱著管理。又闻向来太常寺乐员。俱系道士承充。此亦沿袭明代之旧。夫二氏异学。不宜用之朝廷。今纵不能使为二氏者尽归南亩。被服儒风。何迺用道士掌宫县。司燎瘗。为郊庙大祀骏奔之选。暇日则向民间祈禳诵经、以糊其口。成何典制。岂不贻笑后世耶。太常寺乐员。嗣后毋得仍习道教。有不愿改业者、削其籍。听为道士可也。朕询问三泰。知额设多至五六百人。得无冗滥。著庄亲王等、详查定议。如果额数太多。即奏请芟汰。与其多而无用。不如减少额数将钱粮归并酌增。精选实能任事之人。令其承应。　　

○又谕太常寺、朕因孟秋时享。闻太常乐。弦管迭凌。声字缭盭。因思尔衙门、三六九在凝禧殿演习。何以至是。朕令童子习中和韶乐。丹陛乐。甫二十余日。颇有伦理。已不似尔太常乐部矣。今令两部对作。有耳共闻。孰优孰劣。然则所为三六九演习者。徒有其名而无其实也。即尔衙门、现在内廷学习新定乐章诸人。今甫五日。即已大不相同。可知但恐不学。断无学而不成之理。夫郊庙大祀。交于神明。岂容听乐工任意吹弹。不求音谐节正。则我君臣肃雝诚敬之谓何。唐时乐工。伊凉俗乐。奏之堂上谓之坐部伎。其不堪为坐部伎者。退为立部伎。若立部伎又不堪。则退为雅乐部。供奉郊庙。为后世所讥笑。今俗乐之奏。犹有宫商。而雅乐荒废如此。朕甚惧焉。白居易云。工师愚贱安足云。太常三卿尔何人。朕为尔等诵之。除既往不咎外。嗣后务须督令勤习。朕不能再为尔等宽也。庄亲王等、三人、总理乐部。著加意整顿。　　

○己未。谕、前因修理三陵工竣。敕诸王大臣定议。拟于乾隆四年秋间。前往恭谒。后因畿辅地方歉收。沿途豫备粮草等物。百姓不无滋扰。曾降旨、俟丰收之年。再行前往。今奉皇太后懿旨欲谒祖陵。意甚诚切。朕于明年秋。恭奉皇太后。敬诣祖陵行礼。所有一切应行事宜。著满洲大学士等、总理行在事务王大臣等、会同各该管处议奏备办。　　

○福州将军署闽浙总督策楞疏报、浙江定海县地方。飘到日本国遭风难彝仲兵衙等二十人。照例给与米盐衣服。遣归本国。下部知之。　　

○庚申。大学士明史纲目馆总裁官鄂尔泰、议覆侍郎明史纲目馆副总裁周学健奏称、明祖起兵濠梁。定鼎江东。颁定官制。设科取士。详考律令诸政。皆在未即位以前。而续纲目所修元顺帝纪于明兴诸事。不核不白。今明纪纲目。既始自洪武元年。若于分注之下。补叙前事。不特累幅难尽。且目之所载。与纲不符。于编年之体未协。若竟略而不叙。则故明开国创垂之制缺然。而自洪武元年以后。一切治政事迹。皆突出无根。亦大非春秋先事起例之义等语。应如所奏。当亟为议定。以便纂辑成书。但尚有未尽确当之处按明太祖即位、在戊申岁正月乙亥。实元顺帝至正二十八年也。是时顺帝尚在大都。至闰七月丙寅。徐达师抵通州。顺帝始奔沙漠。则戊申岁闰七月以前。仍宜大书至正二十八年。而明太祖元年。则断自是年八月始。此一定不易之义也。周学健请以明太祖洪武元年。继元至正二十七年之议。似不可从。又按宋元续纲目。成于成化十二年。其顺帝纪。本为元而作。事关天下。不得专言一国。故于明祖开国次第。不过略书一二大端。至称明太祖为我太祖。以本朝之臣。纪本朝之君。书法自应尔。犹之春秋书鲁君为公。朱子纲目、亦书宋太祖为我太祖也。况续纲目一书。奉圣祖仁皇帝御批。颁行宇内。敬谨共遵。何容擅改。又按三代以下。得国近正。首推汉高。次即明祖。周学健谓明祖同符汉高。语诚有当。但其事似同实异。汉高当义帝立一年。即楚汉争雄。纲目自应并著。若明祖、始从郭子兴。为镇抚、为总守。皆子兴所命。直至至正二十七年、韩林儿卒。始称吴元年。前此皆用林儿年号。何得分注于至正年号之下乎。臣等再三详酌。明太祖元年以前事。不补叙则非义。欲分注则无名。谨按纲目之体。原仿春秋左传。左氏有先经发传之例。故于隐公之首。先叙惠公。又元儒金履祥。因周威烈王二十二年以前事。纲目未载。补作前编。有此二例。庶可引据。应请皇上敕下史馆。将元至正十五年、明祖起兵以后。迄至正二十八年、元顺帝未奔沙漠以前。另为前纪。仍以至正编年、至二十八年闰七月止。列于今所修纲目、明太祖洪武元年八月之前。其称名、称吴国公、称吴王、悉仿朱子书汉高例。随时递书。则一代开基之事实既详。千古君臣之名义亦正。似于传世立教之意。更为慎重。奏入。报可。　　

○户部议准、广西巡抚杨锡绂疏报、乾隆六年分、梧州、南宁、二府属。直隶郁林州属。垦熟荒田。共税二顷八十五亩有奇。里民首报。免其治罪。并免追未纳钱粮。从之。　　

○以编修万承苍、署日讲起居注官。　　

○辛酉。户部议准、山西巡抚喀尔吉善疏报、繁峙县、雍正十年报垦地内。有被水冲没地、二十顷二十七亩有奇。所有额徵。请与豁除。其实在成熟地七十五亩有奇。仍照例起科。从之。　　

○壬戌。上诣畅春园、问皇太后安。　　

○户部议准、广西巡抚杨锡绂疏报、武缘县、雍正九年报垦地内。有垦不成熟地、一顷九十六亩有奇。所有额徵。请与豁除。其实在成熟地一顷四十一亩有奇。仍照例起科。从之。　　

○礼部议准、江西巡抚陈宏谋疏称、江省现有高若璠、刁光焕、杨大业、李绳、系滇黔等省、改土为流之土司。获罪迁发来江安插。入籍为民。迄今十有余年。俱各安分执业。诵诗读书。有志向上。实与俊秀无殊。请准其与本籍生童。一体应试。再改土为流之彭肇槐。已回江西本籍吉水县。所有子弟。亦应一体考校。从之。　　

○癸亥。谕军机大臣等。广东学政张灏、来京复命。朕询问该省雨水年成。据奏、自正月起至四月初旬。数月未曾得雨。春收失望等语。粤东春间少雨。庆复、王安国、虽曾奏及。却未将春收情形奏闻。后据庆复、王安国、奏报、四月初六七、并十三四等日。甘霖大沛。俱已沾足。田禾已种者俱可有收。未种者俱可补种。与张灏所奏、不甚符合。尔等可寄信与庆复、王安国、令其将实在情形。及如何料理之处。速行具奏。寻据奏覆、前任学臣张灏、于四月初二日。自粤起程。尔时尚未得雨。夏收原属失望。其所奏悉系实情。嗣后四月初五六七、至十二三四等日。各属连得大雨。四郊沾足。视半月以前气象。迥乎不同。为学臣张灏所未及见。臣等屡次奏报。字字据实。毫无粉饰。目下雨水均调。晚禾畅茂。民食无虞。得旨、览奏、稍慰朕怀。　　

○甲子。大学士鄂尔泰等议奏、查繙译乡会试。于雍正元年议定。雍正二年乡试。三年会试。后经礼部以会试人少具奏。奉旨六十名会试在案。嗣因乾隆三年。因繙译乡试。已阅六科。有百余人。议准参议马璘条奏、于乾隆四年开科会试。取中二十二人。因人数甚少。未经殿试。俱赐进士出身。今年八月。又届会试之期。礼部遵例题请。奉旨、令臣等议奏。臣等公同酌议。除繙译乡试。仍照旧例办理外。其繙译会试殿试。皆抡才大典。自当按期举行。上科因人数无多。未经殿试。今不拘定人数。亦不必另定场期。请嗣后繙译会试。即于会试天下贡士时。于闱中另编字号。一同考试。分为两场。头场人众。不必入试。于二场点进。试四书清文一篇。考经性理论清文一篇。三场、试繙译一篇。恭请钦定题目。试卷、照例令各部院衙门笔帖式、誊录汇集封送。照回避卷例。请旨另派大臣阅看。拟定进呈。恭候钦定中式。另出一榜。至殿试日。钦颁繙译题一道。一同殿试。即令满读卷官阅看进呈。分定甲第。二甲者、附二甲后。三甲者、附三甲后。填入金榜。带领引见。恭候简用。从之。　　

○乙丑。谕、河防漕运。俱关系重大。从前中河。原一分黄河之水。由竹络坝灌入。一引骆马湖之水。由董家沟灌入。以济遭运。近年以来。因黄水灌注日久。中河淤沙垫积。河流湍悍。不异正河。复经高斌议将竹络坝堵筑。截断黄流。然在中河得免冲溃。固可保固两堤。但黄流既不灌入。而骆马湖之水。又闻平浅不能引出。其上流山东闸河之水。春月挑浚之后。每每封闭蓄水。以待粮船抵境。启版放行。是中河上无来源。河身既高。河流微细。势所必然矣。现今粮船虽已抵通。然将来中河既不使黄水灌入。骆马湖之水。或又不能引出济运。而河身中节之筑坝束水。亦非经久之计。应将中河如何使河流深通。每年不致阻滞粮船之处。著完颜伟、顾琮、会商妥议具奏。　　

○礼部尚书赵国麟、以久病乞休。得旨、赵国麟、原系获罪降调之员。朕加恩复用侍郎。彼时伊意以官止亚卿。照常供职。使众人见其无悻悻求去之意而怜之。及至用为尚书。即托病请罢。朕屡次慰留。而伊仍复执奏。至再至三。俨然以礼进义退之大臣自处。夫进退大臣之礼。朕岂不知。如遇当以礼待之大臣。而年力衰迈。即卧理中书可也。或优诏加恩。归田颐养。亦无不可。然必其人足以当之。岂所论于赵国麟乎。伊试返而自思。外任巡抚。内任大学士尚书。何所树立。何所建白。而忽于末路、托名进礼退义。以自表其风节乎。居心不可问矣。进退大臣之柄。操之人主。岂臣下所得用意于其间。朕恭览世祖章皇帝实录。当时有大臣屡次求退。降旨革职者。此本朝之大经大法。至若前代人臣之陋习。拜疏即行。沽一已勇退之名。而忘君臣上下之义。此岂可为训乎。赵国麟、著革职。在咸安宫效力行走。该部知道。　　

○又谕、礼部尚书员缺。仍著任兰枝调补。兵部尚书员缺、著陈德华调补。户部尚书事务、著大学士徐本兼管。　　

○丙寅。上御勤政殿听政。　　

○诣畅春园、问皇太后安。　　

○谕曰。常明为人朴直。供职勤谨。自皇祖皇考时、在内廷行走。效力多年。奉事朕躬。始终如一。近因旧病复发。即遣御医胗视。继而病势沉重。特命大阿哥前往看视。并降谕旨。若伊病果不起。著加太子太保。赏内库银一千两。料理后事。仍令大阿哥往奠茶酒。然朕心实尚冀其痊可也。今闻溘逝。深为轸恻。应得恤典。该部察例具奏。　　

○又谕、常明所遗领侍卫内大臣员缺。著大学士鄂尔泰兼管。都统业初、前曾奏伊年力就衰。请免办理旗务。朕未准行。但念业初以年老不能办理旗务奏请。情辞恳切。业初、著不必管理旗务。授为内大臣。仍在御前行走。阿斯海、著调补业初所遗正白旗蒙古都统员缺。不必管理领侍卫内大臣事务。佛伦、著授为散秩大臣。署理领侍卫内大臣事务。　　

○谕军机大臣等。本年六月十四日。陈大受奏称、江苏地方。夏月连阴。秧稻虽已遍插。因雨水未能长发。至阜宁、安东、六合、邳州、等处。被水被雹。又据淮安府属之山阳、阜宁、清河、桃源、安东、各县禀报、五月间大雨连日。低洼处未刈之麦。俱被浸伤。其所种秋禾。亦被水淹黄萎。现委府县查勘。酌量抚恤。并借给耔种。令其速行补种。苏城烟户众多。米价渐觉昂贵。拟饬地方官商酌。设厂平粜。以济穷民等语。安宁所奏、亦大概相同。但朕闻淮南一带。因多雨之后。水势泛溢。恐不止山阳、阜宁、邳州、数州县。况此等地方。皆系上年被水歉收者。小民叠次灾伤。尤堪矜悯。不知近日德沛与陈大受如何料理。使闾阎不致失所。尔等可速寄信询问之。　　

○又谕、朕闻河南南阳地方、雨水过多。有无伤损禾稼之处。雅尔图未曾奏报。朕心廑念。可寄信询问之。寻奏、南阳府所属。多系依山傍水。一遇大雨时行。山涧并涨。每岁有之。今年六月内。新野、叶县、舞阳、唐县、等处。雨水稍多。下游之湖广襄汉等水。同时长发。宣洩不及。沿河洼地。间段被水。但系积年受水之区。多种麦而不计秋。间有受伤之秋禾。零星无几。补种甚易。各该县俱随时妥办。居民安堵。该处离省稍远。臣责成该府查覆相同。复札致南阳镇臣、就近体察。委系被水甚轻。是以未渎圣聪。得旨、所奏俱悉。　　

○吏部议覆、山西巡抚喀尔吉善疏称、晋省繁简各缺。今昔互异。遵旨更正。再口外归化、绥远、两处同知。案件繁多。遇升迁事故缺出。请于各协理笔帖式内、任满三年、曾经保题引见、奉旨记名者。题请升用。至归化城、和林格尔、协理笔帖式二缺。俱定为兼三要缺。设人地不宜。请于协理笔帖式内、酌量调补等语。应如所请。至该抚疏称、冀宁道总理通省驿站钱粮。兼辖太原、潞安、汾州、泽州、四府。直隶辽、沁、平、三州。事务纷繁。应请于道员知府内。拣选题请调补升补。与例不符。得旨、依议。冀宁道一缺。著照该抚所请题补。　　

○办理火药局事务、户部侍郎阿里衮遵旨奏覆。查明火药工价情由。得旨、常明自办理火药事务以来。较部价亦曾节省。哈达哈现今制造既好。所有工价钱粮。又复节省。皆据实具奏。因常明前不能如此办理。又朦混具奏。经朕特派大臣、查看伊所奏数目不符。其浮冒开销之处。尽行败露。此皆由常明疎忽、被伊属员欺诳之所致也。理应照查奏治罪。著落赔补。但常明效力年久。怜悯施恩。令伊身已故。其治罪著落赔补之处。俱著宽免。至属员治罪之处。著哈达哈照例查办。再哈达哈近日制造火药无多。易于稽察。是以属员据实用数目开销。嗣后制造益多。为日渐久。或怠于稽察。以致制造粗恶。甚有关系。亦非哈达哈所能胜任也。必须留心敬谨办理。　　

○步军统领奏、修整京城临街房屋。经臣等先后奏闻在案。其临街小巷。情愿借银修理房基者。据各该业户呈报、地基共一百零一段。可盖房三百九十七间半。请照通衢大街之例。每间给银三十两。共银一万一千九百二十五两。应行修理房屋四十一间半。每间酌借银二十两。共银八百三十两。二项、共银一万二千七百五十五两。请交与各该旗参佐领、取具甘结。赴户部支领。给发本人。作速盖造。限明春完竣。至所借银两。亦照旗人购买官房之例。勒限五年。按季分月还项。得旨、应借三十两者、著借给十五两。应借二十两者、著借给十两。　　

○以少詹事吕炽、为内阁学士兼礼部侍郎。　　

○以山东兖州镇总兵官段起贤、调补湖广镇筸镇总兵官。　　

○丁卯。孝懿仁皇后忌辰。遣官祭景陵。　　

○谕曰。张若震、以母老多病。屡请归养。情词恳切。准其回籍养亲。浙江布政使、著王恕补授。　　

○谕军机大臣等。上年十一月内。安西提督永常、参奏李绳武、滥报屯田。冒邀议叙一案。经该部议以事关边防重务。必须准情酌理。详慎妥办。请行令尹继善、秉公确查实情。分晰具奏。经朕允行。此案历时已久。何以尚未查覆。可寄信询问之。再永常自抵哈密以来。与李绳武意见不合。诸事参差。其因何起见。并孰是孰非之处。令其查明据实奏闻。寻奏、臣查得甘肃提臣李绳武、老成谨慎。熟谙边情。安西提臣永常、才具明干。实心任事。均属边疆有用之才。永常自到哈密。未免急于见长。将旧日事件。略有改易。李绳武以章程久定。不必更张。二人意见、每有不合。事虽出于为公。而不能平心静气。互相商榷。二人均有不是之处。至屯田一案。李绳武不得不因地制宜。并无营私情弊。乃永常未能细察。遽然参奏。此实永常之过当也。臣上年十月内。奏请将李绳武彻回甘州。其口外事务。专交永常。近日并无参差不和之处。但甘肃与安西。营制虽分。气脉总属一体。仰恳皇上密颁谕旨。切加训戒。俾此后共知警惕。同寅协恭。于边疆大有裨益。得旨、此公论也。知道了。　　

○吏部议准、原署闽浙总督策楞疏称、福鼎县＜?氵歛＞城地方。原属霞浦县管辖。迨乾隆四年、添设县治。始归福鼎县管理。所有杨家溪巡检。现驻＜?氵歛＞城地方。应归福鼎县管辖。将福鼎之八都至十五都。责令该巡检弹压稽查。其原辖之六七两都。地属霞浦。应归于霞浦县典史巡查。并请将杨家溪衔名。改为＜?氵歛＞城司。铸给印信。从之。　　

○户部议准、四川巡抚硕色疏称、署泸宁同知、盐源县知县王秉鉴。招民一百户。开垦田二顷六亩有奇。应于甲子年起科。开垦地六顷七十一亩有奇。应于戊辰年起科。均属著有成效。应令现任泸宁同知接收经管。徵收粮银。从之。　　

○兵部议准、陕西巡抚岱奇疏称、黄甫、木瓜、二营堡。接连山西楼子营。并宣化、大同、归化城、一带。亦属孔道。旧设站夫各二名。站驴各十头。供支差徭。今查一切差使。俱从镇羌孤山、由山西之保德州过河。所设夫驴。应请裁减。从之。　　

○戊辰。上诣畅春园、问皇太后安。　　

○吏部议覆、左侍郎蒋溥奏称、各省知府、同知、通判、等缺。或有边省应升之员。去新任既远。于推升部文到日。赴部引见需时。设该员旧任内、或有承办承解、及苗疆要务经手。一时未能离任。甚至有累年未到新任者。该督抚于升员未至。虽暂行委署。无论地方紧要之处。必需专员。且委署之人。任非一地。必至顾此失彼。实于政务有关。近日边省推升人员。不能速赴新任者颇多。请嗣后边省推升人员。于部文到日。督抚查可以不日交代者。即限期给咨赴部引见。始有前项事件覊身者。当于推升文到日、严催办理。速行赴部。无使任意迟留怠缓等语。应如所请。敕交各该督抚、于推升文到日。饬令作速交代。催赴新任。如有借交代名色迟延。及中途逗遛。或绕道归里。托故迟延等弊。该督抚查明题参。俱照赴任违限例、分别议处。如实有不得已情由。并中途患病者。取具该地方官印结送部、免议。再查近省推升人员。亦有迟至一二年之久。始赴新任者。应通行各省。一体稽查办理。从之。　　

○己巳。谕、江南淮徐等处。连年遭值灾伤。朕时深廑念。所以筹画而安全之者。亦既殚竭心力矣。今据巡抚陈大受前后奏报、阜宁、安东、山阳、桃源、海州、沭阳、清河、邳州、铜山、萧县、沛县、睢宁、兴化、等州县。于本年五六月间。大雨连绵。凡低洼之处。未刈之麦。俱被水伤。已种秋禾。亦多淹浸。现在委员确勘。酌量抚恤。并借给耔种。令其补种。以冀无误秋收等语。朕览奏深为恻然。因思淮徐等处。荒歉为忧。已经累岁。上天慈爱下民。万无叠降灾殃于一方之理。从来和气致祥。乖气致异。或本地大小官吏。政治不修。愆尤暗积。或民人心术险伪。风俗浇漓。均足以上干天和。于雨旸旱潦之间。显示警戒。倘仍不知恐惧修省。视为气数之适然。或转怀怨尤之心。口出愤懑之语。则是冥顽不灵。怙过不悛。无怪乎天谴累加。灾祲频告。此天人感应之道。捷于影响。断无或爽者也。用是特颁此旨。谆谕地方有司。思过省愆。以各尽父母斯民之责。岂可因已身获戾。而使困厄及于吾民。于心忍乎。并通行劝谕绅衿百姓等、各自悚惕。痛改前非。其有力之家。毋得幸灾居奇。务敦任恤之道。且彼此诫勉。同归于善。以此上承天意。仰报天恩。朕知灾沴潜消。必获屡丰之庆矣。至于抚绥惠济之方。著总督德沛、巡抚陈大受、悉心商酌。妥协办理。随时奏闻。毋使一夫失所。　　

○辛未。谕、京城内外水道。甚有关系。近年以来。但值雨水少骤。街道便至积水。消洩迟缓。此水道淤垫之故也。向来城内原有泡子河等水柜数处、以资容纳。而城外各护城河道。原以疏达众流。使不致停蓄。今日久未经修浚。皆多淤垫。而街道沟渠、亦多阻塞。以致偶逢霖雨。便不能畅流。此亦应及时筹画者。著海望、哈达哈、韩光基、舒赫德、带同钦天监官员、逐一相度。其应如何疏浚之处。详议请旨办理。　　

○署福州将军、兼管闽海关事策楞奏、闽海关完税则例。米谷向不收税。惟豆麦二项。额载每百斤完税一分五厘。今蒙恩将各关米豆税银、悉行宽免。已出示晓谕各口。至二麦一项。较之豆石。更为民食所关。应否一体免税。部文并未指明。奏请训示。得旨、自应一体免徵者。该部知道。　　

○户部议覆、广东巡抚王安国疏称、粤省山侧岭畔。有地土稍平。尚堪种植稼穑。是为次等地亩。照难垦税亩减则之例报升。其山梁冈陁。高下不一。收成难必者。是为下等地亩。概免升科。饬令履勘。分别办理。从之。　　

○壬申。中元节。遣官祭永陵、福陵、昭陵、昭西陵、孝陵、孝东陵、景陵、泰陵。　　

○上诣恩佑寺、安佑宫、行礼。　　

○谕、湖南地方辽阔。且离京路远。部选之员。一时难到。若州县缺出。无人署理。未免周章。著吏部于候补候选州县人员内、拣选十员。发与巡抚许容、以备委署试用。遇有相当之缺。酌量题补。他省不得援以为例。　　

○工部议准、广西巡抚杨锡绂疏称、右江镇标、添设中营游击、守备、千总、应建各衙署营房。经升任抚臣杨超曾、题明建造。前查百色镇城内窄狭。无地建造。应于南城外添建月城一座。城内建中营守备衙署一所。千把总衙署各一所。兵房三百间。又分建田州汛千总衙署一所。兵房七十间。又分建逻村汛把总衙署一所。兵房二十二间。尚有游击衙署一所。把总衙署二所。兵房一百间。仍于百色镇城内、取用隙地。通融建造。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百七十
  </div>
  <div class="pagination">
   <a href="清实录乾隆朝实录_page235.html">
    上一页
   </a>
   <span>
    ...
   </span>
   <a href="清实录乾隆朝实录_page231.html">
    231
   </a>
   <a href="清实录乾隆朝实录_page232.html">
    232
   </a>
   <a href="清实录乾隆朝实录_page233.html">
    233
   </a>
   <a href="清实录乾隆朝实录_page234.html">
    234
   </a>
   <a href="清实录乾隆朝实录_page235.html">
    235
   </a>
   <span class="current-page">
    236
   </span>
   <a href="清实录乾隆朝实录_page237.html">
    237
   </a>
   <a href="清实录乾隆朝实录_page238.html">
    238
   </a>
   <a href="清实录乾隆朝实录_page239.html">
    239
   </a>
   <a href="清实录乾隆朝实录_page240.html">
    240
   </a>
   <a href="清实录乾隆朝实录_page241.html">
    241
   </a>
   <span>
    ...
   </span>
   <a href="清实录乾隆朝实录_page237.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
