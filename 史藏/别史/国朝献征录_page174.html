<!DOCTYPE html>
<html>
<head>
    <meta charset="UTF-8">
    <title>国朝献征录 - 第 174 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 174 页/共 245 页</h1>
    <div class="content">　　○福建左布政使蒋公云汉墓志铭（杨廷和） 

　　杨廷和 
　　公讳云汉字天章姓蒋氏世重庆巴县人大父讳友才父讳福以公贵封户部主事加大理知府母张氏累赠恭人大理公精于医有遘奇疾者每自远舁至门求疗公常虗外舍居之亲调匕剂比愈乃去不责其报至今言医者称之公以天顺元年举进士授户部主事成化五年升兴化知府丁母忧改大理府十九年擢贵州左参政以父忧去弘治元年改广东未几迁福建右布政寻转左十年上疏乞归又明年其子恭自中书舍人转吏部员外郎貤恩进阶正奉大夫正治卿十八年以　尊号恩再进资善大夫葢优游林下者十余年乃卒公在户部时尚书年公富所知事有难处者必以属之尝监收畿内刍粟干没者无所容乃扬言欲狙击公所亲或劝公少假借者公笑曰我命在天岂此辈所能害也执不变继往徐州监仓夜梦白面大耳冠巾者来见曰我薛公之神也赠汝剑设有他虞击之言巳忽有鬼物拥随公如其言击之辄仆既觉莫知所谓明日舟经济宁下闸急湍冲覆见者谓不可救矣顷之公手击舟底声闻于外人趋救之舟即自正乃知神所佑其在兴化政尚宽简独驭吏不少纵后治大理亦如之□理徭役故无成法吏缘奸贫民病之公量其贫富之等第因以授役轻重乃均春秋丁祭颇用秕稗公考订仪式制祭器又延乐师教诸生肄习乃成礼遇水旱祷辄应所至皆有惠泽及民详审精密宁其身之不究于用而不欲愧于其心宁在我无赫赫之名而不欲逐逐于近利廉介之操始终如一大理有鲍指挥者尝以宝玉首饰置合子中遗公公峻拒之鲍跽请曰即不受盍一启视乎公曰既不受奚视后在福建夫人病革移外寝偶穿窬者盗白金若于久之外郡捕获皆广东舆隶之资名识具存人以此益信公之廉比致仕同官者赆之辞又使人出境强之亦不可曰使可受何必踰境也莆田陈郎中仁尝建议谓如公之清节宜加宠异以示劝惩时虽未行其言识者韪之公天性孝友初自大理报政于朝会贵州缺参政或以拟公辄又公少之公曰吾父老矣往年吾母没以官远道不得亲视含殓至今抱恨今得此于吾乡近是吾愿也吏部闻□语验即奏伺之既抵任踰年奉表入贺因过家□□□师还又留两月大理公卒公实在侧人以□□□感爱二庶弟尤笃先世所遗田宅器物悉推与之曰某以窃禄可自给也居家训子弟过严及待人温厚有容不见人过行有不得于人亦不辩但求在我者而巳无事则尽日端坐每读一书终篇必掩卷默诵务得其所以言之意首尾贯彻乃更读他书晚年尤喜学易闻其言者各有所得而退 

　　○福建布政使抗公济墓表（湛若水） 

　　湛若水 
　　于乎是惟泽西先生之墓甘泉子表之泽西先生者故福建布政使致仕进阶资善大夫杭公济世卿也都宪双溪公淮之兄太学生封之考也始祖曰邦恺自宜兴东霞埠来徙百渎里曾祖曰敏祖曰征考曰伦伦以公封稽勋主事妣曰王氏赠太安人厥弟五曰淮澜濂洵淎生景泰壬申正月八日卒嘉靖甲午闰二月八日寿八十有三配封安人王氏子惟封葬附凤皇山祖茔之原公夙颕异十岁能诗塾师惊曰他日必大就长益超悟学日渊粹试必冠于庠生主试累嘉焉壬子应乡荐癸丑登甲科诸老先生曰其达矣远矣稽勋主事裁节余粮清稽黄务冢宰屠公曰才矣进副考功协恭同寅考核臧否堂尊曰允矣甫正稽勋以亲乞归暮夜千金峻拒乡人曰吾宁爱此尤物也耶吾宁忍挠吾素知者之法耶君子曰廉矣既迁副使督学于闽崇雅黜浮士习丕变爰署司篆精法兼得庭无系囚抚按交荐之曰能矣贤矣当轴衔之抑不以闻稍转右参提秋试多拔名士漳贼方兴督饷进征往来弥岁预遏贼谋以克底平人曰诚哉贤矣能矣分守邵武民大和会戴之如父左参河南分守南阳地滨湖襄流民豪梗开示礼法剖断无滞执法以抗藩王曰殿下不宜以谗杀人参政不能以杀人媚殿下曲白释之寻转右辖简省徭赋民以不扰君子曰仁矣惠矣久之坚疏乞休拂衣而归两遇推恩进阶资善大夫敛迹丘园罕入城邑郑御史慕闽旧知也觅见不得馈金不受尝谕子封曰人显达即声色甲第游佃是好我宁有是耶古庵子曰其清德雅操足敦薄俗矣迨其居恒制行立身事亲色养得一甘旨必进焉而后食花晨月夕与弟五人觞咏湖山即席联句怡怡如也宗族敦睦义塾是训婚姻丧葬有助不给君子曰敦孝友矣卒之前日偕弟渡头花下联诗饮酒尽欢而罢期游蓼莪明晓揽衣抚床问霁否嘱治具忽噤而逝君子以善正终矣甘泉子曰吾观于状而知杭氏之德其盛矣乎夫达德之基也才德之干也允德之信也廉德之辨也能德之固也仁德之惠也清德之操也孝友德之顺也正德之终也达以基用才以干事允以信道廉以辨义能以固志仁以惠物清以操巳孝友以顺亲正以终命□子此有九德者可与世表矣遂表予墓以告来裔 

　　○福建右布政使苏葵传（顺德县志） 

　　顺德县志 
　　苏葵者龙头人也字伯诚进士入翰林庶吉士□编修弘治丙辰次当同考会试柄臣属其私人葵坚却之遂谢试事被谗出江西佥事提督学政公明士子服焉镇守太监董让作威缙绅夺气葵守正不能诡媚让诬奏葵遣法司盛洪等临治南昌洪欲刑葵诸生数百□闼□拥葵而去事竟得白增修白鹿书院置学田改四川装不能具其兄助之乃行四川士受之如江西至福建右布政使卒正德辛未江西□学副使李梦阳请入白鹿洞先贤祠曰公昔省方□学余佩作气抗折权贵威武不屈兹洞之兴公实有力德祀功祀二者公并有之 

　　○福建布政使司左布政使华公昶神道碑（邵宝） 

　　邵宝 
　　正德辛巳冬十二月十二日福建左布政使华公以疾卒于家公讳昶字文光别号梅心更号双梧居士其先本春秋宋卿族散处四方其居无锡者葢远矣在南齐有孝子宝者其族之望也宋曰有荣者以仕居汴至其曾孙原泉当南渡时始复居锡之隆亭胜国时友闻提领州税璞辟晋冀屯田总管铉都功德使司都事皆未显若功德之子幼乡称栖碧先生先生之子宗鞾鞾子兴叔叔子宗隆则皆隐而望于乡焉葢自宗鞾徙鹅湖三世而业益盛宗隆之子封户科给事中听泉翕守庄娶杨孺人而生公实始以文科进封及父母位至二品前此未之有也公性严简卓荣器识凝重弱冠入邑庠即谓天下无难事敏而力学初讲业于长史□成杨先生继闻今致政少傅守溪王公以翰林编修居忧洞庭山中遂与钱郎中世恩过太湖即其墓庐而学焉凡二三年文誉益起学亦滋博弘治壬子发解南畿越三年丙辰试礼闱得魁选既赐进士改翰林庶吉士每阁试辄大学士宜兴徐公学士四明杨公所称许然同辈亦不能无忌徐公既致政公当授官得户科给事中公慨然曰吾于是得言天下事矣会己未会试主事有起物议者公奋然曰此而不言尚何待乎遂入劾疏诏付于理乃并逮公言官力公救而廷议亦多归公　孝庙知公直谅而重于国体既免所劾者官亦迁公南京太仆寺簿去国之日赠言者若干人有拟之唐子方者公至滁阳首去输马踰期之罚又禁隶卒勿薪于琅琊山麓归薪于僧以茗游客有属吏诡常例以赂公公法而戍之滇南曰吾其以惩官邪公暇课诸生以经学皆谓得师三载迁寺丞又三载擢守韶州先是至京师或劝谒执政可得异擢公谢之比至韶徭杂民居郡境者辈持一器果来谒公谕之曰我无汝烦汝无我梗汝耕我牛具汝种榖贸易无汝禁辈受一果遣之欣跃而退有怙终者必置之法诸洞帖服时会府征乐昌檄调韶兵万人与狼兵俱公遣如数帕首以赭自殊于狼台司见之叹曰华文史不虞其知武如此诸生讲课一如在滁时科目久虗至是乃有人焉人归公功岁久旱公祷而雨君子谓其祝文有古文遗意癸酉供职乡闱实兼校文葢巡按御史衡阳王君昊征之曰是论科场弊者可以重矣彻棘得解元黄佐人归公识丁卯艰归弃堂食不取凡若干金事见去思碑未几擢贵州参政服阕改四川会诏取大木公率众入梓潼诸山或以险沮之公曰君命也不听适骤雨至笠而立者越宿羣木浮涧而出人归公诚分守西川守备内臣欲通茶于番以规私利匦公馈公公怒而却之茶议遂寝岁丙子乡试又称得人郡守有先御史负风裁名者寮长将以罢议黜公昌言止之而不受德君子曰古人之道也臣福建右布政使于是军士以食缺唱哗羣情汹汹公至曰食缺之故吾知之矣支不折食固不缺议请于朝而更之羣哗乃定复梓行八郡均征之籍以杜后弊清戎之政故属藩右率以官重弗躬公曰国事有大于此者乎遂亲历八郡无弗至者岁己卯乡试又称得人贼彬窃□要赂诸藩胁以奇祸公不动彬校入境遽去踰年进今官方将有所罢行而皆未之遂也惜哉公孝于父母友于兄在官如家逾耆不妄其初尊师亲友始终无间予与君有鼓箧之义公之初归胥会锡山驿执手语平生倾写肝胆至于垂泣葢畴昔款洽未有若斯者也岂公将属吾铭邪公生于天顺己卯十二月之晦年六十有三所著有双梧集若干卷 

　　○福建布政使司右布政使狷斋魏公棨遗爱碑（张时彻） 

　　张时彻 
　　新建魏氏系出宋屯田郎中伯庄公之后是洪都世家公讳棨字乔仪别号狷斋生而朴茂劬学寡嗜欲举弘治乙丑进士历官南京行人司副员外郎郎中出福建右参议转左参政右布政使中外扬历凡二十年致其仕以归初公之官司副也值逆瑾用事煽毒如火方灼乃抗疏论时政得失瑾大怒欲逮致重僇惑解之曰是无他乃其地散无以自见姑欲卖名耳瑾意解乃得免自是杜门读书日与白下诸生诵说先生所成立不下数十人其在比部吏事精核众所难决者必咨于公铁柯刘公德兴孙公书其考至数十言公以此得掌南铨公之入闽也会大盗起古田纵略旁邑远近绎骚所司上变告棘乃征兵讨之兵既集贼退保岩谷我师追击失利当事者或谓杉洋盗薮欲勒兵屠之使贼无所舍藏且易以有功公独持不可曰古人以杀一无罪非仁今千家之市岂必人人保奸者哉且渠魁未得而徒取此属以功甚非所以示武而昭德也巡察公感其言乃属公经略之公驰至其地分兵屯要害以防奔突简徒振武徐遣邑中之耆径入贼中谕之曰倡乱者周马良也若能縳之来归诛止良耳不然则诸道日集若属且孥戮矣于是贼稍稍解散良穷而出降民用帖席巡察公奏公功加俸一级时寇乱甫平当事者稍用重典绳下一时羣吏争尚严急而公独持平虽以此无赫赫名而民实阴被其赐属郡田赋欺诡无算莫可谁何乃议均田法下所司行之户有着籍而赋有常经民至于今便焉先是公尝行部历延平郡中不雨者踰月公斋沐祷坛下顷之澍雨如注上有鲜云一道逶迤里许公行雨中独不濡见者异之又行部过一邑邑令送部使者出境公召簿尉前问令安在簿尉以实对公曰是邑小而无城盗所窟也万一乘虚而集谁则任其咎者于是簿尉免冠谢辄檄民兵二百入卫是夕寇果至县县门反闭闻分司有人声疑簿尉所在趋往刼之公闻变盛服坐堂上令壮士大庑下大开诸门以待贼贼逡巡不敢入于是振袂一挥两庑之卒鼓噪而出贼仓皇反走自相蹂践以死市民乘势争执梃刃向贼乃生致贼首一人衣带间得一小册则羣盗姓名也循名求之贼无遗党亦无冤滥其识度沈邃率类此公居当□□言若不出口至其力上杉盗之议义形于色有毅然不可夺者卒使古田之民全活以数千计非所谓仁者之功哉乃公深厚不伐初不以语人人亦鲜知者久之同事者以失策谪公古田之民始知公之隐德也相与泣而言曰微公吾其葅醢久矣况能长子孙有田有宅耶我享其利而公则受其咎何居于是相率立生祠尸而祝之越二十年余而公子及斋君奉使入闽闽人士及公之门者迎问起居闻公之殁也则又相与匍匐哭祠下乃更树碑儒学以永去思某之待罪来归也及斋君适莅郡数枉过山中道公遗事且再拜请曰先子之绩迈矣不肖惧民情之未畅也敢丐一言之辱于乎愈疮投珠免殉结草此特纤纤细者报称犹尔而况活数千人之命不啻什百此者乎然则血食于编萌而光施于孙子虽百世莫有替也巳遂不辞而之碑因以祀享之歌缀焉歌曰孰释尔兮戈矛孰奠尔兮袵席彼洵美兮魏公弛厥威兮布德秉我耒耜兮事我蚕织乃室乃家兮以饮以食公归兮不留怙我民兮罔极垣斯兮门斯俨新祠兮奕奕荐椒糈兮琼浆鉴鸣金兮戞石白马兮朱裳□两旄兮导戟公之朱兮欣欣公去兮陫恻骏走兮□黎永万冀兮无□ 

　　○右布政周公贤宣传（王时槐） 

　　王时槐 
　　周贤宣字仲含万安人欧阳文庄高第子也第进士授缮部主事榷荆税搜刮弊孔商民咸称利藩校有小艇百余潜行劫掠号满江红者尽之绳以法往来无梗迁郎中会建三殿取材川广公建议材料积而不用侵损实多奈何复苦诸省之民中贵人难之公不少迁屈竟得请故事大役一兴中贵人视利窟蝇集其中相缘奸公酌估精核羣阉侧目竟出延平守至郡以厚风俗正士习首务时时引博士弟子诵说经义而一归于实践士喁喁向风属岛夷弗靖烽火相望山泽亡命乘隙窃发公用间谍募敢勇潜祷其虗寇患悉平考绩擢海道副使民德而尸祝之有永怀祠有崇报同有安贡堡生祠有抚安碑有遗爱碑其海道会倭寇逼城公帅师败贼众于漳浦民用无恐广贼逋诛入漳公即帅舟师亲躎行阵大破其巢还良家妇女掳者二百余口是时兵革倥偬公方率诸士讲道芝山书院辨义利崇正学访修洁之士躬礼其庐寻参藩政立条编法民甚称便迁按察使特抑豪右之患苦小民者寻擢右布政会有修邵者假拾遗刻罢公既解绶与同郡诸君子结□白云之巅训廸后进不奇僻语惟根诸日□□常使人自求自悟以是贤愚各获其益尝曰生生之□易天地之大德曰生比圣学宗旨也素耻干谒而邑有大利病则未尝不尽诚以告邑大夫每信而行之乡人多赖其德焉 

　　○福建左布政使质庵范公辂墓志铭（吕□） 

　　吕□ 
　　公讳辂姓范氏字以载别号质庵初号逮咎子再□三峯柳州桂阳县某里人也生有奇质长益英迈□正德辛未进士筮仕行人是时诸所差遣多狥干谒而职司其居者顾或不与君即上封事引明前典至以冗员自让侵官讽人于是使事复旧风采懋着尝使兰州再使崇府皆礼成即返无所滞留冢宰邃庵杨公称其学识气节度越等夷甲戌岁授南台理刑明年授云南道监察御史首言建储以安宗社谓　先帝御极荣王留侍宦瑾乱法致之去京今当妙选宗室备储贰位俟有青宫然后分茅至宋韩琦怀孔光传以上仁宗而其驰骋骑射服习戎阵不御深宫孤立可畏诸语闻者缩舌是时军官简文王忠怙势凌辱监临主事至捶杀其隶人太监黎安构隙宁淮二府至折挞其长史南京守备刘琅贪婪暴虐至令都人罢市切齿刑曹郎中听富民析产之讼至受募妇之金而狥偏私公皆历疏指劾乞正大法南都称快其论纳马姬事比拟过直尤人所不敢言者也丙子冬奉勑清理江西时逆濠虐焰方炽有劝公避□者公引埋轮事以行至未数旬即论濠优秦荣僣□居如王宫继论濠令三司朝服庆贺蔑弃□礼乃□劾太监毕附丑仇正渎货无厌都指挥郭宇传□诸司消息罪状重多且请　武庙或出郊原严警跸敦扈从以防不虞当其风采人或比范滂云然宇皆濠党也濠使人遮留公奏各先诬奏公离间骨肉诽谤宗藩公巡历至赣被　旨拏解系狱拷掠几毙值　圣驾北狩缧绁七月后送法司议罪复值　圣驾南巡又淹系经年始谪龙州宣抚司经历尔乃修崇礼信均平赋役又使知送死之道以感化四夷未几逆濠及琅相继以叛诛论者谓公有曲突徙薪之功交荐十余疏辛巳　今上登极诏复原职送者填道泣别名其曰滴泪阅月即升漳南兵备佥事四阅月又升饶州兵备副使葢殊擢也饶州东湖盗之渊薮也公议设官兵于康山以控制又禁遏淮府羣校之恣横乃修饶城及万由东乡二城创置安仁一城皆经画有式出纳明允而又筑湖堤以壮学宫增漏泽以掩贫骨比焚库皮以袪积祟威惠大行信义昭著盗戢民安屹然一方有郡守乖礼因公面诘遂生荆棘且尝见忌乡宦构兴谗谤流布遐迩言官论列漫及干公公即恳疏乞归虽抚按交留旌荐亦皆不顾未几一巡察使奏调公南赣以便行事八曰监司改调属官宴然纲纪解矣遂三上疏得　旨致仕饶人刊遗爱录以传公归杜门课子当路故知片札不通三年一日也己丑尚书胡公永清荐起公密云兵备副使寻转本司讨矿贼有功获赐金币是冬升陕西参政分守陇右驻札巩昌协剿西蕃板儿等族再荷赐金七阅月升福建按察使过家省母朱夫人承欢月余母忽遘疾不起居丧哀毁数日不食服阕巡抚汪公珊荐公与唐公凤仪全楚长材乃甲午春复起山东按察使抚按交荐秋升浙江右布政使藩务丛杂乃未明振衣日中退食形神颇瘁丙申升福建左布政使七月莅闽精神顿减归思累□十月遽中风痹卒于正寝呜呼伤哉公和厚精□遇事敢勇不可夺事母至孝狱病中形之于诗□兄□女□□尝携养一甥于宦所捐积俸赀立置家庙□□族谱□族人之不能婚葬者叔珏卒于金陵贫鬻其子公赎之以还又□其丧乡友许君恺卒于涂疫躬殡殓至于辟荐名贤如恐不及虽处乡州盗□亦皆有策然则御史之风烈藩臬之树绩岂偶然 

　　○福建等处承宣布政使司左布政使东潭萧□墓表 

　　是福建左布政东潭萧公之墓在墨潭将军山先墓之原其系出螺陂宋侍郎定基之族侍郎政事得荆公之文而益传后侍郎数百年而有公其扬历中外与侍郎正相等而政事所施有古良吏所未尝者即无荆公墓上之石其可虗乎自公起进士南京刑部广西清吏司主事三年以承德郎进山西司署员外郎未几即奉直大夫转郎中以荐出知□州知府失上官意调琼州历中宪大夫广西按察副使右江兵备广东布政使司右参政按察使福建右布政使寻转左三年上疏乞骸骨遂致仕近世郎署被荐即不补郡守郡守惟琼州多不迁而又以他调来者必不得藩臬藩长积资二十七年无有訾议即当次九卿又孰肯目致其仕以去观公进退若此其政事大略见矣在刑部时以持法律忤近贵有声故阉佛保谪死挟禁物赀无所属而火者徐美发其状大阉高隆者思没入之公得状密遣逻者逮美以赀物至封识于官高闻之怒使人来曰若郎中侵司礼监职事何也速返我不者我且论奏若不顾官□□公不应高言之尚书直郎中高益不胜忿上疏诬公待理久之不得白会考察京朝官高复以浮言中伤赖尚书力救乃免又岁余适尚书改北京都御史始上章白其冤而公以无事当是时使公摸棱语即不及祸或畏祸见几微亦不尚书所庇尚书者嘉鱼李公承勋葢名人也公既李所知又数数言之于　朝顾得岳州以行岳当孔道困于供张公一切罢损而日矻矻民事常德牒逸盗十二人藏华容属公迹迹既置狱未及讯而十二人者于乡贵饮公求贷公不知也或泄于公公笑而不答明日出十二人于庭晓之曰汝怖死求贷于某乎使汝实盗吾岂以一饮废法使汝实不盗吾亦不以一饮自嫌故有出入汝慎无受诳也巳而迄无左验列其状上下尽释之公治狱用情不以喜怒轻重手无深文徼名大抵皆此类也公岳州勤苦矣而巡抚都御史者以私怨衔□索垢不得则第以儒缓不宜于岳改知琼州至琼值黎佛二之变往岁琼人利黎田而惧其逼聚兵护耕岁四更番卒五百人兵寄溪峒半疫死而黎数出攻刧莫制至是佛二杀官吏虏村堡势张甚督府欲以大兵蹙之公曰虏系未归而急之是促其死也吾且观之兵而携其党庶可　乎乃遣人招降十八村至则厚其饩劳善谕之察其尤雄桀者倍与衣物寄心腹语令归所虏生口别授方略密擒佛二以自效佛二素雄桀手挽强三百斤人莫敢近降者既受戒虑贼逸无以解口乃阴导官兵设大诸隘而身绐佛二以走俟稍倦分负其刀弩诸械嗾走隘至则伏发因成擒拂二既得以大兵缀之诸酋恐奉约束输税者四百余户岁省防兵二千计活疫死者几百人永淳令激渌里贼变且薄宾州公在右江以兵请于督府不听因自计曰此断之我者也既谋其虗实出没而是时思息土兵适罢古田之役遂檄以从更摘他兵佐之据险深索歼潘公广韦公抱等一百七十有奇俘老幼六百籍所捕获给军饷而出其羡以报督府督府口虽壮之实嫌其异巳不以捷闻公在琼擒拂二无所序至是复见沮抑一不意且欲乘胜以兵临八寨招蓝升降八寨本南丹屯地猺所据　朝廷分隶土酋羁縻之然恃险远数出患至是蓝升闻渌里之捷自惧祸及因请内附当事持剿抚守三说不能决公上议以受其降而袭之兵威黩而疑众信其降而忘备法弛而贻侮先以抚守二说俟有他变徐制其后可也于是纳其请以属思恩密建屯砦遣官列戍梗其出入而右江渐以无事阳明王公田州之役既降府州虑岑猛嫡孙芝幼不可立立其季子邦相州官头卢苏土巡检统其众邦相忌芝后患而苏素骁悍利立幼且树党思两除之苏觉嗾芝母携孤走军门争立而自与邦相相拒既杀邦相迎立芝诸土酋与猛庶子邦佐乘衅构乱朝议令土酋自相擒治而督府先有所入阴苏掩罪苏益横尝以兵卫六千人声言见巡按宾州营城下御史引病不出诸司仓猝噤口公曰苏罪人也何敢尔遣千户持符逮苏苏惧退营十五里囚首随符来公辞色俱厉宣朝廷威令令自计苏益恐怖请输逋赋斩首虏自赎至叩首丐死久乃许之因勒狱辞列罪状停各酋官职请命于　朝督府不能夺是时议者以猺獞难制欲割隶土酋以其积威可刧又自保分地无外望可恃安公执不可且谓之曰朝廷以流官制猺非不知其势轻也亦欲用夏变夷不忍化异类也今八寨固属土酋未尝不叛而田州用兵富贵安保吾岂不能斥疆土而顾以藉寇兵乎议者始诎先是岑璇以思恩叛朝廷既诛璇更置守而璇之余孽金者潜他境至是诸故酋挟以邀我拥众二千人南宁城下沈参将希仪虑变召以好语款之俾来见公公令候于宾州而密语沈曰金在则无思恩无思恩则广右必危此不可不除也且其腹心杨留在宾州募兵巳往附金金来而留应之是尚有宾州乎今日之事在我与公公胆智而达变吾所不逮惟所命无避也沈知无他肠乃与公计欲徐徐以他故散遣金众而后图之公至宾州犒金牛五轭轭载酒五十罂就给之金大喜沈绐之曰汝欲得官胡不纳我与兵备公金乎金诉贫则纳帖子证沈复谓曰如兵备公何金曰闻兵备公素不爱钱小人不敢沈欲坚其意则以目瞬之曰第以帖子来沈纳于公公笑而密焚之亦更以好语时时款金间出漫语相调金既仗公不疑会御史巡柳沈与公说金相随而沈卒擒金于柳即又以杀金留功而谬赏以张之留愧见绐又恐诸故酋所围旋忧病死此事载唐荆川所沈紫江战功序中序中功多归沈故公语不尽载然非公沈故不能独任也公尝以两事忤督府似少戆其与沈图金机发□转意受□□又若甚敏捷者是岂儒缓者耶广闽藩臬议加赋决疑狱所执者尤众公平生喜诵胡文定教子书故其人一主于恂谨笃茂舆服寝食兢兢如寒素而当官行法不敢失尺寸以狥人至论人必取其长而讳其所短少时里中恶少所凌几不免比贵以众人遇之无所修怨儿子辈闻其事间以探公绝口不言谁氏也公年六十有七素无疾卒之日殊整暇 

　　○吴方伯昂传（戚元佐） 

　　戚元佐 
　　吴公名昂字德翼海盐人六岁高孤性端颕嗜书就学于里中朱先生问学日进已闻海宁祝先生萃者履方笃行以员外郎予告家居教授生徒四方学者多从之公短褐草鞋从一老苍头负书走数十百里及其门就河滨濯足更儒衣冠以进谒者以告祝先生大惊曰此非可以常人目也既见拜而请曰昂鲁人窃慕先生不敢请愿受高足弟子学先生曰生来晚书舍尽满无所置生唯室旁一牛棚幸无牛生宁得居乎公曰唯唯无不可于是祝先生益大奇吴生令人骚除涂塈使可居公遂解衣杂涂人共作不日就舍时祝先生持教最严常映户以察羣弟子公在羣弟子中最苦外被一敝袍而衷一败絮袄又时时见老苍头寒则解而更相衣甚或周走于室中跳踊以敌寒威而日夜诵不辍其精悍深造葢纨绮羣弟子所不及也岁暮辞祝先生归怏怏有赧色先生曰吴生去不来矣彼仅谓束脯不备也小礼不大妨执是中止而令业不得成耳乃赍米二石布二疋遣赠吴生岁计事且要明年当复来也公曰吾事先生如此其浅鲜耳先生是者徒心詧昂也不以此时力学依先生异日者悔何从乎除夕家庭啐酒□□事巳即徒步诣祝先生北明祝氏诸族人少长济济拜元旦庆而吴生俨然在列祝先生大骇曰而安得至乎公曰先生所以爱昂者备矣士感知巳可奈何由是感愤激发日镂心铅椠学大成弘治乙丑举进士年三十六矣授宣城知县宜城人弗善耕织公教之耕织民大喜邑当孔道多过宾过宾闻公清约无敢勤馆人既三年更新建新建则宁庶人宸濠所居也方宸濠未败时坐拥王号骄横莫制日张爪牙索民租甚刻民不能堪遂结寨丁家山以拒之宁藩大讙曰新建人反诸大吏在会城者莫敢言公独以民率有激而然不可以反名乃昌言而进曰始吾有疑干此民之敢于抗大王也乃今知此民非有反于大王也愚者狥财以忌生懵者势极而生变此可以理法散非可以威力驱也乃入丁家山呼父老曲谕诸父老皆顿首唯命而宁藩独恳恳然谓公偏估新建人也巳而岁大饥公立抽补法以赈而全活者几万人未几华林盗起又日夜调集兵旅以掩之境内以宁寻转南刑部主事以持法谨不恊于上官请告归归六年起南武选员外郎擢福建按察佥事福宁有讼妻杀夫者狱巳成公阅其词证疑冤有私祷□□夜梦一儿据人腹初不甚解乃日踪迹四方而里中有名杜福子者曾与其父行贾公侦而知之大喜曰杜福子杀人明矣神所告也密捕福子至一讯而服妻得以不冤死古田矿盗起又击捕追袭获其渠魁周马良余党散去及进山东按察副使遂乞致仕归久之复家拜山东按察副使数月转福建参政当是时桂文襄公骤入吏部日夜访人才而公名冠当时故察举于沈沦之中以植之亦以感厉当时人士也公入闽皆故游地才志易展多隹政士民愈益喜岁庚寅侯官囚逸狱持大斧利刀横行官署首戕其方面肝脑涂地甚惨独公以父忌辰愍慕不出得远其害人谓德孝所致云巳而进右布政使司官颇嫉之葢藩司故多羡金公廉无取又峻却人馈人恶其异巳而腹诽者訿訿矣公自揣不能谐世俗知非久宦器踰年因谯楼震引以咎即上疏请致其仕疏三上□允归之日士大夫设祖道父老攀辕留者几万人至不得前既归遂不复从章缝游混迹农渔意甚□人或狎之亦不较一日驾舴艋入郡城会郡中□□大南行触其舟两措大怒邀公葺葢公素貌侵又眇其一目布衣毡帽局促舟中舟中又无繁华供具逆揣其农庄人欲道辱之公曰二少年秀士耶老农悞触舟不足辱藉令舟坏当代葺但老农囊无钱能携至西门汤别驾家当贷以供费如其言往汤别驾一见讶曰呀公玄遁久矣何以至此因顾两生曰此海盐吴老先生君知之乎两生微有惭色坐定公具以告别驾曰泛舟于河两相触即两不能慎也偏责公不可如公先达渠又宁敢责乎公曰两君子初不胜恚幸宽之至此又敢祈宥请以白金二钱榜人油麻之费于是两生双然汗下惶遽告退公愈益恭必欲致其金而去明日两生扶服谢过不巳公慰遣之公晚年不涉世故及岁饥数请赈海堤患特疏于朝得专勑水利宪臣经理迄今赖保障云卒年七十五所著周礼音释藏于家往予游于祝氏祝先生孙世德受学于予世德诸父旧与吴公同业者皆巳宦成而归时时道吴公遗事予故详言之如此又闻祝先生死吴公奔赴丧次寝苫枕块擗踊号哭如子于父尤见其不忘所本云 

　　○福建左布政使何鳌传 

　　何鳌字子鱼弱冠魁南粤登进士第知庆元县庆元在万山中彳广悍难治豪猾持吏长短鳌至取首恶诛之与民更始治甚有声　召监察御史佛郎机以素顽黠假以贡名两台不许遂治区脱东筦之南头潜至京师见部不拜朝欲位先诸夷鳌与御史丘道隆奏驱之出境人谓粤之不胥而夷鳌有力焉按湖广持大体擢守松江副使浙江改徐淮兵备定驿传约法岁省数万筑堤自沛至徐延百里河不害人以此归德焉参政福建左布政湖广道卒子思□亦进士官福建都□ 

　　◆参政 

　　参政彭公森传（黄佐） 
　　福建右参政胡公廙墓志铭（杨溥） 
　　参政任勉墓志铭（钱溥） 
　　福建右参□□公昶墓志铭（杨维新） 
　　福建布政司左参政姜公昂墓志铭（王鏊） 
　　福建右参政王君懋德却金传（王世懋） 

　　○参政彭公森传（黄佐） 

　　黄佐 
　　彭森字伯森南海人少孤贫以俊材被选郡诸生所服□衫被缺以纸纫而补之有司见而悯焉给灯油饮食使力学森以是得肆力于书援笔辄万言皆中规矱永乐甲午乡举第一明年登进士授山西道监察御史陟福建参政始未第时聘同里女葢卑贱人也及得解其家以窭辞亲戚复以女貌陋止之森不可竟成婚恩爱甚笃生子皆贤而有文有举于乡者君子曰婚姻之礼以嗣万世也非以论财也男女之居室以正家也非以渔色也近世乡俗妆奁奢□王侯不如色衰爱弛脱輹召咎皆森之罪人也森□文艺独居官无闻焉论其夫妇大伦则今之庭式语曰尺有所短寸有所长 

　　○福建右参政胡公廙墓志铭（杨溥） 

　　杨溥 
　　公胡氏讳廙字致恭先世居安定宋南渡徙宁国高祖景仁再徙广德今五世矣曾祖应荣祖子大考士通皆隐终祖暨父以公贵俱赠右副都御史公年甫一纪而失怙母淑人口授孝经论语辄能通大义出从邑博士授经重以慈训之严刻苦就学母殁庐墓三年永乐初升太学历事内廷擢工科给事中尝摄通政司事　太宗皇帝每嘉奖之九载升交趾按察佥事　仁宗皇帝以其久任近侍特留之擢都察院右副都御史推恩封赠阶嘉议大夫宣德中出师征交趾命督广东漕运复命往巴蜀督军民采材木既还改授福建右参政秩满以老疾致仕公居近侍每有建明同列多推让之职都宪奉法严谨风纪以振督运广东采木巴蜀措置有方人不劳而事集其在闽藩莅事尚宽简吏民怀之所至有施设蜀民贫者亲死多暴露命从俭葬之福州城河久湮废不通舟楫命疏之建伏波将军祠创程明道先生道南堂凡可以化民励俗者靡不用心致仕居乡里以睦族教子事正统庚申四月癸巳以疾卒享年六十有八疾亟呼诸子侍侧索纸笔书二诗以训戒之 

　　○参政任勉墓志铭（钱溥） 

　　钱溥 
　　昔我　高皇临御之日欲尽变胡习一以法绳治求受郡县寄而得以全归当时巳无几而况享耄耋保荣名而安故里以考终如吾郡自先生葢一人而巳先生幼岐嶷厉志笃学自郡庠生升冑监擢甲戌进士第授番阳令当时贤令得五人而旌异之先生居其一满九载升知泸州会番民诣　阙请留移守饶州府以前守在改同知饶州府事荐福建右参政入右军都督府经历考察南直隶官吏出知徽州府以事谪沧州者八年复以荐起知蔚州丁母忧服阕知睢州年近七十即上疏乞骸骨归寿八十有九卒初先生宰番阳思前令所以亟去率因袭苟且拂民情而壅　上德口是法所以逮巳也即大书孝弟忠信礼义廉耻八字于厅壁访邑有德学民所信乡者四门老有事相与酌轻重而去处之有不便者或黏匿名文于县门先生命守之曰是教我也俾勿坏后潜自毁去妇有新寡诉夫兄弗育巳先生曰汝欲它适乎乃判其背衫曰饿死事极小矢节事极大后妇终守节它牙女闻之亦无有贰志春秋一一丁祭羊豕悉科于民先生曰是岂崇报意哉岁令里社分畜而献之饶着令暇则坐学宫与诸生讲解□授如严师邻邑乐平伤尸诬逮苦甚郡以檄先生即微服得其情凶者款伏枉者得释溥家食时尝闻其政及今阅天下郡志而饶果详焉始知向所闻者不诬善奖煦士类方忧制中闻溥与北郭陆润王竞志于学一日棹小舟从陆抵溥家尽索所文览之出谓所知曰陆宜处钱出乎余二十年来吾二人出处颇定先生知言哉先生既归日引诸孙授经史被野服课僮孥耕郡大夫岁礼宾弗预有达官过其门往往闭弗纳与知者谈及今古事犹言论侃侃如壮夫先生资禀丰伟长身玉立言动弗苟超然负出羣志年虽耋而不衰惜乎材仅见于郡县不得大展底蕴而使斯世得尽见其所有憾所著有薇庵集若干卷存于家先生讳勉字近思松江人 

　　○福建右参□□公昶墓志铭（杨维新） 

　　杨维新 
　　公陆氏讳昶字孟昭苏之常熟人曾祖善卿祖士□父公佩以公推恩赠奉直大夫刑部员外郎母徐氏封太宜人公少躭学好诗始规温李寻步杜李王孟诸家声驰吴下或劝之仕乃入学肄经作文辄中榘矱□景泰辛未进士历刑部主事员外郎郎中仁恕明敏以文学饰法比常提牢牢重囚皆三木加铁索而卧之床偃仰展转不得也鼠日夜啮之血涔涔流公见而辄求狸奴十数畜之牢鼠窜伏囚德之至死被命按事于河南于山西皆一讯得其情议非咸允还奏称　旨在部治狱率类是故事三法司常有大狱当会奏各择其属之尤典之公在其选每奏众推公草立就皆蔚然成章鲜不叹服居久之陟参福建奉勑巡海道董兵饷先是有商率羣舶通诸夷遇他舶无问官民皆掠之杀人浮海上如筏数岁莫能捕公至即奋然曰是贼且不制脱倭寇突至将奈何遂练兵发舰迹其所在击擒之并其丑皆伏法戍卒所居曰玄锺营者久而弊兵器亦多朽窳皆缮葺若新漳泉二郡水啮郭筑堤防捍仓庾诸宿□□询而尽刬之闽人服其威惠俄以谗罢归时甫□□寿耆而止所著有萤窗秋台闽海云泉诸稿藏于家公和易阔达有智能精力奉母尝盛馔甘醴命侍儿□筝琵琶以侑欢友二弟皆输粟取散官荣之与人一见辄如故泛爱善谑所识列侯贵戚近臣游士甚众迓饯庆吊之礼鲜或失公隙常与游陟咏觞以乐有醵率主之必益以巳钱立治具加数倍每岁元夕率张灯合伎乐燕客动数十人连数夕方巳人扶颠起废周乏拯危常不计事利害赀有无之殡死无所归者数丧费尤巨然视其曹无废事察其家无厚产世用是称之而谗者反以是籍口其乡先达有握重权者尝屏人与客语时睨户外恐有耳属他客莫敢进公直入谓曰明公当大公至正以日田百寮何至屏人私语乡先达赧然无以应公饮不能数杯自食无珍味余尝延数客于座或传公第有校尉征赃喧其门客皆曰孟昭素持廉乌有是有之必其馆客也问讯果然其鲠而约又若此 

　　○福建布政司左参政姜公昂墓志铭（王鏊） 

　　王鏊 
　　公姜姓讳昂字恒俯生而端重介特不苟言笑数岁刻砺读书成化辛酉占应天乡试明年登进士第出知枣强一意爱民凡所决遣皆自以不冤门无呵卒狱无滞囚三年召试监察御史时方士李孜省得幸公率同列疏论之命杖于午门外以亲老乞改南京河南道出理福建戎籍擢知河南府值岁大旱公至则雨随之洛人抃舞每晨吏白事退终日闭阁观书鞭棰悬不用时母夫人年八十以怀土属疾疏乞近郡便养不许疏复再上三上至乞降府佐或教授它日除边远自効乃改知宁波宁波闻公至同官皆减去舆马华饬俳优杂剧不一陈于前日本人贡过郡望公迎战六年复以母老归养进福建布政司左参政不起且上疏乞终养母卒服阕部使者奏起之而公卒公于取予尤不苟在官日买肉少许奉母自食蔬菜子弟学书不得用官纸笔非岁首未尝燕客不受人馈贻亦未尝馈贻于人权要请托一切报罢以是人多不悦而亦不能毁也姜故汴人扈宋南浚家徙崇明之西沙元时徙昆山之惠安乡今太仓州人高祖讳仲和元海运千户曾祖讳源祖讳箎考讳敏赠文林郎南京河南道监察御史母曹氏封太孺人 

　　○福建右参政王君懋德却金传（王世懋） 

　　王世懋 
　　王参政懋德琼之文昌人也举隆庆戊辰进士由南京比部郎出金华守前后无善去者而独君以廉察擢江西按察司副使巳晋福建布政使司右参政琼管在海外而君父封公良弼与君母偕年八十余君吏十六年于外矣君无子多饵燥药摄建南篆归而得消渴疾先是延平人有病此者以溺甘死候君试之甘度不可起乃请归余辈以君不可涉远固留之君慨然曰懋德之违定省十有六年愿徼福诸君万一生见父母死且瞑不然即死道路吾志犹南首也于是僚友争致赆而君固推不受余谓君不有父若弟在乎君曰吾琼故鱼米乡家粗自足而吾以十六年所余月俸佐仲产二亲养安所事诸君赆且吾不留而亟行惧以归衬闽人累也余闻而心窃敬之君至延平不能前竟卒卒之日神爽不乱书谢僚友誓不受装费余时以君死不患无财患不遂志古人主有听臣下薄葬以全其志者即请于两台使者巳之何如藩长不能断闻于使者使者以不可遂循故事括六百金遣使传护之渡□□则授金于封公封公不受曰吾子业有成言吾□□奈何没六百金以伤吾子之义吏固请而封公固□却竟令持归仅其奠金曰我谢诸大夫老且死海外无能报也初君之辞赆及遗命不受赙有言君无子不老父弱弟谋非中也者余独以不然及是益泫然而泣且叹曰嗟乎有以也夫海外之区黎獠之与居而父子廉若是岂偶然哉夫君父子即号有中人产非有陶朱猗顿之富能土苴六百金者身死而义故赙赠送至数千里外非所谓嗟来之食比也而君之父义不以污其子此非独君廉也乃其父廉有先之矣向使君疑其父有濡忍之志将少子殖者亦安肯以坚辞却哉余时欲君父子立却金亭且纪之碑会有入贺之役而人亦无从臾者遂巳顾缁衣之好有怀未吐私立傅以示同志者述焉 
　　论曰今世学者务明性命至薄辞受小节世懋窃廪廪焉昔在西晋太康之末岂清谈是乏而钱神献嘲遂以亡国廉顽之于义大矣夫参政君学优服官死而临义犹曰难之矧其父志不由学而年在戒得顾不尤难欤我国家惇当廉耻薄海内外罔不奋□世懋是以知周历之长也 

　　◆参议 

　　福建布政司左参议郑公湜墓表（方孝孺） 
　　福建布政司左参议公銮墓表（温仁和） 
　　福建布政司左参议黄公朏墓志铭 

　　○福建布政司左参议郑公湜墓表（方孝孺） 

　　方孝孺 
　　太祖高皇帝以神武雄断治海内疾兼并之俗在位三十年问大家富民多以踰制失道亡其宗独金华浦江郑氏以孝义闻天下特受褒赏恩数其盛或人所诬辄赦不问擢其子弟大官每指以风切当世而郑公湜尤　先帝所器也公讳湜字仲持洪武十四年奸人诬告其家以交通贼臣事甚危公兄弟二十五人存者几二十人而五人公之兄仲兄濂先以事在京师吏逮捕急四兄欲行公奋曰有弟在其忍使兄陷刑辟自诣吏请行至京兄濂迎谓曰吾家长当任其罪弟无与公曰兄年耄弟当任其责非兄罪二人相争入狱既而　太祖闻之召一人至殿前劳勉之即赦其罪赐汤沐酒食诏拜公布政司参政吏部奏参政无缺员特设参议之官以处之遂授中顺大夫福建布政司左参议赐冠带袭衣复命举所知因荐同郡王应等五人后皆授参议有闻于时公治福建吏民熟公家声相诫勿犯豪将病民者公与之争可否帖帖畏服南静县民乱诖误者数千百人部曲多掠其妇女奴公皆言于诸将纵遣去□不敢哗商有二人剧盗杀其一而取其财其一人得脱诉于官捕盗在狱验尸无有不肯承公夜取盗鞫讯因缚置于庭匿□□下俾听其语夜半盗顾庭空无人果私语始知其沈尸井中明日诘盗以沈尸处盗惊伏闽人神其政十五年正月二十日以疾卒于京师享年五十有六公之先自宋同居至祖文泰在元中世家始大考铉封从仕郎江浙行中书省左右司都事母张氏公少奇警受学于太史宋公公称其长才貌姿魁伟识度卓卓负气有其事长待人理财御下皆有方所创条教皆可子弟法今年　天子诏修先朝实录公从弟前庶子济史官与某联事柯因以文请孝孺昔年二十余从太史讲学青萝山数至公家拜其长老于堂上退而从公游与诸公子姓相与论难甚乐也今去之二十年长老多巳亡公之子姓多强壮老成人或巳夭逝而询公之墓木则巳拱而某亦衰病无所用于世矣呜呼富贵不足恃惟善可以获天之佑少壮不可常惟修德可以垂令名于无穷然则后之子孙追惟公之遭逄圣明以昌其家以永其令名其可不思所自也哉 

　　○福建布政司左参议公銮墓表（温仁和） 
</div>
    <div class="pagination">
<a href="国朝献征录_page173.html">上一页</a><span>...</span><a href="国朝献征录_page169.html">169</a><a href="国朝献征录_page170.html">170</a><a href="国朝献征录_page171.html">171</a><a href="国朝献征录_page172.html">172</a><a href="国朝献征录_page173.html">173</a><span class="current-page">174</span><a href="国朝献征录_page175.html">175</a><a href="国朝献征录_page176.html">176</a><a href="国朝献征录_page177.html">177</a><a href="国朝献征录_page178.html">178</a><a href="国朝献征录_page179.html">179</a><span>...</span><a href="国朝献征录_page175.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
