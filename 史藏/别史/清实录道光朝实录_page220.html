<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 220 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 220 页/共 848 页
  </h1>
  <div class="content">
   ○贷湖北黄州协道士洑营兵丁谷石。　　

○丙午。谕内阁、刑部议覆嵩孚奏、湖北孝感县民丁庭青、京控该县粮书刘祥超侵吞运漕水脚银两一案。该县漕南粮米。嗣后著仍照旧章办理。惟运漕水脚解两。必应当堂给发。甲首总甲二役。亦由该船民自行举报。不准该县派充。并著该管上司及该县严加查察。如有书役侵扣勒派情事。随时据实惩办。毋稍宽纵。　　

○谕军机大臣等、昨因四城戡定。惟逆首张格尔穷蹙逃窜。即须派兵追捕。亦未便仍留全师。久驻荒徼。饬令该将军等酌撤官兵。并将善后事宜及时妥办。朕思杨遇春出关日久。陕甘总督事务紧要。凯撤官兵。亦不可无统兵大员弹压。所有应撤官兵。即著杨遇春分起督押启行。俟进关后先行来京陛见。再回陕甘总督之任。杨芳著补放参赞大臣。该提督素娴军旅。现既授为参赞。凡一切设谋用间、及调度追剿各机宜。必须尽心竭力。与长龄、武隆阿、知无不言。言无不尽。总期将张逆设法捦拏。务在必获。不可因有将军在前。意存迁就观望。方为不负委任。史善载无庸留驻和阗。著即回阿克苏。等候凯撤官兵到彼。酌分一起。管带进关。即回本任。昨据长龄等奏、令恒敬、方载豫、赴喀什噶尔帮办善后事宜。因方载豫已放陕西臬司。祇派令恒敬前往。著再调派诚端前赴该处。与恒敬帮同该将军等妥为经理。容安现已有旨补授阿克苏帮办大臣。其所解逆裔呵里雅。已谕令嵩惠迅速迎赴前途。小心押解来京矣。将此由六百里加紧谕知长龄、杨遇春、武隆阿、并谕杨芳知之。　　

○丁未。谕内阁、嵩惠来京后。著毋庸再回哈密。著果勒明阿为哈密帮办大臣。　　

○铸给直隶大名镇新设中营游击关防。从总督那彦成请也。　　

○戊申。谕内阁、各直省延致幕宾。帮办文案必须驾驭防闲。务绝弊窦。若以劣幕久占一署。情伪愈熟。舞弊愈工。以致罔顾声名。把持公事。朕风闻各直省幕宾盘踞省会。联络声气。招揽事权。所在多有。并有招致亲串。布散党羽。或倚仗上司。借声援以图影射。或勒荐属吏。分脩脯以遂私谋。甚至以不谙律例者指名推荐。亦必重资聘请。遇有重案。则包封送省代办。如各员另有延请。遇案件上详。多方驳饬。或行提官吏。藉图拖累。遂令幕友别图一馆。必先与伊等关通。各官别延一幕。必先托若辈照应。此等劣幕。本系无职业游民。一经盘踞。大为地方之蠹。不可不严行饬禁。著各省督抚大吏破除情面。密加访查。遇有此等劣幕。立即逐令回籍。不得以办事熟谙为词。致若辈互结党援。肆行无忌也。将此通谕知之。　　

○谕军机大臣等、寄谕湖广总督嵩孚御史程德润奏、请修复堤防以资保障一摺。据称湖北安陆府属京山县王家营堤工。于道光二四六等年屡次溃口。下游各州县连年被灾。而天门尤当其冲。民田庐墓、及城池仓库。多被淹浸。上年冬间。经该督奏明亲往履勘。并委各道府集议。博采众论。期为一劳永逸之计。现在上游居民。倡议废堤。纷纷聚讼。或废或修。尚在未定。本年四月。桃汛忽来所有上年被灾各处。又复汪洋一片。转瞬伏大汛经临。春麦既未登场。秋禾亦难播种。请饬相度修筑等语。该处王家营堤工。由庐城郭。攸资保障。若不及时修复。致令溃溢成灾。迨奏请抚恤缓徵。而居民业已失所。至称议废旧堤。必须另开河道。建筑新堤。工程经费。尤属倍蓰。著该督前赴该处履勘。相度形势。悉心筹议。设法修筑。务令堤防得资捍卫。而灾黎均各复业。是为至要。该御史摺。著钞给阅看。将此谕令知之。　　

○又谕、据张井等奏、淮水节经报长。现在高堰志桩。存水一丈六尺四寸。亟须减洩。已先将扬粮厅境下游桥霸。于四月十六七等日启放。使运河之水。分注归江。腾空高宝一带湖面。俾得容纳洪湖分减之水。旋于五月初一十四等日。将山盱之礼字河、仁字河、先后开放过水。其余各河坝。俟察看水势。相机酌开等语。前据奏近日清高于黄。御坝并未堵闭。是清水业已畅出。又经该河督等将礼字河先行启放。湖水仍未见消。志桩存水。较上年尤为旺盛。转瞬大汛经临。仍须堵闭御坝。而湖水亦必接续增长。堰工倍形吃重。自不得不豫筹宣洩之计惟下游各州县民田庐舍。上年因启放昭关等坝。业已全被淹浸。荡析离居。本年筹办宣洩事宜。虽据称现在严守车逻等坝。不致淹及民田。而此后湖水日见增高。必须思患豫防。俾堰工可保无虞。而下游亦不致被患。方可稍赎前愆。若使灾黎年年被淹。该河督等自问当得何咎耶。至堰盱土石各工。务须及早督催。工归巩固。其南北两岸临黄工程。亦应迅速勘办。以资保卫。毋得稍有疏虞。将此谕令知之。　　

○调绥远城将军奕颢、为盛京将军。盛京将军晋昌、为绥远城将军。　　

○己酉。上幸万寿山。诣广润祠拈香。　　

○户部议准、署陕甘总督鄂山疏报、甘肃正宁县开垦地八十亩。照例升科。从之。　　

○除甘肃皋兰县被水冲刷地十顷一亩有奇额赋。　　

○庚戌。上诣绮春园问皇太后安。　　

○谕军机大臣等、张逆现在木吉地方潜匿。惟当严饬各该员等出其不意。密速掩捕。并晓谕奈曼爱曼布噜特比等。令其协力捦拏。万不可再任远扬。又致费手。俟续得捦逆消息。随时速奏。以慰谨注。至助逆之库图鲁克。得受伪封。业经审明凌迟处死。并将该犯之弟色第克等七名。立即正法。其随同出卡伤毙官兵小布噜特二十五名。解往乌什正法。实足彰国宪而快人心。该犯母妻及未及岁子女四名口。并随同叛逆布噜特家属妇女幼孩七十六名口。俱著发往伊犁。与察哈尔额鲁特为奴。噶尔察实不知情。现在随营效力。前经赏给四品顶带。著即充奇里克爱曼布噜特比。此次出力之冲巴噶什爱曼布噜特比斯底克、奇里克爱曼布噜特比托依莫特、著各赏三品顶翎。银各五百两。托依莫特之子加立满、斯底克之子珠玛拜、著各赏五品顶翎。银各五十两。其余小布噜特及回子一百余名。经该将军等酌赏元宝银牌茶叶布匹。并谕以如张逆窜至该处。即捦献立功。定当照格封赏。所办俱属妥协。目下四城已就肃清。自应酌量凯撤。以节糜费。长龄等即遵照前旨。分别应留应撤。妥慎办理。此次凯撤马步官兵。肃州以西。著仍照军营支给盐菜口粮。并照例应付步兵车马。肃州以东。俱著照凯撤之例办理。此系朕轸念关外道远。该官兵等夏令经行沙漠。是以格外施恩。嗣后不得援以为例。又侍卫庆廉、前经降旨、授为乌什帮办大臣。今据奏该员病未全愈。著准其随同嵩惠、护解呵里雅来京。再喀什噶尔等四城甫经克复。亟须抚绥镇静。并密侦匪党。前经降旨、将达淩阿、巴哈布、成玉、富昇阿、苏清阿、容安、多贵、暂署各城办事及帮办领队大臣。该将军留心察看。各该员俱能胜任则已。如不胜任。或人地不甚相宜。即密行奏闻。以便更调。此外从征各员内、有能胜回城办事之任者。并著秉公保奏。以备简用。将此谕令知之。　　

○以克复喀什噶尔、及沙布都尔庄、阿瓦巴特、剿贼出力。赏侍卫德胜额、总管额尔古伦、副总管哈丹保、参领兴安泰、协领全淩阿、佐领德成额、色普星额、佛灵保。占布。德克登布。勒尔精额。德克精阿。色德克、额斯库、都司段永福、王万得、守备陈启贵、伯克伊萨克、巴图鲁名号。总兵官成玉等花翎。千总朱成贵等蓝翎。副将周志林总兵衔。侍卫恩绪、祥云保、那桑阿、苏清阿、参领景福、总管特松阿、副都统衔。道员杨翼武按察使衔。余升补议叙开复有差。　　

○辛亥。谕内阁、回疆自入版图以来。安居乐业者六十余年。大小回众。向化倾心。均极恭顺。惟当日在逃之逆裔萨木萨克。匿居外夷地方。多年漏网。其子张格尔。于嘉庆二十五年潜图煽乱。扰及卡伦。历任参赞大臣等。既不能即时掩捕。又未能严密防范。以致该逆于上年六月间。窃据阿尔图什回庄。乘机勾结白帽回子。肆行猖獗。喀什噶尔等四城先后陷没。并扰及阿克苏。经长清等屡挫贼锋。该逆始不敢东来窥伺。朕君临天下。必应特申天讨。歼厥渠魁。乃命长龄为扬威将军。杨遇春、武隆阿、为参赞大臣。颁给印信。带巴图鲁侍卫。调吉林黑龙江劲旅。及陕甘四川等处并火器健锐营曾经出师官兵。谕令剿抚兼施。于本年二月初六日。由浑巴什河进兵。天戈所指。如摧枯拉朽。洋阿尔巴特、沙布都尔、阿瓦巴特等处。三战皆捷。杀贼至十余万。生捦数千名。张逆仅以数骑逃去。喀什噶尔、英吉沙尔、叶尔羌。浃辰之间。均已肃清。和阗负嵎抗拒。我师一鼓作气。聚而歼旃。四城全就荡平。此皆仰赖昊苍福佑。祖考垂庥。迅奏肤功。边隅绥靖。现在各城回众。从逆者概予骈诛。乞命者量为宽贷。莫不畏威怀德。革面革心。朕因张格尔乃元恶大憝。不可日久稽诛。屡降严旨。令长龄等捦拏务获。第恩该逆所恃者祇安集延、及内地白帽回子。令逆回悉就诛夷。安集延大头目色提巴尔第等、又尽行剿戮。张格尔纵以外夷为逋逃薮。亦执之一夫力耳。从前乾隆年间。阿睦尔撒纳、窜至俄罗斯界。旋伏冥诛。霍集占等、窜至巴达克山。亦即就戮献馘。今张格尔入卡肆逆。生灵遭其荼毒。断无久逃天网之理。现经长龄等差探张逆在木吉地方潜匿。已派得力将弁。带领熟习路径之回子。乘其不意。密速掩捕。并派官兵络绎前往。随后接应。谅该逆釜游魂。无难克期就获。不值多劳兵力。且当此伏暑已近。将士等勤兵万里之外。朕心实深轸念。著长龄等一面将善后事宜妥为筹画。一面体察情形。于喀什噶尔等处。酌留官兵弹压摉捕。其余各路官兵。即行分起次第凯撤。以息劳勚而节糜费。用示朕保大定功、止戈为武之至意。将此通谕中外知之。　　

○又谕、户部奏、州县亏缺钱粮。限满无完。请核实著赔一摺。直省各州县经管仓库。责成该管上司层层稽核。讵容稍有侵那。如果实心查察。遇案即参。属官各知畏惧。何至任意亏空。动辄盈千累万。乃平日因循瞻徇。冀其自行弥补。及至万难掩饰。始以一参塞责。参革后审讯亏缺之由。往往以因公那移为词。避重就轻。开脱迁就。以致帑项多归无著。积弊已极。祇因向例州县亏空。限满无完。仅令该管知府直隶州知州分赔一半。而道员藩司督抚。例内并无著赔专条。均得置身事外。不足以示惩儆。兹据户部奏、请援照江南安徽办过成案。责令该管上司一律摊赔。著通谕各直省。嗣后各州县亏空银米。被参后、先在本犯及家属名下照例按限催追。如限满完不足数。查明家产尽绝。实在不能追交者。即将未完数目作为十成。无论原案是侵是那。俱著不行揭报之知府直隶州知州分赔五成。勒限追缴。其余五成。著失察之道员分赔二成。藩司分赔二成。巡抚分赔一成。均照代赔例限。按银数多寡。分年完缴。傥有两案。准将前案银两依限清完后。再行接续追缴。至从前已参未结各案。亦照此分别核赔。并著各督抚严饬藩司道府。凡州县交代徵收存库钱粮。悉令遵照户部前奏。限两个月埽数提解司库。仍于年终开单具奏。俾帑项不致虚悬。追赔俱归有著。以昭核实。　　

○又谕、户部奏、查明东商欠交添造剥船生息银两。请旨饬催完解等语。直隶添造剥船。于嘉庆十六年。经直隶总督、长芦盐政、奏明借拨山东徵收盐斤加价银四十万两。交东商具领生息。分作十年。捐出解部归款。兹据户部查明此项生息银两。自嘉庆十六年起。至道光元年止。应交银五十万八千两。除已交外。尚未完银二十二万六千二百二十余两。又自道光二年起。至道光六年。应报拨银十二万五千两。应解天津道库银十二万三千两。均未解交。以致垫项压前积后。实属宕延。著直隶总督、长芦盐政、逐一确查该商应解各款。其已届限者。即勒令迅速完交。其未届限者。届限时即令按限清完。不得复行展缓。以杜积压而昭核实。　　

○谕军机大臣等、那彦成奏、访获习教治病人犯。讯取大概供词一摺。所办甚好。此案尹祥、李士贵等、均系曾经习教匪徒。敛迹后不知改悔。竟敢复萌故智。往邀山东禹城县教匪冯大坤、复兴一炷香天爷教名目。编造歌词。希图煽惑牟利。现经该县先后拏获习教匪犯二十九名。尚有未获匪犯十余名。其禹城县匪徒冯大坤、是否已经获案。必须根究确实。按名悉数严拏务获。如冯大坤尚未弋获。即当知会程含章、饬属一体查拏。归案办理。固不可使匪徒漏网。亦不可任听胥役扰累无辜。将此谕令知之。寻奏、拏获冯大坤详细研讯。该犯与尹祥听从李士贵习教传徒。意图煽惑。除李士贵已故。毋庸议外。尹祥、冯大坤、应依左道为从律发回城为奴。下部议。从之。　　

○又谕、据松筠奏、卡伦官兵勒掯安集延等夷商。转致霍罕伯克捏恳免税。坐收其利。请嗣后安集延各项贸易夷商。到卡伦时。祇报人数驮数。酌量减税免税。及喀什噶尔四城。须循照旧制办理。将乌噜木齐所调之官兵四千名内留驻二千。加赏盐菜。责令建筑城垣衙署官房。移驻乌噜木齐兵丁家属。作为眷兵。照西藏换防官兵。减半支给盐菜银两。并酌加驻劄大臣养廉。及侍卫官员兵丁等增给银两。又另片奏、台站回户苦累。请将商民租种回地所收棉花。酌抽税银。分赏哈密至喀什噶尔一带台站回户。以资调剂等语。回疆善后事宜。前饬该将军等妥为筹议。今松筠所奏各条。是否善后事宜内有可采之处。著长龄等悉心核议。据实覆奏。松筠摺片。著钞寄阅看。将此附报便谕令知之。　　

○壬子。谕内阁、御史盛思本奏、请饬禁南河工员远离汛地。以重修守一摺。河员职任修防。定地驻扎。原应往来工次。梭织巡查。若无故聚集会垣。易启奔竞夤缘之渐。今如该御史所奏、河工习尚繁华。以奔走趋承为能事。如徐属之丰北、丰南各厅。则常住徐城。扬属海属之外北、中河、海防、山安、海安、海阜各厅。以及佐杂员弁。则常住清江。甚至平居饮食聚会。任意花销。惟俟派委工段。藉将所领银两。弥补私亏。如果属实。必当严行禁绝。著蒋攸铦、张井、潘锡恩、严饬各工员。遵照部定地址。分段巡防。不许藉端逗留会垣。远离工次。所有修守事宜。务当亲身经理。毋得诿之幕友家丁之手。弊混开销。致滋浮冒。　　

○谕军机大臣等、据刘彬士奏、浙江鹾务内商纲一款。每年计输银三万两。专为备贡而设。备公一款。每岁计输银六千余两。系为摺差路费、及一切公用而设。历年以来。商纲备贡之外。可节省银二万两。备公路费之外。可余银四千余两。历任抚臣。皆取以津贴办公。余则为善举之用。本年端节应提商纲。库存祇二千两。其上年溢完商纲银一万三千余两。应为本年备贡之用者。俱为程含章提用。历查程含章及帅承瀛、黄鸣杰、任内。每次提商纲银五千两内外不等。现应提备贡银五千两。除现存商纲银二千两外。尚不敷三千两。先于备公项下提用。又署任应支一半养廉。不敷幕友修膳之用。照案应提用节省商纲。亦因商纲无存。遂提备公银二千两。又赔修被焚房屋。因半廉不敷支用。暂提备公银三千两。总计自正月至五月底。共提商纲二千两。备公八千两。比较程含章每岁札提商纲备公两款至三万余两者。有减无增。惟所以提用备公者。由于商纲不敷之故。而商纲所以不敷者。由于上年有溢完商纲。为程含章尽数札提之故。又据另片奏、程含章在浙江巡抚任内一年八个月。有额输商纲银五万两。备贡之外。可节省银三万五千余两。除拨善举二万三千两外。尚余银一万二千两。溯查帅承瀛任内节省银八万两。全行拨为善举。两相比较。程含章提用津贴。已不无糜费。乃于上年十二月初八日。接奉谕旨。调任山东。旋于初九日札提商纲一万两。又于十二日札提商纲八千两。四日之内。提银一万八千两。此内有溢完商纲一万三千余两。系在丙戌年额输商纲三万两之外。是程含章上年一岁之中。札提四万三千余两。其在任一年八个月。共札提六万三千余两。实属额外溢支。且既有溢完商纲。必有溢完引课。既有溢完引课。必有漏完余价。而程含章但知提用溢完商纲。独不知查引课以追余价。何至颟顸如此。种种情节。俱有案牍可查等语。浙省商纲备公两项。原资该抚办公之用。历任每年提用。皆有赢无绌。何以程含章尽数札提。致后任办公不敷。至于上年业经调任山东巡抚。何以四日之内。又提银一万八千两之多。且将溢完商纲一并提尽。而于该商等漏完余价。并不追偿。迨刘彬士到任。始将漏完余价奏追。显系卸事在即。藉充私橐。著程含章即行据实明白回奏。无得稍有支饰。重取咎戾。将此谕令知之。　　

○癸丑。修山东运河、上河、泉河、三厅属土石闸坝各工。从署河道总督严烺请也。　　

○甲寅。谕内阁、本年九月。孝穆皇后梓宫奉安地宫。福晋命妇及姻戚女眷等。俱著无庸奏派前往。　　

○丙辰。上诣绮春园问皇太后安。　　

○谕内阁、御史阿成奏、请饬禁凯撤官兵沿途骚扰一摺。前因回疆四城收复。克期凯撤。特谕该将军等先期严行申禁。毋许该兵丁等沿途滋生事端。兹据该御史奏、大兵归伍。道路绵长。恐带兵官员约束不严。致兵丁有肆扰闾阎、及携带子女等事。著再严切申谕带兵各官。务须宣示律令。恪守科条。并著沿途各督抚等随时严加稽察。傥有不肖兵丁。私携男女幼孩、及途间扰累官民铺户。查明立即按律治罪。并将该管官员参奏。从重惩处。决不宽贷。　　

○丁巳。疏湖北汉川县草庙口、消涡泾、湖口水道。从总督嵩孚请也。　　

○戊午。谕内阁、昇寅奏、请禁蒙古各旗招民开采煤窰一摺。所奏是。蒙古地方辽阔。开采煤窰。匪徒聚集。每易滋生事端。自应严行禁止。著理藩院转行喀喇沁、土默特等旗。除前经奏准开采煤窰。仍准照旧开采外。其未经奏准出煤山场。著永远封禁。不准私招民人开采。以杜流弊。　　

○谕军机大臣等、本日据萧福禄奏、前护温州镇标中军游击钱芳耀、先经温州镇杨继勋、以该员办理中军不能裕如。经该提督函商总督撤回改委。原任总督赵慎畛、未及劾参卸任。现在钱芳耀已题升黄岩镇标中军游击。再副将以至守备升调各员。该提督不能先事与闻。不过拜疏后准咨备案。循例书题盖印。而于该员能否胜任。碍难参酌。千总以下弁缺。例由提镇遴弁拔补。近来多由总督补放。上年衢州镇刘廷斌、曾将考校情形具奏。嗣准部覆。行令照例办理。仍不遵照。至公事由提督核转者。总督先据镇营详禀核办。上年部中行取豫保水师守备千总。该提督调考选择。将堪膺豫保之员。咨会总督核定。乃总督不候提督咨文。先据署提督暨三镇禀保具题。所保各员。有千总二弁。先经提督考验材技平常。而提督所保人员。孙尔准因阅兵案内考过一员。仅中步箭一矢。未邀保荐。种种掣肘等语。闽浙总督。节制两省提镇。遇事须和衷共济。若以护理不能胜任之员。转令升补。安望其能称职。是否系孙尔准任内之事。该提督曾否先有札商。至副参游守。自应人地相宜。何以不先行商酌。该提督既不与闻。准咨后何以书题盖印。所称请委守备一缺。不能允准。自必实有其事。其千把外委。经部覆准。何以不行遵照。至豫保水师守备千总一节。孙尔准既据署提督杨继勋等禀保具题。何以所保之员。内有千总二弁。系该提督考验材技平常、未经保荐之人。又该提督所保人员内。孙尔准于阅兵案内考过一员。因步箭仅中一矢。何以并不计其人材可观。缉捕出力。辄行扣除。孙尔准接奉此旨。著照该提督所奏各情节。据实覆奏。毋稍含混。将此谕令知之。　　

○又谕、本日据萧福禄奏、上年十一月内。仁和县民闹漕滋事。调任巡抚程含章、两次饬调杭协等营官兵一千名。前往弹压。并不知照提督。又程含章在任时。于所属将备黜陟委署。均系自主。并不先事商酌等语。浙江提镇各标营。俱兼受巡抚节制。遇事须彼此虚公参酌。程含章即因仁和县民闹漕。调兵弹压。一时不及知会。亦应于饬调后补行提督查照。何以竟不行知。至该提督所奏将备黜陟委署。均系该抚自主。是否仅止巡抚管辖各营。抑系提标所辖将备。著程含章据实明白回奏。毋许含混支饰。致干咎戾。将此谕令知之。　　

○己未。赏故巴林扎萨克亲王衔郡王索特纳木多尔济、银五百两。遣贝子庆敏驰往赐奠。　　

○旌表守正捐躯河南淇县民妇秦侯氏女春姐。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百十九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光七年。丁亥。闰五月。庚申。上幸静明园。诣龙神庙拈香。　　

○谕内阁、德英阿奏、已经起运粮石。现在停运。存贮各台。请分别办理一摺。伊犁起运军粮。因大兵克复喀什噶尔。停止转运。分贮各台。兹据德英阿查明、此项停运粮石。距城较远。若仍令运回核计运脚需费较市价多至数倍。自系实在情形。著照所请。所有离城较近各台存粮。准其分给八旗兵丁、自行运回。酌抵月粮。每石减去二成。俾资运费。其离城较远各台存粮。尚与额鲁特游牧相近。准其饬令该部落就近分领。照采买市价酌减四成。分限三年。于应领钱粮内、陆续折抵充饷。归入俸饷按年报销。该署将军仍俟分领完竣。即将粮石银两细数。先行咨部。以备稽核。至前经运到噶克察哈尔海粮石。除已运赴大营外。其余存贮粮石。准令阿克苏回民照市价买食。该部知道。　　

○举行本年军政。侍卫处、銮仪卫、并满洲、蒙古、汉军、各旗营。卓异官一百十八员。年老官二十六员。有疾官十六员。才力不及官四员。分别议叙处分如例。　　

○旌表守正捐躯山东汶上县民刘松妻辛氏。　　

○辛酉。湖北布政使徐承恩、因病解任。以湖南按察使吴光悦、为湖北布政使。广西左江道龚鲲、为湖南按察使。　　

○壬戌。上诣绮春园问皇太后安。　　

○谕军机大臣等、御史钱仪吉奏称、江南办漕州县。津贴旗丁运费。前经该督议定数目。每船二百两、至四百两不等。旗丁并未遵依。转更多索。州县以浮收在前。受其挟制。十数年来。逐渐增加。向日每船间有多至七八百两者。今则各船多至千两。以此项帮费。济目前运务。无庸额外请帑。固属至便。若以政务言之。实为该省一大积弊。所当亟议减除。帮费既重。则浮收亦多。今欲严办浮收。诚为正论。但帮费不除。州县从何取给。若使酌中定数。不问绅民良莠。一概均匀敷派则竟以私费为正供。尤断不可行。若竟不加限制。习为故常。强索者不敢违。困弱者不加恤。官方何由两肃。民力何由而继。上年办理海运。闻苏松各属。因无旗丁之累办公宽裕。间补旧亏。然使河工厎定。仍复河海分运。恐漕费未必果减。而运务亦渐滋弊。请饬该督抚详察情形。妥议章程等语。江苏漕务积弊。较他省为尤甚。在各旗丁则藉口于长途之繁费。在州县则藉口于帮丁之需索。而刁绅劣衿。因得持其短长。有所挟制。惟安分士子。良懦乡民。则任其苦累而不之恤。尚复成何政体。著该督等将该御史所奏情形。悉心体察。如何尽蠲宿弊。官民媒可相安。旗丁足资办运。详细妥筹。奏明遵办。将此谕令知之。　　

○又谕、御史钱仪吉奏陈、河湖漕运。不能兼顾情形。请俟回空事竣。即将御黄坝堵闭。明年无庸更筹启放。而河身之淤垫。始可专一筹办。疏浚下河水道。使分洩路多。以防盛涨。而高堰不致著重。明年重运。应照上年办理。分筹剥运海运。即将苏松等三属丁船。留于河北。以备接运三条。其意以为河漕分治始可各收成效。现当河湖交敝之时。河身之淤垫。前此挑工。既成虚费。或得清水畅出。方冀收刷涤深通之益。若将御坝堵闭不开。究竟有无窒碍。至下河所属各州县。通江通海水道。上年曾经降旨饬办。瞬届湖水盛涨。必须启放闸坝宣洩。若不亟将归江归海各河道。早为疏浚。岂不蹈上年覆辙。惟从前屡经挑浚下河。迄未著有成效。著该督等遴委妥员。将兴化盐城等州县湖荡。详细履勘。应如何兴筑疏导。及早兴办。总期一律深通。方有裨益。其明年漕运。如果能照常遄行。原无须另行筹办。并著该督等体察情形。会核妥议。该御史摺、著钞寄阅看。将此谕令知之。寻大学士两江总督蒋攸铦等奏、黄水日渐淤高。必须多蓄清水。方能刷涤深通。断无回空过竣。反闭御坝之理。其下游各河。拟俟霜后详勘。挑穵深通。俾得分减湖涨。报闻。　　

○癸亥。谕军机大臣等、前据刘彬士奏、程含章在浙抚任内。提用商纲。当降旨令程含章明白回奏。兹据奏称、浙江商纲备公二款。系随引捐输。岁入多寡无定。程含章任内备公一款。除发差费外。并未提用。存银六千数百两。又存商纲银一千数百两。即系刘彬士原奏提用之款。并未全行提用。不留后任办公之资。刘彬士所奏程含章任内、共提银六万三千余两。除刘彬士所知办贡一万五千两。发地方义举银二万三千两外。尚有乙酉科场号舍渗漏、支给修费银一千两。又浙江疫疠、制备丸药、两年内约用银五千余两。刊刷救急方五万余部。约用银四千余两。又销盐全在缉私。两年奖赏。约用银五千余两。又修理二堂厨房、捐修文庙书院、先贤祠宇、约用银二千余两。增添书院修金、及给生童笔资、用银二千余两。抚恤故员眷柩、用银三千余两。以上皆系办公。刘彬士所不知者。合之所知及办贡银两。共用六万余两。尚余三千余两。作路上盘费。及家属来东之用。至调任后提银一万八千两内、除置义地银三千两。现存司库、有案可据外。余银系归还前垫。历查前任巡抚于商纲一款。皆系各归各任。并不留交后任。证之各省关税公费银两。亦系各归各任。从无留交后任之事。刘彬士到任。系值销盐淡月。商纲不敷。是以著急。其实库有存款可用。不致办公无资。随后自有旺月之时。至盐斤加价一节。浙盐系分别每斤加银一厘二厘。经部奏准。自奉旨之日为始。一律加价。商人于部文未到之先。贪图便宜。踊跃完课。实所不免。但所完者系乙酉纲。乃丙戌年应完之课。于理为顺。不能禁其完纳。在商人诚有牟利之心。然既已遵照部文。恭录谕旨。遍行出示晓谕。自奉旨日为始。按斤加价。未奉旨以前。溢完之课。原不在加价之列。今欲追缴加价。必须查明某商掣盐后起运若干。未运若干。在途若干。到地头已销未销各若干。方得确数。浙商多至数十名。非一两月不能查清。程含章接准加价部文。仅二日即调任山东赶办不及。所以未经奏追加价等语。充公款项。原以备津贴办公之用。乃程含章、刘彬士、彼此各执一词。断无两可之理。必须剖别曲直。折衷一是。以服其心。琦善计月内必可交卸两江总督印务。接奉此旨。著即驰驿前往浙江。会同学政朱士彦、将刘彬士原奏、及程含章回奏各情节。秉公按款详悉确查。核定是非。据实具奏。不许丝毫稍有含混。事关巡抚大员、争利参揭。于心术官方。甚有关系。傥查奏不实不尽。将来别经发觉。惟琦善朱士彦是问。再琦善应随带司员。前据蒋攸铦奏带刑部员外郎王瑞徵、前往江南差遣。琦善即将该员随带前往。俟此案完结后。仍将该员带回江南。交蒋攸铦差遣委用。琦善即自行来京复命。所有刘彬士摺片、及程含章摺、并著钞给阅看。将此各谕令知之。　　

○甲子。谕内阁、富俟奏、发配宗室。开单请旨一摺。克永、德克吉太、苏春、惠昇保、舒恒、庆林保、喜龄等、原犯情节较重。俱著不准释回。嗣后宗室人员。缘事发配吉林。著该将军严加管束。留心察看。每届三年。将各犯等能否安静守法。自知愧悔。抑或仍不悛改。分别开单。并原犯案由。详晰具奏。候旨办理。　　

○谕军机大臣等、本日据长龄等由六百里加紧奏报。朕意必是捦逆捷音。或得其逆属。乃览奏祇系跟捕张逆。并歼剿和阗逸匪情形。又成虚盼。张逆前在木吉藏匿。又窜到拉克沙地方。距喀拉提锦布噜特爱曼较近。经长龄等檄令该部落、帮同官兵设法围拏。副将郭继昌等、即在倭里塔克暂劄。俟拜哈第等确探的信。驰往密捕。困兽犹斗。总须加意堤防。乘机掩取。勿任再窜。至霍罕不肯借兵助逆。并有要拏该逆献功之说。其言似属恭顺。但长龄等两次差派回子、前往谕捦张逆。并令将该逆妻子、同巴布顶之子、先行送出。何以至今未得回报。其言恐不足凭信。惟既称捦逆自效。亦可乘机导谕催令缚逆、及献出逆属。以膺封赏。至提督达淩阿送到自卡外投出陕西民人白凤仪等。称系什克南伯克库布特差来报信。经长龄等饬该民人白凤仪、同叶尔羌伯克回子、前赴什克南给谕奖励。令其设法捦献。照格封赏。毋洩风声。所办尚属妥协。朕心悬万里。亟望捷音之至。总以必获张逆为要计。此时克复四城。已及数月。一切应行查办之事甚多。何以未据该将军次第具奏。长龄惟当一面督饬将弁。设法捦拏首逆。一面将善后事宜。悉心核酌。赶紧妥办。毋再以空言塞责。至杨遇春已有旨令其来京陛见。今奏杨遇春于本月十八日带领马步官兵三千余名出卡接应。自系尚未接奉前旨。此时该署督曾否折回。著长龄体察情形。如必须杨遇春出卡。即著仍留该处。暂缓来京。如杨芳可以接办。仍遵前旨。令杨遇春来京陛见。回署陕甘总督本任。嗣后拏获张逆。驰报红旗。用八百里具奏。或探得张逆确信。即日可以成捦。用六百里加紧。至办理善后事宜。及一切覆奏。止准用五百里驰报。不得概用六百里加紧。漫无区别而劳驿站。所奏赫子尔拉克地方。有马步贼匪数百人。经郭继昌等带兵追剿。歼毙贼匪二百数十人。捉获活贼十四名。及在和勒木地方拏获在逃贼目伊满等八名。俱系张逆信用头目。讯明正法。办理俱好。其乌什黑帽回子。纠众被戕。及晓谕布噜特回报献马各情。所奏均悉。至穆图巴拉父子效顺被害。情殊可悯。著长龄等确查该阿浑有无子嗣。奏请恩恤。其依斯玛依尔、既据伊兄玉素普禀称、该回子曾经从逆。其在台迎候。并非出自诚心。著毋庸议恤。以示区别。玉素普竟能大义灭亲。可嘉之至。其伪阿奇木伯克阿布拉攻陷和阗。甘受伪职。前经降旨革去顶带。留营效力。该伯克并未出力。及暂留待质安集延头目推立汗。狼子野心。经长龄等将该二犯淩迟处死。亦足伸国法而快人心。又据奏巴哈布甚为出力。前已有旨令其署理叶尔羌帮办大臣。毋庸饬回本任。至吕天俸病未复元。汉中地方紧要。著即令其回任。所带汉南官兵。即派参将唐俸妥为管带。俟事竣再行撤回。至凯撤官兵。前经长龄等奏撤二千四百余名。兹又据奏凯撤三千六百名。俱著照所奏办理。现在军务大局已定。无庸多留兵力。凯撤为第一要务。著长龄酌量情形。四城应行留防若干。阿克苏乌什二城、应否酌留若干。剿捕张逆需用若干。此外多余官兵。即令全撤。次第起行。以节劳费。叶尔羌大臣印信。著交礼部补铸颁发。将此由六百里加紧谕知长龄、武隆阿、杨芳、并谕杨遇春知之。　　

○缓徵山东济宁、鱼台、二州县被雹村庄新旧额赋。　　

○乙丑。以拏获邻境重犯。准广东试用知县李云栋、尽先补用。　　

○丁卯。谕内阁、近日吏部户部带领引见人员内。有刑部郎中明安福、理藩院员外郎庆长安、二员。命名不成文义。乾隆年间。因旗员取名未当。屡次恭奉谕旨训饬。嘉庆二十年。钦奉皇考仁宗睿皇帝谕旨。旗人命名。有取汉文字义者。不准连用三字。朕御极以来。亦因宗室取名未协。曾经降旨申谕。何以旗员中仍前取名。并未一体遵改。实属不合。著再饬谕八旗都统等。嗣后旗人取名。务宜恪遵圣训。不准连用汉文三字。其现在取名未协者。亦即一体饬改。　　

○戊辰。谕军机大臣等、据御史牛鉴奏称、新疆各城军装。如伊犁、乌噜木齐、巴里坤等处。旧例在内地置办。每岁帑项不下数十万金。置办军装员弁。藉口公差。带买他物。甚至私贩妇女。潜购赌具。与夫古董玩器。一切应禁之物。罔不装载。及将应办货件运到各城。势不能不在该官兵应得俸饷内。倍价坐扣。请饬该将军总督分别查核。如弓箭之类。应在内地置办者。由该督饬购派员运往。不必专差员弁办理。至茶布等项。口外尽有。概可停止等语。新疆地方。向由内地办运各件。自因彼时疆域初定。创立章程。相沿办理。惟近来伊犁等处。商贩云集。何必每年仍派员赴内地购办。若如该御史所奏。该委员藉口公差。夹带违禁货物。上侵帑项。下克军饷。尤乖政体。著德英阿、英惠、鄂山、体察情形。悉心核议。如军装等件。可以尽由口外购办。岂不省长途递运之烦。若有必须由内地置备者。亦当分晰查明。何项应由该督饬属办运。何项应由该将军等自行采办。商同妥议具奏。将此附报便谕令知之。
  </div>
  <div class="pagination">
   <a href="清实录道光朝实录_page219.html">
    上一页
   </a>
   <span>
    ...
   </span>
   <a href="清实录道光朝实录_page215.html">
    215
   </a>
   <a href="清实录道光朝实录_page216.html">
    216
   </a>
   <a href="清实录道光朝实录_page217.html">
    217
   </a>
   <a href="清实录道光朝实录_page218.html">
    218
   </a>
   <a href="清实录道光朝实录_page219.html">
    219
   </a>
   <span class="current-page">
    220
   </span>
   <a href="清实录道光朝实录_page221.html">
    221
   </a>
   <a href="清实录道光朝实录_page222.html">
    222
   </a>
   <a href="清实录道光朝实录_page223.html">
    223
   </a>
   <a href="清实录道光朝实录_page224.html">
    224
   </a>
   <a href="清实录道光朝实录_page225.html">
    225
   </a>
   <span>
    ...
   </span>
   <a href="清实录道光朝实录_page221.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
