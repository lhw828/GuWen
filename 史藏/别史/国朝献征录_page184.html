<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 184 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 184 页/共 245 页
  </h1>
  <div class="content">
   ○陜西按察司副使刘公从学行状 

　　公讳从学字时敏别号屏山生有异质方解语即好诵昼不与羣儿作俗戏成童随先大父之金县俸资且廉薄公竭力奉甘旨而自不厌粗粝暇则日诵千余言先大父奇之始教之作文即领大意后先大父谢政归田适督学濯庵冯公会考公道遂登正德丁卯乡荐试礼闱弗捷业大学己卯秋铨兵部司务公严以督责羣吏勤以注诮公文嘉靖甲申适廷臣议大礼各疏力争公奏曰义隆正统情尽本生颁之诏令　圣心亦既慰矣柰何欲去本生之称非先王之礼启后世之议岂不圣德累乎奏入留中公复奏曰本生二字何违于礼何损于孝去此二字则援立之恩继统之义民而无存矣奏入复留中朝罢　上斋居文华殿金献民徐文华倡言于众曰昨诸疏留中必欲改称　孝宗皇伯考则大庙无考正统有间矣何孟春曰　宪宗朝礼部尚书姚夔率百官赴文华门跪哭争论　慈懿皇太后葬礼　宪宗从焉此国家故事公倡言于众曰国家养士百五十年仗节死义正在今日乃遮留诸朝臣于金水桥南曰万世瞻仰在此一举今日有不力争者当共击之俱赴左顺门跪大声彻于内　上命司礼监官谕之曰此礼　朝廷向有审处羣臣咸曰必得俞旨乃退及午撼门大哭声震阙廷　上大怒械系而廷笞之丙戌春升户部员外郎行查京库及九门钱钞时与内官同事公守巳清慎执法不挠吏部考绩曰才识宏深性质谨厚阅历寝深声称愈着丁亥春升郎中奉勑总督辽东粮储关防慎密余银分毫必记于官一时官辽阳者如张公问行陆公杰麻公循咸服其老成戊子冬奉旨九年考绩赴部己丑春复补广东司郎中庚寅冬得给诰命辛卯乃奉恩旨焚黄祭墓壬辰升陕西布政司参议分守陇西道及过先大父旧治金邑父老拥留之陇边郡地瘠民贫公澹薄自甘束薪粒米不取于民州县官不得以私谒伸冤理枉付之公道俸入之外取一钱规矩之外行一事断乎不也临巩地方大虏压境□边攻墩公督率官军剿斩获首级夺获达马夷器奏闻　上嘉之赏银十两纻丝一表里时嘉靖戊戌也巩昌府同知李暹口禀站价银五十两送本道公用公叱之曰　朝廷钱粮自当作正支销实时付府守冠子天与作正支赵讫丁酉岁转按察司副使奉勑整饬甘肃兵备抵任□横敛迹边境安堵不逾载有归念移檄抚按公遂浩然而归官军哭号遮道至不得行时闲住参将芮纲馈赆五十金公令千户杨锦却之视四品之秩不以贵二千石之禄不以富弃归林泉饮水甘于列鼎缊袍荣于华衮既抵家山林寄傲不迩公门终始完名无少玷缺嘉靖甲子仲秋偶感疾卒寿八十有二云 

　　○陕西按察副使葛君覃墓志铭 

　　语曰长算屈于短日嗟乎功必次而弘时才必久而累绩故人直多艰靡拒天损古志士深悲之吾磁葛延之父操廉蹈勤约巳奉国而官副使年五旬卒巳夫其抗志践古展蕴立名期而励者将若何而极也磁又有御史王泮忠清乃延之伍亦早死悲夫吾邺生尤丁天损之虚邪延之讳覃祖玘父义母王氏尝封郎中及太宜人延之明朱诗正德甲戌举进士令乐清三迁官至南京户部郎中守平阳乃宪陜西延之有治才理簿书诘囚要精明立可办吏不得奸在乐清堪舆家言建署背吉地故令无迁官者宜改治延之不从减武官滥役民遭其构不动在平阳辟卢生又辩其属之诬皆忤上官葢其操廉无可指瑕故遇事斤斤执典天性简言笑交游每日兢兢律身恐越绳墨论者谓宜济之弘裕然循其习性无变配张氏亦封宜人五子逢春逢夏逢吉逢时逢辰一女嫁张涵延之以嘉靖甲午九月二十三日卒生于成化壬寅正月十四日逢夏郡学生著名场屋间将以乙未十月望葬其父余受托铭墓乃怯先汉贤士文体简存要骆且续邺乘铭曰彼库朴樕乃材夏屋胡短辕者大服囚马葛生履彟甫授伊廓而返冥寞畴坚巳约往恤人瘼而闻瞱瞱而石截截而词揭揭水登白洁 

　　○陜西按察司副使刘公效祖墓志铭（王一鹗） 

　　王一鹗 
　　刘宪使名效祖字仲修别号念庵其先出山东滨州始祖四当文庙时徙实都下占籍武骧左卫生八公八公生能能生二子长通次达达以明经御史大夫通生寓即封君娶于彭生三子公其伯子也在襁褓即喜弄图书御史大夫课之膝下早善属文年十二彭见背哀毁如成人礼十六补博士弟子员嘉靖庚子领顺天乡荐时年甫十九巳而御史大夫殁家中落公养封君志尽菽水欢又能周旋于二从父间封君疾日夜侍汤药吁天愿代封君不起哭几绝人以孝称庚戌登进士第出理卫辉故事司理以风闻应直指其事之膺轻重不问公察举一二豪猾及事之重且大者鞫报称文无害尝谓击卖菜佣风裁不也延津周氏某冤罹大辟竟白之其所平反无算摄郡事厘奸剔蠧惟民便暇则进诸生谈艺得其教以进取者翩翩焉今束鹿尹赵君诰才而贫馆榖婚配皆之给祥符丞王某以病请骸骨具棺敛以舟护归其家磁州牧周某有墨声恐泄夜怀金遗之则逊谢去后复以私箧窜行李中既露则密驰以还以是中丞直指剡荐累累侍御浦公之诰更以人望推毂之癸丑应内召乃柄臣有衔杜金吾□□公杜倩恐入台省有左右袒阴阻之浦侍御□言之始授户部广东□主事即视九门未几奉玺书易粟梁赵间辇之督亢备云谷缓急事将竣又勑督所历逋负则次第催科商民便之丙辰报最封父如其□母赠安人巳而督漕天津戊午升广西司员外郎旋升云南司郎中职市金珠内供时　上用主丰台省建白主俭公筹盈济虚权可剔否大司徒据之以请如调剂然比岁烽火无警各营草日腐累商公议散之诸营而见贮者给商以直人人诵便兰州度支苏郎中以不预支仓储被诬劾公雪之苏得无恙以故大司徒楚中方公闽中马公咸亟称之清苑高公以诸司事尽委视草分宜父子每见其疏私重之欲罗之入幕乃婉谢遂升陜西固原兵备副使行不入辞别不具馈固原于平凉冏寺地去步武冏卿某有内援日庇牧卒如私人卒每纵横有问者辄撼以危言公不意径执之置于法郭公宗皋谪戍原州请间一归葬母诸大夫但佯应公大言曰戍者以失柄臣心吾侪可锢人以媚人乎况累臣非□大僇且也以亲图归何失孝子心第归我即罹谴勿恤中丞裴公行塞历平凉朝王就席次以逋禄请裴公难之既罢遂诬以举爵寿王缓属不敬欲上其罪公闻之乃曰嘉礼有注责在藩相所不预具焉用彼哉当先系珰矧王以粮故于杯酒责望如国体何珰语塞既而诸王孙遮道以挟则请姑面允去裴又否否诸王孙哄公责以危言身护裴以行王与诸王孙乃知朝廷纪纲森然如此一日虏忽阑入花马池城下元戎提兵出无乘城者公先登鼓诸老稚备矢石虏觇有备竟解去城以完癸亥大计忌者所中当东归原人扶老携幼号泣车前者声震四十里归则辟日涉园日日陶情觞咏间少醺作乐府数阕击节歌之乃肆力修词大业与海内词客或结社或飞筒授柬词林盛会诸大夫或就而问政多所指画语不及私会王大成变有欲以奇祸中素隙者事属白金吾白诣决策则握手示曰族人狥人毋论非丈夫所如冥冥何苐讯罪人自得其情白如其言大成大辜几中者得无恙京兆大梁曹公念京畿首善地关专志欲征载笔督府北海刘公以蓟门边乘先聘之因而如檀州作关镇志凡三阅岁以是得纵游诸塞上所至辄有纪公一日闻　主上问其姓名因赋诗□□曰更生双鬓巳萧骚敢谓文章擅彩毫□□□承　明主问因缘不是郁轮袍万历己丑二月卒距生嘉靖壬午七月年六十有八著述有四镇三关志十二卷春秋窻稿二卷刘仲修先生诗志若干卷文若干卷塞上言一卷盛世宣威清时行乐二卷灯市谣长门词二卷云林和稿空中语短柱效颦闲中一笑裁剪雪都邑繁华莲步新声共七卷行于世 

　　○陜西副使黄公卷传（□定向） 

　　□定向 
　　黄宪副公卷初官比都出辅山西佥宪晋陜西少□巳晋宪副即解绂归归年才四十有五耳公归盖即明农云春夏间家众悉驱之田作而独与其配操杵曰炊釜作饮食躬荷而馌之尝假农具邻舍邻舍子欲舁送之公曰母此何时也假我具即德厚矣柰何又妨汝务遂自肩之如田焉公性故孤介悃朴而逸兴甚豪雅婴情山水间山峤水涘靡不游至或乘敝□□□□或曳杖蹑蹻翛然咏啸飘飘若仙焉□□□□四十里而近经岁不一至至则市童抚掌欢呼相指曰黄公来也葢识其□敝陋云公居常好客客至座巳徐起临庖服犊鼻衣治具具无兼味治毕乃盥手更衣出即新婣上客率以常余一日偕周元孚进士候公公欢甚纵谈名理因及疆场事奋然有请缨之志移日不辍巳有婢从屏间禀曰烹鸡熟矣请割公曰少需葢剧谈方适无间也有顷婢禀如初公又曰少需如是者三而公谈益剧乃命婢曰汝姑自割既共馔出胾肋狼籍不意也公间起入室余从之阚其室一榻萧然不啻僧舍巳余时若冷然嘘以清风酒然沃以琼浆也退谓元孚曰吾与子今幸□羲皇世矣相与嗟叹不置云耿子曰夫□约其躬苦节行者类多龌龊迂滞不能事事彼□□饰名高者也其漓其性牿矣公率性之从□之安孟子所谓人有不可与有者非乎藉令□诚重用之请缨之志计能偿之不虚也余又尝闻里中前辈若邹刘周李董阮诸公其风车丸大都如是顾所及覩记者惟公因忆父老相传宣正成弘间里中民物殷盛闾巷熙熙有以也乃今里中身有完服面无菜色父子兄弟相聚而无愁叹声者葢鲜曷□哉吏治之日偷也吏治之日偷则士节之不立也士节之不立则古道之寖微而纷华之蔀甚也即吾一乡而天下可类知巳嗟嗟孰谓公履细谨哉公葢古道之硕果矣余兹重有慨焉爰拾公一□浅事外传云 

　　○陜西按察副使梁公承学墓志铭（于慎行） 

　　于慎行 
　　卢氏其先潞城人也徙于东明则自士元始五世而及逊庵公九锡配恭人蔡氏是生宪副公公讳学礼字立夫趋庭其别号云卢氏故以服田敦德世茂族赠公乃受尚书隶邑弟子籍因以授其诸子而公少负异资嶷然魁岸博士家言敏捷有法度博闻强志名称超然隆庆丁卯举京兆第再上春官万历甲戌将复诣试而值母恭人病或劝盍且趣装公愀然谢曰安有亲卧床箦而千里赴名有如阙于一诀何以子竟止不行顷之遂丁内艰丁丑北上乃成进士筮仕南召令踰年声绩大起天官伟其才望奏改临汾三年报政勑封逊庵公如令秩母赠孺人未几以外艰去职服除乃补东阿浃岁召兵部武选司主事再迁车驾郎中以望擢兖州府知府三年报政诰赠逊庵公如守秩母进恭人巳复丁继母忧服除补守襄阳会播州兵兴供亿征输多所劳瘁又以榷使暴征争不能下方有归图旋晋陜西按察司副使备兵洮岷闻命欲谢不往所知咸敦迫之一持节莅镇又与敕便忤竟拂衣归归不数月辄病病不踰□考终于正寝公人诚长者也貌□□□□坦夷无城府接人辞色雍雅情义蔼然而疑重不佻口若钝于辞然于世故民情谈说娓娓曲中肯窽至竟日夜不倦居职廉俭无所纷华取简静宽和理絜纲疏目耻言细苛而比谳精详综理靡密猾胥不能欺也事使之际不崖异而动有执持亦无能挠其法者葢纯然古循良吏矣南召僻小邑然在山谷陿塞中多矿盗公日夜拊循小民樽节裁省与之休息因以严饬烽燧盗不得发境内无虞临汾平阳所治烦剧尤公居是邑独久外宽内敏不严而办诸缘饰文具者不及也吾阿号当路邑其繁不及临汾其冲倍之公不满朞月政通人和诵声交作赫然最鲁中矣兖东方大府方制二千余里介在两都之中最称望郡公以三邑之政移之于守风声所树二十七城罔不蒸蒸如在宇下两台诸使以疏言治状且十余上天官考其治绩表某省宪副候命未下遂以忧归故再补而后迁位虽尊显于公资地称淹久矣犹以不能容拂衣而老仕林惜之而里人当公之卒识与不识皆叹息泣下至空市走吊则中心诚信所感矣方公守兖予巳家居公因请修郡志□年书成捐秩金梓焉而其命纪公政绩及邑不及□以在事避也□公巳告终方议俎豆之典则郡政可续成矣然予稽汉循良傅召父上蔡长第言视民如子无所胪列及守南阳述民兴利事甚备而曰治如上蔡朱仲卿爱利之□详于桐乡及北海太□□言以治行第一征而不着其事实此两君皆公所向慕者固云详□互见亦所设施久近便否未必两宜矣今公吾邑邑称良长吏及吾郡郡称良二千石不易地而两奏成设有传国史循良者取二志而征之岂非西京诸贤所不及备者与 

　　○陜西按察司副使沈先生启原行状（澹园集） 

　　澹园集 
　　嘉靖甲子比士　上用言官议两畿分校选京秩有学行者充之于是霓川沈先生以南屯部郎校尚书得十有三人不佞某亦幸与焉异日宣犹着绩时名流者项背相望人以是多先生之鉴独不佞脉脉靡所树先生开发成就之始终备至葢二十有五年如一日也昨某滥竽一第先生色喜贻书镌勉即某浅薄不能副期待之百一庶藉模楷以自免于諐戾而先生逝矣呜呼痛可言哉先生弟启南将相两孙葬先生嘉善思贤里祖茔之次以世系生卒行事属小子布状将图所以纪诸幽者小子则曷敢辞先生讳启原字道初别号霓川其先汴人宋南渡迁会稽洪武中始祖庭芝自会稽徙松江迁善乡宣德中以迁善乡隶嘉善遂嘉善县人庭芝生瑾字子厚始赘居秀水之长溪子厚生璚璚生渊渊生度世以孝弟力田起家度生东园公复是先生大父用子贵封征事郎刑科给事中东园公生石云公谧即先生考举嘉靖己丑进士由行人授给事中仕终湖广参议石云公配盛氏赠孺人继盛氏封孺人是先生母后并以先生南曹郎考绩石云公加赠朝议大夫继□□孺人亦晋封恭人初石云公数艰子□□□举先生先生生而奇伟当庚寅年五岁会石云八□使代莅事竣还京留先生侍东园公于家卧起□□有成人度东园公甚喜之及石云公转山东佥宪归则先生年十二学日就绪自是更延高等博士弟子教之如一山王公文湖盛公皆先后受业岁庚子督学蒙溪张公校士得先生大称赏以儒士应试省闱归而补邑诸生益折节好学复集郡中时髦会于水东别业及文湖书院乃丙午举于乡年财二十□一也丁未庚戌癸丑三下第归五七年门佐石云□治大母丧及公家游江右所摄理家政井井矣□日则经史诸家大肆观览至于麟经则有集解马班则有集览即堪舆医卜诸书靡不寻其宗趣父子家人自相师友所考究必详且至葢先生性敏志笃功夫深密宜其博而有要也癸丑石云公自江右归卒于家甲寅东园公亦逝先生丧葬事事致于礼会倭乱暴起以军兴加赋闾里骚然督抚公破禽徐海等于平湖奏捷还郡城文武将吏暨召募土著之兵皆在饩廪行粮日费二百金不赀县令念闾里空乏□□羡余以佐之不五日告竭先生□以他事谒□与语令忽忽仰屋深念先生曰公何念之深也令曰非他时文武大臣及募调诸兵在念有能具五日费则某之责可逭已先生立曰原当任之令跃起拜先生亦拜即夜归率干仆数人持千金之问者以难初徐海未禽连岁剽掠嘉湖苏松间先生倩膂力贩徒散以飞舸日团聚长湖大溪中躬指授进退之法重偿其直而诸贩徒亦自感奋一日倭果操两巨舰由平望入乡而南近家不一里遇飞舸从傍夹击之因迤里北遯至晚先生大犒之顾乡之亲友曰吾以此舟得免一乡害较所费孰多此举也始以团聚而脱倭奴之祸又以脱祸而贩徒之心知者自是服先生才可以大受也己未成进士廷对策文词□雅楷法工致咸谓上第不忝及发卷阁部大臣果□报一甲第三人矣会以他故移置二甲十七名故事十七名者选首于法得北曹郎以前一人欲选首过先生曰使若以序次必首选予得州守矣幸若安之毋难予先生曰选之先后例也予岂有所谒哉予固不敢以君之过而争亦不敢以君之过而让当听其自至及期前一人果挟分宜执下铨部时宰遂驾言以亲知故先生嫌而欲首前一人选司王力言于宰曰因亲知而卬之不可因亲知而抑之亦不可执不肯首前一人卒并授南曹而先生屯部郎先生怡然曰南北等耳况予性简澹南曹甚宜我庚申莅任值分司仪者台中劾去大司空康公曰是役也非沈郎不可先生抵州大反前政于闸时其启闭于舟疏其往来于椿轻其陪罚于商任其通贩于贾免其征繇而浙直白船例不得由闸先生具呈大司空弛其禁仪里老甲户至肖形尸祝之葢所摄仅四旬耳会新任者代遂归董芦政芦政差奉旨有勑印其体视台中乃前是者自贬损故奉行者后而豪民占洲场负税课不可胜计金钱累巨万积逋至三十年先生一拜命立诣所辖申明职掌而又上请大司空曰柰何上下欺蔽苐以国家利奸豪槖资也宜具奏移文抚按严督各属于是人人知先生意旨遵守益谨追征补解月不下数千计前未有如先生之多而体貌亦未有如先生之重者癸亥转本司郎中寻考绩得赠考妣如制而其配钱亦封安人乙丑调南仪制司金陵多隹山水碁置绮错而礼曹又清暇先生率二三同志于燕矶栖霞间□壶赋诗婆娑甚适人见以悠然送日而先生之韵度远矣丙寅冬迁四川参议明年丁卯奉盛恭人行抵蜀所辖川南道时天全土官高定杨时誉相雠杀当事者莫知计先生至移檄谕之其中宣扬朝廷之威德追述先代之功劳鼓舞世传之忠顺究竟起衅之绪端谆谆数千言示以祸福利害令其改图二家感悟谓先生不即奏剿而拳拳谕解使我辈如前搏噬能免禽灭哉于是钤束部夷解散党与一听先生约束而边民卧始帖席矣他如申乡约严保甲慎巡警禁私渡行之内地者人咸称便而豁盐井续增之课银定番僧赏犒之限制尤无穷利云皆所陈公寅所严公抚蜀两列荐剡谓大用可指日竢也岁己巳以盛恭人卒于雅州官舍扶榇归某吊之江浒先生涕泣交颐令余不忍举首视以别癸酉服阕适子邠领乡荐北上先生偕之甲戌补山东参议其分道在济南而省政之当议者有税粮牧马二事先生甫至议税粮征解自有成规而郡县所行不一有照旧总佥大户分解者有分仓征经人领解者有各里自大户类解者有总立柜头各户自投纳者非量一规拟总之银差佐贰首领类解郡中即以羡余充道里费其解银大户尽裁之止米麦仍佥大户解而催督责之里排监属之大户□柜设之公堂种种悉经画议上抚台着令而□书之弊窦塞小民之陪累减一省皆受惠矣牧马之役济兖东三府独当之而青登莱无与先生闵其不均酌令彼此通融以疏民困议上马院亦令丙子秋迁陜西按察副使治关南当四通之逵驿传累钱粮不支会抚台董公下先生议先生历考道路之冲僻供应之繁简至马驴夫役一一斟酌至今遵其例行之丁丑子邠成进士　上又试进士之杰者令读中秘书邠得首擢先生闻报叹曰夫予家世耕读有何修而受国恩乃三世哉吾其归矣适抚台委勘城垣弗果行先生诣各州县躬阅略阳凤县褒城因其地形量修筑三城悉岩邑先生力也十月按院巡金州守道缺先生并署篆遂赴金州不五日抚台亦于是时巡凤县金州去凤县里二千而遥度不能两诣乃以揭迎之抚台谓慢巳因以他语中先生奏既上先生翩然登舟无几微见颜面归涂泛洞庭登太和每于山川名胜辄低回留不能去曰吾少不能少文之游幸所历多名山足偿吾愿归而自号岷峨泰华主人识西蜀东山陜右也北抵家奉旨调用当事以先生清望久着辄议补先生先生徐念曰夫人生之乐在旷然全其天吾自登第抑首者二十年兹得宽假又何能以七尺躯仆仆人俯□耶且机穽巳蹈尚不觉悟将令溪上之鸥笑人也遂绝口不谈世事亦不复通谒贵显惟日相羊长溪之上芟葺先人林园诛茅治屋偃息计堂有与闲存石阁有柴芝阆风斋有止观徐于台有紫云香雪亭有苍玉点易栽花种竹野服葛巾亲朋来往如山人而巳性澹朴无所芬华饮食之奉虽精洁未尝过丰见富室穷水陆之珍必曰古人饮不过三爵食不过五鼎陶然驩洽矣何乃暴殄至此哉被服鲜整然非纫濯数四不更至于缮筑栋梁榱题至竹头木屑经纪毛密斧斤无剩材布算无遗策即匠石氏心计不如也或有以逐十一之说进者则闭目摇手曰与其悖入而滥费孰若节费而寡营辞受取予无大小壹禀于义有请托辄逊谢之脱冤抑不白毅然之申理虽动遭物议不惜也闻人善极力播扬不善必隐之有以实叩者则曰经目之事犹有未况捉影捕风者吾敢信乎与人交无所不容始或以他事见欺既而败露先生知之如弗闻也者弟启南少而孤先生爱之甚置卧内与同课诵至漏下三四鼓不勌族多□先是东园公置义田若干昏丧资先生复以其余□莫人给之每□□□率蠲十之二三贫交疏昆弟人人得所欲以□□当被疾日无贵贱大小争趋祈祷愿以身代所□祠□肩摩踵接至属纩后吊者无不泣且悲焉平生珍玩货珤声色狗马略不屑意而所笃好惟图藉上自金匮石室之藏以至古今集悉购无遗或少缺略借　储书家务缮写完好乃巳旧有万书楼三楹石云公藏书处至是所积滋多复楼贮之名曰芳润净几明窻悠然翻阅□不停披寝食俱废虽乐藏不拘拘宋元旧刻惟求纸版精明足供披览人有惠先生书者启封忻然即百朋不啻也平居不耐酬应或谈经史评法书而阍人持刺以进葢未启缄眉之攒矣即当路诸公多门生故吏先生绝迹不入城不投谒然当路推毂人才必引以重先□顾视之泊如也所诗冲澹夷旷气韵和平一字□□□夜推敲务求是当文则疏鬯缜密词足发意所谓仁义之人其言譪如也葢庶几近之所著有诗文二集公移杂着藏于家先生人俭□自饬而赈穷周乏虽多无所吝接人温温而义有不当辄毅然不可回夺平居□吶似不能言而上下古今□隲经史如倒囊出物愈出而愈不可竭独其用未尽酬于世而其文章议论又未施于郊庙朝廷苐士民闾里所歌诵其所歌诵者不过以有惠政与笃行君子长者之遗风而己未能信其可大用者何如也嗟乎使先生调官时回翔不去居家不坚卧不起必能致通显有当世事功然先生去之决不起之坚皆有深意其出处去就靡不当于义而断之以勇岂苟然哉凡材敏者类能驰骋乎事功而非负学术者其出处去就未必当于义先生得其难而易者可知巳小子于诸门人知荷特深握手深语进以可教顾于先生之殁未能奔哭以少效执绋之役惟是讲闻事行最深且久敢谋诸先生之弟掇拾大略次序如右以自附于门□小子之谊俟铭先生之墓者择焉先生生嘉靖丙□正月□□一日卒万历辛卯三月二十有四日享年六十□□配恭人钱氏子一自邠丁丑进士翰林院修撰先先生二年卒 

　　○陕西按察司副使梁策传 

　　陜西按察司副使梁策河间鄢陵人性至孝七岁母病将不起旦夕焚香泣中庭请以身代持香谒城隍庙大地涕泣几绝一黄冠授药一茎仅寸许曰煎汤服之服即旋巳亦不知何药人谓孝感致然时称孝童就外傅手孝经不释尝曰政本在此居官者当置一卷于座右何国家设科不用此也慕黄香之人习温被扇枕稍长法曾子奉亲百凡先意承顺常若不足十七齿乡校二十四籍乡书孝声藉甚行部使者往往移檄书物色抗辞逃避三十四中嘉靖乙丑进士居都下心脉脉不肯拜官封郎中切戒始授工部营缮司主事历员外郎中居郎署十年三请告省亲留封宜人侍养未尝以随升四川成都知府叹曰我必不能叱驭如王阳矣抵家蒲大封郎中前号泣以请封郎中大怒曰尽力王事非孝乎尔好孝经不忆始于事亲终于事君耶犹大地不起举杖欲击方起而戒途抵成都数月而大计计毕疏请终养时封郎中封宜人年皆七十躬调甘脆未尝任侍儿一茶一汤必跪进彻则必请封郎中老益好游日游于所知之家寒暑不废每至漏下数十刻秉烛坐待阍人报至趋门迎掖入寝室候寝定而退质明□□至寝门问侍婢安否安则喜稍不安节忧惶废食衣不解带人言修虔太和山可致亲寿徒步往十步一下拜千有余里不知劳二人寿并八十封宜人歾哀毁如礼既葬日庐墓侧暮归侍封郎中封郎中病脾不能离袵席调饮食跪榻下手举□筯以进牏厕衣躬视澣濯如此者年余时季子死配封宜人无禄皆不□□郎中歾既合葬庐墓侧日以筐承土首戴加墓有慈乌数百集庐下筐□即飞而前导驯扰依人服阕不能去墓所缙绅先生曰如礼制何再拜泣而彻庐尝梦一绯衣幞头人呼曰梁孝子我厚汉肇恕葬我葬我诘日园丁劚地得石果肇恕墓文祭而葬之初成进士部送辽左军饷故事饷无如额者此饷独如额辽军欢声动地主帅盛筵再拜曰近世所仅有也营膳部董大□往年钱榖尽中官处分阑出无算乃一切禁革大忤中官日图中伤之阴伺无所得改度支郎督维扬饷裁革一切冗费扬人感叹不容口晋郎中大工成叙功当升尚宝以中官中之升知府亲终当补官有司具徒御不行直指□县林豫章周中丞新都吴文章列孝行以闻诏补山东登州府时倭夷蹂朝鲜登州戒严南兵三千戍守白督府曰是卒羁旅也濒海多徤儿与衣廪而日练之皆精兵矣彼利得衣廪保室家岂不胜召募督府称善数月得兵数千值大水岁祲请徙南兵就食有处饷辽米数万斛贮海上散饥人使者俞允微是谋则饷米尽浥烂馁人填沟壑无算也一胥妖所凭闻而怒曰何物妖敢尔檄城隍治之胥梦妖曰梁孝子驱我我去矣翊日无恙居无何升陜西按察司副使力疏投闲居丧绝不茹荤中外历官十余年俸外毫无染指交际应酬一切取足于家自壮至老急于周人父党母党妻党邻里隆杀有等岁以常婚丧不举莫不加意衣赭衣呼庚癸昏暮叩门无不应应必满其欲而去远方宦学尤所加意送往迎来无虚日人有片长嘉乐称羡其拂意者未尝形色辞孝廉仁厚悉悉根诸天性非由勉强乡人慕德孝不能忘醵钱立孝子祠 

　　○陜西按察司副使卢公学礼墓志铭（于慎行） 

　　于慎行 
　　梁公讳承学字师颜东郡名家也其上世居冀□武中有士成者占籍聊城人士成生无知州栋栋二子智能智生举人琏能生南京户部主事玺玺生新城知县相是公父其后以公贵再赠奉直大夫户部员外郎初配李氏生承祖继配王氏生公其后皆赠宜人公生有殊质六岁而孤家又贫独从母宜人居攻苦诵习髫年学成杨襄毅公校士东郡才之嘉靖己酉方十有八岁以易举山东省试声动齐禹间其后数上春官数罢益发愤不少沮竟以隆庆戊辰成进士有同姓中官方贵用事请与序族公正色曰吾诚不知系所从出顾安得妄附人以邀宠泽谢弗与通座主少保殷公闻而重之除陜西延安府推官公雅精法家指然其谳狱以平恕得情不欲核刻搏击取小治办名一日阅狱中囚有八岁小儿投石戏误中七岁儿毙吏增儿年论死公廉其状立贳之府中卒出顾金钱照磨笞卒卒后病死吏当故勘平人律公曰卒奸利非平人照磨笞之固当柰何中法亦减死论他所平反如此类尤众至品第郡邑吏□不肖状无不精当而大指取宽厚不求人细过居秦中满考奏荐十有三疏计且召入而柄铨大臣故尝抚陜有所嗛于公乃擢南京工部主事时论屈之在南曹时尝疏仪河道理沿江芦课咸有能名后以修孝陵工加俸一级满考奏绩改户部广西司九江榷税序当遣公郎中有所善欲往以公改北新任不当遣同曹咸不平公曰使职等耳何必九江竟无一语巳而所遣者以墨败人益服公尝司庾天津出纳平慎进山西司员外郎再进浙江司郎中改云南司云南司者专主漕政于子部剧司徒择而得公公握筹搉会区画剂量悉中肯窾督仓尚书欲扣漕舟盘剥之费奏羡余运卒闻而大噪尚书恐夜召公公具陈不可状草疏平亭之奏下运卒乃安言者疏仓曹郎使竣令御史核殿最下户部议诸郎愕莫能对公奋言曰郎御史各以职奉使相颉颃郎即不称使大司徒在是何与御史竟寝其议先是议者以江北田荒奏遣宪臣一人督吏民开垦三年命公往视状公驰至其地徧覆榖土荒垦民人流亡具得其实以报甚称上旨然亦阴取忌矣故事郎秩八年以往当升参政公平生澹于进趋无所内交主爵以才任治边擢陜西按察司副使备兵鄜延□□□不意再至塞上日夜按行所部□□□堡修饬武备西边大治尝以丈田奏荐诏□爵□□名又尝以阅边劳受金币赐声称大振宜君□贼□聚抚臣欲发兵捕公谓此皆凶岁饥寒救死不足以辱军吏不见岭南蛋夷事耶遣郡邑丞尉持檄往谕之贼感泣立解散抚臣意沮会其年关中大侵至人相食公设法振贷多所全活而忌者所构反以救荒无状有诏改用公因拂衣东归迟回不欲出久之故人多趣公北上乃装诣阙行至武城而病亟返舟抵舍数日卒万历丙戌二月距生嘉靖壬辰三月得年五十五岁公人阔达有度重厚简朴不小文天性孝友内行甚修事兄及寡姊恩礼备至于族人亲戚多所赡给交游无问穷达缓急赖之有长者称于生曰江北故鲜大族如梁公五世科第吏可指数耳然吾闻其家萧然如诸生大父以来田庐无所益称清白吏子孙矣治狱多平反以尺檄解散剧盗仁人之利博焉绥辑哗卒于于顷刻若正言御史郎吏之职忼慨引义懦夫动色斯已壮矣予观公诸子皆贤儁有文昌大其家不可涯涘用其所不足于后傥大道耶 

　　○陕西按察司副使石公继芳墓志铭（冯琦） 

　　冯琦 
　　今上十九年宁夏降虏哱氏反观察副使石公及于难制府魏公督诸镇兵讨贼贼婴城守　上以制府稽天诛逮系之于是巡按御史刘公上疏言先后诸臣死事任事状请释督臣学曾责成功而赠故副使继芳官　上怒制府未解疏入留不报是年秋贼出公柩乞缓师踰月贼平长君峤泣血扶衬以归明年四月葬于祖茔之次公字克肖别号岱宇世益都人高祖瑛瑛生铭铭二子曰存仁存礼存仁生琚琚娶某氏举二子长曰继节公其次也自铭而下皆以积学佻文章取科第公生九岁而孤与其兄焭焭相倚尽发父书伏而读之且读且泣志意如成人甲辰同郡诸生乙卯同举于乡长公仕至汝宁郡丞公亦屡上春官不第领猗氏学博士部使者檄三晋□皆以石博士师居二年擢桐城令会城青浦都御史御史计大江南北无如石君才请移石君令青浦桐城民走诣阙下上章愿留石君朝议竟以石君予青浦桐城民不得请归而肖其像祀之之语曰陈父石母陈父者赵人于阶也公政先自检御不失尺寸□左右凛凛一岁再考核之有罪立取付法听讼平允善钩距语次蹑寻具得其隐伏亡敢诋谰比邑事多待公而决罪人失出与非罪而离于法公皆平心案之尽反其狱词岁数百人初城青浦召父老与计事人各尽所欲言议既定豪右争欲就其□立邑要说万端飞语以撼之公终不易建城建学宫公署及市肆衢路皆先区书事巳而质之不愆于素士民始服亡异词政成召司隶参军司隶号亲军故事参军画诺而巳公视事引当否执持甚力卫帅某及两千户以重赂私授校尉官公上章□其事谪两千户皆调外卫诸武人目摄惮之五年迁度支曹郎监河西钞关及大通桥京粮厅所居办治吏不得奸司农宋公亟称其才乙酉擢延安守公治延安用严理而时有所宽贷大略如治桐城青浦时而独持大体不问细事与百姓约曰边地苦寒非盗贼杀伤人及猾吏奸利不受理故郡守视事日夜不得休号最烦剧公坐堂上延见吏民治簿书从容退食尝有余闲及公入觐佐者代视篆日不暇给如故乃叹才不及石公远矣制府疏请以公行太仆少卿故司农宋公太宰矣持其疏不覆曰□寺非所以待石君乃擢观察副使监宁夏兵无何而难作哱拜者降虏也积功至副总兵招故部落数千人势横甚故中丞及监司折节礼下之不敢问公与中丞党公计曰是狡胡有轻中国心急亦反缓亦反反迟祸乃益大乃稍节其权以法裁之公请增牙兵备非常事未集而哱氏反公至死无所屈挠闻者哀而壮之公内行淳备居官廉无余赀性警敏有心计善论事事无难易以咨公立决其治主执法然务合人情所至多厘革然必先有所寄若他事发者后乃及其本谋百姓日由之不知也再治剧邑守边郡声名绝出一时去而百姓歌思之居宁夏八月而婴难嗟乎公岂独守令智监司愚自古降夷立功名见边兵虚实未尝不祸始独其规摹有小大举事或迟或速耳假令如刘石安史有强力边臣早以计划剪其萌芽即不就彼计不俟百全而发中国其亦早知而歼之一国是卜岂一人公即死贼亦早诛公死何憾哉公生嘉靖戊子四月二十一日卒于万历壬辰二月二十八日享年六十有五 

　　○陜西按察司副使薛公纶墓志铭（王家屏） 

　　王家屏 
　　余诸生时则闻天城薛汝氏有儶誉心慕之巳赴省试集同郡士识公于稠人中揖而与之言契若雅素嘉靖甲子公以国子生举顺天乡试余亦以是岁充贡籍又同举戊辰进士交益亲因与缔婚姻之好焉公历仕郡邑践剔中外所至用治办显而余窃禄二十年尺寸无所自効才能不逮公远甚乃公竟先余罢复先余圽也伤哉按状公讳纶字汝号幼泉其先扬之兴化人国初讳士秀者以从戎徙河曲再徙天城卫遂家焉士秀生镇镇生玘玘四子春云雨雷雨雷无嗣春二子长经次绮云即公父以公贵赠某配柴氏是生公及缨薛氏世力田以农致饶后稍受贾居盐筴维杨而业儒则自公始公生有异质少与伯兄经同受书塾师所伯兄未及句公已数行下比伯兄一再读则公巳成诵掩卷不复省其文亦然纵横数百言立就文藻烂如也于是伯兄自谓力学不如仲敏谢去治家人产佐公读公学益专以弱冠补卫学生两试省闱不利会虏大入攻当路塞赠公夫妇并遇害公泣谓伯兄丈夫子不能挺身人虏磔臊羯奴雪父母之恨地下宁能处危巢坐待□卯之祸以殄吾宗耶乃尽以家秉属伯兄而轻□束书游太学从日门胡先生讲业刻厉若攻更□□不返卒成进士筮仕长安县县丽会省冠葢云集簿牒丛委公至检宿案次第籍之晨坐堂皇呼吏抱牍上须臾论报辄尽徐起升舆走谒官长尝日中昃始□赋讼待理者累累拥县治召入鞠之须臾决遣又辄尽于是豪猾吏咸吐舌噤不敢置一词旁近县讼多愿就公质成者治行称三辅第一焉岁辛末奏最当征大司马以公边人特言于铨省擢兵部武选主事武选吏视武人子若居重货非厚赂辄引他例鑴其级或遂除籍不叙公躬核选簿钩校功次有朝□牒夕受官去者所全甚众又条上制虏安边十数事其大者优冑弁以储将材而罢入赀之例练土著以实行伍而息勾军之扰复屯盐以充饷而纾召买之累缮城堡以固守而停不急之工言凿凿中窽大司马谭二华公奇其画拟调公职方会开封守缺藉才者愿得公遂领郡符以出至郡剸剖繁剧斧解刃理恢恢有余一如长安时而弹压强藩摧抑豪右严重有加焉于是治行复称河南第一岁己卯秋试诸生阿直指意攻籍词连督学公不直诸生会督学穷治诸生急其父兄贵有势者遂以此迁怨公谋挤之壑而甘心矣壬午擢陜西宪副治兵定边当市羣虏索赏而噪莫能止公前叱言抚赏岁有定额若等背约而索岂以来岁当不复贡市耶虏众望见公仪貌魁岸惊若神人咸应声慑服终市事无敢哗者督府郜文川公甚倚重之将遂荐公开府而向迁怨者业摭开封事嗾给谏某论公解任待勘勘无验部覆调用未几值政府鼎革之际楚人嘘江陵余烬以攻晋人首大用宰遂波及公若以乡曲故见庇者不胜则复嗾楚人按关中者论公定边事乃公任定边纔两月耳寻端不能得竟乘大计蜚谤罢其官既罢士大夫交书唁公公怡然自得也曰某幸席先世之产兄耕弟贾资某于学以有今日于某足矣敢薄山林时薛氏不析产巳五世盐筴在维扬者季缨寔理之以是公子姓婚姻田宅奴婢南北居半数往来省视以常余每规公人岂鸿雁也而□□南北仆仆不惮烦耶公复好客喜酒池馆之则□□之间所至觞具设焉间用声伎余皆不谓善公顾乐之要以公长才大略郁勃而不得宣非托于奔走经营饮食燕笑□无以浇胸中磈礧发舒豪宕之气余所谓烦乃公所谓快耳余甚愧余陋而慕公之达宜有得于养生之指乃一且疽发于股竟以不治此余所痛恨于公之罢且圽也公内行甚备而昆季敦睦克绍五世之美既贵不渝尤人所难昆季入赀而拜爵经鸿胪寺序班缨太医院吏目则昆季皆衣冠矣昆独子置侧室广之季有子延外傅训之则昆季之则皆诗书也岁大侵道殣相望约昆李发家廪以振饿者计捐三百金以上号于众曰此吾昆季农且贾之积也于是季昆又皆以仁义闻乡闾矣爵不独私其身禄不独私其子富不独行其德其笃于伦谊如此安论吏事哉 

　　◆佥事 

　　陜西按察佥事林嘉猷传（忠节录） 
　　陜西按察司佥事吕公益传（李濂） 
　　陕西按察司佥事刘道立传（杞志） 
　　陜西按察司佥事张先生琎墓志铭（崔铣） 

　　○陜西按察佥事林嘉猷传（忠节录） 

　　忠节录 
　　□嘉猷名升以字行浙江临海人师同邑王琦□□累徙云南族姻无敢顾者嘉猷徒步千里追送泣别人高其谊后与郑叔贞负笈六千里至汉中师方孝孺时学于方氏之门者踵接而孝孺独以得二人喜曰匡我者二子也洪武末以儒士校文四川建文初荐修　高庙实录入史馆编修迁陜西按察佥事尝被召入燕邸得其隐知二郡王素倾世子以告孝孺孝孺言之建文君遣锦衣千户张安持书诣燕许世子王燕燕内使黄俨因间世子计且得行世子竟先发事遂泄靖难后坐方党逮至京死之 

　　○陜西按察司佥事吕公益传（李濂） 

　　李濂 
　　吕公益字伯谦别号梅庵世祥符人祖仲贤父杰并以长厚称公性资阔达正统元年丙辰入邑学擒藻缀文冠羣士十二年丁卯以书经领河南乡试景泰五年甲戌登进士明年乙亥授陕西道试监察御史是岁九月昌平侯杨俊家人杨荣所奏秽□既着于是刑科都给事中王镇等浙江道监察御史费广等会劾之诏下都察院鞫问诸御史皆难之时左都御史萧公维贞乃以其事属公竟抵俊于法十月奉勑印烙直隶凤阳等府马匹时庐州府无州等处连岁旱蝗亏损马三千九百余匹小民穷困弗能偿公上疏于朝得蠲免丙子八月实授本道监察御史天顺元年丁丑五月巡按广东时都察院右都御史耿公九畴钦天监掌监事礼部右侍郎汤序各奏称在外大小问刑衙门见监轻重罪囚或有冤滞上干天和行移巡按御史会同三司官逐一审录有可矜疑者具奏末减公星轺遍历郡邑夙夜清审多所平反而廉钦化州等处蛮寇猖獗攻刼城邑荼毒生民公会同镇守左少监阮能副总兵都督同知翁信按察使方员左参议熊炼都指挥佥事孙旺等督兵进剿身亲矢石扫平巢穴己卯三月得代回京十月勑往直隶通州直抵山东东昌府缉捕寇盗明年庚辰二月地方宁谧还朝三月石亨侄壻大同都指挥使廖杰不法事闻朝议行巡抚都御史王公宇勘问适宇议事回京患□疽未愈公被荐代宇往问杰伏辜六月勑在京巡视九门并提督北城八月德胜门奏各山军民不知何故惊疑移居入城公奉旨诣西山一带抚安人民九月终事定还朝仍巡九门辛巳十一月提督通州粮储并巡视李家庄等处草场壬午六月六年考绩十月督捕保定大名等府寇盗癸未三月廵按隆庆州并大同宣府二镇甲申擢陜西按察司佥事成化丙戌春考察被废公解官归居乡三十余年谢绝人事不轻至公门惟庆贺圣节长至元旦暨郡大夫敦请乡饮则一出杜门省愆安贫俟命寿八十卒公莅官十二年任事敢不避险囏人多以戆目之竟以戆获咎免官论曰余少游开封郡学充弟子员每春秋丁祀有事于文庙周览庙制规抚闳敞心窃仰叹老生谓余曰汝知庙式之所自乎此吾邑前辈吕先生之所经画也曰何以知之曰天顺丁丑吕先生巡按广东而会城学宫久敝弗称祀事先生甫下车首谒文庙目击废坠乃下令修建斟酌损益曲尽其制有图藏于厥家成化间吾郡守河东张公岫奉檄修学咨访格式适先生致政里居出图以示守持图白于台省咸称善因如式更新云又曰汴城仓西街先生之旧庐在焉汴人呼仓西街吕御史街云 

　　○陕西按察司佥事刘道立传（杞志） 

　　杞志 
　　刘道立字成巳成化庚子举于乡明年成进士授朝邑令值岁侵多方赈济全活甚众有刺客杀人而逃诬及无辜巳成狱数年公至独疑之忽白昼若有神明附耳曰景阳杀人柰何诬无辜公怪之阴遣人密侦果得所谓景阳者一讯而伏由是邑中号神明寻擢监察御史立朝刚正不阿时刘瑾用事势倾中外公独毅然不屈面折廷诤时所重出按定丰采栗栗墨吏望风解印绶去后升陜西佥事丁外艰复除陜西寻丁内艰复除广西致仕起山西寻调陜西俱佥事未几致仕前后二十余年未尝携妻子之任公性刚毅镇静易事难说有古君子之风焉 

　　○陜西按察司佥事张先生琎墓志铭（崔铣） 

　　崔铣 
　　明兴造士用经纯哉懿矣士鲜服行惟用致宦高才逸志斯修词业乃至矩唐污人之诗先生幼有远志自经而下程氏朱氏是宗俸余皆置图书累数千卷尝曰称理制事各适当然是谓明经理云理云空滞云乎哉经云经云口耳云乎哉先生行方貌庄言论侃侃必信巳直一介弗挠登弘治丙戌进士知出尉氏改宜扬课农兴学旌良耻否流亡者还徤讼者息入内台□史逆瑾衔其直罔以罪卒无验止晋河南佥事提学阉奴廖鹏陷之改陜西河外粮都御史张甚贫而愎先生及御史成文裁以法制某不堪诬蔑先生于总制总制闻于朝有旨核验某即实以上再命官鞫之某大用贿下先生于诏狱凡三年台臣数论列诬乃明是时内阁公素嫉天下名士轻巳翻右某坐先生不逊除名嘉靖初岂用屈滞并有雠先生者在当路沮之成公再起副都御史矣先生屏居山中读书谈道考订古义得失正德间士厌明文沿宋靡泛之习欲振起之乃宗秦汉之作式氏大兴先生弗是也曰是书妄错互而妄者倍焉苟说词迷趣经学将晦自六经四书程氏朱氏外无用师焉巳耳先生讳琎字伯纯山西泽州人曾祖斌斌生瑜瑜生先生考君广用先生贵封知县先生著书曰邃言曰舜泽记曰文集总若干卷 

　　◆知府 

　　陜西巩昌府知府戴公浩墓志铭（丰熙） 
　　临洮知府刘公昭墓表（廖庄） 
　　庆□府知府郝公镒墓碑（王云凤） 
　　巩昌府知府赠光禄寺卿曹公琥墓表（费宏） 

　　○陜西巩昌府知府戴公浩墓志铭（丰熙） 

　　丰熙 
　　巩昌知府戴公讳浩字彦广默庵其号致仕家居一十有七年进阶亚中大夫十有九年郡大夫饮射读法在宾位者二十有四年熙儿间观礼明伦堂见公岿然如灵光修眉皓首进退甚详又闻公长羣宗时谕以尊祖睦族正伦务学之道一无抗越置义冢义塾生教死瘗暇日登楼啸咏有默庵集和鲤庭吟槀成书或游戏绘事以自适子益阳丞朴连城教谕槚绰有父风皆吾父执友熙以故稔闻于公之没痛切梁坏巳而其孙鳌同举于乡又同举进士号最密今鳌南京刑部郎中擢寻甸知府则公没三十年久矣鳌父则槚也自郡庠贡贰教兴化进主连城封奉直大夫南京刑部员外郎初公以永乐庚子领乡荐试春官不第宣德间拜山东东昌府通判九载用荐擢知广东雷州外艰去服阕改永州朞年丁内艰再改巩昌年几七十上疏得请老既发在道民诣阙借留复之还至潼关会天顺纪元循例致仕可谓终始完洁者在东昌职兼征租淘河之役夙夜劬公有巨商舟覆曲拯殓移文召商属完其赀浚临清闸获宝器缄付邑藏久之一中贵过云故所丧物言验给之人服其廉居雷锄狡翼良缮筑海堤卤不病□□昌者边塞也故刓敝甚公至和民饬武虏无一迹镇岁大侵矫发边储三万余赈饥奏曰请以臣一人之命而活千万人之命优诏原之天亦降霖岁用大熟关山孔道寇刼商贿怕公设机歼之泉布以流所至以恺悌道民东昌秩满民歌曰于别驾公实惠吾侬廉慎忘躬能使年丰及巩昌歼寇余羣商集庭呼曰君侯守边惠政无前我道我行荡荡平平公笑遣之其去雷去永民率攀留有拥舆挥泪者性诚孝始生七日父以税长坐戍营州独母鞠之每兴念二亲两暌辄泣下宦东昌时遣人代戍北迎父南迎母会养课最获赠父如巳官阶承德郎母安人有丧斥浮屠礼纯用朱氏居常谨饬雅重子姓侍侧申申如也与契分者谈至或忘寝既耄不杖烛下可细书望者目地行僊云生以洪武二十四年没以成化十九□享年九十有三 

　　○临洮知府刘公昭墓表（廖庄） 

　　廖庄 
　　公刘氏讳昭字克明约礼居士其别号也其先居□城至曾祖伯元徙今上党大父文益父彦成□□□耀母李氏继牛氏咸有令德公李出也颕敏秀拔七岁从大父乡饮郡庠太守荆山黄公目其资禀不凡曰此儿后必公辅器盍令读书年十五补郡庠生受业于郡博士三湘易先生之门稍长益勤不懈遂淹贯经籍文章沛然溢出葢是时巳崭然见头角矣宣德改元以礼经中山西经魁明年会试京师登进士第观政刑部练达治体大司寇所器重正统辛酉擢给事中于南京封驳章疏一秉至公紏举六卿不避欢要时宦官监仓粮民被其害公即陈言獘用以革皇城门禁颇无畏俾公劾奏严出入自是使人有过位色勃之谨而公之名重两京实自兹始正统戊辰用大臣荐升知临洮曰政临民不急先务则失本末轻重矣故下车之初学宫之颓敝者董工修葺以励人才田野之未辟者令民开恳以重农事郡治旧缺钟鼓二楼公捐俸市材增创之不越月而成民不告劳葢其兴废补遗靡不类此初郡科目累累乏人公莅事以来□加奖劝故自庚午至丙子士领乡荐升者彬彬辈出矣景泰壬申岁大旱郡缺食流亡者众公百方抚绥既设法劝借以赈之复割俸煮粥以济之时滨死而赖以复苏者不可数计属邑民讼不能决者诣公一言折之而不情者往往羞赧自服故刑狱多所平反民以不冤郡有歌之者曰野有饥民惟侯活之我有田畴惟侯辟之古人谨狱惟侯平之有此三惠孰不怀之闻者以实录云公在官七年不赫赫以立威不皎皎以沽名惟砥砺名节勤恤民隐曰吾惟求尽其在我者而巳故其没也环千里之内无间军民皆悼惜之曰安得抚我复在如吾刘公者耶公生洪武丁丑春秋六十 

　　○庆□府知府郝公镒墓碑（王云凤） 

　　王云凤 
　　君讳镒字廷重先世长安人金有讳济贤者河开路总管子孙遂居河间曾祖讳志刚祖讳祥思南府知府有善政考讳璯渭南县丞以君贵赠御史母宋氏赠孺人继母于氏封孺人君幼好学诵习举子业虽贫益励乡人徐佑得举回同学者皆避去君独具币跨驴迎之成化癸卯领顺天府乡荐甲辰登进士第授天长知县民有贷而不偿者诬券伪争于庭君曰吾倦且休矣取其券令画字封而去君阅券字无异诘之曰券字非尔手笔耶诬者愧服民不知种麦公给种教之麦乃大获至今天长有麦以檄理鹾政于仪平心处之无不称便弘治辛亥迁南京云南道监察御史丁宋孺人忧服阕改南京广东道巡视南京诸卫仓场搜奸剔磊人皆惮之奉敕清戎躬阅故牍积岁隐没之弊多所厘正大司马马公尝谓君曰闻君清戎数增于旧而人不冤行将上君积于朝以劝天下之理戎政者矣又命巡视凤阳等郡贪吏有望风解印去者上疏欲起用致仕尚书秦公纮朝论所称壬戌迁庆阳知府庆阳边郡久不治民多穴处不知桑麻君至□革吏胥之奸究征输之弊百事一新且召工陶瓦甓治屋庐教树艺暇则饰公署学校民有杀人报父仇者君据法当赦宪司不从后台议卒是君治诸郡第一正德丙寅年四十有九卒君孝友刚直尚节槩恤故旧渭南公卒于官君归葬一切如礼时思南公二母氏皆在堂曲尽奉养之道事兄抚弟友爱独至登第后尽以祖遗田宅与之同年主事蜀人卢锦与中贵人构隙坐废道远不能归君时尹天长适至南都见之遂与同舟至县僦屋居之遣邑子弟颕秀者从之游择士人女之伉俪在庆阳宗藩若边将以绮帛馈者一无所受君居官二十余年仕至郡守俸禄之外一无所增教子以读书事卒之日贫无以葬时维总制杨公知公深令有司厚赙其丧而归之 

　　○巩昌府知府赠光禄寺卿曹公琥墓表（费宏） 

　　费宏
  </div>
  <div class="pagination">
   <a href="国朝献征录_page183.html">
    上一页
   </a>
   <span>
    ...
   </span>
   <a href="国朝献征录_page179.html">
    179
   </a>
   <a href="国朝献征录_page180.html">
    180
   </a>
   <a href="国朝献征录_page181.html">
    181
   </a>
   <a href="国朝献征录_page182.html">
    182
   </a>
   <a href="国朝献征录_page183.html">
    183
   </a>
   <span class="current-page">
    184
   </span>
   <a href="国朝献征录_page185.html">
    185
   </a>
   <a href="国朝献征录_page186.html">
    186
   </a>
   <a href="国朝献征录_page187.html">
    187
   </a>
   <a href="国朝献征录_page188.html">
    188
   </a>
   <a href="国朝献征录_page189.html">
    189
   </a>
   <span>
    ...
   </span>
   <a href="国朝献征录_page185.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
