<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 167 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 167 页/共 523 页
  </h1>
  <div class="content">
   ○展赈云南浪穹县、被水灾民。免上年税秋麦米、暨条公耗羡银。并贷常平仓谷。　　

○丙申。上诣雍和宫行礼。　　

○丁酉。世祖章皇帝忌辰。遣官祭孝陵。　　

○戊戌。享太庙。遣郑亲王乌尔恭阿恭代行礼。　　

○遣官祭太岁之神。　　

○谕军机大臣等、前据德楞泰奏、前敌乡勇、代诉从贼乡勇受屈。经德楞泰发给谕帖。令魏忠才等持往招抚。今据奏获贼李思贵供称、都被众人杀死、经德楞泰派令弁兵将魏忠才等尸身起获验明等语。可见该匪等甘心叛逆。从前所称受屈之语。全不必究德楞泰误听其言。办理失之过软。然以事势而论。此正极好机会。设该匪等竟受抚投出。则此内戕害大员各犯。势不能不按律严办。此外夥党。若概事贳宥。固无此理。但加以诛戮。该匪等又必谓已经投出。仍不免于伏法。或又心生反侧。办理转未免棘手。今该匪既将魏忠才等杀死。德楞泰正当趁此激怒乡勇、上紧剿办。克期歼灭。以靖地方。至魏忠才等、同时被戕。实属忠义可嘉。著德楞泰将该员等赐恤升衔。缮写名牌。赍赴被害处所。设位、传旨赐祭。以妥忠魂。并传集随征乡勇咸使观瞻。俾共知感奋。　　

○拨广东关税银一百万两。解往四川。备善后事宜之用。　　

○上以次辛祈谷于上帝。自是日始。斋戒三日。　　

○己亥。谕军机大臣等、那彦宝等奏、进占坝工、自上年十二月二十一日起、至本年正月初三日、西坝续进占七十八丈、合计坝工、已得十分之七等语。览奏欣慰朕初不料其办理能如此妥速。此皆那彦宝等、督率官弁兵夫。踊跃从事。诸臻顺利殊属可嘉此时所做坝工。尚在分溜处所。水深已有四五丈不等。以后渐逼大溜。水势更激而深。施工非易。那彦宝等更当节节持重。务令进占若干丈。即实得若干丈。当此功届垂成之际。设办理草率。稍有疏虞。所关匪细。其所挑引河。及下游抽沟。亦须一律深通。庶大河得有建瓴之势。安轨畅流。则合龙更易为力。将此谕令知之。　　

○庚子。上诣南郊斋宫斋宿。　　

○辛丑。祈谷于上帝。上亲诣行礼。　　

○谕内阁、赓音邵自昌奏、遵旨查明前任湖南巡抚高杞、违例调补湘潭县知县、又绥靖营兵米迟误、及已革耒阳令熊维培、承审命案颠倒出入、迟至数月始行详参、三事均无舞敝□大营私之处、止于办理迟延、请将高杞、通恩、韩崶一并交部分别查议等语。湘潭县一缺。既非苗疆首邑。不过地处冲繁。该抚等初以历任未满三年之周宁远调补。业经部驳。自当另＜闲＞妥员。会商具题。岂楚南阖省中。即无一合例之员。才具堪胜是任者。何以经吴熊光驳饬以后。该抚等固执己见。有意龃龉。仍欲将周宁远调补。以致辗转稽迟。其采买一节。虽据称该省年来买谷较多。价值昂贵但究因地方官办理不善。是以纷纷上控否则他省办理采买处所甚多。何并无来京控告之人乎。况既经采买。自应仓谷充裕。何以于绥靖镇协应放兵米。又不能如期运供。迟至数月。若云因该处移改营伍。则各县运解兵米章程。亦应及早酌定。通饬遵行。乃并不豫为经理。致误兵食。实属延缓。其熊维培承审徐显森命案。认系被毒致死通报。韩崶以案情不确。提省委审。但既于五月中经该府县禀明是殴非毒。何以转将人证发回。直至十月开检。十一月始行参办。亦属迟缓。各省督抚两司。于地方事件。自当和衷妥办上紧清厘。似此因循废弛。吏治何由整饬赓音等仅请将高杞等交部查议。未免过轻。高杞、通恩、韩崶、均著交部议处。其余应议各员。均著查取职名。咨部议处。寻议上。赏高杞副都统衔。为喀什噶尔帮办大臣。通恩、降一级调用。韩崶、降四级留任。　　

○勒保奏、前以安防官兵。与逐日追贼进剿者不同。粮饷酌量裁减。后因陕楚余匪。沿边游奕。各兵勇在川陕交界逐日搜捕。均应携带锅帐军装。且深山老林。食物昂贵。若将驮折等项、及加赏盐菜银、全行裁减。兵力更形拮据。是以仍前支给。查川省原定留防官兵。递经裁彻。仅留官兵七千余名。征勇二千余名。除征勇照旧支给盐菜夫价外。所有现留官兵。请仍照征兵分例一体支给。从之。　　

○以临幸翰林院。晋掌院学士协办大学士尚书朱圭、太子太傅。加侍郎英和、太子少保。并赏一品补服。　　

○改懋勤殿行走主事黄钺、为赞善。遇缺即补。命在南书房行走。　　

○壬寅。上御重华宫。茶宴廷臣、及内廷翰林。以毓庆宫联句。　　

○御紫光阁。赐蒙古王、贝勒、贝子、公、额驸、台吉、及呼图克图外藩使臣等宴。并赏赉有差。　　

○谕内阁那彦成等奏、遵旨审明那奇泰、玉衡、彻回奏摺复行更换、及协领额勒德善等、擅自发摺参奏那奇泰等各款。已遵旨将那奇泰玉衡革职、并请将协领额勒德善等革职、同那奇泰玉衡一并交部治罪一摺。前那彦成起程时。曾降旨如查明那奇泰等、实有更换奏摺之事。即传旨将那奇泰玉衡革职严审。今据审明那奇泰等、因未经查明收成分数、即行具奏、嗣查出乾隆十七年旧案、始知初次奏报分数、与例不符、是以将奏摺彻回更改等语。那奇泰等、并非知额勒德善等将伊等控告。始将奏摺彻回更换。但未能详查收成分数。又未详查旧案。以致拜摺后复行追回。究属错误。那彦成等已传旨将伊等革职。那奇泰、著加恩赏给蓝翎侍卫。前往伊犁作为领队大臣。更换菩萨保回京。玉衡、著加恩赏给蓝翎侍卫。前往吐鲁番作为领队大臣。更换绷武布。绷武布、著前往乌什更换伊冲阿回京。那奇泰、玉衡、俱系获罪之人。著那彦成传谕、令其自备资斧前往新疆。至各省驻防协领等遇有事件。应禀明将军副都统商同办理。或将军副都统不允。亦应秉公细商。否则声明缘由。直揭部科办理。今额勒德善等、私令佐领舒隆阿缮摺。违例差人呈递。甚属胆大。且于玉衡署中、拾获匿名揭帖。经玉衡将额勒德善等传询。额勒德善等尚不认错。倨傲无礼。此风断不可长。额勒德善、刚安保、嫩积、布拉克、留善保、俱照那彦成等所拟革职。派委官兵押解来京。交刑部治罪。以示惩戒。佐领舒隆阿、系属职官。私代额勒德善等缮摺。亦属非是。那彦成等拟以交部议处。尚属轻纵。舒隆阿、著革职。额勒德善等所派递摺之委前锋万寿、领催讷恩德、亦属违例。万寿、讷恩德、亦著照那彦成等所拟俱革退钱粮、枷号满日、鞭责发落。舒隆阿、万寿、讷恩德、俱著永不叙用。　　

○免黑龙江、歉收四十官庄、齐齐哈尔、被水官庄、新旧额粮。　　

○癸卯。上诣大高殿行礼。　　

○幸圆明园。　　

○诣安佑宫行礼。　　

○甲辰。上御奉三无私殿。赐皇子亲藩等宴。　　

○御山高水长。赐王公大臣、蒙古王、贝勒、贝子、公、额驸、台吉、及呼图克图外藩使臣等食。至丙午皆如之。　　

○乙巳。上诣安佑宫行礼。　　

○御正大光明殿。赐朝正外藩等宴。作乐赐酒、如除夕仪。　　

○丙午。上御正大光明殿。赐大学士尚书等宴。　　

○谕内阁、浙江巡抚阮元议奏、给事中萧芝陈请采买海运、难于举行一摺。上年豫省衡家楼漫溢之后。黄水下游。由山东张秋穿运经行。于运道不无妨碍。自应就现在应行事宜。亟为筹画。经朕特派那彦宝、前赴豫省。会同嵇承志等、上紧堵筑。并派费淳、前往山东。会同铁保、设法办理运道。挑挖淤浅疏导泉源。并于各决口溜急之处。详悉筹备。续又降旨有漕省分各督抚、催令帮船及早开行。现在豫省堵筑工程。已得十之七八。余亦均办有端绪。诚以重运北来。至关紧要。是以前此不惮烦劳。妥为经理。而外闲议论纷然。即有以山东运道难通、宜改为海运者。而给事中萧芝竟以此入奏。朕原知其窒碍难行。若不交议。则无识之徒。或疑朕不能虚衷采纳。是以彼时未经降旨将原摺掷还。仍发交江浙各督抚妥议奏闻。并谕令勿存成见。前据陈大文汪志伊奏、事属掣肘。不能办理。而本日阮元摺内。亦称海道险远、不敢轻试、且现无旧办章程堪以循照、若于额漕之外、再为采买、必致有妨民食、实不能轻议举行等语。该督抚等久任封圻。谙习政务。前后所奏。不谋而同。是其事之必不可行。较然共见。并非朕自矜独断也。所有萧芝原奏、著无庸议。科道等有言事之责。若果于朝廷政务实有裨益者。自当切实敷陈。朕必加之采纳。若以必不可行之事率臆渎陈。轻更成宪。则非朕周咨博采之意矣将此通谕知之。　　

○谕军机大臣等、朕御极以来。未经恭谒盛京祖陵。瞻念桥山无时少释。原拟于本年敬谨举行。特因上年奉天省收成稍歉。复经降旨展期。明岁秋闲。必当躬诣陪都。虔修展谒。今富俊等、奏请降旨、以便先期料理等语。未免太早。恭谒祖陵。系属大典。若此时即行降旨颁发中外。设该省经过地方。今岁秋成、或不能一律丰稔。彼时又须降旨改期。则于礼制未协。总俟本年秋成以后。再行明降谕旨。其应行豫备事宜。富俊等原可一面先为料理。妥行筹办。何待明降谕旨。殊觉拘泥。如果有碍难办理之处。亦不妨据实奏闻。候旨指示。将此谕令知之。　　

○丁未。谕内阁、刑部奏、审明本月十二日紫光阁叩阍之护军新德那、定拟一摺。新德那违例叩阍。理应治罪。朕核其情节。酌量从宽。改为枷号一个月。已另降谕旨矣。惟新德那所控八旗官员兵丁、拴养马匹、空额甚多。各仓库该班兵丁、雇人替代。此二款。朕亦曾风闻。八旗官兵拴养马匹。原因备派随围等项差务。所关甚要。必须各照实数拴养。始可供紧急差务。亦不致虚费钱粮。著八旗管理各营大臣。及放马大臣官员等、嗣后分给官员兵丁拴养马匹。务照实数放给。勿得折价。领马之官员兵丁。亦不得领价。俱著领马。途闲亦断不可使其倒毙。务照数领取。妥为餧养。至各仓库俱系重地。该班兵丁私行雇替。曾经禁止。著各该管大臣。严传所属官员等、将各处该班马甲留心查核。各令正身该班。傥有代替者。一经查出。即行惩办。不可因循怠忽。将此通谕知之。　　

○又谕、前据额勒登保奏、陕境现已肃清、防堵官兵支领分例、应照奏定章程、于十月起、官员支领盐菜、及本身马乾、裁去驼只银两、兵丁祇支盐菜夫价、裁去余丁、及加增盐菜银两等语。当经降旨令方维甸酌量情形。妥为办理。兹据该抚奏称、设卡防兵、俱应照额勒登保所定章程、裁减分例、惟前奏内祇系裁减银两、并未议及口粮、现在边界山内、食物增昂、未免不敷口食等语。此项防兵余丁口粮。著加恩仍准暂行支给。再留防官兵内。有曾经调往搜捕零匪者。若将驮折余丁加增盐菜、概行酌减。不免稍形拮据。著加恩仍准照向支分例暂缓裁减。该抚惟当饬知粮台各员、随时报明查核。不得稍有浮冒。　　

○谕军机大臣等、方维甸奏酌筹乡勇情形一节。陕省征勇。此时尚有一二千人。该抚欲俟将零匪办竣后。分给西安、同州等属五十九厅州县。似未妥协。乡勇分给各地方。每处尚有二三十人。设桀骜不驯之徒。聚集滋事。难保他处乡勇、不闻风效尤。且每名每日、仍照常给银一钱。此等无业游民。常恃官为养赡。直至何时始能散遣乎。现在川楚乡勇。安置尚未妥贴。其滋事乡勇。据该抚奏即系吴廷刚所带之乡勇。足见与川楚无涉。陕省乡勇。既有从贼之人。自由从前办理不善所致。将来搜补事竣后。自应妥为解散。或优给赏需。令各回原籍自谋生理。此为正办。若无籍可归。祇可劝令归伍。俾资钤束。傥实不愿充伍食粮。亦祇可派各州县充当壮丁。必须详查各州县中。有平日素得民心、而又能善为驾驭者。不分满汉各员。如四川之刘清梁敦怀等、方能随时管束。不虑其再生反侧。或于省城及各处大员衙署。酌量多为分给安置。亦无不可。然总不如设法遣散为妙。此辈宜散不宜聚。须知此意。其遣散乡勇。俱系从前堵剿出力之人。今充当壮丁。所得工食。每日祇给银二分。未免口食不敷。该抚体察情形。如有应须加增之处。不妨奏闻办理。将此谕令知之。　　

○调西安将军兴奎、为宁夏将军。宁夏将军赛冲阿、为西安将军。　　

○戊申。谕军机大臣等、剿办邪匪。自前年腊月、奏报大局戡定。上年七月又续奏三省肃清。而败残零匪。至今仍辗转奔逃。总未净尽。现在已届春融。贼匪必思到处掠食。即已散之乡勇。闻伊等夥党尚在各处抢掠。互相效尤。愈集愈多。岂不又成大股剧贼。即如元年贼匪初起时。原不过数百人。后来到处裹胁。人数日众。遂至猖獗。此时统计零匪。虽不过三百余人。若不上紧办竣。必致遗灰复燃。德楞泰、务于二月内、将此起贼匪。速行剿洗无遗。以赎迁延之咎。若以带兵乏人。各路兵丁业经陆续裁彻。现在兵力实属未敷。应即时奏闻。朕必俯如所请。每思元二年带兵大员。曾请京兵。不即发往。以致贼势鸱张。迁延时日。深以为前车之鉴。总之办理军务。最忌因循粉饰。如果零匪未净。需调多兵。亦无可讳饰。德楞泰接奉此旨。即将是否需用领兵之员及尚须加添兵力之处。速行覆奏。并著传谕杨遇春、令其前赴南山一带。将各要隘及江防、严密防御。紧顾北面毋令零匪一名逸入所有陕省南山隘口及江防、专交杨遇春堵御其未尽零匪。专交德楞泰一手办竣。俾各专责成。以期毋负委任。将此各谕知之。　　

○又谕、徐城以下高埂。总由于海口阻塞。黄河下游不能宣畅。以致积淤成埂。其莫瞻菉所称河心积石堆垛。或有挂淤等敝

□大。既据吴璥查明、徐城河身水深一丈数尺。实无石块坍卸阻塞。确切无疑。自系莫瞻菉误听人言。该河督参考载籍。虚心访求。惟束水攻沙一策。较胜于人力远甚。应即督同文武各员。刻刻留心筹度。因地制宜。妥为经理。至混江龙铁篦子等项。遇有挟沙停淤处所。用资爬剔。此实前人遗法。该河督现已饬令制造试行。于疏导自不无裨益也。将此谕令知之。　　

○己酉。上御山高水长。赐王公大臣、蒙古王、贝勒、贝子公、额驸、台吉、及呼图克图外藩使臣等食。　　

○谕内阁、陈大文参奏疏防洋盗连劫商船之武职各员、并自请议处一摺。此次洋盗乘风驶至吴淞口内洋。先后劫掳商船、共计四十号之多。该处川沙营东岸炮台。额设防兵四十名。其时仅有兵丁二名在彼。即使此二人技艺过人。亦不足以资缉捕。可见该省水师废弛已极。所有疏防各员。陈大文原拟未免过轻亦无庸发交部议。其原拟革职枷号之把总朱成秀、外委王飞熊、著即行斥革。于海口枷号三个月。满日发往伊犁。原拟革职之代理参将事守备陈天柱、署千总冯邦庆、委巡外委杨秀成、周荣贵、著守备王万春、委巡把总钱开云、黄智林、署守备胡大雄、千总倪振先、沙文秀、把总王如龙、均著革职发往军台效力。提督哈丰阿、到任年久。于捕盗事宜。不能督率镇将等认真查缉。实难辞咎。著与川沙营参将陈配高、总兵谢恩诏、一并交部严加议处。谢恩诏、前经奏请陛见。业已批准。此时应听候部议。无庸来京瞻觐。总督陈大文甫经到任。办理地方事务。尚能认真。其自请议处之处。著加恩宽免。寻议上。赏哈丰阿二等侍卫、为叶尔羌帮办大臣。谢恩诏等、降调有差。　　

○庚戌。谕军机大臣等、贡楚克扎布戴均元奏、详查张秋运道事宜一摺。计二月内南漕头帮。行抵张秋。其时豫省漫口。谅已如期合龙东境下游水势日就消落。自不致河坡一片。有碍船行。惟所称合龙以后、上游断流、水已无源、张秋至临清一带河身、必有胶浅阻滞之虞等语。此则可虑。张秋运道。若来水无源。又经黄流停沙。淤垫处所。亟应疏浚。其东岸缺口之处。更应上紧修筑。收蓄汶水。以资利运。著费淳、铁保、自张秋起、至衡工处。安设马站。探听漫口合龙信息。即行飞报。并豫集夫料。一俟衡工堵合。速将该处东岸缺口四处。赶紧堵筑。庶汶水不致旁流。得以源源接济。其淤浅处所。亦仍当及早挑挖。俾重运遄行。方为妥善。　　

○调刑部右侍郎戴均元、为户部左侍郎。以前任广东巡抚祖之望、为刑部右侍郎。　　

○以前任广东巡抚瑚图礼、署礼部左侍郎。兼镶蓝旗汉军副都统。　　

○命兵部左侍郎刘镮之、提督江苏学政。　　

○命刑部尚书德瑛、理藩院侍郎明兴、驰往山东查办事件。　　

○癸丑。孝圣宪皇后忌辰。遣官祭泰东陵。　　

○上诣恩慕寺恩佑寺行礼。　　

○命詹事府詹事、照翰林院掌院学士例。坐充日讲起居注官。著为令。　　

○以文渊阁庋藏书籍。现有续增归架各册。增设校理四员。协同武英殿纂修各员校对。　　

○缓徵山东菏泽、濮、范、寿张、东阿、齐东、滨、利津、沾化、东平、平阴、阳谷、郓城、肥城、蒲台、青城、惠民、海丰、济阳、十九州县、并东昌卫、东平所、水灾额赋。　　

○蠲缓四川大宁场、被水灶丁上年课羡银。　　

○甲寅。上幸万寿山。
  </div>
  <div class="pagination">
   <a href="清实录嘉庆朝实录_page166.html">
    上一页
   </a>
   <span>
    ...
   </span>
   <a href="清实录嘉庆朝实录_page162.html">
    162
   </a>
   <a href="清实录嘉庆朝实录_page163.html">
    163
   </a>
   <a href="清实录嘉庆朝实录_page164.html">
    164
   </a>
   <a href="清实录嘉庆朝实录_page165.html">
    165
   </a>
   <a href="清实录嘉庆朝实录_page166.html">
    166
   </a>
   <span class="current-page">
    167
   </span>
   <a href="清实录嘉庆朝实录_page168.html">
    168
   </a>
   <a href="清实录嘉庆朝实录_page169.html">
    169
   </a>
   <a href="清实录嘉庆朝实录_page170.html">
    170
   </a>
   <a href="清实录嘉庆朝实录_page171.html">
    171
   </a>
   <a href="清实录嘉庆朝实录_page172.html">
    172
   </a>
   <span>
    ...
   </span>
   <a href="清实录嘉庆朝实录_page168.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
