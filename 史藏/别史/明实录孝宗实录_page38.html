<!DOCTYPE html>
<html>
<head>
    <meta charset="UTF-8">
    <title>明实录孝宗实录 - 第 38 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录孝宗实录 - 第 38 页/共 128 页</h1>
    <div class="content">　　○遣内官祭  恭让章皇后陵寝○虏入宣府镇安门墩遮获逻卒守臣请罪分守右监丞杨聪右参将绳律守备都指挥孙良守墩百户戴琪等命琪等下巡按御史逮问聪等并戴罪杀贼
　　○升郧阳卫指挥使康泰为署都指挥佥事守备郧襄地方
　　○乙酉山东嘉祥县儒学训导娄奎言本县系郕国宗圣公曾子阙里庙堂配享有子思阳肤公明宣等数人乞视孟子庙制惟留子思一位配享阳肤以下悉列两庑祝文乞增以沂国述圣公配数字庶子思不混于他贤又孟子门人皆有封爵曾子门人至今称名颜孟子孙皆授博士主祭曾子子孙乃流落他所乞如例封其门人访子孙遗派之在江西赣榆二处者择贤而有学者官之俾之主祭以昭圣代祀典下所司知之
　　○丙戌  太宗文皇帝忌辰  上祭  奉先殿遣驸马都尉游泰祭  长陵
　　○赐靖江王约麒纱罗袍服各一袭从其请也
　　○初晋府永和王奇淯以罪革岁禄十之五至是其子表桻袭封请照旧支给得旨米钞中半全支
　　○丁亥升福建布政司左参政叶宣为本司右布政使浙江按察司副使高铨为河南按察使
　　○戊子重修礼部成
　　○四川播州宣慰司土官宣慰使杨爱遣长官蒋辅等贺  万寿圣节赐彩叚钞锭有差
　　○命故靖江昭和王预支弘治四年禄米七百石免还官
　　○己丑增给紫荆关浮图峪口军士骑操马五十匹从巡按御史张鸾奏也
　　○升哈密卫故都督佥事赛亦撒隆之侄写亦虎仙都指挥使哈剌参俱为都督佥事以土鲁番献还哈密城池多写亦虎仙等前后抚谕之功也
　　○辛卯赐楚府江夏王均鋷庶长子名曰荣氵□贺庶第二子曰荣漠秦府永寿王庶第三子曰秉柽镇国将军诚浩庶第五子曰秉栾辅国将军诚氵□悉庶长子曰秉样嫡第二子曰秉椸靖江王府辅国将军相缙嫡长子曰规耳□善灵丘王府辅国将军成金□希嫡长子曰聪澜庶第二子曰聪泙上高王府革爵镇国将军觐钏庶第二子曰宸滋○云南曲靖卫知事李晟以所纂正兵跋语正兵要旨文武通训来上下兵部议以为窒碍命置之
　　○壬辰升湖广布政司右参议李俊广西梧州府知府陈禾□彧俱为布政司左参政监察御史刘洪李隆刑部郎中陈章江西按察司佥事江源福建佥事杨廷贵俱为按察司副使俊山西禾□彧福建洪浙江隆狭西章湖广源四川廷贵云南
　　○赐秦王诚泳四书大全等书沈王幼＜土学＞之弟永年王幼塨医药各从其请也
　　○癸巳内阁大学丘浚复以疾乞致仕  上曰朕以卿文学老成方隆委任有疾宜善调理不允休致
　　○命南京工部右侍郎黄孔昭之孙绾为国子监生从其请也
　　○岷府安昌王膺铺及韩府通渭王徵銶各乞医治疾命武冈州及平凉县各遣医士往视之
　　○甲午以水灾免苏松常嘉湖五府正官朝觐从巡抚都御史侣钟奏也
　　○庆府洛交王寘錖请自至韦州葬其父庆庄王并祖母庆康王次妃孟氏许之
　　○降协守松潘署都指挥佥事魏启指挥赵启李实官各二级指挥佥事周相官一级以番夷攻劫寨堡不能防御也
　　○兵部尚书马文升等言苏松浙江水灾山东久旱恐饥民乘此为变请敕镇巡等官加意赈给仍操练军士以戒不虞从之
　　○命辽东都司都指挥佥事白瑾之孙英代原职金州卫指挥使
　　○南京户科给事中杨廉等以灾异言六事一经筵寒暑停讲之日未免工夫间断古有昼防有夜对又有炎暑讲经不辍者今夜对与炎暑之讲已不可复宜于停讲时月仍令讲官每日更直俟  陛下宫中观书或有疑义时御文华殿召问其常日劝讲不必拣择篇目而于讲章之末尤宜节去浮辞务在反覆详论有所禆益一近奉诏书许诸人直言又令成化二十三年九月初六日以后科道官有因言事及公错降调者抚按官保奏擢用臣等以为缙绅草野必多忠言奇谋以为  陛下告者窃听数月寂无所闻岂非言事降调者尚限以官职拘以年月而人犹有所顾忌邪乞敕通查前后言事之人不问官之大小时之久近但在降调之数一体擢用以来忠言一近年两浙三吴水灾相仍谷米踊贵说者谓苏湖嘉三府财赋所出当天下之半而其地极下禹贡所谓震泽者在今苏之吴县其水由吴淞江入海元时亦尝＜锍-釒＞浚民受其利今淤塞不通豪右复筑之稼穑其上遇雨水稍多则无所于泄泛滥数郡良田无秋民非不欲＜锍-釒＞浚也制于豪右卒不能成又杭州各处岁办叚疋之外又有别项织造近日机户艰辛尤甚乞敕相度震泽入海之处设法＜锍-釒＞浚仍令各处导渠修堰以备旱涝额外织造乞亦停罢以苏东南民困一近年以来例条过多以致问刑之官或不周知或任意援引是以议拟虽同发落实异乞敕三法司会同各衙门慱议十中取一不事繁多仍乞万几之暇重加窜定俾与大明律并行一南京近年屡有灾异其堂上大臣实有老懦依违及清议所少者乞罢黜一二或令自陈休致一恬退之官志趣高洁乞敕吏部通查退居林下曾经荐举者凡几悉起用之然更有切于此者易曰天地交而万物通上下交而其志同今后凡有大政乞悉召大臣入议其大小章奏御览毕即召内阁大臣面议批答每召议大政仍令给事中御史随入驳正下所司知之
　　○乙未南京监察御史张泽等以灾异言三事一修圣德望  皇上修德事天感召和气一节财用谓建储之赏太滥内帑空虚宫中节宴太奢所费难继乞法  祖宗之俭惜府库之财一黜不职成国公朱仪年力既衰军务废弛兵部尚书张蓥依阿苟顺柔懦尸位礼部右侍郎徐琼贪声素著缙绅羞称右通政郑纪素行不谨苟贪禄位右副都御史刘瑀存心刻薄处事乖方乞均赐罢黜下所司知之
　　○丙申赐靖江王府辅国将军约麈沈府沁源王长子勋溱镇国将军勋淑并各夫人周府辅国将军同列□金同釭同金□会同鎀奉国将军安涍晋府镇国将军表梅辅国将军表榉表楠奇泜奇湱奇沺奇＜氵雷＞奇洄奇沂奉国将军表枅表枌奇浙奇氵□丑奇渨表湱周府镇国将军安淆辅国将军安洫楚府镇国将军荣濄镇国中尉显樍奉国将军荣泫诰命冠服如制
　　○免湖广武昌汉阳黄州荆州襄阳辰州德安长沙宝庆衡州郧阳十一府知府朝觐以巡抚都御史谢绶奏言方盖造王府故也
　　○朝鲜国王李娎以诏使至遣陪臣韩堰等奉表笺贡方物谢恩赐堰等宴并彩叚绢布等物有差
　　○丁酉户部言江南苏松等府连岁荒歉民间兑运粮米每石用银二两而北直隶山东河南岁供宣府大同二边粮料每石亦用银一两前弘治四年苏州府兑运粮米已准将五十万石折收银五十万两冀纾民困今年请再行之其应天松江镇江常州池州太平及杭嘉等府亦请于兑运粮内折收四十八万六千八百九十石银价灾重者每石收银七钱稍轻者收银一两俱角□羊部转发各边准北直隶等三处岁供之数其三处岁运各边粮料如折收之数暂请改输京仓庶几费省而事易集从之
　　○戊戌赐周府怀集郡主并仪宾李永禄阳春郡君并仪宾王孟汉长泰县主并仪宾李崇琼山郡君并仪宾樊震楚府原陵县主并仪宾赵弼代府平乐郡君并仪宾周钦晋府邵武县主并仪宾韩瑀石康县主并仪宾李恕登封县主并仪宾侯杰桂平县主并仪宾梁栋宇平南县主并仪宾王天德贵平县主并仪宾张璲盐定郡君并仪宾李廷现宁陵县主并仪宾谢天锡定远县主并仪宾张鐖诰命冠服如制
　　○户部言旧例凡灾三分以下者税粮不免三分以上递减之比顺天府所属州县以旱灾核实数告间有不当免者但京畿民困尤宜加恤今年夏税请照数悉与蠲免从之
　　○巡抚贵州都察院右佥都御史高崧卒崧字钟秀襄城县人成化二年进士授南京大理寺评事累升福建按察使迁右佥都御史巡抚贵州待藩臬颇倨而威令不行为其所胁抑郁不伸暴卒讣闻
　　上赐谕祭如例
　　○命守备代州都指挥佥事熊冈充参将分守代州兼提督鴈门等关
　大明孝宗敬皇帝实录卷之六十六
　　弘治五年八月己亥朔晓刻火星入鬼宿犯积尸气星
　　○辛丑赐鲁府辅国将军当氵□＜仙-亻＞当＜氵凤＞当潣诰命冠服如制
　　○裁革广西北流县县丞主簿各一员
　　○内阁大学士丘浚复两＜锍-釒＞乞致仕  上曰朕擢卿重任当勉图尽职岂可累以目疾求退今后凡大风并雨雪日俱免早朝
　　○礼科给事中王纶言六事一抚流移即今山东河南及直隶大名等处三伏少雨五谷不生民已流移极其困苦乞敕附近收成地方各委官加意抚恤遇津渡不许勒要船钱在地方不许欺凌逐遣随地安插任意活计无食者给之死者葬之一急赈济即今各处饥民嗷嗷待哺乞敕抚按等官各委官加意抚恤遇津渡不许勒要船钱在地方不许欺凌逐遣随地安插任意活计无食者给之死者葬之一急赈济即今各处饥民嗷嗷待哺乞敕抚按等官各委官设法赈济或以官银货买粟米或给盐引招□中纳务使仓有余粮民无饥色一缓催徵即今灾伤地方人民救死不暇乞敕量被灾轻重凡粮草布花马匹夫役之类当停免者明为告谕当催徵者宽其限期一均优恤各处有司为已者多为民者少故申报灾伤有先后多寡而请免钱粮即因之有缓急轻重被灾则同蒙恩则异乞敕差官亲历踏勘均赐优恤一时播种灾伤地方流移既众空地必多乞许附近人户暂且承佃免徵粮草待其复业照数还给一汰冗官灾伤地方人心皇皇所赖以安集者必廉慎之官其贪残阘茸者不惟不能安民而反害民乞敕抚按等官严加考察下所司知之○铨注锦衣卫带俸都指挥佥事尹玉于狭西都司佥书管事
　　○壬寅命福建都司都指挥佥事房骥充右参将协守松潘南路
　　○癸卯少师兼太子太师吏部尚书华盖殿大学士刘吉复上＜锍-釒＞乞致仕  上曰卿朝廷旧臣正当委身匡辅今乃累陈老疾恳乞退休特兹俞允仍赐敕给驿还乡有司月给米五石岁拨夫役八人应用
　　○礼部言土鲁番所贡玉石等物多不堪用宜却之还但彼以献还哈密城池金印而来乞收之以答其善意从之
　　○巡抚山西都御史杨澄等以晋府庆成王子女至九十四人恐其中有收养异姓之弊且为镇国将军奇氵□戏等增年冒支禄米乞下礼部议处并乞限各郡王以下妾媵之数礼部查勘覆奏谓王子女俱王妃夫人并官人室女所生别无违碍其冒支禄米法宜追徵还官  上曰王子女既无违碍其置勿论冒支禄米不必追徵准作以后年分该支之数法司原奏有不许滥收子女事例仍行各王府知会自郡王以下妾媵多少之数再会官定议以闻礼部复会议覆奏谓郡王自正妃外妾媵不得过四人各将军不得过三人中尉不得过二人从之著为令
　　○代府修仁郡主卒赐祭葬如例
　　○甲辰狭西罗家族番人豁捏等来贡赐彩叚等物如例
　　○周府清河王同鐪与宫人李氏并孟氏之父宣出府夜游巡更小甲止之王令厨役左亮执小甲以归令孟李二氏截其两耳事闻  上以王狂纵残忍宜治以重典姑降敕切责仍敕周王约束之镇巡官严加防守孟宣左亮各杖一百孟李二氏令镇守太监蓝忠入府杖之
　　○丙午朝鲜国王李娎遣陪臣同知中枢府事李季男等谢颁诏恩赐宴并衣服彩叚如例
　　○命左春坊左谕德杨守阯司经局洗马梁储为顺天府卿试考试官
　　○丁未释奠先师孔子遣礼部尚书兼文渊阁大学士刘健行礼
　　○是日晓刻火星犯木星
　　○戊申祭  太社  太稷
　　○孝慈高皇后忌辰  上祭  奉先殿魏国公徐俌承命祭  孝陵
　　○吏科给事中叶绅刑部郎中顾源自广西勘事回言军民利病十事一广西钱粮日亏兵力日寡苟官不得人将有不可救者近年以来以广西为远方凡选除府州县正佐官多以愿告远任者授之为贫而仕岂肯尽职乞将广东湖广江西等处附近当升用人员选其政绩著闻者越次升授其本地大小官员果能勤劳职事弭盗安民抚按官奏闻一体升用一洪武永乐年间广西官军至十二万今止有万八千人且官多庸懦士多老弱军政不修兵威不振无怪盗贼纵横恣行劫掠乞令选募壮勇籍为土兵大郡二三千小郡一二千卫官指挥以下一听知府节制大州县五六百小州县三四百千户以下亦从知州知县约束州县分领其人府则总统其众三时务农一时讲武农事少暇则授以兵器分立队长使与官军同行操练地方有警则各正部伍给以行粮使与官军同行截杀一两广连年用兵钱粮匮于供亿民力困于转输广东盐利归于权势之门军中犒具荡于无名之费乞差部属一员梧州驻劄专理两广粮储凡税课盐利悉听职掌收支用度俱有簿记如徇情滥费许巡按御史紏举一广西猺贼奔窜山薮依阻岩壑可以计取难与力争如以北方不习水土之人不识地形之将与决胜负于篁丛林薄之间其不至于颠踬者几希矣乞今后广西军职自参将以下有缺将本省及广东湖广等处附近都司卫所考居优等官员升授其指挥千百户总小旗军人之内如有谋勇著闻堪为将帅者亦许巡抚巡按官保举擢用一武职专为管军守城而设虽为事问革亦令带俸随操今两广武职多不习武艺惟托权门以求安逸各处发来调卫立功者亦不著原发卫所营求差遣生事扰人乞敕镇守等官今后止许将不该袭替之人听候差遣其已袭职并应袭舍人及调卫立功者俱令在卫操习听候调用巡按等官时加查点如违听其紏举究问一往年巡抚都御史朱英惟务姑息不顾大体将一应哨守征进失机官军妄奏悉照军门体例量情责罚遂使官军骄恣盗贼益横今后如有见贼畏避临阵退缩以致损军杀民者除众寡不敌余悉依律拟断不许仍照军门体例发落一土官袭替俱有旧规迩来准令纳谷冠带管事窃念恩威予夺朝廷大柄矧土官衙门僻处边方夷习尚存若止依前例纳谷冠带则彼非惟不知国体抑恐寖废旧章渐启乱阶贻患非细近日岑应等可为明鉴乞仍令赴京袭替若保勘已明所司留难阻滞者治以重罪一广西所属府州县户口既稀人才亦少其有司官多不全设而学官乃独全设乞量加裁省一两广军职袭替俱赴四川纳银免比试实授盖因四川先年灾荒故也今广西兵荒尤甚乞令今后俱赴广西布政司纳银准其实授一广西土官衙门例三年一次赴京进马后兵部奏准止送本布政司交收以待边用及取用之日瘦损倒失十无一二存者徒费无益乞准每马折银十二两角□羊赴本司交纳如遇用马支价收买巡按广西监察御史郑惟桓亦以为言命俱下所司知之
　　○己酉旌表孝子一人节妇九人石鼐山西浑源州学生员父彦芳殁结庐悲泣墓侧者三年旌其门曰孝行汤氏直隶定远县民蔡蕣妻李氏浙江仁和县民徐震妻黎氏四川云阳县军王存晔妻谢氏江西进贤县民熊时雅妻王氏江西乐安县民董复隆妻赵氏山西朔州卫军李通妻王氏通本卫总旗刘胜妻孙氏山西浑源州民张谦妻季氏浙江瑞安县民胡文璩妻俱早寡守节终始无玷各旌其门曰贞节
　　○蜀府革爵镇国将军申回既卒子女年长俱未受封号其母妃杨氏屡以为请许之
　　○刑部尚书彭韶两＜锍-釒＞乞致仕  上曰卿掌刑狱当勉图尽职有微疾宜加调理不允所请
　　○寿宁侯张峦卒峦字来瞻直隶兴济县人今  皇太后之父也家世业儒峦以县学生应贡为国子生成化二十三年  孝宗为皇太子  皇太后应选为妃特授峦鸿胪寺卿  孝宗登极  皇太后正位中宫峦超拜荣禄大夫中军都督府都督同知弘治三年封推诚宣力武臣荣禄大夫柱国寿宁伯岁禄千石四年  今上生五年以建储恩进封寿宁侯号加翊运阶加特进光禄大夫禄加二百石仍赠其三代赐诰券子孙世袭其他恩赉之盛先后戚畹莫与为比峦既贵显知敬礼士夫待故旧皆有恩意人多誉之然颇自盈溢为后来奢纵之渐云卒年四十八加赠太保追封昌国公谥庄肃赐葬翠微山遣官谕祭子鹤龄袭封寿宁侯次延龄封建昌伯
　　○增筑甘州谭家堡及老鹳窝堡城垣墩台
　　○庚戌命工部左侍郎陈政兼都察院右佥都御史总理河南等处水道一部议覆鸿胪寺右少卿李鐩所言差官治水事宜从所请命工部会推两人于是吏部尚书王恕等举政及南京工部右侍郎萧祯且请令兼宪职以便行事遂有是命赐政敕曰朕闻黄河流经河南山东南北直隶平旷之地迁徙不常为患久矣近者颇甚盖旧自开封东南入淮今故道淤浅渐徙而北与沁水合流势益奔放河南兰阳考城山东曹县郓城等处俱被渰没势逼张秋运道潦水一盛难保无虞廷臣屡请修浚且言事连四省不相统摄须得大臣总理庶克济事今特命尔带同本部员外郎陶嵩署员外郎主事张谟前去会同各该巡抚巡按督同布按二司直隶府卫掌印并管河官员自河南上流及山东直隶一带直抵运河躬亲踏勘计议何处应＜锍-釒＞浚以杀其势何处应修筑以防其决会计桩木等料若干著落各该军卫有司措办然后相度事势缓急工程大小起倩附近军民相兼在官人夫趁时用工务使民患消弭运道通不可虚应故事然此系国家大计凡事有相关及敕内该载不尽者听尔计议停当便宜而行文武职官敢有怠慢误事者轻则量情责罚重则文职五品以下径自送问四品以上并方面军职参奏尔受兹重托尤当昼夜筹画勉图成功仍抚恤下人使皆乐于趋事则工役完而人不怨斯无负委任其勉之慎之故敕
　　○初定国公徐永宁禄米岁支本色千五百石折色千石成化初以久病闲住各减其半至是其妻叙先世功代以请命与全支不为例
　　○遣户部侍郎秦民悦祭太仓之神
　　○遣顺天府官祭宋丞相文天祥
　　○盗窃南京钦天监璇玑铜仪命南京刑部逮本监官鞫问如律
　　○命南京左军都督府都督同知冯昇于南京大教场坐营管操
　　○辛亥升刑部郎中秦瓛为按察司副使户部郎中王溥为布政司右参议南京监察御史朱福户部员外郎郭秉昭大理寺右寺副王寅南京户部员外郎张佐俱为按察司佥事瓛贵州溥湖广福四川秉昭江西寅佐俱福建○兵部以土鲁番献还哈密城池金印＜锍-釒＞上有功官军得旨升赏者忠顺王狭巴赏银百两镇守太监傅德总兵官都督周玉巡抚都御史王继各彩叚二表里银十两参将彭清兵备副使刘寅各一表里银五两
　　○癸丑  皇第六妹薨追封仙游公主命丧葬礼仪照长泰公主例
　　○乙卯以两浙灾命都察院右佥都御史张文昭巡视赈济且察其利弊当兴革者既而文昭丁母忧复命户部左侍郎吴原兼右佥都御史往代之
　　○命辽东随操都督佥事王锴孙贵还京各于原府带俸
　　○丙辰  上御奉天殿传制遣太常寺乐舞生赍香帛令所在有司祭各处历代帝王陵寝
　　○赐周府内乡王同＜釒具＞嫡第四子名曰安湩庶第五子曰安涷庶第六子曰安汲镇国将军子界庶第三子曰同钠河阴王同镳子曰安湢庶第四子曰安溘上高王府瑞昌王宸＜氵靓＞嫡长子曰拱栟嫡次子曰拱樛辅国将军宸潣第二子曰拱櫑韩府通渭王徵銶嫡第三子曰偕漺辅国将军徵锲嫡子曰偕滓西河王府镇国将军钟旋长子奇淔庶子曰表木□鬵晋府辅国将军奇潝第二子曰表桸奇沼第二子曰宠浏代府镇国将军仕坦庶第二子曰成鏼庶第三子曰成鈅仕塠庶第六子曰成鐱辅国将军成鐖子曰聪肥
　　○山东海丰县雨雹击死人畜
　　○丁巳遣官祭太岁风云雷雨岳镇海渎山川等神
　　○遣旗手卫官祭旗纛之神
　　○戊午吏部覆奏南京监察御史张泽等所劾南京成国公朱仪兵部尚书张蓥礼部右侍郎徐琼通政司右通政郑纪总督粮储右副都御史刘瑀固非全才然舍短取长尚堪任使请令自陈休致  上曰各官既尚堪任使不必自陈各令用心治事
　　○荆府仪宾王釜内使宋贵以谢恩来京事竣不辞而还礼部请下巡按监察御史逮问从之
　　○宁府钟陵王觐锥为其生母郭氏请封命封为宁靖王夫人赐诰命
　　○是日晓刻南京见老人星见午位色赤黄
　　○夜月犯六诸王星
　　○己未宁府宜春王磐烑薨王献王庶第四子母王氏永乐十二年生宣德三年册封宜春王至是薨年七十九讣闻辍朝一日赐祭葬如制谥曰安简○秦王诚泳陈言二事一保爱宗支谓各王府婚娶丧葬宜令遵  祖训禁止奢侈如用度不敷止于本府宗室借贷不许责息以伤恩义一教养仪宾谓各王府仪宾既选中宜送本处儒学读书习礼成婚后亦不许因循废业礼部覆奏从之
　　○庚申  宪宗纯皇帝忌辰  上祭  奉先殿遣驸马都尉齐世美祭  茂陵
　　○辛酉初哈密卫及土鲁番撒马儿罕等处进贡赏赐俱有例后以土鲁番侵占哈密夷众寄居苦峪并量减赏赐以示薄责与激励之意至是土鲁番阿黑麻王既献还城池金印哈密夷众亦回居原卫于是阿黑麻遣使臣写亦满速儿等及哈密都督奄克孛剌并使臣写亦虎仙等俱来进贡而撒马儿罕等番王亦遣头目与之俱来兵部会礼部议奏谓今次赐各使臣彩叚衣服等物自一等至五等者宜如旧例全给之其阿黑麻并使臣写亦满速儿等悔过效顺情款可嘉请特赐加赐以慰其心写亦虎仙等十四人奉使往回绩效尤著请别加优赐以旌其勤从之
　　○辽东盖州卫地震有声如雷
　　○壬戌辽府镇国将军恩钾以罪降庶人送凤阳高墙安置  上以其子辅国将军宠潓授封在前命遣回原府居之
　　○以水旱灾停徵山东河南及直隶大名等府备用马十之三并量免各处协济夫役从给事中王纶奏也
　　○甲子以水灾免浙江杭州绍兴二府县正官明年朝觐
　　○乙丑命取回山东浙江南北两直隶清军刷卷御史以地方灾伤故也○以水灾停南京两浙苏松等处之额外织造者并取回督造官员从南京给事中杨廉等奏也
　　○丙寅惜薪司左司副何鼎奏通州仓贮粮一时权宜初非经久军士不便于关支警急不便于防守请于都城隙地增置仓廒移通州仓粮于其中且请修浚大通桥以东石闸河道令漕舟直至桥下以省转挽之劳户部会议以为京仓之建固善但时诎未可举赢河闸之说请试之果便然后施行从之
　　○调守备镇番都指挥同知王智于永昌以狭西行都司都指挥佥事贺能代之
　　○丁卯命发应天府预备仓粮二万三千九百余石给南京应天等三十九卫屯种军余之缺食者
　　○铨注前军都督府带俸都督佥事白＜王已＞杨昇于南京都督府佥书管事＜王已＞前府昇右府
　　○戊辰赐庆府宁陵县主并仪宾刘定祥符群君并仪宾薛广信晋府宜川郡君并仪宾范绅滕县县主并仪宾卫堂诰命冠服如制
大明孝宗敬皇帝实录卷之六十七
　　弘治五年九月己巳朔直隶凤阳府知府章锐应诏言六事一专责任农桑水利责任不专乞通行天下管马官兼管一便转输直隶淮扬二府每年起运凤阳粮八万石乞岁拨六万石就便兑军却将凤阳兑军等粮六万石存留本处以补其数一申礼制今天下官员引导仪仗及军民人等鞍具衣服之类乞遵洪武永乐等年颁降奏准事例而行违者从重究治一慎征伐今贵州广西草寇窃发议者多欲命师征讨乞遣大臣一二员斋御宝榜文宣以朝廷恩威晓以逆顺祸福俾各去逆效顺斯为上策否则降敕附近土官量授金帛俾各协同本处官军歼其渠魁待有成功加倍升赏一增保障近京地名深沟泥井卢沟桥等处经过官吏角□羊户客□人等贼来无御每被劫杀其在外杨青甲马营等处一带河道抽帮劫船为害尤甚乞差官踏勘自京城至通州张家湾良乡涿州真定保定河间临清等处陆路并杨青迤南直抵瓜州水路量其远近审其要害各立土堡一座招集附近军民开店买卖安泊□旅仍拨千百户一二员管领官军一百名或佥选老人一二名管领民壮亦以百名为率分番备御一谨河防沛县迤北临清迤南闸座多被附近无藉小人作弊有于始建之时通同匠作将闸底高起致水抟激又有阳虽闭畜阴实泄放乞敕各处管河郎中御史等官禁治下所司知之
　　○升南京钦天监监副李钟为本监监正
　　○辛未韩府通渭王徵銶乞于汉中府买茶命每岁许一次数止六百斤○壬申  孝恭章皇后忌辰  上祭  奉先殿遣驸马都尉周景祭  景陵
　　○赐秦府奉国将军诚汥诰命冠服如制  虎剌撒国回回怕鲁湾等从海道至京贡玻璃玛瑙等方物  上却之命给口粮脚力遣还
　　○宁夏地震
　　○癸酉秦王诚泳奏有风疾欲求本城外温泉浴许之
　　○命都察院右副都御史张玮孙云翼为国子监生从其请也
</div>
    <div class="pagination">
<a href="明实录孝宗实录_page37.html">上一页</a><span>...</span><a href="明实录孝宗实录_page33.html">33</a><a href="明实录孝宗实录_page34.html">34</a><a href="明实录孝宗实录_page35.html">35</a><a href="明实录孝宗实录_page36.html">36</a><a href="明实录孝宗实录_page37.html">37</a><span class="current-page">38</span><a href="明实录孝宗实录_page39.html">39</a><a href="明实录孝宗实录_page40.html">40</a><a href="明实录孝宗实录_page41.html">41</a><a href="明实录孝宗实录_page42.html">42</a><a href="明实录孝宗实录_page43.html">43</a><span>...</span><a href="明实录孝宗实录_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
