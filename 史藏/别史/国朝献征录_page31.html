<!DOCTYPE html>
<html>
<head>
    <meta charset="UTF-8">
    <title>国朝献征录 - 第 31 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 31 页/共 245 页</h1>
    <div class="content">　　宋濂 
　　能仁氏之教流入中夏愈薄愈炽于是诸师各有所建立譬如一灯分十灯灯之用虽殊而光明则□也天台四教法性观行之宗自南岳以来开空假中三观丕阐三千性相百界千如之妙一念之间具足无减其说尊胜宏特纵历百千万刼洸洸乎皦皦乎不可尚巳某窃怪方袍之士幸得与闻其教多视空言卒局于小智之域良可悲也其见实践有若文明海慧法师者某安得不喜谈而乐道之哉法师讳善继字绝宗族娄氏越之诸暨人考某妣王氏当有姙梦神人授白芙渠法师乃生始能言见母举佛号合随声和之年稍长季父客授山阴灵秘寺从治春秋经稍窃窥三藏诸书喟然叹曰春秋固佳乃世间法欲求出世间非释氏将畴依此身不实有如芭蕉穹宫峻爵纵因书而致宁得几何时邪大德乙巳投其寺僧思恭祝发明年受具戒从西天竺大山恢公习天台教观大山甚器重之每言数百人中唯□上人尔暨大山迁云间延庆法师复住南天竺从湛堂澄公湛堂器之如大山间问之曰佛不二门属何观法法师曰三种观法属对三部此文既与止观□不可训辩难周悉然嫌于出位于宠止白之辅伯礼官冀可正纲常而全　圣孝也主者固执众口同声牢不可破公乃疏陈所见诋礼官执议之失详辩礼经人后之文兼有二三臣工各陈其说相继疏进大伦遂正羣议始息　世皇览公奏疏至于泣下悲动左右而公之忠诚简在　圣心矣转补宫詹兼翰讲屡辞不出曰不敢以议礼得官也　钦命有司守促之始勉赴任公感激异恩知无不言言无不直虽触时弗忌顾时天下事大可虞者户口日耗冗食倍增河防久溃民间田亩半减初额西北不靖哈密单弱王鲁番骄强朵颜贰志大同梗命公并画策上陈时议韪之而疏盐法疏老臣遗议疏救积弊疏保　圣疏翰林内阁旧制皆关国体切时艰并蒙实行王新建守仁有奇勋王兵书琼有边畧康翰撰海李副使梦阳辈俱善文章并坐废弃公极力荐之且谓臣俱不如也奉　命充日讲官因坐讲礼久废婉疏辞免注西汉书上之张罗山孚敬桂见山蕚相继入相忌者倡党人之议疏逐二□公谓党之一字打尽善类能空人国上疏论辩且□求罢斥　世皇□旨批答二相遂留而逐□□□□□□渭公有回天之力焉转詹事兼学士修明伦大典充纂修官随转礼侍礼书俱恳辞免刑部尚书胡公世宁疏荐公孤忠劲节近臣罕俦宜特授都御史仍兼詹事专责其论思绳紏则朝有直臣奸慢震肃　世皇优诏答之己丑主考会试帘内外弊刬革殆尽文体之一变杨少师博葛尚书守礼程尚书文德唐都宪顺之罗修撰洪先杨编修名杨御史爵并表表者皆公所录士也公谆谕诸士不可以门生座主结私恩忘国大义超俗之见时所仅闻未几修大明会典充副总裁首撰六部提纲以献岁省供给冗费数千两庚寅两郊议兴公援古义遵　祖训力主合祭且移书礼官及夏给事中言论辩得失　世皇见公执议不回温旨下谕公执愈坚夏遂以公所移书上之谓大指斥因下公狱　章圣太后深知公忠之内解会天雨霾三日昼晦武库震动　世皇大悟宥公天骤开霁人以忠诚所感未几闻母梁氏夫人丧回籍守制　世皇念公不巳忽于儒臣议事别疏内批公忠实深致眷奖服阕起吏侍上大同事宜神箭礼仪等疏俱见允行自以进贤巳职任故秉公论荐不避亲雠推升霍赐奏录梁次挹俱内举之人荐丰熙杨□□文华唐枢等皆大礼大狱得罪陆粲则攻击公与张桂者也举动光明人咸钦服摄掌部篆僚属守法惟谨权贵无敢干以私钻嘱之风一时屏息拔淹滞察举劾调停内外资格不拘更定积岁条例永便遵守吏胥有犯即治无轻贷者私书私仪绝迹不敢至门下谢恩私室者亦无之葢公廉之化人自不敢渎也先是大选举监考卷分别五等惟视官职散要等差不以品级高下先后也逮至呼名与发榜则以品序迹甚相左遂有私售中变之疑公察其然明揭榜示众咸帖然旧凡考选言官多取外貌兼之属贿妨公法纪遂乱故未试而官以先定庸流而滥秩要阶公惟据考卷取其才识优长者用之故当时人人称焉其大选举监亦然凡投选及各项文移吏辈多假驳查送问骗局公立法当堂明谕奸吏无所措手吏役应拨诸衙门实参者例俱拈阄以示不私惟吏部及锦衣卫吏则坐名拨缺葢皆依托势要行重赂以图厚获者新旧相代索顶首银多至千两公一槩阄拨之痛革顶头之弊文选司有写本承差十二人皆势家豪户买纳者日用厚费供司属宴饮授选日则择地注官公尽黜革之锦衣吏恃卫□□逻缉能罗织人故横肆无忌有事则卫官力庇之人莫谁何有吏酗酒殴辱进士羣党助之诉之台宪置不问乃诉公公命人执吏送刑曹问如律羣党果役逋匿公悉除其名移原籍究之人心痛快卫官敛手公署部篆岁余宿弊尽涤仕路一清自朱名冢宰不是过云往时部事多主于冢宰二少宰不甚与闻诚斋汪公既任公启以当扩大公无蹈往辄汪雅从公不自擅自是少宰无伴食者矣夏阁老言屡嘱私人于汪冢宰悉公所执沮衔恨愈深因府尹刘淑相发夏言赃私夏疏辩论刘不当游银山暗波及公而卢庶吉楩李给事充浊胡御史守忠辈听夏指使先后诬捏论公赖　世皇知公不惑夏憾不巳值南礼缺夏遂谓公资望当补葢挤之出也先是南六科官途遇南六卿不避马公聚会议相与敌礼岁时拜　万寿牌拜进　表笺俱乘马突仪仗鼓未严时则大宗伯朝服搢笏送茶每季终六卿具职名手本送科注销公论其越分慢君莫此甚而搢笏送茶职名注销非臣下所宜受并疏正之诸施建白若拜牌更十二拜之礼制帛严导送之仪拟差小九卿之进笺议革小京堂之用轿察百执事之拜　孝陵□劾刘监丞之冲仪仗此皆关系礼仪之大者□□□之设宴饮绝妇女之入庵院罪乐户之买良人毁滛祠建社学散僧尼表忠节此皆关系风化之要者禁诸司之强买货物除夫役之守宿私衙查坊长之供办酒席省地方之赁倩卓椅革□工之目办茶菓核开读之恤老实惠此皆关系民隐之切者崔文敏有云渭南都举动礼部尚书也有富家广置宅舍假住缙绅不责赁租而巧□取厚利公移文南宪院查汲以建官舍南人快之有谪任言官官箴大戾而夤缘复官有行取大□不堪风宪擢补吏部有文选郎中贿复写本承差俱恃山于□者公并疏论劾憸秽缩首公莅南都二载风望凛然羣工敛戢豪势震慑小民受惠虽儿童走卒妇人女子无不知颂霍公霍公云是时上木烦兴工费靡极公转宫僚遂进　东宫圣坊图以讽虽未奉　俞旨然以纳忠不罪也官舟北上不欲劳民仪从落落有误犯之者既觉犹以伪乃曰尚书声势岂若此乎南都设有黄马快船岁载时品及供御物进京师船卒藉中官势凌害驿逓沿途甚苦之公目击其事即移文部院及所司痛治之其后稍戢入弼　东宫会讹言　圣驾将复南巡有司科敛骚扰遐迩皇皇公请　明旨榜谕之且论前扈跸及护送　圣母梓宫诸臣受贿扰民之弊事遂中寝说者谓百万黎元更生　世皇一日忽内出监国之谕公与杨太仆最具疏先后上公疏独留中公尝建议职官犯赃满贯应死罪者仍拟犯正法市曹以警贪墨闻者吐舌惜未之行也公自筮仕以至宫保疏凡九十余上诸辞谢题复不与焉皆关系　君德人伦国体世道嘉献可传百冀者也公重瞳虬髯风格峻整性孝友事西庄公梁夫人曲尽子道兄弟和气怡怡无少间隙教诸子惓惓于忠孝仁义不令服华美饫肥甘亦不令受僮仆尊大之称寒暑所更衣时令自浣昼暇则令耘草灌园爱诸侄如其子三品秩满任子恩移荫小宗长侄聚宗族合食凡产业俱统于一租税所入伯兄振先掌之以均族众所得俸薪亦以均之不自私合族内外循礼守法家政斩然既贵即□□众不令干外事凌乡里既显益加严饬仍着训以□于家生平极笃故旧甘隐士学陈隐士公赞俱贫贱交也贵显后皆以子婚其女张罗山没后权贵颐指凌其后人公倡义极力保护哭张辞有云吾后死者决不□罗山也又如重理学名臣力举章枫山之恩荫执公议出周推官于死狱犯权宠辩刘府尹之冤诬经纪故人邓训导之追还故相梁厚斋之产此皆今人所难者公视之则细事耳官至宫保衣无重绮食鲜珍味见士夫侈靡者深鄙恶之多有惭而化者喜引进后学有美质高业者必延以隆礼极力荐扬多所成就客至私宅虽士类必令出入中道揖拜令如礼不使作偻伛罄折之状至恶恶人则如蛇蝎不少假借每草章奏数千言下笔立就不复点缀作古文词自出机轴绝无蹈袭所著有书解诗解春秋解西汉书稿藏于家程朱训象山学辩兢兢集俱梓传周颂解则系狱时笔也奏疏诗文诸作梓有全集广之英德江中有怪石患参神之创庙祀焉公毁其庙未几雷击去其石洪涛驱沙江安流清远飞来峰有虎患公移文山神虎遂绝今其文立寺中世呼驱虎碑葢公之精诚正气足孚鬼神故感应如响守忆侍公教时公间言夏阁老言及严嵩尚书俱不得其死是时夏宠方隆严奸未露守疑公言过甚公曰秀才宁识此机第记吾言后十年夏诛又十年严败不得其死噫李文靖圣人公非其俦与公生成化丁未四月二十一日年五十有四配区氏继郑氏先公卒俱□一品夫人郑夫人卒时有旨赐祭葬公恳辞免贰室吕氏老氏吕氏以子与瑕贵封安人子男九长与璞庠生公薨后二年卒未娶次即与瑕己未进士甚有公风尹慈溪多善政不畏强御触忤权贵落职慈民思戴之立祠　今上登极以荐起补尹鄞县擢南京太仆寺丞公未恙时璞瑕俱遣归广应乡试疾既甚屡叹曰死定数耳只不得口授二子以千年绝学滨危不能作字令人代笔遗书兄弟令谨守家训又口称天地间道理五字语不及他未几遂逝讣闻　上嗟悼遣礼部侍郎马汝骥致祭行人游震德护丧南归谕祭四坛公既没后海内士夫无问识与不识罔不惜之旅衬南还时士大夫有徒步数百里外抚棺痛悼者南都士民无不呜咽泣下谓天不阴隲下民夺公若是之速也是可见君子感人之深矣自兹以后在位君子固不乏人而世变下趋邪佞羣起贪婪如市软滑成风奢靡相高奔竞不耻铨司鬻爵科场卖题从仕者假贷以干赴任者债家同往无复公立朝时气象矣戊午己未间严氏权势益盛其稚子家僮悉能役使冢宰司马每有选授升转必候其父子颐指或中贵口角或孔方面皮识者每扼腕叹曰□公若在位世道宁至是耶其时守给由铨部日见吏胥家僮索贿阶下名曰讨礼儿虽冢宰后堂莅事司属幕厅集候不之畏也且曰今上下皆然尔即诉之吾何怵焉士夫并仰天叹曰渭公秉铨时奴辈敢若是耶南都民间自公北转后受害无异昔时民并垂首泣曰霍公在南时吾曹岂至是耶公以贞心浩气正学宏才言人所不敢言人所不能使得位跻辅相大展经纶其所建立又不止此惜乎遭际巳奇任用方笃而奸人间之于前百计挤之于后使公治平之术不得尽展岂非天乎然赖　圣明洞察始终保全虽公之忠诚足以结知　圣主然天扶社稷佑助忠贤显道昭彰不可掩也说者谓公之踪迹类张曲江诚知言哉 
　　魏庄渠与林勿欺书元兀之于世□有大关系南京一小内臣大呌曰朝廷崩一座山矣里人有在山东作县回者曰昔传驾又将出官民俱不知死所卒赖兀回天则兀非但忠臣乃直隶河南山东之再生父母也 
　　己丑主会试士有剿述庄老野史逞愽炫奇者置勿取谓变诗丧礼至道攸寓特以命题不复拘忌春秋比事碎裂经旨不以之试士 
　　初则不认毛澄李时座主后则不认三百人门生其言曰是进士者　天子不用私臣我众执事岂敢曰士由吾进吾门生市私恩乎 
　　妻郑殁　谕祭一坛工部遣官造坟安葬因给假而得恤典恳切辞焉谓辞则辞受则受若伪辞让以沾虚名又从而受之以得实利是不忠之首也 【 □志铭李开先】 

　　○太子少保礼部尚书兼翰林院学士掌詹事□事赠太子太保谥文简孙公承恩墓志铭（徐阶） 

　　徐阶 
　　公讳承恩字贞甫毅斋号也其世曰孙氏出晋御史大夫康宋之南自汴徙居武陵元末有上饶录事讳伯英者避方国珍乱始来华亭再传至士达生子瓛举成化戊戌进士仕终延平知府郡人立遗爱祠自延平而上凡三世皆以公贵赠太子少保礼部尚书兼翰林院学士妣皆夫人其生曰成化辛丑十二月十日卒嘉靖辛酉八月二十一日享年八十一其配曰吴氏封孺人累赠至夫人继娶杨氏封夫人所子兄之子曰詹事府主簿克绍侧室钱所生子曰前军都督府事克弘其葬曰嘉靖癸亥十二月十六日墓在蟠龙塘祖茔之右其历官曰公举正德辛未进士改翰林院庶吉士授编修当是时权贵人数乱政公归卧于家者七年　今皇帝即位始拂拭其衣冠告所知曰吾可以出矣及登朝以选使安南又久之以纂修明伦大典迁左春坊左中允充经筵讲官兼讲大学衍义连主南北畿乡试迁南京翰林院侍读学士　皇太子生召詹事府少詹事兼侍读学士礼部右侍郎缺铨司举陆文裕公及公以闻诏特用公仍兼少詹事侍读学士充经筵日讲官数遣视牲南郊陪祀　帝社稷代拜永明祭先师于太学眷礼出尚书上转左侍郎改吏部左侍郎掌詹事府事同修玉牒充会典副总裁主考会试迁礼部尚书仍掌府事改掌部事兼掌府事会有忌者力引疾以归然　上每念公见谓可信任逾年召掌府加太子少保疏请　皇子讲读不报遂以疾再疏乞致仕诏赐驰驿并许以克弘侍行凡居家十年卒其恤礼曰自闻丧至于葬赐祭四坛遣中书舍人梁孜治葬事赠太子太保谥文简又将荫其孙其行曰公事亲孝始延平以祈雨得疾后公每值祈雨目辄蹙额不欲闻母阮夫人以上元日生公岁张灯寿夫人殁不复燃一烛抚其兄之子克嗣孙昌祖族之孙今乡进士友仁及焦氏之寡姊母族之孤嫠朋旧之贫且病者咸有恩于辞受无所苟然生而直项寡言与人交虽所知厚自一揖外不能致款曲即有所得于人亦不能恳恳谢或说以名位可智力取辄辞曰有命又或强之面发赤不复答闻有毁巳者笑曰吾固无愧于心间受人欺辄又笑曰诚不意乃尔于书无所不□及对宾友一不以资谈论故在大夫之贤者罕克知公而其不肖者因谓公易与思有以摧沮陵躐之独赖　上识公醇谨迁转召用多出　御笔公遂得至贵显　上在位久明于人情凡大臣请告者率见疑独公以诚见谅得以恩礼去位自少至于老手不识握算亦未尝一问米盐细小物价之盈缩故公年踰八十乃其心浑然赤子之初其制作曰在　武宗时有修德应天赋　上之登极有正始箴有鉴古韵语　上南狩还有大孝颂皆志存劝戒虽或取忌取谤之不疑垂卒有遗表曰惭负国恩虚生人世捐殒巳矣衔结茫然惟　圣康寿天历弥长则臣死之日犹生之年读者以公于爱君至死不替有古大臣之心而其它若使交纪行稿使郢稿集古像赞易卦通议女训瀼溪草堂全集以文章称雄于世者未暇论也予后公举进士十年犹及与公同在史馆宫僚之选予自江西副使获随公升于朝后公视篆詹府而予继礼侍公归予实代礼书公之再起予忝在内阁与公处甚久稔知公之人葢所谓长者故公之归予文赠之又以文寿公八十及既卒又合谥法所谓博学好问一德不懈者谥公而□□□大参凤峰沈公状序其事之大者以铭于幽铭曰世衰道微文乃盛孔子因之思先进公生□文独质胜口无甘言色不令纷华满前一无竞羣趋众哗持以静人莫知公　主明圣南宫詹府佩两印既归复召　亲锡命行且相公公则病吁嗟有德用未竟余光烨烨照史乘易名文简行允称 

　　○资善大夫太子宾客礼部尚书兼翰林院学士掌詹事府事赠资政大夫玉溪张公潮行状（费寀） 

　　费寀 
　　嘉靖甲辰春二月六日上特命公主试天下士越十五日既进策目呈御览比晚忽痰涌暴卒于聚奎堂□二鼓时子士麟扶舁还私第越翼日侵晨寀始觉往哭之尽哀予与公日多同事月之三日方同宿于直庐言笑亹亹乃十日不见遂成永诀尚忍执笔状公事哉公讳潮字惟信号亭溪更号玉溪其先系出湖广之崇阳国初远祖讳福七府君者占籍四川之内江遂家焉屡传至大器号劲庵配余氏继配刘氏公考妣俱以公贵赠太子宾客吏部左侍郎兼翰林院学士及赠淑人劲庵公俶傥有直气自丙字库大使遂不肯冺冺屈人下升行唐县主簿专理易□□柴炭不受干没厘革宿弊殆尽时公年十二携从任□□学于内翰刘五清之门恒读书踰夜分刘淑人恐过劳戒之甚严公藏灯帷中默诵不辍劲庵器之抚其背曰儿他日必亢吾宗吾何恋此小官邪九载考绩遂力乞休致铨部异之升湖广布政司照磨不赴任公归肄业山中每朔望归省途次必腹广文一篇越正德庚午举于乡辛未连举进士入翰林庶吉士迎养刘淑人于京邸癸酉授编修甲戌充会试同考试官教书内馆丁丑请假送淑人还乡庚辰复任嘉靖辛巳今上践祚充经筵展书官壬午预修武庙实录乙酉升侍读充经筵讲官实录成升司经局洗马赐金币丙戌充殿试受卷官丁亥升侍读学士兼日讲并撰诰敕日录国史时上方锐意文学日进儒臣讲论经史目公举动闲整敷说明鬯每心识之明年戊子主应天乡试初下诏变文体就切实公殚心校阅得名士而梓文词达理到士咸服其知言己丑充殿试读卷官庚寅奉诏与议郊祀礼羣议分合相半公据经引史旁反子集断以祖宗之旧反复辩论几及三千言大约谓礼之可疑者八难行者二一曰合祀之说虽证以昊天有成命诗序而其词却又专颂成王分祀者不过援周礼奏乐于圜丘方丘数语而北郊则仅创自汉儒摽取孝经纬文天神主北辰地祗主昆仑殊荒谬二曰六经有祭法有祭天泰坛祭地泰圻之语而亦无南北郊文唐贾会表引春秋说王者一岁七祭天地合食于四孟王肃述孔子云祭天而地配于经皆无所据三曰易殷荐上帝以配祖考舜典止肆类上帝及祀六宗山川羣神周礼以禋祀昊天上帝以实柴祀日月星辰而司中司命风师雨师社稷山泽四方百物各以物祭及月令凡祭祀亦断自昊天上帝山川四方宗庙社稷之神而俱不及地岂地道从天与中庸所以祀上帝之文同乎四曰礼言郊禘或言郊庙或以社对帝或以社对郊释之者曰言郊以知社稷之在国言社以知郊之天地亦无的确五曰祭必有服掌王之吉服祀昊天上帝服大裘而冕享先王先公祀四望社稷五祀羣小祀各有服冕何祀地祗独无若同大裘则非夏至所宜六曰祭必有配祭义云郊之祭大报天而主日以配月孝经云郊祀后稷以配天何北郊独无配乎七曰朱熹尝言古时天地定时分祀却曰大五峰言无北郊只祭社便是此说却好似亦矛盾八曰阴阳之义多矣如祭统以礿禘阳义以尝蒸阴义则曰祭日于坛祭月于坎以别幽明以制上下何天地独无阴阳至若周礼一岁九祭天朱熹所谓当时礼数简仪从省故易行者是巳今于天岁止一祀而春秋既祭社又专祀方丘则反崇地抗天非尊卑相承之道此难行者一也且周正建子故二至祀天地于岁事不紊今岁首在寅不从二至非顺阴阳之义从之则于序有乖皆不合周礼此难行者二也惟圣祖时合祀巳久虽其列坛从祀非古而当时着令命官分献各以义起殊与汉晋唐宋神座十数百位者不同今不若循旧便时上志先定分祀览其言恳切婉尽亦不以非未几南郊创造圜丘都御史汪鋐请槩迁禁垣外冢墓上不忍尽迁限一里之内而止公亟上疏曰此正陛下不忍人之心发于至诚周文王行野见枯骨命瘗之曰有天下者天下之主吾其主矣卒敛而葬之天下闻之曰西伯之泽及于枯骨况人乎今陛下事本敬天犹念及此即文王泽及枯骨之仁也惟坛去外垣尚远一里之内坟冢不下千万余区倘若于瞻对无妨悉容仍旧其恩尢溥疏下内阁执政者诘谓亵秽圜丘匪宜公应之曰在圜丘似亵然天无不覆即远迁何所逃诘者语塞竟得旨罢自是公之声隐隐起朝着□矣辛卯升翰林院学士掌院事寻升詹事府少詹事兼学士掌府事壬辰聘主会试适侍读学士郭杏东起自家食仓卒同应聘梓文多出公手笔事巳读殿试卷先是常念母淑人年高遘疾三疏乞归侍养上重其去不允会升吏部右侍郎公益叹诧不怿曰忘亲以恋官非子子复抗疏悃迫始获允命给驿以归入门拜庆淑人于床下悲喜交至母曰吾恒虑不得见儿□死无恨矣三越月卒公疏上闻赐谕祭一坛葢特恩也服既阕丙申用两京台谏交荐起复吏部右侍郎丁酉转左仍兼学士与经筵日讲己亥加秩太子宾客充宫僚辛丑再掌翰林院事教庶吉士壬寅升礼部尚书掌詹事府事教庶吉士兼官如旧公上疏辞让诏褒答之曰卿学行老成讲读効劳宫端重任特兹简用不允辞公自入院日课诸吉士业辰集申散踰二年如一日众服其教上圣学高明振纲驭下日益精励慎赐予重委用览词臣文字最难许可惟公受知素深自吏侍迄今亟遣代拜先圣先师于永明后殿遣省牲于南郊正献于文庙分献于帝王庙陪祀于帝社稷于扈驾谒陵拜银瓢方袋之赐于冬至拜五历之赐于夏至拜金银铰川扇之赐于均思王题主拜金币之赐于祭金海灵明城隍东岳诸神各拜镪币之赐其癸卯忽赐米柿及御览历则又特恩之所及矣尝应制和上奉圣母游览有诗贺嘉禾瑞麦庆云灵鹊有赋贺瑞雪甘露瑞兔有颂贺时雨时雪有疏每被称赏其时雨瑞雪中有雨珠玉不可衣食之句则温旨特摘出以奖忠爱自元老而下眷遇之隆罕与俪者公辅之属匪朝伊夕柰何溘然逝矣惜哉公生成化乙巳五月九日享年六十卒后占星者谓去冬文昌星次有白气贯井分井分在蜀白主丧公蜀人主文章故应之葢有数之先也公器度凝重与物无忤而中有介然不可拔之操自少即能诗文读书过目辄成诵尢工楷书入翰林后诗格益高文必根极理道不专尚华藻有玉溪稿若干卷藏于家性至孝劲庵公卒时公方诸生丧葬即遵古礼庐于墓侧者三年刘淑人病痰公数以手掬之汤液必尝而后进及卒泣血扶柩途行三十里至墓所忠爱尤出至诚既荣显忧时匡国之念弥切至形诸矢见讽少时赋写怀诗有管取丹心献紫宸之句今果然矣使少延岁月得究厥施勋□宁止此耶 

　　◆掌府事侍郎 

　　嘉议大夫吏部左侍郎兼翰林院学士掌詹事府事东白张公元祯神道碑（王鏊） 
　　吏部左侍郎兼翰林院学士掌詹事府事松溪 程君文德墓志铭（罗洪先） 

　　○嘉议大夫吏部左侍郎兼翰林院学士掌詹事府事东白张公元祯神道碑（王鏊） 

　　王鏊 
　　公江西南昌人生而灵异五岁出语惊人宁靖王闻其名召见之命韵语响应无竆有心定万事定之语王倔然惊曰异哉斯童他日必国器考松亭翁携以入闽闽人所在聚观丐其诗文少长还为弟子员都御史韩公雍奇之初宁靖王书元征二字贻公因以名至是韩公易之曰元祯字廷祥谓国家祥瑞也天顺己卯占江西乡试明年擢进士入翰林庶吉士文名歘起久之授编修会　宪宗初即位上疏劝行三年丧又上疏言治道大本大原曰讲学曰定治曰用人曰厚风化行此四者则庶政毕举未几与时宰议不合乃乞归家居二十余年益潜心性理之学名益高廷臣疏荐者甚众有谓气节恬退当今鲜伦至或有学贯天人之许当是时天下士大夫日望其起而公意确然如不复有意于斯世也弘治初召同修　宪宗实录公惠然而起至则进春坊左赞善又上疏劝行王道反复几万言实录成升南京翰林院侍讲学士善又乞归养母家居又九年当是时天下士夫犹日望其起也修大明会典召副总□至是升翰林学士侍经筵日讲时　孝宗雅意向公特低几就听之旋以母忧去服阕擢南京太常寺卿修历代通鉴纂要又召副总裁至则改太常寺卿兼翰林院学士仍侍经筵日讲并侍　东宫讲读未几命掌詹事府事管诰敕上疏劝经筵宜讲太极图西铭　东宫兼讲孝经小学　孝宗欣然嘉纳亟索太极图以观曰天生斯人以开朕也且将大用之不果今　上即位进吏部左侍郎仍充实录副总裁未及上而公以疾作不起矣正德元年十二月晦也明年九月其子寀始克奉其柩以归以某年月日葬邑之某山诏命工部治葬事遣官谕祭公癯然纤弱崖岸孤削刚毅之气不可犯人有过面折之文必欲作不经人道语晚乃削异同黜奇平所交若陈布政士贤罗修撰应魁陈检讨公甫皆以道学自许者云 

　　○吏部左侍郎兼翰林院学士掌詹事府事松溪 程君文德墓志铭（罗洪先） 

　　罗洪先 
　　嘉靖己丑试进士　今上临轩下问览君所对能探本　赐御批擢第一甲第二人官翰林编修巳坐同官杨实卿封事下诏狱谪信宜典史前后翰林三年余所献郊祀议选庶吉士疏灵雪颂灵鹊诗各一亲蚕行再进内训讲章及四诗　上尝开无逸殿宴近臣君得与上无逸讲章乙未量移安福知县丙申召南京兵部车驾主事转员外郎迎养岁余丁外艰辛丑起复补兵部车驾转郎中屡上御虏疏甲辰擢广东按察副使提督学校未上擢南京国子监祭酒庚戌擢礼部右侍郎以外警奉旨提调监督宣武门壬子转吏部左侍郎癸丑会试知贡举毕事兼翰林院学士掌詹事府事教庶吉士例赐帝社稷胙二甲寅奉撰御文上瑞榖长至表乙卯将擢南京吏部尚书忤旨改南京工部左侍郎辞谢有言禠职罢归君幼聪敏尝师山阳胡司寇琏人博厚坦夷不设町畦闻甘泉湛冢宰若水明道术走其门未有得其后激于人言卓立检饬断断必君子不忍以世俗终其身幡然变故态视旧所如两人缙绅间言敦朴□□□□持少机械者必归焉葢宁失之迂无宁或以智巧闻即受人欺绝不能他易也尝同子祭　长陵中道偶谈　孝宗皇帝事相对泣下悲不胜见实卿封事调停削名甚众比考掠无一语在广中举何王金许之学诲诸生迁信宜学建丽泽书院至安福行乡约处里役摧强节用下士爱民建复古书院至今垂二十年邑人之诵德一日也兵曹尝言车战法多见采行临南雍以体诸身者言用情尚质而谨服习葢有力践而不能发挥鼓舞以耸羣听者矣未有微涉踰溢不能自掩者也吏部当考察京朝官留意贤否嘿有帮助詹事故事养尊望而远外嫌君闻两直隶河南山东大饥朝议开纳而泽不速下计粟麦黍菽可助食者称其数请早入以期有济　上从之南京冢宰之拟君苦亲丧未举也倾以得罪既□□无余金 

　　◆詹事 

　　习詹事嘉言传（萧镃） 
　　嘉议大夫詹事府詹事兼翰林院侍读学士赠 礼部右侍郎冶斋陆公简墓志铭（李东阳） 
　　通议大夫詹事府詹事兼翰林院学士赠礼□ 右侍郎谥文谷陆公深墓表（许赞） 
　　詹事府詹事兼翰林院侍读学士刘公虞夔墓 志铭（王家屏） 
　　周文恪公子义传（王世贞） 

　　○习詹事嘉言传（萧镃） 

　　萧镃 
　　公习氏讳经字嘉言以字行临江新喻人其先袁之万载人也世邑望族曾祖汉州祖均泰皆不仕而皆以仁厚称于乡父怀恭用明经荐南雄郡学训导历湘潭教谕以公贵封翰林编修母吴氏封太孺人公自童子诵书属对巳出其辈类稍长工诗歌每命题下笔立就先生长者叹誉之闻其侄侃举进士瞿然夺曰我可以后邪遂从其伯父国子学录怀清受诗经巳而侍其父湘潭改学春秋日夜刻苦自励永乐丁酉以儒士中湖广乡试魁其经明年登进士第当是时　太宗皇帝方崇文治诏选翰林庶吉士绩学中秘以待用一时在选者十五人公其一也未几预修天下郡志越二岁云南守臣进黄鹦鹉制试庶吉士诗赋中者仅六人皆授职公中前列授编修预修通鉴直解宣德丙午修　太宗　仁宗实录及君臣故事丁父忧去起复升修撰正统初预修　宣宗实录直讲经筵赐宝楮白金文绮实录成升侍读赐织金袭衣银币有加以母忧去起复适甲子夏旱奉命祀泰山将事虔恭甫毕大雨沾足有司勒石纪其事乙丑考礼部会试丁卯考京闱乡试人服其公　今上即位升太常少卿壬申夏五月　皇太子正位　东宫升詹事府詹事诏赠其父太常少卿母妻皆恭人越三月得疾终于官享年六十有五公人识优材赡而温恭典重未尝少务于人虽浑无岸而确然自守不妄随而苟止也书无所不读自经传子史百氏下至阴阳医卜天文地理之说横立钩贯文章弘博演迤若无际涯而于诗尤长清肆闲雅可喜当时求者接踵于户而公应之恒有余然雅负经济尝陈六事一曰奉天道欲人君怀敬惧以勤政务二曰崇人道欲敦孝弟以广亲爱三曰隆君道欲开经筵备讲论之益四曰重臣道欲亲确审可否之宜五曰简文职欲严选举慎考课之典六曰修武事欲选将帅明战守之术其它尊　主安民之略尤多葢公汲汲以康天下公不但专文学而巳在太常再踰年詹事仅数月而其僚属吏胥下人至今称思之 

　　○嘉议大夫詹事府詹事兼翰林院侍读学士赠 礼部右侍郎冶斋陆公简墓志铭（李东阳） 

　　李东阳 
　　弘治己卯正月八日詹事陆公卒仲子巽章以讣闻朝廷赐祭葬如制长子含章来自家复援前比以请特赠礼部右侍郎锡之诰词公少有盛名成化乙酉以府学生举南畿乡试第一连擢礼部高第廷试第三授翰林编修与修　英庙实录未成引疾归肆力问学其父郎中公得谢南曹公乃北上分勘通鉴纲目暇则应制赋诗数赐楮镪会修宋元史续纲目分领元史丁酉书成赐金币九载满例迁侍讲再阅月仍以修史功升右春坊右谕德　今上在春宫侍讲读庚子主考京闱乡试癸卯丁郎中公忧读礼既益大肆于学未辄出弘治戊申　今上诏修　宪庙实录公被征至则以侍从旧劳升右庶子兼侍读充经筵讲官寻命日直便殿讲读辛亥实录成升詹事府少詹事兼侍讲学十复兼领玉牒事癸丑主考会试甲寅以日讲劳特升詹事兼侍读学士仅阅月而病阅岁而卒年五十有四而巳公姿貌秀伟识趣超诣见者谓当远到公亦重自待必欲大有施于时埋光铲移不自露泄而锋颖隐出若莫能制其所受职纂述精确讲说明畅校阅详慎举无遗力退而文缜密峻洁力追古作而不轻应接有求之积岁卒不可得者然所著有累百数十卷葢其发情感物之作多志尚修洁晚益劘砺喜谈节义尝念宋刺史姚詧等十八人死难言于有司立忠义祠祀之君子谓公于是有远识焉公讳简字廉伯一字敬行号冶斋又号龙皋子考讳恺举进士累官南京户部郎中 

　　○通议大夫詹事府詹事兼翰林院学士赠礼□ 右侍郎谥文谷陆公深墓表（许赞） 

　　许赞 
　　公讳深字子渊号俨山高祖余庆曾祖德衡祖璇考平号竹坡前妣瞿氏妣吴氏世居上海洋泾原吴淑人梦童子浮海捧冠带入户翌日生公成化十三年八月十日也公颖慧逈异五六岁能辩字义诵古诗稍长洞究经史文思警锐入邑庠学益宏伟弘治辛酉领南畿乡荐第一人乙丑会试第九廷试二甲第八入翰林庶吉士正德丁卯授国史编修踰年丁母忧逆瑾衔公不附改南京主事庚午瑾诛复公职壬辰与经筵展书充副使捧册封淮王义不受馈丁丑充会试同考戊寅命于内书堂教习中官严而有条八月升国子监司业署监事奏黜不法典簿势家子犯监规痛朴不贷辛巳三月丁父忧哀毁无节襄制凖礼作祖茔祠堂癸未服阕不忍遽离新垄奏□家食时勤展祀戊子二月诏起国子祭酒惩玩纵饬绳检循资拨历息躁竞弊八月充经筵讲官敷陈剀直　上嘉听是月赐明伦大典己丑三月值公讲晨先送讲章于内阁更窜数语公讲毕奏讲章□□不浃非臣原撰敢请无再易　上是之公以面奏非旧具疏认罪　上宥之公复抗疏言经筵启沃圣心虽百司庶府事皆得依经比义类陈庶无壅蔽奉旨谪延平府同知惟感恩自咎买舟以行至任勤民务升山西按察司提学副使教条法约尽涤积弊黜王府从良优人马氏子入学者学校增气阳曲生员刘镗父知县笞死诉于赵御史反笞镗下狱公入辩不得直即劾赵挟私庇属毁辱学校赵亦论公自解敕差董给事往勘得实公复职赵外谪壬辰九月公补浙江副使督学禁奇僻之文抑浮躁之习升江西右参政署印平反寃狱活数十人寻升陕西右布政道转四川左使乙未至省节减供费饬属惠下政遂大举于松茂诸番挫制缓怀相机而行计调兵食以书策励总兵何卿等进攻深沟等处遂平夷患捷上有白金文绮之赐丙申十一月升光禄寺卿供亿虽浩公裁制有方都人便之丁酉二月内阁疏公学行巨赡升太常寺卿兼侍读学士修玉牒是月充廷试读卷官十一月郊庙礼成公蒙恩给诰进阶通议大夫祖考皆赠如公官赠二代妣及封配皆淑人己亥正月立　皇太子恩荫子楫国子生□驾幸承天　上以公原官兼学士掌行在院印命简宫僚改公詹事府詹事兼学士奏改先赠祖父并进封诸诰皆如公今官及赠前妣瞿氏淑人庚子正月上言薛文清侍郎复性存诚本朝理学实自瑄始乞从祀孔庭　上又以公充经筵日讲官赐与无虚月辛丑廷试读卷四月九庙灾公忧甚上疏力求罢归得旨致仕七月抵家恬素自适不涉世虑应酬诗文外日读诸子不辍以俸金数百两家租千石石桥于浦口以便往来彷古以贵宗之义立特庙祀竹坡公抚按交荐中外日望起用公若不闻甲辰二月感脾寒吐泄渐剧七月二十五日卒享年六十有八讣闻朝廷念公讲筵旧劳赐谕祭赠礼部右侍郎谥文谷所著有俨山文集一百卷传疑录二卷书辑三卷史通会要三卷同异录二卷金台纪闻二卷中和堂随笔二卷河汾燕间录二卷续停骖录三卷玉章漫抄四卷玉堂漫笔三卷圣驾南巡日录大驾北还录淮封日记南迁日记知命录愿丰堂漫书科场条贯春风堂随笔溪山余话停骖录春雨堂杂抄平胡录蜀都杂抄古奇器录各一卷及诗微校定大学经传翰林记几二十余种 

　　○詹事府詹事兼翰林院侍读学士刘公虞夔墓 志铭（王家屏） 

　　王家屏 
　　万历丙申夏六月望日宫詹学士刘公直卿卒于家其弟太学生虞龙至京疏奏　上念宫詹讲读劳特敕所司谕祭葬荫其子国子生视卿臣礼有加焉而余之志志曰直卿姓刘氏讳虞夔别号和宇世山西高平人家县北太中里曾大父赟始徙居米三镇大父韬由乡举官博学以彬泉公贵封户部主事彬泉公伟崇文嘉靖丁未进士仕至淮安太守配张安人岁壬子冬彬泉公监兑江西还止都门外赵医家宿焉一夕赵梦峩冠紫衣人剥啄于门觉而闻儿啼声则直卿生矣生周岁病脾垂殆闻乡先生王一庵精术学往卜之得三传四课玄胎之应曰儿无恙且当蚤达文学贵近臣也既髫病良巳聪慧勃发日可读书积寸其于经初治尚书巳治周易最后治春秋咸自探讨不由师授年十六魁省闱弱冠登辛未进士选读中秘书诗若文力追古作两擅其长癸酉授翰林编修明年使秦藩寻充大明会典纂修官教习内书馆壬午考九载绩转侍读是岁分纂起居章奏兼理诰敕踰年充经筵讲官丙戌擢左春坊左谕德兼翰林院侍读掌坊事巳简充日讲官兼清武职黄会典成晋左庶子兼侍读戊子以太常寺少卿兼翰林院侍读学士掌院事明年晋詹事府詹事兼官经筵日讲俱如故忽闻母张安人病亟图请告归而安人之讣至一号几绝巳强起具疏言臣不孝死罪臣母就木而臣不及视含殓也归何以见臣父惟　上哀怜之俾臣得徼恩于母而请罪于父以僇于宗死且不憾　上特允之诏封彬泉公如直卿官而安人赠淑人予之祭葬服除抚按交章奏荐有诏起正史副总裁而忌者摭浮言中之直卿自念生平重名检乃横罹萋斐意不能无介然然是时彬泉公春秋高以得侍左右幸无几彬泉公捐馆直卿扶病号踊益毁瘠不胜丧竟委顿苫次卒距其生年仅四十有五直卿天性故恭谨又自以英龄擢上第骤践清华宜求不负其职益务挹损逡逡有以自下遇诃林先达于朝伛偻却立牵其臂乃肯前与之揖磬折欲尽与之语吶然若不出诸口也朝下蹩蹩策马归键一室摊书盈几搜奇抉隐率夜分始就寝发文章泉溢坌涌而弥好深湛之思其典制必考义选词字雕句琢无词组不工丽乃巳自余应酬诸作征求者□户亦必迟之累旬月踌蹰满志而后出之即一尺蹏非再四点窜不发也侍　上讲幄依经演义就事陈规每蕲于感悟尝说诗夜如何章反复发明人主忧勤之念　上动容嘉其称职庚辰癸未再分校礼闱士鉴别精审直卿虽退然若不胜衣而外饬中凝卓有定执非其义一然诺不肯轻一色笑不肯苟一造谒不肯失足也尤严取予官邸资用常仰给家储诸问馈常仪槩谢弗内内之报必倍人以是尽谅其廉掌詹时储议未决奋袂起曰兹宁异人任乎趣草疏劝　上蚤定大计不报比庐居议益哗复草一疏驰奏当涂阻之遂不果上草今藏于家曰漆室葵忱云 

　　○周文恪公子义传（王世贞） 

　　王世贞 
　　周文恪公者讳子义字以方世常之无锡人业儒而至　高皇帝时有志善者以滇中役改隶军籍顾其人倜倘负气更用是起家有五子仲昌言昌言子鉴鉴子浚鉴浚俱以公贵赠如公今官赠公浚工诗善书里中缙绅慕称之然以好行德不事家人产产渐挫而又难子年四十七始举一子又三年而举公公生而端颕异凡儿五岁受书辄诵十二能属文十五见其业于乡进士殷君殷大奇之劝其出就试公谢学未成弗果十八试于督学御史冯公襄然首列遂以诸生应试不利归而益勤苦自力既而叹曰大丈夫乃以一第市耶谓日所哑哑占毕者于身心有丝发益否乃悉取五经熟亟泳之既而取程朱诸大儒章句醳之巳取汉人注疏参之融融如矣乃复取濂洛关闽与薛文清王文成蔡祭酒之遗言而体验之稍笔之书其翼经传者曰彀语凡二十卷其发抒所独得者曰日录见闻凡十卷于是公之学成矣里中弟子负笈请受者累恒满至藉其束修之赢以供赠公及母吴淑人甘毳而公躬啖蔬素衣韦蹑屩自若然至当省试辄以不应令报罢人或谓公盍少贬就时趣耶公谢曰母以也我固当有合而赠公及吴淑人相继捐馆公毁瘠逾礼既服除嘉靖辛酉遂荐于乡明年复绌南宫又三载乙丑会试高等对策复上第选改翰林庶吉士读中秘书所试词赋皆甲而公意乃不笃好曰此与举子业何异益治经术明习国家典故章程诸以笔墨事请者弗尽酬也复用试高等留拜编修明年隆庆戊辰分校礼部试所得皆名士与修　世庙实录奉册封周之泰宁王王国津送直可百金公悉□之分理制诰充经筵展书官公于实录所任纂自嘉靖丙戌以后八年事于议礼制度最名繁巨公考据前削亦最名简要有法未及就而迁南国子监司业公至日坐堂厢与诸生讲说经义务精深推本圣人所以立言之指而其课业皆手自甲乙最剀当诸生人人心自喜以不虗值是时万文恭公余文敏公相继祭酒其人介通不同同于推服公至取司业所定规条祭酒洁法而是时公所举士余卿懋学治南垣尝极论朝政得失于相臣操切有所刺讥相臣既巳逐余卿矣而疑疏草自公手衔之而公昉之官至考三载绩亡一尺虎以通相臣车门嗛嗛露辞色会留都大计吏吏部尚书尝交关公公一切御以理亡所狥尚书窥得相臣指欲谪公以逢之而伸其恚赖诸公持之力得亡它公始中蜚语即掩关卧曰是不难我幞被耶诸生日伺公门环泣请留久之稍出视事后以资欠改北前后通六载始转司经局洗马兼翰林院修撰祭酒今少傅许公贻书公曰忠信蛮貊尚行之哉意葢有所指也万历己卯主顺天试禔检无小訾亦号得人兼清兵部黄吏无敢以率略进者庚辰再分校礼部试公故治书而改阅诗如夙治所得名士视戊辰寻迁国子祭酒其教授诸生约略如司业时至厘革奸槖节啬浮费积金钱数千缗拓饬公廨一新不以烦县官则非司业所任也当是时相臣虽不专忮而待公犹落落公殊安之会其卒始迁礼部右侍郎兼侍读学士寻迁左侍郎知贡举充会典副总裁巳解部事颛训庶吉士俄进吏部左侍郎掌詹事府其兼学士总裁会典训庶吉士如故公喜曰吾知所以报国矣庶吉士晨朝公未尝不谆谆以巳之实学训之也间与论天下事及祖宗彝训而后傍及秇文曰此若所由贵也虽然非若所急也会典总齐百司庶务公故长于其学而至是益加精毖目披手校昕夕不倦台谏有请以明先儒从祀文庙者公首以王文成守仁陈检讨献章应而蔡祭酒清胡布衣居仁章文懿懋吕文庄柟亚之下礼部会羣臣议祀王陈而布衣与焉公既侍从长而礼部以尚书缺请廷推首侍郎沈公公仅居次既内阁以辅臣缺请时居忧者礼侍太仓王公及吏侍山西王公得之前后皆越公序公泊然如弗闻也或谓公不当去乎公笑曰以我不任去□当以□不内阁礼部去非臣节也书不云乎伯拜稽首让于夔龙满三载赐钞缗羊酒同尚书赠封如令甲尝以病痔告赐醴荐醪米酱菜同阁臣寻偕太仓公主会试所得多恢奇博朗之才程文天下式而公大意乃在崇雅敦实于序辞谆谆以万石君不言躬行勉有某御史者希指谓公两见抑不能其官而妄讯诃之然不敢及公行履公上疏乞骸骨优诏不许会典成公功最多而以校雠故耗精力比且上而公病一昔卒矣　上闻讣震悼而会阁臣用书成得序迁乃并上公功特赠礼部尚书赐祭者二行人治葬一切用尚书恩申谥文恪公人孝谨天性奉赠公吴淑人独能得其心皆以老寿终然居恒自恨晚达不逮禄养语及辄愀然改容岁时蒸尝未尝不涕泣也事其兄恭甚时捐槖以成其义名衣食孀姊毕身无倦色又之字遗孤如子燕居独处恒钦钦若对大宾疾言遽色不以加于儓获其御子姓如万石君试序所谆谆葢身有之也于物无所嗜好所嗜好独书禄赐购积余万卷咸手自校雠前后典试与成均所造士仕宦几徧海内绝不以毫发私于之亦无敢以私请者大商林姓者故昵而交公公既贵请以五百金置邸公谢绝之曰吾不复与而交矣边之抚臣致贺金满百公大惊曰以一抚臣而贺金百其百金当不赀何以饱战士哉却不受公时自谓杨氏父子四知三不惑庶几有之志伊学颜则服膺而未之逮也公既以明习掌故闻公既间有疑难事辄问周先生云何公事条答无爽然未尝露德色所著书自彀语日录见闻外有中书直阁记评列后先宰辅贤否甚晳秘不以示人　国朝故实几二百卷 

　　◆少詹事 

　　中顺大夫詹事府少詹事赠太子少保谥文敏邹公济墓志（杨士奇） 
　　曾襄敏公棨传（袁□） 
　　中顺大夫詹事府少詹事赠礼部左侍郎□恭刘公铉神道碑（李贤） 
　　詹事府少詹事孔公恂传（实录） 
　　中顺大夫詹事府少詹事兼翰林院学士掌院事竹嵓柯公潜传（王与） 
　　少詹事兼翰林院学士江公汝璧圹志（周仕佐） 
　　少詹葵阳黄公洪宪神道碑（王锡爵） 

　　○中顺大夫詹事府少詹事赠太子少保谥文敏邹公济墓志（杨士奇） 

　　杨士奇 
　　永乐二十二年三月初六日詹事府少詹事邹公卒于官公之先自檇李徙钱塘世畜德不仕考寿之博学有志遭元季亦晦迹不出公讳济字汝舟蚤丧父事母以孝称天资颕敏好学强记稍长游县庠材识同辈所服余杭令聘佐教县学遂奉母徙家焉而毅然以师道自任振起诸生皆趋于学自令丞以下皆严敬之秩满升中都国子学录又升国子助教一时国学之师者皆乐与交弟子者多乐就其讲下无几坐事自陈左迁西安府学教授未赴改河间府学用荐者升平度知州阶奉训大夫廉简宽厚吏民安之丁母忧服阕用翰林修撰李贯举修实录官事摭要井井有章书成赐钞衣一袭表里各四白金五十两升礼部仪制郎中阶奉议大夫进奉政大夫时朝廷祭祀册拜庆赉及仪物制度征旧章参古典一资于公诏修永乐大典以五人总裁而公预焉安南拒命诏大将军帅师征之择朝臣有文学者往司奏记公承命以行军事多所帮助安南平余党复贰王师再出公亦继往还升广东布政司右参政务持大体而简重宽平以率郡邑岭海之区政化行焉坐累左迁吏部郎中数月擢左春坊左庶子在辅导之职言无不从宠遇特厚奉令旨授　皇孙经明于启迪满秩升詹事府少詹事阶中顺大夫公人和易坦夷不见崖岸于物无所迕自公卿下至武人庸隶皆乐亲之其学长春秋文章不烦思索举笔率就所居号颐庵客至必具酒相与□冾遇朋徒之会山水之游辄欣然从之不以事□□嗜老释之书旁通深造虽其徒尊宿者鲜或过之葢春秋六十有八而卒没之日家无余赀惟藏书数千卷尚存 
　　仁宗即位追念旧僚赠太子少保谥文敏命有司立祠墓旁春秋致祭其子干登进士官至礼部尚书当给诰言于朝加赠荣禄大夫太子太保 【 南雍志】 

　　○曾襄敏公棨传（袁□） 

　　袁□ 
　　曾襄敏公棨字子启永丰人永乐二年进士第一人授翰林院修撰命解缙选取进士进学文渊阁名翰林庶吉士入见谕之曰人湏立志志立则功就未有无志而能建功成事者尔等拔千百人中进士又拔进士中至此固皆今之英俊然当立心远大不可安于小成学必造道德之微具体用之全文必并驱班马韩欧如此立心日进不己未有不成者古人文学岂皆天成亦积功所致耳勉之朕不任尔等以事文渊阁古今载籍所萃各食其禄日就阁中玩索务实得于巳国家将来皆得尔用不可自怠负朕期待之意公学间日进时召入试迅笔千言立就理词皆到　上屡摘羣书隐僻事问公悉能对以故喜公公名间天下明年修永乐大典副总裁升侍读数侍燕间应制赋诗有荐文士者必问得如曾棨否考其文竟不及棨远甚内艰起复扈从邑人坐奸党事词及公诏特原曰朕惜尔才也公居长安右门外火延禁垣亦不问升侍读学士修天下郡县志副总裁书成升左春坊大学士仍兼侍讲从　宣皇帝自南京还升少詹事公预修三朝实录再扈北巡三考会试文章如源泉混混沛然千里又如园林得春羣芳烂然兴致所到笔不停挥状写之工极其天趣他人不足巳尝有余自解胡后独步当世公性孝友喜奖拔后进仪貌魁伟襟度坦夷而神情洒落能饮酒善谈论平生以及物心使之临民必有所济惜仕三十年徒以文学自见卒赠礼部左侍郎袁袠曰明兴刘宋以宗工司制代言文体浑厚继以东里温醇雅则有欧阳少师之风子启天才雄丽倚马万言其文如苏长公浩如悬河注之不竭诗古体有魏晋风律宗初盛唐亦一代之鸿匠也 

　　○中顺大夫詹事府少詹事赠礼部左侍郎□恭刘公铉神道碑（李贤） 

　　李贤 
　　公讳铉字宗器号假庵其先汴人宋南渡时徙家于苏遂长洲人曾祖元善号雪楼元末兵乱尝率其豪贤以障乡井里人德之祖德让洪武中以明经沛县儒学教谕考中舆隐德不仕用公贵赠征仕郎中书舍人妣陆氏赠孺人公生弥月而孤数岁入乡塾辄有志向学虽衣食粗粝弗顾也未冠即授徒里中从之者甚众其言动规模如宿儒乡之长者皆折辈行与交性孝友母遘疾刲腕肉以进旦夕吁天求代比没哀毁垂绝者再见者莫不感叹事兄若严师虽加楚毒不敢怨迎寡姊养于家从父没而绝嗣公以父命出继之永乐戊戌以善书征入翰林明年中京闱乡试未上春闱授中书舍人宣德己酉预修　两庙实录成赐白金文绮升兵部车驾司主事仍莅事内庭正统戊午与修　宣庙实录成进翰林侍讲金绮之赉有加正统戊辰诏择进士颖敏者庶吉士属以教之公惩曩之事虚文者慨然以师道自任俾力追古作有一字未惬者经月不置以故诸士夫有所造后多以文学致名己巳进侍讲学士景泰庚午主考京闱及揭晓第一人刘宣乃卢龙军士同事者欲更之公曰朝廷立贤无方不可乃止时论韪之公未没宣巳第进士翰林修撰矣初置经筵官公居首选数赐白金文绮宝镪礼遇甚隆辛未夏不雨特遣祀济渎壬申春缺祭酒众难其人大学士高榖曰学行老成无如刘某者遂抗章荐之命下以公国子祭酒士类欢然有得人之贺公曰士子若室女当保爱之于是定程课示教条旦暮讲解如恐弗及有托权贵以求幸得者斥弗听六馆之士帖然明年养母陈氏卒朝廷欲夺其情公力求终制服除仍拜祭酒天顺改元　皇上复位念宫端必求宿德之儒在朝无踰公者遂升少詹事日侍讲读辅导惟谨忽一日不至云巳捐馆矣朝缙莫不衋然　上闻讣哀悼曰安得学行醇笃如斯人者遣礼部侍郎李绍谕祭于其家公生洪武甲戌八月二十日卒天顺戊寅十月六日享年六十有五公性介特绝软媚之能□身以不欺主未尝疾言遽色尚俭约巳贵而犹□居隘陋谷如也禄赐之余必分惠宗族故旧之贫者恒馆粟之僚友卒而乏者具后事复教其孤有至显官者有病吏公怜而舍之染其疾及家人或请遣之公弗听巳而皆愈乡人有逮系不能明者公白其冤人德之怀金以谢公曰吾直尔公也岂私邪遂感泣而退其善行如此类者甚多立朝无惰容不以寒暑久速而少变亦其志之坚定也杨文贞文定两公皆重其人每称道之家训素严仲子瀚以进士使南方戒之曰临财毋苟得也阅其衣箧以行比还仍阅之如故乃喜曰无玷吾门矣平生躭嗜文籍博极羣书素酝藉文纡徐演迤务造至理诗占澹舂容自有余味方众贤聚于朝以意气相雄长公独用心于内退然沈毅畧不与较有假庵稿若干卷藏于家配陆氏有淑德封孺人子男四长曰澄早卒次曰瀚天顺丁丑进士次曰浒次曰泳 
　　詹事刘铉祭酒时诸生出身资格权要所挽人咸苦之先生曰此易尔立诸生而与之约曰有守规格图出身者必同馆诸生合辞共推即遣行不然不可得也他日有图之者动诸生所哗詈至不能容由是此风遂绝 
【 水束日记】 

　　○詹事府少詹事孔公恂传（实录） 

　　实录 
　　孔公恂字宗文山东曲阜县人宣圣五十八代孙景泰甲戌进士授礼科给事中天顺中衍圣公孔弘绪婚于大学士李贤贤言于　英宗谓公恂与赞善司马恂皆古圣贤后可居辅导之职遂同日超升詹事府少詹事侍　上于春宫讲读及　上即位改大理寺左少卿怏怏不乐因自陈不谙刑名仍改少詹事兼左春坊左谕德会抚宁侯朱永奉命出征公恂上章留之且言永当时武臣中一人而巳众所嫉被劾出知汉阳府未之任丁家艰服阕复少詹事改任南京詹事府成化七年十一月卒于官公恂自负先圣后又举进士慷慨尚气时或凌物然亦颇能自持不肯卑污屈抑遇非其人一言不合辄悻悻然见于颜面在孔氏子孙中彼善于此云 

　　○中顺大夫詹事府少詹事兼翰林院学士掌院事竹嵓柯公潜传（王与） 

</div>
    <div class="pagination">
<a href="国朝献征录_page30.html">上一页</a><span>...</span><a href="国朝献征录_page26.html">26</a><a href="国朝献征录_page27.html">27</a><a href="国朝献征录_page28.html">28</a><a href="国朝献征录_page29.html">29</a><a href="国朝献征录_page30.html">30</a><span class="current-page">31</span><a href="国朝献征录_page32.html">32</a><a href="国朝献征录_page33.html">33</a><a href="国朝献征录_page34.html">34</a><a href="国朝献征录_page35.html">35</a><a href="国朝献征录_page36.html">36</a><span>...</span><a href="国朝献征录_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
