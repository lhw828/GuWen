<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 125 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 125 页/共 216 页</h1>
    <div class="content">
　　

雍正七年。己酉。八月。癸卯朔。秋分。夕月于西郊。遣平郡王福彭行礼　　

○正白旗汉军都统李国权、缘事革职。以江南京口将军祖秉衡、为正白旗汉军都统。升正黄旗汉军副都统王釴、为江南京口将军　　

○甲辰。上回宫　　

○谕兵部。凡兵丁等、承应官差。养赡家口。专于粮饷是赖。乃有射利之铺户土豪人等。交结队目。广放营债。以取重利。兵丁堕其术中。借银到手。随意花费。及至领饷之时。不足以饱债主之溪壑。此实兵丁等、暗中耗费、以致窘乏之由也。向来旗人有放印子钱各色等弊。今严禁之后。兵丁渐觉从容。著通行文武官员。出示晓谕。嗣后不许铺户土豪人等。再放营债。违者从重治罪。其从前已经借给者。著清还本银。不许收取利息。将此惩债主之贪心。以杜暗蚀兵粮之患。其营伍兵丁、彼此借贷者。除朋情缓急通融外。若有放债图利、剥削同辈者。著该管官稽查严禁。倘违禁不遵。一经发觉。将该管官、一并议处　　

○乙巳。添设八旗都统衙门司务。每旗二员。从正红旗汉军副都统朱国极请也　　

○改福建同安、泉州、长福、邵武四营游击、俱为参将。添设同安营所辖之灌口汛、泉州城守营所辖之安海汛守备各一员。移泉州府粮捕通判、驻安海汛。连江县城汛守备、驻东岱汛。东岱汛千总、驻可门汛。从福建总督高其倬请也　　

○敕封直隶通州仓神、为均调显佑司仓之神。左翼仓神为丰储裕饷司仓之神。右翼仓神为佑农广惠司仓之神。新建仓神为凝禧阜众司仓之神　　

○丙午。谕兵部。佐领系四品。副佐领品级。著定为五品。再、佐领系大员兼管者居多。向来佐领遇有罚俸之案。即照该员本身职衔定议。似属太过。嗣后若兼管佐领之员。在佐领任内、有罚俸之案。著照佐领品级罚俸。永著为例　　

○丁未。遣怡亲王允祥、祭先师孔子　　

○谕内阁。朕自御极以来。时时以牖民觉世为怀。是以告诫臣工。训诲士庶。化导兵弁者。周详往复。不惮烦劳。无非欲其慕义向风、迁善改过、共游于荡平正直之途也。凡此诏谕所颁。皆以皇考之心为心。以皇考之政为政。继志述事。率由旧章。当时圣谕之所启迪包涵者。朕则阐扬而详发之。其中间有因革损益先后不同者。则因时制宜、化裁变通之道也。惟是历年谕上□日。或因一省而发。或因一事而发。有司等照例宣示于该管之处。其别省远地。岂能一一周知。且传写悉经书吏之手。字句之间。往往错讹遗漏。夫欲使薄海之广。臣民之众。遵道遵路。易俗移风。必使天下之人。备闻朕训。深知朕心。庶几感发奋兴、以为进德修业之助。今王大臣等合词奏请。上谕刊刻。有裨益于人心吏治。著照所请行。朕亦不敢谓朕之谕上□日、可以有劳来匡直之功。惟冀亿万臣民。共知朕提撕儆戒之苦心耳　　

○升光禄寺卿冀栋、为宗人府府丞　　

○吏部议覆。内阁侍读学士梁世徵条奏、各省理事同知通判缺。专为驻防官兵而设。必须文义明通。方能办理事务。嗣后请于应行拣选之中书、小京官、笔帖式内。令该堂官将通晓汉文、兼通繙译者。保送吏部。照月官之例。考试汉字履历。能繙译者、兼考繙译。将试卷进呈。引见记名。遇有理事同知通判缺出。将记名人员、请上□日补授。永为定例。应如所请。从之　　

○福建巡抚刘世明奏报、吕宋夷船。被风飘入闽广地方。得上□日。吕宋被风夷船。既已开往广东佛山。著广东督抚、查照给与口粮。加意抚恤。听其候风回国。嗣后凡有外国船只。遭风飘入内地者。俱著该地方官、查明缘由。悉心照料。动支公项。给与口粮。修补船只。俾得安全。回其本国。以副朕恩恤远人之至意　　

○命湖南省开局鼓铸。从湖南巡抚王国栋请也　　

○戊申。祭大社大稷。上亲诣行礼　　

○以礼部左侍郎鄂尔奇、为顺天乡试正考官。兵部左侍郎杨汝谷、为副考官　　

○己酉。上御经筵。讲毕。赐大学士、九卿、詹事、及讲官等宴　　

○上诣恩佑寺行礼毕。幸圆明园　　

○谕兵部。各省每科考试武举。例用该省巡抚为主考官。其阅看文字。则用属下举人进士出身之同知州县等为同考官。朕思各省巡抚。多有未曾学习骑射技勇者。何以评定举子外场之优劣。从今科为始。各省巡抚考试武举时。著就近省城之提督、总兵一员。同考外场。秉公拔取。若提镇驻劄路远。或因公他出。则令总督、或提镇派委副将一员代之　　

○添设顺天府大兴县属之采育、礼贤地方巡检各一员。从都察院左副都御史陈良弼请也　　

○庚戌。遣官祭关圣帝君　　

○以镶蓝旗护军统领侯马兰泰、署镶蓝旗蒙古都统。镶红旗蒙古副都统宗室哈尔吉、署正红旗护军统领。正白旗参领二格、署镶白旗满洲副都统　　

○辛亥。太宗文皇帝忌辰。遣官祭昭陵　　

○谕户部。向来三陵俸工米石。皆系截留漕米支给。自康熙五十年漕米不敷。经直抚题请。将不敷之米、每石给银一两。令遵化、蓟州、丰润三州县。采买支放。州县委之吏胥。遂致吏胥串通兵役。折银代米。私相授受。虽经降上□日严禁。恐此弊未能尽除。而州县之运送本色者。车脚之费。不无赔垫。且领银采买。或值米贵之时。一时难以购办。官员兵役、未免守候时日。是折银采买。于官兵均属未便。著总理三陵事务尚崇廙、将三陵官员太监兵役、每年需给俸工米石。分晰白米稄米粟米数目。预行造册。咨报户部。户部行知仓场。预行照数截留。分贮遵化、蓟州、丰润三州县。于庚戌年为始。所有俸工米石。均以本色给发。如此、则更无不敷之米。陵寝员役。不至守候待支。胥吏兵丁、可免串通折价之弊。而州县亦无赔垫脚价之累矣　　

○裁湖南黄堡、兰江、府河、桃源、沅水五驿驿丞缺。归各该州县管理。从湖南巡抚王国栋请也　　

○壬子。谕刑部。归旗人员。嗣后有逾限逗遛在外、应行枷号者。著按其逗遛年月之多寡。以为枷号之期。若逗遛一年。即枷号一年。照此计算。倘另有生事犯法之处。则从重归结。永著为例　　

○癸丑。太祖高皇帝忌辰。遣官祭福陵　　

○谕内阁。自古帝王之治天下。设官分职。不得其人。则庶政莫由振举。而理财不得其道。则国用不足。虽欲减赋蠲租。沛膏泽于万姓。其势有所不能。此自然之理也。数年以来。怡亲王、大臣等。办理户部事务。敬慎公忠。风清弊绝。阜民裕国。府库充盈。国家经费既敷。则蠲除惟正之供。施恩常格之外。使群黎百姓、俯仰有余。乃朕寤寐之至愿也。昨署山东巡抚费金吾奏称、今岁东省秋成大稔。父老皆言二十余年以来所仅见。朕思此乃督抚之贤。有以感召天和也。则凡为督抚者。宜何如之敬谨居心。公忠奉职。以不愧屋漏之诚。为感格上天之本耶。闻今年秦省西安一带。夏月甚旱。而地方文武大臣官员。罔知修省。此则封疆大臣之所当切戒者。朕非卸责于臣工、而屡颁此等谕上□日也。盖实有见于天人感应之理。纤毫不爽。而夙夜敬谨乾惕。觉鉴观之有赫。而呼吸之可通。倘朕心有一刻之懈弛。而徒以训诫之词、责诸臣下。其又何以对越天地神明乎。又据广东督抚布按等奏称、今年粤东雨泽均调。百谷顺成。合计通省米价。自八钱至五六钱。实粤省从来希有之事。朕闻之、深为慰悦。此皆该省民人等。革薄从忠。醇厚良善之心。上天垂佑。而锡以丰穰之所致也。著将山东广东二省。庚戌年地丁钱粮。各免四十万两。以奖地方官民之善。直隶陕西。今年各蠲银四十万两。庚戌年著再各免地丁钱粮四十万两。山西通省。连岁皆获丰收。著免庚戌年地丁银四十万两。安徽等属。亦著免庚戌年地丁银四十万两。此六省共蠲免额徵银二百四十万两。乃朕加惠闾阎之特恩。该督抚等。应转饬有司。仰体朕心。敬谨奉行。务使小民均沾实惠。倘不肖官吏、及绅士土豪等。有侵蚀包揽等弊。一经发觉。定行重治其罪。并将失察之督抚上司等。严加议处　　

○谕户部。近畿各府。有八旗庄屯。杂处其间。有司难于清查。且八旗罢黜之废员。及不能上进之子弟。与多事不法之家人。往往潜住其中。结交游手好闲之辈。妄行生事。或好勇斗狠。或酗酒赌博。或与百姓争讼告讦。辗转不休。以致风俗日渐浇凌。难以整理。虽有理事同知一员。亦相隔甚远。不过词讼到案。一为判断。平时则无稽察约束之功也。朕意欲于旗员及司官内。遴选贤能者八员。派往各府有庄屯之地方。专办旗人之事。时加教诲。申明禁约。导其善念。革其邪心。小则分别惩戒。大则据实纠参。其有旗民互相争讼之事。仍听该管衙门审理。此差往之员。以一年为期。更换一次。果能实心办理。化导有方。一年内所管之处。无旗人犯法之案。将该员与以议叙。倘或怠忽废弛。因循瞻顾。或擅作威福。多生事端。著直隶总督、与巡察御史。即行参奏。从重议处。其如何分晰管理。及如何定例之处著该部详议具奏。寻议、臣等酌量旗庄之多寡。复计地方之远近。约以三百里内外为一路。分作京东、京西、京北、京南、京北东、京北西、京南东、京南西、共八路。拣选各部院司官、及八旗官八员。到彼专管庄屯旗人之事。建立衙署。铸给关防。莅任后彰善瘅恶。以化其浇凌之习。并仿保甲之例。设立屯目乡长。分任防闲纠举。从之　　

○甲寅。谕兵部。盛京旅顺地方、虽设有水师官兵。而俱不能谙练水师事务。若无教习之员、恐其有名无实。著福建水师提督蓝廷珍、于千总内拣选数员。于兵丁内拣选数名。熟谙水师者。令赴盛京。交与该将军。令其教习旅顺水师官兵。其由福建起身之时。著该督抚照资助送往浙江湖广弁兵之例。给与盘费　　

○升山东登州总兵官万际瑞、为浙江提督。江南京口水师副将徐世龙、为山东登州总兵官　　

○移广西宜山县县丞、驻楞村。从广西巡抚金鉷请也。　　

○丙辰。谕九卿等。尝见继母于前母之子。其相待之刻、有在寻常情理之外者。夫子之于继母。其奉养承顺服制礼节、一切与本生之母无异。此伦常之道也。则为继母者、亦当视如亲生。顾复抚养。方为交尽其道。乃有一等妇人、悍恶性成。不明大义。常存分别之心。偏爱其所生之子。而薄待前母之子。若己未有子者。又或怀嫉妒之念而憎恶前母之子。或显加之以凌虐。或阴中之以计谋。以致其子不得其死。甚至绝其夫之宗祀而不恤。是不但母子之恩已绝。并视其夫如仇讎矣。向以名分所在。故律无拟抵之条。事既出于情理之外。所当酌量立法、以防人伦之变。朕意若继母于前母之子。有凌逼谋害等情、至于身死者。将情由审讯确实。以其所生之子、议令抵偿。若继母未生子者。则令归其母家。不得承受夫家产业。如此、庶使秉性凶悍、不顾大义之妇人。有所儆戒。消其残忍之心。而保全其母子之恩谊。似属有益。著九卿悉心详议具奏。寻议、嗣后除继母将前母之子。殴杀、故杀、致令其夫绝嗣者。仍照律拟绞外。如有父故之后。继母将前母之子。任意凌虐。殴杀故杀者。地方官务将情由审确。不必坐其继母以收赎之虚罪。即将继母所生偏爱之子、议令抵偿。拟绞监候。如肆行凌逼。致前妻之子、情急自尽者。将继母之子、杖一百。流三千里。若未生有子者。勒令归其母家。不得承受其夫之产业。所遗财产、俱归死者之兄弟。及死者之子均分。庶悍恶之继母、有所忌惮。不敢肆为残忍之行矣。从之　　

○丁巳。谕大学士九卿等。朕于用人行政。是非赏罚。总视乎理之至公。而未尝稍存成见。大学云、心有所忿懥、则不得其正。有所恐惧、则不得其正。有所好乐、则不得其正。有所忧患、则不得其正。夫心不正。则是非可否、皆不得其当。其弊有不可胜言者矣。周子通书云、无欲则静虚动直。静虚则明。明则通。动直则公。公则溥。可见人之心。必静虚动直、而后应事接物、可得其平。若一有所偏向。则静不能虚。动不能直。又安望其明通公溥哉。夫有所者、不过流于一偏。而己足为心之累。至于有我。则全是自私自利之心、萦绕固结于中。但知有己而不知有人。其心之不正更甚矣。古称溺爱者不明。凡人溺爱他人。则于是非可否、已不能辨。而不免于惑。况溺爱己身。则但见其是而不见其非。但见其可而不见其否。沉惑迷谬。以至过咎日丛。愆尤日积。而全不知醒悟改悔。其为害尚可言哉。又如人臣以忠言规谏其君、则望君之虚怀采纳。而人君以正言训勉其臣、亦望臣之实心听从。君不用臣言、则加以拒谏之名。若臣奉君之训、听之藐藐。清夜自思、能安于心乎。惟是君不听臣言。人人皆得而见之。而臣之不能洗心易虑以从君之训。则在隐微之间。人所难知。是在为臣者之扪心省察而已　　

○戊午。复设广东省各府经历一员。从广东布政使王士俊请也　　

○己未。谕内阁。朕自御极以来。凡文武大小官员进见时。必谆谆训诲。谕以国计民生之要务。至于近日廷臣科道等官、轮班条奏。其实在可行者、即降上□日施行。其似有可采者、即发令查议。其有言之未当者、或局于一偏之见。或失之迂阔难行。甚至怀挟私心。不顾大体。敷陈鄙琐。识见庸愚。朕多召令入见。面加训诲。剖晰其说。谕以不可施行之故。盖朕意欲使其人晓然明白。自知识见之浅鄙。是以降上□日之时。周详往复。不惮烦劳。倘其人退而录记。果能深会朕心。详绎朕上□日。一一纪载。略无舛错遗漏。岂不甚善。但其事有甚难者。彼于仓猝之际、敬畏矜持。或则错会朕上

□日。或则记忆不全。又或书写之间、词不达意。或有意捏成。颠倒朕谕。所谓差之毫厘、谬以千里者。正复不少。即如启奏折本时。大学士及学士满汉多人。皆每日进见、素常熟习者。而面奉谕上□日。退而缮写进呈。尚且未能悉协。何况出于一人一时之奏对者乎。前者科道翰林、八九十人。同奉面谕。朕令其各书呈览。乃诸人所写参差。八九十员、人皆互异。且与朕上□日多不相符。可见理会记载之难矣。设或漫自记录。谬相流传。有失降上□日之本意。则所关匪细。从前屡经晓谕。曾命在廷大臣、与外省文武员弁等、面奉之上□日。皆书写进呈朕览。以防讹错。今再行申饬。凡内外大小臣工、著将所记面奉之上□日呈奏。方许存录。倘未经奏览。私自存录。一经查出。照诈为制书之律治罪。著各部院衙门、将此谕上□日、录贴堂壁。俾现任及接任官员共知之。其各省文武官弁等。著该督抚提镇、将朕此上□日、每年通行晓谕一次。倘属员等有不知此上□日者。朕惟该上司是问　　

○吏部议覆。通政使司左参议吴山条奏、各省州县官员。于钱谷刑名事件。未经阅历。不无遗误。服官未几。輙被参革。情属可悯。嗣后请将候选人员。分派各部。学习行走。其能胜州县之任者。该堂官出具考语。保送吏部。照依科分班次铨用。其不宜外任者。分别以小京官、及直省佐贰教职等缺改补。应如所请。从之　　

○庚申。谕内阁。前据浙江署督性桂、署抚蔡仕舢等。奏进湖州居民王文隆家万蚕同织瑞茧一幅。长五尺八寸。宽二尺三寸。父老皆称为从来未有之事。朕恐小民图利望恩。或用人力造作而成。因令性桂等、详细体访。务令确实。勿为所欺。昨性桂、蔡仁舢等、于本地详加验看访察。实系自然成就。并不由于人工。具摺覆奏。廷臣等以蚕桑织纴。乃衣被之大原。养民之切务。今浙省有此瑞应。则小民温暖可期。咸为国家称庆。朕素不言祥瑞。数年以来。每遇休徵。必倍加乾惕儆戒。所颁谕上□日、至再至三。朕爱育元元。务期普天率土之人同沾实惠。一时希有之物。不足以御饥寒。倘蒙上天俯鉴悃诚。锡福黎庶。蚕桑普盛。衣食充盈。乃朕心之所谓祥瑞也　　

○陕西宁夏总兵官郭成功、年老休致。调署陕西固原提督山西大同总兵官张善、为陕西宁夏总兵官。以陕西安西总兵官潘之善、署陕西固原提督　　

○命浙江省开局铸钱。从署浙江巡抚蔡仕舢请也　　

○辛酉。谕兵部。宁夏副都统苏图、现领宁夏兵丁、前往军营。著伊暂行来京候上□日。其宁夏兵丁。著副都统舒楞额驰驿速往。暂行管辖。俟苏图到时。著舒楞额回京　　

○升正黄旗护军统领德成、为正红旗满洲都统　　

○封故镇国公德普子恒禄、为辅国公　　

○壬戌。谕户部。直隶宣化府属穵运一事、前经部议改徵折色。令各州县照拨运之数。每米一石、折银一两。解交受运州县。支给兵丁。既免穵运之烦。又省挽输之累。是以降上□日允行。但查宣属屯粮、例于九月开徵。而兵米例于季首支领。今改徵折色。恐百姓输纳不前。兵丁支给有待。著该管官、先于藩库、将应发银两。预行给领。俟各州县徵完之日、解司还项。至万全县、及独石、张家二口。地势稍寒。春夏之间、米价不无增长。过往员役口粮、及兵丁季米。折银一两、恐不敷采买之价。亦著该管官、于每年秋成米贱之时。约计需米若干。于藩库领银、预先采买。存贮各处仓廒。以备支给。俟州县折徵完日、解司还项。庶百姓既免从前穵运之累。而兵米口粮、亦无需待不敷之虑矣　　

○以署工部右侍郎左副都御史宗室塞尔赫、暂理吏部右侍郎事　　

○癸亥。遣官祭历代帝王　　

○遣官祭城隍之神　　

○谕内阁。据云贵广西总督鄂尔泰奏称、黔属思州。及古州之梅得等处。自七月初八日、至闰七月十一日。有五色彩云。光华灿烂。叠秀争华。历时经久。一月之内、七见嘉徵等语。朕尝言天人相感之理。捷于影响。督抚大臣等、果能公忠体国。实心爱民。必能感召天和。锡嘉祥于其所辖之地。即如鄂尔泰频年驻节本省。祥云三见于滇南。今年以公事前往贵州。庆云即见于黔省。仰见上天昭示显然。欲使君臣共知儆惕也。朕从不因嘉徵而受庆贺。而敬慎之念、日益加虔。想中外臣民、亦共知之矣。夫上天示人君以灾祥。一如人君加臣下以赏罚也。人臣受君上之赏。固不可侈然自足。放逸骄矜。若并无欣慰之心、而不以为庆。则受君上之罚、亦不知畏惧悛改。此非矫情违众之人、即胸无忌惮之辈矣。人君之于天。其理亦复如是。至于鄂尔泰之屡次奏报庆云者。盖以滇黔地方、有此瑞应。万目共睹。在人臣之心、无不愿国家之蒙福。兆庶之凝禧。州县申详而督臣陈奏。此皆出于情理之不能自已。倘有心怀不肖之人。或且议其为迎合。或且讥其为谄謀。此皆藏幸灾乐祸之邪心。不止于春秋责备贤者而已。惟是滇黔远省。荷上天之垂象加恩如此。则自大臣以及官弁兵民。宜何如之敬谨虔恭、以永承天贶。是则所当夙夜加勉者也　　
</div>
    <div class="pagination">
<a href="清实录雍正朝实录_page124.html">上一页</a><span>...</span><a href="清实录雍正朝实录_page120.html">120</a><a href="清实录雍正朝实录_page121.html">121</a><a href="清实录雍正朝实录_page122.html">122</a><a href="清实录雍正朝实录_page123.html">123</a><a href="清实录雍正朝实录_page124.html">124</a><span class="current-page">125</span><a href="清实录雍正朝实录_page126.html">126</a><a href="清实录雍正朝实录_page127.html">127</a><a href="清实录雍正朝实录_page128.html">128</a><a href="清实录雍正朝实录_page129.html">129</a><a href="清实录雍正朝实录_page130.html">130</a><span>...</span><a href="清实录雍正朝实录_page126.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
