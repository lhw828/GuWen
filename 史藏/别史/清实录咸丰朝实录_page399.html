<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 399 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 399 页/共 502 页</h1>
    <div class="content">○又谕、本日胡兴仁奏、提臣志气日骄、军心不服一摺。据称提督郑魁士、性情乖僻。措置失宜。南陵被围。吴再升、胡凤鸣等求援。因有书无禀。怒掷于地。竟不发兵。及至贼退。谓系该提督声威。非诸将之力。都守以下。露体棰楚。道府以下。当面诃斥。凡邓绍良得用之人。不谕贤否。必遭屈辱。前随邓绍良阵亡兵勇二千余名。至今尚不查明请恤等语。以上各款。如果属实。是该提督情性乖张。诚恐将士解体。于军务大有关系。著和春、何桂清、秉公查明。据实具奏。至所称郑魁士于一切军务、未准咨商。招募勇数。亦不造册咨知。无从查核。则是胡兴仁负气之言。亦难逃朕洞鉴。惟甯国防务、现当吃紧之际。朕阅郑魁士前日奏催浙饷摺内。亦多有不满胡兴仁之语。该二员器量浅隘。各不相能。恐致贻误大局。郑魁士平日打仗尚称勇往。前在皖北。即不能与福济和衷办事。现在甯国。复蹈故辙。恐难胜统帅之任。著和春等悉心体察。毋得以保奏在前。稍存回护。朱批原摺著钞给阅看。将此由五百里各谕令知之。　　

○浙江巡抚胡兴仁、奏参提臣郑魁士骄纵各款。得旨。著和春秉公查办。　　

○命云南提督文祥、来京另候简用。以江南徐州镇总兵官傅振邦、为云南提督。未到任前。以永昌协副将申有谋、署理。　　

○以云南办理军务、并整饬井务出力。予同知张同登、夏家畴、署知府章源、以知府用。并赏夏家畴花翎。　　

○以剿办云南缅甯回匪出力。赏同知汪堃、花翎。把总邢开先等、蓝翎。参将魁昌等、升叙有差。　　

○以剿办云南临安等处回匪出力。赏同知熊家彦、花翎。知县王栋等、蓝翎。知府方俊等、升擢有差。　　

○癸丑。上临故寿恩固伦公主第赐奠。　　

○以绥远城协领鹤龄、为江南徐州镇总兵官。　　

○以训练兵丁出力。予署陕西抚标参将施鹏等、升叙有差。　　

○甲寅。谕内阁、朕姊寿恩固伦公主、淑慎柔嘉。性敦仁孝。自幼仰承皇考皇妣恩眷。至为优渥。昨闻薨逝。轸惜良深。朕业于昨日前往奠醊。本月十六日。朕再行亲往赐奠。用示眷念优加至意。　　

○以惠亲王署镶蓝旗蒙古都统。户部尚书肃顺、署正白旗领侍卫内大臣。　　

○乙卯。上诣大高殿行礼。　　

○还宫。　　

○以本年乡试。考试应开列试差人员于保和殿。　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百八十一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。己未。四月。丙辰。以京畿雨泽愆期。上诣天神坛、拈香祈祷。　　

○诣关帝庙、拈香。　　

○遣恭亲王奕诣地祇坛。睿亲王仁寿、诣太岁坛。郑亲王端华、诣大高殿。成都王载锐、诣觉生寺。惠亲王绵愉、诣黑龙潭。定郡王溥煦、诣清漪园龙神庙。贝子绵勋、诣静明园龙神庙。贝子奕劻、诣时应宫。宣仁庙。凝和庙。昭显庙。惇郡王奕誴、诣密云县白龙潭。拈香。　　

○重临故寿恩固伦公主第、赐奠。　　

○幸圆明园。　　

○谕内阁、王庆云奏、已革知州亏短交代、摭拾款迹、讦告上司、请简派大员查讯一摺。四川已革合州知州陈彦坤、亏短交代甚钜。限期严追。辄投具禀词。摭拾多款。讦告藩司祥奎、署盐道成都府知府翁祖烈、需索挟嫌各情。案关大员授意婪赃。虚实亟应彻底根究。著交有凤、秉公查办。据实具奏。　　

○谕军机大臣等、恒福奏、请调副将来津差委等语。天津现办海防。差委需人。调补通州协副将魁霖、现在江北军营。著和春即饬该员、迅速前赴天津。听候恒福调遣。毋稍迟误。将此谕令知之。　　

○又谕、僧格林沁等奏、俄夷运送军器船只抵津、应交何处、护送之夷、应否进京、请旨遵行等语。俄罗斯国、运送枪炮。如果船只到津。该大臣等仍遵前旨。令其停泊拦江沙外。另换内地船只。装载进口。其枪炮应交何处。及护送之夷、应否进京。届时奏明请旨。续调之吉林、黑龙江官兵。陆续进关。已饬武备院、将制造鸟枪弓箭等件。赶紧造齐。解赴海口应用。将此谕令知之。　　

○又谕、胜保奏、贼扑仪徵、扬城情形危急等语。粤逆大股。由浦口一路。东趋六合。经胜保派兵迎击。叠获胜仗。乃该逆盘踞竹镇一带。分大股由六合官军后路。窜扑仪徵。势将偪近扬城。亟应迅速截剿。以杜分窜。胜保现派总兵张得胜、带兵由天长南路前进。以捣其后。有此一军。自可稍牵贼势。惟逆踪飘忽。必须迎头截击。方能力遏其冲。毛三元、现在防守扬州。著胜保就近调度。饬令带兵迎剿。为两面夹攻之计。该大臣现已亲督大队。由池河驰赴汊涧。即可节节前进。相机布置。毋令该逆蔓延。本日据伊兴额奏、旧病复发。恳恩开缺回籍调理等语。伊兴额前经胜保参奏。降旨革去头品顶带。以示薄惩。兹忽奏请开缺。难保非有心负气。著胜保查明该员、如有捏饰情弊。即行据实严参。如实系患病。亦饬令在营赶紧调治痊愈。带队自效。不准回籍。以杜规避而儆效尤。将此由六百里谕令知之。　　

○拨山西司库银十万两。解赴天津。以备军需。　　

○以江北军营叠次出力。予记名副都统富勒德恩布、遇缺提奏。　　

○丁巳。孝端文皇后忌辰。遣官祭昭陵。　　

○上御含辉楼、阅侍卫马步射。至己未皆如之。　　

○礼部以繙译。会试中额请。得旨。京旗取中一名。驻防取中三名。　　

○以履勘平安峪万年吉地出力。赠故直隶按察使陆应谷、巡抚衔。余升叙有差。　　

○以拏获奉天盗犯多名。赏防御辅尼雅翰、蓝翎。知县武庆安、留于奉天补用。　　

○戊午。谕内阁、庆英等奏、年班伯克、请暂停进京等语。本年输应叶尔羌三品阿奇木伯克阿克拉依都、领班进京。既据该大臣等奏、现有经手事件。未便更替。著准其缓至咸丰十二年年班。再行进京。　　

○谕军机大臣等、桂良等奏、探闻＜口英＞酋口□普噜嘶、已于三月二十四日。行抵香港。日内尚无到沪信息。万一经过上海。不肯进口。径赴天津。诣饬直隶总督、告以口□额口□尔唫、在上海曾有照会。留桂良等在南等候。俟伊回来议事。此时改换口□普酋前来。自当静候桂良等回至天津。再与商办一切。庶使各夷不至别有他说等语。著僧格林沁、恒福、如果＜口英＞国口□普酋到津。即派干员、照此晓谕。令在拦江沙外。静候一切。仍遵叠次谕旨。密为防范。将此密谕知之。　　

○又谕、扎拉芬泰等奏、请催各省协饷、并饬甘省先将欠项银两、克期带运、埽数归款等语。据称、甘省积欠三成俸饷。多至六十余万两。业经伊犁筹款垫发。此后那垫已空。全赖甘饷年清年款。并将旧欠一并拨还。以资办公。甘省应完欠项。既系伊犁节存羡余。自应各归各款。以免轇轕。著乐斌于各省指拨项下。无论解到何款。先尽伊犁积欠银两。赶紧拨解。以期源源接济。毋误边地要需。将此谕令知之。　　

○又谕、和春奏、逆匪分股直犯扬州一摺。昨阅胜保奏报、大股贼匪。由六合官军后路。窜扑仪徵。将偪扬城。本日据和春奏称、该逆锐意东窜。虽经饬令张玉良、督同马得昭、拣带劲旅。先后驰往堵剿。已由小路窜过仪徵。并突至扬州西门。绕扰五台山、及三岔河等处。不意贼踪飘忽至此。扬州系南北要途。应饬张玉良等、悉力保障。兼顾里下河各属。而高邮、邵伯。为北走清淮门户。和春等、既添派兵勇一千名。交张玉良调遣。务须饬其严防北犯。其东路通泰一带。尚为完善之区。更不可令其蹂躏腹地。至该逆声言欲窜瓜州。则瓜镇、京口、水陆均须严密布置。该大臣、复由金陵派兵一千各。赴镇江巡防。并著严饬鞠耀乾、督率水师。扼守江防。勿令偷越。现在浦口、九洑洲、尚有贼援往来。扬州军情。复如此紧急。著和春等、会同张国梁、随时应援。并与胜保派援之兵。探贼所向。互相策应。务全大局。其六合兵勇。虽因援剿扬州。暂时移撤。亦不可任贼猖獗。别有他虞。将此由六百里谕令知之。　　

○以光禄寺卿载肃、为内阁学士、兼礼部侍郎衔。　　

○以江苏收养难民、及办赈出力。赏在籍道员潘曾玮、盐运使衔。予县丞杨溥等、升叙有差。　　

○以捐修英吉沙尔城垣工竣。赏六品荫生宝俊、员外郎衔。余升叙有差。　　

○予江南六合阵亡记名副都统博奇、委参领舒敏、祭葬世职。　　

○赏喀什噶尔被戕五品伯克雅和普等子爱伊普等、五品顶带花翎。并豁免应交粮赋。　　

○己未。上诣清夏斋、问如皇贵太妃安。　　

○谕军机大臣等、本日已有旨、著劳崇光、调补广东巡抚。兼署两广总督。曹澍钟、补授广西巡抚矣。新任两广总督王庆云、到任尚需时日。现在广东办理夷务。正当吃紧之时。劳崇光、于接奉谕旨后。即行交卸。迅速前赴新任。以便黄宗汉交卸、启程来京。毋稍迟延。将此由六百里谕令知之。　　

○又谕、庚长奏、江北贼氛愈炽、筹遏北窜一摺。逆匪围扑扬州。经和春派安勇、马得昭等、带兵赶到。击退贼匪。立解城围。而天长突于十一日失陷。该处接壤仪扬。东通甘泉高宝。北达蒋坝。庚长已咨商傅振邦、派兵由固镇渡湖东援。并于高涧募勇集团。为蒋坝后路策应。复经邵灿派令鹤龄、酌带兵勇。赴衡阳以固淮安门户。布置尚臻周妥。本日因邵灿患病开缺。令袁甲三以三品顶带。署理漕运总督。到任尚需时日。已降谕旨、令庚长兼署漕督篆务。此时贼氛愈炽。该河督务须督饬所属、加意堵剿。胜保前派张得胜、由天长南路进捣。是否赶到。该大臣本从池河赴汊涧调度。应即酌度缓急。探贼所向。迎头截击。勿使北犯清淮。并迅图克复天长。勿令久踞。其天长连界之滁州等处。如何兼顾。妥为办理。傅振邦、现当攻剿捻匪吃紧之际。庚长咨调之官兵二千名。著即体察情形。如能分拨。迅速派赴蒋坝。毋稍迟缓。将此由六百里各谕令知之。　　

○漕运总督邵灿、因病解任。以太仆寺卿袁甲三、署漕运总督。未至任前。以江南河道总督庚长兼署。　　

○调广西巡抚劳崇光、为广东巡抚。兼署两广总督。未到任前。以广东布政使毕承照署理。以广西布政使曹澍钟、为巡抚。按察使李承恩、为布政使。署按察使补用道蒋益澧、为按察使。　　

○赏会试年老举人马森等十九人司业、编修、检讨、学正、职衔有差。　　

○予故广东巡抚柏贵、祭葬如例。　　

○赈山东单、城武、钜野、金乡、鱼台、嘉祥、六县。及济甯卫、被扰被水地方贫民一月口粮。　　

○庚申。命协办大学士户部尚书周祖培、大学士衔吏部尚书贾桢、礼部尚书麟魁、朱嶟、刑部尚书瑞常、署吏部右侍郎梁瀚、工部左侍郎潘曾莹、内阁学士载肃、为殿试读卷官。　　
</div>
    <div class="pagination">
<a href="清实录咸丰朝实录_page398.html">上一页</a><span>...</span><a href="清实录咸丰朝实录_page394.html">394</a><a href="清实录咸丰朝实录_page395.html">395</a><a href="清实录咸丰朝实录_page396.html">396</a><a href="清实录咸丰朝实录_page397.html">397</a><a href="清实录咸丰朝实录_page398.html">398</a><span class="current-page">399</span><a href="清实录咸丰朝实录_page400.html">400</a><a href="清实录咸丰朝实录_page401.html">401</a><a href="清实录咸丰朝实录_page402.html">402</a><a href="清实录咸丰朝实录_page403.html">403</a><a href="清实录咸丰朝实录_page404.html">404</a><span>...</span><a href="清实录咸丰朝实录_page400.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
