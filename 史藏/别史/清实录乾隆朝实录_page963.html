<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 963 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 963 页/共 1860 页
  </h1>
  <div class="content">
   ○军机大臣等议准、两江总督尹继善、闽浙总督杨廷璋、两广总督苏昌等奏、请弛丝觔出洋之禁。江苏省贩铜官商船只。每只许配二三蚕糙丝一千二百斤。按照绸缎旧额觔数抵扣。各属出洋商船。携带糙丝准以三百斤为限。闽浙出洋商船。每船配土丝一千斤。二蚕糙丝一千斤。粤省外洋商船二十三只。除定例准带八千斤外。每船再行加带粗丝二千斤。其头蚕湖丝缎疋。仍照旧禁止。从之　　

○刑部奏、蒙古偷盗各犯。向系改发内遣。设有在配脱逃。例无加调明文。请嗣后此项逃犯。照民人例分别加调。原发山东河财者。初次脱逃。枷号一个月。调发福建湖广等省。二次枷号两个月。调发两广极边烟瘴。至三次者。枷号三个月。仍发原处。其福建湖广等省。以次调发。至极边烟瘴而止。蒙古免死减军。在配脱逃者。亦照民人例。一体加调。仍各分别次数。枷责剌字。并令拏获之州县。究明逃后。有无行凶为匪。分别照例定拟。再蒙古案内。例应发遣之妻子。其随从本犯者。照例交与南省驿地当差。其本犯已经正法。妻子单行发遣者。酌发南省驻防兵为奴。至佥发递送。悉照例应缘坐犯属之例办理。从之　　

○以署镶白旗汉军副都统秦璜、署正白旗汉军副都统赵启、对调。署正蓝旗蒙古副都统博永、署正红旗满洲副都统扎什扎木素、对调　　

○丁亥。上诣南郊斋宫斋宿　　

○谕曰、方观承参奏、大城县知县罗学旦。经办子牙河工程。弊混克扣。并勒取婪索各款。请革职审拟一摺。河工关系水利民生。最为紧要。罗学旦以承办之员。既不在工料理。任听县丞短发价值。以至民夫逃逸。甚且纵令居民占种。按亩索钱。置民瘼利害于不问。情罪重大。与办赈侵渔肥槖者何异。此等非寻常劣员婪索可比。非立予重惩。不足示儆。罗学旦著革职拏问。严审定拟治罪　　

○谕军机大臣等、辅德奏、参革安义县知县郭孙锦在监病故一摺。虽该犯或系适当自毙。未必尽出畏罪戕身。然以滥毙无辜。栽赃捏详之官犯。谳案未定。典守者不知防范。竟令幸漏刑章。即经勘验结报。又焉知不与近日山东参革寿光县知县萧应柱。闻参自缢。同一鬼蜮伎俩。此风断不可长。夫有司不能奉法。自干吏议。其在情款重大者。自当束身归罪。自伏厥辜。其事本非重谴。原可不至于死。甚至审属子虚。并可立予昭雪。何致一挂弹章。辄图乘隙自尽。抗国法而长官邪。司宪者竟尔因循膜视耶。盖由督抚等、平时姑息疎玩。于此等劣员。每谓一经参劾。上司已无瞻徇。而监守不严。审拟不速。往往酿成弛懈。遂不得明正典刑。而地方无识之徒。未必不转为官犯负屈。或且重疑执法之苛。是非封疆大臣。以宽纵之习。招严刻之尤乎。此于官常刑法。大有关系。著传谕各省督抚。嗣后务应悉心饬属防检。毋得甘蹈疎虞。致自取戾。可于各省奏事之便。传谕知之　　

○又谕、刑部奏、原任同知朱藻。应追各工核减银两。行查各任所有无寄顿产业。据江南等省取结咨覆。止有直隶一省。久经该旗行查未覆。复经刑部查催。仍复迟延。请将总督方观承交部察议等语。朱藻之子朱腾龙。现在监禁。刑部专候直隶查明咨覆。以便核办。且其在直隶有无赀产。非甚难于访查之事。该督何以叠奉咨催。竟尔迟延未覆。殊不可解。著传谕方观承。一面速将朱藻有无寄顿咨覆该部。一面将因何迟延缘由。据实具奏。寻奏、臣于准到部旗各咨后。檄催七次。据该司以各属印结。尚未送齐。恐访查不周。致有遗漏。现在飞饬该司。速行查明结报。请将未经结报之司道以下各官。送部议处。报闻　　

○戊子。常雩。祀天于圜丘。上亲诣行礼　　

○诣畅春园、问皇太后安　　

○幸圆明园　　

○己丑。谕军机大臣等、据素玉奏、各省将军副都统。挑取跟班兵丁。只准于本城挑取等语。所奏尚是。各省将军副都统。有管理一城。有兼管他城者。挑取跟班兵丁。或于数百里外兼管之处挑取。兵丁等往来。有误操防。且有不省者。即于换班时。别生事端。均未可定。其兼管处挑取兵丁。著永远禁止。若将军大臣等、因有事赴兼管地方。临时将彼处兵丁。挑取暂充跟班。尚无不可。再各省驻防兵丁。仍注明京师本佐领名下。原使本佐领不至泯灭之意。京师佐领更换。不行知会。以致该省多有错误。但知会时。换一佐领。即行文一次。亦属过烦。著八旗每年年终。该旗将本年更换之员。行知各省。永以为例　　

○庚寅。吏部奏、大学士尹继善、应否在议政处行走。得旨、尹继善著在议政处行走　　

○礼部议准、伯都讷副都统扎隆阿奏称、伯都讷地方监狱。应添设无俸从九品医官一员。照吉林之例。由驿站官屯壮丁民人内挑补。给与十二人口粮。及药价银两。从之　　

○旌表守正被戕之江苏崇明县民沈怀德妻王氏　　

○辛卯。谕、向来督抚巡查公出。携带幕友过多。致属员供顿浩繁。地方不无扰累。曾经降旨申禁。祇准酌带一人。以供缮写。今据大学士尹继善奏称、督抚等巡历所属。日期久暂不同。若为时既久。一应地方公务。均须沿途办理。其检查案牍等事。需人协助。倘因幕友不敷应用。转假手吏胥。久之难免滋弊。惟在督抚等刻自俭约。不以舟车储偫。烦扰有司。即人数稍多。亦属无碍。若防检或有未周。虽轻骑减从。又安保舆台隶役之不借端扰累乎。此语颇当。嗣后督抚等、因事公出。准酌带幕友数人。自给资斧。随行办公。不得因有此旨。遂尔繁多无节。启属员逢迎供给之渐。可将此通谕知之　　

○又谕、前因各省将军都统等。将所辖弁兵滥行差遣。及私事随带役使。漫无节制。曾经酌定额数。旋以该弁等往来道途。远离职役。或致贻误操防。因降旨概行饬禁。今据大学士尹继善奏称、将军督抚等来京陛见。祇候宫门。傔从所不能到。若无有职人员。供其使令。亦多未便。嗣后仍著照原定额数。酌带给用。但不得任意多派。致地方营伍旷弛。著通谕各将军都统督抚提镇等知之　　

○补行贵州省乾隆二十八年大计。不谨官一员。浮躁官一员。罢软官二员。有疾官一员。才力不及官一员。分别处分如例　　

○壬辰。上诣畅春园、问皇太后安　　

○吏部奏请、大学士尹继善、应定何殿阁及兼衔。得旨、尹继善著为文华殿大学士。兼兵部尚书　　

○礼部议准、四川学政博卿额奏称、嘉定、潼川、二府。设学已历二十三年。岁科一十五次。原定廪增十缺。太少。且乐山、三台、二县。原系州学。廪增各三十名。设府学后。于该学择充补年分浅者。各以十名拨入府学。仍按其原学。挨次出贡。今该学旧拨廪生。各余一二名。将来旧廪贡完。未便以各属拨补廪生。与乐山、三台。挨次出贡。嘉、潼、二府。应各添廪增十名。定为两年一贡。俟人数更多。再符府学定制。至乐山、三台、二县。应照例两年一贡。各归各学办理。从之　　

○贝子品级辅国公三达克多尔济故。遣官致祭如例　　

○癸巳。以故散秩大臣鄂岱子鄂子鄂津、袭职　　

○甲午。谕、前以甘肃皋兰等属。上年偶被偏灾。业经降旨展赈。复念该处贫黎。或尚有应行加恩之处。并谕令该督杨应琚查明奏闻。近又降旨、令将续报成灾之金县等处。一例加赈矣。今据杨应琚奏到。该省冬春雨雪沾足。俱已借给耔种口粮。翻犁播种。惟凉州府属之武威县。上年被灾较重。山丹县稍次等语。该二县前此虽在展赈之内。足资接济。但念其地较寒瘠。麦收尚远。民间口食未能充裕。著加恩将武威县。再行展赈两个月。山丹县。再行展赈一个月。该督董饬所属。实心经理。务俾小民均沾实惠。该部遵谕速行　　

○谕军机大臣等、李质颖奏、商人范清济、现在将河东引地全行退出。变项交帑。所余行业。若仅循例召募。一时难得其人。请将晋省实在殷实之梁开宗等六人。令其赴运认充等语。盐引有关民食国谭。承办商人。理宜详加遴选。该盐政既称梁开宗等六人。家道殷实。堪以办运。著传谕该抚和其衷。令其照二十六年。萨哈岱奏请选商之例。即速转饬地方官。传送交办。毋得耽延时日。久悬无著。将地址各单钞寄　　

○又谕、据值年旗奏称、八旗世袭官员。请于各该旗值日奏事之期。令其按旗带领引见等语。八旗世袭官员引见。当分别优劣。编定等第。优者带领引见。劣者具奏斥革。不论优劣。并令引见。殊属不合。著交军政派出王大臣等、将此等世袭官员内。骑射清语俱佳。及差使勤者。列为头等。带领引见。中次者。仍留在世袭上行走。其骑射清语生疏。及怠惰者。著即具奏斥革　　

○又谕、据巴尔品奏、自乾隆二十六年五月。派内大臣巴图济尔噶勒等稽查牧场。迄今已满三年。请更派大臣。又称伊亲身前往查场。其印务。请旨著人署理等语。著派副都统集福。同巴尔品前往。查商都达布逊诺尔。达里刚爱等牧场。巴尔品身系都统。出口查场。其印信令伊带理。毋庸另派人员　　

○礼部议准、山东布政使梁翥鸿奏称、武举人会试。由司送院。咨报兵部。文举人则由司径报礼部。应请文武会试。均照官员赴选起复之例。由司详院请咨。发司转给咨部。从之　　

○以故云南景东府土知事姜继申子增、袭职　　

○乙未。上诣畅春园、问皇太后安　　

○定离任人员令原隶督抚出具考语例。谕、向来缘事降调官员。例应引见者。俱由该督抚出具考语。送部引见。朕既核其人之才具。亦因以觇该督抚之鉴别属员。法至善也。其离任候补之员。因系前任内案件挂误降调。本籍督抚。向以非现属之员。无从出具考语。嗣后离任人员。缘事降调例应引见者。并著原隶之督抚。一体出具考语。送部引见。著为令　　

○谕军机大臣等、今日引见之原任浙江于潜县知县周廷一。巡抚熊学鹏请将该员。比照才力不及。降二级调用。看来周廷一。年力尚壮。似属小有才而无实际者。但谓之阘茸无能。不胜县令之任。则似非当。该抚何以奏请降调。或该员别有劣迹。该抚借此避重就轻。抑或实有才不胜任之处。著传谕熊学鹏。令其秉公据实具奏。寻奏、臣抵浙后。即闻周廷一不能办事。及见其年力尚壮。询以地方刑名钱谷各案。茫然不知。犹恐其讷于语言。复察治事。更复粗疎。因无劣迹。奏请降补。报闻　　

○军机大臣等议准、巴里坤办事大臣钟音等奏、巴里坤一带。东自呼济尔台。西至鄂什锡。广袤四百里。原设卡十八处。木城卡。通乌里雅苏台大路。驻兵四十名。呼济尔台卡。通归化城大路。驻兵十八名。鄂什锡卡。通辟展。乌噜木齐等处大路。驻兵二十名。其余各驻兵二三名。共驻防兵一百十五名。原为看守马厂。稽查遣犯。今地方宁谧。遣犯等习于耕作。无须防范。惟路当冲要。著交城守营。酌量留兵数名。各拴营马一匹。足资稽察。其余兵俱请裁回营。所有马匹。彻出归厂。其都司、把总等官。一并彻回原营。从之　　

○礼部议准、御史德安奏称、凡文武乡试。及武会试供给。向由顺天府尹造册。具送户部核销。而文会试。则由礼部题销。请嗣后文武乡会试供给。由顺天府。派委治中通判总理。佐杂分办。径由府尹造册具题。交户部题销。不必会同礼部。兵部。委派司员办理。从之　　

○扎噜特达尔罕贝勒阿达善故。遣官致祭如例　　

○丙申。上御勤政殿听政　　

○谕曰、泰葸田患病。不必解任。所有题奏案件。照常办理。其寻常咨行事。暂不必画稿。俾得从容调摄　　

○谕军机大臣等、据玛瑺等奏称。热河一带赏厄鲁特牧场。请令交还各该处耕种纳粮。绘图具奏。前据玛瑺等、以赏给厄鲁特滋生牲只。皆赏给遣往伊犁之厄鲁特。请将赏给伊等牧场。交还耕种纳粮。具奏时。朕以此项地亩。或在远处。是以命伊等绘图具奏。今阅图皆在行宫近边一带。行宫山南地方。前已降旨禁止耕种。且此项地亩。赏给厄鲁特时。皆按田亩数日分给。今厄鲁特兵丁。虽已咨送五百名。而玉鲁斯等、仍在彼处。伊等牲畜正资牧养。玛瑺、永和。乃必欲将此项地亩。仍令耕种者。特为伊等下属。希图获利。怂恿故耳。此断不可行。即伊等牧放。用之不尽。亦不可耕种。若不肖之徒。希冀私行耕种者。朕惟玛瑺永和是问。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百八


大清高宗法天隆运至诚先觉体元立极敷文奋武孝慈神圣纯皇帝实录卷之七百九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十九年。甲申。四月。丁酉。谕军机大臣等、朕前岁南巡。在徐州阅视河工。见北岸有堤身单薄。高晋奏称、应行故淤培护。先挑倒钩引河。俟应放时放淤等语。今阅时已久。未见该督摺奏及此。其曾否相度筹办。并现在该处情形若何。著传谕高晋、可即详悉具奏。寻奏、徐属宿虹厅之黄河北岸夏家马路一工。系在黄河缕堤外。正当黄河顶冲。筑坝台镶埽保护。于乾隆二十七年春。将头工尾工。应开进水出水倒钩引河。如法办竣。缘放淤必待黄河水势盛长。开放始克有济。是年伏秋二汛开放后。计澄淤五六尺。至八九尺不等。于奏报查勘徐属工程情形。附摺声明。未经专摺具奏。上年复将该处倒钩引河。挑挖修整。伏秋两汛。又经放水。因工长四百四十余丈。尚未一律淤成。本年督办该工。详加测探。现在上段一百余丈。下段九十余丈。已澄淤八九尺不等。惟中段计长二百余丈。仅淤二三四尺。今即于中段磨盘埽回溜处。另挑倒钩引渠一道。俾黄河自中段引入。由上下两头分流而出。则中段进水停淤必多。与两头所澄之淤。一律相平。堤埽均培护坚厚。得旨。好。妥为之　　

○戊戌。孝端文皇后忌辰。遣官祭昭陵　　

○补行湖北省乾隆二十八年大计。不谨官一员。罢软官二员。年老官四员。才力不及官三员。分别处分如例　　

○庚子。谕曰、辅德奏、江西讼案繁多。率由府省地方。敛金买产。合族建祠。不肖之徒。妄启事端。所至停宿。讼徒开销祠费。甚至牵引远年君王将相为始祖。荒唐悖谬。不可究诘。现在通饬查办一摺。所见甚为正当。已批如所议行矣。民间惇宗睦族。岁时立祠修祀。果其地在本处乡城。人皆同宗嫡属。非惟例所不禁。抑且俗有可封。若牵引一府一省。辽远不可知之人。妄联姓氏。创立公祠。其始不过借以醵赀渔利。其后驯至聚匪藏奸。流弊无所底止。恐不独江西一省为然。地方大吏。自应体察制防。以惩敝习。况礼经所载。大夫不得祖诸侯。即谱系实有可稽。而地望既殊。尚当远嫌守分。若以本非支派。攀援窜附冒为遥遥华胄。则是靦颜僭越。罔知忌惮。名教尚可贷耶。各督抚等、其饬属留心稽察。实力整顿。所辖之地。如有藉端建立府省公祠。纠合非类。健讼扰民。如江西恶俗者。一体严行禁治。以维风纪而正人心。毋得仅以文告奉行故事　　

○谕军机大臣等、明瑞等奏称、伊犁现有察哈尔。厄鲁特官员办事者。俱照部咨。给与全俸。而陆续所派之察哈尔、厄鲁特。止称照前次派往之例发给。并未声明是否全俸。近奉谕旨。令将新派厄鲁特官员。俱照察哈尔例。给与半俸。办理尚未画一等语。前次派往伊犁之厄鲁特官员。经军机大臣议奏。令照察哈尔例。给与半俸。并未将察哈尔办事人员。给与全俸。世职人员。给与半俸之处。分别声明。是以谕令伊等至伊犁时。一体给与半俸。今详阅明瑞等所奏。及军机大臣原议。俱未明晰。朕思现在伊犁之厄鲁特官员。业已给与全俸。自不便无故裁减。至新派之厄鲁特官员。亦俱归附有年。情愿效力之人。不应止给半俸。著传谕明瑞等、将厄鲁特五百户内。所有办事及世职官员。俱照察哈尔之例分别给俸。于伊犁生计。更有裨益。并著传谕乌勒登。晓示厄鲁特等、知朕格外加恩之意　　

○盛京将军舍图肯等奏、据兵部移咨。内开军机大臣议准。盛京锡伯官兵内。挑选一千名。携眷发往塔尔巴哈台驻防。遵照索伦察哈尔之例办理。但前次派往伊犁索伦察哈尔兵。每兵百名。有佐领。骁骑校。各一员。五百名。有协领一员管辖。此次所拨锡伯兵。应于伊犁满洲大员内。拣派协领二员分翼管理。再于现在防御内。派数员作为佐领分管。又查从前索伦察哈尔等兵。移驻伊犁时。俱派总管协领等大员送往。今锡伯兵。臣即拣派协领二员。防御十员。骁骑校十员。送至该处。得旨、知道了。如有私行逃走者。著严行查拏具奏。若未经奏闻。由他处发觉。惟尔等是问　　

○伊犁将军明瑞等奏、前臣等将迁求伊犁回人三千二十户。交阿奇木公茂萨。派往各处屯田。惟令于巴尔托辉。筑一小城。仍以伊犁河北固勒扎城为总汇。因回人安插甫定。又事版筑。是以姑缓筹画。今据茂萨呈称。详询回人。俱称巴尔托辉地方。泉甘土肥。情愿出力筑一大城。移往驻劄。臣等详勘形势。如回人所种之地。稍迁迤西。可空出摩垓图、阿里玛图、两处水泉。为满洲兵屯田之用。且伊犁、哈什、二水之间。筑一大城、驻劄回众。声势愈觉联络。于回人生计。亦甚有益。嗣后即再添一二千户。亦自可容。请将伊犁河南海努克之二百户。河北固勒扎一千九百户内之八百户。仍驻劄。其河南和济格尔之二百户。河北固勒扎之一千一百户。巴尔托辉之七百二十户。并续派呼伦贝尔兵一百户。共计二千一百二十户。俱令驻劄巴尔托辉。于今年屯田之暇。先造住房。明年筑城。报闻　　

○旌表守正捐躯之山西猗氏县民阎保吉妻康氏　　

○辛丑。谕、向来旗丁余米。准其在通变卖。以资日用。现在漕艘将次抵通。而京师今岁粮价甚平。若余米流通。于民食更为有益。所有旗丁多余米石。德伊等酌留食用外。如有情愿出售者。仍照前例。准其在通粜卖。该部即遵谕行
  </div>
  <div class="pagination">
   <a href="清实录乾隆朝实录_page962.html">
    上一页
   </a>
   <span>
    ...
   </span>
   <a href="清实录乾隆朝实录_page958.html">
    958
   </a>
   <a href="清实录乾隆朝实录_page959.html">
    959
   </a>
   <a href="清实录乾隆朝实录_page960.html">
    960
   </a>
   <a href="清实录乾隆朝实录_page961.html">
    961
   </a>
   <a href="清实录乾隆朝实录_page962.html">
    962
   </a>
   <span class="current-page">
    963
   </span>
   <a href="清实录乾隆朝实录_page964.html">
    964
   </a>
   <a href="清实录乾隆朝实录_page965.html">
    965
   </a>
   <a href="清实录乾隆朝实录_page966.html">
    966
   </a>
   <a href="清实录乾隆朝实录_page967.html">
    967
   </a>
   <a href="清实录乾隆朝实录_page968.html">
    968
   </a>
   <span>
    ...
   </span>
   <a href="清实录乾隆朝实录_page964.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
