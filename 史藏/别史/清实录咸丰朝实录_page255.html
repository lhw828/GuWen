<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 255 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 255 页/共 502 页
  </h1>
  <div class="content">
   ○庚戌。谕内阁、桂良奏、请将那用地粮、率请作正开销之知州、调省查办一摺。即补知府李麟遇、前在直隶景州知州任内。支发勇粮。筑修套堤。动用银钱数目。与原禀均不相符。且数逾钜万。并未详请奏咨。率请作正开销。实属荒谬。该员现在湖北军营。著西淩阿饬令迅赴直隶。听候核办。如查有浮冒情弊。即著严行参奏。　　

○谕军机大臣等、扎拉芬泰等奏、派员安抚夷人、备兵策应一摺。俄罗斯贸易夷人。因与穵金民人结讎。致有焚烧圈子、抢劫货物之事。不过细故小嫌。英秀遽行咨调弁兵。不但无以折服夷心。并恐激生事变。经扎拉芬泰等、派员前往查办。既据该夷官匡苏勒、呈称办法平允。该商人不敢进卡私闹。英秀等、惟当将未获各犯。赶紧严拏。遗失货物。按令赔偿。庶不致构兵启衅。扎拉芬泰等、虽豫备应援。仍派员先往安抚。不若英秀等之张皇失措。正与前次谕旨相符。办理尚属妥协。本日已谕理藩院、将现在严办各犯情形。咨行萨纳特衙门。该将军等、一面饬令协领图们泰、哈布齐贤、明白开导。并移付西毕尔、令该夷商听候讯办。勿得轻率贻误。将此各谕令知之。　　

○以京口驻防协领致祥、署京口副都统。　　

○予江苏阵亡都司黄天伟、祭葬世职。　　

○辛亥。谕军机大臣等、骆秉章奏、军饷紧急、请饬四川速筹借拨一摺。湖南南北两路。均属吃紧。防剿兵勇。数至两万有余。欠发各营盐粮。有自月余至两月者。司库道库。提用无存。情形实属急迫。四川为完善省分。自应代筹接济。著黄宗汉、于该省无论何款。暂行借拨银十二万两。委员解赴湖南。以济急需。俟湖南捐输钱粮。徵收有款。即行陆续拨还。将此由五百里谕令知之。　　

○予湖南阵亡把总汪廷富、外委胡首法、夏士举、祭葬世职。　　

○壬子。谕内阁、礼部奏、升祔事宜、请旨遵行一摺。十月十九日。大行皇太后神牌。升祔奉先殿。前期三日。告祭天地太庙后殿、社稷坛。前期一日。照例祗告奉先殿。其恭上尊谥、并升祔礼成。应行颁诏。即遵照乾隆四十二年成案。于升祔次日。并作一次举行。所有应行事宜。著各该衙门敬谨办理。　　

○谕军机大臣等、英秀等奏、俄罗斯夷商与民人启衅情由、自请严议议处一摺。此案民人因穵金构衅。聚众放火。焚烧夷人房屋。抢掠商物。该大臣等、即应立时查拏。分别惩办。前次奏称徵调伊犁官兵。已属骇人观听。本日据奏侦探夷情。细察哈萨克情形。尚安游牧。并叙述启衅根由。称该民回等、聚散无常。似难一律严拏重治。是英秀等、办理此事。实属毫无把握。此辈匪徒。若不严行拏办。无以折服该夷之心。日久必开边衅。且匡苏勒等、是否往爱古斯一带地方。尚无确据。难保其不聚众前来报复。所称远避无踪。实难凭信。英秀等、于边疆重地。布置一切。尚未合宜。著扎拉芬泰、谕令派往安抚之员。帮同英秀、妥为办理。即将未获各犯。设法拏获。秉公剖断。俾夷心输服。不致藉端生事。而无业游民。亦不至毫无忌惮。务当持以镇静。暗中防范。毋涉张皇。方为妥善。将此谕令知之。　　

○赏喀尔沁头等塔布囊察克鲁克扎布、花翎。在乾清门行走。　　

○癸丑。世宗宪皇帝忌辰。遣官祭泰陵。　　

○上诣安佑宫行礼。　　

○以剿办广东省城北路贼匪出力。赏都司卫佐邦、巴图鲁名号。协领来存、王镇雄、佐领格绷额、贾穗、黄世藩、防御舒伦、王槐、承联、王光表、李松柏、参将济山、守备翟锦龄、陈定邦、同知衔林福盛、云骑尉林福缘等、花翎。骁骑校刘建斌等、蓝翎。余加衔升叙有差。　　

○甲寅。谕内阁、曾国藩奏、水陆官军进攻湖口、叠获胜仗一摺。逆贼占踞湖口。阻遏舟师。候选同知李元度等、统带陆军。由南康渡湖。分三路直趋湖口。各守卡贼匪。均被杀毙。官军乘胜入城。遂进攻下钟山贼垒。水师见陆军既至。奋勇直前。贼匪始犹□固死守。继遂蜂拥出巢。师船乘势冲击。驶出大江。贼众披靡。二十四二十五日。水陆各军。复叠有斩获。此股贼匪。经官军水陆会剿。连获大胜。统计轰毁贼船三十余只。歼毙贼匪一千数百名。捦获三十余名。并生捦伪总制刘得胜、苏绣成、伪旅帅杜得胜等正法。办理均属得手。著曾国藩、督饬各军。迅将下钟山、梅家洲等处余匪。悉数歼除。毋任久踞。所有在事出力员弁兵勇。并著曾国藩、查明保奏。　　

○谕军机大臣等、前有旨。令景淳挑选吉林官兵二千名。听候调遣。嗣据覆奏、遵旨酌备一千名候调。本日复据景淳奏、额兵无多。不敷移拨。且该处近有红毛方斯等夷船往来。当思有备无患。拟请将候调之兵。留资本省防守等语。自系实在情形。所有此项候调官兵一千名。著准其留于该省。以资防守。惟北路设有缓急需用之处。该将军仍当遵奉前旨。豫为筹备。勿致临时有误调遣。将此谕令知之。　　

○又谕、本日据陈启迈奏、上忙钱粮、请展限造报一摺。据称、江西地方。多被贼扰。农功尽废。民困未苏。各属完解分数。短绌甚钜。自系实在情形。著照所请。本年江西省、上忙丁耗等款钱粮。准其展至八月底奏销。惟现在军务未蒇。筹饷维艰。其本省应用各款。并军营粮饷。皆系迫不及待。若因展缓奏销。概行停催。将来何以为继。该省固多被扰地方。其完善之区。尚复不少。著文俊于到任后。体察情形。仍于应徵地方。严饬该州县、实力催徵。毋任藉端延宕。以济饷需。将此由五百里谕知曾国藩、文俊、并谕令陆元烺知之。　　

○又谕、载增奏、荆州门户紧要、拟亲往潜沔一带、督兵堵剿一摺。据奏、贼由府河窜出。常恩所带兵勇。遇伏溃败。伤亡甚多。胡林翼、汉阳大营。被贼潜袭。兵勇惊溃。蔡店亦于初五日复失。魁玉在沔阳。仅止兵勇二百名。荆州门户空虚。自系实在情形。该署将军、欲亲往潜沔一带。原为严扼中路之计。惟所称前往该处。代督官文水陆诸军。以便该督间道轻骑、驰赴德安。似欲将官文所统各军。留于潜沔。而令官文往就西淩阿之军。所虑未为周密。官文带往德安之兵。已于初七日启程。势不能再令折回沔阳。且进攻城池。亦非可以单骑从事。该署将军到沔后。所谓代督者。仍不过魁玉、萧荫恩兵勇。其李保邦等、汉川一路。及颜朝斌、由应城赴德安一路。皆系官文所统。均不能拨归潜沔一带。如果沔阳等处。魁玉竟不可恃。必须该署将军亲往。止可咨商官文、酌量抽拨兵勇。以资堵剿。其水陆各军。何路应驻汉川。何路应赴德安。仍由官文调度。庶彼此皆能相顾。方为妥善。将此由六百里加紧各谕令知之。　　

○两江总督怡良等奏、查明火轮船、赴北洋原委。并谕＜口英＞夷不得再由北洋开驶。一面晓谕商民。捐赀募雇内地勇船。出洋巡缉。不准借资夷力。报闻。　　

○予江西阵亡都司萧捷三、祭葬世职。如副将例。　　

○乙卯。谕内阁、前据礼部奏、遵议臣工服色、并酌拟嫁娶宴会期限各等语。当将原摺片留览。除百日内臣工服色。及兵丁旗人嫁娶期限。业经降旨遵行外。其百日以后。王公大臣文武官员。均著穿常服。不挂朝珠。至几筵前。仍穿青袍褂。帽摘缨纬。凡遇祭祀斋戒。执事人员。以及朝会各典礼。照例俱用吉服。所有本年十月二十、二十五两日。仍用常服。挂朝珠。自奉移山陵后。服色一切照常。至官员嫁娶期限。无论近派宗室、远派宗室觉罗、以及满汉大臣文武官员。均著于百日后。准其嫁娶作乐。俟奉移山陵后。准其寻常宴会作乐。　　

○谕军机大臣等、和春、福济奏、攻剿西山贼匪获胜、并攻城情形一摺。逆匪于大蜀山一带。偷筑营垒。经和春等、督兵攻剿。将贼营四座夺获。歼贼多名。办理尚为得手。惟庐城未下。兵勇连日环攻。贼犹死拒。现于南面要路。开穵濠沟。固可杜贼纷窜之路。但于官兵进剿。有无隔碍。似非长策。现在外援之贼。歼捦不少。庐城贼党。谅必无多。该提督等、当乘贼势穷蹙之时。奋力进攻。迅图克复。该省钱粮。既徵收不起。军饷皆仰给邻省。而各省概形支绌。未能随拨随解。情形至为紧迫。该提督等、尚不及早克复城池。旷日持久。伊于胡底。秦定三一军。攻剿舒城。屡次附片陈奏。无非互有胜□。总未得手。亦属延玩。并著和春等、饬令迅速攻剿。克期收复。毋得任意迁延。自干咎戾。将此由六百里加紧谕令知之。　　

○以故阿勒台乌梁海副都统车伯克达什子曼达拉、为阿勒台乌梁海副都统。　　

○予安徽阵亡协领富呢雅翰、防御富勒明额、玉明、卓尔洪阿、云骑尉年常阿、骁骑校伍尔滚、成顺、达冲阿、委骁骑校萨炳阿、卫千总阿全、丰盛额、护军校丰升阿、游击玉昆、把总黄斯畿、外委李际昌、从九品康兆兰、祭葬世职。额外外委周琳等、赏恤如例。　　

○丙辰。上诣迎晖殿、大行皇太后几筵前供奠。　　

○谕军机大臣等、官文奏、金口陆营失陷、大江贼势复炽、请增兵催饷一摺。胡林翼一军。前由金口力战渡江。进偪汉阳。兹因崇通股匪。窜扑金口。李孟群、力战四日。众寡不敌。以致陆营失守。水师势孤。胡林翼、与李孟群、素来用兵。尚合机宜。现虽兵勇溃散。逆焰复炽。谅能重整队伍。不致顿挫军威。义甯州城。业经克复。罗泽南、带兵摉捕股匪。已至崇通一带。官文现已飞调前赴金口会剿。该处距武昌不远。著胡林翼就近传令迅速赴援。勿稍迟误。蔡店上窜之贼。已经击退。襄河似可无虞。该督布置中路情形。亦属周妥。惟当会督兵勇。速攻德安。以期及早克复。然后合兵南下。则胡林翼一军。不至孤立。而武汉各城。亦可次第奏功矣。本日据王庆云奏、已筹拨饷银三万两。于本月十七日。解赴楚北大营。其山东四川应解饷银。已谕令该督抚、迅速拨解。并谕令陕西省、速筹银数万两。解赴襄阳粮台。交该督等、分拨应用。将此由六百里加紧各谕令知之。　　

○又谕、官文奏、金口等处官军失利、请饬催饷银等语。胡林翼等水陆官军。因崇通股匪。句结武汉贼众。窜扑金口。以致兵勇溃散。饷糈缺乏。著吴振棫、无论何款项下。速筹银数万两。派委妥员。克日解往襄阳粮台。为胡林翼、李孟群、水陆各军、支发兵饷之用。四川山东两省。昨经户部奏准。令崇恩将漕粮变价银十万两内。拨银五万两。解西淩阿军营。五万两解官文军营。并令四川拨银三万两。解赴官文军营。著黄宗汉、崇恩、遵照前旨。迅速筹拨。除西淩阿军营之五万两。径解德安外。其余应解官文各饷银。均著按照前拨数目。派员解赴襄阳粮台应用。务期克日起解。无稍延缓。致误急需。其起解日期。并著先行驰奏。将此由六百里各谕令知之。　　

○赏甘肃哈密协副将希拉布、头等侍卫。在大门上行走。　　

○予湖北阵亡府经历胡炳奎、祭葬世职。如知县例。都司林春萱、祭葬世职。如游击例。　　

○丁巳。遣官祭贤良祠。　　

○谕军机大臣等、英桂奏、拏获辉县首犯、并河北三府情形一摺。匪徒杨景幅等、均系滋事首犯。现经先后拏获正法。该抚派令崇安等、摉捕余匪。并饬傅寿彤、周士镗等、分赴新怀。相机解散。办理尚属妥协。该匪徒等、联庄抗粮。情同叛逆。除未获首犯。严拏惩办外。其余胁从之众。如果悔罪投诚。概予免罪。以省株连。其林县、安阳等处联庄。现未解散。亦当一面慑以兵威。一面剀切晓谕。宽其既往。予以自新。著英桂斟酌情形。督饬该道镇等、妥为办理。总以迅速蒇事。不致重烦兵力为要。另片奏、皖省捻匪、窜抵豫境、现经兵勇援应等语。张乐行、苏添幅二犯。俱系著名捻首。现复纠众劫掠。著饬令张维翰、王荣第、添募壮勇。会同皖省兵勇。实力堵剿。设法捦拏。游击瑚图淩额、同赴归德应援。是否可靠。参将达淩阿下落。并著查明具奏。将此由五百里谕令知之。　　

○河南布政使瑛棨、奏报联庄会聚众滋事情形。并兰阳三堡漫口工程。暨祥符等县被灾地方。分别赈抚。得旨。应办者次第赶紧。务期妥速。　　

○己未。贵州巡抚蒋霨远等奏、剿办上游夷匪获胜。惟兵力尚薄。未能迅破贼寨。专俟滇兵到来。前后夹攻。得旨。攻寨虽未能即破。若果同时并进。再分两翼抄后。必能立克。不准专待滇兵。以稽时日。　　

○调甘肃巴里坤镇总兵官经文岱、为凉州镇总兵官。凉州镇总兵官明安泰、为巴里坤镇总兵官。未到任前。仍以福珠淩阿署理。　　

○以扎萨克贝子索诺木丕勒吉、为青海右翼正盟长。扎萨克贝子依达木林沁、为副盟长。　　

○以守护贵州省城出力。赏在籍知府黄辅辰、花翎。道员王玥等、加衔升叙有差。　　

○以防守贵州省城。并办理粮台出力。赏知府何冠英、候选道佛尔国春、花翎。游击德俊等、蓝翎。余加衔升叙有差。　　

○以协剿贵州平越州属贼匪出力。赏训导刘从矩、六品顶带余升补有差。予阵亡千总黄抡元、外委刘映彪、王云龙、梁占鳌、祭葬世职。　　

○予贵州阵亡知州彭汝玮、知县陈毓书、署游击盛修志、守备衔黄施、千总柴云恩、邢连科、把总唐定魁、署把总周国顺、土司何化隆、祭葬世职。　　

○庚申。谕内阁、黄宗汉奏、遵旨讯明要案、请将道员革职、知县解任备质一摺。四川南溪县廪生万时恬等、被控谋叛一案。日久未结。经前任学政何绍基奏参。当交黄宗汉、确查提讯。兹据奏称、讯明万时恬、委无谋叛情事。告病永甯道汪堃、自认办理错误。业经该督将此案平反。该道汪堃、访拏重案。并不细心推鞫。几陷无辜于重辟。审断错谬。实非寻常疏忽可比。汪堃著即革职。卸署南溪县荣昌县知县麟勋、于该道饬拏匪犯。虽讯无纵放情弊。惟未即将王心一获解。以致案延不结。亦属怠玩。麟勋著暂行解任备质。所有案内押毙各命。是否系该道妄拏滥押所致。并该县麟勋、有无馈送该道银物情事。著黄宗汉、提集人证卷宗。秉公研讯。务期水落石出。以成信谳。　　

○福建漳州镇总兵官张国梁、奏报谢恩。得旨。朕闻汝在军营。甚属奋勇。实堪嘉奖。汝其竭诚报效。于勇猛之中。加以慎重。以副朕恩。　　

○以巡防直隶省城出力。予布政使庚长优叙。赏道员克明、守备李天凤、花翎。员外郎治昌等、蓝翎。余加衔开复升叙有差。　　

○改铸江苏长州、宿迁、二县知县印信。从巡抚吉尔杭阿请也。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之一百七十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰五年。乙卯。九月。辛酉朔。谕内阁、御史韩锦云奏、请免究被裹难民一摺。京城为辇毂重地。平日稽查、尚需严密。况现在各省军务未竣。更难保无匪徒、假冒被裹难民。希图溷迹。自应认真盘诘。以靖奸宄。所有步军统领等衙门、拏获形迹可疑之人。如系被胁良民。讯明后原准即予省释。若因地方业已肃清。稽查遂致废弛。殊不足以昭慎重。该御史所奏、著不准行。　　

○又谕、西淩阿等奏、请将畏罪在逃革员饬拏等语。已革游击蕙椿、前因随同兵丁溃逃。迟久始行回营。当经该大臣等、奏准即按军法从事。兹据奏称、该犯自随州移营。并未随队前至德安。派员访缉。业已逃逸无踪。著直隶等省各督抚、一体饬属严拏务获。就地正法。以肃军令。该营务处副将乐善、并不加意慎防。以致重犯逃逸。非寻常疏忽可比。著交部严加议处。已革提督孔广顺、专司管带。西淩阿、绵洵、系统领大员。均属失于稽查。著一并交部议处。　　

○又谕、何桂清奏、请将革员免罪等语。已革南河参将师长镳、前在扬州带勇溃散。当经降旨、革职发遣新疆。旋因杨以增奏、准其前赴浙江、效力赎罪。该革员自到浙后。历经该抚、委赴广德清弋江等处防堵。并在杭州省城、练兵弹压。均能得力。尚知愧奋。师长镳、著免其发遣。仍留浙江效力。以观后效。　　

○谕军机大臣等、胡林翼奏、金口兵溃。回剿奓山各勇。亦因饷绌溃散。请仍饬罗泽南、来鄂会剿等语。金口、蔡店、等处陆军。先后挫溃。胡林翼由蔡家岭、移劄大军山。王国才亦引军退驻。水军势成孤立。贼锋猖獗。南北两岸。胡林翼实难兼顾。前据曾国藩奏、官军已入湖口县城。师船冲出大江。惟下钟山、与梅家洲、贼巢未破。本日又据陆元烺奏、湖口连获胜仗。马受祜、收复都昌。剿办已有头绪。此时武汉贼情。较为吃紧。著曾国藩仍饬罗泽南、迅即带兵赴鄂会剿。冀可转败为功。谅曾国藩必能妥筹全局。速饬应援也。将此由六百里加紧谕令知之。　　

○又谕、胡林翼奏、饷绌兵溃。请饬川督带勇赴楚。并饬四川等省。按月济饷等语。现因胡林翼陆兵溃散。水军孤立无援。战守均形单弱。官文已赴德安。会同西淩阿、督兵攻剿。万一贼匪上窜。窥伺荆州。深为可虑。前有驻劄夔巫之署松潘镇总兵德恩、带兵二千名。著黄宗汉、先令驰赴荆州一带协剿。如该员不能得力。即于镇将中、另派妥员。带兵前往。其夔巫等处、与湖北接壤。防堵尤关紧要。该督应否亲自督兵驻劄。抑或另派大员、带兵防守。并著体察情形。酌量办理。至胡林翼军营。饷糈缺乏。自应急筹接济。前已谕令吴振棫、于该省无论何款。速筹银数万两。解往襄阳粮台应用。并著黄宗汉遵照前旨。迅速筹拨。该督等、接奉此旨后。即悉心广筹粮饷。按月各拨银数万两。解赴襄阳粮台。为官文、胡林翼等、水陆各军、支发兵饷之用。务当源源解楚。毋稍延误。将此由六百里加紧各谕令知之。　　

○又谕、胡林翼奏、收集溃军、急筹防剿各等语。此次贼匪由崇、通、兴国、扑我金口陆营。德安、应城之贼。亦从上游分窜汉口。兵勇溃散。胡林翼暂驻大军山。收集溃勇。加以裁汰。并募湖南得力壮勇。以振军威。惟湖南募勇。尚需时日。即川兵亦恐未能速到。著饬李孟群、王国才等、力图整顿。不可挫折锐气。使贼势益张。并饬杨载福、赶将船只修捻以资防剿。俟罗泽南一军到楚。水陆均有策应。庶大局尚可挽回。前据载增奏、常恩在柘树口、遇伏兵败。以致贼扑蔡店。汉阳之匪。亦突出抄袭。该署将军、欲亲赴潜沔堵剿。已令官文、妥筹兼顾。著胡林翼等、随时咨商官文等、不致顾此失彼。方为妥善。将此由六百里加紧谕令知之。
  </div>
  <div class="pagination">
   <a href="清实录咸丰朝实录_page254.html">
    上一页
   </a>
   <span>
    ...
   </span>
   <a href="清实录咸丰朝实录_page250.html">
    250
   </a>
   <a href="清实录咸丰朝实录_page251.html">
    251
   </a>
   <a href="清实录咸丰朝实录_page252.html">
    252
   </a>
   <a href="清实录咸丰朝实录_page253.html">
    253
   </a>
   <a href="清实录咸丰朝实录_page254.html">
    254
   </a>
   <span class="current-page">
    255
   </span>
   <a href="清实录咸丰朝实录_page256.html">
    256
   </a>
   <a href="清实录咸丰朝实录_page257.html">
    257
   </a>
   <a href="清实录咸丰朝实录_page258.html">
    258
   </a>
   <a href="清实录咸丰朝实录_page259.html">
    259
   </a>
   <a href="清实录咸丰朝实录_page260.html">
    260
   </a>
   <span>
    ...
   </span>
   <a href="清实录咸丰朝实录_page256.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
