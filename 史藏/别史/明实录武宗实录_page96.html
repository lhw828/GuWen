<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 96 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 96 页/共 127 页</h1>
    <div class="content">　　○东岳泰山有碧霞元君祠镇守太监黎鉴请收香钱以时修理许之工科给事中石天柱等言祀典惟东岳泰山之神无所谓碧霞元君者淫祀非礼可更崇重之乎况收香钱耗民财亏国典启贪盗崇邪慢请毁之便＜锍-釒＞入付所司知之
　　○辽海卫纳粟都指挥佥事王钺坐虏入寇当谪戍以情轻降一级
　　○乙酉升狭西按察司副使何天衢为浙江按察使
　　○翰林院编修孙绍祖乞给假并葬其兄检讨绍先许之
　　○朵颜卫都督花当遣使影克卜等来朝贡且伏犯边之罪命给赏如例
　　○贵州车椀寨苗贼阿傍等紏各寨苗为乱于清平平越卫地方杀指挥王杞遂盘据香炉山转掠湖广偏桥等处道路阻绝守臣以闻命湖广总兵官杨英巡抚都御史秦金诣湖贵境上会贵州镇巡官督各参将守备兵备三司官整备兵粮仍调永顺保靖播州酉阳土兵剿之以贵州巡按御史纪功
　　○以太仆寺马一千匹送御用监印烙分拨勇士四卫等营从提督太监谷大用奏也
　　○丙戌司礼监太监韦霦传旨以御马监右少监赵昇守备倒马关
　　○户部执奏商人张铎等往曾输草于保安等城堡缘过限减价乃累奏扰荷特给银二万三千七百余两踰分极矣今又奏匄两淮例不开中残盐轻视宪章不遵成命请逮问后令于宣府候支  上淮以残盐给之贱□依凭城社屡夺公议纲纪之紊甚矣
　　○监察御史于鏊等言迩者总理河道工部侍郎赵璜劾奏副使房瑄文皓及通判赵从龙等指以修河为名輙肆侵克埋没卷宗请逮问俱蒙恩宥免使执法者沮玩法者纵此必瑄皓辈阴有为之地者乞从璜所奏以杜侥幸之门得旨事已既往且连及者众已之
　　○建州等卫女直都指挥同知哈你合等来朝贡马赐宴并赏织金文绮绢帛有差
　　○赏董家口关斩获达贼有功官军绢钞有差
　　○丁亥升贵州按察使张琮为四川右布政使
　　○迭力等族番人伦班等来朝贡赐宴并赏彩叚绢钞有差
　　○戊子减免霸州及大城文安静海三县苇课有差以灾故也
　　○升山东右布政使郑阳为山西左布政使狭西按察司佥事孙修为本司副使户部署员外郎舒表为狭西佥事
　　○己丑狭西巡抚都御史萧翀奏韩府郡王将军郡县主等岁用本色折色粮共一十八万二千九百六十六石今在仓粟米不及二千库贮折银不及三百两民力转输有限宗室仰给无穷若不早为议处诚恐激成他变其固镇等卫所官军俸粮派欠数多亦宜并议户部议覆狭西宗室比之别省为多三边供亿又复浩繁所以全狭税粮升合不入京储又助以年例及河南折布等银数十年来不闻告乏今有此奏必州县因循致有逋负宜行巡抚管粮等官将合属正德七年以后该纳粮草各卫所原额新增屯种折色严限完纳其咸阳县抽分木植银并各该□税钞贯大小衙门赃罚纸米俱贮库听用从之
　　○初镇守河南太监廖堂附逆瑾势假以进贡无名之徵百出其后继之者率以为常于是河南巡抚都御史李充嗣言近时镇守太监进贡有古铜器穴□□止变盆黄鹰角鹰锦鸡猎犬羔羊皮之类皆假名科歛自为取财之计此外又有拜见银须知银图本银税课司银出办椿草银扣除驿传银马价银甲首夫银快手月钱银河夫歇役银动以数十万计而左右用事之人私于下属卖马卖布卖纸卖钞卖铺陈又于沿河抽索客货其弊甚多乞行禁止以苏民困诏进贡如旧其下人科取者禁之
　　○免湖广道沅靖武冈四州蓝山临武永兴宁远会同绥宁六县正官来朝以苗叛用兵故也
　　○庚寅  慈圣康寿太皇太后圣旦命妇朝贺是日赐文武群臣宴于午门
　　○升江西布政司右参政陈洪谟为贵州按察使湖广右参议王荩为山西右参政
　　○南京给事中史鲁言南都外城镇江宁国太平广德府州例当分葺但去都既远官吏艰于往来奸弊易起乞养岁出工料夫价银共一千三百两输南京工部随时修补庶浪费少节而民困可苏工部议从之
　　○荫故礼部尚书徐琼孙高明为国子生
　　○辛卯升山东按察司佥事潘珍为本司副使
　　○免广西平乐等五府宾州思恩等九县正官永安等八州阳朔等三十四县正佐官来朝以抚按官言地方多事故也
　　○壬辰升监察御史杨时周为狭西按察司佥事
　　○开中两淮两浙盐一十五万引于贵州召□上纳及开吏典知印承差纳米免考免办事例其原拟广西福建云南生员上纳银两解太仓者俱以给之以苗寇猖獗从巡抚都御史曹祥奏也
　　○癸巳升监察御史于鏊为浙江按察司副使礼科给事中黄质为湖广布政司左参议
　　○升河南按察使盛应期为山东右布政使
　　○改管处州府事江西布政司右参政刘斐治司事
　　○云南按察司按察使刘麟以病乞致仕许之仍令病愈起用
　　○命山东布政司为德府庶长子泰安王祐木□匆妃周氏营葬事从王奏也
　　○免贵州布按二司及府州县正佐官长官司吏目来朝以地方用兵兼有采大木之役也
　　○谪前江西副使胡世宁戍辽东世宁逮狱已二年竟以欺侮宗室坐罪自世宁得祸后方面以下官畏避宁藩相视以目风采薾然矣
　　○勒沛县知县胡守约为民先是织造太监史宣过沛索挽丹夫以千计守约已给其半半补以佣钱宣督责愈急自至县收捕吏胥守约不能堪因与争宣还奏之连及管闸主事王銮俱逮入诏狱掠治久之銮得赎杖复职守约为民
　　○太子太保都察院左都御史彭泽等言近给事中罗方御史刘成德等各奏称胡世宁充军胡守约为民于法未当切惟君天下之道亲亲固所当先而体群臣之义殊不可废宫中固所当厚而府中之正法亦不可偏今世宁以忤宗室守约以忤内臣致遣官校逮系诏狱复加重谴而宁王之事竟置不问史宣之罪亦从宽宥似于体群臣之道有所未尽宫府之事少有异同故言官交章论奏盖亦公论之不容泯也况世宁先任知府循良有迹守约任知县抗御有方是其平日功有可录宜俯从言官之请将世宁等依拟复职或量移一官俾得效用庶于公论协孚情法允当可以感激臣工而风励天下矣不听
　　○甲午中元节遣驸马都尉马诚崔元林岳分祭  长陵  献陵  景陵  裕陵  茂陵  泰陵文武衙门各分官陪祭
　　○遣仪宾杨淳祭  恭仁康定景皇帝陵寝
　　○遣内官祭  恭让章皇后陵寝
　　○升翰林院编修徐缙为侍读以九年秩满也
　　○升刑部署员外郎鲁铎为山东按察司佥事
　　○以旱灾减免山东兖州等府济等卫所今岁之税有差
　　○抚治郧阳右佥都御史公勉仁卒勉仁字尚德山东蒙阴人弘治庚戌进士授行人升江西道监察御史太仆寺少卿适逆瑾假门禁事逮赴锦衣卫狱左迁盐运司同知服阕升四川布政司参议蓝鄢之乱领兵剿贼升本省按察司副使寻升按察使进都察院右佥都御史巡抚大同以忧去服阕敕巡抚南赣未行改郧阳抵任随卒讣闻赐祭葬如例勉仁居官谨畏不失职然遇事伤于烦琐无变通之才
　　○乙未虏寇白羊口等处命左都督刘晖仍充总兵官太监张忠监督军务参将桂勇贾鉴各领西官厅听征官军即日启行仍命辽东千总都指挥叚锦充右参将领原调辽东兵随晖杀贼忠所领西官厅官军一千人并东官厅头目五百人各赏银二两布二疋鉴所领百二十人赏如之
　　○传旨令兵部分遣官属抚安军民时边报亟甚所在惊溃诸谒  陵者还自昌平或传虏已入白羊口皆策马而走老幼扶携相属于道
　　○沈王幼＜土学＞薨王康王第二子母妃韩氏宣德壬午生正统丁卯封世子天顺己卯袭封至是薨年五十有五讣闻辍朝三日遣官祭葬如制谥曰庄
　　○丙申升山西按察司副使陈奎为河南按察使狭西副使沉恩为云南按察使
　　○监察御史王金劾南京刑部右侍郎兼左佥都御史蓝章贪滥不职吏部覆请诏留用之
　　○命兵部右侍郎丁凤兼都察院左佥都御史提督宣大等处军务
　　○选太仆寺马三千匹给大同官军
　　○升署指挥同知徐永为署都指挥佥事湖广都司佥书
　　○丁酉  太宗文皇帝忌辰  奉先殿行祭礼遣驸马都尉马诚祭  长陵
　　○赏龙门所斩获达贼有功阵亡被伤官舍旗军人等银帛有差
　　○司礼监太监张雄传旨令太仆寺给太监张忠从征军士正＜马犬＞马五千匹
　　○南京十三道御史潘氵□禾等劾奏南京刑部右侍郎兼佥都御史蓝章贪饕恣肆日为酣歌且假盐利媚权势欲迁要地光禄寺少卿马陟狡佞不思其祖顺尝为权奸鹰犬痛自刻责以盖前愆乃以南京为疏远而乞改京官乞削二人官秩以为贪污奸佞者之戒不报
　　○命下场马匹悉还营听调从新宁伯谭祐请也
　　○云南大理府地震
　　○赵府襄邑王祐榉薨王荣惠王第二子母李氏成化庚子生初封镇国将军弘治己酉袭封至是薨辍朝一日赐祭葬如例谥曰昭和
　　○戊戌云南蒙化府地震者五
　　○命游击将军李琮防御蓟州关口先是有旨令兵部选团营兵三千人置将领操练听调兵部以都指挥使李琮名上诏琮充游击将军待报乃发至是始趣赴蓟州
　　○己亥晓刻月犯天困星
　　○发户部银七万两于大同十万两于宣府收买粮草以边警从侍郎杨潭奏也
　　○免广东连山等十一县正官来朝雷州府德庆州及潮阳等四县以佐贰官代之钦崖等五州清远等二十二县以首领官代之皆以盗贼未宁故也
　　○致仕特进光禄大夫左柱国少师兼太子太师吏部尚书华盖殿大学士李东阳卒  阳字宾之先世本湖广茶陵人以戎籍居京师生四岁能作径尺大书  景皇召见抱置膝上且试之书赐果及钞六岁八岁两召见试对偶讲书大义称旨赐皆如初命肄业京学年十六举乡试十八登进士改翰林庶吉士授编修秩满迁侍讲秩再满迁侍讲学士寻侍  东宫讲读丁内艰弘治二年服阕以从龙恩迁春坊左庶子仍兼侍讲学士四年  宪庙实录成迁太常少卿兼官如故七年大学士徐溥等奏文臣诰敕当如旧专官撰拟遂擢礼部右侍郎兼侍读学士以领其事寻被命兼文渊阁大学士参与机务十一年进太子少保礼部尚书十六年进太子太保户部尚书改谨身殿大学士  武宗即位进少傅兼太子太傅寻加少师兼太子太师吏部尚书华盖殿大学士正德七年累＜锍-釒＞恳辞致仕至是卒讣闻  上辍视朝一日祭葬如例仍赐米布五十石疋新钞一万贯赠太师谥文正给之诰命东阳在翰林以文学名前辈或忌之迁侍讲学士数年始与经筵然不以为意也尝大旱应诏陈言剖柝孟子中语切治道者数条附以时政得失为献  孝庙甚嘉纳之既入阁不时召对遇事多所规益末年受顾命缕缕数百言东阳感激思报正德初群小坏政遂与同官刘健谢迁条陈十事指斥贵近言甚剀切因自劾求退健迁皆罢而东阳独留命下据案涕泣连＜锍-釒＞乞归不许于是刘瑾威权日盛狎视公卿惟见东阳则改容起敬时焦芳与东阳同官又助瑾煽虐东阳随事弥缝去太去甚或＜锍-釒＞论廷辩无所避忌所以解纾调剂潜消默夺之功居多否则衣冠之祸不知何所极也或者乃以其依违隐忍不即决去非之过矣所著有怀麓堂前后续稿百余卷凡朝廷诏册谥议诸大制作多出其手诗篇碑板传播四裔虽字书小技亦精绝逼古人罕及之
　　○庚子升河南按察司佥事何正为山西副使山东佥事甯溥为狭西副使
　　○辛丑御史卢雍等上言四事一谓今虏寇深入将官若刘晖桂勇等固皆可用但事权不专兵力单寡不足御方张之寇宜重其委任仍以原调宣府官军三千人助之二谓京师天下根本  宗庙乘舆所在比者虏报传闻西直门外居民奔入城者数千人宜命文武大臣分守九门严讥察以安人心三谓武备不振宜会推文武大臣各一人充总制总兵之任日诣教场提督操练并清查隐占私役办纳月钱军士送营操备四谓迩年出征权要首以奏带子侄家人为务攘夺首级人心愤怨宜重为之禁凡奏带攘功者以军法从事仍究治原奏之人时给事中黄钟等言略与雍同兵部议请如雍钟等言诏九门仍旧戒严奏带参随张忠约束之
　　○升庐州府同知杨誉为江西按察司佥事
　　○荫故翰林院侍讲赠学士刘球曾孙祚为国子生初祚弟祠已荫为通政司知事至是祚复陈乞诏特许之
　　○初京师人朱大周冒为武学生上言大学士杨一清前任吏部考黜不公所喜者一岁屡迁所恶者百计必去为吏科所驳至是复言一清言辩行污贪声大著穷奢极欲无儒者之风摇尾乞怜无大臣之体吏部覆议大周阴坏铨制有伤国体乞下法曹究治诏诘责吏部谓其互相掩饰令陈状户科都给事中周金等上＜锍-釒＞曰考察内外官皆吏部会同都察院奉命举行此  累朝故事也又开刑条例备载考察被劾之人不得狭忿摭拾大周前后具奏渎乱  宸听开群枉之门辟侥幸之路据其肆言无忌必有主使之人舞乱国经未有若是之甚者乞俯察该部原议将大周送法司追究以为将来之戒御史陈轼等亦上＜锍-釒＞并下所司知之时一清以事偶忤钱宁或谓大周之肆言无忌实宁嗾之也
　　○荫都察院右副都御史王宪子汝成为国子生以宪三年考满也
　　○壬寅狭西西安府地震
　　○命指挥同知李能操守镇夷杨淮操守高台
　　○命指挥佥事韩柰守备九永等处地方
　　○南京前军都督府掌府事专管操江怀宁侯孙应爵有疾召还京以南和伯方寿祥代之
　　○命都指挥张安领团营官军千人驰赴白羊口督指挥马忠等协力防守时虏复入青边口虑白羊口寡弱故也
　　○癸卯命都指挥佥事徐辅守备大同左卫城
　　○革宁夏等处协守守备等官都指挥廖纶韩连郑诰李全詹鉴黄钦等各回原卫带俸差操以御史常在劾其不职也
　　○大学士梁储等＜锍-釒＞陈边务五事一师克在和宜令张忠丁凤刘晖等务以朝廷付托为重凡军中大小事务同心协虑会议停当而行至于用兵机宜仍责成刘晖桂勇等听其进止庶几号令专一成功可必不可各狥己见致误事机一黠虏在边已久今军盛马肥其锋必锐而我军奔赴于数百里之外未免困乏宜令张忠等餋威持重见可而进遇贼不可骤与之战庶不堕贼计倘贼畏威不交锋而遁此即忠等之功矣不必贪图首级轻进远追恐陷不测一沿边分守守备兵备防守等官宜谕令各慎固边关刬削山崖挑穵赚坑严谨烽堠秣马厉兵常如虏至或有警即相传报应援山西偏头宁武等关尤宜严备恐贼不得利于东复窥我西如往年故輙一延绥兵素为虏人所惮宜益调游击将军杭雄所领游兵与副总兵安国游击将军朱銮合兵截杀延绥兵人赏银二两以作其气仍敕延绥总兵王勋挑选战士三千驻清水营若宣大危急即过河策应若套内零贼则以宁夏陕西两镇游兵按伏防守一锋刃之下非重利无以激之宜再发太仆寺马价银五万两输军中以待有功仍查弘治间事例各边土人有材力勇悍能斩获首一颗者赏银三十两愿升者给与冠带名为义勇免其差徭若能紏集乡丁斩首至五颗以上为首者加升署所镇抚夺获被虏牛羊等项以四分充赏盖虏势方强官军既不敢轻与争锋及其分散抢掠又猝难应援此策一行人人踊跃庶几随地寓兵而虏可却矣兵部议令监督提督等官遵行如其言太仆寺马价已发所在买马备用请以宣大官银令巡按御史核实给赏从之
　　○乙巳诏辽东卫所纳知印承差吏役者如原拟每银一两折纳粟麦四石以备赈济从巡按御史张文明奏也
　　○命巡抚保定都御史臧凤山西都御史李钺量调附近官军舍余民兵守紫荆等关口以虏势重大从巡关御史屠侨请也
　　○丙午命工部右侍郎兼都察院左佥都御史赵璜于顺天等三府工部左侍郎俞琳兼都察院右佥都御史于保定等五府修饬武备以虏营近边虑其大举深入故也
　　○丁未降监察御史张经为河南河西县典史经之巡按宣府也劾奏镇守太监于喜罪喜深恨之隆庆州城旧惟三门民以汲水不便欲增开西门知州张皞请于经听之不以关白喜喜益怒经尝杖人有死者喜遂奏经擅开城垣虐死无辜逮系诏狱拷讯经不肯服乃遣刑部郎中锦衣千户各一人往按之比奏报法司拟赎杖还职诏以经行事乖方令降远方杂职皞亦被逮降罗雄州同知
　　○命指挥同知杨贤协守宁夏东路兴武营指挥使张鹏守备灵州
　　○免广西镇安等三府归顺等三十三州上林等四县永顺等四长官司正官来朝皆以盗贼未宁也
　　○戊申改服阕广东按察司副使江潮于山东提调学校
　　○云南云南府地震
　　○巡按福建监察御史胡文静奏漳泉二府及浦城县盗贼充斥且年凶多疫乞免其正官朝觐仍存留运司依山盐价一万七千二百余两以备军饷及赈济皆从之
　　○荫南京吏部尚书孙需子晓为国子生以三年考满恩也
　　○裁减广西修仁县学训导一员以生员数少也
　　○命都指挥佥事孙辅守备德庆泷水地方
　　明武宗毅皇帝实录卷之一百三十九
　大明武宗毅皇帝实录卷之一百四十
　　正德十一年八月庚戌朔命西安后卫带衔都指挥佥事吴吉守备宁夏镇城迤南地方
　　○僰蛮聚众于落亥堡等处为乱事闻兵部议令四川守臣抚处不听即合诸路兵讨之以巡按御史纪功奏可
　　○辛亥命都指挥同知袁杰韩平都指挥佥事蒋鉴焦伦高谦各领骑兵三千人抚宁侯朱麒安远侯柳文领步兵一万人操练听调
　　○命左都御史彭泽提督东西两路边关署都督同知金辅都指挥陈珣充游击将军率京营七千余人防御虏寇时猴儿李诱虏众将南侵以僧法顺者为间谍守关卒获之巡抚都御史臧凤以闻下廷臣议故有是命
　　○癸丑大学士杨一清引疾乞休不许
　　○升太仆寺少卿王承裕为本寺卿
　　○兵部言巡抚都御史李王□赞请以游击李琮所统三千人派十二关口防守兵分则势弱不可宜令琮于三路参将地方各委都指挥一员领五百人同参将防守关口其余一千五百人听琮统领遵化等处随便驻劄相机行事如各关口守兵不足则调腹里操守军舍余丁并附近州县民兵协守事宁罢归从之
　　○巡抚宣府都御史王纯奏虏六万余入寇总兵潘浩御之于贾家湾败还复整众迎击于鸡鸣山杀伤亦略相当但众寡不敌徵兵邻镇虑缓不及事请下兵部议处且自劾求罢不允于是兵部尚书王琼议以纯初自谓宣府兵马足以御虏可不烦发兵及虏骑充斥顾婴城自卫而事败又不敢明言请兵此非臣等所能遥制其令太监张忠侍郎丁凤都督丁晖等督同纯等相机战守纯浩俱仍戴罪俟事宁勘处从之
</div>
    <div class="pagination">
<a href="明实录武宗实录_page95.html">上一页</a><span>...</span><a href="明实录武宗实录_page91.html">91</a><a href="明实录武宗实录_page92.html">92</a><a href="明实录武宗实录_page93.html">93</a><a href="明实录武宗实录_page94.html">94</a><a href="明实录武宗实录_page95.html">95</a><span class="current-page">96</span><a href="明实录武宗实录_page97.html">97</a><a href="明实录武宗实录_page98.html">98</a><a href="明实录武宗实录_page99.html">99</a><a href="明实录武宗实录_page100.html">100</a><a href="明实录武宗实录_page101.html">101</a><span>...</span><a href="明实录武宗实录_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
