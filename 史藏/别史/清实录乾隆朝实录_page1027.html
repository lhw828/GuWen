<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1027 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1027 页/共 1860 页</h1>
    <div class="content">
○户部议准、直隶按察使裴宗锡奏称、各省徵收田房税契银两。其契价在一千两以上者。行令各州县将所填契尾。黏连业户原契。申送道府直隶州。查验相符后。即行裁截两半。发还州县。一给业户。一送藩司稽核。并令该督抚随时察访。倘州县不按月申送。及已申送而各上司逾限不给。并查验不力。以致州县官仍有私改侵吞情弊者。将该州县。及该管道。府。直隶州。分别予以降级罚俸处分。从之　　

○丙申。谕、据常钧奏、查办常德府属被水抚恤情形摺内。称面询灾民及各地方官。有已经遵例散给抚恤口粮者。亦有拘泥夏月被水。俟秋成确勘。分别办理。不敢即行赈恤者等语。所奏殊堪骇异。此次常德等属。猝被异涨。与寻常被灾者不同。前经李因培奏报山水涨溢情形。即降旨令其作速查明。先行抚恤一月口粮。俾穷民均资接济。今据常钧所奏。该处地方官。竟有拘泥成例。俟秋成后始行办理者。试思现在积水未消。灾民露处乏食。岂能坐待秋成赈恤之理。李因培从前所办何事。至于城工堤垸。皆卫民要务。李因培亦并未具奏及此。实为可怪。其意不过以交代在即。心存五日京兆之见。不复详悉查办。督抚身任地方。似此灾赈重大。关系民生呼吸之事。辄意存诿卸。置民瘼于度外。则所赖于督抚大吏者何在。殊非朕轸恤爱民之意。李因培著交部议处。所有常德等属被灾等处。著常钧速即加意抚恤。俾灾黎普沾实惠。毋致稍有失所。该部遵谕速行　　

○又谕、据常钧奏、常德府城。滨临朗江。地势卑下。西南二面。以城为堤。其中笔架城一段。城墙最低。遇水势骤长时。几平垛口。请添高加厚以备不虞等语。已于摺内批示。照所请行矣。至另摺所奏应修堤垸一事。虽系官堤少而民垸多。但此次山水骤发。漫溢江湖。民间猝被异涨。非寻常被水者可比。灾民口食维艰。现在加恩赈恤。期无失所。岂能复有余力。营修堤垸。从前二十九年湖北监利县江水涨溢。冲损孙家月堤。经该抚请借帑兴修。曾降旨官为修筑。免其徵还。此次所有应修民垸。并著一体官为修建。以恤民力。且灾后兴举堤工。无食贫民。兼可资以工代赈之益。著该抚将积水处所。上紧设法。堵御疏消。即速勘明应修各堤垸残缺丈尺。刻日兴工。俾灾黎均沾实惠。该部即遵谕行　　

○以湖北布政使三宝、湖南布政使赫昇额、对调　　

○丁酉。谕、据杨应琚奏、新定整欠孟艮地方。请仿照普洱边外十三土司之例。酌中定赋。于丁亥年入额徵收等语。整欠孟艮。业经附入版图。愿输粮赋。其酌定徵额之处。俱著照所请办理。但念该处地方。连年经莽匪扰害。今虽得安耕作。而元气尚难骤复。若遽于丁亥年责令输将。恐夷民生计。未免拮据。所有应徵钱粮。著加恩缓至戊子年入额徵收。以示优恤边黎至意　　

○又谕、据常钧参奏、沅陵县知县王元位。于被灾轻重情形。并未确查抚恤。辰州府知府诸重光。亦未亲往查办。扶同该县欺朦饰混。请一并革职等语。知府知县。所以为民也。而为民之事。莫要于灾伤赈恤。凡知府请训。无不以是为谆谆。今诸重光竟若罔闻。牧民之谓何。常钧参奏甚是。诸重光。王元位。俱著革职。但仅令其罢官回籍。转得置身事外。不足以示儆戒。并著仍留该处差遣。办理灾赈事务。效力赎罪。至此等办灾不力。玩视民瘼之员。李因培即应据实参奏。何以俟至新抚常钧始行查办。该司道等亦所司何事。李因培昨已降旨交部议处。沈世枫业已降调。所有布政使赫昇额、辰沅道、富泰、并著传旨申饬　　

○吏部议覆、巡视北城御史素尔讷奏称、五城兵马司吏目。例管城外地方。但距署遥远。呼应不灵。请将吏目衙署。移建永定等七门。安定等六门外。各城适中之地等语。查吏目微员。不足以资弹压。应将各城副指挥移驻城外。其副指挥原管地方。改归正指挥。及吏目分辖。并改建副指挥衙署。从之　　

○大学士管云贵总督杨应琚奏、补哈大头目噶第牙翁。次子麻哈喃。率众投附。又猛撒头目喇鲊细利。解献莽匪十人。均应准其投顺。并请赏给职衔。报闻。下部知之　　

○是月。福建巡抚暂留湖南巡抚李因培奏、蒙恩调任闽省。俟常钧到日。交印诣阙请训。得旨、不必来。学问与政事无二。总以化习气为要。勉之。即如沈世枫之考语。未免犹有未化者。若不能改。虽日面朕何益　　

○又奏、因调任闽省。濒行时。委员盘查长沙、善化、两县库贮无亏。得旨、好。汝于此等处原可信。所谓三代以下。惟恐不好名也　　

○湖南巡抚常钧奏、湖南濒水州县。因本年五月。雨水过多。湖河涨溢成灾。臣自滇抵任后。亲行履勘。并分委道府各员。查得武陵、桃源、龙阳、沅江、益阳、湘阴、华容、岳州卫、沅陵、泸溪等十县卫。被灾较重。有应行抚恤。及借给耔种之处。现在分别办理。得旨、览奏俱悉。妥协办理。毋使灾黎失所　　

○陕甘总督吴达善奏、新疆各处屯防兵。均由陕甘二省绿营兵内派往。向例三年更换。嗣改为五年一换。而领兵官员年分。未经奏改。查官兵事同一例。应请将官员换班。亦改为五年一次。得旨、如所议行　　

○大学士管云贵总督杨应琚奏、滇省六月望前。节次得有透雨。粮价平减。民情欢悦。得旨、欣悦览之。卿去。正所谓一路福星耳。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百六十五



大清高宗法天隆运至诚先觉体元立极敷文奋武孝慈神圣纯皇帝实录卷之七百六十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十一年。丙戌。八月。戊戌朔。祭大社。大稷。遣諴亲王允秘恭代行礼　　

○谕、据富僧阿等奏称、派出巡查厄鲁特家口。骁骑校齐库尔特依。领催图垒。并不照数带领马甲前往。向马甲四保尼堪等索银。擅令伊等存留不往。齐库尔特依、复因图垒、宰羊细故。恣行殴打。请将图垒、四保尼堪等、革去领催马甲。齐库尔特依、革职。与图垒、四保尼堪、一并交刑部治罪等语。富僧阿此奏。殊属不成事体。齐库尔特依。图垒等。固应治罪。然其罪亦不过斥革差使。惩治完结而已。何至将多人纷纷解部。扰累驿站。齐库尔特依、即著革去骁骑校。图垒、四保尼堪、俱著褫革领催马甲。重加惩治。嗣后此等事件。不必交部。即在本地完结　　

○河南巡抚阿思哈议奏、河南布政使佛德奏称、河南通省社谷截至乾隆三十年岁底。本息共存十五万六千八百六十石有奇。细查各属册报。每属所贮。自二三百石。至四万一千余石不等。甚至有颗粒无存者。多寡太觉悬殊。总缘劝捐之时。地方官办理。未能一律妥善。后或因歉年煮赈。及民欠被灾豁免。未经陆续补捐。以致不敷。应请饬令地方官。乘此收成丰稔。劝谕绅士商民。毋拘多寡。令其量力捐输。其每乡慎选社长。立簿登记。听捐户自行交纳。及按数递加奖励之处。悉照雍正二年原例遵行。不得稍有抑勒。及经由胥役。致滋扰累。其常漕等仓。如有空廒。尽先借贮。如无、暂寄寺院。俟息谷充裕。另行建仓收贮。并令各道府督率各属。嗣后俟年岁丰稔。方可出示办理。倘遇收成歉薄。不得一概劝捐。仍于每年年底。将各属捐输社谷数目。具摺奏闻。均应如所请。得旨、如所议行　　

○己亥。上奉皇太后幸卷阿胜境、侍早晚膳。至乙巳皆如之　　

○赐扈从王公大臣、及蒙古王公台吉等食。至乙巳皆如之　　

○遣官祭关帝庙　　

○赈恤湖南湘阴、益阳、华容、武陵、桃源、龙阳、沅江、沅陵、泸溪、辰溪、溆浦、安乡、岳州等、十三县卫。本年水灾饥民　　

○庚子。遣官祭昭忠祠　　

○谕军机大臣等、今日召见章绅。询其地方情形。据称起程时。福州、兴化、漳州、泉州四府。正在望雨。嗣后有无雨泽。未能深悉等语。前据苏昌奏、该省六月以来。下游一带。雨泽稀少。现在设坛祈祷。如月内即得甘霖。可望丰收。倘得雨过迟。收成难免稍歉。已于摺内批示。曾否得雨。速即奏来。至今未据奏到。著再传谕苏昌。将现在曾否得雨。并秋收有无妨碍。速即查明。据实具奏。以慰廑念。寻奏、七月初一日至初八等日。各属先后连得大雨。未种高田。赶紧栽插。尚不失时。二十七日。及八月上中二旬。又连次得有透雨。本年晚收。可期丰稔。得旨、欣慰览之　　

○辛丑。刑部议准。江苏巡抚明德奏称、向例抢窃满贯。及三犯窃盗。赃至五十两以上。拟绞各犯。秋审缓决三次者。俱改发乌噜木齐伊犁等处。给兵丁为奴。但此等人犯。情罪本不甚重。既经议缓。即可仰邀宽典。若必羁禁多年。始行改发。恐有年力渐衰。不任耕作之人。请嗣后秋审缓决一次之后。查明该犯年在五十岁以内者。即行佥妻改发。从之　　

○壬寅。湖广提督李国柱奏、湖南常德、岳州、沅、辰、地方。本年被水较重。曾经节次奏明。兹复查得湖北嘉鱼、沔阳、广济、黄梅、石首、监利、等州县。滨临江河。民间田庐。亦有淹浸。臣已批饬各该营县。确查被水浸淹田亩。现在作何疏洩。曾否补种杂粮晚禾。星飞具报。得旨、仓猝被水之际。汝所办颇妥　　

○癸卯。谕军机大臣等、刘藻前在云南总督任内。办理莽匪一案。张皇失措。种种错谬。继复畏葸自戕。是伊系已经革职。应行治罪之员。将来旅榇回籍。止可照常人归葬。不得听其家靦颜建立墓碑。书刻原任总督。及历官事实。欺诳乡愚。著将此传谕崔应阶知之　　

○又谕、据李国柱奏称、武陵县低处村庄。积水未消。将来退出。亦难补种。其高处田亩。陆续涸出。随即补种晚禾。不意六月初旬。因积雨水涨。又被淹浸。其退出处所。仍赶种晚禾。亦有候地乾补种杂粮者。乃摺中又称未经被水高田。现在收获。市米渐多等语。所奏殊未明晰。是否该处高田中。原有未经被水之处。抑或另指他处而言。著传谕常钧。即将该处实在情形。查明覆奏。至武陵今岁被水较重。著该抚查勘确实。有应行抚恤者。即速加意办理。毋使灾黎稍有失所。以纾廑念。寻奏、武陵一县四乡。其辖四十一村。本年五月。被水漫淹者。计三十村。其十一村。地处高阜。原未被淹。至所淹之三十村。因地势高低不同。内中稍高之处。水退迅速。旋经补种晚禾。至六月初旬。积雨水涨。仍复被浸。虽有陆续涸出。补种晚禾杂粮之处。究属收成歉薄。统计武邑成灾田亩。不及十分之四。得旨、此奏明悉矣　　

○大学士管云贵总督杨应琚奏、御史周于礼所奏莽匪情形。臣遵旨逐细确查。如所称莽匪起事。约有六千余人。半皆湖广及滇地流民。以开矿失业。附之者不下千余。近边犭□罢夷。胁从亦复不少。臣于整欠孟艮地方。屡饬各总兵详细访查。据称。从前曾于小猛养等处。擒获汉奸八人。并非贼中头目。当即于军前正法。其余临阵所见。并于已戮贼尸内。遍加查看。悉系莽人。并无汉奸。今复在整欠一带地方。遍加躧缉。实无厂棍汉奸一人。该御史所称贼少民多之处。殊无确据。又称滇省米价少昂。边界民苗。轻剽易动。安插不善。每易滋生事端。并官军行处。所调土练。恐抚之不得其道。或致入贼。臣查滇省米价。现已设法调剂。民苗安堵。至所调土练。内地皆有家室。复有土弁土目。管束前往。伊等此番进剿莽匪。颇知勉力感奋。勇往杀贼。并无他念。现在莽匪巢穴已平。大兵已彻。外域各蛮。纷纷归顺。内地及江广流民。亦无须设法安抚。得旨、有旨谕部。谕曰、杨应琚查覆御史周于礼所奏莽若情形。其言多未确实。应毋庸置议一摺。此案莽匪缘起。原属不成事体。皆因刘藻始而隐饰。继又张皇。且妄信绿营捏饰积习。竟若地方将失。以致自戕。而周于礼轻信传闻。遂有此奏。彼时即知其言未必可据。是以未经发钞。但以该御史籍隶滇省。或不无所见。因将原摺钞寄杨应琚。令逐细查办。今莽匪巢穴悉皆剿平。官兵已彻。外域各夷。闻风归顺。愿入版图。民夷无不安堵。地方官亦无办理不善之事。可见该御史前此所言。原属风闻胆怯。纸上谈兵。真堪付之一笑耳。但周于礼以本地之人。言本地之事。谬妄若此。尤为恶习。周于礼著传旨严行申饬。杨应琚摺并发。并将此通谕知之　　

○甲辰。遣官祭黑龙潭昭灵沛泽龙王之神。玉泉山惠济慈佑龙王之神　　

○谕曰、李清时奏、东昌各州县坡水盛涨。消制不及。以致水漫堤堰。除将疎防各官另行查办外。所有臣不能先事豫防之处。请交部议处等语。东昌一带雨水过多。运河上游各处。坡水分消不及。间有漫淹。李清时正在豫省。自不能分身兼顾。著从宽免其议处　　

○谕军机大臣等、湖南辰州府知府员缺。已著在部候补之潘经驭补授。该处现有赈务。需员办理。著该员即赴新任。不必赴行在请训。将此传谕留京办事王大臣。转谕该员知之　　

○户部议覆、山东巡抚崔应阶奏称、向例蠲免漕粮之年。随漕米石。仍旧徵收。但此项数目零星。核之民间每户。仅止升合勺撮。若按数催徵。小民以零米赴官完纳。追呼仍所不免。所有东省今年应徵随漕米石。应缓至明岁徵收漕粮之时。随正带收。应如所请。其各省有漕地方。所徵漕项米石。有本色折色之分。情形不同。应令有漕各督抚。遇轮应蠲免之年。临期奏请办理。从之　　

○刑部等部会议、广西小镇安逆犯农付摇、莫英、刘德辉等。造劄授官。图为不轨。分别首从定拟。得旨、农付摇、莫英、刘德辉、俱著凌迟处死。刘德辉已经毙命。仍著锉尸示众。农付蟒、农亚耀、农恶蟒、农付团、张几良、李恶冷、黄国顺、黄付保、陆扶哉、谭亚章、何博陵、王付凛、黄几近、黄几贵、李几全、黄英、黄亚富、黄亚进、黄付笋、黄博陆、谭几扬、莫付周、潘亚沈、李亚谈、罗恶蜡、罗亚当、陆亚岑、陆恶韦、谭几孟、黄几辰、温几里、陆扶桂、赖亚保、沈亚周、陆付委、黄付明、陆付湃、陆付扬、陆付添、陆付也性、陆以而、王以匿、王布顺、黄付尚、陆付副、游文光、杨抱好、岑付良、黄文韬、黄付鸾、李世忠、汪德清、黄应宿、俱著即处斩。仍分别枭示。余依议　　

○乙巳。谕军机大臣等、据崔应阶奏、聊城、博平、运河漫溢。已于二十七月。一律堵筑完固。而另摺所奏。又有茌平、高唐、一带大路。水深三四尺一二尺不等之语。该省今年雨水稍多。坡水漫溢。今堤口虽已堵筑。而道路积潦未消。恐田禾不免减损。该抚现在亲往各处查勘。其被水州县。约有几处。是否成灾。并著崔应阶速即查明。妥协办理。并将目下晴雨情形若何。一并覆奏。寻奏、东省被淹地方。共计六十州县卫所。大率已属成灾。至现在天气。晴明之日居多。河水渐落。洼地积水。渐次疏消。得旨、览奏俱悉　　

○丙午。太宗文皇帝忌辰遣官祭昭陵　　

○浙江巡抚熊学鹏奏、台州府属临海黄岩。等处。于七月初六日。猝被风潮。城垣仓狱。及民居田庐俱有淹没损坏臣亲往该处查勘。即将应行抚绥事宜悉心办理。得旨、详悉查办应抚恤者即行抚恤　　

○丁未祭先师孔子。遣大学士刘统勋行礼　　

○上奉皇太后幸卷阿胜境、侍早晚膳　　

○赐扈从王公大臣、及蒙古王公台吉等食　　

○直隶总督方观承奏、居庸上关。南门土□坐垫渗漏。雨零券中。并券洞深黑。往往藏虎为患。八达岭西门。墙身坍塌。南首相连之墙里外坍损。均应动帑修筑。又居庸上关。北十四里之弹琴峡地方。石道坑洼。一遇水发。行旅阻碍。应照南口山根石道。依傍东山添漫石道一段。得旨、著照所请行　　

○戌申。太祖高皇帝忌辰。遣官祭福陵　　

○以故扎萨克台吉喇布坦孙索诺木多尔济、袭职　　

○己酉。上奉皇太后幸卷阿胜境。侍早晚膳。至壬子皆如之　　

○赐扈从王公大臣、及蒙古王公台吉等宴。至壬子皆如之　　

○吏部等部议准、前署陕甘总督刑部尚书舒赫德疏称。巴里坤地方。土田日辟。民户日繁。仅设同知办理粮饷。照料难周。请裁事简之平番县镇羌巡检。改为巴里坤巡检。从之　　

○兵部议覆、湖北巡抚鄂宁疏称。安陆府观音店等处。前已移设驿站。应改建马号棚厂。又黄州府长山铺驿站。距武昌府四十五里。距华容站七十五里。远近不齐。将长山铺移设土桥。均应如所请。从之　　
</div>
    <div class="pagination">
<a href="清实录乾隆朝实录_page1026.html">上一页</a><span>...</span><a href="清实录乾隆朝实录_page1022.html">1022</a><a href="清实录乾隆朝实录_page1023.html">1023</a><a href="清实录乾隆朝实录_page1024.html">1024</a><a href="清实录乾隆朝实录_page1025.html">1025</a><a href="清实录乾隆朝实录_page1026.html">1026</a><span class="current-page">1027</span><a href="清实录乾隆朝实录_page1028.html">1028</a><a href="清实录乾隆朝实录_page1029.html">1029</a><a href="清实录乾隆朝实录_page1030.html">1030</a><a href="清实录乾隆朝实录_page1031.html">1031</a><a href="清实录乾隆朝实录_page1032.html">1032</a><span>...</span><a href="清实录乾隆朝实录_page1028.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
