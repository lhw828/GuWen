<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 546 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 546 页/共 1860 页
  </h1>
  <div class="content">
   ○又奏报麦收雨水情形。得旨。览此时望雨孔迫矣。目下得雨否。民情若何。速据实奏闻。　　

○江南河道总督高斌。奏报黄运湖河。伏前水长。各工平稳情形。得旨。慎敬以防。此时且不可为满足之言也。　　

○又奏覆、五月十八日。前往徐属勘工。经过之清、桃、宿、邳、睢、灵、铜、萧、砀等州县。目睹麦收四五六七八分数不等。内七八分丰收者固少。而四五分歉收者亦少。计淮北一带收成。实有六七分。均不致成灾。得旨。览奏稍慰。然据朕所见桃源一带景象。若祗获六七分麦收。则不足以苏民困也。另有旨谕该督。　　

○镇海将军萨尔哈贷奏。京口八旗。额设马兵二千名。除向例应拴马匹外。又每兵五名。公拴马一匹。并无官朋马价。与餧养草料。南方卑湿。牧放无所。一交夏令。暑气薰蒸。马多倒毙。臣愚以为每兵应拴之马。馁养尚难。若再扣其额设马乾以餧公马。匪独无益。更恐额马反致疲瘦。请照杭州、江宁之例。将公拴马四百匹。一体停止餧养。每马令存银十两。作五十个月扣足四千两。收存公库。遇有用马之时。将银买补。得旨。著照所请行。　　

○安徽巡抚张师载。奏报各属雨水情形。得旨。此时不可为满足之言。而且所报亦略迟。为督抚者。民瘼之外。更无别事。以后勿存讳饰之心。常切饥溺之怀则善矣。勉之。　　

○江西巡抚舒辂奏。据峡江县具禀。该县示期开粜。五月十五月日。有刘贤士等。倡议平粜碾米。须用市斗。向管仓人告求。经监生袁太卫劝阻。该犯等以袁太卫不恤人艰。即向其家分抢稻谷衣饰等物。经县拏获。又临川县具禀。五月十六日。有李近能、饶玉英。及随同之王绍俚等十余人。向监生余飞龙家。特物当谷。余飞龙答以无谷可当。即各进室量谷二三桶不等而散。又上顿渡地方。于五月十九日演戏。匪类洪褒俚。见有载糯船泊河干。辄称米谷出境。倡言拦阻。随率同万佑俚等七八人上船。各抢米数斗而逸。其余强买不合。辄行抢去各案。按律止于杖徒。然偶因粮贵藉端。此风断不容长。内峡江县一案较重。臣即提省亲讯。当各重责枷号。并将律例详悉开导晓谕。现俱宁帖畏服。得旨。甚好。执法办理。以靖刁风。　　

○闽浙总督喀尔吉善等奏。台郡生番。与平浦汉民。不相浃洽。是以汉奸不敢入山。而向例于秋深水涸。严守要隘。以防焚杀。兹台湾镇道李有用、金溶。因北路屡有生番戕杀之案。遂于通事内。择其熟识生番社目之人。令招抚各社土目到郡。示以兵威。加以厚赏。虽为宁谧边界起见。然应于巡察之时料理。何必将番目多人。引至郡治。将来渐与汉民熟番联络。大有不妥。再通事林秀俊、张达京、二人。充北路通事数十年。田园房屋。到处散布。素与社番勾结。今复假以事权。更非宁边良法。臣等随一面示知镇道。嗣后不宜如此冒昧。一面密访林秀俊等。勾结民番。盘剥致富实迹。并此次联络生番土目。有无假权愚弄之处。俟有确据。再当妥办。得旨。览奏俱悉。　　

○河南河北镇总兵杨凯奏报河南武、阳、二县。被水情形。得旨。览奏俱悉。鄂容安办理合宜否。民情若何。实奏莫饰。　　

○山西巡抚阿思哈奏报、各属被雹被水情形。得旨。知道了。一切抚恤。实力督察令灾民均受实惠。　　

○陕甘总督行川陕事尹继善奏报回陕日期。得旨。此一代理。尚属奋勉尽职。可嘉也。今又命卿为两江总督。但此处系向来得名之地。亦即失实之地。应如何奋勉。卿其自筹。余俟面谕。　　

○云南布政使彭家屏奏覆、臣调任云南。留心查看。滇省财赋之重。专归铜盐。而弊端之甚。亦全在铜盐。数十年来。上司属员。连为一气。政体官方。半坏于此。所有历年闲款。臣现在彻底综核。分别销追。呈督抚确核具题。其余一切。俟料理有绪。再行奏闻。得旨。一切酌中为之。作弊固不可。苛察亦不必。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百九十一


大清高宗法天隆运至诚先觉体元立极敷文奋武孝慈神圣纯皇帝实录卷之三百九十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十六年。辛未。六月。丙申朔。兵部议准、河南巡抚兼提督衔鄂容安奏称。嵯岈山、平头垛等处。西界南阳。南通楚省。而杨家店尤为要区。请于汝宁营。拨马兵二名。守兵九名。确山、遂平、二汛。各拨马兵一名。守兵二名。合之杨家店现有守兵三名。已足二十名之数。以原设之外委、千总、带马兵二名。守兵八名。驻劄杨家店。其十名分驻嵯岈、平头、二处。从之。　　

○丁酉。旌表守正捐躯之河南襄城县民郭学古妻贾氏。　　

○戊戌。上诣畅春园、问皇太后安。　　

○还宫。　　

○谕军机大臣等。据永贵奏称。浙省五月下旬以来。杭、嘉、湖、等府。正当栽插晚禾之期。虽经得雨。犹未沾足遍及。待泽颇殷。如数日内大沛甘霖。尚可不致失时。如得雨过迟。有误栽种等语。南方水田。全赖雨泽沾足。以便及时栽种。现在如已得有透雨。可速奏以慰朕怀。如此时尚未得雨。则晚禾不能插莳。难望秋成。闾阎生计。必多拮据。该抚身任封疆。即当豫为筹画。以资接济。如有应行办理之处。并即一面办理。一面奏闻。可即传谕永贵知之。　　

○以健锐营翼领霍山、为右卫副都统。　　

○调山东衮州镇总兵官王朝辅、为广东潮州镇总兵官。　　

○己亥。谕曰。张之浚自简任山西按察使。于任内应奏之事。未有建白。今甫具奏摺。乃以作所治平纲目二十四疏一册进呈。无非剿袭习见之陈言。不知为治之要。惟在体以实心。措之实政。其研求义理。莫备于圣贤之明训。儒先之格言。苟不能见之躬行。虽日取六经性理之书而庄诵之。时时布之诏令。宣示臣民。其于实政何裨。况区区肤浅支离之瞽说乎。此在词苑谏垣。专以论思献纳为职者。敷陈己见。或可效触目警心之一得。尚不许摭拾浮辞。至内而尚书侍郎。外而督抚藩臬。则政理各有专司。民生吏治。职有应为者。尽心力而为之。犹恐不给。苟徒以剽窃空言相尚。其贻误官守。尚可问乎。千秋金鉴录。历代名臣奏疏等书。钞之不可胜钞。蹈成说而错举之。其即可谓之名臣乎。且伊身为臬司。所司者刑名也。粗举其在宪言宪。而首以刑措为题。夫唐虞之书。言刑者非一。所重在明允耳。措岂易言。至谓官吏迟延。胥役扰累。讼师煽诱。此入仕者所共知。更何待言。而究其袪弊之道。了无实际。至请将人伦之理。钦定五章。令僧道刊之为经。喇嘛译之为教。欲以通晓番苗。则舛谬更出情理之外矣。他如谓乐律有关风俗。欲使士子鼓瑟吹笙。典乐教胄之法。不传久矣。舍礼义之教。而冀感动以声音。其可得乎。又谓御即马射。今之书生。能马射者几人。亦何必使能马射。其余悖缪荒诞之语。不可胜举。臬司统辖通省刑名。有整纲率属之责。张之浚识见如此。何以胜任。念其尚非大过。著仍以道员用。其书著掷还。山西按察使员缺。著唐绥祖补授。该部知道。　　

○又谕、王荃奏、京城内外。一切水道。间段淤塞处所。请交工部派员相视疏浚一摺。此事专交工部办理。未必妥协。乾隆七年。曾专派海望、舒赫德、哈达哈、督率司员。修浚京城沟洫桥道。虽陆续竣工。但从前修浚者。今又不无淤塞。而欲使积潦通流。必先由河道疏畅。是以今年特派人管理河道。随时指示。已有成效。此案仍著海望、舒赫德、哈达哈、会同管理河道之五福、努三、傅德等。详悉相度。动项兴修。嗣后随时留心经理。毋令填壅淤塞。　　

○大学士等议覆、京口将军萨尔哈岱奏称。京口驻防兵米。向于丹徒等县漕米内、兑拨本色。雍正二年。改给折色。每石银一两二钱。经前任江苏巡抚雅尔哈善、以连年米贵。奏请仍给本色。但部文自十六年冬季为始。于徒、阳、二邑漕粮。各半截给。本年入夏。米价尤昂。请即于秋季。在徒、阳、二邑常平仓贮。各半给领。冬季漕米截扣归补等语。查常平积贮攸关。若分拨仓米一万六千六百余石。倘有所需。恐不敷用。应将京口秋季兵米。分拨一半本色。一半仍给折色。所动常平仓米。仍于漕米截留之际。照数归补。从之。　　

○庚子。上御太和殿视朝。文武升转各官谢恩。　　

○诣畅春园、问皇太后安。　　

○幸圆明园。　　

○工部议准、大学士管江南河道总督高斌疏称。范公堤坐落海滨。向由孔涵河运料到工。水程二百余里。近河道淤塞。七闸料物。改由泰州绕越过坝。计程四百五六十里。盘运多费。造册题报。委员趱办。从之。　　

○湖广总督暂管湖北巡抚阿里衮疏称。武昌左卫。民垦额内中则屯地八亩三分。于丙子年起科。从之。　　

○辛丑。谕军机大臣等。据方观承奏称。目前运河水长平槽。三岔河一带。并有海潮倒漾。大清河东注之势。不能迅畅。以致凤河下口。亦有屯阻等语。今年雨水调匀。各处河流顺轨。三岔河一带。何以海潮尚有倒漾。是必海口为淤沙壅滞。不能深通畅流之所致。此处于河道大有关系。亟宜留心经理。盖北河逦迤入海。挟沙而行。一路随行随积。与南河海口情形。本自不同。况如去年秋冬之间。沿河地方。尚有未经涸出地亩。夫水过白露。何致尚未归槽。可见下游入海之路。不无淤垫。应行及时筹办。著传谕方观承。令其亲身前往。悉心相度。有应行酌量办理之处。即速详查具奏。寻奏。由海河至大沽营。水深势涌。无淤浅处。惟自大沽至海口十里。海近而水转浅。因询沿海老民、渔户、熟谙之汛弁。佥称海口外有横沙一道。极为坚硬。谓之拦港沙。潮生则骤高数丈。潮落则沙上水余数尺。洋船乘潮。始能出入。平时出口之水。自津达海。地势愈下。原无大碍。惟当夏秋之交。横沙内外。海水满盈。不免阻遏。白露后始能照常。故向有白露前海不收水之说。海港非内河可比。出入凭潮无法疏浚。实属人力难施。因详查沿海港口情形。而知南北运减河之分涂归海。筹办本有成法。北运减河二道。一在务关厅属之王家务。由七里海。入蓟运海河。一在杨村厅属之筐儿港。入塌河淀。南运减河二道。一在沧州捷地汛。入母猪港。一在青县兴济镇。亦入母猪港。并以歧口海港为归宿。当日开浚之意。既以除运河堤岸之险。更欲其分流散沙。使两运入三岔口之水稍减。庶大清子牙诸水。得以宽然东注于三岔口。即去路稍缓。而来水不加多。三岔口已可容纳。凤河诸下口。亦不虞阻遏。近年北运之王家务减河。坝门不常过水。筐儿港减河两堤。因上年水大。漫溢残缺。臣于本年三月。请旨动项兴修。南运之捷地、兴济、二减河。障水易于淤浅。堤岸亦多残缺。故捷地闸。只令二洞过水。兴济闸。只令三洞过水。向系如此办理。拟于运河水退之后。将四处减河。通勘应修应浚。俾水可多洩。于三岔口众流汇处。似有釜底抽薪之益。即夏秋水满潮盈。而上游势分。可期安流无患。得旨。汪由敦今年留京。俟秋月令其前往同勘。　　

○壬寅。谕军机大臣等。据黄廷桂摺奏。江省需米浩繁。请令楚豫二省。酌量动拨谷石。分发上下两江。以备缓急等语。从来邻省拨运协济。或因地方现需赈粜。待用方殷。不得不通融筹办。岂有本省无事。概请借资邻省之理。朕已明切批示。该督所奏。实出无因。自无庸动拨或地方实在情形。果否有另应先事绸缪之处。著将原摺抄寄高斌阅看。令其悉心详查具奏。寻奏。臣查各属平粜。米价渐次平减。早禾将登。新粮亦将贩到。楚豫谷毋庸动拨。至全省雨旸。固有不齐。谨就目下情形。江苏常镇、各属。虽则雨少。大概近水围田。禾苗俱长发。即山田微旱。为数不多。惟溧水、宜兴、等数邑。田多高阜。缺雨种迟。难期全稔。邳州、睢宁、等处。反因秋雨过多。洼地不无淹浸。其余扬、通、淮、海、各属。雨泽匀调。至雨水过多者。惟宿州、灵璧、等数处。缺雨小旱者。惟休宁、歙县、等数处。其外无伤旱潦之田禾。再经一月。风雨调和。俱可丰稔。即旱潦微伤之州县。纵成偏灾。不为太重。倘有必须赈恤。常平本色不敷。照例给银代谷。民以为便。毋庸先事绸缪。得旨。览奏俱悉。　　

○工部议覆、直隶总督方观承奏称。永定河工。以北埝四十八里。为下口保障。坍缺甚多。亟宜培修。其改移下口案内。应办各工。尚有未报之处。如冰窖坝东堤身。开宽五十丈。作为河口。应行拦筑土埝。南北各汛。应建汛署四处。堡房四十三间。长安城等处草坝。应于坝下背溜处。改挑倒勾引河。各汛河滩内、节年冲刷水涨。不免分溜刷堤。汛过、又复水渟为患。应将河形宽处。多筑土隔。窄处全行填筑。五工放淤旧沟三处。须加宽厚。南岸旧下东口堤。为新下口外障。汕刷太甚。亟宜修补完整。以上各工所需银两。均请于节省项下动用。至余存银一千一百二十余两。除永清县民愿迁之秉教村、所用地亩。于旧河身内拨补外。其武、东、二县。原迁之李家铺、董家铺、地亩。按数给价。共银九百余两。亦在此项内拨给。余入道库存贮等语。应如所奏。从之。　　

○癸卯。册封颖嫔。庆嫔。命协办大学士尚书梁诗正为正使。礼部侍郎嵩寿为副使。持节、册封贵人巴林氏为颖嫔。册文曰。朕惟协赞椒涂。允赖柔嘉之质。承流瑶殿。宜昭宠锡之荣。式畀龙章。用光令典。尔贵人巴林氏。早侍中闱。克襄内则。矢恪勤而奉职。图史靡愆。励淑慎以持躬。珩璜表度。兹仰承皇太后慈谕。以金册晋封尔为颖嫔。尔其祇膺象服。弥彰婉顺之仪。丕荷鸿施。益懋温恭之范。钦哉。命协办大学士尚书阿克敦为正使。内阁学士吴达善为副使。持节、册封贵人陆氏为庆嫔。册文曰。朕惟璇闱翊化。令仪丕著于珩璜。象服分荣。茂典式光于纶綍。宜加位号。用锡瑶章。尔贵人陆氏。恭慎无违。恪勤有素。侍深宫而匪懈。夙娴诗礼之规。承壶掖以流徽。克佐苹蘩之职。兹仰承皇太后慈谕。以金册晋封尔为庆嫔。尔其敬承显命。贲翟舀以增辉。懋著谦冲迓鸿禧而匆替。钦哉。　　

○谕军机大臣等。据定边左副将军成衮扎布等奏称。和托辉特贝勒青滚杂卜等九旗所属。欠准噶尔回子茶叶一万三百余块。将回众所欠该旗人等牲畜相抵。据回子云。并无应抵之例。坚执不允。我朝人等。与准噶尔回子交易。甚属不妥。朕本欲究明重加治罪。复思阅年已久。人数较多。是以加恩免究。向使额驸在时。朕必将伊治罪。今成衮扎布。接任未久。即行查出。于伊无涉。但究属非是。即如因此交易私事。若令出派侍卫台吉等。按款查数。甚属冗杂。而且有关政体。若不办理。明系欠积。无可推赖。此次只可如此办理。倘后若不严行禁止。岂惟不合体统。亦被准噶尔人等轻视。设复彼此争斗。于边境大有关系。著寄信与军营将军大臣等。晓示众扎萨克。令各将属下之人。严行约束。凡毗连准噶尔地方人等。不准交易。并谕准噶尔头目。亦令将伊地方之人。妥协管理。俟准噶尔使臣来时。朕亦谕此次如此办理之故。嗣后该处仍有与准噶尔交易者。必从重治罪。其军营将军大臣等。亦必严加处分。断不轻宥。　　

○定边左副将军亲王成衮扎布奏。和托辉特贝勒青滚杂卜、公额林沁等。所属乌梁海。居卡内外者。原未禁其出入。是以近日有賖欠回人账目等事败露。如再不定例。日久恐有夹带蒙古出界。往返贸易。贼盗潜生等弊。臣等公同酌议。每年遣往乌梁海徵差者。青滚杂卜旗人三十名。驼不得过五十。额林沁旗人十名。驼不得过三十。每人骑马二匹。遣往时。将人数呈报乌里雅苏台参赞大臣。给与出卡文票。再遣人办理词讼盗贼等事。亦豫报请文。至卡内外居住之乌梁海。彼此往来。但禀卡上侍卫台吉。若忽给文凭。恐妄生猜疑。请照前准其出入。其在卡外之乌梁海等。前来谒见扎萨克。所带牲畜等物。俱著卡上侍卫查报参赞大臣。准其进卡。至归时。扎萨克赏伊等货物。亦将数目移咨卡上侍卫查放。不许将人口带出。至额鲁特、贝勒朋苏克、公丹拜、所属乌梁海。亦系青滚杂卜、额林沁之属下。仍照前例。淮其进卡谒见。带物俱交卡上侍卫查报。得旨。军机大臣议奏。寻议。应如所请。从之。　　

○甲辰。上御勤政殿听政。　　

○大学士等、议覆云南巡抚爱必达疏称。滇省东、寻、两路。共有逾折铜二十余万。现在勒限清交。请嗣后沿途逾折铜。每百斤以八两为率。准照厂价六两缴买。令本员运泸岸收。如过此数。每百斤令缴银九两二钱。折给脚费等语。伏思定例。陆运每百斤。止准折耗八两。此外稍加。即亏正额。若折至八两。所亏正额实多。查解部京铜。定价每百斤九两二钱。从前既有逾折铜。即应照依定价。按年追赔。何得积至二十余万。尚未追缴。且请遽更成例。殊属未协。应令嗣后如有逾折铜。无论八两内外。均以每百斤九两二钱之价赔缴。无庸扣给脚费。并将前欠亦照此例。勒限报部。从之。　　

○甘肃巡抚鄂昌题。洮州土司杨冲霄。原袭骑都尉。已历三世。呈请缴销敕书。另换指挥佥事新敕。下部知之。　　

○以协办大学士阿克敦。工部尚书孙嘉淦。教习庶吉士。　　

○以原任太仆寺卿熊学鹏。为光禄寺卿。　　

○乙巳。上诣畅春园、问皇太后安。　　

○谕曰。吴鼎、梁锡玙、所著经学各书。著派翰林二十员。中书二十员。在武英殿各缮写一部进呈。原书给还本人。所有纸札饭食。皆给之于官。著梁诗正、刘统勋、董理其事。　　

○以绥远城右翼副都统书常。右卫副都统六格对调。　　

○丙午。谕、前经降旨。今岁恭遇圣母皇太后万寿。于壬申年特开恩科。其直省乡试。因恐二月天寒。是以照会试例。于三月举行。但思三月乡试。必至四月初旬揭晓。云贵川广等省。去会试之期稍为匆迫。外省乡试俱著于二月举行。京城二月天气尚寒。顺天乡试。仍以三月。　　

○又谕曰。巡抚马雄镇、道陈奇太、知府杨知详、同知高举等。虽先未经赏给世职。但伊等为国尽忠。全家遇难。情节甚属可悯。俱著赏给伊等七品世职袭替。　　

○又谕、吴鼎、梁锡玙、俱以国子监司业用。叶酉现出学差。遇有中允赞善缺出补授。张九镒不必署理司业。俱员缺即著吴鼎补授。梁锡玙、亦著授为司业。一体食俸办事。不为定员。　　

○丁未。谕曰、云贵总督硕色奏报。缅甸遣使入贡。朕思缅甸越在荒裔。自前明嘉靖后职贡不通。我朝定鼎之初。即能擒送朱由榔。倾心效顺。兹复专遣陪贰。赍表阙廷。向化奉琛。具昭忱悃。向来苏禄南掌等国入贡。筵宴赏赉。俱照各国王贡。使之礼。所有缅甸贡使到京。一应接待事宜。亦应照各国王贡使之例。以示绥远。
  </div>
  <div class="pagination">
   <a href="清实录乾隆朝实录_page545.html">
    上一页
   </a>
   <span>
    ...
   </span>
   <a href="清实录乾隆朝实录_page541.html">
    541
   </a>
   <a href="清实录乾隆朝实录_page542.html">
    542
   </a>
   <a href="清实录乾隆朝实录_page543.html">
    543
   </a>
   <a href="清实录乾隆朝实录_page544.html">
    544
   </a>
   <a href="清实录乾隆朝实录_page545.html">
    545
   </a>
   <span class="current-page">
    546
   </span>
   <a href="清实录乾隆朝实录_page547.html">
    547
   </a>
   <a href="清实录乾隆朝实录_page548.html">
    548
   </a>
   <a href="清实录乾隆朝实录_page549.html">
    549
   </a>
   <a href="清实录乾隆朝实录_page550.html">
    550
   </a>
   <a href="清实录乾隆朝实录_page551.html">
    551
   </a>
   <span>
    ...
   </span>
   <a href="清实录乾隆朝实录_page547.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
