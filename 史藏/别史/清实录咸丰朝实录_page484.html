<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 484 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 484 页/共 502 页
  </h1>
  <div class="content">
   ○又谕、前因绵性奏、变通私徵改充公用一摺。复据奏派令回子郡王爱玛特、查明户口。并有伯克勒索钱文情弊等语。先后谕令常清等、严密访查。并将变通私徵有无流弊之处。迅速据实具奏。本日据英蕴、奏参绵性私设盐课。并未与各城商办。于上年三月开徵。每月每人收普尔钱二文。三品伯克至七品伯克。按品级每月交钱五十文、三十文不等。收至三四个月停止。并向安集延外夷。每月挨名收要吃饭盐钱。以致安集延夷人递禀申诉。至该大臣具奏变通私徵。转为公用。应俟奉旨允准。再为举行。辄即咨调已革阿奇木伯克阿密特、并擅留爱玛特、办理清查户口事件等语。绵性私设盐课。并向安集延外夷一律徵收。似此任性妄为。深恐激变地方。著常清、景廉、查明绵性所收钱文若干。作何用项。并查明爱玛特、如有勒索回众情事。即一并据实参奏。勿稍徇隐。将此谕令知之。　　

○又谕、刘源灏、田兴恕奏、请饬催各省协饷一摺。贵州军务、已有起色。惟军营欠饷过多。必须各省协济。以免军心涣散。所有前次户部奏准、湖北省每月拨济黔饷银二万两。四川欠解银二十七万余两。又该督等、前请于川东厘金项下每月拨银三万两。广东欠解银一百数十万两。陕西欠解银十余万两。山西欠解银一万九千两。著官文、胡林翼、崇实、劳崇光、耆龄、瑛棨、常绩、即饬各该藩司筹款报解。源源接济。毋误要需。另片奏、江西省欠解黔饷。数年以来。积至三百余万等语。江西应解黔饷。系常年应行拨解之款。何以分厘未解。著毓科、即饬藩司迅速筹拨。仍遵前旨、以十万两为一批。解赴贵州接济。不得再事拖延。将此由六百里各谕令知之。　　

○予贵州节次阵亡殉难官绅副将善宝、知府衔黄绍奇、同知马世璜、游击蒋益清、李成锦等六十六员祭葬世职。举人龚继昌等四十五名口旌恤如例。　　

○减免直隶隆平、安、东安、天津、四州县积涝地亩额赋有差。　　

○壬戌。上诣普甯寺拈香。　　

○谕内阁、本年应查福建、浙江、广东、广西、四省营伍之期。福建著即派庆端、浙江即派王有龄、广东即派劳崇光、广西即派刘长佑、逐一查阅。认真＜闲＞校。如查有训练不精。军实不齐。即将废弛之将弁、据实参奏。毋得视为具文。　　

○又谕、给事中何璟奏、请严惩勒索以彰节烈。并高州等处出力绅团请饬查保等语。军兴以来。各省殉难绅民妇女。无不立沛恩施。分别旌恤。据该给事中奏称、粤东书吏门斗。积弊最深。妇女守节请旌。由礼部行查。立限咨覆。迟至数年不报。竟有勒索规费而后报者。似此抑勒把持。实堪痛恨。著劳崇光、耆龄、严饬各州县地方官教职等、查明绅民妇女义烈可嘉。及守节请旌者。如有勒抑不报情弊。即将书吏门斗严行惩办。傥官为徇庇。亦即从严参处。似儆贪邪而维风化。至高州府、及广州各属团练。杀贼立功。未经具报者。并著该督抚。迅查保奏。　　

○又谕、玉明等奏、水师巡船、不敷派拨、请仍归旧制一摺。所有奉天水师营巡哨战船。著仍归旧制。以战船三只巡哨。其余战船俱令守口。以节经费。至应修应造船只。著闽浙总督、浙江巡抚、督饬所属赶紧修造完竣。驾送奉天海口。以资利用。毋得迟误。　　

○谕军机大臣等、有人奏、四川署金堂县知县蒋宝清、为人贪庸。任用劣绅卢卜年等、借团练扰害四乡。勒索民财。贼窜赵家渡。被害者四千余人。蒋宝清、并未带勇御贼。捏禀带勇千余。协同军功关志林、克复赵镇。杀贼若干。滥保幕友陆芾堂、及其子侄。该县城内三团。向能御贼。该署知县与关志林、百端阻抑。以致人心涣散。关志林、带勇千余。至该县东门城濠外。掳掠民人何家贵等。指为贼匪。又与团首寻仇。排队入城。在县署大堂炮毙伍鉴堂之子殒命。蒋宝清、不能驱逐关勇。反捏同冒功各等语。上年十一月闲。崇实奏、贼窜金堂县赵家渡。军功关志林、投效从九品陆芾堂、署知县蒋宝清等、带团截剿。毙贼多名。兹据奏蒋宝清等、并未御贼。显系捏报战功。希图保举。至官绅党恶害民。尤属大干法纪。著崇实按照所参各条。详细查明。严参惩办。不得以曾经入奏。稍存回护。将此谕令知之。　　

○以陕西西安协领海春、为广州汉军副都统。　　

○以江西捐输军饷。永广乡试中额一名。南昌府学额五名。武甯县六名。　　

○癸亥。谕内阁、清盛奏、粮台事务、可否责令道员专办等语。清盛现在署理山东巡抚。所有僧格林沁军营粮台事务。著兖沂曹济道卢朝安、暂行代办。俟谭廷襄到任后。仍著清盛办理。　　

○谕军机大臣等、毛昶熙奏、捻匪出巢四窜、请会合邻省马队、痛加剿洗一摺。据称、捻匪自甯陵解围后。退至该县迤北。有沿堤东窜之势。前窜东境之捻。由曹考西趋兰仪边境。意在句连前股西犯。复潜绕夏邑东北一路。经官兵跟追。已向东南遁去。白旗捻股窜向柘城一路。攻扑县城。刘狗等捻、时在沿边一带。往来游驶。声言欲扑归德郡城。因蒙亳一带米粮缺乏。是以倾巢而出。若四面截击。实可削平。惟存营马队太单。不敷防剿。请饬德楞额、伊兴额、督带马队来豫会剿等语。捻众倾巢出窜。如能厚集兵力。痛加剿洗。较之围攻捻圩。自易为力。惟现在贼匪扰及东境。北路正当吃紧。著僧格林沁等、斟酌情形。如德楞额、伊兴额、可以带队前往。即饬赴豫省、会同毛昶熙之军。合力剿办。傥峄县、及徐州一带地方。防剿紧要。即令该副都统等、确探贼踪。分投迎击。与豫省官军。互相援应。亦不得株守一隅。致误事机。将此由六百里加紧谕令知之。　　

○办理四川军务湖南巡抚骆秉章奏、启程赴川日期。得日。初抵川境。即将川省军务、并经过地方一切情形驰奏。　　

○以散秩大臣文谦、署镶红旗满洲副都统。　　

○命前任甘肃西甯镇总兵官成明、帮办安徽钦差大臣袁甲三军务。　　

○甲子。遣官祭先医之神。　　

○谕军机大臣等、前据翁同书节次陈奏、苗练寻仇滋事情形。叠经谕令袁甲三等、妥筹办理。本日据翁同书先后奏报。接奉回京谕旨。及连日登陴拒守一切布置情形。并据袁甲三奏、皖北军情未定。兵勇骤难分拨各摺片。下蔡苗练马步队。已由两河口攻扑寿州北关。伤我兵勇。并由菱角嘴过河。正阳吃紧。寿州危急。该练种种狂悖。实堪发指。袁甲三此时正当严扼临淮。未可遽行移兵徐宿。著即密商翁同书。如张学醇、与苗沛霖素称相得。可以消其反侧。现在已至下蔡。即责成该臬司向其晓谕。予以自新。傥能早知悔罪。约束部众。听候查办。尚可曲从宽宥。若藉寻仇为名。肆行狂悖。叛迹显然。即当密速定计。设法诱捦。以除地方之患。蒙宿人心。既不为其所用。正可乘势解散党与。令其缚献首逆。切不可养痈贻患。致令不可收拾。翁同书此时为颍寿人心所系。惟当严密布置。力保危城。不可意存推诿。俟李续宜到任后。再行交卸。署阜阳县知县叶春培、剿抚捻圩。既有威名。苗沛霖、辄欲将该员撤任。其意何居。翁同书不允所请。自是正办。张学醇久在军营。素得兵心。即著办理寿州粮台。以专责成。蒋锡绶、即毋庸办理。重庆镇总兵尹善廷、现在带兵截剿苗练。正当吃紧之际。著仍留皖省。毋庸前赴四川本任。苗练纠约宿州小黄旗等练、赴泗霍打粮。袁甲三已令滕家胜、前往镇摄。著即饬令该总兵联络民圩。相机办理。将此由六百里加紧各密谕知之。　　

○又谕、翁同书奏、苗练与寿州团练寻仇、率队攻扑州城一摺。据称、苗练数千由下蔡渡淮。攻扑寿州城厢。虽经该前抚督兵击退。而练队已由菱角嘴过河。正阳万分吃紧。寿城饷绌兵单。势极危急等语。苗沛霖恃练跋扈。意存叵测。已谕令袁甲三等相机妥办。惟翁同书、现在降旨令其来京。于一切防守事务。呼应不灵。临淮道路。久巳不通。袁甲三现亦未能兼顾。且正阳为寿州屏蔽。设有疏虞。则寿州势难独全。李续宜已授为安徽巡抚。责无旁贷。著即星夜驰赴寿州。力筹防剿。以保危城。其桐城军务。即著胡林翼兼辖。庶不至顾此失彼。前有旨、令官文、胡林翼、拨兵二千名。驻劄三河尖。以为寿州声援。并著迅拨前往。毋误事机。将此由六百里加紧各谕令知之。　　

○又谕、本日据翁同书奏、严树森咨称、苗练派人在固始县、三河尖地方。筑立围寨。又在固始东北一带。邀集练总阳林川等十三围寨。悉令归从。又于三河尖往流集等处、设卡抽厘。并欲于光属派粮万石。咨请查禁等语。苗练与寿州团练、寻仇滋衅。叠据袁甲三、翁同书奏报、种种不法。实堪痛恨。现复于固始等处邀集团寨。悉令归从。不完粮赋。并设立厘卡。苛派粮石。其势巳扰及豫省。翁同书不能查禁。亦属实在情形。著毛昶熙、严树森、即晓谕各处绅团。各安本业。照旧完粮。毋得为其诱胁。其三河尖往流集等处。亦不准留苗练设立私卡。致贻后患。将此由六百里各谕令知之。　　

○又谕、王履谦奏、浙江团练捐输事无专责、请旨遵行一摺。据称、自邵灿撤去团练大臣以后。前调绅士谢敬、邵清益等、所部乡勇防守萧山等处。现在无所禀承。地方官办理劝捐。有烟刨盐斤酱缸等捐名目。房捐自三闲以上。每月每闲输钱五十文。暨一二百文不等。事涉烦苛。挨户徵索。敛怨必深等语。浙西一带。贼氛充斥。浙东防务。正形吃重。所有谢敬等、所募乡勇。即著听候该抚、及王履谦调度。至地方官劝办捐输。固宜认真办理。亦不可过事烦苛。致失民心。如有不肖官吏。多立名目。侵渔肥巳者。即著该抚查明参奏。并饬地方官关会王履谦、妥为办理。不可两歧。另片奏、甯绍地方、饶瘠各殊。浙东捐赀、难济浙西。并义桥防勇单弱各等语。浙西浙东。防务均关紧要。军饷一项。全在分别缓急。通融匀拨。岂可稍分畛域。如浙东情形稍缓。饷项有余。仍当分解省垣济饷。不得专归本处地方支用。至逆匪由新城一带、窜扰富阳、与诸暨、萧山等处。仅隔一江。谢敬所带姚勇。屯劄义桥。为数仅五百名。不敷堵御。自系实在情形。著王有龄赶紧添派兵勇。以资防剿。毋令完善之区。致遭蹂躏。并著王履谦督练严防。不准推诿。将此由六百里各谕令知之。　　

○钦差大臣袁甲三奏、帮办军务镶黄旗蒙古都统穆腾阿、伤疾举发。咨请开缺。得旨。著回京当差。　　

○命在籍都察院左副都御史王履谦、帮办浙江团练并劝捐事宜。　　

○以山东韩庄牐剿捻出力。赏委参领京色布库、乌尔恭额、委防御富祥等、花翎。游击孙葆茜等、蓝翎。余加衔升叙有差。　　

○乙丑。孝淑睿皇后忌辰。遣官祭昌陵。　　

○专办防河事宜直隶大顺、广道联捷奏、筹办练勇。请饬直豫晋三省、各协拨银二三千两。从之。　　

○赏六品顶带德兴阿三品顶带、署密云副都统。　　

○以内阁学士载崇、署銮仪卫銮仪使。　　

○以正白旗满洲副都统西拉布、管理营伍事务。　　

○以河南考城解围。赏同知蔡文懋、花翎。军功张世贞等、蓝翎。　　

○丙寅。谕内阁、户部奏、试办昌平州黑地升科。请派员查办。并涿州民人史长春等、呈请补领执照、应一并查勘等语。著派陈孚恩、宝鋆、会同张祥河、董醇、认真查办。以昭核实。其自咸丰四年以后。顺天、直隶、所属州县。办过升科地亩一千数百顷。历年课银。是否该州县按额徵收。并未专案报部。著直隶总督、顺天府府尹、立限半年。将前次欠解银两之各该州县。详细查明。严行追缴。埽数解部。如有侵蚀情弊。即据实参奏。　　

○又谕、前因巴栋阿、奏参江北复添设厘局。降旨令乔松年明白回奏。兹据奏称、江面港口、试办厘捐。系为上游水师添饷。应由南台开支。并非北台之事。其周家圩厘局。亦系江面港口。并非腹地等语。水师于上下游添设厘局。尚无不合。著毋庸议。另片奏、江北粮台提用王藻交款、请免拨还等语。镇江军饷紧要。岂容各分畛域。致误急需。所有已交北台之款。著乔松年、仍遵前旨。如数拨归南台。其余王藻未缴之款。并著严催解赴镇江军营。以符前拨之数。不得再行渎请。　　

○谕军机大臣等、本日据严树森奏、捻匪窜偪省城、现在力筹堵御一摺。皖省大股捻匪麕聚甯陵。围攻县城。击退后又欲会合西窜。现在围攻通许县城。并分两股。一股攻围县东之王固。一股攻扑县东北之芦氏。并扰及朱仙镇等处。距省甚近。贼势蜂拥而至。势将窥伺省垣。否则全股西行。亦必扰及完善。该抚撤去黄河南岸船只。调派兵勇分路堵遏。并于省城添兵募勇。布置守御。所筹尚属周密。毛昶熙现在驻军归德。屡获胜仗。著一面派拨兵勇、于柘城、太康、各交界处。奋力截剿。一面分拨精兵绕出贼前。迎头截击。毋令贼踪扰及省垣。至贼情狡谲。尤恐声东击西。以省垣牵我兵力。而乘隙西窜。昨据联捷奏报、直隶、河南、滨河附近一带。捻踪已一律肃清。是北路情形稍松。而山陕一带路径纷歧。尤宜严密扼守。著毛昶熙、严树森、饬令派出之署总兵成景、于附近省城大堤内外迎剿。堵其西窜。其老犍坡一带。并著扼要严防。毋稍疏懈。至西南一带团练。均归郑元善等督办。即著该臬司饬令官绅等统带乡团。实力堵剿。偪令回巢。以免蔓延。将此由六百里加紧各谕令知之。　　

○又谕、清盛奏、口□佛酋索还天主堂地基、请旨办理一摺。据称口□佛＜口兰＞哂主教江类思等、赴省接见。口称伊国旧有天主堂一座。在西门内熨斗隅。日久被占。现须交还。应否另查官地抵给等语。山东省城。有原设天主堂地基。自应给还该国。惟废址久经改造民房。转相承买。各执契据。势难概令迁移。除茔地业经查出应行交还外。著清盛按照该国天主堂原基亩数。另查官地抵给。听其修造。如查无官地。即置买民地一段。给予该夷建立天主堂。其买地价值。如该夷情愿归还。即照数收回。如不肯给价。亦不必与之争辩。以示羁縻。嗣后该省地方与各国交涉事件。遇有应办者。即奏明办理。不得尽诿之总理衙门、及通商大臣。致令该夷纷纷进京。有所藉口。将此由五百里谕令知之。　　

○丁卯。祭先师孔子。遣礼部尚书倭什珲布行礼。　　

○谕内阁、瑞昌、王有龄奏、官军攻克江山、常山、两城一摺。逆匪窜陷江山、常山、两县城。经总兵曾玉明、派令参将林文察、于上年十二月十一日督兵进攻江山。分路迎剿。歼毙数百名。十三日。复攻毁逆垒二座。连日将出城拒战之贼击败。并击退常山援贼。二十五日。官军用火器、将西山一带贼垒十余座、尽行焚毁。逆众逃窜。自相践踏。死者甚众。兵勇攀附登城。逆匪四窜。立将江山县城收复。已革提督张玉良、统带全师进攻常山。巳革总兵李定太、乘夜分路进攻。将后路三里滩贼营焚毁。前路陈村口之贼。亦惊乱狂奔。官军乘势追至城下。贼众惊惶。突门而出。遂于正月初三日。将常山县城克复。追杀二十余里。沿途斩捦甚多。剿办尚为得手。出力文武员弁兵勇。著瑞昌、王有龄、择尤保奏。候朕施恩。毋许冒滥。　　

○又谕、前因邵灿等奏、请令巳革臬司段光清、统带艇师剿匪。当经降旨、将该革员暂缓拏问。兹据瑞昌、王有龄奏、官军进攻江山、常山、县城。该革员督率团练。协同攻剿。迅克两城。尚知愧奋。段光清、著免其拏问。仍责令带勇剿贼。以观后效。　　

○以浙江军情紧急。命新任布政使林福祥、酌带兵勇、克日赴任。　　

○以攻克浙江江山、常山、二县城。赏参将林文察、巴图鲁名号。都司刘绍基、花翎。复已革提督张玉良等职。余加衔升叙有差。　　

○戊辰。祭大社。大稷。遣克勤郡王庆惠、恭代行礼。　　

○春分。朝日于东郊。遣豫亲王义道、行礼。　　

○谕内阁、前经降旨、于二月十三日回銮。现在朕躬偶抱微疴。著改于二月二十五日启銮。三月初二日还宫。十二日由京启銮。祗谒东陵。礼成后、驻跸避暑山庄。　　

○又谕、吏部奏、京察截俸日期、请旨遵行一摺。在京大小官员。应行辛酉年京察。前经降旨、展缓一年办理。其截俸日期。著仍扣至咸丰十一年三月十五日截止。以符定例而昭平允。　　

○谕军机大臣等、玉明等奏、会同筹拟通商章程一摺。奉天牛庄通商。本属创始。惟当遵照条约。以期日久相安。该将军等所拟章程。如栈店民房。不令出租。剥船先令报明货物。雇工发给执照。均与新议条约。不甚符合。务须斟酌办理。不得轻议更张。致该夷藉口滋事。至＜口英＞口

□佛等国税则条约。第五款内、载明豆石豆饼在登州牛庄两口者。＜口英＞口□佛两国商船。不准装载出口。该将军等、拟令以货物兑换豆石。尤属显违条约。断不可行。各国在牛庄通商。如该夷不遵条约。该将军等、即可据理折辩。若条约中所载各款、业经议定。恐难变通。乌勒洪额、系办理牛庄通商之员。著即于开河以前赴牛庄驻劄。妥为办理。至天主堂一节。若听该夷自行择地。特恐有碍民居。该将军等、既于牛庄没沟营相度空旷地方。即著饬令地方官豫为躧定。俟该夷到时。指定处所。令其速盖。总期民居夷情。两无妨碍。方为妥善。将此谕知玉明、倭仁、景霖、并传谕乌勒洪额知之。　　

○又谕、前因庆廉、贾臻、互相参奏。降旨、令严树森秉公查办。嗣据庆廉、续参贾臻各款。复寄谕严树森严密访查。兹据严树森奏、查办情形。并声明互参摺片、并未奉到等语。庆廉贾臻互参各摺片。业由军机处发钞。何以该抚尚未奉到。著将前降谕旨、及庆廉等摺片另钞一分。发交严树森阅看。即按照该员等原参各条。逐款查明。据实覆奏。再降谕旨。将此由五百里谕令知之。　　

○以四川会剿黔匪出力。赏屯千总阿不思达太等、巴图鲁名号。知县王鳞飞、程祥栋、王应昌、守备徐步云等、花翎。知州陈廷弼等、蓝翎。余加衔升叙有差。　　

○以四川崇庆州剿匪出力。赏同知黄济、沈宝昌、知州邓友仁、知县英启钟昌勤李吉寿等、花翎。通判林宝光等、蓝翎。余加衔升叙有差。　　
大清文宗协天翊运执中垂谟懋德振武圣孝渊恭端仁宽敏显皇帝实录卷之三百四十三　　

咸丰十一年。辛酉。二月。己巳。孝康章皇后忌辰。遣官祭孝陵。
  </div>
  <div class="pagination">
   <a href="清实录咸丰朝实录_page483.html">
    上一页
   </a>
   <span>
    ...
   </span>
   <a href="清实录咸丰朝实录_page479.html">
    479
   </a>
   <a href="清实录咸丰朝实录_page480.html">
    480
   </a>
   <a href="清实录咸丰朝实录_page481.html">
    481
   </a>
   <a href="清实录咸丰朝实录_page482.html">
    482
   </a>
   <a href="清实录咸丰朝实录_page483.html">
    483
   </a>
   <span class="current-page">
    484
   </span>
   <a href="清实录咸丰朝实录_page485.html">
    485
   </a>
   <a href="清实录咸丰朝实录_page486.html">
    486
   </a>
   <a href="清实录咸丰朝实录_page487.html">
    487
   </a>
   <a href="清实录咸丰朝实录_page488.html">
    488
   </a>
   <a href="清实录咸丰朝实录_page489.html">
    489
   </a>
   <span>
    ...
   </span>
   <a href="清实录咸丰朝实录_page485.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
