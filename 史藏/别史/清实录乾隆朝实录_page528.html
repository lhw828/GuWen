<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 528 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 528 页/共 1860 页
  </h1>
  <div class="content">
   ○戊子。上诣皇太后宫问安。　　

○幸瀛台。　　

○谕、朕明春巡幸江浙。著庄亲王、履亲王、和亲王、大学士来保、史贻直、在京总理事务。其月选之文员内、通判、州、县等官。武员内、八旗护军校、骁骑校、及外省送到之补放水手官、骁骑校、等官弁并年满千总。俱著王、大学士、照从前之例验看。可传谕该部知之。　　

○又谕、我朝立功行阵、捐躯效命人员、赏给世职者。乃崇德报功之钜典。此等世职内、有世袭罔替者。有定有袭次者。并未画一。揆厥所由。盖因开创之初。俱各著有劳绩。且定鼎以后。又有尚须平定之处。故立功得世职之人甚多。前后所立世职。未便概令世袭罔替。是以顺治九年恩诏以前所立世职。概令世袭罔替。其恩诏以后所立世职。俱经定有袭次。即阵亡所得世职。亦俱定有袭次。但阵亡人员。皆系舍生尽忠之人。伊等遭际之时。虽有前后之分。其为国亡身。原无二致。此等人员。朕实悯恻。况旗人惟赖俸饷养赡。生齿既繁。又值国家承平日久。伊等并不得似前人建立世职。其恩诏以后所得之官。若不分别办理。一概定有袭次。则户口日增。世职渐少。于旗人生计。所关甚钜。朕思恩诏以后所得世职内、因阵亡赏给之官。遇袭次已完者。若赏给七品官、令其世袭罔替。则伊等子孙。得以永承深恩。既符国家昭忠褒绩之典。亦足以示鼓励。但此番办理。不可不详加查核。即如和通呼尔哈诺尔之役、有实系阵亡者。亦有未确者。如官长保等。即其明验也。此等人员。未便一例办理自应分别酌定。至绝嗣之人。虽将兄弟之子孙过继究非本人之子可比。亦不必入议。著军机大臣、会同八旗大臣等、将恩诏以前所得世职。及诏后寻常军功所得世职。仍照旧例办理外。其阵亡所得定有袭次世职内、视其阵亡原案。查明有无实据。何项袭次已完、仍应赏给七品官、令其世袭罔替。何项不应赏官之处悉心定议具奏。其从前袭次已完缴还敕书之阵亡人员、所得世职。亦著查明。一并定议。庶世职不致渐少。而为国捐躯效力人员之子孙。永得居官食俸。于伊等生计大有裨益。此朕格外特恩。凡属旗人。理宜感戴朕恩。静听王大臣等查办。候朕施恩。如有因此妄图侥幸。致启争端者。即系负恩之人必从重治罪。著传谕八旗人等咸使知之。　　

○又谕、据将军阿兰泰奏称、副都统哲库讷、今年行围回任时。值大雪风沙。伊即弃众先回。冻死车夫二百余人等语。哲库讷系行围为首大臣。即遇风雪。亦当敛众同行。伊竟不念下人劳苦。自顾之外。绝无筹办。又不派令官员照看。反行弃众先回。实属不堪。哲库讷著革职、作为披甲。交该将军令充当苦差。朕从前因念伊曾在军前效力。将伊应赔之项加恩展限。今伊如此负朕深恩。著不必展限。催令交纳。　　

○兵部议准给事中丽柱奏称、宁古塔将军。移驻船厂。其宁古塔止有副都统一员驻劄。今船厂将军印信。及将军衙门四司关防。八旗协领关防。理事同知关防。并巡查关防。均仍用宁古塔字样。请改铸船厂字样。从之。　　

○调山西布政使朱一蜚为广东布政使。以山西按察使多纶、为山西布政使。甘肃凉庄道张之浚为山西按察使。　　

○以故奉恩辅国公瑟尔臣子额尔经阿、三等子白清额子白宁、一等男吉福子孙惟中、袭爵。　　

○以故广西凭祥土州知州李桂弟樟、袭职。　　

○蠲缓盛京、辽阳、广宁、岫岩、开原、铁岭、凤凰等七城、本年分水灾旗民额赋。并赈恤有差。　　

○己丑。吏部题、据大学士九卿督抚等保举经学人员共四十九员。遵旨核定。查编夏力恕、检讨吴大受、庶吉士鲁曾煜三员。原系翰林。因事回籍。将来原可供职。无庸再行保举。其原任同知吴廷华、因署通判任内、计参浮躁降调。奉旨休致。原任笔帖式李锴、因打死家人革职。原任监察御史范咸、因巡视台湾、分派供应革职。原任直隶广大兵备道陈法、因检举淮徐道任内堤工漫溢、奏事不实革职。原任检讨孙景烈、因考试四等休致。核其情罪。非敦厚纯朴淹通经术之士可知。应不准保举。并将保举不实之协办大学士吏部尚书梁诗正、兵部侍郎观保、原任工部尚书调镇海将军赵宏恩、内阁学士德龄、陕西巡抚陈宏谋、均照例罚俸九月。从之。　　

○授和硕恒亲王弘晊长女和硕格格壻喀喇沁塔布囊满都呼子那木扎布、为和硕额驸。　　

○调太常寺卿武柱、为光禄寺卿。以原任左都御史德通为太常寺卿。　　

○以故五经博士冉士朴孙廷砚、袭职。　　

○加赈盛京承德、辽阳、铁岭、开原、锦县、广宁等六州县、本年分水灾饥民有差。　　

○山西巡抚阿里衮疏报、应州本年开垦官滩河沟地七十亩。　　

○旌表守正捐躯之河南洛阳县民郭润妻董氏。　　

○庚寅。调熊岳副都统巴海、为盛京副都统。西锦州副都统雅图、为熊岳副都统。以义州城守尉乌徵额、为西锦州副都统。　　

○辛卯。谕、朕明岁南巡江浙。省方问俗。务使民商乐业。肆不改廛。如京口诸处。为南北咽喉。百货丛集。轴轳衔尾。皆民间日用所资。不可稍有间缺。恐地方有司、因御舟将至。惟使河道肃清。先期于各处早为拦阻。以至商贾裹足不前。市价昂贵。于民生殊多未便。著速行传谕各该省督抚、酌量办理。祇可于三五日前、稍令避入支港。俟过即放遄行。以副朕便民恤商至意。该部遵谕速行。　　

○又谕、前据御史王荃奏请、服制矜疑之案。无论部议应准应驳。一体声明加签。续经刑部查明议驳。今该御史复以刑部蒙混覆奏、具摺指参。显属回护。夫服制为伦理攸关。伊古按律定拟。其中间有情节可原。该督抚于疏内声请。该部酌量加签者。乃数年以来格外之仁。即该部夹签。而朕仍从律处者。诚以人伦为重也。若如该御史所奏、一概加签。是转轻视服制。与平人有何区别。非昔人定律之意矣。在该御史之意。以为一经夹签。则批览时多一提撕。不知朕披阅奏谳。无论加签与不加签。无不准情酌量。详悉推求。权衡不爽铢黍。岂待一一加签。方行详阅。设令不为详阅。则虽每案加签。于事理亦复何裨。刑部议覆。实未蒙混。该御史乃自执成见。一经议驳。妄意指参。当此政务清明之时。岂容如此哓哓置辩以滋护非竞胜之陋习。王荃著交部察议具奏。　　

○谕军机大臣等、据陈宏谋摺奏、明岁南巡。启銮后。凡有西藏四川军机文报。由陕西接递出境。请酌量程期。如启銮未久。仍由晋省递京转递。如已出直境。即由豫、东、江南、一路就近递送行在等语。所见甚是。著将原摺钞寄河南、江、浙、各该督抚等、令其酌量地方情形。安设腰站。派拨夫马。限定时刻。务使邮传相接。文报遄行。以免迟误。　　

○壬辰。总理行营王大臣等议奏、据两江总督黄廷桂奏称、淮廷议应备之马。已照数调备。并酌备马二千余匹。届期赴浙协济。但马数太多。江省人稠地狭。难以安顿饲养。请再酌减。又据喀尔吉善奏、马多道窄。恐致喧挤。拟调通省营马五千匹。以备乘用。其什物另备人夫摃擡等语。应将原议马十匹外多备一匹之处减省。如遇窄狭之地。临时再行酌减。报可。　　

○癸巳。上诣皇太后宫问安。　　

○谕军机大臣等、严瑞龙密参唐绥祖巧诈营私一摺。赃私累累。款证俱有实迹。朕素知唐绥祖居心巧诈不足信。但伊由革职问罪之员。因其尚能办事。破格擢用。至畀以巡抚重任。稍有人心。宜如何感激图报。乃敢徇私婪索。肥槖累商。深负朕恩。严瑞龙素系拘谨不肯任怨之人。其参奏情节。料非虚捏。目下永兴既已回京。唐绥祖现护督篆。无大员承审。著将严瑞龙原摺钞寄该督阿里衮、令其速赴新任。到日即宣明此旨。将唐绥祖解任。查明任所赀财。并摺内有名人犯。严审定拟具奏。北巡抚印务。即著布政使严瑞龙暂行护理。　　

○甲午。孝庄文皇后忌辰。遣官祭昭西陵。　　

○谕、据湖北布政使严瑞龙摺奏、直省大小工程。或办员初萌不肖之心。有于估报时有意浮开者。或工程未谙。估报未尽如式。见估册未奉部驳。即据为定准。致多糜费者。与其减退于工竣之后。不若核定于初估造册之时等语。近经御史胡蛟龄摺请、估报工程。即于造报时、部臣详加核减。朕因兴工之前。遽行悬定。即估册亦未足为凭。是以降旨以为不当。今严瑞龙奏称、承办之员。估计造册。先照部颁则例。则例本属部颁。则部臣查核。自非无据。其中即有工料浮于定例者。该部但以工在应兴。不行指驳。贻误不少。又称领银兴工之时。该管上司委员监察。或较原估工料。略有增减。仍令据实办理。于估报销册内、分晰声明。是该省既可循定则以勘工。该部又可按销册以核实。所言殊切事理。朕办理政务。惟期得当。从不固执。胡蛟龄既言之于前。不数日间、严瑞龙又为此说。则或有可行。亦未可知。不可以已经奉旨之事、毋庸再议为辞也。著该部按照摺内情形、悉心详议具奏。寻议、查各省工程。缓急不一。河工堤岸。固难稽迟。城垣仓库。修坍补缺。若必俟估册核定。方准鸠工。则坍塌愈多。渗漏愈甚。至其余工程可缓。而估计册违例者。原可先行指驳。请嗣后题估之时。臣等酌议。如系紧工。则令一面兴修。于题销时查核。若系缓工。俟估册核定。方准兴工。至部核各省销册。如驳款繁多。开单不能详尽者。请就原册内、将应驳之款。各粘浮签。发回改正。另造妥册。同原册一并交部查核。庶免往返驳查。从之。　　

○又谕曰、递事人等。向未定有数年更换之例。伊等升用后。该处又为奏留。理应新旧一并行走。若令旧人行走过久。于事无益。嗣后定限十年。已逾十年者。即著总管内务府大臣等、将所出员缺、另行选人引见。此内如有升转已过十年者。即著更换。未过十年者。仍留本处行走。以待十年期满。现在者。不必更换。仍著行走。　　

○命翰林院侍读于敏中、在南书房行走。　　

○是日起、上以岁暮祫祭太庙、斋戒三日。　　

○乙未。谕曰、河东商人营运资本。原非两淮可比。历年余引。存积既多。自难一时销售。但向来颁给余引。本为广济民食起见。例准尽销尽报。并未责其按数全完。何至领运不前。藉称商本消乏。或由商人等、以每岁余引。既有额领。则于销未及额之中。究不敢过为减少。而司榷政者。因视为考成所系。虽尽数销报之项。亦未便任其赢缩悬殊。此鳃鳃过计。所由虑其办理拮据也。此项既属余引。嗣后部臣、亦不妨量为酌准。以示体恤。朕加惠商民。原无二视。著照军机大臣等所请、令该盐政会同山西、陕西、河南、各该抚、将实在民间行销、及商人承办各情形、详悉熟筹。务使疏引裕商。妥协办理之处。一一酌议具奏。　　

○谕军机大臣等、据开泰摺奏、湖南地方。有奸棍驾舟诱赌。名曰相识船。颇为行旅之害。虽经该抚节次缉究。匪徒渐知敛迹。诚恐余党潜踪设局。刁风未必尽除。著将此摺钞寄杨锡绂、令其留心访查。设法搜捕。毋使宵小窜伏。贻累地方。再龙阳县大围堤涸出地、续垦田亩、援照官庄之例、给照徵租一摺。并著钞寄杨锡绂、将办理情形。是否妥协。具摺奏闻。　　

○丙申。以岁暮祫祭。遣官祭太庙中殿后殿。　　

○谕军机大臣等、朱一蜚已调补广东布政使。但伊现护山西巡抚印务。若即赴广东之任。则抚篆必须另员护理。而多纶又系新任藩司。未免更代频数。且广东藩司。自有署事之员。不必急待朱一蜚前往。著传谕朱一蜚、令其俟阿思哈到任之日、再赴广东新任。　　

○丁酉。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○遣官祭太岁之神。　　

○上诣皇太后宫问安。　　

○谕曰、礼部奏请、现袭平郡王坐次。应在何处等因。平郡王坐次。仍著照旧坐之次。盖王等坐次。原系视其原封排定。并非因人序次。其子弟承袭。仍应照旧。不必具奏请旨。若非承袭、特恩赏封者。其坐次再具奏请旨。著为例。　　

○又谕曰、原任光禄寺卿刘藩长之子贡生刘叔橚、著加恩照捐纳郎中之例。以户部郎中即用。　　

○戊戌。上诣皇太后宫问安。　　

○御保和殿。筵宴朝正外藩、敖汉多罗郡王吹济喇什、多罗贝勒固山额驸罗布藏、巴林多罗郡王璘沁、公主之孙头等台吉堪占、公主之孙二等台吉德勒克、公主之孙四等台吉诺尔布札木苏、喀喇沁固山贝子多罗额驸扎拉丰阿、和硕额驸那木扎布、镇国公多罗额驸瑚图灵阿、固山额驸罗布藏敦多布、辅国公敏珠尔拉布坦、札萨克头等塔布囊齐齐克、科尔沁固伦额驸色布腾巴勒珠尔、和硕额驸达尔玛达都、固山额驸吉哩第、辅国公哈达、公主之孙头等台吉玛哈喇特纳、公主之孙二等台吉班珠尔、翁牛特协理二等台吉那木扎勒塞楞等。　　

○是月。署江苏巡抚雅尔哈善奏、辛未年南巡。经盐臣吉庆、会同督臣黄廷桂奏明、道路桥梁河道马头营尖茶棚教场供应器具什物等项。例应报部者。动藩库钱粮。由抚臣稽核报销。查款项繁多。应随时酌核。难以豫定银数。应请照直隶山东办过成例。事竣报销。再查司库耗羡存公银数。不敷支给。请于司库杂税及驿站余剩等银内、暂行动用。俟事竣核明。应销者、报部请销。应卖还原价者、照数归款。庶免稽误。再金山对渡之钱家港向系御舟停泊之所。年久淤垫。应行挑浚。现勘估兴工。事竣一并核销。下部知之。　　

○江西巡抚阿思哈奏、查江西各镇协标公粮一项。经前督高其倬奏定。每百名扣留守饷三分。以为营中公用。及修理军装。虽未能十分饶裕。然尚无苦累。亦无借支、按月坐扣兵饷之事。且有盐规地租等项。均可资补公粮。惟臣标二营。向无帮贴。然亦可酌量通融。通省地广兵单。未便再为裁减。应请仍照旧章扣留。毋庸再行增扣。报闻。　　

○署浙江巡抚永贵奏、明春南巡。杭、嘉、湖、等府运河之内。皆需豫为清跸。二三月间、系漕艘北上之时。若不催令儹行。必致壅积。经臣劝谕士民。早为完纳。本月初已具报全完。漕船俱已陆续开行。又浙盐多行销苏、松、等府。浙商赀本微薄。向例商船过掣后、课费一时不能完纳者。盐船每仍停泊。于沿途经行有碍。且亦民食攸关。不得不设法变通。臣饬将配掣之盐。概于今冬分别卖地。远者豫领十分之五。近者豫领十分之三。先行运往。惟是课费、若令一并豫纳。恐力有不继。暂令先纳正课。即准领运。所有例输引杂公费。统于来年四月内、后运一半之盐、全数扣完。得旨。诸凡甚妥。欣悦览之。　　

○浙江布政使升任江苏巡抚王师奏报、浙省本年额徵地丁二百一十四万两零。已完解司银一百三十万两零。其余未完各属。现在源源徵解。得旨。浙省年清年款。实属可嘉。今江苏之区。汝亟应承朕施恩之后。是一办理机关。若稍存好名姑息之心。雅尔哈善是前车。汝勿谓彼升侍郎、乃彼之福也。此正塞翁之马耳。于明年奏销时、引此旨密摺奏闻。　　

○福建巡抚潘思榘奏、在外委署武职人员。向只论人缺相宜。即行遴委。除水师人员、例不回避外。其陆路现在候补及世职等官。是否本籍。未定回避之例。请亦照补授定例。详查回避。下部议行。　　

○湖南巡抚开泰奏、宝庆府有带徵商税一项。每年额银三千七百三十两一钱。节年照额徵解。从无赢短。臣因商税、非如地丁等有一定之数者可比。何以并无盈绌。行令尽收尽解。今届限满。计收银四千三百三十六两二钱九分。除正额外、盈余银六百六两一钱九分。再每税一两。向徵耗银一钱。以作添补平色、及司事家丁夫役饭食之用。请将盈余另行报部。留充地方公用。其加一耗银。行之已久。商民相安。应仍其旧。报闻。　　

○又奏、龙阳县内。向有滨湖积水荒地。经前抚臣赵申乔、劝民修筑大围堤一道。逐渐于成平陆。共报垦田五万一千七百七十五亩。久已入额输粮。惟查堤内尚有湖坪草塌等地。民人逐年开垦。今查勘得围民未首之地八千八百五十二亩有奇。该处地势较高。应请照水田下则。每亩科粮二升。又续垦田二万三千九十八亩。该处地势甚洼。雨水稍多。收成即歉。应照官庄徵租之例。照水田下则。每亩科租二升。下部议行。　　

○山东巡抚准泰奏、前总理行营王大臣议、黑豆一项。令山东巡抚运至沂州、红花埠、二处。以备支粜。今准江督咨、红花埠黑豆。江省已宽裕豫备。无庸东省接济。又改由徐家渡过河。距沂太远。应请将豫备沂州黑豆麸草等项。运至台庄。临时由水路送至徐家渡接济。报可。
  </div>
  <div class="pagination">
   <a href="清实录乾隆朝实录_page527.html">
    上一页
   </a>
   <span>
    ...
   </span>
   <a href="清实录乾隆朝实录_page523.html">
    523
   </a>
   <a href="清实录乾隆朝实录_page524.html">
    524
   </a>
   <a href="清实录乾隆朝实录_page525.html">
    525
   </a>
   <a href="清实录乾隆朝实录_page526.html">
    526
   </a>
   <a href="清实录乾隆朝实录_page527.html">
    527
   </a>
   <span class="current-page">
    528
   </span>
   <a href="清实录乾隆朝实录_page529.html">
    529
   </a>
   <a href="清实录乾隆朝实录_page530.html">
    530
   </a>
   <a href="清实录乾隆朝实录_page531.html">
    531
   </a>
   <a href="清实录乾隆朝实录_page532.html">
    532
   </a>
   <a href="清实录乾隆朝实录_page533.html">
    533
   </a>
   <span>
    ...
   </span>
   <a href="清实录乾隆朝实录_page529.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
