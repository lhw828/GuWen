<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1327 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1327 页/共 1860 页</h1>
    <div class="content">○丁酉。户部奏、外省文员。遇引见离任。其任内俸银、有计日扣存者。有并不扣存、统行支给者。未能画一。查官员事故离任。及引见升调他缺。俸银自应扣除。其引见仍回本任之员。系卓异、及俸满、并未开缺。所有俸银、应准其照数支领。又旗务则例内载、八旗兵丁、及军营阵亡兵丁之无嗣孀妇身故。照伊夫原食钱粮给与。其官员之妻、及阵亡官员之妻、无嗣身故者。俱未开载。应准照领催分例赏给。从之。　　

○刑部议覆、大学士管两江总督高晋奏称、外省秋审。每岁审录时。令本管道府、巡历所属。悉心审勘。遇有临时呼冤之犯。另缮招册。解司院覆讯。惟该道府、多系本案承审。恐心存回护。即改委邻封别属。亦不免瞻徇。请嗣后仍照旧例、解犯到省。督抚率同藩臬司道、亲鞫核实。其道府巡录之例。请停止。应如所奏。再秋审后、例于五月中旬、具题到部。其各省应入秋审案件。亦应照旧例、以各犯事地方、与省城相距远近。分别立限到省。从之。　　

○戊戌。督理粮饷吏部侍郎刘秉恬奏、郊劳官兵、及土司头人等、现改议仍由楸砥一路行走。查楸砥各站人夫。前经拨往卧龙关添设。今若仍将原夫调回。往返跋涉。不无逃散。应将署督臣文绶、所派成都府属、从前西北两路裁减站夫、三千一百余名。改赴楸砥。赶紧办理。报闻。　　

○以内阁学士嵩贵、充经筵讲官。　　

○以侍讲学士朱圭、充日讲起居注官。　　

○予故和硕简亲王丰讷亨、谥曰恪。　　

○赐琉球国中山王尚穆使臣宴赉如例。　　

○己亥。上奉皇太后幸畅春园。　　

○谕军机大臣等、据萨载、龙承祖、各回奏问拟陈八戳死陈胜章一案。两人摺内。均未将案犯罪名、究应如何定拟之处。详细声叙。惟各自行引咎。请交部议处治罪。殊未明晰。此案先因部驳。以该抚等、一命两抵。办理太觉错谬。是以谕令萨载、龙承祖、将因何如此问拟。抑或另有别情。各据实明白回奏。今阅覆奏之摺。止称陈裕章因拔豆细故争角。拴缚亲嫂。迨伊兄陈胜章往与争殴。陈裕章藉称交伊收管。即抓伤胞兄咽喉。复用绳拴套兄颈。强拉前行。致被陈八戳死。该抚等以其情形凶暴。伦纪攸关。是以问拟斩决。而于一命两抵之处。或应改。或不应改。俱未置一词。含糊殊甚。若原问实属舛误。应遵部驳改正。则该抚及臬司、有应得处分。若将案情反覆讲求。必须仍从原拟。则该抚等又无可加罪。是此案应俟题结到日。方能定该抚司之是非。今若照该抚等所请、遽行交部。则案犯尚未拟用何条。又凭何事拟两人之罪。岂仅以其自认糊涂愚昧。便可付吏议耶。朕办理庶务。惟在研求至当。以协情理之平。从不肯颟顸了事。萨载等岂尚不知。著再传谕萨载、龙承祖、速将此案是否应遵部驳、抑仍从原拟之处。即行详确覆奏。并即将案犯、核实定拟具题。候朕再降谕旨。寻奏、陈裕章、究非与陈八先有谋约。应遵部驳改正。照弟殴胞兄本律定拟。陈八、照原拟具题。得旨、俟题到有旨。　　

○军机大臣议奏、向例八旗满洲蒙古各佐领下护军校、骁骑校、缺出。由该佐领之领催前锋护军内、拣选引见补放。近年来、各都统俱拣选曾经出师者升用。其骁骑营领催、及八旗印务笔帖式、并保送应升之拜唐阿等、皆以未曾出师。不得升进。又每佐领下领催、承办俸饷文案。终日当差。并无升转之途。是以情愿挑补者甚少。今酌议护军校、仍照旧办理。其骁骑校缺出。补放出师者二名。领催一名。或遇应放出师、及领催之缺。而适无可放之人。即于该旗奏留保送应升之笔帖式、拜唐阿内。拣选引见。从之。　　

○庚子。皇十二子永璂薨。　　

○谕、朕向来驻跸热河。所有月选文武各员。令该堂官带至行在引见。如遇巡幸各省。则月选之文员通判州县等官。武员骁骑校千总等官。即令留京办事王大臣验放。不使选员久羁旅食。所以示体恤也。第王大臣验放。除照九卿等所验衰颓者、照例改教外。并未见有所更调。固属不敢擅专之意。但缺之繁简不同。人之能否不一。若人地或不相宜。当官即不免丛脞。是以朕于月官引见时。每慎重甄核。如有年力强壮。人尚明白。而掣得简缺者。亦有人本平庸。齿复就衰。而掣得繁缺者。必为斟酌对调。以协量才授官之意。从不肯以轻心掉之。今王大臣于验看月官。惟恐更调易招物议。遂为依样葫芦。倘用违其才。于吏治未为有益。是避嫌事小。误公事大。不可不权其轻重也。嗣后王大臣等验看月官。见有人缺不相当者。即为悉心商搉。酌议对调。仍令派出之九卿科道覆看。如意见相同。所拟自属公当。即一体联衔具奏。请旨遵行。若九卿科道中、或有言所拟尚未允协者。著吏部将所言之人记明。并将拟调之员扣存。候朕回銮后引见定夺。如拟调果未惬当。则留京办事王大臣。自难辞咎。若所拟本属不爽。而一二人意独参差。即难保其无怀私偏徇之弊。惟于异议之人是问。其武职内、有应分别营卫者。亦一并酌核妥办。即自此次巡幸山东为始。著为令。　　

○又谕、据阿桂奏、随营办事之礼部员外郎曹焜、于口外粮站事宜。颇为明白。兹当军务告竣。应行回京。若调户部核办报销。似有裨益。请旨调补等语。著照所请、曹焜、即以户部员外郎调补。该部知道。　　

○谕军机大臣等、连日盼望捷音甚切。兹据阿桂等奏、现在用炮合击贼巢。约计十日左右。即可扫荡。其索诺木彭楚克、及大头人达尔什桑卡尔、雅玛朋、阿库鲁三人。续经到营。现已严加拘管等因一摺。览奏稍慰。看来贼势已极穷蹙。今既四面用炮合轰。自可克期蒇事。至此次到营恳求之索诺木彭楚克、系索诺木同母兄弟。自因其母在营。是以来投。且前日一见阿仓差往之人。即劝索诺木等出降。继复痛哭。今到营跪恳。即求面见将军。并恐回寨不能再出。又同冈达克差人回巢。催促逆酋投出。此两人尚不敢始终抗拒。至达尔什桑卡尔、经冈达克再三晓谕。尚促索诺木彭楚克速回。及诘以把持之语。亦俯首无辞。实属怙终不悛。难以轻宥。尤宜严加拘禁。勿致疎虞。至逆酋索诺木等、始称于十五日出降。继复托病不出。甚属可恶。阿桂等虽称其为头人所制。每日迁延。然逆酋当此危迫之时。如果尚知畏惧。亦何至不能自主。即或丹巴沃咱尔等、从中把持。亦无难将梗阻之人。一并擒缚。率众速出请罪。今仍诡语迟延。竟是索诺木禀性凶顽。至死不变。实堪切齿。现既用炮轰击。自即可削平贼巢。谅此辈釜底游魂。必当同就擒获。槛解献俘。迅速集勋奏凯。阿桂现奏期以十日。果如所言。则二月初九日启銮之前。尚可望红旗早至也。将此由六百里加紧传谕知之。旦晚惟盼露布驰达。　　

○以詹事府少詹事沈初为詹事、兼翰林院侍读学士。　　

○旌表守正捐躯之湖南新化县民杨添文妻李氏。　　

○辛丑。谕、各帮重运漕船。如遇御舟经过时。止须按次停泊岸旁。毋庸令其先期引避。　　

○军机大臣议准、乌噜木齐都统索诺木策凌奏称、乌噜木齐所属汉字事件日繁。请于原设民书十三名外、酌添五名。作为额缺十八名。其工食、于本处房地租银内支给。五年役满。照例保奏赏职选用。从之。　　

○以故奉恩将军沙尔慎子那尔善、袭职。　　

○以署正蓝旗满洲副都统阿扬阿、为正红旗满洲副都统。　　

○壬寅。上诣畅春园、问皇太后安。　　

○还宫。　　

○谕、据李质頴奏、安庆等府州属。上年间被旱灾。所有乾隆四十年分漕粮。已蒙缓至四十一年带徵。其寿州、宿州、旴＜日台＞、怀远、四州县。自三十八年后、连被偏灾。若统于四十一年、新旧并徵。民力未免拮据等语。著加恩将寿州等四州县、所有乾隆三十八、九、两年积欠漕粮、一万四千九百余石。缓至四十二、三、两年。分年带徵。俾民力益纾。以副优恤穷黎之至意。　　

○又谕、据杨景素奏、此次巡幸山东。所有随营站道办差之满汉各营官兵。整备衣装。餧养马匹。皆有应行需用之处。请豫借一季俸饷。仍于本年秋季起、分作四季扣还等语。著照所请、借给一季俸饷。准其分季归款。以示体恤。　　

○是月。直隶总督周元理奏、各灾区遵旨展赈。例应银米各半兼放。即于河南存贮蓟粮内拨运。但此项仓储。必俟二三月内、始能运到。难于接济。应请照例每米一石、以银一两二钱、全行折给。俾领赈各户。自行买食。报闻。　　

○两淮盐政伊龄阿奏、江苏通属各场、及泰属之富安、安丰、梁垛、三场。运盐河道。上年两泽稀少。颇多阻塞。须动工挑浚。场运河工。例系商捐办理。臣于年前劝谕诸商。乘汛未发时、雇夫挑浚。开印后可一律完竣。报闻。　　

○安徽巡抚李质頴覆奏、遵旨察看臬司农起、人尚本色。其论事似乎露才好名。细核其承办刑名事件。俱能认真。于司臬尚可胜任。得旨、公论。知道了。　　

○河东河道总督姚立德奏、山东济宁卫等帮粮船。例系铺水后开行。往年铺水之际。在北则放南旺湖。在南则放马场湖。今兖泰等府、去冬屡得大雪。济宁、汶上、暨邹、滕、峄县。春雨滂沱。均归汶水。是以此次铺水。专用汶流。无须再动湖水。得旨、欣悦览之。又奏、臣于南旺未煞坝之先。遵旨通引蜀山湖水。将临汶之永定、永安、永泰、三斗门引渠。一律挑挖倍深。汶水畅灌入湖。查验志桩。现已蓄水丈余。所修大石碎石等工。亦经完竣。足资抵御湖浪。此外马场、马踏、南旺等湖。现已收水五尺、至九尺不等。臣仍随时察看。如贮水济运有余。免致今冬再引。即知会江南。堵闭潘家屯、临黄钳口等坝。得旨嘉奖。　　

○办理军需布政使衔李湖覆奏、遵旨查核军需银款。口外各案、均归承办诸臣分核。其口内各营属支领银两、查系指款详请督臣、批饬藩司核发。按月造册咨部。均有文案可据。现督局员摧送销册。确核趱办。核转题销。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一



大清高宗法天隆运至诚先觉体元立极敷文奋武孝慈神圣纯皇帝实录卷之一千二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十一年。丙申。二月。癸卯朔。春分。朝日于东郊。遣理郡王弘＜日为＞恭代行礼。　　

○谕、据傅良等奏、满营官员内、现在熟练稿案。兼通满汉文义。甚难其人。兹值金川大功告竣。回营官兵一切事务。需员办理。请将革职之防御秦广猷、降调之协领隆德、带降革之案、留任办公等语。著照所请隆德、带所降之级。秦广猷、带革职之案。俱从宽留任。隆德俟三年无过、秦广猷俟四年无过、再行送部引见。请旨开复。该部知道。　　

○定西将军协办大学士尚书公阿桂、定边右副将军尚书公丰昇额、内大臣明亮奏查木坪、沃克什党坝等各土司土舍。均已束装豫备赴京。绰斯甲布三杂谷、布拉克底巴旺、亦派土舍头人随往。但番人深畏内地炎热。若令随同官兵、于四月望前抵京。其归途正当五六月。倘有事故。转不免指为畏途。应请令至十一月内、本省提督、派出谙练将领带领于年前至京彼时正值入觐之各蒙古、及土尔扈特王公扎萨克、并回城大小伯克等、俱集京师。在各土司等、见王会辐辏。既益生其震叠。而轮班之王公伯克等亦知无远不服之盛。谕军机大臣曰、阿桂等奏、各土司头人、于年前到京入觐。所见甚是。其应行入觐之土司。统俟阿桂办理善后事宜时。酌定如何分班。照回部轮流入觐之例与外藩等同与朝正。仍知会沿途督抚、一体照料。　　

○兵部议覆、盛京将军宗室弘晌奏称驻防官员。前因民人王格聚众械斗案内。奉旨销去加级纪录。现在实能痛悔奋勉。请照旧惟予议叙。应如所奏。得旨、此案兵部遽行覆准。殊属非是。前因盛京驻防各官。习气不堪。不可不加整饬。是以特降谕旨。将伊等停其议叙。嗣后如果能改悔。再予纪录。昨据弘晌等奏称、现在各官湔除旧习。实心奋勉。可否照盛京五部、及奉天府州县之例。一体加级纪录等语。批令该部议奏。兵部堂官、于此等特旨停止之事。理应先行请旨。再行核议题达。即不然、亦当于疏内声明。或仍遵前旨停止。或加恩准予议叙。分别两请。候朕降旨。方得办理之正。乃视如寻常事件。辄照该将军所奏、议覆具题。若非朕留心披阅。竟照签依议。是直置前此所奉特旨于不论。部中不太觉有权乎。此等驻防各员。既据弘晌奏称、实能痛改恶习。差使均无贻误。著加恩准其一体议叙。其办理错误之兵部堂官。著交部察议。　　

○署四川总督文绶奏、蜀省产米。下游各省、均资接济。前因筹办兵粮。请于夔关截禁。今大兵即日竣事。业经停止发运。无须采买。应仍听其流通。现檄遵照开禁。得旨、是。　　

○甲辰。以举行仲春经筵。遣官告祭奉先殿、传心殿。上御文华殿。讲官、暨侍班之大学士、九卿、詹事等、行二跪六叩礼。分班入殿内序立。直讲官四人。出就讲案前、行一跪三叩礼。复位。直讲官永贵、曹秀先、进讲论语百姓足、君孰与不足、二句。讲毕。上宣御论曰、后儒解此章者。率以深言君民一体。什一天下之中为言。而戒夫横征暴歛以虐民耳。夫。横征暴歛。自非大无道之君。与夫极孱弱之国。孰肯为之。彼其剜肉补疮。胥沦于亡。有如哀公所云二犹不足之叹耳。余则以为为人君者。当常存百姓不足而欲其足之心。而此心常不足也。盖贵为天子。富有四海。岂有不足之理。但四海之内。百姓众矣。其皆足乎。若但知己之足。而不知百姓之不足。视己之足。即以为百姓亦足。则是孤为君之职。背天理而失民心。必在此矣。然百姓之足。岂易言哉。水旱之不齐。贫富之不等。非轻徭薄赋之。所能及也。一人向隅。仁者有所不忍。而况向隅者众乎。此予所以宵旰祈年。令各省无匿灾伤。而亟为赈恤缓贷。补偏救弊之为。夜以继日。犹不足也。讲官暨侍班官跪聆毕、兴。直讲官景福、蔡新、进讲书经君子所其无逸一句。讲毕。上宣御论曰、无逸一篇。凡七发端、而皆以呜呼始之。所以长言咏叹。戒宴安。励祗惧。三致意焉。而开章即曰君子所其无逸。实挈通篇纲领。夫所者。处所也。即地也。盖人昼而作。夜而息。皆必有所处之地。不能离也。为人君者。果能以无逸为所处之地。作焉息焉。语焉默焉。动焉静焉。无不以无逸为所焉。则何私欲之侵。而怠惰之萌哉。召诰王敬作所。益相发明。而著诫深矣讲官暨侍班官跪聆毕、大学士舒赫德、于敏中、奏曰钦惟皇上大德天覆。圣敬日跻。恩施每洽于闾阎。咨警弥殷于夙夜。洵说侔巽益健协乾行。臣等幸聆御论敬体圣衷曷胜钦服奏毕、诸臣出就拜位行二跪六叩礼。礼成上御文渊阁、赐茶还宫。复赐讲官暨侍班官等宴于文华殿东庑之本仁殿。　　

○遣官祭先医之神。　　

○谕军机大臣曰、李侍尧奉、审拟李阿集等、在洋抢夺杀人一摺将汛兵郭英里、及衙役许阿启等、仅拟外遣又刑书禁卒林耀等五名拟以军罪千总范简选、拟以革职。办理均属宽纵。经法司核覆改拟已依拟行矣。兵丁系应行捕盗之人。郭英里、乃敢受贿包送畨妇。实属骩法之尤。许阿启等、身充官役。胆肆隐匿寄顿。并代正犯料理家务。均属法所难贷。即林耀等五名、以刑书禁卒。勒索得赃。军罪岂足蔽辜。千总范简选、失察贿纵重犯。又岂得仅以革职了事乎。李侍尧平日办事。颇知轻重。何于此案问拟、率意若此。李侍尧、著传旨申饬。　　

○乙巳。谕军机大臣等、前月二十八日。据阿桂等奏、现用大炮攻击贼寨。不过十日左右。可以得手。本月初一日。复据奏、拏栅进逼。加炮轰摧。旬日之间可得。以其拜摺之期计之。正月底即应蒇事。是以连日盼望捷音尤切。但官兵如此奋力攻打。屡次破其碉卡。歼其丑类。逆酋等势已穷蹙。早应畏避求生。乃犹负嵎抗拒。实非情理。看来贼人等固属护死迁延。亦其诡智欲多迟时日。以疲我兵力。糜我粮饷。实为可恶可恨。现在官兵布围严密。且层层逼近。自不虞尚有疎懈。惟是各路官兵之应先彻者。阿桂俱经酌量减彻。而现在攻剿之兵。为数尚多。所需军食。应复不少。近日承办粮站之大臣等。节次具奏。或酌停粮运。或酌彻粮台。俱因军营克期蒇功。豫为筹办。但阿桂等、自旧岁腊月十九日、攻围贼巢以来。距今已一月有余。尚未能奏扫穴擒渠之绩。今各路所备粮石。俱属有限。设军务未能速竣。现有之粮。不敷供给。所关甚大。著传谕阿桂等、速即上紧攻打。务期迅奏肤功。并著阿桂通盘熟筹。或有可减之兵。再行酌减。以省糜费。若现兵不能再减。而存粮或尚不敷。即速行知会富勒浑、文绶、及管理粮饷大臣等、迅速筹办赶运。期无贻误。此一节、并谕富勒浑等知之。朕因盼望红旗。每致夜不成寐。兹偶念及。甚为悬注。阿桂等、务当善体朕意。即为努力速办。以副殷怀。此旨著由六百里加紧发往。惟盼红旗及早驰奏。　　

○户部议覆、云南巡抚裴宗锡疏称、云南复隆盐井。向未建仓。煎出盐觔。均暂贮灶户家内。难免挪掩透漏之弊。请建盖仓房二十间。官为收贮。从之。　　

○督理粮饷四川总督富勒浑、山西巡抚鄂宝、河南布政使颜希深奏、此时北路军粮。应归并西路。但西路台站新安。以之分运两营。恐不足深恃。拟于北路未彻站之先。赶办二千石、运赴大营。即西路拨运米偶有不敷。已可添补。其北路彻站后。所有后路官兵。即调赴大营。其未调营之前、所需军粮。拟令驻甲杂以外者、在大营支领。甲杂以内者、在牛厂支领。牛厂存贮军火、粮石。现饬运赴勒乌围。运竣、亦可裁彻。报闻。　　

○是日起。上以祭社稷坛。斋戒三日。　　

○丙午。遣官祭历代帝王庙。　　

○谕曰、台吉苏克都尔所属八个半佐领之人。原系苏克都尔之妻、进献皇祖。是以从前不属扎萨克管辖。今旺楚克多尔济、私戴翎顶。妄行滋事。皆因无人管束所致。恐此后再生事端。苏克都尔虽无子嗣。亦有兄弟族人。俱可管理。著德福、驰赴土默特、会同该盟长喇特纳锡第、查明苏克都尔弟兄有无子孙。如无子孙。即查其族人。将此项人等、附隶伊等当差。令其约束。　　

○谕军机大臣等、据吴嗣爵奏、新岁以来、河湖消存水势情形摺内称、引河五道内、惟张家庄河尾、水深二尺一二寸。又裴家场河、水深二尺二三寸。应即先为挑挖等语。洪湖蓄水。全赖引河深通。方足以敌黄济运。今张家庄、裴家场、二引河。仅水深二尺一二三寸不等。必因黄水倒漾。以致引河淤浅若此。倘听其愈积愈深。于清口甚有关系。不可不亟筹挑挖。虽据吴嗣爵、派委副将徐建功、驻工督催。尚恐未能妥协。高晋自京回程。道经徐州。前往筹办甚便。著交高晋、即至该处。会同吴嗣爵、悉心筹办。设法疏浚。务期一律深通畅达。切不可稍存迁就因循之见。致有贻误。仍将如何筹办情形。先行覆奏。将此传谕高晋、并谕吴嗣爵知之寻奏、张家庄河尾、裴家场河身、现经疏浚。深至四尺五六寸。惟河头尚浅。现饬接续疏治多添器具。刨挖爬捞。总以水深五尺为度。再查湖水已长。所有清口口门、原宽二十五丈。并遵照定制、将东坝酌开五丈。以资宣洩。得旨、览奏俱悉。　　

</div>
    <div class="pagination">
<a href="清实录乾隆朝实录_page1326.html">上一页</a><span>...</span><a href="清实录乾隆朝实录_page1322.html">1322</a><a href="清实录乾隆朝实录_page1323.html">1323</a><a href="清实录乾隆朝实录_page1324.html">1324</a><a href="清实录乾隆朝实录_page1325.html">1325</a><a href="清实录乾隆朝实录_page1326.html">1326</a><span class="current-page">1327</span><a href="清实录乾隆朝实录_page1328.html">1328</a><a href="清实录乾隆朝实录_page1329.html">1329</a><a href="清实录乾隆朝实录_page1330.html">1330</a><a href="清实录乾隆朝实录_page1331.html">1331</a><a href="清实录乾隆朝实录_page1332.html">1332</a><span>...</span><a href="清实录乾隆朝实录_page1328.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
