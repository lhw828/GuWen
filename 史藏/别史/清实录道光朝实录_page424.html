<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 424 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 424 页/共 848 页
  </h1>
  <div class="content">
   ○己酉。旌表守正被戕直隶玉田县民崔勇子妻马氏。　　

○庚戌。谕内阁、理藩院奏、内外扎萨克蒙古等、因界址不清。互相争讼。请旨就近派员勘办一摺。西苏尼特扎萨克郡王布尔呢锡哩、喀尔喀王拉苏咙巴咱尔、及接壤之四子部落王伊什齐当。三旗交界。自嘉庆六年。经察哈尔都统宝兴查明之后。近年以来。俱各恪遵奉行。因何复以界址不清。互相争讼。著察哈尔都统武忠额、带领妥干文员。轻骑减从。前往两旗交界。逐细丈量。查明是否与嘉庆六年所办相符。务须秉公妥为定拟。俾两造人等俱各心服。出具甘结。永息争端。该院将原摺钞录一分。发给武忠额查办。　　

○谕军机大臣等、朕勤恤民隐。惟日孜孜。遇各省水旱。该抚等奏请抚恤。无不立沛恩膏。分别蠲缓给赈。第思国家旷典。所以惠黎元。而非以饱溪壑。如果实惠及民。虽多费帑金。朕亦何吝。乃近来江苏安徽山东河南江西湖北等省。虽丰歉有时。几于无岁不缓。无年不赈。为大吏者。遇有灾歉。匿不以闻。诚非为民父母之义。惟国家经费有常。岂容以展缓旷典。年复一年。视为相沿成例。此必不肖之州县。不堪之胥吏。希图沾润。于勘不成灾者而报灾。即于例不给赈者而捏赈。视灾区为利薮。藉民瘼为身图。任意侵吞。以完作欠。而该督抚等又不肯为国任怨。不以国计为亟。是国家徒有加惠之名。而百姓无受惠之实。无非官吏私充囊橐。大吏博取声誉。尚复成何事体。嗣后遇有水旱偏灾。该抚等务须遴派结实可靠道府大员确查。并责成藩司认真稽核。断不可讳灾。亦断不准捏报。傥以展缓殊恩。视为奉行故事。一经科道参奏。或经朕别有访闻。惟该抚等是问。懔之慎之。将此各谕令知之。　　

○以光禄寺卿李振祜、为太常寺卿。　　

○以河南麦收歉薄。暂行改徵粟米。　　

○蠲缓安徽怀宁、灵壁、凤台、泗和、含山、无为、寿、宿、定远、天长、潜山、太湖、宿松、宣奔、南陵、青阳、建德、巢、庐江、合肥、建平、霍邱、颍上、阜阳、亳、舒城、宁国、太平、铜陵、当涂、芜湖、繁昌、贵池、怀远、桐城、东流、望江、五河、凤阳、盱眙、四十一州县暨屯坐各卫被水被旱村庄新旧额赋有差。赈铜陵、当涂、芜湖、繁昌、贵池、怀宁、桐城、东流、望江、五河、凤阳、盱眙、十二县暨屯坐各卫军民。给铜陵、当涂、芜湖、繁昌、贵池、怀宁、桐城、东流、望江、五河、凤阳、盱眙、怀远、灵壁、凤台、泗、和、含山、十八州县暨屯坐各卫军民一月口粮。　　

○辛亥。谕内阁、各省督抚身膺封疆重寄。臬司为刑名总汇。遇有民间控告人命重案。无论虚实。必应立时亲提。随到随办。遵照定限依期完结。俾死者不致含冤。待质人证。亦不至牵连拖累。乃近日各省民人。来京控诉纷纷。其中不无刀健之徒。捏词捏词耸听。亦实有迫于不得已。远涉长途。冀伸冤抑。即如本日步军统领衙门奏、据广东民人陈兆熊、以伍振际等两次争夺田水。杀害九命。历控该省督抚臬司衙门。俱未亲提。案悬十一年之久。尚未讯办。该省如此。恐他省亦所不免。总由地方大吏。不能认真核办。遇有控诉案件。辄委属吏。因循玩延。案悬莫结。殊非实心任事慎重民命之道。该督抚及臬司凡遇刑名重案。不即亲提悉心研鞫。经时累岁。辗转稽延。以致沉冤莫雪。拖累无辜。国家设立大员。为民恤命之谓何。自问于心。安乎否乎。经此次饬诫之后。各当振刷精神。尽心庶狱毋再仍前玩泄。自罹罪谴。将此通谕知之。　　

○谕军机大臣等、本日据步军统领衙门奏、广东民人陈兆熊、以伍振际等两次争夺田水。杀害多命。向该省上司衙门历控。俱未亲提。是以来京呈诉。已明降谕旨交卢坤、祁＜?土贡＞、亲提严讯矣。据该民人控称伍振际等、于道光三年十一年两次争夺山地灌田之水。伍振际主使伍维裔、伍惠菖等、将伊叔陈缉茂、陈学齐、并族人陈崇简、陈业经、陈定用、陈渠勇、陈益勇、及在山砍柴人梁亚红、黄潮毓、先后杀伤毙命。该民人及伊叔母陈梁氏、历赴督抚臬司控诉。伍振际先匿拒捕。迨拏获饬发南海县讯办。该犯供认两次主谋杀害多命。复捏报年老。希图卸罪。其下手之夥犯伍惠菖等、亦仍匿不到案。历控督抚臬司。俱未亲提等语。案阅十一年之久。先后杀伤毙命至九人之多。似此人命重大之案。该督抚臬司竟不亲提。立时究办。所司何事。著卢坤、祁＜?土贡＞、迅即亲提案卷。并将主使及下手夥犯。按名拏获。严行究办。毋使稍有不实不尽。将此谕令知之。寻奏、正凶伍惠菖、业经身故。余犯现已就获。应督同臬司从严审办。报闻。　　

○壬子。谕内阁、前据吴荣光奏、湖南安乡县官田误作私垸。查明奏请更正。并请嗣后遇有偏灾。仍照官田一律查办蠲缓。当交户部议奏。北据奏安乡一县。私垸二十余处。半系嘉庆年间所定。不得尽诿之道光七年。委员查勘之误。至该县额徵。除存留驿站等项。实徵起运正耗钱粮。不过八千数百两。若如该抚原奏、私垸二十余处。钱粮四千余两。已居该县阖境钱粮之半。既称不准蠲缓。何以道光十一十二两年该县蠲免银三千数百两。缓徵银四千数百两。实在徵收正耗。祇有八百余两。其所称不准蠲缓之四千余两。既云输将无误。则历年徵存银两。何以不造入奏销册内。傥查有隐漏情弊。即应按年追缴。岂得以更正为名。豫为邀免地步。著讷尔经额将该部指驳情节。逐一分晰确查。是否十一十二两年。违例奏请蠲缓。抑系蠲缓之后。该县竟有隐匿侵蚀情弊。致灾区百姓无受惠之实。纷纷禀求展缓。该督务当一秉大公。破除情面。认真核办。据实覆奏。　　

○福建道御史彭玉田奏、请严饬稽察州县侵隐契税。得旨、著户部议奏。寻议、偷卖契尾。应饬各督抚严饬各藩司于用印事件。密加防范。毋任弊混。从之。　　

○试中式武举雅尔胡善等四十五名于太和殿前。　　

○癸丑。谕军机大臣等、盛京为根本重地。风俗素称淳朴。从前因有演戏宴会之事。特降谕旨、饬令该将军等力加整顿。将盛京城内外所有戏班杂剧。概行驱逐。以端习俗。乃本日据御史豫泰奏、辽阳海城等州县。近有奸民倡兴花会。又名观音会。编立三十七门。有合同红春枢品三道等名目。诱众聚赌。谓之压会。甚至局中奸侩。为妇女代写出注。输赢传信。谓之跑风。结群聚党。昼夜开场。集夥众多。且恐流为窃盗等语。花会聚赌。大干例禁。陪都地方。尤不容奸徒结党。诱惑良善。此种种习。始于何时。并恐不止辽阳海城二处。著该将军府尹等实力稽查。严拏倡会匪犯及一应夥党。按律惩办。并分饬各属详查密缉。务期根株净尽。永杜奸萌。不准日久生懈傥查拏不力。经朕访闻。或别经发觉。惟该将军等是问。将此谕令知之。　　

○以故奉恩将军纯粹子谦光、袭职。　　

○甲寅。上诣绮春园问皇太后安。　　

○谕内阁、前据贵庆奏、筹议江广回空军船。酌增食盐。给票交课章程五条。调剂旗丁。当降旨交陶澍体察情形。悉心妥议。该督于接到该漕督咨文。即力陈误盐且致误漕。议驳明晰。特降旨令直隶总督等仍严饬沿河燥汛州县。查拏枭匪窝囤。堵截私盐透上漕船。其已撤摉查漕弁。仍行添设。不准带私停留。兹复据陶澍奏、旗丁得项。不为不厚。揆其苦累之由。多缘旗丁任意消糜。且受兑开行。以至通仓交卸。均不免受人勒索。如果禁绝诸弊。漕务少消耗之数。则丁力自舒。不但淮盐藉免充塞。即弁丁挑斥米色。横索帮规。亦可敛戢。傥旗丁中有刁玩之徒。敢于侵蚀正粮。拆卖船器。必当执法严惩。岂可虑有此弊。而豫为调剂。事事请益。时时议加。不但国家无此政体。必致不肖旗丁。恃有调剂。不知止足。是除弊而转益滋弊。现在回空军船。陆续抵入江境。该督即遴委道将、带同廉干员弁。沿途堵缉粮私。并于扬州以至芜湖九江等处。实力查拏。有犯必惩。著漕运总督督同各粮道。通计每年经费。量入为出。自淮迄通。确查积弊。严禁弁委胥役之勒索。并著仓场侍郎通饬各仓监督。严查经纪人等掯勒苛求。务期弊端净绝。不使旗丁有所藉口。以肃漕政而杜粮私。　　

○缓徵两淮富安、安丰、染垛、东台、何垛、丁溪、草堰、刘庄、伍佑、板浦、中正、临兴、十二场被旱田地新旧额赋。及灶户积欠口粮。　　

○乙卯。上诣大高殿行礼。时应宫拈香。　　

○还宫。　　

○御紫光阁。阅中式武举马步射。　　

○丙辰。上御箭亭。阅中式武举技勇。　　

○御乾清宫。引见中式武举。亲定甲乙。　　

○谕内阁、朕本日殿试中式武举弓刀石。内满洲隆山、广西欧阳豹二名。俱弓不符。著罚停殿试一科。补行殿试之满洲郭兴阿、陕西王文裕二名。俱弓不符。著再罚停殿试一科。除郭兴阿、王文裕、原围监射较射之王大臣。业于前此议处外。此次中式武举隆山、欧阳豹、原围监射较射之王大臣。著交部议处。覆试之王大臣。著交部察议。　　

○谕军机大臣等、特依顺保等奏、缮谕饬覆霍罕伯克、即将该夷使护送出卡。并谕单呈览一摺。霍罕胡什伯克、于本年九月间。遣使进卡。恳将附近伊犁卡伦游牧之哈萨克等、驱逐出境。以便收取马租。该将军等以哈萨克等既非在霍罕界内游牧。何得越界勒租。妄行吓诈。务当各守旧界。长受天朝厚恩。至哈萨克内有给尔霍罕马者。亦不顾问。所论固属正当。使霍罕顾名思义。自知理屈。不敢越界向哈萨克等吓诈勒租。自可相安无事。傥狡焉思启。竟以索取马租为名。于哈萨克等恃强欺淩。该将军等即当饬谕哈萨克等、尔等向在特木尔图淖尔海迤西、及吹塔拉斯等处游牧。皆系天朝戡定地界。每年应交纳租马数十匹。仍当照常输纳。其霍罕向尔等索取马租。愿给与否。系尔卡外之事。天朝概不顾问。若哈萨克等因被霍罕欺淩。逃避卡伦附近地方。即当尽数截回。毋许进卡。该将军等总当镇静抚绥。妥为经理。切勿稍生边衅。是为至要。本日另降清字谕旨、将布彦泰调任伊犁参赞大臣。该参赞到任即同该将军悉心商搉。随时妥办。以副委任。将此谕令知之。　　

○先是叶尔羌参赞大臣长清等奏、叶尔羌、喀什噶尔、二处粮饷章京员缺。请改用六部司员。得旨、大学士军机大臣议奏。至是奏、查乾隆年间旧例。回疆各城粮饷章京。专用赏衔起废人员。道光九年。经吏部议准、废员内拣派乏人。改用笔帖式。今该大臣等奏、请改用部员。部中得力之人。该堂官自必留办公事。恐派出者仍系中材。在废员固无由自赎。即边陲亦未见得人。所奏应毋庸议。从之。　　

○调伊犁参赞大臣常德、为塔尔巴哈台参赞大臣。塔尔巴哈台参赞大臣布彦泰、为伊犁参赞大臣。　　

○予故伊犁将军玉麟、入祀惠远城祠。从将军特依顺保等请也。　　

○丁巳。上御太和殿传胪。赐殿试武举一甲牛凤山、孙和平、张协忠、三人武进士及第。二甲段应元等三人武进士出身。三甲金廷试等三十二人同武进士出身。　　

○幸圆明园。　　

○谕军机大臣等、据御史许球奏、本年九月初三日。前任漕运总督贵庆奏、江广回空军船。请每船准带芦盐四十包。每包百斤。给票至扬交课。贵庆一面具摺。一面即钞摺行文。通帮无不知晓。各帮丁久不沾带私之利。自有撤回帮弁之奏。已有跃跃欲试之心。及奏请带盐。遂敢公然售买。并闻每船捆运竟有不止四十包者。现奉旨堵截。其随帮风客。一经查出。自应严办。若实系旗丁水手正身。与自行起意贩私者。究有区别。帮丁均系愚民。甚至多方借贷。冀沾余润。现在照旧摉查。伊等购买之资。均归乌有。利未获而转触科条。法既行而全亏资本。两江总督。原以缉私为重。但新漕全局。亦宜熟计通筹。若一味济之以猛。是贵庆筹议恤丁。非徒无益而又害之。殊不足折服帮丁之心。江广帮船人数众多。万一铤而走险。另起衅端。必至大费周章。贻误归次。请饬总督陶澍、署漕督恩铭、妥速筹商。务令盐漕两利等语。前据贵庆奏、江广回空军船。请每船准带芦盐四十包。并未降旨准行。何以通帮遽行知晓。是否贵庆一面具摺。即一面钞摺行文。并擅行出示晓谕各帮。抑或该帮丁是贵庆八月中撤回查私帮弁之奏。窃疑禁令稍弛。即公然私自携带。著陶澍、恩铭、秉公确切查明。据实覆奏。其随帮风客。及出资附和枭匪。一经查出。自当从严惩办。傥各帮丁实有多方借贷。冀沾余润。贴补长途转运实情。该督等应如何妥行设法。相机办理。固不可任芦盐占碍淮纲。尤不可令帮丁滋事。致误新漕兑运。将此各谕令知之。　　

○又谕、据御史刘谊奏、湖北卫襄阳以下。滨江一带。竟有宵小乘间出没。乘坐渔舟。或十余只。或七八只。遇有往来商船。辄敢于白昼拦江肆劫。宜城所属之小河流水沟、钟祥所属之转斗湾、周家嘴、其风更甚。又宜城钟祥交界之丰乐镇、钟祥所属之寇家林、龚家集等处。向为盗贼渊薮。其盗窃民间耕牛骡马。竟敢明目张胆。设立窝棚。勒令回赎。不遂其欲。即行宰杀。更有一种地方棍徒。假称饥民。聚集多人。肆行劫抢。百姓深受其害。地方文武各官。多畏其强横。不往查拏。控告到官。率皆化劫为窃。规避处分。遂致盗风日炽等语。国家设立地方文武员弁。原以缉奸宄而安闾阎。若如该御史所奏、该省汉水滨江各处。盗贼横行。商旅视为畏途。居民深受其害。诘奸禁暴之谓何。安赖此地方员弁为耶。讷尔经额、尹济源、俱系朕特擢之人。深加信任。应如何激发天良。严饬所属确切查明。如实有其事。务须严密查拏。速行缉获惩办。以儆凶顽。傥不认真办理。将来酿成巨案。惟该督抚是问。将此谕令知之。寻奏、获犯一百八十余名。仍严密躧缉。以绝根株。得旨、务须认真饬办。断不可稍有疏纵。　　

○戊午。以太常寺卿李振祜、兼署大理寺卿。　　

○修乍浦水师船只。从副都统成顺请也。　　

○蠲缓湖北武昌、黄梅、江陵、公安、石首、嘉鱼、汉川、黄冈、咸宁、蒲圻、大冶、汉阳、黄陂、孝感、沔阳、蕲水、广济、钟祥、京山、潜江、天门、云梦、应城、监利、松滋、枝江、荆门、江夏、兴国、二十九州县及屯坐各卫被水村庄新旧正杂额赋有差。加赈汉川、黄梅、二县及屯坐各卫军民。给武昌、嘉鱼、黄冈、江陵、公安、石首、六县及屯坐各卫军民一月口粮。　　

○己未。谕内阁、向来武会试内场取中试卷。先于双好字号内选取。如不足额。再于单好字号内选取。是以各武举试卷弥封后。仍送外帘御史。各照原箭册印明双虽好字号。马箭地球步箭弓刀石。于各卷面上分六项填注。移送内帘。以凭去取。此定例也。武科之设。以外场为主。其弓力强弱。尤足定其优劣。至马步箭本有一日之长短。第能合式。自可命中。即如朕御紫光阁试中式武举马步箭。其能全中者。再阅时未必仍能叠中。至默写武经。又其余事。断不能凭此为去取。本科会试。特派白镕、胡达源、为正副考官。宜如何认真考核。为国求材。乃殿试后特命军机大臣覆核箭册。除贵州本无双好。此次中式单好武举王家燮、陈正坤、应无庸议外。辰字围福建武举。现有双好一名。取中单好许逢时一名。陕甘有双好四名。除吕廷魁、丁定国、二人中式外。取中单好马兴临一名。宿字围满洲蒙古有双好五名。除庆喜、隆山、雅尔胡善、三人中式外。取中单好乌和哩一名。列字围山东有双好六名。除纪冠军、唐汝藩、楼梦麟、三人。中式外。取中单好杨云凤一名。广东有双好五名。除韩南辉、何如敐、二人中式外。取中单好李达元、池化鳌二名。此数人俱仅开十力弓。惟乌和哩开十二力弓。及派员覆试。又复不符。其马兴临、许逢时二人。覆试弓亦不符。尤不可解。究竟该考官等置双好而中单好。以何为凭。若以中箭多寡为辞。则陕甘双好中。均系马步全中。何以舍此取彼。若以默写武经为去取。则是重其所轻。伊等有心支吾欺饰。强词夺理。其咎更重。至内帘监试御史苏芳阿、给事中黄爵滋、试卷原不寓目。亦不应干预考官取中之事。第现有双好字号。考官取中单好。出闱后即应据实劾参。何竟缄默不言。亦安用此监度为耶。白镕、胡达源、苏芳阿、黄爵滋、俱著虽衔各具摺明白回奏。不准会商连衔。　　

○庚申。上御洞明堂。勾到江西安徽江苏情实罪犯。停决江西斩犯十三人。绞犯一人。安徽斩犯十三人。绞犯四人。江苏斩犯九人。绞犯十人。余七十二人予勾。　　

○谕内阁、黑龙江呼伦贝尔之人。身材强健。步射娴熟。且能施放鸟枪。此朕素所深知。乃昨据前锋统领护军统领等、带领黑龙江呼伦贝尔所遗护军校二缺、该将军等拟送正陪之领催等四史引见。弓力较软。箭枝无准。转不如在京之满洲人等。可现该将军副都统平日未能实心训练兵丁。而于拣选之时。显又草率拟送。似此因循日久。地方兵丁技艺。全行废弛。该将军等所司何事。殊属非是。所有将军富僧德、副都统敦良、副都统兼总管博多欢、俱著传旨严行申饬。惟念程途较远。伊等俱系贫窭兵丁。其拟正之领催达兰岱、阿喇布坦、仍补授护理校。其拟陪之沙木巴、那穆勒图、仍记名。嗣后该处咨送引见人员内。傥再有此等之人。不惟将该官兵饬回不放。定将该将军等一并惩处。决不宽贷。将此通谕东三省将军副都统知之。　　

○调伊犁领队大臣奕山、为塔尔巴哈台领队大臣。以正蓝旗蒙古副都统舒淩阿、为伊犁领队大臣。　　

○赏湖南等省壬辰科乡试年老诸生罗经盘等九名副榜。　　

○辛酉。上诣绮春园问皇太后安。　　

○御洞明堂。勾到河南山东情实罪犯。停决河南斩犯十二人。绞犯六人。山东斩犯十人。绞犯七人。余七十六人予勾。　　

○谕内阁、本科武会试正副考官白镕、胡达源、取中武举。有置双好而中单好者。监试御史苏芳阿、给事中黄爵滋、出闱后并未据实劾。昨降旨令白镕等各具专摺明白回奏。兹据白镕等先后奏覆。白镕自认错误。强为说辞。衡材大典。断不容稍紊旧章。任意去取。似此错谬。非寻常疏惚可比。白镕著先行开缺。交部严加议处。胡达源则称伊所取中之卷。并未置双好而中单好。惟于白镕中卷错误。未能查核更正。正副考官。皆朕特加简任。必应公同商酌。中卷如此错谬。亦属咎无可辞。胡达源著一并交部严加议处。至苏芳阿、黄爵滋、均称未能查明参奏。实属不合。俱著交部议处。　　

○又谕、庆山等奏、讯出台吉等伪编圣旨。撞骗欺人。私雕印信。诈取银两牲畜大概情形一摺。各处蒙古。旧俗向来淳朴。乃四等台吉广果尔、胆敢拜认原任台吉车登扎布为师。伪编圣旨。且又先后私雕将军盟长扎萨克等假印十颗。刁诈羊驼马匹并银五百两。实属胆大。不法已极。车登扎布之子协理台吉都沁多尔济。于伊父在日如何私雕印信之事。供称不知。亦属可恶。著即照庆山等所奏、广果尔、著革去四等台吉拏问。协理台吉都沁多尔济、著即解任。务须秉公逐件彻底严究有无别情。按律定拟具奏。毋稍姑容革率完结。寻奏、讯明广果尔不法已极。应照私刻假印、编写假旨、为首斩监候律拟斩监候。都沁多尔济、子为父隐。情尚可原。惟于伊父病故后。并未销毁。仍留图诈。亦属不法。应照同夥者杖一百流三千里律拟杖一百流三千里。下部议。从之。　　

○以都察院左都御史汤金钊、为工部尚书。刑部左侍郎史致俨、为都察院左都御史。　　

○以正红旗汉军副都统舒伦保、署正蓝旗蒙古副都统。正芦旗满洲副都统联顺、署正红旗汉军副都统。　　

○壬戌。谕内阁、拣发河工学习之户部主事卢毓嵩、应归河督察看。现在京察届期。原衙门毋庸注考。各衙门据发河工学习各员。俱著一体办理。各部郎中截取知府、及截取后选授知府降旨仍回郎中本任各员。与外任道府改补京职。事同一例。俱不准保送一等。其由丁忧回旗内用各员。每届京察。仍准保送。　　

○转刑部右侍郎姚元之、为左侍郎。以江宁布政使越盛奎、为刑部右侍郎。湖南按察使杨簧、为江宁布政使。广东惠潮嘉道赵炳言、为湖南按察使。　　

○以捐修湖南常宁县城垣出力。知县范上组等下部议叙。赏童生刘太和等八品顶带。　　

○癸亥。上御洞明堂。勾到山西直隶热河情实罪犯。停决山西斩犯十一人。绞犯七人。直隶斩犯九人。绞犯十二人。热河斩犯二人。绞犯二人。余七十七人予勾。　　

○谕内阁、鄂山奏、恭运天坛地坛望镫杆木。起程进京日期一摺。据奏四川石砫厅同知长庚、领运两案采办木植。经该督檄饬沿江州县妥速护送出川。所有办运经费。查照历届成案。在于通省文职知县以上官员摊廉归款。毋庸造报开销。著俟前摊木植扣完。接续起扣。至该员领运木植出川境后。由江南瓜洲进口。著江南山东直隶暨漕运河道各督抚、转饬经过地方。一体照料催趱。与明岁漕船插帮前进。俾臻妥速而免疏虞。　　

○又谕、大学士富俊、年逾八旬。著加恩毋庸进内大臣班。秋审勾到日期。亦著免其入班。
  </div>
  <div class="pagination">
   <a href="清实录道光朝实录_page423.html">
    上一页
   </a>
   <span>
    ...
   </span>
   <a href="清实录道光朝实录_page419.html">
    419
   </a>
   <a href="清实录道光朝实录_page420.html">
    420
   </a>
   <a href="清实录道光朝实录_page421.html">
    421
   </a>
   <a href="清实录道光朝实录_page422.html">
    422
   </a>
   <a href="清实录道光朝实录_page423.html">
    423
   </a>
   <span class="current-page">
    424
   </span>
   <a href="清实录道光朝实录_page425.html">
    425
   </a>
   <a href="清实录道光朝实录_page426.html">
    426
   </a>
   <a href="清实录道光朝实录_page427.html">
    427
   </a>
   <a href="清实录道光朝实录_page428.html">
    428
   </a>
   <a href="清实录道光朝实录_page429.html">
    429
   </a>
   <span>
    ...
   </span>
   <a href="清实录道光朝实录_page425.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
