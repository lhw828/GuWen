<!DOCTYPE html>
<html>
<head>
    <meta charset="UTF-8">
    <title>通志 - 第 137 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通志 - 第 137 页/共 155 页</h1>
    <div class="content">　　前汉
　　郅都河东人也以事孝文帝景帝时为中郎将敢直諌靣折大臣于朝尝从入上林贾姬如厠野彘卒来入厠上目都都不行上欲自持兵救姬都伏上前曰亡一姬复一姬进天下所少寕贾姬等乎陛下纵自轻柰宗庙太后何上还彘亦去太后闻之赐都金百斤由此重郅都济南瞷氏【音癎】宗人三百余家豪猾二千石莫能制于是景帝乃拜都为济南太守至则诛瞷氏首恶余皆股栗居嵗余郡中不拾遗旁十余郡守畏都如大府都为人勇而有气公亷不发私书问遗无所受请寄无所听常自称曰已背亲而出身固当奉职死节官下终不顾妻子矣都迁为中尉丞相条侯至贵倨也而都揖丞相是时民朴畏罪自重而都独先严酷致行法不避贵戚列侯宗室见都侧目而视号曰苍鹰临江王征诣中尉府对簿临江王欲得刀笔为书谢上而都禁吏不与魏其侯使人以间予临江王临江王既得为书谢上因自杀窦太后闻之怒以危法中都都免归家孝景帝乃使使持节拜都为鴈门太守便道之官得以便宜从事匈奴素闻郅都节举邉为引兵去竟郅都死不敢近鴈门匈奴至为偶人象都令骑驰射莫能中其见惮如此匈奴患之窦太后乃竟中都以汉法景帝曰都忠臣欲释之窦太后曰临江王独非忠臣邪于是遂斩郅都寗成南阳穰人也以郎谒者事景帝好气为人小吏必陵其长吏为人上操下如束湿薪猾贼任威稍迁至济南都尉而郅都为守始前数都尉皆歩入府因吏谒守如县令其畏郅都如此及成徃直陵都出其上都素闻其声于是善遇与结驩乆之郅都死后长安左右宗室多暴犯法于是上召寗成为中尉其治效郅都其防弗如然宗室豪杰皆人人惴恐武帝即位徙为内史外戚多毁成之短抵罪髠钳是时九卿罪死即死少被刑而成极刑自以为不复收于是觧脱诈刻传出闗归家称曰仕不至二千石贾不至千万安可比人乎乃贳贷买陂田千余顷假贫民役使数千家数年防赦致产数千金为任侠持吏长短出从数十骑其使民威重于郡守周阳由其父赵兼以淮南王舅父侯周阳故因氏焉由以宗家任为郎事孝文及景帝景帝时由为郡守武帝即位吏治尚循谨然由居二千石中最为暴酷骄恣所爱者挠法活之所憎者曲法诛防之所居郡必夷其豪为守视都尉如令为都尉必陵太守夺之治与汲黯俱为忮司马安之文恶俱在二千石列同车未尝敢均茵冯后由为河东都尉与其守胜屠公争权相告言胜屠公当抵罪义不受刑自杀而由弃市自寗成周阳由之后事益多民巧法大抵吏之治类多成由等矣
　　赵禹扶风斄人也以佐史补中都官用防为令史事太尉周亚夫亚夫为丞相禹为丞相史府中皆称为廉平然亚父弗任曰极知禹无害然文深不可以居大府武帝时禹以刀笔吏积劳迁为御史上以为能至大中大夫与张汤定律令作见知吏传相监司以法盖自此始禹为人廉倨为吏以来舍无食客公卿相造请禹终不行报谢务在絶知友賔客之请孤立行一意而已见法輙取亦不覆案求官属隂罪尝中废已为廷尉始条侯以禹贼深及禹为少府九卿酷急至晚节事益多吏务为严峻而禹治加缓名为平王温舒等后起治峻于禹禹先以老徙为燕相数嵗悖乱有罪免归后十余年以夀卒于家
　　义纵河东人也少年时常与张次公俱攻剽为羣盗纵有姊姁【姁音吁】以医幸王太后太后问有子兄弟为官者乎姊曰有弟无行不可太后乃告上上拜义姁弟纵为中郎补上党郡中令治敢徃少温籍县无逋事举第一迁为长陵及长安令直法行治不避贵戚以捕按太后外孙脩成君子中上以为能迁为河内都尉至则族防其豪穰氏之属河内道不拾遗而张次公亦为郎以勇悍从军敢深入有功封为岸头侯寗成家居上欲以为郡守御史大夫曰臣居山东为小吏时寗成为济南都尉其治如狼牧羊成不可使治民上乃拜成为闗都尉嵗余闗东吏郡国出入闗者号曰寕见乳虎无值寗成之怒其暴如此义纵自河内迁为南阳太守闻寗成家居南阳及纵至闗寗成侧行送迎然纵气盛弗为礼至郡遂案寗氏尽破碎其家成坐有罪及孔暴之属皆奔亡南阳吏民重足一迹而平氏朱彊杜衍杜周为纵爪牙之吏任用迁为廷尉史军数出定襄定襄吏民乱败于是徙纵为定襄太守纵至掩定襄狱中重罪轻繋二百余人及賔客昆弟私入相视者亦二百余人纵壹切捕鞫曰为死罪觧脱是日皆报杀四百余人郡中不寒而栗猾民佐吏为治是时赵禹张汤以深刻为九卿矣然其治尚寛辅法而行纵以鹰撃毛挚为治后防更五铢钱白金起民为奸京师尤甚乃以纵为右内史王温舒为中尉温舒至恶其所为弗先言纵纵必以气陵之败壊其功其治所诛杀甚多然取为小治奸益不胜直指始出矣吏之治以斩杀束为务阎奉以恶用矣纵亷其治效郅都上幸鼎湖病乆已而卒起幸甘泉道多不治上怒曰纵以我为不复行此道乎嗛之【音衘】至冬杨可方受告缗纵以为此乱民部吏捕其为可使者天子闻使杜式治以为废格沮事纵弃市后一嵗张汤亦死
　　王温舒冯翊阳陵人也少时椎埋为奸已而试补县亭长数废数为吏以治狱至廷尉史事张汤迁为御史督盗贼杀伤甚多稍迁至广平都尉择郡中豪杰敢徃吏十余人为爪牙皆把其隂重罪而纵使督盗贼快其意所欲得此人虽有百罪弗法即有避回夷之亦防宗以故齐赵之郊盗不敢近广平广平声为道不拾遗上闻迁为河内太守素居广平时皆知河内豪奸之家及徃以九月至令郡具私马五十匹为驿自河内至长安部吏如居广平时方畧捕郡中豪猾相连坐千余家上书请大者至族小者乃死家尽没入偿臧奏行不过二三日得可事论报至流血十余里河内皆怪其奏以为神速尽十二月郡中无敢夜行野无犬吠之盗其颇不得失之旁郡追求防春温舒顿足叹曰嗟乎令冬月益展一月足吾事矣其好杀行威不爱人如此上闻之以为能迁为中尉其治复放河内徒请召猜祸吏与从事河内则杨皆麻戊闗中杨赣成信等义纵为内史惮之未敢恣治及纵死张汤败后徙为廷尉而尹齐为中尉坐法抵罪温舒复为中尉为人少文居他惛惛不辩至于中尉则心开素习闗中俗知豪恶吏豪恶吏尽复为用吏苛察淫恶少年投缿购告言奸置伯落长以収司奸温舒多謟善事有埶者即无埶视之如奴有埶家虽有奸如山弗犯无埶虽贵戚必侵辱舞文巧请下户之猾以动大豪其治中尉如此奸猾穷治大氐尽靡烂狱中行论无出者其爪牙吏虎而冠于是中尉部中中猾以下皆伏有埶者为游声誉称治数嵗其吏多以权贵富温舒撃东越还议有不中意坐小法免是时上方欲作通天防而未有人温舒请覆中尉脱卒得数万人作上説拜为少府徙右内史治如其故奸邪少禁坐法失官复为右辅行中尉如故操嵗余防宛军发诏徴豪吏温舒匿其吏华成及人有变告温舒受员骑钱他奸利事罪至族自杀其时两弟及两婚家亦各自坐他罪而族光禄勲徐自为曰悲夫夫古有三族而王温舒罪至同时而五族乎温舒死家累千金
　　尹齐东郡茌平人也以刀笔吏稍迁至御史事张汤汤数称以为防武帝使督盗贼斩伐不避贵埶迁闗都尉声甚于寗成上以为能拜为中尉吏民益雕敝防齐木彊少文豪恶吏伏匿而善吏不能为治以故事多废抵罪后复为淮阳都尉王温舒败后数年病死家直不满五十金所诛灭淮阳甚多及死仇家欲焼其尸妻亡去归葬
　　杨仆宜阳人也以千夫为吏河南守举为御史使督盗贼闗东治放尹齐以敢撃行稍迁至主爵都尉列为九卿天子以为能南越反拜为楼船将军有功封将梁侯东越反上欲复使将为其伐前劳以书勅责之曰将军之功独有先破石门寻陿非有斩将骞旗之实也乌足以骄人哉前破番禺捕降者以为虏掘死人以为获是一过也建徳吕嘉逆罪不容于天下将军拥精兵不穷追超然以东越为援是二过也士卒暴露连嵗为朝防不置酒将军不念其勤劳而造佞巧请乗传行塞因用归家懐银黄垂三组夸乡里是三过也失期内顾以道恶为觧失尊尊之序是四过也欲请蜀刀问君贾防何对曰率数百武库日出兵而阳不知挟伪干君是五过也受诏不至兰池宫明日又不对假令将军之吏问之不对令之不从其罪何如推此心以在外江海之间可得信乎今东越深入将军能率众以掩过不仆惶恐对曰愿尽死赎罪与王温舒俱破东越后复与左将军荀彘俱撃朝鲜为彘所语在朝鲜传还免为庶人病死咸宣杨人也【咸音减】以佐史给事河东守衞将军青使买马河东见宣无害言上徴为廐丞官事办稍迁至御史及丞使治主父偃及淮南反狱所以微文深诋杀者甚众称为敢决疑数废数起为御史及中丞者防二十嵗王温舒为中尉而宣为左内史其治米盐事小大皆闗其手自部署县名曺寳物官吏令丞弗得擅揺痛以重法绳之居官数年一切为小治办然独宣以小至大能自行之难以为经中废为右扶风坐怒其吏成信信亡藏上林中宣使郿令将吏卒防入上林中蚕室门攻亭格杀信射中苑门宣下吏为大逆当族自杀而杜周任用是时郡守尉诸侯相二千石欲为治者大抵尽效王温舒防而吏民益轻犯法盗贼滋起南阳有梅免百政楚有叚中杜少齐有徐勃燕赵之间有坚卢范主之属大羣至数千人擅自号攻城邑取库兵释死罪辱郡守都尉杀二千石为檄告县趋具食小羣以百数掠卤乡里者不可称数于是上始使御史中丞丞相长史使督之犹弗能禁乃使光禄大夫范昆诸部都尉及故九卿张徳防衣绣衣持莭虎符兵以兴撃斩首大部或至万余级及以法诛通行饮食坐相连郡甚者数千人数嵗乃颇得其渠率散卒失亡复聚党阻山川徃徃而羣无可奈何于是作沈命法曰羣盗起不发觉发觉而捕弗满品者二千石以下至小吏主者皆死其后小吏畏诛虽有盗弗敢发恐不能得坐课累府府亦使不言故盗贼寖多上下相为匿以避文法焉
　　田广明字子公郑人也以为天水司马功次迁河南都尉以杀伐为治郡国盗贼并起迁广明为淮阳太守故城父令公孙勇与客胡倩防谋反倩诈称光禄大夫从车骑数十言使督盗贼止陈留传舍太守谒见欲收取之广明觉知发兵皆斩捕焉而公孙勇衣绣衣乗驷马车至圉圉使小史侍之亦知其非是守尉魏不害与廐啬夫江徳尉史蘓昌共收捕之上封不害为当涂侯徳轑阳侯昌蒲侯初四人俱拜于前小史窃言武帝谓言何对曰为侯者得东归不上曰汝欲不贵矣【言汝竞欲归不吾今贵汝谓赐之爵也】女乡名为何对曰名遗乡上曰用遗女矣于是赐小史爵闗内侯食遗乡六百户上以广明连禽大奸徴入为大鸿胪擢广明兄云中代为淮阳太守昭帝时广明将兵撃益州还赐爵闗内侯徙衞尉后出为左冯翊治有能名宣帝初立代蔡义为御史大夫以前为冯翊与议定策封昌水侯嵗余以祁连将军将兵撃匈奴出塞至受降城受降都尉前死防柩在堂广明召其寡妻与奸既出不至质【质所期处也】引军空还下太仆杜延年簿责广明自杀阙下国除兄云中为淮阳守亦敢诛杀吏民守阙告之竟坐弃市
　　田延年字子賔其先齐诸田也徙阳陵延年以材畧给事大将军莫府霍光重之迁为长史出为河东太守选拔尹翁归防以为爪牙诛锄豪彊奸邪不敢发以选入为大司农防昭帝崩昌邑王嗣位淫乱霍将军忧惧与公卿议废之莫敢发言延年按剑廷叱羣臣即日议决语在光传宣帝即位延年以决疑定策封阳成侯先是茂陵富人焦氏贾氏以数千万隂积贮炭苇诸下里物【死者归蒿里葬地下故曰下里】昭帝大行时方上事暴起用度未办延年奏言商贾或豫收方上不祥器物兾其疾用欲以求利非民臣所当为请没入县官奏可富人亡财者皆怨出钱求延年罪初大司农取民牛车三万两为僦载沙便桥下送致方上车直千钱延年上簿诈増僦直车二千凡六千万盗取其半焦贾两家告其事下丞相府丞相议奏延年主守盗三十万不道霍将军召问延年欲为道地延年抵曰本出将军之门防此爵位无有是事光曰即无事当穷竟御史大夫田广明谓太仆杜延年曰春秋之义以功覆过当废昌邑王时非田子賔之言大事不成今县官出三十万自乞【音气】之何哉愿以愚言白大将军延年言之大将军大将军曰诚然寔勇士也当发大议时震动朝廷光因举手自拊心曰使我至今病悸谢田大夫晓大司农通徃就狱得公议之田大夫使人语延年延年曰幸县官寛我耳何靣目入牢狱使众人指笑我卒徒唾吾背乎即闭閤独居斋舍偏袒持刀东西歩数日使者召延年诣廷尉闻鼓声自刎死国除
　　严延年字次卿东海下邳人也其父为丞相椽延年少学法律丞相府归为郡吏以选除补御史掾举侍御史是时大将军霍光废昌邑王尊立宣帝宣帝初立延年劾奏光擅废立亡人臣礼不道奏虽寝然朝廷肃焉敬惮延年后复劾大司农田延年持兵干属车大司农自讼不干属车事下御史中丞谴责延年何以不移书宫殿门禁止大司农而令得出入宫于是覆劾延年防内罪人法至死延年亡命防赦出丞相御史府徴书同日到延年以御史书先至诣御史府复为椽宣帝识之拜为平陵令坐杀不辜去官后为丞相椽复擢为好畤令神爵中西羗反彊弩将军许延夀请延年为长史从军败西还迁为涿郡太守时郡比得不能太守人毕野白防由是废乱大姓西髙氏东髙氏自郡吏以下皆畏避之莫敢与啎咸曰寕负二千石无负豪大家賔客放为盗贼发輙入髙氏吏不敢追浸浸日乆道路张弓防刅然后敢行其乱如此延年至遣掾蠡吾赵绣按髙氏得其死罪绣见延年新将心内惧即为两劾欲先白其防者观延年意怒乃出其重劾延年已知其如此矣赵椽至果白其防者延年索懐中得重劾即收送狱夜入晨将至市论杀之先所按者死吏皆股弁更遣吏分考两髙穷竟其奸诛杀各数十人郡中震恐道不拾遗三嵗迁河南太守赐黄金二十斤豪彊胁息野无行盗威震旁郡其治务在摧折豪彊扶助贫弱贫弱虽防法曲文以出之其豪杰侵小民者以文内之众人所谓当死者一朝出之所谓当生者诡杀之吏民莫测其意深浅战栗不敢犯禁按其狱皆文致不可得反延年为人短小精悍敏防于事虽子贡冉有通蓺于政事不能絶也吏忠尽节者厚遇之如骨肉皆亲乡之出身不頋以是治下无隐情然疾恶泰甚中伤者多尤巧为狱文善史书所欲诛杀奏成于手中主簿亲近史不得闻知奏可论死奄忽如神冬月传属县囚防论府上流血数里河内号曰屠伯令行禁止郡中正清是时张敞为京兆尹素与延年善敞治虽严然尚颇有纵舍闻延年用刑刻急乃以书喻之曰昔韩卢之取也上观下获【言良大之取免仰观人主之意而获之喻不妄杀】不甚多杀愿次卿少缓诛罚思行此术延年报曰河南天下喉咽二周余毙莠盛苖秽何可不锄也自矜伐其能终不衰止时黄霸在颍川以寛恕为治郡中亦平屡防豊年凤凰下上贤焉下诏称其行加金爵之赏延年素轻霸为人及比郡为守襃赏反在已前心内不服河南界中又有蝗虫府丞狐义出行蝗还见延年延年曰此蝗岂凤凰食邪义又道司农中丞耿夀昌为常平仓利百姓延年曰丞相御史不知为也当避位去夀昌安得权此后左冯翊缺上欲徴延年符已发为其名酷复止延年疑少府梁邱贺毁之心恨会琅邪太守以视事乆病满三月免延年自知见废谓丞曰此人尚能去官我反不能去邪又延年察狱史廉有臧不入身延年坐选举不寔贬秩笑曰后敢复有举人者矣丞义年老颇悖素畏延年恐见中伤延年本尝与丞俱为丞相史寔亲厚之无意毁伤也馈遗之甚厚义愈益恐自筮得死卦忽忽不乐取告至长安上书言延年罪名十事已拜奏因饮药自杀以明不欺事下御史丞按騐有此数事以结延年坐怨望诽谤政治不道弃市初延年母从东海来欲从延年腊到雒阳适见报囚母大惊便止都亭不肯入延年出至都亭谒母母闭閤不见延年免冠顿首閤下良乆母乃见之因数责延年幸得备郡守専治千里不闻仁爱教化有以全安愚民頋乗刑罚多刑杀人欲以立威岂为民父母意哉延年服罪重顿首谢因自为母御归府舍母毕正腊谓延年天道神明人不可独杀我不意当老见壮子被刑戮也行矣去女东归埽除墓地耳遂去归郡见昆弟宗人复为言之后嵗余果败东海莫不贤知其母延年兄弟五人皆有吏材至大官东海号曰万石严媪次弟彭祖至太子太傅在儒林传
　　尹赏字子心钜鹿杨氏人也以郡吏察亷为楼烦长举茂材粟邑令左冯翊薛宣奏赏能治剧徙为频阳令坐残贼免后以御史举为郑令永始元延间上怠于政贵戚骄恣红阳长仲兄弟交通轻侠臧匿亡命而北地大豪浩商防报怨杀义渠长妻子六人徃来长安中丞相御史遣掾求逐党与诏书召捕乆之乃得长安中奸猾浸多闾里少年羣軰杀吏受赇报仇相与探丸为弹得赤丸者斫武吏得黒者斫文吏白者主治防城中薄暮尘起剽劫行者死伤横道枹鼓不絶赏以三辅髙第选守长安令得一切便宜从事赏至修治长安狱穿地方深各数丈致令辟为郭以大石覆其口名为虎穴乃部户曺掾史与乡吏亭长里正父老伍人杂举长安中轻薄少年恶子无市籍商贩作务而鲜衣凶服被铠扞持刀兵者悉籍记之得数百人赏一朝防长安吏车数百两分行收捕皆劾以为通行饮食羣盗赏亲阅见十置一其余尽以次内虎穴中百人为軰覆以大石数日壹发视皆相枕藉死便舆出瘗寺门桓东【桓华表也】揭着其姓名【揭也音竭】百日后乃令死者家各自发取其尸亲属号哭道路皆歔欷长安中歌之曰安所求子死桓东少年场生时谅不谨枯骨后何葬【子反】赏所置皆其魁宿或故吏善家子失计随轻黥愿自改者财数十百人皆贳其罪诡令立功以自赎尽力有効者因亲用之为爪牙追捕甚精甘嗜奸恶甚于凡吏赏视事数月盗贼止郡国亡命散走各归其处不敢闚长安江湖中多盗贼以赏为江夏太守捕格江贼及所诛吏民甚多坐残贼免南山羣盗起以赏为右辅都尉迁执金吾督大奸猾三辅吏民甚畏之数年卒官疾病且死戒其诸子曰丈夫为吏正坐残贼免追思其功效则复进用矣一坐软弱不胜任免终身废弃无有赦时其羞辱甚于贪汚坐臧慎毋然赏四子皆至郡守长子立为京兆尹皆尚威严有治办名
　　后汉
　　董宣字少平陈留圉人也初为司徒侯霸所辟举高第累迁北海相到官以大姓公孙丹为五官椽丹新造居宅而卜工以为当有死者丹乃令其子杀道行人置尸舍内以塞其咎宣知即收丹父子杀之丹宗族亲党三十余人操兵诣府称寃呌号宣以丹前附王莽虑交通海贼乃悉收繋剧狱使门下书佐水邱岑尽杀之青州以其多滥奏宣考岑宣坐徴诣廷尉在狱晨夜讽诵无忧色及当出刑官属具馔送之宣乃厉声曰董宣生平未曽食人之食况死乎升车而去时同刑九人次应及宣光武驰驺骑特原宣刑且令还狱遣使者诘宣多杀无辜宣具以状对言水邱岑受臣旨意罪不由之愿杀臣活岑使者以闻有诏左转宣懐令令青州勿案岑罪岑官至司校尉后江夏有剧贼夏喜等寇乱郡境以宣为江夏太守到界移书曰朝廷以太守能禽奸贼故辱斯任今勒兵界首檄到幸思自安之宜喜防闻惧即时降散外戚隂氏为郡都尉宣轻慢之坐免后特徴为洛阳令时湖阳公主苍头白日杀人因匿主家吏不能得及主出行而以奴骖乗宣于夏门亭之乃驻车叩马以刀画地大言数主之失叱奴下车因格杀之主即还宫诉帝帝大怒召宣欲棰杀之宣叩头曰愿乞一言而死帝曰欲何言宣曰陛下圣徳中兴而纵奴杀人将何以理天下乎臣不湏棰请淂自杀即以头撃楹流血被靣帝令小黄门持之使宣叩头谢主宣不从彊使顿之宣两手据地终不肯俯主曰文叔为白衣时藏亡匿死吏不敢至门今为天子威不能行一令乎帝笑曰天子不与白衣同因敇彊项令出赐钱三十万宣悉以班诸吏由是搏撃豪彊莫不震栗京师号为卧虎歌之曰枹鼓不鸣董少平在县五年年七十四卒于官诏遣使者临视惟有布被覆尸妻子对泣有大麦数斛敝车一乗帝伤之曰董宣防洁死乃知之以宣尝为二千石赐艾绶葬以大夫礼拜子并为中后官至齐相
　　樊煜字仲华南阳新野人也与光武少游旧建武初徴为侍御史迁河东都尉引见云台初光武微时尝以事拘于新野煜为市吏餽饵一笥帝徳之不防仍赐煜御食及乗舆服物因戯之曰一笥饵得都尉何如煜顿首辞谢及至郡诛讨大姓马适匡等盗贼清吏民畏之数年迁扬州牧敎民耕田种树理家之术视事十余年坐法左转轵长隗嚣防后陇右不安乃拜煜为天水太守政严猛好申韩法善恶立断人有犯其禁者卒不生出狱吏民及羗胡畏之道不拾遗行旅至夜聚衣装道傍曰以付樊公凉州为之歌曰防子常苦贫力子天所富寕见乳虎穴不见冀府寺大笑期必死忿怒或见置嗟我樊府君安可再遭值视事十四年卒官永平中显宗追思煜在天水时政能以为后人莫之及诏赐钱百万子融有俊才好黄老不肯为吏
　　李章字第公河内懐人也五世二千石章习严氏春秋经明教授歴州郡吏光武为大司马平定河北召章置东曺属数从征伐光武即位拜阳平令时赵魏豪右徃徃屯聚清河大姓赵纲遂于县界起坞壁缮甲兵为在所害章到乃设飨防而延谒纲纲带文剑被羽衣从士百余人来到章与对防饮有顷手劔斩纲伏兵亦悉杀其从者因驰诣坞壁掩撃防之吏民遂安迁千乘太守坐诛斩盗贼过滥徴下狱免嵗余拜侍御史出为琅邪太守时北海安邱大姓夏长思防反遂囚太守处兴而据营陵城章闻即发兵千人驰徃撃之椽吏止章曰二千石行不得出界兵不得擅发章按剑怒曰逆虏无状囚刦郡守此何可忍若坐讨贼而死吾不恨也遂引兵至安邱城下募勇敢焼城门与长思战斩之获三百余级得牛马五百余头而还兴归郡以状上帝悉以所得班劳吏士后坐度人田不实徴以章有功但司冦论月余免刑归复徴防病卒
　　周防字文通下邳徐人也为人刻削少恩好韩非之术少为廷尉史永平中补南行唐长到官晓吏人曰朝廷不以长不肖使牧黎民而性讐猾吏志除豪贼且勿相试遂杀县中尤无状者数十人吏人大震迁博平令收考奸臧无出狱者以威名迁齐相亦颇严酷専任刑法而善为辞案条教为州内所则后坐杀无辜复左转博平令建初中为勃海太守每赦令到郡辄隠闭不出先遣使属县尽决刑罪乃出诏书坐徴诣廷尉免归防防洁无资常筑以自给肃宗闻而怜之复以为再迁召陵侯相廷掾惮防严明欲损其威乃晨取死人断手足立寺门防闻便徃死人邉若与死人共语状隂察视口眼有稻芒乃宻问守门人曰悉谁载藁入城者门者对惟有廷掾耳又问铃下外颇有疑令与死人语者不对曰廷掾疑君乃收廷椽考问具服不杀人取道邉死人后人莫敢欺者徴拜洛阳令下车先问大姓主名吏数闾里豪彊以对防厉声怒曰本问贵戚若马窦防軰岂能知此卖菜佣乎于是部吏望风旨争以激切为事贵戚局蹐京师肃清皇后弟黄门窦笃从宫中归夜至止奸亭亭长霍延遮止笃笃苍头与争延遂防剑拟笃而肆詈恣口笃以表闻诏召司校尉河南尹诣尚书谴问遣剑防士收防送廷尉诏狱数日贳出帝知防奉法疾奸不事贵戚然苛失中数为有司所奏八年遂免官后为御史中丞和帝即位太傅邓彪奏防在任过酷不宜典司京辇免归田里后窦氏贵盛笃兄弟秉权睚眦宿怨无不僵仆防自谓无全乃柴门自守以待其祸然笃等以防公正而怨隙有素遂不敢害永元五年复征为御史中丞诸窦虽诛而夏阳侯犹尚在朝防疾之乃上疏曰臣闻臧文仲之事君也见有礼于君者事之如孝子之养父母见无礼于君者诛之如鹰鹯之逐鸟雀按夏阳侯本出轻薄志在邪辟学无经术而妄构讲舍外招儒徒实防奸桀轻忽天威侮慢王室又造作廵狩封禅之书惑众不道当伏诛戮而主者营私不为国计夫涓流虽寡浸成江河爝火虽防卒能燎野履霜有渐不可惩革宜寻吕产専窃之乱永惟王莽簒逆之祸上安社稷之计下解万人之惑防归国防迁司校尉六年夏旱车驾自幸洛阳録囚徒二人被掠生虫坐左转骑都尉七年迁将作大匠九年卒于官黄昌字圣真防稽余姚人也本出孤微居近学宫数见书生修庠序之礼因好之遂就经学又晓习文法仕郡为决曺刺史行部见昌甚竒之辟从事后拜宛令政尚严猛好发奸伏人有盗其车盖者昌初无所言后乃宻遣亲客至门下贼曺家掩取得之遂収其家一时杀戮大姓战惧皆称神明朝廷举能迁蜀郡太守先太守李根年老多悖政百姓侵寃及昌到吏人讼者七百余人悉为断理莫不得所宻捕盗帅一人胁使条诸县彊暴之人姓名居处乃分遣掩捕无有遗脱宿恶大奸皆奔走他境初昌为州书佐其妇归寕于家遇贼被获遂流转入蜀为人妻其子犯事乃诣昌自讼昌疑母不类蜀人因问所由对曰妾夲余姚戴次公女州书佐黄昌妇也妾尝归家为贼所畧遂至于此昌惊呼前谓曰何以识黄昌邪对曰昌左足心有黑子常自言当为二千石昌乃出足示之因相持悲泣还为夫妇视事四年征再迁陈相县人彭氏旧家豪縦造起大舍髙楼临道昌毎出行县彭氏妇人輙升楼而观昌不喜遂敕收付狱按杀之又迁为河内太守又再迁頴川太守永和五年征拜将作大匠汉安元年进补大司农左转太中大夫卒于官
　　阳球字方正渔阳泉州人也家世大姓冠盖球能撃劒习弓马性严厉好申韩之学郡吏有辱其母者球结少年数十人杀吏灭其家由是知名初举孝亷补尚书侍郎闲达故事其章奏处义【处断也】常为防阁所崇信出为髙唐令以严苛过理郡守收举防赦见原辟司徒刘宠府举髙第九江山贼起连月不觧三府上球有理奸才拜九江太守球到设方畧凶贼殄破收郡内奸吏尽杀之迁平原相出教曰相前涖髙唐志埽奸鄙遂为贵郡所见枉举昔桓公释管仲射钩之讐髙祖赦季布逃亡之罪虽以不徳敢忘前义况君臣分定而可懐宿昔乎令一蠲往愆期诸来効若受教之后而不改奸状者不得复有所容矣郡中咸畏服焉时天下大旱司空张颢条奏长吏苛酷贪汚者皆罢免之球坐严苦征诣廷尉当免官灵帝以球九江时有功拜议郎迁将作大匠坐事论顷之拜尚书令奏罢鸿都文学曰伏承有敕中尚方为鸿都文学乐松江览等三十二人图象立赞以劝学者臣闻传曰君举必书书而不法后嗣何观案松览等皆出于微蔑斗筲小人依慿世戚附托权豪俛眉承睫徼进明时或献赋一篇或鸟篆盈简而位升郎中形圗丹青亦有笔不防牍辞不辩心假手请字妖伪百品莫不被防殊恩蝉蜕滓浊是以有识掩口天下嗟叹臣闻图象之设以昭劝戒欲令人君动鉴得失未闻竖子小人诈作文颂而可妄窃天官垂象圗素者也今大学东观足以宣明圣化愿罢鸿都之选以消天下之谤书奏不省时中常侍王甫曺节等奸虐弄权扇动内外球尝拊髀发愤曰若阳球作司此曺子安得容乎光和二年迁为司校尉王甫休沐里舎球诣阙谢恩奏收甫及中常侍淳于登袁赦尉中黄门刘毅小黄门厐训朱禹齐盛等及子弟为守令者奸猾縦恣罪合灭族太尉段颎謟附佞幸宜并诛戮于是悉收甫颎等送洛阳狱及甫子永乐少府萌沛相吉球自临考甫等五毒备极萌谓球曰父子既当伏诛少以椘毒假借老父球曰若罪恶无状死不灭责乃欲球假借邪萌乃骂曰尔前事吾父子如奴奴敢反汝主乎今日困吾行自及也球使以土塞口棰朴交至父子悉死杖下颎亦自杀乃僵磔甫尸于夏城门大署榜曰贼臣王甫尽没入财产妻子皆徙比景球既诛甫复欲以次表曺节等乃敕中都官从事曰且先去大猾当次案豪右权门闻之莫不屏气诸奢饰之物皆各缄縢不敢陈设京师畏震时顺帝虞贵人葬百官会防还曺节见磔甫尸道次慨然抆泪曰我曺自可相食何宜使犬防其汁乎语诸常侍今且俱入勿过里舍也节直入省白帝曰阳球故酷暴吏前三府奏当免官以九江微功复见擢用愆过之人好为妄作不宜使在司以骋毒虐帝乃徙球为卫尉时球出谒陵节敕尚书令召拜不得稽留尺一球被召急因求见帝叩头曰臣无清髙之行横防鹰犬之任前虽纠诛王甫段颎盖简落狐狸未足宣示天下愿假臣一月必令豺狼鸱枭各服其辜叩头流血殿上呵叱曰卫尉扞诏邪至于再三乃受拜其冬司徒刘郃与球议收案张譲曺节节等知之共诬白郃等语已见陈球传遂收球送洛阳狱诛死妻子徙边
　　王吉者陈留浚仪人中常侍甫之养子也甫在宦者传吉少好诵读书传喜名声而性残忍以父秉权宠年二十余为沛相晓达政事能断察疑狱发起奸伏多出众议课使郡内各举奸吏豪人诸常有微过酒肉为臧者虽数十年犹加贬弃注其名籍専选剽悍吏撃断非法若有生子不养即斩其父母合土棘埋之凡杀人皆磔尸车上随其罪目宣示属县夏月腐烂则以绳连其骨周徧一郡乃止见者骇惧视事五年凡杀万余人其余毒刺刻不可胜数郡中惴怨莫敢自保及阳球奏甫乃就收执死于洛阳狱
　　后魏
　　于洛侯代人也为秦州刺史贪酷残忍部人富炽夺鄊人吕胜胫纒一具洛侯鞭富炽一百截其右腕百姓王陇客刺杀人王差奴王愈二人依律罪死而洛侯生拔陇客舌刺其夲并刺胸腹二十余疮陇客不堪苦痛随刀战动乃立四柱磔其手足命将絶始斩其首支体四觧分悬道路见者无不伤椘叹愕百姓王元夀等一时反叛有司纠劾孝文诏使者于州常刑人处宣告兵人然后斩洛侯以谢百姓
　　胡泥代人也歴官至司卫监赐爵永安侯泥率勒禁中不惮豪贵殿中尚书叔孙侯头应内直而阙于一时泥以法绳之侯头恃宠遂与口诤孝文闻而嘉焉赐泥衣服一袭出为幽州刺史假范阳侯以北平阳尼硕学遂表荐之转为定州刺史以暴虐刑罚酷滥受纳货贿征还戮之将就法孝文临太华殿引见遣侍臣宣诏责之遂就家赐尽
　　李洪之本名文通恒农人也少为沙门晚乃还俗太平真君中为狄道护军赐爵安阳男会永昌王仁随太武南征得元后姊妺二人洪之潜相饷遗结为兄弟遂便如亲颇得元后在南兄弟名字乃改名洪之及仁坐事诛元后入宫得于文成生献文元后临崩太后问其亲因言洪之为兄与相诀经日具条列南方诸兄珍之等手以付洪之遂号为献文亲舅太安中珍之等兄弟至都与洪之相见叙元后平生故事计长防为昆弟以外戚为河内太守进爵任成侯威仪一同刺史河内北连上党南接虎牢地险人悍数为劫害长吏不能禁洪之至都严设科防募斩贼首便加重赏勤谕务本盗贼止息诛锄奸党过为酷虐后为怀州刺史封汲郡公征拜内都大官河西羌胡领部落反叛献文亲征命洪之与侍中东郡王陆定总统诸军舆驾至并州诏洪之为河西都将讨山胡山胡皆保险拒战洪之筑垒于石楼南白鸡原以对之时诸将悉欲进攻洪之乃开以大信聼其复业胡人遂降献文嘉之还拜尚书外都大官后为使持节安南将军秦益二州刺史至任设奸禁之制有带刃行者罪与劫同轻重品格各有条章于是大飨州中豪杰长老示之法制乃夜密遣骑分部覆诸要路有犯禁者輙捉至州宣告斩决其中枉见杀害者至有百数赤葩渴郎羌深居山谷虽相羁维王人罕到洪之芟山为道广十余歩示以军行之势乃兴军临其境山人惊骇洪之将数十骑至其里闾抚其妻子问所疾苦因资遗之众羌喜悦求编课调所入十倍于常洪之善御戎夷颇有威惠而刻害之声闻于朝野初洪之微时妻张氏亦聪彊妇人自贫贱至富贵多所补益有男女几十人洪之后得刘芳从姊重之疎张氏亦多所产育为两宅别居偏厚刘室由是二妻妬竞两宅母子徃来如讐及涖西州以刘自随洪之素非廉清每有受纳时孝文始建禄制法禁严峻遂锁洪之赴京亲临太华庭集羣臣数之以其大臣聼在家自裁洪之志慷慨多所堪忍疾病灸疗艾炷围将二寸首足十余处一时俱下言笑自若接賔不辍及临尽沐浴衣幍防卒扶持出入遍廵家庭如是再三泣叹良久乃卧而引药始洪之托为元后兄公私自同贵戚至此罪后孝文乃稍对百官辩其诬假而诸李犹善相视恩纪如亲洪之始见元后计年为兄及珍之等至洪之以元后集定长防其呼拜坐皆如家人暮年数延携之宴饮醉酣之后时或言及本末洪之则起而加敬笑语自若初洪之富贵赫奕以舅戚之家自居遂弃宗专附珍之等后颇存振本属而犹不显然刘氏四子长子神少有胆畧以气尚为名以军功封长乐县男累迁平东将军太中大夫孝昌中行相州事寻正加抚军葛荣尽鋭攻之久不能尅会葛荣见禽以功进爵为公元颢入洛庄帝北廵以神为侍中又除殿中尚书仍行相州事车驾还宫改封安康郡公普泰元年进骠骑大将军仪同三司相州大中正薨赠司徒公冀州刺史子士豹齐受禅例降
　　髙遵字世礼勃海蓨人也父济沧水太守封浮阳子遵贱出也其兄矫等常欺侮之及父亡不令在防位遵遂驰赴平城归其族兄允允时大有誉望为作计策乃为遵父举哀以遵为丧主京邑无不吊集朝贵咸识之徐归奔赴免丧后为营宦路遵感成益之恩事允如诸父渉歴文史颇有笔札随都将长广公侯穷奇等平定三齐以功赐爵髙昌男补安定王相撰太和安昌二殿画图后与中书令髙闾增改律令进中书侍郎假中书令诣长安刋燕宣王庙碑进爵安昌子使济兖徐三州观风理讼进中都令及新制衣冠孝文恭荐宗庙遵形貌庄洁音气雄畅常兼太祝令跪賛礼事为俯仰之节粗合仪矩由是帝颇识待之后与游明根高闾李冲等入议律令亲对御坐时有陈奏出为齐州刺史建节歴本州宗乡改观而矫等弥妬毁之遵性不廉清在中书时每假归山东必借备骡马将从百余屯逼人家不得丝缣满意则诟詈不去旬月之间缣布千数郡邑苦之既莅方岳本意未弭选召僚吏多所取纳又其妻明氏家在齐州母弟舅甥共相慿属争取货利严暴非理杀害甚多贪酷之响帝颇闻之及车驾幸邺遵自州来朝会有赦宥遵临还州请辞帝于行宫引见诮让之遵自陈无负帝厉声曰若无迁都赦必无高遵矣又卿非唯贪惏又虐于刑法卿谓何如济阴王济阴王犹不免于法卿何人而为此行自今宜自谨约还州仍不悛革齐州人孟僧振至洛讼遵诏廷尉少卿邓述穷鞫皆如所诉先是沙门道登过遵遵以道登荷眷于孝文多奉以货深托仗之道登因言次申咨救遵帝不省纳遂诏赐遵死时遵子元荣诣洛讼寃犹恃道登不时还赴道登知事决方乃遣之遵恨其妻不与诀别处沭浴引椒而死元荣学尚有文才长于几案位兼尚书右丞出为西道行台至髙平镇遇城翻被害遵弟次文虽无位宦而资产巨万遵每责其财又结憾于遵吉凶不相徃返时论责之
　　张赦提中山安喜人也性雄武有规画初为虎贲中郎将京畿盗魁首称豹子彪子并善弓马于灵邱应门间聚为劫害至乃斩人首射其口刺人脐引肠绕树而共射之以为戏笑其暴酷如此军骑掩捕久弗能获行者患焉赦提为逐贼军将未防而获彪子豹子及其党与尽送京师斩于阙下自是清静其灵邱罗思祖宗门豪溢家处隘险多止亡命与之为劫献文怒之孥戮其家而思祖家党复相率寇盗赦提募求捕逐以赦提为游彻军将前后禽获杀之略尽因此滥有屠害尤为忍酷既资前称又借此功除幽州刺史假安喜侯赦提克已厉约遂有清称后颇纵妻叚氏多有受纳命僧尼因事通请贪虐流闻中散李眞香出使幽州采访牧守政绩眞香验案其罪赦提惧死欲逃其妻姑为太尉东阳王丕妻恃丕亲贵自许诣丕申诉求助谓赦提曰当为诉理幸得申雪愿寛忧不为异计赦提以此差自觧慰叚乃陈列真香昔尝因假而过幽州知赦提有好牛从索不果令台使止挟前事故威逼部下拷楚过极横以无辜证成诬罪于是执事恐有不尽使驾部令赵秦州重往究讯事状如前处赦提大辟孝文诏赐死于第将就尽召妻而责之曰贪浊秽吾者卿也又安吾而不能免祸九泉之下当为仇讐矣又有华山太守赵霸酷暴非理大使崔光奏霸云不遵宪度威虐任情至乃手撃吏人僚属奔走不可以君人字下纳之轨物輙禁止在州诏免所居官
　　羊祉字灵祐太山钜平人晋太仆卿琇之六世孙也父规之宋任城令太武南讨至邹山规之与鲁郡太守崔邪利及其属县徐逊爱猛之等俱降赐爵钜平子拜鴈门太守祉性刚愎好刑名为司空令辅国长史袭爵钜平子侵盗公资私营居宅有司按之抵死孝文特恕逺徙后还景明初为将作都将加左军将军四年持节为梁州军司讨叛氐正始二年王师伐蜀以祉假节龙骧将军益州刺史出劒阁而还又以本将军为秦梁二州刺史加征虏将军天性酷忍又不清洁坐掠人为奴婢为御史中尉王显所弹免髙肇执政祉复被起为光禄大夫假平南将军持节领歩骑三万先驱趣陪未至宣武崩班师夜中引军山有二径军人迷而失路祉便斩队副杨明逹枭首路侧为中尉元昭所劾会赦免后加平北将军未拜而卒赠安东将军兖州刺史諡曰景祉自当官不惮彊御朝廷以为刚断时有捡覆每令出使然好慕刑名颇为深文所经之处人号天狗下及出将临州并无恩润兵人患其严酷子深自有传
　　崔暹字元钦本云清河东武城人也世家于荥阳颍川之间性猛酷少仁恕奸猾好利能事势家初以秀才累迁南兖州刺史盗用官瓦赃汚狼籍为御史中丞李平所纠免官后行豫州事寻即真坐遣子析户分三县广占田宅藏匿官奴障恡陂苇侵盗公私为御史中尉王显所弹免官后累迁瀛州刺史贪暴安忍人庶患之尝出猎州北单骑至人村有汲水妇人暹令饮马因问曰崔瀛州何如妇人不知是暹答曰百姓何罪得如此癞儿刺史暹黙然而去以不称职被解还京武川镇反诏暹与都督李崇讨之违崇节度为贼所败单骑潜还禁于廷尉以女妓田园货元义获免建义初遇害于河隂赠司徒公冀州刺史追封武津县公子瓒字结珍位兼尚书左丞卒瓒妻荘帝妹也后封襄城长公主故特赠瓒冀州刺史子茂字祖昂袭祖爵
　　郦道元字善长范阳涿鹿人也父范青州刺史自有传道元初袭爵永宁侯例降为伯御史中尉李彪以道元执法清刻自太傅掾引为书侍御史彪为仆射李冲所奏道元以属官坐免景明中为冀州镇东府长史刺史于劲顺皇后父也西讨关中亦不至州道元行事三年为政严酷吏民畏之奸盗逃于他境后试守鲁阳郡道元表立黉序崇劝学教诏曰鲁阳本以蛮人不立大学今可听之以成良守文翁之化道元在郡山蛮伏其威名不敢为宼延昌中为东荆州刺史威猛为政如在冀州蛮人诣阙讼其刻峻请前刺史宼祖礼及以遣戍兵七十人送道元还京二人并坐免官后为河南尹明帝以沃野懐朔薄骨律武川抚冥柔元懐荒御夷诸镇并改为州其郡县戍名今凖古城邑诏道元持节兼黄门侍郎驰驿与大都督李崇筹宜等立裁减去留防诸镇叛不果而还孝昌初梁遣将攻州刺史元法僧又于彭城反叛诏道元持节兼侍中摄行台尚书节度诸军依仆射李平故事梁军至涡阳败退道元追讨多有斩获后除御史中尉道元素有严猛之称权豪始颇惮之而不能有所纠正声望更损司州牧汝南王悦嬖近左右邱念常与卧起及选州官多由于念念常匿悦第时还其家道元密访知收念付狱悦啓灵太后请全念身有敕赦之道元遂尽其命因以劾悦时雍州刺史萧寳夤反状稍露侍中城阳王徽素忌道元因讽朝廷遣为关右大使寳夤虑道元图已遣其行台郎中郭子帙围道元于隂盘驿亭亭在冈上常食冈下之井既被围穿井十余丈不得水水尽力屈贼遂逾墙而入道元与其弟及二子同时被害道元瞠目叱贼厉声而死寳夤犹遣敛其父子殡于长安城东事平丧还赠吏部尚书冀州刺史安定县男道元好学歴览竒书撰注水经四十卷夲志十三篇又为七聘及诸文皆行于世然兄弟不能笃睦又多嫌忌时论薄之子孝友袭
　　谷楷昌黎人也曽祖浑侍中仪曺尚书自有传楷有局干稍迁至奉车都尉眇一目性甚严急前后奉使皆以酷暴为名时人号曰瞎虎累迁城门校尉卒
　　北齐
　　邸珍字安寳夲中山上曲阳人也魏太和中徙居武川镇孝昌中六镇兵起珍遂从杜洛周贼洛周为葛荣所吞珍入荣军荣为尔朱荣所破珍与其余党俱徙并州从神武出山东神武起义信都拜珍长史上曲阳县侯除殷州刺史珍求取无厌大为州人所疾苦徴兼尚书右仆射大行台节度诸军事撃梁州将成防儁等解东行围回军彭城珍御下残酷士众离心至于土人豪族遇之无礼遂为州人所害后赠定州刺史司徒公宋游道敦煌人也髙祖繇从沮渠牧犍归魏赐爵清水公繇子岩袭爵改为西平侯岩子荫中书议郎乐安王范从事中郎荫子季预渤海太守游道季预之子也随父在郡父亡吏民赠遗一无所受事母以孝闻与叔父别居叔父为奴诬以构逆游道诱令返雪而杀之魏广阳王深北伐请为铠曺及为定州刺史又以为府佐广阳为葛荣所杀元徽诬其降贼收录妻子游道为诉得释与广阳子迎丧返葬中尉郦善长嘉其气节引为殿中侍御史台中语曰见恶能讨宋游道孝庄即位除左兵中军为尚书令临淮王彧谴责游道乃执版长揖曰下官谢王瞠不谢王理即日诣阙上书曰徐州刺史元孚频有表云伪梁广发士卒围彭城乞増羽林二千以孚宗室重臣告请应实所以量奏给武官千人孚今代下以路阻自防遂纳在防羽林八百人辞云疆境无事乞将还家臣忝局司深知不可尚书令临淮王彧即孚之兄子遣省事谢逺三日之中八度逼迫云宜依判许臣不敢附下罔上孤负圣明但孚身在任乞师相继及其代下便请放还进退为身无忧国之意所请不合其罪宜下科彧乃召臣于尚书都堂云卿一小郎忧国之心岂厚于我丑骂溢口不顾朝章右仆射臣世隆吏部郎中臣薛琡已下百余人并皆闻见臣实献直言云忠臣奉国事在其心亦复何简贵贱比自北海入洛王不能致身死难方清宫以迎簒贼郑先防立义广州王复建旗徃讨趣恶如流伐善何速今得冠冕百僚乃欲为私害政为臣此言彧赐怒更甚臣既不佞干犯贵臣乞解郎中帝召见游道嘉劳之彧亦奏言臣忝冠百僚遂使一郎攘袂髙声肆言顿挫乞解尚书令帝乃下敕听解台郎后除司州中从事时将还邺防霖雨行旅拥于河桥游道于幕下朝夕宴歌行者曰何时节作此声也固大痴游道应曰何时节而不作此声也亦大痴后神武自太原来朝见之曰此人是宋游道邪尝闻其名今日始见其面迁游道别驾后日神武之司州飨朝士举觞属游道曰饮髙欢手中酒者大丈夫卿之为人合饮此酒及还晋阳百官辞于紫陌神武执游道手曰甚知朝贵中有憎忌卿者卿但用心莫懐畏虑当使卿位与之相似于是唘以游道为中尉文襄执请乃以吏部郎中崔暹为御史中尉以游道为尚书左丞文襄谓暹游道曰卿一人处南台一人处北省当使天下肃然游道入省劾太师咸阳王坦太保孙腾司徒髙隆之司空侯景录尚书元弼尚书令司马子如等官贷金银催徴酬价虽非指事赃贿终是不避权豪又奏駮尚书违失数百条省中豪吏王儒之徒并鞭斥之始依故事于尚书省立问名以记出入早晚令仆以下皆侧目魏安平王坐事亡章武二王及诸王妃太妃是其近亲者皆被徴责都官郎中毕义云主其事有奏而禁有不奏而輙禁者游道判下廷尉科罪髙隆之不同于是反诬游道厉色挫辱己遂枉拷群令史证成之与左仆射襄城王旭尚书郑述祖等上言曰饰伪乱真国法所必去附下罔上王政所不容谨案尚书左丞宋游道名望本阙功绩何纪属永安之始朝士亡散乏人之际叨窃台郎躁行謟言肆其奸诈罕识名义不顾典文人鄙其心众畏其口出州入省歴忝清资而长恶不悛曽无忌讳毁誉由已憎恶任情比因安平王事遂肆其褊心因公报隙与郎中毕义云递相纠举又左外兵郎中魏叔道牒云局内降人左泽等为京畿送省令取保放出大将军在省日判听游道发怒曰徃日官府成何物官府将此为例又云乗前防格成何物防格依事请问游道并皆承引案律对捍诏使无人臣之礼大不敬者死对捍使者尚得死坐况游道吐不臣之言犯慢上之罪口称夷齐心懐盗跖欺公买法受纳苞苴产随官厚财与位积虽赃汚未露而奸诈如是举此一隅余诈可騐今依礼据律处游道死罪是时朝士皆忿为游道不济而文襄闻其与隆之相抗之言谓杨遵彦曰此真是鲠直大刚恶人遵彦曰譬之畜狗本取其吠今以数吠杀之恐将来无复吠狗诏付廷尉游道坐除名文襄使元景康谓之曰卿且逐我向并州他经略不忍杀卿游道从至晋阳以为大行台吏部又以为太原公开府谘议及平阳公为中尉游道以谘议领书侍御史寻以本官兼司徒左长史及文襄疑黄门郎温子升知元瑾之谋繋诸狱而饿之食弊襦而死弃尸路隅游道收而葬之文襄谓曰吾近书与京师诸贵论及朝士云卿僻于朋党将为一病今卿真是重旧节义人此懐不可夺子升吾本不杀之卿葬之何以惮天下人代卿怖者是不知吾心也寻除御史中尉东莱王道习参御史选限外投状道习常与游道有旧使令史受之文襄怒收游道辩而判之曰游道禀性犷悍是非肆己吹毛洗垢创疵人物徃与郎中兰景云忿竞列事十条及加推穷便是虚妄方共道习阿党杂秽陵侮朝典法官而犯特是难原宜付省下科罪游道被禁狱掾欲为之脱枷游道不肯曰此令公命所着不可輙脱文襄闻而舍之游道抗直不改天保元年以游道兼太府卿乃于少府覆检主司盗赃得钜万计奸吏反诬奏之下狱寻得出不归家径之府理事未防卒遗令薄葬不立碑表不求赠諡已而赠州刺史武平中以子士素久典机密重赠三司諡曰贞惠游道刚直疾恶如雠见人犯罪欲皆致之极法纠弹见事又好察阴私问狱察情捶挞严酷兖州刺史李子贞在州贪暴游道按之文襄以子贞豫建义勲意将含忍游道疑陈元康为其内助密啓云子贞与元康交游恐其别有请属文襄怒于尚书都堂集百僚扑杀子贞又兖州人为游道生立祠堂像题曰忠清君游道又别劾吉宁等五人同死有欣悦色朝士甚鄙之然重交游存然诺之分歴官严整而时有纳贿必分及亲故之艰匮者其男女孤弱为嫁娶之临丧必哀躬亲营视为司州纲纪与牧乐昌西河二王乖忤及二王薨每事经恤之与顿邱李奨一面便定死交奨曰我年位已髙防用弟为佐史令弟北面于我足矣游道曰不能既而奨为河南尹辟游道为中正使者相属以衣帢待之握手欢谑元颢入洛奬受其命出使徐州都督元孚与城人赵绍共杀之游道为奬讼寃得雪又表为请赠回已考一泛阶以益之又与刘廞结交托廞弟粹于徐州杀赵绍后刘廞伏法于洛阳粹以徐州叛官军讨平之枭粹首于邺市孙腾使客告市司得五百疋后听收游道时为司州中从事令家人作刘粹所亲于州陈诉依律判许而奏之敕至市司犹不许游道杖市司勒使速付腾闻大怒游道立理以抗之既收粹尸厚加赠遗李奬二子构训居贫游道后令其求三富人死事判免之凡得钱百五十万尽以入构训其使气党侠如此时人语曰游道猕猴面陆操科斗形意识不关见切谓丑者必无情构尝因游道防客因戏之曰贤从在内外大好人宜自迎接为通名称族弟游山游道出见之乃猕猴而衣防也将与构絶构谢之豁然如旧游道死后构为定州长史游道第三子士逊为博陵王墨曺管记与典籖共诬奏构构于禁所祭游道而诉焉士逊昼卧如梦者见游道怒己曰我与构恩义汝岂不知何共小人谋陷清直之士士逊惊跪曰不敢不敢旬日而卒游道每戒其子士素士约士慎等曰吾执法太刚数遭屯蹇性自如此子孙不足以师之诸子奉父言柔和谦逊士素沈密少言有才识稍迁中书舎人赵彦深引入内省参典机密歴中书黄门侍郎迁仪同三司散骑常侍恒领黄门侍郎自处机要近二十年周慎温恭甚为彦深所重初祖珽知朝政出彦深为刺史珽奏以士素为东郡太守中书侍郎李徳林白珽留之由是还除黄门侍郎共典机密士约亦为善士官尚书左丞
　　卢斐字子章范阳涿人也父同魏殿中尚书自有传斐性残忍以彊断知名文襄引为大将军府刑狱参军谓云狂简斐然成章非嘉名字也天保中稍迁尚书左丞别典京畿诏狱斐酷滥非人情所为无问事之大小拷掠过度于大棒车辐下死者非一或严冬至寒置囚于冰雪之上或盛夏酷热暴之日下枉陷人致死者前后百数又伺察官人罪失动即奏闻朝士见之莫不重迹屏气皆目之为卢校事斐得志言必自矜后以谤史事与李庶俱被鞭杖死狱中
　　毕义云小字陁儿东平须昌人也曽祖众敬魏兖州刺史自有传父祖晖豳州刺史义云少麤侠家在兖州北境常劫掠行旅州里患之晚方折节从宦累迁尚书都官郎中性严酷事多干了文襄作相以为称职令普勾伪官专以车辐考掠所获甚多然大起怨谤曽为司州吏所讼云其有所减截并改换文书文襄以其推伪众人怨望并无所问乃拘吏数而斩之因此锐情讯鞫威名日盛文宣受禅除书侍御史弹射不避勲亲累迁御史中丞绳劾更切然豪横不平频被怨讼前为汲郡太守翟嵩啓列义云从父兄僧明负官债先任京畿长史不受其属立限切徴由此挟嫌数遣御史过郡访察欲相推绳又坐私藏工匠家有十余机织锦并造金银噐物乃被禁止寻见释以为司徒左长史尚书左丞司马子瑞奏弹义云称天保元年四月窦氏皇姨祖载日内外百官赴第吊省义云唯遣御史投名身遂不赴又义云啓云丧妇孤贫后娶李世安女为妻世安身虽父服未终其女为祖已就平吉特乞闇迎不敢备礼及义云成婚之夕众礼备设尅日拜閤鸣驺清路盛列羽仪兼差台吏二十人责其鲜服侍从车后直是茍求成昏诬罔干上义云资产宅宇足称豪室忽称孤贫亦为矫诈又驾幸晋阳都坐判拜起居表四品以下五品以上令预前一日赴南都署表三品以上临日署讫义云乃乖例署表之日索表就家先署临日遂称私忌不来于是诏付廷尉科罪寻敇免推子瑞又奏弹义云事十余条多烦碎罪止罚金不至除免子瑞从兄消难为北豫州刺史义云遣御史张子阶诣州采风闻先禁其典籖家客等消难危惧遂叛入周时论归罪义云云其规报子瑞事亦上闻尔前防赏义云常预从此后集见稍疎声望大损干明初子瑞迁御史中丞郑子黙正被任用义云之姑即子黙祖母遂除度支尚书摄左丞子黙诛后左丞便解孝昭赴晋阳髙元海留邺义云深相依附知其信向释氏常随之聼讲为此欵密无所不至及孝昭大渐顾命武成髙归彦至都武成犹致疑惑元海遣犊车迎义云入北宫参审遂与元海等劝进仍从幸晋阳参预朝政寻除兖州刺史给后部鼓吹即本州也轩昻自得意望铨衡之举见诸人自陈逆许引接又言离别暂时非乆在州先有铙吹至于按部行游两部并用犹作书与元海论叙时事元海入内不觉遗落给事中李孝贞得而奏之为此元海渐踈孝贞因事兼中书舎人又髙归彦起逆义云入州私集人马并聚甲仗将以自防实无他意为人密啓及归彦被擒又列其朋党専擅为此追还武成犹録其往诚竟不加罪除兼七兵尚书义云性豪纵颇以施惠为心累世本州刺史家富于财士之匮乏者多有拯济及贵恣情骄侈营造第宅宏壮未几而成闺门秽杂声徧朝野为郎时与左丞宋游道因公事忿竞游道廷辱之云雄狐之诗千载为汝义云一无所答然暴酷残忍非人理所及为家尤甚子姓仆恒疮痍徧体有孽子善昭性至凶顽与义云侍婢奸通搒掠无数为其着笼头繋之庭树十余日乃释之夜中义云被贼害即善昭所佩刀也遗之于义云庭中善昭闻难奔哭家人得佩刀善昭怖便走出投平恩墅舎旦日武成令舎人是兰子畅就宅推之尔前义云新纳少室范阳卢氏有色貌子畅疑卢奸人所为将加拷掠卢具列善昭云尔乃收捕繋临漳狱将斩之邢邵上言此乃大逆义云又是朝贵不可发乃斩之于狱弃尸漳水
　　隋
　　库狄士文善无人也祖干齐太宰自有传父伏敬泗州刺史士文性孤直虽邻里至亲莫与通狎少读书传在齐袭封章武郡王官至领军将军周武帝平齐山东衣冠多来迎周师惟士文闭门自守帝竒之授开府仪同三司随州刺史髙祖受禅加上开府封湖陂县子寻拜贝州刺史性清苦不受公料家无余财其子尝噉官厨饼士文枷之于狱累日杖之二百步送还京僮无敢出门所置盐菜必于外境凡有出入皆封署其门亲旧絶迹庆吊不通法令严肃吏民股栗道不拾遗有细过必深文陷害尝入朝遇上置酒髙防赐公卿入左藏任取多少人皆极重士文独口衘绢一疋两手各持一匹上问其故士文曰臣口手俱满余无所须上异之别加赏赐物劳而遣之士文至州发摘奸隐长吏尺布斗粟之赃无所寛贷得千余人而奏之上悉配防岭南亲戚相送哭泣之声遍于州境至岭南遇瘴疠死者十八九于是父母妻子惟哭士文士文闻之令人捕搦捶楚盈前而哭者弥甚有京兆韦焜为贝州司马河东赵达为清河令二人并苛刻惟长史有惠政时人为之语曰刺史罗刹政司马蝮蛇瞠长史含笑判清河生吃人上闻之叹曰士文之暴过于猛虎竟坐免未几以为雍州长史士文谓人曰我向法深不能窥候贵要无乃必死此官矣及下车执法严正不避贵戚宾客莫敢至门人多怨望士文从父妹为齐氏嫔有色齐灭之后赐薛国公长孙览为妾览妻郑氏性妬谮之于文献后后令览离絶士文耻之不与相见后应州刺史唐君明居毋忧聘以为妻由是士文君明并为御史所劾士文性刚在狱数日愤恚而死家无余财有子三人朝夕不继亲友无赡之者
　　田式字显标冯翊下邽人也祖安兴父长乐仕魏俱为本郡太守式性刚果多武艺拳勇絶人仕周位渭南太守政尚严猛吏民重足而立无敢违法迁本郡太守亲故屏迹托请不行周武帝闻而嘉之进位仪同三司赐爵信都县公擢拜延州刺史从平齐以功授开府徙为建州刺史改封梁泉县公后从韦孝寛讨尉迟回以功拜大将军进爵武山郡公髙祖受禅拜襄州总管専以立威为务每视事于外必盛气以待其下官属股栗无敢仰视有犯禁者虽至亲昵无所容贷其女壻京兆杜寜自长安省之式诫寜无出外寜乆之不得还窃上北楼以畅羁思式知之笞寜五十其所爱奴尝诣式白事有虫上其衣衿挥袖拂去之式以为慢已立棒杀之或寮吏奸赃部内劫盗者无问轻重悉禁地穽中寝处粪秽令其苦毒自非身死终不得出每赦书到州式未暇省读先召狱卒杀重囚然后宣示百姓其刻暴如此由是为上所谴除名式慙恚不食妻子至其所輙怒唯侍僮二人给使左右从家中索椒欲自杀家人不与隂遣侍僮诣市买毒药妻子又夺弃之式恚卧其子信时为仪同至式前流涕曰大人既是朝廷重臣又无大过比见公卿放辱者多矣旋复升用大人何能乆废乎乃至于此式歘起抽刀斫信信避之刃中于门上知之以式为罪已之深复其官爵寻拜广州总管卒官
　　燕荣字贵公华隂农人也父侃周大将军荣性刚严有武艺仕周为内侍上士从武帝伐齐以功授开府仪同三司封髙邑县公髙祖受禅进位大将军进封落丛郡公拜晋州刺史寻从河间王击突厥以功拜上柱国迁青州总管在州选絶有力者为伍伯吏人有过者必加诘问輙楚挞之创多见骨奸盗屏迹境内肃然他州县人经其界者畏若冦讐不敢休息后因入朝觐特加恩遇荣以母老请每歳入朝上许之伐陈之役以为行军总管率水军自东莱傍海入太湖取呉郡既破丹阳呉人共立萧瓛为主阻兵于晋陵为宇文述所败退保包山荣乃率精甲五千蹑之瓛败走为荣所执晋陵会稽悉平以功检校杨州总管寻征为武候将军突厥寇边以为幽州总管荣性严酷有威容长吏见者莫不惶惧自失范阳卢氏世为着姓荣皆署为吏卒以屈辱之鞭笞在左右动至千数流血盈前饮噉自若尝按部道次见丛荆堪为笞棰命取之輙以试人人或自陈无咎荣曰后有罪当免及后犯细过将挝之人曰前日被杖许有罪宥之荣曰无过尚尔况有过乎搒捶如旧荣每廵省管内问人吏妻有美色者輙舎其室而淫之贪暴放纵日甚时元嗣除幽州刺史惧辱固辞上知之敕荣曰嗣杖十已上罪皆奏闻荣忿曰竖子何敢弄我及遣嗣监纳仓粟飏得一糠一粃輙罚之每笞不满十然一日中或至三数如是歴年怨隙日构荣遂收付狱禁絶其粮嗣饥抽衣絮杂水咽之其妻诣阙称寃上遣考功侍郎刘士龙驰驿鞫问士龙奏荣毒虐又赃秽狼藉遂征还京赐死先是荣家寝室无故有蛆数斛从地坟出未几荣死于所出之处有子询
　　赵仲卿河南洛阳人也父刚周利州总管周史有传仲卿性麤暴有膂力周齐王宪甚礼之以军功位上仪同为畿伯中大夫后以平王谦功进位大将军封长垣县公髙祖受禅进河北郡公寻拜石州刺史法令严猛纎介之失无所寛舍鞭笞輙至二百吏民战栗无所违犯盗贼屏息皆称其能迁朔州总管时塞北盛兴屯田仲卿总统之防有不理者仲卿輙召主掌挞其胸背或解衣倒曵于荆棘中时人谓之于莵然事多克济由是收获歳广边戍无餽运之忧会突厥啓民可汗求婚上许之仲卿因是间其骨肉遂相攻撃十七年啓民窘迫与隋使长孙晟投通汉镇仲卿率骑千余援之达头不敢逼潜遣人诱致启民所部至者二万余家其年从髙颎指白道以撃达头仲卿为前锋至族蠡山与虏遇交战七日大破之追奔至乞伏泊复啓民突厥悉众而至仲卿为方阵四面拒战经五日会髙颎大兵至合击之虏乃败走追度白道逾秦山七百余里时突厥降者万余家上令仲卿处之恒安以功进上柱国朝廷虑达头掩袭啓民令仲卿屯兵二万人以备之代州总管韩洪永康公李药王蔚州刺史刘隆等将歩骑一万镇恒安达头来冦韩洪军大败仲卿自乐寜镇邀撃斩千余级明年督役筑金河定襄二城以居啓民时有上表言仲卿酷暴上命御史王伟按之并实惜其功不罪因劳之曰知公清正为下所恶赐物五百叚仲卿益恣由是免官仁寿初检校司农卿蜀王秀之得罪奉诏往益州按之秀宾客经过处仲卿必深文致法州县长吏坐者大半上以为能赏奴婢五十口黄金二百两米粟五千石奇寳杂物称是炀帝嗣位判兵部工部二尚书事卒官谥曰肃子世嗣
　　崔度字摩诃衍博陵安平人也祖楷魏司空父说周大将军安平县公度膂力絶人仪貌魁岸须面甚伟性严酷年十七周大冢宰宇文防引为亲信累转大都督时防子中山公训为蒲州刺史令度从焉常与训登楼至上层去地四五丈俯临之训曰可畏也度曰此何足畏歘然掷下至地无损伤训大竒之后以战功授仪同从武帝平齐进位上开府邺县公赐物三千叚粟三千石奴婢百口杂畜千计寻从汝南公宇文神举破卢昌期于范阳复从郧国公韦孝寛经畧淮南度进攻夀阳降陈守将吴文立以前后勲进位上大将军袭父爵安平县公及尉迟迥作乱以度为行台总管从韦孝寛讨之度募长安骁雄数百人为别队所当无不披靡度妹先适迥子为妻及破邺城迥窘廹升楼度直上龙尾追之迥弯弓将射度度脱兠鍪谓迥曰相识不今日各图国事不得顾私事以亲戚之情谨遏乱兵不使侵辱幸早为身计何所待也迥掷弓于地骂大丞相极口而自杀度顾其弟升曰汝可取迥头升遂斩之进位上柱国时行军总管例封国公以度不时杀迥致纵恶言由是降爵一等为武乡郡公开皇初以行军总管拒突厥于原州还拜华州刺史纳妺为秦孝王妃寻迁襄州总管度素贵御下严急所在令行禁止盗贼屛迹梁主萧琮来朝被止以度为江陵总管镇荆州陈人惮之不敢窥境以行军总管从秦孝王平陈赐物五千叚髙智慧等作乱复以行军总管杨素出讨度与素品同而年长于素素每屈下之一旦素意甚不平素亦优容之及还以行军总管检校原州事以备胡无虏而退上甚礼之复以其弟升女为河南王妃仁夀中检校太府卿自以一门二妃无所降下每诫其寮吏曰人当诚慤毋得欺诳皆曰诺后尝食鼈侍者八九人度一一问之曰鼈羙乎人惧之皆云鼈羙度大骂曰佣奴何敢诳我汝初未食鼈安知其羙俱杖之八十官属百工见之者莫不流汗无敢欺隐时有屈突盖者为武车骑亦严刻长安为之语曰寕饮三斗醋不见崔度寕炙三年艾不逢屈突盖然度理家如官子孙班白动行捶楚闺门整肃为当世所称未防秦王妃以罪诛河南王妃复被废度忧恚谢病于家诸弟乃与之别居弥不得志炀帝即位河南王为太子帝将复立崔妃遣中使就第宣旨使者诣升家度不之知使者反帝曰度有何言使者曰度称疾不起帝黙然其事竟寝度忧愤未防卒升字上客在周为右侍上士从平尉迟迥以功拜上仪同寻加开府封黄防县侯髙祖受禅进爵为公授骠骑将军歴慈郑二州刺史襄州总管以戚属故待遇隆重及河南王妃罪废升亦免官炀帝即位歴冀州刺史信都太守位金紫光禄大夫转涿郡太守辽东之役检校左武衞大将军事诣平壤与宇文述等同败奔还发病卒
　　元嗣河南雒阳人也祖刚魏渔阳王父经周渔阳郡公嗣少袭爵年十八为左亲衞开皇九年从晋王平陈以功授上仪同后除观州长史以严峻任事吏民怨之转幽州长史于时燕荣为总管以酷虐闻荣毎肆虐于嗣尝笞辱之嗣心不伏遂被禁语在荣传及荣诛嗣为政酷又甚之每推鞫囚徒多以酢灌鼻或椓弋其下窍无敢隐情奸伪屏息仁夀末授木工监修营东都大业初炀帝潜有取辽东之意遣嗣徃东莱海口监造船诸州役丁苦其棰楚官人督役昼夜立于水中畧不敢息自腰以下无不生蛆死者十三四寻迁黄门侍郎转殿中少监辽东之役进位金紫光禄大夫明年帝复征辽东防奴贼冦陇右诏嗣撃之及杨元感作乱逼东都嗣屯兵安定或告之谋应元感者代王侑遣使执诣行在所以无反状得释帝疑之除名徙日南道死时年四十九有子仁观
　　王文同京兆頴阳人也性明辩有干用开皇中以军功拜仪同寻授桂州司马炀帝嗣位征为光禄少卿以忤旨出为恒山郡賛务有一人豪猾毎持长吏长短前后守令咸惮之文同下车闻其名而数之因剡木为大橛埋之于庭出尺余四靣各埋小橛令其人踣心于橛上四肢于小橛以棒打其背应时溃烂郡中大骇吏民慑气及帝征辽东令文同廵察河北诸郡文同见沙门斋戒菜食者以为妖妄皆收繋狱北至河间召诸郡官人小有迟违者輙皆覆靣于地而棰杀之求沙门相聚讲论及长老共为佛防者数百人文同以为结聚惑众尽斩之又悉祼僧尼验有淫状非童男女数千人复将杀之郡中士女号哭于路诸郡惊骇各奏其事上闻之大怒遣使者逹奚善意驰锁之斩于河间以谢百姓讐人剖其棺脔其肉而噉之斯须咸尽




　　通志卷一百七十一
<史部,别史类,通志>
　　钦定四库全书
　　通志卷一百七十二
　　宋　右　廸　功　郎　郑　樵　渔　仲　撰
　　儒林传第一
　　前汉
　　丁寛　施讐　孟喜　梁丘贺　京房　费直髙相　伏生　欧阳生　林尊　夏侯胜　周堪张山拊　孔安国　申公　王式　辕固生
　　后苍　韩婴　赵子　毛公　鲁徐生【孙延襄】孟卿胡母生　严彭祖　顔安乐　瑕邱江公　房
　　鳯
　　后汉
　　刘昆　洼丹【觟阳鸿】任安　杨政　张兴　戴凭孙期　欧阳歙　牟长　宋登　张驯　尹敏周防　孔僖【子季彦】杨伦　髙翊　包咸　魏应伏防　任末　景鸾　薛汉　杜抚　召驯　杨仁　赵煜　衞宏　董钧　丁恭　周泽【孙堪】钟兴甄宇　楼望　程曽　张元　李育　何休
　　服防　頴容　谢该　许慎　蔡元
　　魏
　　董遇　贾洪　薛夏　隗禧　乐详
　　前汉
　　太史公曰余读功令至于广厉学官之路未尝不废书而叹也曰嗟乎夫周室衰而闗睢作幽厉微而礼乐壊诸侯恣行政由彊国故孔子闵王路废而邪道兴于是论次诗书修起礼乐适齐闻韶三月不知肉味自衞反鲁然后乐正雅颂各得其所世以混浊莫能用是以仲尼于七十余君无所遇曰茍有用我者期月而已矣西狩获麟曰吾道穷矣故因史记作春秋以当王法其辞微而指博后世学者多录焉自孔子卒后七十子之徒散游诸侯大者为师傅卿相小者友教士大夫或隐而不见故子路居卫子张居陈澹防子羽居楚子夏居西河子贡终于齐如田子方叚干木吴起禽滑厘之属皆受业于子夏之伦为王者师是时独魏文侯好学陵迟以至于始皇天下并争于战国儒术既绌焉然齐鲁之间学者独不废也至于威宣之际孟子荀卿之列咸遵夫子之业而润色之以学显于当世及至秦之季世焚诗书坑术士六蓺从此缺焉陈渉之王也而鲁诸儒持孔氏之礼器徃归陈王于是孔甲为陈渉博士卒与渉俱死陈渉起匹夫驱瓦合适戍旬月以王楚不满半嵗竟防亡其事至微浅然而缙绅先生之徒负孔子礼器徃委质为臣者何也以秦焚其业积怨而发愤于陈王也及髙皇帝诛项籍举兵围鲁鲁中诸儒尚讲诵习礼乐弦歌之音不絶岂非圣人之遗化好礼乐之国哉故孔子在陈曰归与归与吾党之小子狂简斐然成章不知所以裁之夫齐鲁之间于文学自古以来其天性也故汉兴然后诸儒始得修其经蓻讲习大射乡饮之礼叔孙通作汉礼仪因为太常诸生弟子共定者咸为选首于是喟然叹兴于学然尚有干戈平定四海亦未暇遑庠序之事也孝恵吕后时公卿皆武力有功之臣孝文时颇徴用然孝文帝本好刑名之言及至孝景不任儒者而窦太后又好黄老之术故诸愽士具官待问未有进者及武帝即位赵绾王臧之属明儒学而上亦乡之于是招方正贤良文学之士自是之后言诗于鲁则申培公于齐则辕固生于燕则韩太傅言尚书自济南伏生言礼自鲁髙堂生言易自菑川田生言春秋于齐鲁国胡母生于赵自董仲舒及窦太后崩武安侯田蚡为丞相绌黄老刑名百家之言延文学儒者数百人而公孙以春秋白衣为天子三公封以平津侯天下之学士靡然郷风矣公孙为学官悼道之鬱滞乃请白丞相御史言制曰盖闻导民以礼风之以乐婚姻者居室之大伦也今礼废乐崩朕甚愍焉故详延天下方正闻之士咸登诸朝其令礼官劝学讲议洽闻举遗兴礼以为天下先太常议与博士弟子崇郷里之化以广贤才焉谨与太常臧博士平等议曰闻三代之道郷里有教夏曰校殷曰序周曰庠其劝善也显之朝廷其惩恶也加之刑罚故教化之行也建首善自京师始由内及外今陛下昭至徳开大明配天地本人伦劝学修礼崇化厉贤以风四方太平之原也古者政教未洽不备其礼请因旧官而兴焉为博士官置弟子五十人复其身太常择民年十八已上仪状端正者补博士弟子郡国县道邑有好文学敬长上肃政教顺乡里岀入不悖所闻者令相长丞上属所二千石二千石谨察可者当与计偕诣太常补受业如弟子一嵗皆辄试能通一艺以上补文学掌故缺其髙第可以为中者大常籍奏即有秀才异等辄以名闻其不事学若下材及不能通一艺辄罢之而请诸不称者罚臣谨按诏书律令下者明天人分际通古今之义文义尔雅训辞深厚恩施甚美小吏浅闻不能究宣无以明布谕下治礼次治掌故以文学礼义为官迁留滞请选择其秩比二百石以上及吏百石通一艺以上补左右内史大行卒史比百石以下补郡太守卒史皆各二人边郡一人先用诵多者若不足乃择掌故补中二千石属文学掌故补郡属备员请着功令佗如律令制曰可自此以来则公卿大夫士吏斌斌多文学之士矣班固曰昭帝时举贤良文学増博士弟子贠满百人宣帝末増倍之元帝好儒能通一经者皆复数年以用度不足更为设员千人郡国置五经百石卒史成帝末或言孔子布衣养徒三千人今天子太学弟子少于是増弟子贠三千人嵗余复如故平帝时王莽秉政増元士之子得受业如弟子勿以为员嵗课甲科四十人为中乙科二十人为太子舍人丙科四十人补文学掌故云自鲁商瞿子木受易孔子以授鲁桥庇子庸子庸授江东馯臂子弓子弓授燕周丑子家子家授东武孙虞子乗子乗授齐田何子装及秦禁学易为筮卜之书独不禁故传受者不絶也汉兴田何以齐田徙杜陵号杜田生受东武王同子仲雒阳周王孙丁寛齐服生皆着易传数萹同授淄川杨何字叔元元光中徴为太子中大夫齐即墨成至城阳相广川孟但为太子门大夫鲁周霸莒衡胡临淄主父偃皆以易至大官要言易者本之田何
　　丁寛字子襄梁人也初梁项生从田何受易时寛为项生从者读易精敏过于项生遂事何学成何谢寛寛东归何谓门人曰易以东矣寛至雒阳复从周王孙受古义号周氏传景帝时寛为梁孝王将军拒吴楚号丁将军作易説三万言训故举大义而已今小章句是也寛授同郡砀田王孙王孙授施讐孟喜梁邱贺繇是易有施孟梁邱之学
　　施讐字长卿沛人也沛与砀相近讐为童子从田王孙受易后讐徙长陵田王孙为博士复从卒业与孟喜梁邱贺并为门人谦让常称学废不教授及梁邱贺为少府事多廼遣子临分将门人张禹等从讐问讐自匿不肯见贺固请不得已乃授临等于是贺荐讐结髪事师数十年贺不能及诏拜讐为博士甘露中与五经诸儒杂论同异于石渠阁讐授张禹琅邪鲁伯伯为会稽太守禹至丞相禹授淮阳彭宣沛戴崇子平崇为九卿宣大司空禹宣皆有传鲁伯授太山毛莫如少路【姓毛名莫如字少路】琅邪邴丹曼容着清名莫如至恒山大守此其知名者也繇是施家有张彭之学
　　孟喜字长卿东海兰陵人也父号孟卿善为礼春秋授后苍疏广世所传后氏礼疏氏春秋皆岀孟卿孟卿以礼经多春秋烦杂乃使喜从田王孙受易喜好自称誉得易家隂阳灾变书诈言师田生且死时枕喜防独传喜诸儒以此耀之同门梁邱贺疏通证明之曰田生絶于施讐手中时喜归东海安得此事又蜀人赵賔好小数书后为易饰易文以为箕子明夷隂阳气亡箕子箕子者万物方荄兹也賔持论巧慧易家不能难皆曰非古法也云受孟喜喜为名之后賔死莫能持其説喜因不肯以此不见信喜举孝亷为曲台署长病免为丞相掾博士缺众人荐喜上闻喜改师法遂不用喜喜授同郡白光少子沛翟牧子兄皆为博士繇是有翟孟白之学
　　梁邱贺字长翁琅邪诸人也以能心计为武骑从大中大夫京房受易房者淄川杨何弟子也房岀为齐郡大守贺更事田王孙宣帝时闻京房为易明求其门人得贺贺时为都司空令坐事论免为庶人待诏黄门数入説教侍中以召贺贺入説上善之以贺为会八月饮酎行祠孝昭庙先敺旄头剑挺堕坠首垂臿泥中刃乡乗舆车马惊于是召贺筮之曰有兵谋不吉上还使有司侍祠是时霍氏外孙代郡太守任宣坐谋反诛宣子章为公车丞亡在渭城界中夜元服入庙居郎间执防立庙门待上至欲为逆发觉伏诛故事上常夜入庙其后待明而入自此始也贺以筮有应繇是近幸为大中大夫给事中至少府为人小心周宻上信重之年老卒官传子临亦入説为黄门甘露中奉使问诸儒于石渠临学精熟专行京房法琅邪王吉通五经闻临説善之时宣帝选髙材郎十人从临讲吉乃使其子郎中骏上疏从临受易临授五鹿充宗君孟为少府骏御史大夫自有传充宗授平陵士孙张仲方沛郡彭祖子夏齐衡咸长賔张为博士至扬州牧光禄大夫给事中家世传业彭祖真定太傅咸王莽讲学大夫繇是梁邱有士孙邓衡之学
　　京房受易梁人焦延夀延夀云尝从孟喜问易防喜死房以为延夀易即孟氏学翟牧白生不肯皆曰非也至成帝时刘向校书考易説以为诸易家説皆祖田何杨叔丁将军大谊畧同惟京氏为异党延夀独得隐士之説托之孟氏不相与同房以明灾异得幸为石显所谮诛自有传房授东海殷嘉河东姚平河南乗皆为郎博士繇是易有京氏之学
　　费直字长翁东莱人也治易为至单父令长于卦筮亡章句徒以彖象繋辞十篇文言觧説上下经琅邪王璜平中能传之璜又传古文尚书
　　髙相沛人也治易与费公同时其学亦亡章句専説隂阳灾异自言岀于丁将军传至相相授子康及兰陵毋将永康以明易为永至豫章都尉及王莽居摄东郡太守翟谊举兵诛莽事未康候知东郡有兵私语门人门人上书言之后数月翟谊兵起莽召问对受师髙康莽恶之以为惑众斩康繇是易有髙氏学髙费皆未尝立于学官
　　伏生济南人也【张晏曰名胜伏生碑云也】故为秦愽士孝文时求能治尚书者天下亡有闻伏生治之欲召伏生时年九十余老不能行乃诏太常使掌故朝错徃受之秦时焚书伏生壁藏之其后大兵起流亡及汉定伏生求其书亡数十篇独得二十九篇即以教于齐鲁之间齐学者由此颇能言尚书山东大师亡不渉尚书以教伏生教济南张生及欧阳生张生为博士而伏生孙以治尚书征弗能明定是后鲁周霸雒阳贾嘉颇能言尚书云欧阳生字伯和千乘人也事伏生授儿寛寛又受业孔安国至御史大夫自有传寛有俊材初见武帝语经学上曰吾始以尚书朴弗好及闻寛説可观乃从寛问一篇欧阳大小夏侯氏学皆岀于寛寛授欧阳生子世世相传至曽孙髙子阳为博士髙孙地余长賔以太子中庶子授太子后为愽士论石渠元帝即位地余侍中贵幸至少府戒其子曰我死官属即送汝财物慎毋受汝九卿儒者子孙以亷洁着可以自成及地余死少府官属共送数百万其子不受天子闻而嘉之赐钱百万地余少子政为王莽讲学大夫由是尚书世有欧阳氏学林尊字长賔济南人也事欧阳髙为博士论石渠后至少府太子太傅授平陵平当梁陈翁生当至丞相自有传翁生信都太傅家世传业由是欧阳有平陈之学翁生授琅邪殷崇楚国龚胜崇为博士胜右扶风自有传而平当授九江朱普公文上党鲍宣普为博士宣司校尉自有传徒众尤盛知名者也
　　夏侯胜其先夏侯都尉从济南张生受尚书以传族子始昌始昌传胜胜又事同郡简卿简卿者儿寛门人胜传从兄子建建又事欧阳髙胜至长信少府建太子太傅自有传由是尚书有大小夏侯之学
　　周堪字少卿齐人也与孔霸俱事大夏侯胜霸为博士堪译官令论于石渠经为最髙后为太子太傅而孔霸以太中大夫授太子及元帝即位堪为光禄大夫与萧望之并领尚书事为石显所譛皆免官望之自杀上愍之擢堪为光禄勲堪授牟卿及长安许商长伯牟卿为博士霸以帝师赐号襃成君传子光亦事牟卿至丞相自有传由是大夏侯有孔许之学商善为筭着五行论歴四至九卿号其门人沛唐林子髙为徳行平陵吴章伟君为言语重泉王吉少音为政事齐炔钦幼卿为文学【炔音桂】王莽时林吉为九卿自表上师冢大夫博士郎吏为许氏学者各从门人防车数百两儒者荣之钦章皆为博士徒众尤盛章为王莽所诛
　　张山拊字长賔平陵人也事小夏侯建为博士论石渠至少府授同县李寻郑寛中少君山阳张无故子儒信都秦恭延君陈留假仓子骄无故善修章句为广陵太傅守小夏侯説文恭増师法至百万言为阳城内史仓以谒者论石渠至胶东相寻善説灾异为骑都尉自有传寛中有隽材以博士授太子成帝即位赐爵关内侯食邑八百户迁光禄大夫领尚书事甚尊重防疾卒谷永上疏乞加其葬礼赐之令谥以章尊师傅之徳于是上吊赠寛中甚厚由是小夏侯有郑张秦假李氏之学寛中授东郡赵元无故授沛唐尊恭授鲁冯賔賔为博士尊王莽太傅元哀帝御史大夫至大官知名者也孔氏有古文尚书孔安国以今文字读之因以起其家逸书得十余篇盖尚书兹多于是矣遭巫蛊未立于学官安国为谏大夫授都尉朝【朝名都尉姓】而司马迁亦从安国问故迁书载尭典禹贡洪范微子金縢诸篇多古文説都尉朝授胶东庸生庸生授清河胡常少子以明谷梁春秋为博士部刺史又传左氏尝授虢徐敖敖为右扶风掾又传毛诗授王璜平陵涂恽子真子真授河南桑钦君长王莽时诸学皆立刘歆为国师璜恽等皆贵显世所传百两萹者岀东莱张霸分析合二十九篇以为数十又采左氏传书叙为作首尾凡百二篇篇或数简文意浅陋成帝时求其古文者霸以能为百两徴以中书校之非是霸辞受父父有弟子尉氏樊并时太中大夫平当侍御史周敞劝上存之后樊并谋反乃黜其书
　　申公鲁人也少与楚元王交俱事齐人浮邱伯受诗汉兴髙祖过鲁申公以弟子从师入见于鲁南宫吕太后时浮邱伯在长安楚元王遣子郢与申公俱卒学元王薨郢嗣立为楚王令申公傅太子戊戊不好学病申公及戊立为王胥靡申公申公媿之归鲁退居家教终身不岀门复谢賔客独王命召之乃徃弟子自逺方至受业者千余人申公独以诗经为训故以教亡传疑者则阙弗传兰陵王臧既从受诗已通事景帝为太子少免去武帝初即位臧乃上书宿卫累迁一岁至郎中令及代赵绾亦尝受诗申公为御史大夫绾臧请天子立明堂以朝诸侯不能就其事乃言师申公于是上使使束帛加璧安车以蒲裹轮驾驷迎申公弟子二人乘轺传从至见天子天子问治乱之事申公时八十余老对曰为治者不在多言顾力行何如耳是时上方好文辞见申公对黙然然已招致则以为太中大夫舍鲁邸议明堂事窦太后好老子不说儒术得绾臧之过以让上曰此欲复为新垣平也上因废明堂下绾臧吏皆自杀申公亦以疾免归数年卒弟子为博士者十余人孔安国至临淮太守周霸胶西内史夏寛城阳内史砀鲁赐东海太守兰陵缪生长沙内史徐偃胶西中尉邹人阙门庆忌胶东内史其治官民皆有亷节其学官弟子行虽不备而至于大夫中掌故以百数申公卒以诗春秋授而瑕邱江公尽能传之徒众最盛及鲁许生免中徐公皆守学教授韦贤治诗事博士大江公及许生又治礼至丞相传子元成以淮阳中尉论石渠后亦至丞相元成及兄子赏以诗授哀帝至大司马车骑将军自有传由是鲁诗有韦氏学
　　王式字翁思东平新桃人也事免中徐公及许生式为昌邑王师昭帝崩昌邑王嗣位以行滛乱废昌邑羣臣皆下狱诛惟中尉王吉郎中令龚遂以数諌减死论式繋狱当死治事使者责问曰师何以亡諌书式对曰臣以诗三百五篇朝夕授王至于忠臣孝子之篇未尝不为王反复诵之也至于危亡失道之君未尝不流涕为王深陈之也臣以诗三百五篇諌是以亡諌书使者以闻亦得减死论归家不教授山阳张长安幼君【长安名】先事式后东平唐长賔沛禇少孙亦来事式问经数篇式谢之曰闻之于师具是矣自润色之不肯复授唐生禇生应博士弟子选诣博士抠衣登堂颂礼甚严【颂音容】试诵说有法疑者邱盖不言【邱盖者疑也】诸博士惊问何师对曰事式皆素闻其贤共荐式诏除下为博士式征来衣博士衣而不冠曰刑余之人何宜复充礼官既至止舍中会诸大夫博士共持酒肉劳式皆注意髙仰之博士江公世为鲁诗宗至江公着孝经说心嫉式谓歌吹诸生曰歌骊驹式曰闻之于师客歌骊驹主人歌客毋庸归今日诸君为主人日尚早未可也江翁曰经何以言式曰在曲礼江翁曰何狗曲也式耻之阳醉逷墬【上音荡下音地】式客罢让诸生曰我本不欲来诸生彊劝我竟为防子所辱遂谢病免归终于家张生唐生禇生皆为博士张生论石渠至淮阳中尉唐生楚太由是鲁诗有张唐禇氏之学张生兄子游卿为谏大夫以诗授元帝其门人琅邪王扶为泗水中尉授陈留许晏为博士由是张家有许氏学初薛广徳亦事王式以博士论石渠授龚舎广徳至御史大夫舍泰山太守皆有传
　　辕固生齐人也以治诗孝景时为博士与黄生争论于上前黄生曰汤武非受命乃杀也固曰不然夫桀纣荒乱天下之心皆归汤武汤武因天下之心而诛桀纣桀纣之民弗为使而归汤武汤武不得已而立非受命为何黄生曰冠虽弊必加于首履虽新必贯于足何者上下之分也今桀纣虽失道然君上也汤武虽圣臣下也夫主有失行臣下不能正言匡过以尊天子反因过而诛之代立南面非杀而何固曰必若所云则是髙皇帝代秦即天子之位非邪于是上曰食肉毋食马肝未为不知味也言学者毋言汤武受命不为愚遂罢窦太后好老子书召问固固对曰此家人言耳太后怒曰安得司空城旦书乎【城旦书刑书也道家以儒家为急故比于律令云】乃使固入圈撃彘上知太后怒而固直言无罪乃假固利兵下圈刺彘正中其心彘应手而倒太后黙然亡以复罪后上以固廉直拜为清河王太傅久之病免孝武帝初即位复以贤良征诸儒多嫉毁曰固老罢归之时固已九十余矣公孙亦征仄目而事固固曰公孙子务正学以言无曲学以阿世诸齐以诗显贵皆固之弟子也昌邑太传夏侯始昌最明自有传
　　后苍字近君东海郯人也事夏侯始昌始昌通五经苍亦通诗礼为博士至少府授翼奉萧望之匡衡奉为谏大夫望之前将军衡丞相皆有传衡授琅邪师丹伏理斿君颍川满昌君都君都为詹事理髙密太傅家世传业丹大司空自有传由是齐诗有翼匡师伏之学满昌授九江张邯琅邪皮容皆至大官徒众尤盛
　　韩婴燕人也孝文时为博士景帝时至常山王太傅婴推诗之意而为内外传数万言其语颇与齐鲁间殊然其归一也淮南贲生受之【贲音肥】燕赵间言诗者由韩生韩生亦以易授人推易意而为之传燕赵间好诗故其易防唯韩氏自传之武帝时婴尝与董仲舒论于上前其人精悍处事分明仲舒不能难也后其孙商为博士孝宣时涿郡韩生其后也以易征待诏殿中曰所受易即先太傅所传也尝受韩诗不如韩氏易深太傅故专传之司校尉盖寛饶本受易于孟喜见涿郡韩生説易而好之即更从受焉
　　赵子河内人也事燕韩生授同郡蔡谊谊至丞相自有传谊授同郡食子公【食音嗣】与王吉吉为昌邑中尉自有传食生为博士授泰山栗豊吉授淄川长孙顺顺为博士丰部刺史由是韩诗有王食长孙之学丰授山阳张就顺授东海髪福皆至大官徒众尤盛
　　毛公赵人也治诗为河间献王博士授同国贯长卿长卿授解延年延年为阿武令授徐敖敖授九江陈侠为王莽讲学大夫由是言毛诗者本之徐敖
　　汉兴鲁髙堂生博士礼十七篇而鲁徐生善为颂【颂读与容同容貌威仪也】孝文时徐生以颂为礼官大夫传子至孙延襄襄其资性善为颂不能通经延颇能未善也襄亦以颂为大夫至广陵内史延及徐氏弟子公戸满意桓生单次皆为礼官大夫而瑕邱萧奋以礼至淮阳太守诸言礼为颂者由徐氏
　　孟卿东海人也事萧奋以授后仓鲁闾邱卿仓说礼数万言号曰后氏曲台记【在曲台校书着记因以为名曲台殿在未央宫】授沛闻人通汉子方梁戴德延君戴圣次君沛庆普孝公孝公为东平太傅德号大戴为信都太傅圣号小戴以博士论石渠至九江太守由是礼有大戴小戴庆氏之学通汉以太子舎人论石渠至中山中尉普授鲁夏侯敬又传族子咸为豫章太守大戴授琅邪徐良斿卿为博士州牧郡守家世传业小戴授梁人桥仁季卿杨荣子孙仁为大鸿胪家世传业荣琅邪太守由是大戴有徐氏小戴有桥杨氏之学
　　臣谨按戴圣为九江太守治行多不法前刺史以其大儒优容之及何武为刺史圣惧自免后为博士毁武于朝廷武闻之终不扬其恶圣之子賔客为羣盗为人捕繋庐江圣自以子必死武之手而武平心决之卒得不死自是惭服且以二戴之名与圣人之经并行而身为臧吏子为盗贼犹不知非己而复谤人有子如此犹冀生乎曾跖蹻之不如也观此则为儒者不可不鉴用儒者亦不可不审
　　胡母生字子都齐人也治公羊春秋为景帝博士与董仲舒同业仲舒著书称其徳年老归教于齐齐之言春秋者宗事之公孙亦颇受焉而董仲舒为江都相自有传弟子遂业者兰陵禇大东平嬴公广川段仲温吕歩舒大至梁相歩舒丞相长史唯嬴公守学不失师法为昭帝谏大夫授东海孟卿鲁眭孟孟为符节令坐说灾异诛自有传
　　严彭祖字公子东海下邳人也与顔安乐俱事眭孟孟弟子百余人唯彭祖安乐为明质问疑谊各持所见孟曰春秋之意在二子矣孟死彭祖安乐各颛门敎授由是公羊春秋有顔严之学彭祖为宣帝博士至河南东郡太守以高第入为左冯翊迁太子太傅廉直不事权贵或说曰天时不胜人事君以不修小礼曲意亡贵人左右之助经谊虽髙不至宰相愿少自勉彊彭祖曰凡通经术固当修行先王之道何可委曲从俗茍求富贵乎彭祖竟以太傅官终授琅邪王中为元帝少府家世传业中授同郡公孙文东门云云为荆州刺史文东平太傅徒众尤盛云坐为江贼拜辱命下狱诛
　　顔安乐字公孙鲁国薛人眭孟姊子也家贫为学精力官至齐郡太守丞后为仇家所杀安乐授淮阳泠丰次君淄川任公公为少府丰淄川太守由是顔家有泠任之学始贡禹事嬴公成于眭孟至御史大夫疏广事孟卿至太子太傅皆自有传广授琅邪筦路路为御史中丞禹授颍川堂谿惠惠授泰山防都都为丞相史都与路又事顔安乐故顔氏复有筦冥之学路授孙寳为大司农自有传丰授马宫琅邪左咸咸为郡守九卿徒众尤盛官至大司徒自有传
　　瑕邱江公受谷梁春秋及诗于鲁申公传子至孙为博士武帝时江公与董仲舒并仲舒通五经能持论善属文江公呐于口上使与董仲舒议不及仲舒而丞相公孙本为公羊学比辑其义卒用董生于是上因尊公羊家诏太子授公羊春秋由是公羊大兴太子旣通复私问谷梁而善之其后浸防唯鲁荣广王孙皓星公二人受焉广尽能传其诗春秋髙材防敏与公羊大师眭孟等论数困之故好学者颇复受谷梁沛蔡千秋少君梁周庆防君丁姓子孙皆从广受千秋又事皓星公为学最笃宣帝卽位闻卫太子好谷梁春秋以问丞相韦贤长信少府夏侯胜及侍中乐陵侯史髙皆鲁人也言谷梁子本鲁学公羊氏乃齐学也宜兴谷梁时千秋为郎召见与公羊家并说上善谷梁说擢千秋为谏大夫给事中后有过左迁平陵令复求能为谷梁者莫及千秋上愍其学且絶乃以千秋为郎中戸将选十人从受汝南尹更始翁君本自事千秋能说矣防千秋病死征江公孙为博士刘向以故諌大夫通逹待诏受谷梁欲令助之江博士复死乃征周庆丁姓待诏保宫使卒授十人自元康中始讲至甘露元年积十余岁皆明习乃召五经名儒太子太傅萧望之等大议殿中平公羊谷梁同异各以经处是非时公羊博士严彭祖侍郎申挽伊推宋显谷梁议郎尹更始待诏刘向周庆丁姓并论公羊家多不见从愿请内侍郎许广使者亦并内谷梁家中郎王亥各五人议三十余事望之等十一人各以经谊对多从谷梁由是谷梁之学大盛庆姓皆为博士姓至中山太傅授楚申章昌曼君【申章姓也名昌字曼君】为博士至长沙太傅徒众尤盛尹更始为谏大夫长乐户将又受左氏传取其变理合者以为章句传子咸及翟方进琅邪房凤咸至大司农方进丞相自有传
　　房凤字子元不其人也以射防乙科为太史掌故太常举方正为县令都尉失官大司马骠骑将军王根奏除补长史荐凤明经通达擢为光禄大夫迁五官中郎将时光禄勲王龚以外属内卿与奉车都尉刘歆共校书三人皆侍中歆白左氏春秋可立哀帝纳之以问诸儒皆不对歆于是数见丞相孔光为言左氏以求助光卒不肯唯凤龚许歆遂共移书责让太常博士语在歆传大司空师丹奏歆非毁先帝所立上于是出龚等补吏龚为农歆河内凤九江太守至青州牧始江博士授胡常常授梁萧秉君房王莽时为讲学大夫由是谷梁春秋有尹胡申章房氏之学
　　汉兴北平侯张苍及梁太傅贾谊京兆尹张敞太中大夫刘公子皆修春秋左氏传谊为左氏传训故授赵人贯公为河间献王博士子长卿为荡隂令授清河张禹长子禹与萧望之同时为御史数为望之言左氏望之善之上书数以称说后望之为太子太傅荐禹于宣帝征禹待诏未及问防疾死禹授尹更始更始传子咸及翟方进胡常常授黎阳贾防季君哀帝时待诏为授苍梧陈钦子佚以左氏授王莽至将军而刘歆从尹咸及翟方进受由是言左氏者本之贾防刘歆
　　班氏曰自武帝立五经博士开弟子员设科射防劝以官禄讫于元始百有余年传业者寖盛枝叶蕃滋一经说至百余万言大师众至千余人盖利禄之路然也初书惟有欧阳礼后易杨春秋公羊而已至孝宣世复立大小夏侯尚书大小戴礼施孟梁邱易谷梁春秋至元帝世复立京氏易平帝时又立左氏春秋毛诗逸礼古文尚书所以罔罗遗失兼而存之是在其中矣
　　后汉
　　范氏曰昔王莽更始之际天下散乱礼乐分崩典文残落及光武中兴爱好经术未及下车而先访儒雅采求阙文补缀漏逸先是四方学士多懐挟图书遁逃林薮自是莫不抱负坟防云防京师范升陈元郑兴杜林卫宏刘昆桓荣之徒继踵而集于是立五经博士各以家法敎授易有施孟梁邱京氏尚书欧阳大小夏侯诗齐鲁韩毛礼大小戴春秋严顔凡十四博士太常差次总领焉建武五年乃修起太学稽式古典笾豆干戚之容备之于列服方领习矩歩者委它乎其中中元元年初建三雍明帝卽位亲行其礼天子始冠通天衣日月备法物之驾盛清道之仪坐明堂而朝羣后登灵台以望云物割辟雍之上尊养三老五更飨射礼毕帝正坐自讲诸儒执经问难于前冠带缙绅之人圜桥门而观听者盖亿万计其后复为功臣子孙四姓末属别立校舎搜选髙能以受其业自期门羽林之士悉令通孝经章句匈奴亦遣子入学济济乎洋洋乎盛于永平矣建初中大防诸儒于白虎观考详同异连月乃罢肃宗亲临称制如石渠故事顾命史臣着为通义又诏髙才生受古文尚书毛诗谷梁左氏春秋虽不立学官然皆擢髙第为讲给事近署所以网罗遗逸博存众家孝和亦数幸东观览阅书林及邓后称制学者颇懈时樊凖徐防并陈敦学之宜又言儒职多非其人于是制诏公卿妙简其选三署郎能通经术者皆得察举自安帝览政薄于艺文博士倚席不讲朋徒相视怠散学舎頽敝鞠为园蔬牧儿荛竖至于薪刈其下顺帝感翟酺之言乃更修黉宇凡所造构二百四十房千五百五十室试明经下第补弟子增甲乙之科员各十人除郡国耆儒皆补郎舎人太初元年梁太后诏曰大将军下至六百石悉遣子就学每岁辄于郷射月一飨防之以此为常自是游学增盛至三万余生然章句渐疎而多以浮华相尚儒者之风盖衰矣党人旣诛其髙名善士多坐流废后遂至忿争更相言告亦有私行金货定兰台漆书经字以合其私文熹平四年灵帝乃诏诸儒正定五经刋于石碑为古文篆三体书法以相参检树之学门使天下咸取则焉初光武迁还洛阳其经牒秘书载之二千余两自此以后参倍于前及董卓移都之际吏民扰乱自辟雍东观兰台石室宣明鸿都诸藏典册文章竞共剖散其缣帛图书大则连为帷盖小乃制为縢囊及王允所收而西者裁七十余乘道路艰远复弃其半矣后长安之乱一时焚荡莫不冺尽焉东京学者猥众难以详载今但录其能通经名家者以为儒林篇其自有列传者则不兼书若师资所承宜摽名为证者乃着之云
　　刘昆字桓公陈留东昏人梁孝王之允也少习容礼平帝时受施氏易于沛人戴賔能弹雅琴知清角之操王莽世敎授弟子恒五百余人每春秋飨射常备列典仪以素木瓠叶为爼豆桑弧蒿矢以射莬首每有行礼县宰辄率吏属而观之王莽以昆多聚徒众私行大礼有僭上心乃繋昆及家属于外黄狱寻莽败得免既而天下大乱昆避难河南负犊山中建武五年举孝廉不行遂逃敎授于江陵光武闻之卽除为江陵令时县连年火灾昆辄向火叩头多能降雨止风征拜议郎稍迁侍中农太守先是殽黾驿道多虎灾行旅不通昆为政三年虎皆负子渡河帝闻而异之二十二年征代杜林为光禄勲诏问昆曰前在江陵反风灭火后守农虎北渡河行何徳政而致是事昆对曰偶然耳左右皆笑其质讷帝叹曰此乃长者之言也顾命书诸防乃令以经入授皇太子及诸王小侯五十余人二十七年拜骑都尉三十年以老乞骸骨诏赐洛阳第舍以千石禄终其身中元二年卒子轶字君文传昆业门徒亦盛永平中为太子中庻子建初中稍迁宗正卒官遂世掌宗正焉
　　洼丹字子玉【风俗通洼音圭】南阳育阳人也世传孟氏易王莽时常避世敎授专志不仕徒众数百人建武初为博士稍迁十一年为大鸿胪作易通论七篇世号洼君通丹学义研深易家宗之称为大儒十七年卒于官年七十时中山觟阳鸿字孟孙【姓觟阳名鸿觟音胡瓦反】亦以孟氏易敎授有名称永平中为少府
　　任安字定祖广汉绵竹人也少游太学受孟氏易兼通数经又从同郡杨厚学图防防极其术时人称曰欲知仲桓问任安又曰居今行古任定祖学终还家敎授诸生自远而至初仕州郡太尉再辟除博士公车征皆称疾不就州牧刘焉表荐之时王涂隔塞诏命竟不至年七十九建安七年卒于家
　　杨政字子行京兆人也少好学从代郡范升受梁邱易善说经书京师为之语曰说经铿铿杨子行敎授数百人范升尝为出妇所告坐繋狱政乃肉以箭贯耳抱升子潜伏道傍候车驾而持章叩头大言曰范升三娶惟有一子今适三岁孤之可哀武骑虎贲惧惊乘舆举弓射之犹不肯去旄头又以防义政伤胸政犹不退哀泣辞请有感帝心诏曰乞杨生师即尺一出升政由是显名政为人嗜酒不拘小节果敢自矜然笃于义时帝壻梁松皇后弟隂就皆慕其声名而请与交友政每与言论常切磋恳至不为屈挠尝诣杨虚侯马武武难见政称疾不为起政入戸径升牀排武臂责之曰卿防国恩备位藩辅不思求贤以报殊宠而骄天下英俊此非养身之道也今日动者刀入胁武诸子及左右皆大惊以为见刧操兵满侧政顔色自若会隂就至责数武令为交友其刚果任情皆如此也建初中官至左中将张兴字君上颍川鄢陵人也习梁邱易以敎授建武中举孝亷为谢病去复归聚徒后辟司徒冯勤府举为孝亷稍迁博士永平初迁侍中祭酒十年拜太子少傅显宗数访问经术旣而声称着闻弟子自远至者著录且万人为梁邱家宗十四年卒于官子鲂传兴业位至张掖属国都尉
　　戴凭字次仲汝南平舆人也习京氏易年十六郡举明经征试博士拜郎中时诏公卿大防羣臣皆就席凭独立光武问其意凭对曰博士说经皆不如臣而坐居臣上是以不得就席帝卽召上殿令与诸儒难说凭多所解释帝善之拜为侍中数进见问得失帝谓凭曰侍中当匡辅国政勿有隐情凭对曰陛下严帝曰朕何用严凭曰伏见前太尉西曹掾蒋遵清亮忠孝学通古今陛下纳肤受之愬遂致禁锢臣以是为严帝怒曰汝南子欲复党乎凭出自繋廷尉有诏勑出后复引见凭谢曰臣无謇谔之节而有狂瞽之言不能以尸伏谏偷生茍活诚慙圣朝帝卽勑尚书解遵禁锢拜凭虎贲中郎将以侍中兼领之正旦朝贺百僚毕防帝令羣臣能说经者更相难诘义有不通輙夺其席以益通者凭遂重坐五十余席故京师为之语曰解经不穷戴侍中在职十八年卒于官赐东园梓器钱二十万时南阳太守魏满字叔牙亦习京氏易教授永平中至农太守
　　孙期字仲彧济隂成武人也少为诸生习京氏易古文尚书家贫事母至孝牧豕于大泽中以奉养焉远人从其学者皆执经垄畔以追之里落化其仁让黄巾贼起过期里陌相约不犯孙先生舎郡举方正遣吏赍羊酒请期期驱豕入草不顾司徒黄琬特辟不行终于家建武中范升传孟氏易以授杨政而陈元郑众皆传费氏易其后马融亦为其传融授郑元元作易注荀爽又作易传自是费氏兴而京氏遂衰
　　欧阳歙字正思乐安千乘人也自欧阳生传伏生尚书至歙八世皆为博士歙既传业而谦恭好礼让王莽时为长社宰更始立为原武令光武平河北到原武见歙在县修政迁河南都尉后行太守事光武卽位始为河南尹封被阳侯建武五年坐事免官明年拜扬州牧迁汝南太守推用贤俊政称异迹九年更封夜侯歙在郡敎授数百人视事九岁征为大司徒坐在汝南臧罪千余万发觉下狱诸生守阙为歙求哀者千余人至有自髠剔者平原礼震年十七闻狱当断驰之京师行到河内获嘉县自繋上书求代歙死曰伏见臣师大司徒欧阳歙学为儒宗八世博士而以臧咎当伏重辜歙门单子防未能传学身死之后永为废絶上令陛下获杀贤之讥下使学者丧师资之益乞杀身以代歙命书奏而歙已死狱中歙掾陈元上书追讼之言甚切至帝乃赐棺木赠印绶赙缣三千匹子复嗣后卒无子国除济隂曹曾字伯山从歙受尚书门徒三千人位至諌议大夫子祉河南尹传父业敎授又陈留陈弇字叔明亦授欧阳尚书于司徒丁鸿仕为蕲长
　　牟长字君髙乐安临济人也其先封牟春秋之末国灭因氏焉长少习欧阳尚书不仕王莽世建武二年大司空特辟拜博士稍迁河内太守坐垦田不实免长自为博士及在河内诸生讲学者常有千余人著录前后万人着尚书章句皆本之欧阳氏俗号为牟氏章句复征为中散大夫赐告一岁卒于家子纡又以居敎授门生千人肃宗闻而征之欲以为博士道物故
　　宋登字叔阳京兆长安人也父由为太尉登少传欧阳尚书敎授数千人为汝隂令政为明能号称神父迁赵相入为尚书仆射顺帝以登明识礼乐使持节临太学奏定典律转拜侍中数上封事抑退权臣由是出为颍川太守市无二价道不拾遗病免卒于家汝隂人配社祠之
</div>
    <div class="pagination">
<a href="通志_page136.html">上一页</a><span>...</span><a href="通志_page132.html">132</a><a href="通志_page133.html">133</a><a href="通志_page134.html">134</a><a href="通志_page135.html">135</a><a href="通志_page136.html">136</a><span class="current-page">137</span><a href="通志_page138.html">138</a><a href="通志_page139.html">139</a><a href="通志_page140.html">140</a><a href="通志_page141.html">141</a><a href="通志_page142.html">142</a><span>...</span><a href="通志_page138.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
