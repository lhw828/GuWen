<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1479 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1479 页/共 1860 页
  </h1>
  <div class="content">
   ○又谕、福康安在云贵总督任内。办理铜盐诸务。颇能尽心出力。是以将伊简调川省。委办啯匪一案。福康安即亲往该处。督率文武各属。分头搜捕。剿除净尽。毋使一名漏网。致滋遗孽。伊若不能实力妥办。将何以副朕委任之意。又将何颜以对朕耶。福康安接印后。将啯匪搜捕净尽。办理全行完竣。一切可以自信无事。于冬月再行来京陛见。亦不为迟。倘一时不能完竣。断不可因私废公。即今岁不来。亦无不可。所有明发谕旨一道。并周煌原摺。一并钞寄、令其阅看。仍将奉到此旨起程日期。迅速由驿覆奏。以慰廑念。寻奏、臣于二十四日。接奉谕旨。即于二十五日。将云贵总督印务、移交抚臣刘秉恬署理。当日驰驿起程。得旨、览奏俱悉。　　

○癸未。万寿节。遣官祭太庙后殿。　　

○遣官祭福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。　　

○遣官祭显佑宫、东岳庙、城隍庙。　　

○上御澹泊敬诚殿、扈从王公大臣官员、及蒙古王公台吉等、行庆贺礼。　　

○甲申。谕军机大臣等、据萨载奏、黄水漫入东境、入江南运河。酌筹分洩缘由。及沛县近日水势情形一摺。已于摺内详悉批示。此次豫省北岸漫口。全在黄水去路通畅。水急沙行。免致停淤湖底。有妨济运。尤在迅速合龙。使黄水早归故道。今据萨载称、豫省北岸漫水。下达江南境者。汇注于微山湖。由湖口闸、伊家河、及荆山桥河三处。分洩入运。汇注于邳宿运河。一出杨家庄口门。仍入黄河故道归海。一出盐河闸、由莞渎武障等河归海。业与李奉翰商酌。将北岸通连湖河各闸坝堵筑、不使沂河骆马湖之水入运。俾腾空运河。以备漫水等语。所办好。豫省北岸漫水。分流入运。由杨家庄、盐河闸、两处分洩入海。若两处涨水。有不能容纳之势。即开高晋所挑之新河。以为分洩之地。亦无不可。著萨载随时酌量办理奏闻。至摺内所称上游长水无多。因湖口闸迤下、有八闸约拦。及江南境内之河清、河定等闸。层层兠住。所以由湖口闸入运下注之水。不见盛涨。前拟刘老涧闸旁酌开水口之处。似可毋庸办理等语。湖口一闸。为微山湖分洩入运之路。该处果能畅流无阻。则沙自不致淤停。前据国泰奏称、东省湖河。并未受黄水淤垫。惟刘老涧坝外河底积淤。是以水势不能大洩。今萨载又称、湖口闸水势下注。不见盛涨。如此则曲家楼漫溢之水。汇注于微山湖者。其分流去路。不无迂缓。将来浮沙必至淤垫。河身积高。甚为可虑。况湖面甚宽。湖底又深。虽用混江龙刷沙之具。亦何能一例汕刷。使得照常济运。朕于此处日夜廑念。著传谕萨载、国泰等、即将该处湖身、现在如何淤垫。黄水大溜往南一股。何以不见盛涨之处。详悉勘明。据实绘图贴说。迅速覆奏。不得稍存回护讳饰之见。至魏家庄漫口。现在河身业已断流。其堵筑自易。目下计已合龙。但系断流后施工。必得十分镶筑夯硪坚实。庶水复故道后。可以永保无虞。至豫省之曲家楼堵筑合龙。尤为目今第一紧要之务。前已谕令李奉翰等。将引河两头加展宽深挑挖。庶开放时全行畅注。于合龙较为有益。现在两坝是否镶裹坚固。每日下埽若干。计算何日可以竣事。著再传谕李奉翰、韩鑅等、即督饬在工文武员弁。星夜赶紧。一面挑挖引河。一面将两坝埽工。次第镶筑。以期迅速集事事。将此传谕萨载、李奉翰、韩鑅、国泰、富勒浑等、妥速熟筹办理。并将此旨、及萨载原摺。仍附便先行钞寄阿桂阅看。　　

○军机大臣议覆、钦差大学士公阿桂、署理陕甘总督李侍尧奏称、陕甘兵数。因裁粮扣抵军需垫项。以致那移改拨。牵混不符。现奉旨俱令挑补足额。并将陕甘兵数酌增。应令该督抚、于每年造册时。将实在正额兵为一册。屯防移驻兵为一册。明晰开报。并令各直省遵照。得旨、如所议行。　　

○乙酉。谕、朝廷设兵卫民。简核军实。期于行伍整齐。兵额充足。如兵丁等红白事件。从前设有生息惠济银两。以资赏恤。后因生息名色。有关国体。特饬停止。昨据阿桂等奏、陕西添兵案内。筹及赏恤。声请酌复惠济银两。朕以国家赏兵之费。藉商生息支给。究属非宜。已传谕阿桂等、令其动用正项开销矣。兹袁守侗、海禄、前赴行在。令军机大臣传旨、询问直隶。云南、赏兵银两支销款项。据称直隶裁扣公粮银二万两。云南裁扣公粮银一万六千余两。以备赏用等语。看来各省大都如此。兵丁红白银两。原系加惠营伍。格外施恩。若因此裁扣名粮。致兵额不足。殊非核实营伍之道。况今户部帑项丰盈。各省藩库积存充裕。即现在京营添兵四千九百名。陕甘二省各营添兵一万二千九百余名。其马步粮饷。合之各省兵丁赏恤红白银两。约算岁支不及百万。国家何靳此费。不令开销正帑。而各省乃纷纷裁扣名粮。又且请复生息。甚无谓也。朕临御四十六年以来。惟事事以敬天勤民为念。凡三次普免天下地丁钱粮。两次普蠲各省漕粮。以及遇灾即赈。总计何啻万万。又并未加增赋税。仰荷上苍嘉佑。开拓边陲。府藏殷实。国用充饶。朕又岂肯稍存靳惜。致令有司开聚歛克扣之端乎。所有各省营伍赏恤兵丁红白银两。自乾隆四十七年始。俱著于正项支给。造册报部核销。至各省提镇以下武职员弁。俱有应得坐粮马乾等项。前于六月内、业经降旨通谕各省督抚。将各该省武职所得公项。逐一查明覆奏。俟奏报到齐。令军机大臣会同该部核办。照文员之例。议给养廉。其所扣兵饷。即可挑补实额。核计添给养廉。岁支亦不及二百万两。官员既无拮据。而各省又增添兵力。于营伍大有裨益。朕御极之初。户部库项不过三千万两。今已增至七千余万。复有何不足。而不加惠天下。散财以得民乎。所有办理添兵补额红白赏恤银两。及裁添名粮养廉缘由。明晰晓谕中外知之。　　

○四库全书馆总裁质郡王永瑢等议奏、监生在馆效力誊录。皆由吏部册送。并未注明在部在甘捐纳字样。其已经分发铨选者。应交吏部查办。其在馆当差者。请先行传唤。谕令实供。如有汇缘嘱托。系王亶望送给实收之人。即褫革。并移咨陕甘总督查覆。从之。　　

○赈恤湖北潜江、江陵、监利、荆门等、四州县。本年水灾饥民。并予缓徵。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百三十八



大清高宗法天隆运至诚先觉体元立极敷文奋武孝慈神圣纯皇帝实录卷之一千一百三十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十六年。辛丑。八月。丙戌。上自避暑山庄启銮、幸木兰。　　

○河南巡抚富勒浑奏、豫省堵筑漫口。挑挖引河。所需物料人夫不少。向例通省派办之料。缓不济急。请饬委员就近采买。每秸一斤、银四厘。麻一斤、银六分。其拨夫旧例。亦系阖省按粮拨送。但远近不一。总难应手。请饬开、归、彰、卫、怀、各属觅雇。每名每日银四分。并津贴银一钱。得旨、所办好。　　

○是日、驻跸中关行宫。　　

○丁亥。谕军机大臣等、据萨载奏、现在运河水势稍长。酌量分洩。并亲往查勘料理一摺。豫省北岸黄水漫溢。由运河分洩各处。其经过运河。河身自不免淤垫。即使运河无碍。或淤沙尚轻。其黄水淹灌之微山湖、湖底必有沙泥停积。屡经降旨询问萨载、国泰等、令其查明据实覆奏。乃节次萨载等奏到摺内、并未将实在情形。详悉声覆。甚为廑念。现在萨载堵筑魏家庄漫口、已经合龙。起身前赴运河、勘筹分洩各事宜。著即顺便至微山湖一带。查看湖底浮沙淤垫情形。其现在湖身浅深丈尺。比前若何。即详悉确查。迅速覆奏。至东省运河、及南阳昭阳等湖。是否不致淤垫之处。并著国泰、一并覆奏。又本日李奉翰等奏、坝台镶筑坚实。赶紧进占。并兴挑引河日期一摺。览奏俱悉。摺内所称、一面督率夫役进埽。一面将引河挑挖宽深。使其势若建瓴。黄水去路畅达。庶坝工不致著重。合龙易得迅速等语。所办好。该处挑挖引河宽深。开放时自然得力。于堵筑合龙。较为捷速。至所称漫口溜势。比前稍缓。人夫物料。亦源源到工。现在督率在工人员。加紧赶办。是目今第一紧要之务。现在每日进埽若干。约算何日可以竣事。即著李奉翰等、据实先行奏覆。将此由六百里传谕萨载、李奉翰、韩鑅、富勒浑、国泰、知之。并将此旨、及萨载、李奉翰、原摺。先行附便钞寄阿桂阅看。　　

○又谕、据富勒浑奏、堵筑漫口。筹办夫料一摺。豫省堵筑缺口。挑挖引河。所需物料、自应宽为豫备。赶紧办理。以期迅速合龙。至从前阿桂等、奏请加价之案。系分作十年、于各州县内带徵还款。著传谕富勒浑、即将此项银两、现在已完若干。未完若干。及作何办理之处。查明据实具奏。寻奏、加价之案。奏定自四十六年为始。于地丁钱粮项下、每年摊徵银十万二千八百余两。兹查本年已完银六千一十五两八钱零。未完银九万六千八百四十七两九钱。现在陆续交纳。得旨。览。　　

○钦差大学士公阿桂、署理狭甘总督李侍尧奏、臣等遵旨将兰州城垣。公商增建。其地北临大河。西南两面、山岭重叠。惟城东平衍。请将大城向东展宽。西自外城安定门起。由拱兰门迤东至风神庙后。又自通远门东南角起。由迎恩门至广武门北角止。共添一千一百七十余丈。所有大城瓮城。俱多添一层。将西南二郭城拆去。兼劝谕两关厢居民移住。空出地面。宽留火道。其城西华林山、应筑营堡一座。移督标右营官兵驻劄。再于西南择据形势。设空心大墩四处。亦饬右营兵丁轮流驻守。得旨、如所议行。　　

○是日、驻跸波罗河屯行宫。　　

○戊子。谕、据吴玉纶条奏、甘省自三十九年以后报捐监生。每名令其补缴银六十两。所见甚小。王亶望等私收折色一案。朕本不欲办。恐各省因此讳灾。今种种弊端。水落石出。伊等于光天化日之下。竟敢明目张胆。网利鬻官。致朕不得不办。朕之苦衷。天下后世共见之。然侵渔各员。已将伊等平日私收冒销婪得赃私。查抄入官。亦足抵该省浮开冒赈之数。若又令各捐生纷纷补缴。是转开锱铢较利之端。于国家政体。甚有关系。朕不为也。吴玉纶此奏不准行。至该生等、明知折色违禁。乃相率报捐。亦不可不示惩儆。所有乾隆三十九年甘省开捐以后、报捐监生者、停其乡试三科。已经中式举人者、停其会试三科。其加捐职官现任者、罚俸三年。捐纳职官未经铨选者、俟到班三年后、方准铨选。其在各馆充当誊录者、著五年期满后、再效力三年。俱以奉旨之日为始。查明扣算。其止捐监生顶带荣身者、著加恩毋庸查办。　　

○又谕、甘省收捐监粮一事、地方官私收折色。任意侵欺。捏灾冒赈。酿成不得不办之大案。实非朕所喜也。且各省偶遇灾歉。皆动正项赈恤。何独于甘省赖捐监为乎。此后甘省捐监一事。竟宜停止。将此通谕中外知之。　　

○又谕、向来由内务府官员擢用道府者、丁忧回旗。于百日孝满后、例由总管内务府大臣、带领引见。其包衣汉军、未曾为内务府司员者、遇有丁忧事故。著照八旗汉军人员之例。俟二十七个月服满。归部铨选。毋庸于百日满后带领引见。著为令。　　

○又谕、兵部等部、议处疎防啯匪之文武各员弁、分别降调一事。啯匪诱胁多人。抢劫不法。已非一日。该地方文武各职。平日既不能实力稽查。临时又不能即时擒捕。以致四窜滋事。非寻常疎防可比。所有议应降抵之各员弁。俱著照所降之级实降。不准抵销。至成德委赴松潘。系今年四月后之事。何得声请免议。此即文绶有意瞻徇开脱。文绶、成德、均著交部另行议处。又已升游击之都司舒时可一员、其降调处分。系在都司任内之事。自应照都司品级议降。乃部议于游击现任内降调。必系书吏等高下其手之弊。该堂司官未能察出。殊属错谬。所有承办此案之该司员、及在京署兵部尚书德福等、并著交部分别议处。　　

○又谕曰、黄检著来京候旨。其凉州副都统员缺。著图桑阿补授。　　

○谕军机大臣等、据陈辉祖参奏、诸罗县知县杨慰。于该县境内贼首洪笼等、纠集多人。拒捕抢劫之案。并不实力擒拏。请将该县杨慰革职一摺。已明降谕旨、将该县革职、仍留该处协缉矣。至总督系专司戎政。向来各省、遇有参革文员、及地方事件。皆系巡抚专衔、会同总督具奏。何以今阅参奏诸罗县知县一摺、乃系陈辉祖出名。仅于摺尾声明会同抚臣富纲具奏。而富纲近在福建本省、何以转不先行奏闻。殊不可解。至诸罗县境内贼匪抢劫之案。看来已非一日。海疆要地。有此等案件。陈辉祖、富纲、何以不及早查办。此必近日因巡台御史抵闽、或恐为所觉察。先为此奏。以图塞责耳。陈辉祖、富纲、俱著据实明白回奏。　　

○又谕、兰州添建城垣。一切兴工估计。自须熟谙工程之员。前往办理。现在工部堂官、惟侍郎德成、于工程尚为熟练。但现在盛京一带办理城工。不便遽离该处。所有兰州城垣。业经阿桂等相度已定。俟德成于冬底回京时、令其前赴兰州勘估。亦不为迟。　　

○又谕、据章嘉呼图克图奏称、沿边附近循化等处一带地方喇嘛寺庙、多有回人滋扰。甚有将庙宇残毁者。现在苏四十三等、歼戮净尽。将来喇嘛可以安居等语。新旧教名色虽分。种类则一。伊等素不信佛。其残毁寺庙之人。是否即系苏四十三等新教。抑并有旧教之人。著传谕阿桂、李侍尧、查访具奏。并密谕、各土司韩煜等、将伊手下人时加管束。毋令滋生事端。仍当不动声色。令其潜消默化。各安本业。如有滋事者、该土司不时禀报。设法查办。总在该督等平日抚缉兼施。敉宁边境。即黄教亦得课诵焚修。不致受其扰累。若喇嘛滋事、亦不可袒护也。　　

○又谕、据郝硕奏、查明晚田实在情形一摺。内止称通查高阜远水之田。晚禾未能长发。亟须补种杂粮。农民艰于工本。现据南昌等十五县查报、每县会计民户。各请借谷一二千石、及五千余石。足资接济等语。所奏殊不明晰。前因该抚奏报各属缺雨情形。所奏已迟。因批谕该抚查有成灾者、不可讳饰。郝硕接奉后、自应即将所属是否成灾。其有成灾较重之处。自应照例题请赈恤。如勘不成灾。或应缓徵。或应借给口粮。均须分别详晣声叙。方为明妥。乃本日奏到摺内、仍属牵混含糊。并未分晰。岂不体朕念切民依之意耶。郝硕、著传旨申饬。仍著将缺雨各属、是否成灾之处。即行详晰查明。据实覆奏。　　

○又谕、甘省私收折色一案。骩法营私。弊端百出。现已将首先倡议侵冒分肥之勒尔谨、王亶望、蒋全迪等、俱分别明正典刑矣。至此案大小各员。勾通侵蚀。自应按律问拟。以彰国宪而警贪婪。但人数较多。若概予骈诛。朕心有所不忍。自当核其赃私之多寡。以别情罪之重轻。著传谕阿桂等、将各该犯所有侵冒银款、其在二万两以上者、俱当问拟斩决。二万两以下者、问拟斩候。入于情实。一万两以下各犯。亦应问拟斩候。请旨定夺。并开缮清单进呈。所有应行定拟案犯。俱著赶本年勾到以前具奏。毋致延缓。　　

○又谕、据国泰奏、黄水南注溜势、及湖河涨盛情形一摺。内称东省清黄各水。总以微山湖为会聚。今欲减东省水势。必先筹画中运河水之去路各等语。国泰此奏、未免在东言东。稍有急欲见长之意。黄水漫溢。所虑者在运河河身、及微山等湖淤垫。前已节次传谕询问萨载、国泰等、令其详悉确查。据实覆奏。不得稍存回护讳饰之见。至东省淹灌诸水去路。正应亟宜不分疆界。筹画其下流分注之处。然亦非一时所能宣洩净尽。现在萨载亲往南运河一带、查勘筹办分洩各事宜。并谕令往微山湖亲勘。著将国泰此摺、及原图、钞寄萨载阅看。其应如何筹办之处。一面与国泰札商办理。即一面奏闻。至漫水来源、总由豫省。其缺口一日不堵。则江南山东两省河湖、多受一日之累。业经屡次谕令李奉翰等、督饬在工文武员弁。星夜赶筑。现在人夫物料。源源齐集。著再传谕李奉翰等、务即督饬所属、实力赶紧合龙。究于何日可以竣事之处。先行具摺奏闻、以慰廑念。仍将此旨、及国泰奏到之摺、一并附寄阿桂阅看。　　

○钦差大学士公阿桂、署理狭甘总督李侍尧奏、撒拉尔回人、分居十二工。除汉文寺、孟达、夕厂、三工系旧教外。苏四十三住查家工。韩二个住清水工。及张朵、别列、草滩、崖慢、苏只、街子、打苏古等七工。皆属新旧二教错居。现在新教剿尽。各工共遗存耔种地二百三十四亩零。臣等查随同打仗之回人土兵、颇为出力。共伤亡三百三十余名。请即将此项地亩。赏给伊等家属。交土司均匀派拨。从之。　　

○以故翁牛特多罗达尔汉岱青贝勒诺尔布扎木素子济克济扎布、袭爵。　　

○是日、驻跸张三营行宫。　　

○巳丑。上行围。　　

○谕、川省啯匪一案。皆由通省文武各员、平日不能实力搜捕所致。是以兵部等部议处疎防各员一摺。俱予以实降。不准抵销。至臬司有督捕之责。降调本所应得。第念孙嘉乐、到任未久。尚与各员平日玩纵者间。孙嘉乐、著从宽改为革职留任。　　

○谕军机大臣等、昨据国泰奏、东省经黄水漫注。其分洩中运河水之去路、未能通畅。是以东省之水、日见加增等因一摺。业经降旨、将国泰原摺及图、一并寄交萨载阅看。其应如何酌筹畅洩之处。令萨载与国泰、会商办理矣。但思国泰所奏情形。止在东言东。并未将黄水分注之下流、通盘筹画。国家任用封疆大臣。遇此等地方要务。自应悉心筹办。断不可存此疆彼界之见。国泰于此未能尽泯畛域。且遇事有急欲见长之意。即其摺内所称、必当拆展永济桥坝身。使黄水畅洩六塘河。始能减低湖水。且为河水腾出去路等语。东省漫水。分洩江南去路。固为要著。但前据萨载奏称、现与李奉翰商酌、将通连湖河各闸坝、分别下板。不使沂河与骆马湖之水、涓滴入运。均令由六塘河归海。俾腾空运河、以备漫水畅行等语。是六塘河分洩归海之道。萨载业经相度情形。酌商办理。国泰何复以无尾闾可归、黄水日增为患乎。总之江南、山东、本无歧视。国泰既以江省宣洩不畅为虑。何不会同萨载、将应行分洩漫水各闸坝、悉心履勘。妥商办理。至豫省漫口合龙。尤为目今第一要务。早堵一日、则两省被水之患、即早除一日。昨已传谕李奉翰等、督饬所属星夜趱筑。务即遵旨实力赶紧办理。俾早蒇事。以慰朕夙夜盼望之意。将此各传谕知之。仍将此旨、附寄阿桂阅看。　　

○以陕西潼关协副将马镇国、为四川重庆镇总兵。　　

○是日、驻跸阿贵图大营。　　

○庚寅。上行围。　　

○军机大臣议覆、钦差大学士公阿桂等奏称、遵旨酌添狭甘兵额、改设将备事宜。该省控制边陲。番回杂处。自应声势联络。营伍充实。方资弹压。甘肃督标、添兵一千四百六十二名。肃州镇、添五百九十七名。西宁镇、添二百五名。凉州镇、添一百五十五名。河州协、以固原总兵移驻。改设镇标。添一千九十一名。狭西抚标、添二百五十名。兴汉镇、添五百九十三名。提督驻劄西安、控驭未为便捷。应仍驻固原、改设提标。添兵一千六百九十五名。西安提标。现存实兵一千七百四十五名。应照成都将军兼辖汉兵例。设立军标中、左、右、三营。添三百五十五名。令该将军管辖。外此紧要营堡。如河州属之循化、保安、奇台、临洮、大通、永安、镇海、归德、南川、亦杂石、千户庄、北川、巴燕戎格、巴暖、康家寨、癿思观、碾伯。肃州属之嘉峪关、盐池、红崖、梨园、洪水、南古城、马营墩。凉州属之庄浪、岔口、安远、古浪、黑松、武胜、张义、西把截、宁夏属之花马池、同心城、惠安、韦州、灵州、横城、西安城守、庆阳、长武、邠州、泾州、潼关、神道岭、兴安城守、白土路、渔渡路、紫阳、七里关、旧县关、汉中城守、汉凤、阳平关、宁羌、略阳、固原城守、靖远、下马关、芦塘、西安州、永安、八营、洮岷、阶州、文县、西固、岷州、旧洮、秦州、巩昌、兰州城守、金县、红城、苦水、平凉城守各等处。自添数百名至数名不等。共计甘省添兵六千五百八十二名。狭省添兵六千三百五十八名。其增改将备之处。军标应设中军副将一员。以旧有中营游击改补。外添中军都司一员。固原提标应设两营。以西安前后二营游击等将备裁移。河州镇左营、应设中军游击一员。于红德裁移。其旧有左营都司、改为右营都司。其守备作为都司中军。左右二营、共添千总二员。于临洮、兴武、裁移。添把总一员。于哈拉库图尔裁移。添经制外委二员。于该营拔补。循化应添参将一员。于镇海裁移。添中军守备一员。于哈拉库图尔裁移。添千把总各一员。于中卫裁移。添额外外委二员。于该营拔补。镇海应添游击一员、徙驻丹噶尔。于循化裁移。以旧有千总作为中军。哈拉库图尔应添千总一员。于大通裁移。归德应添把总一员。于永安裁移。添额外外委一员。于该营拔补。保安应添把总一员。于金塔寺裁移。永安旧有千总、作为游击中军。兴武旧有把总、作为都司中军。复以清平守备、移驻红德。以宁条梁把总、移驻清平。以清平经制外委、移驻宁条梁。以黑城都司等将备、移驻红城。以红城把总等将备、移驻黑城。均应如所请。至西安提标弁兵。业请改隶军标。毋庸增设总兵。从之。　　

○又议覆、钦差大学士公阿桂等奏称、狭甘增易将备兵额。其营制统辖、亦应酌改。固原提督、除设中、左、右、前、后、五营外。固原城守、靖远、芦塘、西安州、永安、八营、平凉、秦州、巩昌、红德、泾州等营堡。俱归固原提督统辖。河州镇、除设左右二营外。循化、保安、奇台、临洮、洮岷、旧洮、岷州、西固、阶州、文县、兰州城守各营堡。俱归河州镇统辖。其红城、苦水、二处。归庄浪营参将管辖。其永固、甘州城守、大马、黑城、红水、马营墩、山丹、峡口、梨园、南古城各营堡。俱归甘州提督统辖。均应如所请。至西安城守一营、业请设立军标。应归将军统辖。其潼关、神道岭、商州、金锁关、富平、西凤、宜君、邠州、长武、各营堡。请仍归固原提督统辖。从之。　　

○是日、驻跸海拉苏台大营。　　

○辛卯。上行围。　　

○谕军机大臣等、本日据文绶奏、查拏啯匪一案。内称拏获首夥各犯。巳经正法、及解省审办。并当场杀死者。通计一百二十一名。已获十分之九。此时情形。巳无须李国梁带兵协捕。现在咨会李国梁、令其酌量、各于本境边界。严密搜截等语。所奏大似勒尔谨之阻川兵及京兵。大奇。此案啯匪、全系文绶姑容所致。又不实力擒拏。因传谕李国梁、令其带兵前往四川。会同剿捕。以期净尽。乃文绶摺内、竟称此时情形。已无须该提督会办。看来文绶之意已乱。殊不足信。即其所称吧获十分之九。亦止就现在破案之啯匪而言。现已降旨、令福康安前赴四川办理此案。李国梁、此时若接据文绶咨会。竟不必即回本境。仍往四川太平一带、实力擒捕余匪。务令尽绝根株。并凡有应办事件。俱不必与文绶会商。亦不必听其知照。且俟福康安到四川后、查看实在啯匪净尽。若福康安无须李国梁在彼协捕。即可一面奏闻。一面即回本境堵截也。并谕福康安知之。　　

○又谕、本日据文绶、将前后拏获啯匪正法、并解审及捕杀各犯姓名、开单具奏一摺。已于摺单内详悉批示。文绶办理此案。既贻误于前。屡经传旨严行申饬。此时又主意忙乱。手足无措。即奏到摺片内。有无枉无纵之语。此系办理寻常案件中套语。文绶亦摭拾入奏。殊不知事理轻重。盖川省啯匪为患已久。其平日头人戴顶坐轿骑马。到处令百姓逢迎。索酒食夫马。稍不如意。则大肆劫掠。且大竹县衙役之子。有为啯匪号一只虎者、早已有人奏出。文绶岂尚在梦中乎。乃屡次摺内、并无一语叙及。显系回护讳饰。再此案先由楚省发觉。及降旨询问。文绶始行入告。而所获各要犯。又并未讯录供词具奏。尤属草率。总之此等匪类。惟有严拏痛惩。俾根株尽绝。庶几可以绥靖闾阎。至姑息之政。于平民尚且不可。何况此等啯匪。若此时不办。将来日聚日多。又复何所不至。此文绶酿成此案之病根。不能再为之曲贷也。著再传谕文绶、将所询各情节、令其据实即行明白回奏。再文绶此次奏到擒获啯匪姓名单内、其解省审办啯匪朱大汉等六十六名。何前次摺内、并未据文绶将各犯姓名详晰声叙。又未将如何定罪奏明。并著一并覆奏。　　

○又谕、刑部题覆石城县民刘上捷、戮死胞弟刘上腾、致伊弟妇张氏自缢身死。将刘上捷定拟绞候一本。据称刘上捷、欠伊胞弟刘上腾钱文、伊因索钱起衅互殴。将刘上腾戳死。致张氏痛夫情切、自缢殒命等语。此案系胞兄致死胞弟、该部拟以绞候。固属照例定拟。但细阅本内情节。刘上捷既欠伊弟钱文。向索未还。辄取木耙柄忿殴。又因伊弟回殴、顿起杀机。兄弟之恩已绝。况伊弟妇痛夫惨死。亦以身殉。是一人致死二命、比寻常故杀胞弟者、情节较重。著传谕该部、将刘上捷、赶入本年秋审情实办理。　　

○河东河道总督韩鑅奏、运河水势渐减。迤北各闸。启板通漕。回空船行走顺利。分水口以南。水志渐深。顺流直下。浮送益速。惟枣林闸以下、纤道间有淹没。臣已饬雇湖中风绥船引纤。毫无阻滞。得旨、览奏稍慰。
  </div>
  <div class="pagination">
   <a href="清实录乾隆朝实录_page1478.html">
    上一页
   </a>
   <span>
    ...
   </span>
   <a href="清实录乾隆朝实录_page1474.html">
    1474
   </a>
   <a href="清实录乾隆朝实录_page1475.html">
    1475
   </a>
   <a href="清实录乾隆朝实录_page1476.html">
    1476
   </a>
   <a href="清实录乾隆朝实录_page1477.html">
    1477
   </a>
   <a href="清实录乾隆朝实录_page1478.html">
    1478
   </a>
   <span class="current-page">
    1479
   </span>
   <a href="清实录乾隆朝实录_page1480.html">
    1480
   </a>
   <a href="清实录乾隆朝实录_page1481.html">
    1481
   </a>
   <a href="清实录乾隆朝实录_page1482.html">
    1482
   </a>
   <a href="清实录乾隆朝实录_page1483.html">
    1483
   </a>
   <a href="清实录乾隆朝实录_page1484.html">
    1484
   </a>
   <span>
    ...
   </span>
   <a href="清实录乾隆朝实录_page1480.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
