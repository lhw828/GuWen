<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 318 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 318 页/共 523 页
  </h1>
  <div class="content">
   ○甲辰。赏西巡扈从弁兵等一月钱粮。　　

○乙巳。孝昭仁皇后忌辰。遣官祭景陵。　　

○贷陕西榆林、延安、两府属沿边州县、歉收贫民牛具银。并安定、清涧、延川、甘泉、延长、安康、洵阳、七县、耔种有差。　　

○丙午。春分。朝日于东郊。遣怡亲王奕勋行礼。　　

○谕军机大臣等、据托津覆奏、交查匿名揭帖一事、拟于沿途密访、并请向东省京员询问实据等语。此等匿名控告之案。必须访求实据。方可查办。现在原告访拏未得。朕亦在此留意密访。据近日人言佥云朱锡爵在彼声名平常。去取不公。在所不免。而其贪婪实迹。则未能确凿查明。此时托津路过山东。既不经由省城。自无庸绕道至彼。著即于经过各地方加意密访。如访有确实凭据。即一面奏闻。一面径赴省城。将朱锡爵解任查办。如并无确实见闻。著遵上□日无庸宣露。即回京覆命。　　

○以广东黄冈协副将宝兴、为潮州镇总兵官。　　

○丁未。上御勤政殿听政。　　

○谕内阁、向来耕耤典礼。于亲耕后升观耕台。阅视从耕之三王九卿。以次俱毕。然后顺天府府尹等、率父老耆民谢恩。维时父老等散布耤田。招集需时。行礼匆遽。未足以肃观瞻。嗣后著该府尹等、豫饬父老耆民。整齐排列。于亲耕后升观耕台时。即率领至台下。先行谢恩。朕俟谢恩礼毕。再阅从耕。用昭整肃。　　

○以前任顺天府府尹李鋐、为光禄寺卿。　　

○戊申。上诣大高殿行礼。　　

○还宫。　　

○旌表守正捐躯山西长治县民高建昌聘媳王氏。　　

○是月。四川总督常明、核奏川省契税章程、请于业户置产后、限以半年。逾限不税者坐之。并责令中邻约甲等、随时具报。以凭稽核。如地方官有虚捏填报、及减税收纳者。查出参办示惩。则隐漏短税之敝□大可除。而税额亦可倍增。得上□日、依议办理。总期官不多侵。民少扰累。相安于无事而已。至于所收之数。不必锱铢较量。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百四十　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四

级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十六年。辛未。三月。己酉朔。谕内阁、钱楷奏、外洋鸦片烟透入内地、贻害多端、请饬严禁一摺。所奏甚是。鸦片烟一项。流毒无穷无赖匪徒。沉迷癖嗜。刻不可离。至不惜以衣食之资。恣为邪僻非特自甘鸩毒。伐性戕生。而类聚朋从。其踪迹殆不可问。大为人心风俗之害前经降上□日饬禁。而奸商贩鬻如故。流行浸广。皆由滨海各关查禁不力、纵容偷越所致。著责成各处海关监督、严加禁遏。并交广东、福建、浙江、江苏、沿海各督抚认真查察。嗣后海船有夹带鸦片烟者。立行查拏。按律惩办。如委员胥吏有卖放情敝□大。均予重惩。傥竟透入内地货卖。一经发觉。著穷究来从何处。买自何人。不得以买自不识姓名商船、搪塞朦混。当将失察卖放之监督、及委员吏役人等、一并惩办不贷。　　

○赏顺天等省庚午科乡试年老诸生姚光钟等三十二名、举人、副榜、有差。　　

○庚戌。谕内阁、庆桂等奏、查核吉林短放薓票数目不符、请上□日饬令覆奏一摺。向来吉林例放薓票五百张。上年经钦差大臣文宁等奏定减放三十五张。以四百六十五张作为定额。如有短放。交部严议兹据解到薓泡八百一十九两。照例核算。吉林实放部票三百四十三张。印照三张。余薓三钱八分。伯都讷、三姓、阿勒楚喀三处。实放部票六十五张。印照二张。余薓一钱二分。两项余薓合为印票一张。统共放部票四百九张。印照二张。而吉林来文另单内开、动薓余银买补未进山票一百一十四张。印照一张。短放部票一百一十九张。烧锅票七张。印照三张。核与原定四百六十五张之数不符。又查向例、伯都讷等处官薓。即在吉林官薓额内。今三处所放薓票。如归于吉林薓额计算。只短放部票五十五张。印照二张。该将军等于额定薓票既已短放。而单开短放数目又多未符。其动用薓余买补足额一节。查该处商薓共有三千余两。较官薓增倍。此项商薓为吉林所产。原应先尽交官。官票外有赢余。乃归商贩。何以官票短发。转须动项向商人买取。显系办理有未善之处。况新定章程。松宁即原议之人。该将军等自宜遵照办理。多募刨夫。将烧锅帮办、及薓余买补。相沿陋习。逐渐裁减。乃率照秀林所奏折算银两。又所开短放数目轇轕不清以致成数不能遽定。碍难核办。著该将军等明白回奏。　　

○谕军机大臣等、陈凤翔奏、于本月初一日启放御黄坝、俾粮艘渡黄北上等语。前据托津二十二日具奏、黄水高于清水、五尺有余。是现在水势情形。一经启放。倒灌固不待言。恐势若建瓴。黄流勇猛。下游闸坝。在在著重。即使工程竭力保护无虑。而金门溜势湍激。帮船挽运维艰。渡黄亦断难迅速。迨溜势稍平之后。清水微弱。不能刷涤淤垫。又属可虞。且距桃汛不远。万一水势尚有变迁。漕船行走阻滞。关系甚重。必须豫为筹画。方不致临时棘手。著该督等详细妥商。为未雨绸缪之计。至蓄清敌黄。系前人一定之法。但随时启闭机宜。亦应酌量办理。该处设立五坝。原为宣洩盛涨而设。上年湖水过旺。因坚守五坝。未经稍为启放。以致涌漫掣塌多工。从前佘家坝千根旗杆等处漫工。亦因各坝未经早放所致。设使豫为酌启一坝。俾水势少减。或不致别生工段。是宣洩正所以资储蓄。该河督惟当相时酌办。无得胶执成见致有遗误为要。将此谕令知之。　　

○命两淮盐政阿克当阿、驻劄清口。督办漕运。自高宝运河起、至黄河北岸杨庄一带。于帮船经过时。设法催趱。　　

○旌表守正捐躯山东峄县民妇王韩氏。　　

○辛亥。上耕耤。诣先农坛行礼。更服至耤田所。躬耕三推。复加一推。御观耕台。命郑亲王乌尔恭阿、庆郡王永璘、和郡王绵偱、各五推。吏部尚书瑚图礼、户部左侍郎英和、礼部左侍郎戴联奎、兵部左侍郎万承风、刑部右侍郎宋镕、工部左侍郎陈希曾、都察院左副都御史诚安、通政使司参议文修、大理寺卿贵庆、各九推。毕。顺天府府尹率农夫终亩。赏赉农夫耆老如例。　　

○幸圆明园。　　

○壬子。谕军机大臣等、来仪等会奏、查禁民人私垦牧场一摺。据称嗣后私行出口民人免其驱逐仿照保甲之法、编列牌头甲长保正、查令互相首报等语。编查保甲。原系成法。但行之内地藉以稽查盗贼。而地方官视为具文。尚属有名无实。该处系游牧之所。向未设立保甲。此等出口民原应于关隘处所。豫为严禁。毋令流民滥行偷越。则游牧地方。自无虑聚集多人。碍难驱逐。若专责成保甲稽察。恐日久奉行不力。仍属空言。该将军等既有此奏。即著妥为经理。仍一面严饬地方官、及守口弁兵、遵照旧例。遇有出入民人。如系只身。验票放行。其移眷之户。概行禁止。庶偷越者少。私垦之源可冀渐除矣。将此谕令知之。　　

○癸丑。上幸万寿山。　　

○谕内阁、铁保等奏、阿奇木伯克入觐年班、恳恩展限一摺。阿奇木伯克等年班瞻觐之例。向系分为六班每班派三品阿奇木一员。带领四品以下伯克九人。该处三品阿奇木共九员。六班轮派。领班止须六员。其余三员即作为散众跟随。未免于官制未符。且四品以下伯克、六年一轮。为期既速。其程途迂远。往返旅费。亦未免拮据。著照铁保等所请、所有八城回子阿奇木等年班。加恩改为九班。俾三品阿奇木、俱得一律领班。而四品以下伯克、亦得稍为宽假。以昭体制而示优恤。　　

○塔丙巴哈台参赞大臣贡楚克扎布、以亲老、命来京。以叶尔羌办事大臣那彦宝、为塔尔巴哈台参赞大臣。叶尔羌帮办大臣百祥、为办事大臣。赏笔帖式鄂云布、蓝翎侍卫。为叶尔羌帮办大臣　　

○甲寅。谕内阁、内务府奏、开列恭从采桑福晋命妇清单。奏请钦点一摺。每年皇后亲蚕。以福晋命妇七人随从采桑。系属大典。乃近年来开列单内。除近支福晋外。大率系皇后姻亲。意欲藉此请安。所以年年开送。其余多托故不与。此次开列单内仅止九人。其中大臣命妇。则止有二人自系各该大臣等不令其妻恭与典礼。是以托故不行开送。似此积渐因循。必致开列人数不敷点派。成何事体。此次姑就单内圈出七人。以备典礼。嗣后各该大臣命妇、除实系有故、照例声明、免其开送外。余俱著一并开列。如仍前托故规避。致人数短少。著内务府查明无故不到者。将该命妇之夫参处。　　

○又谕、宗人府议驳御史伯依保条奏宗室人员、请添派学习行走员数一摺所驳甚是。我朝家法。宗室人员、以学习清语、勤肄骑射为重。即文学科名。尚非所亟。是以宗室考试之例。从前乾隆年闲。即曾钦奉皇考高宗纯皇帝圣谕停止。所以定其趋向。一其心志。不致荒弃本业也。近年来宗室生齿日繁。朕虑其无进身之阶。屡经加恩、于六部、理藩院、添设司员十六缺。并准令乡会试。又增添宗学学生六十名。现在宗室登进之途。不为不广今该御史又以宗室人多差少。请将候补人员分部行走。无论现在宗室候补未经得缺者、祇有一人。该御史人多差少之言。已为不确。且其意不过欲宗室等多得文职。其流敝□大必至重文轻武。或竟希图外任。将来清语骑射。鲜有究心之人。于满洲家法。殊有关系。该御史年老平庸。必系听人怂恿。为此见好之奏。应无庸议。　　

○谕军机大臣等、昨据原任安徽盱眙县知县黄嵋、条陈河工事宜。朕披阅之下。所奏似有所见。该员因病痊引见。本日已降上□日发往江南、以沿河知县补用矣。黄河下游。宣洩不畅。自缘海口壅滞之故。该员摺内所称海州近海一带、较之现在河身低至一二三丈不等、本属沙碛不毛之地、拟将黄河改由宿迁、穿运河过堤、经沭阳赣榆、至该处入海。其说是否可行。于该一带地方情形。有无妨碍。著该督等俟黄嵋到江之时。遴派妥员带同前往。详加查勘又据称淮安山阳以下至召伯、两岸石工近三百里、现在冲塌无存、亟请修复。而该处取土维艰、闻向来系由山东用回空粮船装运土石前往等语。该一带石工为纤道所经。自应修筑。其需用土石、曾否有用粮船装载旧章。现在能否仿行。并其余各条。均交该督等详查议奏。寻议上。得上□日、勒保等议驳黄嵋条陈河工一摺。所议甚是。前有上□日将黄嵋发往江南以沿河知县补用。看来该员系多事之人。并不能通晓河务。不宜补用沿河知县。著留于江南、以距河较远之缺酌量题补。　　

○以内阁学士荣麟、吴芳培、知贡举。大学士董诰、户部尚书曹振镛、为会试正考官。兵部右侍郎胡长龄、内阁学士文宁、为副考官。　　

○以吏部尚书邹炳泰、署户部尚书。　　

○旌表守正捐躯江苏崇明县民陆方德妻黄氏。山东掖县民马兆成妻陶氏。　　

○乙卯。以故云南景东厅保甸土巡检陶中选子镇、袭职。　　

○丙辰。遣官祭历代帝王庙。　　

○以故奉恩将军额勒崇额子哲林布、袭职。　　

○丁巳。祭先蚕之神。皇后亲诣行礼。　　

○戊午。上幸静明园诣龙神庙拈香。　　

○旌表守正捐躯山东城武县民艾朝凤女艾氏。　　

○己未。孝贤纯皇后忌辰。遣官祭裕陵。　　

○谕军机大臣等、前据陈凤翔奏、于本月初一日开放御黄坝今已十日。尚未据奏到开坝后是何情形。现在黄水高于清水五尺有余。而下游将近海口之大淤尖地方。又形浅滞。即使本年粮运。尚可勉强通行。日久终恐贻误。不可不豫为之计。因思海船试运一事。上年据章煦覆奏吴淞一带。尚有沙船可雇果能试行有效则来年即可踵行。比之拨运截卸一切事宜。皆为径捷。惟地方官办理之始。不无畏难。此事全在该督抚实力讲求认真经理。将此时应洒配若干船只应拨用何项米石如何设法交卸及旗丁水手如何安置。均即熟筹妥办今岁不拘粮石多寡。务即赶紧试行。切勿坐视因循又以海洋涉险为词。率行推卸。仍一面催趱重运北上。至浙省虽向无海运出口章程。其应如何帮雇船只之处。蒋攸铦亦应一体筹商。互相经理。方为不负委任。将此传谕知之。寻据两江总督勒保等会议、不可行者十二事。一、漕运惟元至元十九年始为海运。至明永乐十三年而罢。然元明虽系海运。而内河漕运仍不废。今以清黄交会之水、消长靡常。欲易河运为海运。俾得专治河淮。为一劳永逸之计。若海运与河运并行。则御黄坝仍不能闭。凡漕运官弁一切不能少减。徒增海运之费。一、江南至天津海道。必从吴淞江出口由崇明南茶山而北。东过山东成山。至绿水大洋。西过之罘山。又西北由大沽海口始达天津。其闲吴淞口之阴沙黄河口之大沙五条沙。以及山东猫儿岛、沙门岛等处。沙礁丛杂。皆海道极险之处。天庾正供。非可尝试于不测之地。一、海行欲避外洋之险。前代曾欲从胶西开凿陆地。径通直沽海口。劳费不赀。迄无成功。雍正初、朱轼亦奏开山东胶莱运道。卒以工力难施而止。一、海运若由旗丁领运。则旗丁不习海洋。如责成船户收兑。则船户非如旗丁有册编审。必致散漫无稽。又难约束。且河运有总漕及巡漕御史等统领稽察。复有各省粮道及地方文武、押送查催。尚不免短缺霉变等事。若改海运。断不能设立多官出洋巡视。将来船户偷盗私卖、捏报沈失。甚至通盗济匪等敝□大、皆所必有。甫经肃清之洋面。转恐匪类萌生。一、海行风信靡常。凡商贾市舶。往往飘至外洋。经年累月而后返。并有竟不能返者。漕船向在内河。可以随地催趱。一出海洋。其迟速平险。皆非人力可施。设有耽延。所关匪细。一、海运需筹经费。查至元闲。每石给中统钞八两五钱。迨及至大延祐闲、加至十三两。彼时相距不过数十年而其费已加至三分之一。方今物力昂贵。以古准今其费必甚浩大。一、海运即需用船。计造海船一只。其大可装载二三千石者、估需工价不下万金。以全漕而论。需船一千七八百号。即需银一千七八百万两。一造船既不能行。不得已议雇商船。若照民闲贩运给值。则需费不赀实难为继。若祇给以官价。则在官支发之数已多。而船户犹形苦累。即如闽洋巢□刀匪添船。多系随时短雇。大小多寡不等悉按受载石数、每月每石给银七分。截至上年二月已发过官价银十九万余两。船户等除领官价外。又得行商津贴。仍以赔累为辞。规避官雇今欲长雇运漕。尤恐避匿不前。难于雇觅况重洋巨浸。必须船身坚大始敢开行吴淞一带。头号沙船向赴天津贸易者止有四五十只。每只带米不过千石受载无多。间省惟赴津大船。始谙北洋水道。亦属不敷供运。至粤省相距更远。其船向不能北行。浙省则更无船可雇。一、查元明海运。每年必有漂失之米。统计到仓米石欠交者。每石自数合至一斗数升不等今时生齿日繁。常虑地之所产。不敷人之所食。岂堪再有漂失之数。一、海运即需添设水师防护。若令现有水师分段护送。兵船少而漕船多。遥为声援。鞭长莫及。必致有名无实。若每船配兵一二十名。即须设兵三四万名所需粮饷。又复不赀。一、京师百货之集。皆由粮船携带。若改由海运。断不能听其以装米之船。多携货物将来京城物价必骤加昂贵。并恐官民日用之物。皆致缺少。于生计亦有关碍。一、运丁所用兵工短纤等项。以每船二十人而论。现用者计八九万人穷民赖以资生。若改海运。均需另募熟悉海道之人。而此常年运漕之八九万人。一旦失业难保不流而为匪。亦非安辑之道。得上□日、前因洪湖洩水过多。运河浅涸恐新漕北来阻滞。是以令该督等兼筹海运。以为有备无患之策。至其事之需费浩繁。诸多格碍朕亦早经计及。今据分款胪陈。以为必不可行。自系实在情形。此后竟无庸再议及此事。徒乱人意。河漕二务。其敝□大相乘。其利亦相因。漕运由内河行走。已阅数百年。惟有谨守前人成法。将河道尽心修治。河流顺轨。则漕运按期遄达原可行所无事。即万一河湖盈绌不齐。漕船不能畅行亦惟有起剥盘坝。或酌量截留。为暂时权宜之计。断不可轻议更张。所谓利不百不变法也。　　

○庚申。谕内阁、那彦成奏查讯庄浪城守尉端多克琳沁、参奏佐领阿勒精阿缘由、并酌筹赍摺盘费等因一摺。此案端多克琳沁、因甫经到任于放饷时。见有平余银两。欲拨为枪兵赏号。及摺差盘费意在革除摊扣月饷相沿陋习。以肃营规尚无不合其参劾阿勒精阿一节。亦因该城守尉查阅军器之时、该佐领搬验迟延又演炮未到诸多怠玩所致。惟平素糊涂无能。各佐领未免意存藐视。此时若照那彦成所议、降为蓝翎侍卫、或拜唐阿。是因参奏属员。自罹惩处。恐将来藐视上官之员。弥复无所畏忌。为上司者。甚至于应行参劾之人不敢参奏。又将何以管辖属员乎。端多克琳沁无庸降调。著饬令回京。仍以原品侍卫在大门上行走至阿勒精阿平日懒惰。激令端多克琳沁冒昧陈奏。著交部议处。　　

○又谕、荣麟等奏、弹压副都统策丹之孙明明谊、应否回避请上□日一摺。荣麟等既查明定例、两翼副都统之子弟、均不回避自应照例办理。即使伊等另有所见。亦祇应场后条陈。不当于考试之际。猝议更改旧章今头场既准该举子应试。忽欲令其不进二场。成何事体荣麟等著申饬。明、明谊、著照例毋庸回避。　　

○又谕、理藩院奏、喀尔喀四部落盟长土谢图汗车登多尔济等、呈请愿代哲布尊丹巴呼图克图、交库图勒多伦等三处之乌拉官畜人物、代为请上□日一摺。阿勒台地方。安设喀喇沁台站哈布苏尔噶乌拉之库图勒多伦、塔拉多伦、莫端三处所备乌拉牲畜人物。向系哲布尊丹巴呼图克图徒众备办。今车登多尔济等、因哲布尊丹巴呼图克图徒众牲畜、节年被灾多有伤损。呈请于该四部落、按佐领多寡。均匀代办。尚为急公奋勉。殊属可嘉。惟哲布尊丹巴呼图克图品级较大。此项乌拉向系伊之徒众备办。由来已久。若因近年被灾牲畜伤损。即令免交。派令四部落代交。则将来该四部落人等亦不免稍有拮据。似未平允而该呼图克图徒众处牲畜。时灾既过。自可日渐蕃息。嗣后该处乌拉。著该四部落与哲布尊丹巴呼图克图徒众各按三年轮班更换备办著为令。　　

○谕军机大臣等、韩崶奏防范首民情形。据称香山县阳江镇各案。先后拏获匪犯。多系投首后夥同为盗。可见此辈狼子野心。未能驯服。该督抚务须严查密访。时刻防闲傥稍有滋事。立即从重惩办。俾地方咸知畏惧。庶足以销反侧之萌。至匪船炮械。现虽俱经收缴。但从前洋匪滋扰之初。亦何尝遽有船炮。迨潜聚日久。牵劫日多。遂敢恃以抗拒官兵。傥此日防范稍疏。俾得出洋为匪。则船炮亦难保其必无。惟制运炮械。非洋面所能办。必由内地奸民偷制卖给。尤当随时留意。严饬所属于各地方密行查缉。务绝盗源。总不得以现无可恃之船炮。谓宵小无从窃发。遂相率疏懈不加防制也。将此谕令知之。　　

○壬戌。清明节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。
  </div>
  <div class="pagination">
   <a href="清实录嘉庆朝实录_page317.html">
    上一页
   </a>
   <span>
    ...
   </span>
   <a href="清实录嘉庆朝实录_page313.html">
    313
   </a>
   <a href="清实录嘉庆朝实录_page314.html">
    314
   </a>
   <a href="清实录嘉庆朝实录_page315.html">
    315
   </a>
   <a href="清实录嘉庆朝实录_page316.html">
    316
   </a>
   <a href="清实录嘉庆朝实录_page317.html">
    317
   </a>
   <span class="current-page">
    318
   </span>
   <a href="清实录嘉庆朝实录_page319.html">
    319
   </a>
   <a href="清实录嘉庆朝实录_page320.html">
    320
   </a>
   <a href="清实录嘉庆朝实录_page321.html">
    321
   </a>
   <a href="清实录嘉庆朝实录_page322.html">
    322
   </a>
   <a href="清实录嘉庆朝实录_page323.html">
    323
   </a>
   <span>
    ...
   </span>
   <a href="清实录嘉庆朝实录_page319.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
