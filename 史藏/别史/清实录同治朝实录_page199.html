<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 199 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 199 页/共 505 页
  </h1>
  <div class="content">
   □穴□又□剿固原余匪。现在行抵何处。能否分兵会合黎献等军。将米拉沟贼巢。迅图埽灭。并严防该匪北窜凉州之处。著恩麟、陶茂林、妥筹办理。署安肃道恒龄接济哈密军食。前已据扎克当阿奏报。尚能竭力筹措。有裨军务。现在德祥及鹤龄各统所部出关。谅已先后行抵哈密。并此外仍有续行出关之兵。应用军食。即饬该署道宽为筹备。傥有不敷。准其于近省协拨银内。酌量动拨采买。俾利军行。将此由六百里谕知瑞云、并传谕陶茂林、恩麟知之。　　

○安徽巡抚乔松年奏、遵旨访拏六安地主教匪。现获江智芢、赵传经二名。饬属严审。得旨、江智芢等有无为匪不法情事。著严饬该署知州详细讯究。务须无枉无纵。持平办理。　　

○予湖北广济阵亡参将杨先畴等祭葬世职加等。附祀提督萧河清专祠。　　

○辛亥。祭先农之神。遣怡亲王载敦行礼。　　

○谕内阁、朕奉慈安皇太后慈禧皇太后懿旨。前据惇亲王、醇郡王、降调通政使王拯、御史孙翼谋、先后陈奏。恭亲王虽经获咎。尚可录用各摺。当交王公大学士九卿翰詹科道会同详议具奏。兹据礼亲王世铎等、大学士倭仁等、会议覆奏。并据内阁学士殷兆镛、都察院左副都御史潘祖荫、内阁侍读学士王维珍、给事中广诚、及各科道等联衔各摺。均以恭亲王咎由自取。惟系懿亲重臣。应否任用。予以自新。候旨定夺等语。所见大略相同。惟给事中广诚等摺内。所称庙堂之上。先启猜嫌。根本之闲。未能和协。骇中外之观听。增宵旰之忧劳等语。持论固属正大。而于朝廷办理此事苦心。究未领会。虽前日面谕军机大臣等、随同孚郡王赴内阁传谕诸臣。而科道等仍有此语。实有不能不再行宣示者。恭亲王谊属懿亲。职兼辅弼。在亲王中倚任最隆。恩眷极渥。特因其信任亲戚。不能破除情面。平时于内廷召对。多有不检之处。朝廷杜渐防微。若复隐忍含容。恐因小节之不慎。致误军国之重事。所关实非浅鲜。且历观史册所载。往往亲贵重臣。有因遇事优容。不加责备。卒至骄盈矜夸鲜克有终者。可为前鉴。日前将恭亲王过失严旨宣示。原冀其经此惩儆之后。自必痛自敛抑。不至再蹈愆尤。此正小惩大诫曲为保全之意。如果稍有猜嫌。则惇亲王等摺。均可留中。又何必交廷臣会议耶。兹览王公大学士所奏、佥以恭亲王咎虽自取。尚可录用。与朝廷之意正相吻合。现既明白宣示。恭亲王著即加恩仍在内廷行走。并仍管理总理各国事务衙门。此后惟当益矢慎勤。力图报称。用副训诲成全至意。至在廷臣工。均为国家倚任惟当同矢忠赤。共济时艰。毋得因此稍存疑虑。畏难苟安。致蹈因循积习。将此宣谕在廷臣工知之。　　

○又谕、前据倭仁等奏、遵旨查讯翰林院编修蔡寿祺摺内紧要条件一摺。据称于本月初六日。将蔡寿祺原摺内所称、挟重赀而内膺重任。善夤缘而外任封疆之紧要二语。传到蔡寿祺面加讯问。当据供称薛焕、刘蓉、行贿夤缘。系得自传闻。应否查办。伏候圣裁等语。朝廷登进人才。岂容纳贿行私。致滋物议。薛焕、刘蓉、或内跻卿贰。或外任封疆。均系朝廷大臣。如于蔡寿祺所参。不行查办。何以重名节而振纪纲。著薛焕、刘蓉、各将所指行贿夤缘一节。据实明白回奏。以凭查办。傥敢有一字欺饰。再经查出。定行从严治罪。　　

○又谕、曾国藩奏、请将龙江西新两关。暂缓开设。并拨款办运一摺。据称江甯城外。向设龙江西新两关咸丰三年以后。关税停徵近年在大胜关抽厘。复在城中添办门厘。因地方元气过伤。所收已属无几。若遽撤卡设关。徵收断难足额。加以衙署开销。胥吏苛索。恐所徵尚不能敌厘卡之数。请援照浙江成案。无庸开关徵税等语。所奏切中地方利弊。江甯蹂躏日久。商民疲困。正宜休养生息以培元气。若开关既于国课无益。而关书巡役人等、转得肆意诛求。势将商民生畏。裹足不前。于招集流亡之政。殊有关碍。著松瑞将龙江工关。西新户关。均暂缓设立。俟商贾复业再由曾国藩奏请设关。以复旧制。并著照曾国藩所拟。先于江甯藩库拨银二万两。解交织造。为购办乙丑年大运之需。并于金项下。按月提银一千两。为津贴该织造及所属各员养廉薪赀。书吏匠役纸张饭食等项费用。至江甯织造所办年贡。共需银若干。应由何款拨解。据曾国藩奏称、因藩库文卷全失。无案可稽。著户部内务府查明成案具奏。寻奏、遵查江甯织造成案。其按年例款。仅内务府有□山戊不□拨藩库银四万三千三百余两。历年动用。均有节省。□山戊不□销以三万两内外为准。至年贡向不作正开销。无案可稽。应由该织造会同该督筹商办理。从之。　　

○谕军机大臣等都兴阿、穆图善奏、移营进剿获胜情形。并请豫调马队一摺。都兴阿等军。进攻甯夏。逐日出队。均有斩捦。现在黄金山等已偪扎东门等处。击破贼卡。挑穵长濠。正当乘此声势。将城贼聚而歼旃。迅图克复。惟盐灵中卫贼匪。分股窜扰。皆为甯夏贼党外援。虽经都兴阿等派兵防剿。尤当相机妥筹兼顾。庶免贼匪得以句连。又烦兵力。鄜州宜君中部等处亦有贼匪滋扰。雷正绾、刘蓉、当分筹截剿。毋令蔓延。甯夏肃清后。都兴阿等即须振旅出关。惟所部马队无多。难资剿办。常星阿等各起马队。前经雷正绾奏调已谕令僧格林沁酌量调拨。著僧格林沁斟酌情形。一俟军务稍松。即先将此项马队迅饬赴甘。改归都兴阿军营听候调遣。杨岳斌前已据奏起程。即著星速前进。以便与都兴阿等商办一切事宜。杨岳斌入陕时。常星阿等如尚未抵甘。著雷正绾、刘蓉、催令该副都统等督带马队。驰赴甯夏。其讷依楞阿马队。业经刘蓉饬赴都兴阿军营。著即催令前进。鲍超告假回籍。此时想可抵川。著骆秉章迅催该提督赶紧部署入甘。都兴阿等出关后。甯夏北路军情。或交鲍超接办。或即由雷正绾兼顾。届时自可酌度办理。不至接替无人。詹启纶一军。现随僧格林沁剿办豫捻。都兴阿等请令该员迅赴甯夏之处。著暂缓置议。将此由六百里谕知僧格林沁、都兴阿、穆图善、雷正绾、骆秉章、刘蓉、并传谕鲍超知之。　　

○又谕、都兴阿等奏、请饬直隶总督挑拨提标官兵。并按月拨解饷银。采买布匹。运解来营各等语。都兴阿等所部各军。攻剿甯夏。正在吃紧。直隶援剿官兵。既多缺额。应解饷需。复欠至数月之多。兵军饷绌。深恐贻误事机。现在春雨繁多。帐房霉烂。不堪栖止。兵衣亦须更换。均应赶紧筹备。以资战守。著刘长佑饬令古北口提督。于提标内挑选年力精壮技艺娴熟官兵三百名配齐帐房军装器械。选派得力将弁管带。迅赴甘肃花马池军营。藉资助剿。并著该督将应解协饷。按月如数拨解。不准丝毫蒂欠。积欠月饷。著一并埽数补解。张稍延缓。甘省购布维艰。直隶为产布之区。购买较易。著刘长佑无论筹提何款。迅速采买坚实大白粗布二万匹。大蓝粗布五千匹。青布二千五百匹分起派委妥员。运解都兴阿军营。以供制造帐房兵衣之用。购买布匹价银。著准其作正开销。将此由六百里谕令知之。　　

○以筹办甘肃营务奋勉。赏已革安徽巡抚翁同书五品顶带。　　

○以打仗奋勇。复甘肃军营已革副都统苏彰阿职。　　

○壬子。谕内阁、前据阎敬铭奏参调署掖县知县苏名显不接仓谷。声名平常。当经降旨将苏名显革职。兹据该抚奏称、前次参案。系经该管莱州府知府陆成沅密禀。具言该革员声名狼藉。合郡共知。并西繇场开滩。托人向盐大使关通各情。嗣经确查。苏名显实以滩民穷苦。商令该场大使开滩并无关通情事。所揭操守声名平常之处。亦无物议。请将揭参失实之该管知府严加议处等语。道府有表率属员之责。如所属州县实有庸劣各迹。自应据实揭参。何得以漫无实据之言。肆行诋毁。莱州府知府陆成沅。著交部严加议处。阎敬铭前次未及详查。率行据参。亦有不合。著一并交部议处。苏名显既查无声名平常实据。所有前参革职之案。著准予开复。惟当清查仓库之时。勒掯迟延。不收交代。亦属意图自便。仍著交部议处。寻议、陆成沅应即革职。苏名显开复原参。仍降二级调用。阎敬铭应降三级调用。惟系自行检举。可否宽免。声明请旨。得旨、著加恩宽免。　　

○谕军机大臣等、昨据僧格林沁、阎敬铭等、各奏豫匪窜入东境。蔓延曹济等属。历十数州县而至曲阜。僧格林沁现带马队紧蹑其后。阎敬铭亦派丁宝桢带领勇队。分投追击。此股贼匪。由豫窜东。势极飘忽。恐不能逞志于东。必将窜扰徐邳一带。叠经谕令彭玉麟赶紧赴漕督新任。办理徐宿防务。彭玉麟未到任以前。仍由吴棠认真办理。惟徐宿等境。与东省接壤。地方甚属空虚。恐防兵不能得力难固藩篱。著曾国藩速派得力兵将。驰赴徐宿。交彭玉麟等妥为调遣。如贼近江苏边界。即须出境会合山东官兵夹击。里下河地方尤为紧要。并须妥为防范。毋令贼踪阑入。彭玉麟恳辞漕督。业经批令仍赴新任。毋许固辞。该大臣可就近切催。令速到任办防。以便吴棠早日入粤。刘铭传一军。现在何处。能否分兵赴淮东交界处所。并著妥筹调派。署两淮盐运使李宗羲、已经＜??闲＞任安徽按察使。现当整饬鹾纲之际。必须廉明练达有为有守之员。方足以资整顿。著曾国藩遴派妥员。先往接署。仍著酌保数员。候旨＜??闲＞放。总期操守谨严。洞悉盐务情形。于兴利除弊各事宜。实力举行。庶于国课民生两有裨益。本日＜??闲＞授山东登川镇之周惠堂。现在是否在营。著该大臣即行催令赴任。以重职守。将此由六百里谕令知之。　　

○以记名总兵官周惠堂为山东登州镇总兵官。　　

○癸丑。谕内阁、薛焕奏、遵旨明白回奏。请＜??闲＞派大臣。认真查办一摺。著派肃亲王华丰。会同刑部都察院堂官。秉公查讯。务须水落石出。不准稍涉含糊。原派查办之大学士管理刑部周祖培、刑部左侍郎王发桂、及军机大臣都察院左都御史曹毓瑛、刑部右侍郎恩龄、都察院左副都御史恒恩、俱著回避。薛焕、蔡寿祺、均著听候传质。　　

○又谕、前因张之万奏、请饬催芦商捆运豫省悬岸盐斤。当经谕令户部速议具奏。兹据该部奏称、上年四月闲。刘长佑奏豫省悬岸。仅有滑县一处。尚无商人认运。其余祥符等县引岸。均已设法招徕。该部即以招办情形。查令详细声叙。至今未覆。现张之万奏、豫省应销芦盐引地。尚有中牟等九处悬岸。其祥符等八县。虽经运司招认。未据捆盐到岸。该督从前奏报各情。显有不实不尽。请旨饬查等语。长芦引岸。招商承运接充。均系运司专责。乃豫省悬岸。先据张之万奏请招商捆运。而该督覆称。业由长芦一律招办。该督既不准豫省捆运芦盐。自应责成该运司认真经理。何以祥符通许郾城禹州密县沈邱临颍许州各岸。于奏明招运之后。仍未捆盐到岸。其中牟新郑淮甯商水项城太康扶沟长葛汲县九处。均系悬岸。又何以置若罔闻。著刘长佑一面先行据实奏闻。一面严饬该运司将中牟等。九处悬岸。一律招商捆运。并督催祥符等八处各商。迅速运盐到岸。毋再迟延。傥仍有引岸虚悬。藉词搪塞。即著该督从严参办。如张之万访闻确凿。亦即据实奏参。毋分畛域。寻刘长佑奏、查祥符等八县。均经运盐前往销售。已催令克期到岸。不准刻延。中牟商水汲县。系商人认办。项城淮甯新郑。系委员捆运。惟长葛太康扶沟新报之悬岸。业经饬司上紧招商。并责令该官商接续捆运。源源济销。下部知之。　　

○谕军机大臣等、毛鸿宾等奏、闽省贼势。趋重漳州。潮防吃紧。击退白堠窜贼。化州灵山罗定等处。击贼获胜各摺片。闽省南阳贼匪。横窜白沙石碣等处。图入粤境。经方耀等军并力分剿。将石碣等贼巢一并焚毁。歼除贼匪。几及万人。另股逆匪。由大埔属之白堠。直扑枫朗营盘。经戴朝佐等以少胜众。毙贼甚夥。剿办均属得手。惟贼氛十倍兵勇。潮嘉边界。绵亘数百里。路路可通。该逆飞走技穷。其欲绕越方耀等军后路。图窜粤疆。自在意计之中。现在嘉应之防稍松。而潮防日形紧急。毛鸿宾等已饬李福泰等分扎大埔饶平等处。以固藩篱。著即严督各军。认真堵剿。毋任阑入。潮州民情。素称犷悍。贼踪若至。一经煽惑。必至燎原。该署督等务当严密防范。如后路兵力尚单。亟须添调劲旅。层层布置。万不可令贼扰及潮防。致剿办愈形棘手。方耀等军。前谕粤边有警。仍令回顾。著瑞麟等仍遵前旨。妥筹调度。并著左宗棠。徐宗干。饬规取南靖漳浦各军。将该逆就地歼除。与粤省入闽之方耀等军。联络声势。妥筹夹击。毋令扰及完善。广西永淳匪徒。扰及东省灵山县属。博白土匪。复窜化州之合江墟地方。均经粤军击退。罗定官军。复将古眉大碰云胎各巢攻克。边境渐次肃清。惟粤东粤西。处处毗连。时虞窜扰。必须合力埽荡。捣其巢穴。刘坤一现在已抵横州。著张凯嵩饬令该藩司会同东省之梁国安等军。进偪永淳孙逆老巢。协力聚歼。以除积寇。并分军将河洞老巢及博白等处余匪。与粤军并力剿除。毋任久踞。前谕冯子材督办东江军务。现在容岑一带。贼势蔓延。冯子材著即驰赴罗信之交。会合西军。进规岑容。以期呼应较灵。俟广东广西交界处所肃清。即行驰回本任。其东江防剿事宜。著瑞麟、郭嵩焘、即饬李福泰、卓兴等、会同督办。务臻严密。毋稍疏虞。越南匪徒黎惟明等、自称越南旧王。率党攻破海甯府硭街等处。该国蛮触相争。惟当防其内寇。著瑞麟等饬令钦州沿边文武。遴拨兵弁。及五峝各团练丁。扼要严为之备。以期自固藩篱。所陈安插客民情形。尚为妥协。惟土客仇衅已深。此次卓兴督押客民。赴恩平所属之那扶等处安插。而恩平土民。即敢肆行掳杀。现虽全数安插。若将来地方官吏。抚绥稍不得宜。必又再生枝节。瑞麟、郭嵩焘、惟当明定章程。使知遵守。如有寻衅滋事。无论上客。必将肇衅之人严办。以杜乱萌。将此由六百里各谕令知之。　　

○礼部以宗室会试中额请。得旨、取中二名。　　

○以广东白堠剿贼获胜。予游击戴朝佐等升用有差。　　

○予湖北节年阵亡殉难都司周天亮等绅民兵勇妇女二千八百一十六员名口分别旌恤如例。　　

○甲寅。谕内阁、降调湖南巡抚恽世临奏、被参案内加抽盐厘一节。该前抚于咸丰九年。在常德府任内先经禀明官文、骆秉章、批准有案。迨后署任藩司。复经禀定章程立案。据实陈明。将两次禀件钞录呈览等语。著吏部再行核议具奏。　　

○谕军机大臣等、吴棠奏、贼窜东境。偪近徐州。派兵严防一摺。前因豫省发捻各匪。被剿北窜。阑入东境。当经谕令僧格林沁暨各省督抚等分派兵勇。整顿乡团。扼要截击。现在吴棠以东省之曹单一带。与徐州之丰砀接壤。势极吃紧。下游清淮一带。亦须扼要设防。已经徐州镇道分兵严杜。并饬张从龙等水陆各军。分防成子河及邳宿等处。著吴棠督饬各兵勇实力防维。设遇贼踪纷扰。即著认真兜击。毋令窜入里下河完善之区。致成巨患。彭玉麟经朝廷＜??闲＞署漕运总督。著懔遵前旨。赶紧驰抵漕督署任。督饬兵勇。实力筹剿。以重职守。扬防裁撤兵勇。难保无逗遛淮扬一带。希图滋扰者。著吴棠、彭玉麟、妥为防范。不得任令句结窜匪。滋生事端。蒙颍一带。亦系贼踪绕窜之路。著裔松年严檄在防兵勇。遇贼即击。毋任窜脱。曾国藩前有扬州与金陵仅隔一江。可就近派兵接防之奏。现在清淮一带。贼踪均已窜近。该处兵力。深恐不敷。著该大臣一面侦探。一面将现存兵勇。酌量拨赴江北。以资援应。刘铭传一军。能否分兵赴淮东交界处所扼要驻守。仍著妥筹调派。贼入东境曲阜后。匪势如何。及官兵接仗情形。尚未接各路奏报。著僧格林沁、阎敬铭、查探确实奏闻。僧格林沁所部各队。休息数日后。即著调齐兵勇。稳慎进攻。阎敬铭亦当督饬丁宝桢等会合各路兵勇分投截剿。以期悉数殄除。毋令滋蔓。直隶与东境毗连。刘长佑现经出省。即饬派出各军妥筹扼击。不得稍涉大意。僧格林沁已统全部马队。在东省剿贼。后路步队。想已陆续赶到。合之东省兵勇。联络进剿。声势已壮。深恐匪众被击回窜。则豫省又形吃重。著张之万迅饬河北镇道。激励民团。尽力堵遏。并饬张曜、宋庆等军。迅图夹击。以收聚歼之效。此时豫省各军。俱赴北路追贼。南面空虚可虑。著吴昌寿懔遵叠次谕旨。星驰赴豫。以剿为防。俟行入豫省。即赶紧驰奏。不准观望迟延。致干重咎。将此由六百里各谕令知之。　　

○又谕、恽世临奏、贵州苗匪。已出天柱。下趋汶溪。于北岭筑垒。分股沿河肆扰。并从曲塘鱼乾洞偷渡。直犯会同县境。其荆竹园号匪。句结镇远苗匪。复窜扰铜仁江口一带。恽世临现饬周洪印等妥筹剿办。核令戈鉴会同粤军严防黎平发逆。并据恽世临奏称、闽省汪李二逆。因粮食将尽。渐有窜动之势。东界各营。不敷分布。已饬赵焕联等添募勇丁。严密防范各等语。现在苗匪号匪。纷扰会同铜仁江口等境。沅晃靖三属戎严。傥防范不密。难保不突入楚境。李瀚章自＜??闲＞任巡抚以来。屡经降旨严催。想已起程。即著星速前赴新任。妥筹调度。前有旨饬令周洪印等军进扎黔境。刻下边防紧要。著该抚饬令周洪印等暂缓赴黔。迅速扼要驻扎。并探明匪踪所向。妥筹剿办。毋令扰及完善。其黎平发逆。即饬戈鉴会同地方文武及粤省官军。会商剿办。东路防堵事宜。并饬赵焕联等酌量添募勇丁。严防闽省发逆。毋任窜越。李瀚章未到任以前。著石赞清严饬各军。妥筹办理。傥令该匪窜入楚境。必惟该抚等是问。将此由六百里谕知李瀚章、并传谕石赞清知之。　　

○又谕、崇实、骆秉章奏、遵覆屯土各兵。未可调派。骆秉章奏、豫筹酌留秦州拟撤勇丁。并阶州三路官兵。无须另择大员统率各摺片。据称屯兵调离本境。水土异宜。又于关外地势。不甚相合。且屯兵应调。中多雇替。钤束既难。而需饷尤费。至于土练番兵。并未经徵调出省。均未可调派各等语。所奏自系实在情形。屯土各兵。即著毋庸檄调。前谕鲍超回川后。招募川勇数千出关。以厚兵力。骆秉章现以在川开招。尚须训练。又多供应跋涉之劳。甘省张华一军。既林之望陆续添募之勇。约计五千。秦州筹粮维艰。林之望拟俟阶州得手后。即将此起勇丁遣撤。不如酌留归鲍超统带。所筹尚为妥便。林之望所部勇丁。颇称得力。又于甘肃地利熟习。阶州现在计日可克。著林之望于阶州克复后。将此起勇丁存留。不必遣撤。将来鲍超由川赴甘。道经阶州。即拨归统带出关。该提督在川募勇一层。即可毋庸开招。著鲍超、林之望、遵照办理。前令胡中和统率阶州三路官兵。原以事权归一。庶各路官兵。不至互相推诿。兹览骆秉章所奏。以胡中和与各将领素相等夷。若归其节制。恐诸军稍存观望。转于军务无益。著骆秉章酌量情形。所有阶州三路官兵。如无庸胡中和统率。即可调回叙南。以重边防。阶州各军。由该督妥为调度。督饬诸军。会同陕甘兵勇。联络声势。迅殄贼氛。毋令贼匪偷窜。刘蓉前奏、阶州二月必可攻克。现已三月中旬。何以尚无捷音。著严饬在事将弁。会同林之望迅速攻克。毋再迟延。将此由六百里谕知崇实、骆秉章、刘蓉、并传谕鲍超、林之望知之。　　

○补铸甘肃狄道州知州、州判、儒学、吏目、各印信关防条记。从护总督恩麟请也。　　

○缓徵湖北黄冈、蕲水、麻城、蕲、广济、罗田、孝感、钟祥、京山、九州县。暨各卫军田被旱被扰地方新旧额赋有差。　　

○乙卯。谕内阁、前因乔松年奏、查明安徽省被灾情形。请将各属钱粮。分别徵缓。当经降旨。将宿松等县钱漕缓徵。并将定远望江二县已徵地丁银两。流抵同治四年新赋。兹据乔松年奏称、安徽额徵芦课一款。向系压后一年徵收。每遇豁免。均豁当年压徵上年之款。其当年芦课。仍应下年徵收等语。所有安徽省宿松望江怀甯和州桐城无为六州县芦课。均已豁至同治二年压徵元年止。其同治三年压徵二年芦课。宿松县即著照常徵收。望江怀甯和州桐城无为等五州县。均著剔熟徵收。以示区别。至定远望江二县。既据该抚查明。尚属勘不成灾。所有同治三年已徵地丁银两。著如数造报。毋庸流抵四年新赋。其宿州同治三年熟田内民情困苦各保。前已降旨。将漕米缓至同治四年启徵。应徵地丁银两。即著照常徵收。以重国课。　　

○又谕乔松年奏、请将被控之知县革职质审等语。候选知县蔡发春、前在安徽颍州府地方。捏称奉委赴河南光息等处。办理招抚事宜。并于捻首＜??闲＞世然被控。代为具禀请示。已属不安本分。又复被人控告。有聚匪为捻霸占庄田杀掠勒诈各重情。查拏到案。辄敢恃符狡展。不肯吐实。尤属刁顽。蔡发春著先行革职。交乔松年提集人证。将该革员被控各情严讯明确。按律惩办。毋任狡赖。寻奏、讯明蔡发春无聚匪霸田各情。惟妄保捻首＜??闲＞世然。罪有应得。业已革职。请从宽免议。下部议从之。　　

○谕军机大臣等、张之万奏、贼由曹单折窜济兖。布置防堵。乔松年奏、近日情形各一摺。前据僧格林沁奏称、贼由曲阜向东南窜逸。吴棠奏称、贼踪偪近徐州。谅即张之万摺内所称向兖州迤北一带窜遁之匪。该逆既向徐州附近一带奔窜。难保不南趋里下河。西窜蒙宿归德等处。僧格林沁马力如已歇息。著即调齐马步各队。视贼所向。饬令各路兵勇。合力围剿。尤须防其北窜。仍当一面兼顾北路。节节严防。毋令蔓延直东境内。阎敬铭亦当厚集兵力。扼要堵截。并多拨劲旅。赴前敌随同协剿。毋令贼踪久留东境。归德商邱虞城。既各有兵防守。毛昶熙亦率所部。由汝郡移扎归德。兵力既厚。遇有贼匪窜至。务须奋力剿杀。不得以驱逐出境。即为了事。河北一带。现有崔廷桂两营驻扎。即著张之万饬该员联络直隶防兵。严防河岸。毋令贼匪抢渡。昨有旨谕令乔松年督令蒙颍防兵。截贼绕窜之路。现据该抚奏称、已派英翰驻扎雉河。与昨日谕旨相合。著即饬令该藩司认真防堵。毋稍松懈。此时刘铭传一军。自应从萧砀一路前进。即著乔松年饬令该提督。赶紧督兵迎头截剿。金陵距皖北较远。刘铭传进止。即著听候乔松年调遣。无论行抵何处。统归僧格林沁节制。不得专候曾国藩檄调。致误事机。至豫省兵力无多。现俱移防东路。后路不免空虚。吴昌寿仍当督带楚北兵勇二三千名。迅即遵奉叠次谕旨。赶紧赴豫助剿。俾豫省得以腾出兵力。专防东路。其行抵豫境日期。并即迅速驰奏、正在寄谕闲。复据阎敬铭驰奏、贼已回窜甯阳东平一带。复渡汶河。回窜甯阳。踪迹飘忽。所向靡定。东省地势平衍。可以任意驰骋。且现已裹胁二万余人之多。设令阑入畿疆。为患益巨。总宜厚集兵力。四面蹙之。同时合力兜剿。方能速行翦灭。至直东一带。现有兵勇。尚恐不敷分布。著刘长佑于现调兵勇外。速行添调。扼要分布。如遇贼匪窜至东昌临清一带。即行越境会合东省兵勇迎剿。阎敬铭于现挑曹州等镇营各兵外。仍添调东路官兵。并添募得力勇丁。奋力迎截。不准纵令北窜。僧格林沁务宜绕由北路向南偪剿。吴棠、彭玉麟、即克期饬令清淮兵勇北上。探贼所向。越境截击。不得稍分畛域。曾国藩亦即派兵渡江。向清淮一带后路援应。刘铭传督带全军。一面由萧砀队速前进。如贼仍在东境。即由萧砀一带前进迎截。乔松年添筹兵勇。接应刘铭传后路。毋稍迟缓。以上应调各军。除由各该省接济粮饷外。如有不足。行抵何省。即由何省供支。总期士饱马腾。不可稍有缺乏。豫省河北防兵。止有两营。张之万仍当添拨重兵。严密防堵。傥令贼匪偷渡河北。扰及畿疆。必将张之万从重治罪。贼势鸱张如此。各路统兵大臣。并该省督抚等。务当振刷精神。力图防剿。贼踪傥由何路窜逸。即惟何路带兵大员及地方督抚是问。毋谓诰诫之不早也。将此由六百里谕知僧格林沁、曾国藩、刘长佑、吴棠、彭玉麟、乔松年、阎敬铭、张之万、吴昌寿、毛昶熙、并传谕刘铭传知之。　　

○以任意逗遛。革湖北都司谢有才职。　　

○以私贩盐斤。湖北守备郭恒昌革职讯办。　　

○予山东济阳阵亡守备张俊之等祭葬世职加等。　

大清穆宗继天开运受中居正保大定功圣智诚孝信敏恭宽毅皇帝实录卷之一百三十四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。三月。丙辰。谕内阁、前因给事中博桂奏、直隶文安县凶犯寇玉林绰号豆二憝。与衙役刘元和有派捐分肥及毙命私埋各节。当经谕令万青藜、卞宝第派员查办。旋据奏称、查明该给事中所奏各情。均无实据。而寇玉林等又赴县呈控。有牵涉该给事中之件。复经谕令将该犯等均交刑部讯办。兹据该部奏称、讯明案内人证韩七即韩雪泉、钮宝卿、洪燮堂等、供称博桂奏拏寇玉林摺。系文安县人胡沅漋展转贿托由该衙门书吏全渭西代办摺稿。命洪燮堂缮写。该给事中原奏系上年十一月二十九日呈递。而寇玉林先期于是月二十七日在县呈诉。其为营私漏洩。情弊显然。请旨将博桂解任等语。案关风宪官犯赃。亟应彻底根究以期水落石出。户科给事中博桂、著解任听候传质。其在逃之都察院书吏全渭西、并陈九、胡得堂、著步军统领衙门顺天府五城一体严密访拏务获。送部究办。　　

○谕军机大臣等、吴昌寿奏、进扎鄂边中路。相机会剿一摺。豫省发捻各逆。虽纷窜东境。而余匪伏莽所在尚多。现在僧格林沁马步各军。全赴东省跟剿豫省兵力甚单。尚须扼守东路。兼顾河防。傥贼踪回窜句结。不惟豫省有燎原之势。即楚边亦在在堪虞。是以叠次严谕吴昌寿带兵赴豫。廓清豫贼。即以防固楚疆。今该抚拟行至德安审定贼势。再定进止机宜。虽为慎重起见。未免意存畛域。贼情飘忽无定。豫省兵力空虚。著吴昌寿仍懔遵昨日寄谕。迅带得力兵勇二三千名。星驰赴豫实力助剿。毋得迁延观望。并将到豫日期迅速驰奏。以慰廑系。至楚省沿边。几及千里。防务未可稍松。官文接奉此旨。即于成大吉等诸将中酌派一员。统领楚防各军。严密防范。以便吴昌寿驰赴豫省。其在防不得力之兵勇即责令派出之员。＜??闲＞校裁汰。以期兵归有用。应山黄孝安麻随枣襄樊光郧等处。地当扼要。尤须派得力将弁。加意防守。将此由六百里各谕令知之。　　

○刑部奏、遣犯陈四捐输军饷。可否赎罪。得旨、陈四即陈菊庄、著不准其赎罪。所捐银两。由该部行知恩麟。即行发还。　　

○戊午。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵泰东陵。裕陵。昌陵。昌西陵慕陵。慕东陵。　　

○遣官祭文宗显皇帝孝德显皇后暂安寝殿。　　

○遣官祭显佑宫。东岳庙。城隍庙。　　

○上诣大高殿寿皇殿行礼。　　

○诣绥履殿慈安皇太后前行礼。平安室慈禧皇太后前行礼。　　

○御乾清宫王以下文武大臣蒙古王、贝勒、贝子等、行庆贺礼。众官于午门外行礼。　　

○己未。谕内阁、前因沈葆桢奏请赏假回籍省亲。当经降旨给假三月。嗣据沈保桢奏、业于三月初一日起程回籍。复经谕令该抚不必拘定假期。早行回任。兹据徐宗干奏称沈葆桢之毋林氏已于二月二十七日在籍病故。沈葆桢天性醇笃。谅必吁请终制。惟江西地方虽就廓清。而福建漳州等逆未平。防务甚关紧要。沈葆桢自＜??闲＞任江西巡抚以来。筹办剿抚。整饬地方。办理悉合机宜。民情素称爱戴。当此边防吃重之时。势难遽令离任。沈葆桢著赏假百日在籍穿孝。加恩赏银五百两。由福建藩库给发。经理其母丧事。俟假期满后改为署理江西巡抚。即行驰赴署任。该抚当仰体朝廷破格夺情之意。移孝作忠。墨绖从事。以副委任毋许固辞。　　

○谕军机大臣等、沈葆桢现在丁忧。本应准其在籍守制以尽孝思。惟江西毗连闽境。防务甚关紧要。且该省当兵燹之余。一切军情吏治在在需人非公忠夙著民情爱戴之人。在彼整顿不足以资治理。特命沈葆桢于百日孝满后。仍回江西署任实为时事艰难起见。即著徐宗干传知沈葆桢。于百日孝满后。迅即驰回江省。以慰廑系。沈葆桢向来能顾大局。必当仰体朝廷望治之苦衷勉抑哀思。墨绖从事也。前据左宗棠等奏、汀连肃清。漳州踞匪窜陷漳浦。谕令左宗棠、徐宗干、严饬官军。扼其入海之路。并规取南靖漳浦。毋令纷窜。现在军情贼势若何。仍著会同左宗棠迅速驰奏。省城防堵事宜。并著该抚懔遵叠次谕旨。严密布置。毋稍疏虞。将此由五百里谕令知之。　　

○又谕、吴棠奏、遵防北路窜匪。请饬水陆各军北来驻扎。以备堵剿一摺。据称北路窜匪。已窜至山东泰安一带。蒙阴县境。又有贼踪。距邳宿均止数百里。清淮徐州水陆各军。陆续裁撤扬州一军。久经撤防。江北兵力。不敷分布。请饬黄翼升、张树珊、等军。北来驻防等语。前因江北兵力较单。谕令曾国藩拨兵援应。现据吴棠所奏各情。自非厚集兵力。不足以资堵剿。著曾国藩仍遵前旨将现存兵勇。酌量调拨。派令黄翼升带炮艇百余只。到浦驻防。并著李鸿章迅派张树珊、吴毓芬等军。驰赴邳宿一带防守。以固里下河藩篱。贼匪窜入东境。踪迹飘忽。兖沂边境。均与淮徐毗连。吴棠已派张从龙等分投设防。即著严饬该员弁等认真遏截。遇贼即击。毋任纷窜。俟江南水陆各军到齐。兵力更厚。或饬张从龙等出境剿贼。令江南各军为后路援应。或饬江南新到之军充作前敌而令淮徐各军严防要隘。均著吴棠、彭玉麟、酌度办理。总期与东省之兵。合力击贼。迅图殄灭。不得稍分畛域。幸贼不入境。即为了事。彭玉麟未到任以前。吴棠责无旁贷。务当激励各将士。妥筹防剿。以副委任。贼入东境后。是否仍踞甯阳汶上一带。抑又纷窜旁趋。官兵接仗情形如何。近日未据僧格林沁奏报。朝廷甚深悬系。此股贼匪。穷蹙铤走。无巢可归。若不亟图剿办。必至肆意盘踞。逞其荼毒。东省为畿辅屏蔽。设日久蔓延。关系诚非浅鲜。著僧格林沁即饬丁宝桢等、并阎敬铭节次所派各兵勇。奋力围剿毋得退缩观望。致误戎机。贼匪经过之地。村落为墟。官兵采办粮草。深恐不易。僧格林沁大兵一到。所需尤多。著阎敬铭飞饬完善各州县。赶办刍粮。妥速接济。毋令缺乏。俟军务完竣。准其作正开销。贼匪所到之处。每以焚掠裹胁为事。东省伏莽未净。句结响应本在意中。著阎敬铭督饬派出兵勇并各该地方文武员弁。□□穴□又□捕弹压。以清乱源。僧格林沁马步兵力。是否足敷剿办。仍著查明具奏。前谕该大臣行赏犒军。并将陈国瑞酌量保奏。现在陈国瑞谅已到营著传知该员。令其感激图功。实力报效。随同该大臣马队。奋勇杀贼。傥能始终出力。定当破格奖励。以旌其劳。该大臣即严饬各路兵勇。四面兜围。绕由北路。偪贼南趋。派队跟追。毋令贼匪得以喙息。以期一鼓歼除。黄河沿岸一带。地面辽阔。著郑敦谨挑选河标兵丁。于各渡口及水浅处所。设卡巡防。并将渡船提归北岸。毋令贼匪偷渡。刘长佑、阎敬铭、亦当派兵集团。一体严防。东南兵力渐厚。直东一带。兵力尚恐单薄。著刘长佑遵奉前旨。于现调兵勇外。再行添调。扼要屯扎。俟贼踪窜近。即著严饬防兵。迎头拦击。毋稍疏纵。此股贼匪。由鄂豫狂窜北趋。虽系残败之余。尚多著名悍寇。若不亟图埽荡。其患诚无已时现在各路将弁。均归僧格林沁调遣。务当统筹胜算。分派诸军。处处策应。迅殄逆氛。傥何路防剿不力。即由该大臣指名严参。重治其罪。将此由六百里各谕令知之。　　

○又谕、曾国藩奏、通筹滇黔大局。并拟裁东征局务。请饬鲍超随同都兴阿等。先剿甘省各摺片。杨岳斌奏、行抵鄂境。分队进发一摺。滇黔两省。距川湘最近。自应由川湘邻接地方。筹画兵勇。接济饷需。就近援应。为力图进取之策。曾国藩拟请令川湘两省。各专谋一方。不必兼顾他省自系规画大局。扼要立论。与朝廷之意亦相吻合。惟楚南尚须东面屯兵。豫防闽匪。由江西一路窜近。而川省亦须北顾甘境东防酉秀南剿叙永。是曾国藩所筹各节。虽属切中机宜。而揆之湘川两省情形。似尚未能立时举办。总俟该两省防务稍有头绪。著骆秉章、李瀚章、即当分任贵州云南两省之事。筹定饷数。届时或照前次谕旨川湘两省督抚并力先清贵州。后攻云南。或分道进兵。各谋一方。专任其事。会商酌定议奏后。再行降旨办理。曾国藩所称川湘两省。既专任滇黔之事。则甘肃之饷。应责成江苏江西浙江湖北四省。不至推诿。并据曾国藩已与杨岳斌商定。每月由金陵筹银三万两等语。惟江苏江西浙江湖北四省。每月能各接济甘饷若干两之处。亦须豫为筹定数目。方免临时贻误。著官文、吴昌寿、李鸿章、沈葆桢、孙长绂、马新贻、速行覆奏。杨岳斌亦须将所需月饷数目。究应若干。先行覆奏。至各省厘金。方藉以供亿军饷。势难遽行裁撤。前据曾国藩奏、请撤粤东厘务。曾经明降谕旨暂缓停办。嗣据官文、毛鸿宾等、亦奏请将楚省并各处厘捐。俟数年后再行酌撤。与前降谕旨相符。以目前时势而论。不独甘饷赖以接济。即东南数省善后事宜。亦须藉此款应用。此事裁撤甚易。复设甚难。即或裁撤。亦须先取有妨民生者酌量减去。其无碍贫民之厘税。尚可量予酌留。且东征局前已改为西征局。如果立时裁撤。则江苏等四省供亿甘肃新疆之饷。更不可稍有短绌。致误军需。甘肃新疆。现在盼饷甚急。总须筹定数目。确有把握再将东征局裁撤。方为妥善。新疆等处军务自须先将甘省肃清后。方可进筹关外。以免后顾之虞。曾国藩所论甚是。惟此意不可宣布。恐致关外各城。知无救援之兵。必至人心涣散。匪焰益炽。是以朝廷于新疆请兵之奏。总言大兵。即可出关。仍一面密令都兴阿等先清甘肃。即此意也。杨岳斌等当默体此意毋令军士闻知为要。惟哈密一城。为南北两路进兵要隘。前已谕令都兴阿等派拨德祥、鹤龄等、统带兵勇二千余名。前往驻守。当与都兴阿等添兵接应。妥筹后路粮饷。力保此城。以为将来进兵地步。毋稍疏忽。前令该督克期赴甘。此时行已抵鄂。即著亲督前队勇丁。迅速前进。毋庸俟后队勇丁一同起程。并著遴派将弁将后队妥为管带。分起进发。现有应行交办事件。该督行近陕境。即著飞速驰奏。曾国藩既称鲍超有嗜利等弊。不能独当一面。著俟该提督抵甘时。即归杨岳斌节制调遣。将来甘境肃清后。此军应否出关。即著杨岳斌酌量情形调度。黄冕未尝无才。而人品心术。俱不可恃。前在江浙时。声名狼藉已久。亦非因其办理东征局。朝廷始疑此人也。将此由六百里谕知官文、曾国藩、骆秉章、杨岳斌、李鸿章、沈葆桢、马新贻、吴昌寿、李瀚章、并传谕孙长绂、石赞清知之。　　

○又谕、恩麟奏、筹拨兵勇。驻守固原等语。恩麟以州城新复。必须厚集兵力。藉壮声威。惟省标存兵无多。难于抽拨。而安会一带。道路仍梗。即凑拨亦难克期抵固。自系实在情形。秦国胜所统三营。本随张集馨驻扎静甯。现在张集馨已赴固原。筹办善后。静甯又已就廓清。若将秦国胜所部由静甯就近移扎固原。甚为妥便。著雷正绾即饬该员带领所统三营。迅速前往。与刘正高等协同防守。恩麟即毋庸由省标拨兵往防。至该处善后事宜。已否就绪。张集馨应否仍留固原办理之处。并著都兴阿等酌度具奏。其营汛各缺。现经恩麟咨由雷正绾委员署理。该提督当于从征人员内。选择得力可靠者。酌量委署。期于操防诸事有所禆益。一切军情。仍随时与都兴阿筹商妥办。甯夏近日军务若何。都兴阿、穆图善、务当督饬各营将弁奋力攻取。及早克复。毋得旷日持久。致误戎机。将此由六百里谕知都兴阿、穆图善、雷正绾、并传谕恩麟知之。　　

○又谕、广凤、奎昌奏、探闻塔城回众变乱一摺。据称接扎萨克亲王策林喇普坦等文称。正月初一日。塔尔巴哈台回众变乱。主事职衔巴彦图、自贸易圈回塔。见城门关闭。未能进城。因赴土尔扈特王扎萨克等送信等语。塔城变乱情形。未据明绪奏到。自因道途梗阻文报难通之故。该城是否失守。仍著广凤、奎昌、侦探确实具奏。土尔扈特王扎萨克等、现拟调集兵丁探明塔城情形。筹商进剿。惟该盟兵等素未习战。且军械等项。亦多缺乏。若令勉强出征。恐亦有名无实。不若责令就该游牧地方。认真操练。备豫不虞。傥有贼踪窜近。务当同心协力。共殄狂氛。将来大兵出关。亦可随同进剿。著广凤、奎昌、传知该亲王等遵照办理。并仍探明西路情形。随时呈报。塔城为新疆西北要区。如果为逆回占踞。难保不逐渐东趋。且古城一带。贼势鸱张。亦恐有北窜科布多之意。此时科城之防。极为紧要。广凤、奎昌、纵不能派兵援应古城。而于本城防守。责无旁贷。务须先事熟筹严密布置以期有备无患。乌里雅苏台库伦等处。亦为边疆要地。明谊、麟兴、车林敦多布、文盛、阿尔塔什达、均当思患豫防。力图自强之策。不得以贼踪尚远。泄沓成风致启奸匪窥伺之渐。哈密等处待饷孔殷。乌科等处。如有僻路可通。仍著明谊广凤等将解到饷银。设法分拨。总当稳慎解送。毋稍疏忽。将此由六百里各谕令知之。
  </div>
  <div class="pagination">
   <a href="清实录同治朝实录_page198.html">
    上一页
   </a>
   <span>
    ...
   </span>
   <a href="清实录同治朝实录_page194.html">
    194
   </a>
   <a href="清实录同治朝实录_page195.html">
    195
   </a>
   <a href="清实录同治朝实录_page196.html">
    196
   </a>
   <a href="清实录同治朝实录_page197.html">
    197
   </a>
   <a href="清实录同治朝实录_page198.html">
    198
   </a>
   <span class="current-page">
    199
   </span>
   <a href="清实录同治朝实录_page200.html">
    200
   </a>
   <a href="清实录同治朝实录_page201.html">
    201
   </a>
   <a href="清实录同治朝实录_page202.html">
    202
   </a>
   <a href="清实录同治朝实录_page203.html">
    203
   </a>
   <a href="清实录同治朝实录_page204.html">
    204
   </a>
   <span>
    ...
   </span>
   <a href="清实录同治朝实录_page200.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
