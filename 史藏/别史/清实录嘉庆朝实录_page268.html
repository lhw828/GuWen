<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 268 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 268 页/共 523 页</h1>
    <div class="content">○御正大光明殿。皇子及王以下文武大臣官员、蒙古王公等、行庆贺礼。　　

○己亥。谕内阁、内府旧藏全唐文。卷帙闳富。于有唐一代帝王以迄士庶、所著各体文。采辑大备。洵为艺苑钜观。敬思圣祖仁皇帝钦定全唐诗。风行海＜宀禹＞。操觚家获睹初盛中晚源流。有裨诗教甚大。兹全唐文弆藏中秘。外闲承学之士。无由与窥美备。允宜颁示寰瀛。以昭盛轨。著将此书交文颖馆通行钞录。并详稽载籍。有应补入者一体编辑。校勘完善。进呈乙览后。刊刻颁行。用副朕崇文讲学嘉惠士林至意。　　

○庚子。赏顺天乡试年老诸生吴淮等七十九名、举人、副榜、有差。　　

○壬寅。皇后千秋节。宫内行礼如仪。停止筵宴、及在外公主福晋命妇行礼。　　

○谕内阁、本月十一日、朕自园进宫。恭诣寿皇殿行礼。向例内廷诸王、方准在门外随同叩首。外边行走诸王、止应在三座门接驾。庆郡王永璘、既经退出内廷。例应随班接驾。昨据仪亲王奏、永璘仍欲至寿皇殿随班叩首。是竟思搀入内廷诸王之列。殊不安分。著传旨申饬。嗣后永璘惟当谨慎当差。如再有逾分之请。仪亲王等无庸代为请旨。著即据实参奏。治以应得之咎。　　

○癸卯。上诣大高殿寿皇殿行礼。　　

○还宫。　　

○以刑部尚书吴璥、为顺天武乡试正考官。都察院左副都御史邵洪、为副考官。　　

○甲辰。谕内阁、宜兴奏请将宗室移住盛京、并拟列条款开单进呈朕详加披阅。所奏断不可行。宗室移住盛京。一切车辆房屋资装器具。所费不赀。国家帑项有常。岂能于经制之外增此重费。即伊指称于海口余息项内、酌量动用。海口息银。固不能有如许盈余。即使有款可动。亦必布置妥善。行之果有实效。俾宗室等各安生业。不致违犯科条。即多糜帑项。朕亦断不稍有靳惜。无如宗室等现住京师。切近辇毂。有宗人府王公及各族长分管。尚不能恪遵化导。若移赴盛京。专责成该将军一人管束。伊等岂遂能安分守法乎。是搬移徒滋烦费。而于事仍属有名无实。况宜兴欲将盛京各城旗民领种之余租官地、分拨一半、以为宗室赡之田。该处旗民领种有年。安业已久。若骤行分拨。则宗室固有恒产。而旗民即有一半失业之人。又安保其不别生事端。宜兴所奏。种种窒碍难行。即使交部核议。亦必驳斥。著无庸交议。并将原摺掷还。　　

○又谕、刑部将嘉庆六年以前、由直隶一省及部中审拟发配各省军流等犯、开单具奏。朕详加披阅。所有单开各犯、俱因情节较重。是以历次查办减等。均未援减。但其中如刘普、张信、董化子、郭群儿、王余、李选林、李亨、蔡义、八犯、俱因挟讐放火。并未延烧。其王连易一犯、系校尉因误差差脱逃潜回。被看街兵拏送官厅。该犯复因醉混骂。并未伤人。情节尚可稍从末减。刘普、张信、董化子、郭群儿、王余、李选林、李亨、蔡义、王连易、均著加恩准其减等。其余俱不准援减。　　

○谕军机大臣等、粤东有＜口英＞咭唎国夷兵、擅入澳门一事。特降谕旨。将永保＜闲＞调广东巡抚。俾资协理。永保接奉此旨。著即由驿驰赴新任。此事先据吴熊光等奏称、该国夷船九只。驶至鸡颈洋面。计有夷兵三百名。登岸居住。占据东西炮台。本日又据称、该国夷船续到四只。夷兵连前共有七百余人。一任逗遛观望。并未严行驱逐。竟不调兵防守。所办错谬已极。叠经降旨严饬。虽据该国夷人禀称、系因口□法＜口兰＞哂占踞西洋、该国与大西洋邻好、派兵前来帮护。殊不可信。永保曾经从事戎行。到粤后如该国夷兵尚未退去。即应示以军威。俾知震慑。惟当酌量情形。熟筹妥办。以期绥靖海疆。至该抚职任封圻。于一切地方事务。固应实心整饬。而缉捕洋匪。尤为该省要务。所有水陆营伍。并著协同总督认真整顿。用副委任。　　

○引见翰林院及各衙门保送御史人员。得旨、俞恒润、徐赓扬、杨怿曾、潘恭辰、李可蕃、周钺、刘尹衡、王开云、曹恩绶、熊方受、何南钰、汪彦博、孙宪绪、甘家斌、高鄂、俱著记名以御史用。　　

○调云南巡抚永保、为广东巡抚。贵州巡抚章煦、为云南巡抚。广东巡抚孙玉庭、为贵州巡抚。　　

○缓徵湖南澧、武陵、二州县、水灾新旧额赋。及未完堤工麦种银。　　

○乙巳。调广东布政使衡龄、为江西布政使。江西布政使先福、为广东布政使。　　

○命驻藏大臣玉宁回京。以帮办大臣文弼、为驻藏大臣。镶黄旗蒙古副都统隆福、为帮办大臣。　　

○丙午。以礼部右侍郎秀宁、兼正白旗汉军副都统。　　

○命乌噜木齐都统和宁来京、另候＜闲＞用。以直隶提督色克通阿、为乌噜木齐都统。调江南提督薛大烈、为直隶提督。以河南南阳镇总兵官田永秱、为江南提督。京营副将台隆阿、为南阳镇总兵官。　　

○命阿克苏办事大臣雅满泰、和阗帮办大臣庆长、库尔喀喇乌苏领队大臣继善、来京。调哈密帮办大臣那彦宝、为阿克苏办事大臣。赏候补主事台斐音、蓝翎侍卫。为哈密帮办大臣。以巴里坤领队大臣策拔克、为和阗帮办大臣。正白旗汉军副都统巴灵阿、为巴里坤领队大臣。赏内阁学士齐布森、副都统衔。为库尔喀喇乌苏领队大臣。　　

○命刑部尚书吴璥、在紫禁城内骑马。　　

○丁未。试中式武举李景淮等五十二名于太和殿前。　　

○调伊犁领队大臣纳尔松阿、为乌什办事大臣。乌什办事大臣佛伦保、为伊犁领队大臣。　　

○戊申。上御乾清门听政。　　

○谕内阁、内阁侍读学士德祥奏、近年内阁每遇斋戒祭祀、例不进刑名本、其寻常应进本章、如升调等缺、遇有避忌字样、俱一并停进、恐事多沉搁、有碍铨政等语。内阁不进刑名本章之日。原以斩绞人犯罪关重辟。于吉礼非宜。若将寻常应行具题升调各本。因一二字不甚妥协。遂意存避忌。一并停进。未免过于拘泥。且恐因此积压。不无流敝□大。嗣后著仍照常呈进至所奏各省本章、凡须部覆开缺关系铨补事件者、比照部例、截清到阁日期分别办理一节。此项本章。原定繙缮票拟限期二十五日。本觉太宽。若如所奏。改至以十日为限。是否可行。著大学士等核议具奏。寻议本章繙缮校对。实非十余日所能赶办。嗣后诅自缺本到阁之日起限。扣准二十三日办竣。其截缺迟速。总以到部时日为凭。遵守定限办理。从之。　　

○又谕、吏兵二部核议处分案件。每以咨查级纪为词。迁延时日。叠经降旨饬谕。仍不免办理迟逾。即如本日具奏之事。皆系八九月闲交议之事。实属怠玩。嗣后遇有特旨交议之件。该部祇须将该员应得降级罚俸处分。查核例案。除例不应祗外。若系公罪。仍将应否准抵之处、声明请旨。候朕核其案情。量予区分。其加恩准抵者。于奉旨后。再将该员有无级纪。行查各该衙门。亦著速行咨覆。毋得任意延缓。　　

○改河南阳中汛县丞为中牟上汛县丞。给予关防。从河道总督马慧裕请也。　　

○实授王绶、为内阁学士。兼礼部侍郎衔。　　

○己酉。上诣雍和宫行礼。宣仁庙凝和庙火神庙拈香。　　

○谕内阁、许文谟等奏、朱濆匪船前此折窜沪尾护游击王赞兵船击贼陷失、并经陆路兵勇堵截、匪船折向西北逃窜缘由一摺。此事曾据阿林保等、于八月初闲奏及。当经降旨、令该查明王赞等落水踪迹。兹据许文谟等奏到、王赞因追捕贼船落水救起情形、请将王赞革职、令其出洋效力赎罪等语。王赞如果有畏葸退避情事。则获戾甚重。即当治以军法。非仅止革职所可蔽辜。兹王赞于朱濆贼船窜至沪尾之时。率师攻击。被贼顺风下压。身受多伤。颠坠落海。经兵丁救起。幸而得生。是其鼓勇直前。毫无退怯。几至被淹殒命。情节实可嘉悯。王赞著加恩免其革职。并令戴罪立功。至总兵武隆阿、督率水师。防御不力。著交部议处。其额外外委李合成、力敌被害。著加恩照把总阵亡例赐恤。此外落水淹毙各弁兵。均著查明照阵亡例咨部赐恤。　　

○举行嘉庆十二年军政。安徽、卓异官三员。年老官一员。才力不及官一员。分别议叙处分如例。　　

○裁贵州土千总等官十三员。从巡抚福庆请也。　　

○庚戌。上诣昭显庙拈香。　　

○御紫光阁。阅中式武举马步射。　　

○户部议准、陕甘总督长龄奏报、乌噜木齐芦草沟所、开垦地四顷八十亩有奇。照例升科。从之。　　

○辛亥。上诣时应宫拈香。　　

○御紫光阁。阅中式武举技勇。　　

○御乾清宫。引见中式武举。亲定甲乙。　　

○谕内阁、本日殿试中式武举内、有补行殿试之广西雷国宝一名、马步箭尚属合式。而硬弓全不能开。刀不能舞。石则竟不能举动。太觉平常。若再罚令停科。则伊年岁愈增。更难练习技艺。雷国宝著于金榜内除名。加恩仍准归入武举原班内照例用。　　

○刑部奏。审拟郭勒敏等捏写邪教名册一案。得旨、此案郭勒敏、既知拉萨哩素有疯病。于伊邀令至家。央恳开写邪教名字。郭勒敏等当用正言劝阻。乃见其疯痴。于半夜抛掷甎石恐吓。并意存欺哄。捏写邪教名册。乘机赚钱。拟以徒罪。尚属过轻。郭勒敏、萨郎阿、德通、景文、著改发吉林充当苦差。至拉萨哩日闲在家私演刀箭。或无人知觉。迨夜闲施放鸟枪。城内人烟稠密。该管地面官兵、岂竟毫无闻见。著步军统领衙门查明参奏。　　

○命刑部尚书吴璥、户部侍郎托津、驰赴江苏。会同两江总督铁保、勘视南河海口。　　

○壬子。上御太和殿传胪。赐中式武举一甲徐华清、尚永德、王世平、三人、武进士及第。二甲李景淮等六人、武进士出身。三甲王布德等四十三人、同武进士出身。　　

○癸丑。展缓湖北江夏、兴国、黄梅、江陵、监利、钟祥、天门、潜江、荆门、武昌、孝感、黄冈、十二州县、及武昌正左二卫、德安所、节年带徵额赋。　　

○甲寅。上御懋勤殿。勾到河南、山东、情实罪犯。停决河南斩犯四人。绞犯八人。山东斩犯六人。绞犯二十一人。余一百七人予勾。　　

○谕内阁、据铁保等奏、清水畅出、回空漕船、全数渡黄一摺。览奏欣慰之至。本年清黄水势俱盛。河口自八九两月以来。均系藉黄济运。今清水畅出。数日之闲。即将漕船全数渡竣。毫未假借人力。此皆仰赖天恩神佑。朕心实深钦感。特发去大藏香五炷。交铁保等敬谨斋戒。亲至清口一带河神庙。代朕虔诚祀谢。以答灵贶。至本年回空帮船渡黄日期。虽较上两年计早四十余日。该督等不可因限期宽裕。遂稍存懈怠。所有新漕一应事宜。俱著上紧督催。其余应办各工。该督等督率工员次第兴修。此次仰荷天神垂佑。事机顺利。在工大小官员。惟当愈加谨凛。果能洁己奉公。实心任事。必邀福庇。若稍不知谨。咎即随之。感应之理。昭然不爽。不可不慎之又慎也。　　

○又谕、总管内务府大臣奏、查明成文之子延衡、系仰邀万年吉地工程议叙主事、延崇、延英、均系伊父到工后报捐笔帖式、应将延衡等主事笔帖式、即行革退、又李如枚之子嵩俊、所捐笔帖式、系在伊们未到工之前、翔云系考取笔帖式、应查照部议无庸革退、惟嵩俊之员外郎、翔云之主事、系在伊父离工之后任淮关监督时所捐、与延衡等微有不同、应否将嵩俊翔云员外郎主事一并革退、请旨遵行等语。所奏非是。成文等承办吉地工程。于头停□□瓦瓦。不能如式。因伊等前案问拟罪名已无可加。经刑部议请、查明伊等子嗣、如有因在工仰邀议叙、及到工后报捐职官者。一并革退。当经降旨准行。总管内务府大臣、自应遵照部议查核办理。即因嵩俊翔云笔帖式、一系报捐在伊父未经到工以前。一系自行考取。与延衡等微有不同。亦当据实陈明。将伊父到工后所捐之员外郎主事径请革退。其可否仍留笔帖式之处。请旨定夺。朕必加恩允准。乃该管大臣等既请将嵩俊等笔帖式无庸革退。复声明伊等员外郎主事俱系在伊父离工之后。其意以为伊等报捐之资。并非由伊父在工时所措。殊不知伊等报捐之日。虽在伊父离工以后。而其报捐之项。未必不取给于伊父在工之时。且部议祇论到工前后。并无离工字样。若增添离工字样。则李如枚此时亦未在工。亦可不必问拟大辟矣。该管大臣等、辄另以离工为词。有心开脱。是欲为嵩俊等保全功名。适转增其咎戾矣。嵩俊、翔云、所捐之员外郎主事、及原捐考取之笔帖式。著全行革退。至此次内务府大臣办理错谬。英和、苏楞额、常福、系内务府人员。尤不应徇庇同类。著交部议处。广兴、阿明阿、和世泰、扶同见好。著交部察议。寻议上。得旨、吏部等衙门奏、议处总管内务府大臣英和等分别降调一摺。此事总管内务府大臣等、以李如枚之子嵩俊、翔云、二人由笔帖式报捐员外主事。系在伊父离工之后。藉思开脱。辄将应否革退之处。复行请旨办理。实属瞻徇。部议将英和等分别降调。实咎所应得。惟将伊等同时降黜。则总管内务府大臣、竟无一熟手。＜闲＞用实觉乏人。此次姑格外施恩。所有英和、苏楞额、常福、部议降三级调用之处。著改为降四级留任。广兴、阿明阿、和世泰、部议降二级调用之处。著改为降三级留任。以观后效。伊等遇事敢于扶同敝□大混者。或以具奏之后。即经朕看出议处。豫揣部议上时。仍可改为降级留任。不过少支岁俸。未必遽至镌秩。因而无所顾忌。但伊等徇庇之处。断不能逃朕洞鉴。设经此次宽宥之后。遇事仍不免共存私心。希图见好。甚或各立门户。其本系内务府人员。则徇庇内务府属下。其本系外旗人员。则徇庇外旗属下。流敝□大日滋。朕必严行究办。即或一时开缺过多。亦惟按例惩处。不能再邀宽贷矣。　　

○又谕、勒保奏、审明处决斩绞人犯错误、分别定拟一摺。据称云阳县知县熊学谦、汛弁向贵、同兵役等委无挟有仇隙故意轻重之事。实因谕令兵役将斩犯先行。绞犯在后。维时街市人多拥挤。各犯搀越上前。以致行刑错误。殊出情理之外。该督拟请将态学谦、向贵、蒋陇、俱发往伊犁充当苦差。尚未允协。此案熊学谦到法场时。斩绞两犯均已决讫。无可如何。其咎在于回护消弭。拟以充发伊犁。已足蔽辜。至向贵明知张中元误行处斩。乃不即声明错误。辄起意改斩为绞。掩人耳目。冀免处分。实属有心作敝□大。兵丁蒋陇既不识字。理应候本官到彼行刑。乃遽将绞犯张中元处斩。非寻常错误可比。向贵、蒋陇、均著加枷号三个月。满日发往伊犁充当苦差。余著照议行。　　

○又谕、据长龄等奏、酌赏阿拉善王银数一摺。从前吉兰泰盐池。准其行销山西省各厅州县岁额盐二万石。经阿拉善王旺沁班巴尔、交马君选行运。每石坐收银四钱。每年核计银八千两。今盐池既经该王呈献。官为办理。著加恩即照从前八千两之数。按岁赏给以示奖励。　　

○谕军机大臣等、勒保奏、现调汉土官兵、查办果罗克贼番一摺。本日方积到京陛见。朕详加询问。据称该处程途遥远、道路难行、从内地调兵前往、需费繁多、现在大雪封山、兵力更无从施展等语。勒保现饬调汉土官兵。交丰绅前往查办。如已将滋事为首之贼擒获数人。固属甚善。若尚未能进兵。此时冰雪载涂。官兵等不值在彼久住。虚糜粮饷。昨已有旨谕知长龄、令特依顺保、将所带官兵彻回。勒保应即咨会丰绅、暂行彻兵。俟明春雪化后。再行筹办。现据摺内称所调松潘兵六百名。于关外道路。恐不能熟悉。明春进兵。勒保即无庸再调汉兵。惟将附近之土兵酌量调派。于查缉较为得力。至堪布回藏携带货物。昨据长龄查明、内有包揽客商驮载。影射朦混。将来勒保查办时。如伊等失去之物。果系赏件、及堪布自带货物。自当认真查追。若系客货。伊等本因图利。违例包揽。官兵岂能代为查寻。惟当专拏贼犯。严行惩办可也。将此谕令知之。　　

○乙卯。上御懋勤殿。勾到山西、直隶、情实罪犯。停决山西斩犯五人。绞犯六人。直隶斩犯二人。绞犯八人。余一百三人予勾。　　

○谕军机大臣等、山西左云县生员郭亿、呈控该县家人张五萧三浮徵钱粮、勒折科敛、并拏车派草一案。已降旨交成宁审办矣。此案郭亿所控该县管门家人张五、萧三、串通书吏等、折收钱粮、浮收脚价、并派买谷石等款。种种骫法病民。大为地方之蠹。该省现无应办差使。而该家人书吏等、公然藉办差为名。向地方铺户派草至七万余斤。折收钱文。又硬拏车马索诈。扰累闾阎。殊为可恶。并恐该县等有主使营私情敝□大。本日刑部具奏上时。本欲特派廷臣驰赴该省严鞫。因部院办事需人。且此事未经在本省控告。是以发交成宁审办。该抚接奉此旨。即与钦差无异。当照钦差审办案件亲加提讯。据实查明。务期水落石出。以成信谳。傥视同寻常控案。转委属员。任其捏饰朦混。以致案情不实。翻控无已。则惟该抚是问。将此谕令知之。　　

</div>
    <div class="pagination">
<a href="清实录嘉庆朝实录_page267.html">上一页</a><span>...</span><a href="清实录嘉庆朝实录_page263.html">263</a><a href="清实录嘉庆朝实录_page264.html">264</a><a href="清实录嘉庆朝实录_page265.html">265</a><a href="清实录嘉庆朝实录_page266.html">266</a><a href="清实录嘉庆朝实录_page267.html">267</a><span class="current-page">268</span><a href="清实录嘉庆朝实录_page269.html">269</a><a href="清实录嘉庆朝实录_page270.html">270</a><a href="清实录嘉庆朝实录_page271.html">271</a><a href="清实录嘉庆朝实录_page272.html">272</a><a href="清实录嘉庆朝实录_page273.html">273</a><span>...</span><a href="清实录嘉庆朝实录_page269.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
