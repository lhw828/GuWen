<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 116 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 116 页/共 502 页</h1>
    <div class="content">
○谕军机大臣等、有人奏、江苏仪徵县。素为盐贩聚集之所。丰工堵筑。民夫未即散遣。请就近招募。悉为我用。上海道吴健彰、素为民夷所服。请谕令募雇兵船。储备火攻。前赴金陵迎剿等语。军务紧急。自应添雇壮勇。以助军威。前已有旨。谕令该督等、妥筹办理。现在丰北业已合龙。工作民夫。可以复业。自应以散遣为正办。盐贩及粮船水手、或可酌量招徕。但必择其健壮有用者。以备驱策。仍须妥为驾驭。毋贻后患。上海商船。是否由吴健彰雇至江甯。其中傥有习教者。恐被该逆煽诱。仍须加意选择。毋滋流弊。将此由六百里谕知杨殿邦、杨文定、并传谕联英、倪良燿、吴健彰知之。　　

○又谕、逆匪连樯东下。安徽省城。已于正月十七日失守。其下游江甯一带。尤形吃重。著叶名琛、柏贵、即选派水陆精兵二三千名。或由江西鄱阳湖入江。或由海道入江。并酌派大员管带。迅速前赴江南。以助攻剿。并著派员采办毒药物料。堪备火攻之用者。迅解安徽交周天爵备用。毋稍迟误。将此由六百里谕令知之。　　

○又谕、逆船已至芜湖一带。势甚狓猖。东西梁山、去芜湖甚近。该处设有重兵。水陆兼防。著祥厚督饬在事将弁。竭力堵御。如迎剿得手。即一面续派水陆兵勇。前往接应。向荣如已驰抵梁山。即著会同协力抵御。力遏其下窜之路。江甯省城。为南北屏障。地方最为险要。城垣亦尚坚固。虽存城旗营绿营各兵。仅五千名。而绅民团练。各保身家。此时若能官民协力同心。众志成城。亦可御灾捍患。著即传旨、晓谕合城官兵绅民。务当婴城固守。严查奸细。以待外援。向荣统带大兵。驰抵省垣。则声势更壮。人心益固。祥厚等、即当督同城内绅民兵勇。及城外驻劄各兵。堵剿兼施。殄此丑类。如此时向荣尚未赶到。或前途文报阻隔。著将此旨。选派健足。绕道驰递向荣军营。迅催赴援。本日丰工已报合龙。仰赖天恩助顺。东南大局。必当有转机也。邹鸣鹤虽无地方之责。既已奉旨帮办防堵。值此守御紧要之时。陆建瀛忽请令暂回养病。殊不可解。邹鸣鹤著毋庸回藉。仍令帮办省城防守事宜可也。将此由六百里加紧谕令知之。　　

○又谕、前因安徽省城失守。江甯防剿吃紧。叠经谕令向荣迅速赴援。并谕沿途地方仓粮库存银两。均准该大臣随处支用。以济军需。现在是否带兵前往。未见奏到。朕心实深焦盼。现在江甯省城十分吃紧。合计旗绿各营兵丁。不过五千名。而所调外营、及山东营兵。并前募之勇。均未到齐。难资守御。该大臣著仍遵前旨。飞赴江甯。督率镇将。竭力防剿。勿稍迟延。将此由六百里加紧谕令知之。　　

○又谕、寄谕安徽巡抚周天爵、逆匪攻陷安庆。其北路庐凤一带。最关紧要。陈金绶统带大兵前往。此时计已驰入皖境。即著该抚遣人迎催。扼要驻劄。与现在所集兵勇。会合一处。力堵逆匪北窜之路。再琦善统领重兵。久劄信阳。屡次催令驰赴安徽应援。乃辄以骡头不足为词。有意迁延。而该抚前奏、又云闻贼有另股窜至汝甯信阳一带。难保非琦善倡此游言。传闻远近。以自掩其迟缓之咎。著该抚迅即先催陈金绶所带四千官兵前进。并知照琦善、赶紧督兵前来接应。仍密为访查。如琦善有故意逗遛情事。即行据实奏闻。所请调口外猎户生军。猝不易办。至东三省官兵。素称劲旅。若调度有方。必可得力。该抚称其断不可用。未免豫存成见。此次朕特派一二品大员管带。并命王大臣严申纪律。该官兵尚遵约束。其吉林官兵。已由河南前赴安徽。黑龙江官兵。现令改道。由山东径赴安徽一带。路途更为便捷。此项官兵。即著该抚、先行酌量扼要地方。妥为布置。不可以有用之兵。置之无用之地。至奎绶禀称、总兵王鹏飞、不知去向。是否逃散。及滁州知州。先期奉委出城。是否捏饰。省城被贼抢去款项。究有若干。均著查明具奏。庐凤道库。现存银两若干。此时是否业已运至徐州。万不可有疏失。现在向荣、既已带兵可达江甯。该处城大兵单。待援甚急。且系东南最要省会。著能保全。于大局极有关系。如贼匪全力直扑江甯。陈金绶之兵。仍须渡江援应。不可置江南于不顾也。该抚膺兹重任。责无旁贷。务当统筹全局。兼权缓急。平心论事。竭力办公。以副委任。将此由六百里加紧谕令知之。　　

○又谕、本日已有旨。派雷以諴、晋康、前赴南河。王履谦、并拣发刑部员外郎邵懿辰、前赴东河。现在逆匪窜入安庆。被难穷民。纷纷逃避。难保无奸匪溷迹其中。希图渡黄北窜。东南两河紧要各渡口。必应一体防范稽查。所有派出各员。一时未能赶到。著杨以增、福济、陆应谷、飞饬所属。将各处渡口。归并大渡。非有官票。不准私渡。并委干员。前往协同该管各官。实力巡查。遇有南来难民。妥为晓谕。毋令渡河。均于南岸安插抚恤。或由该地方官资遣回籍。如查有奸宄潜溷。即严拏惩办。此事最关紧要。万勿稍存大意。据杨以增驰奏、丰工现已合龙。在工夫役人等。有业可归。尤当善为遣散。免致别滋事端。将此由六百里各谕令知之。　　

○命湖北按察使江忠源、江南寿春镇总兵官邓绍良、速赴钦差大臣向荣军营。听候差遣。　　

○以礼部左侍郎联顺、兼署户部右侍郎。兼管钱法堂事务。　　

○实授周天爵安徽巡抚。　　

○以浙江瑞安协副将叶万清、为江南福山镇总兵官。　　

○以丰工合龙。予徐州道沈濂等、开复处分有差。　　

○赠江南阵亡总兵官陈胜元、提督衔。予祭葬世职。　　

○琉球国使臣毛种美等二人、于东安门内瞻觐。　　

○戊寅。祭大社。大稷。上亲诣行礼。　　

○诣寿康宫、问皇贵太妃安。　　

○遣官祭文昌帝君庙。　　

○谕军机大臣等、祥厚等奏、贼船偪近、急望援兵一摺。本日据向荣驰奏、因九江船只不齐。特拨大兵六成。先行渡江。从陆路赶紧追袭。一俟船到。即亲督全队。兼程前进等语。仍由六百里加紧寄谕向荣、催令飞速前进。昨据李僡奏、已于附近镇属。挑备兵丁二千名。限于正月二十一日以后启程。是各路援兵。计日均可赶到。该大臣等、务须激励弁兵。及阖城绅民。竭力固守。以待救援。杨文定既退赴镇江。今又以东坝为入苏捷径。复拟亲往堵御。东坝地方。原亦紧要。前已有旨。令联英酌量防堵。该抚统辖全省。何处吃紧。即在何处设法堵截。朕亦不为遥制。傥但谋退守。任贼阑入。以致民遭荼毒。惟执法从事。决不姑宽。现在逆船蔽江而下。辎重均在船中。著祥厚、杨殿邦、杨文定、文艺、及该省藩臬以下各员。赶紧出示晓谕、本地绅民团勇之外。如捆盐商贩。粮船水手。不论何项人等。有能抢获贼船者。除军器火药缴官外。所有船上赀财货物。尽行赏给抢获之人。以示奖励。其有雇觅船只。焚烧贼船。及捦毙长发头目者。该大臣等即行奏请。破格施恩。俾人人感奋。贼焰自消。将此由六百里加紧谕知祥厚、福珠洪阿、霍隆武、杨殿邦、杨文定、文艺、并传谕祁宿藻、联英、倪良燿、刘良驹、但明伦知之。　　

○又谕、江甯望援甚急。叠经降旨。著向荣统带大兵。兼程驰赴江甯。会合夹击。计已接奉寄谕。何以二十六日。该大臣尚在九江。前据张芾奏、雇船六十余只。并借用粮船。载兵渡江。谅早已驶到九江。著该大臣、即统带大队精兵。扬帆东下。迅抵江甯。相机进剿。军营所需粮饷。叠次谕令张亮基、将粮台银米。转运江西。并谕张芾、于前解银十万两外。仍须或银或米。酌量接济。又谕该大臣于沿途地方粮米库项。俱准酌用。谅不至于缺乏。所调广东师船。上海战船。温州头蟒等船。四川井油、及铁火箭等项。著即飞催各该督抚、迅速运往。以供要需。潮勇为害地方。实堪痛恨。应如何分作数起。设法遣散。或相机惩办。尽可便宜行事。毋致养痈贻患。襄阳土匪。早已解散。所拨官兵二千七百名。自应一并调赴江南。岳州、长沙、所雇船炮。至今未到。何以如此迟滞。著即查明据实参办。并严催赶到。毋任久延。刻下军情紧急。江甯省城。关系东南大局。向荣身受重恩。自当勉力图报。断不致藉口船粮未齐。迟疑观望。总期迅赴江南。与将军祥厚等、戮力同心。灭兹丑类。朕南望江国。寝馈难安。该大臣当何以仰体朕心耶。将此由六百里加紧谕令知之。　　

○又谕、有人奏、保障淮扬、宜扼守三汊河口、并募粮船水手、劝富民捐输等情。现在贼势东下。江北防堵。最关紧要。著杨殿邦、杨以增、查照摺内条款。体察现在情形。酌量妥速办理。务期安定人心。以固藩篱。甘肃按察使查文经、尚有丰工未尽事宜。应行留办。未能即赴新任。著即随同杨以增、稽查黄河渡口。毋令奸匪溷迹。原摺著钞给阅看。将此由六百里谕令知之。　　

○又谕、向荣驻劄九江。需船甚急。前据张芾奏称、雇船六十只。并借粮船应用。想已催趱前进。无误事机。至粮饷尤关紧要。虽据拨银十万。解往军营。尚恐需用不敷。必须或银或米。酌拨就近接济。昨据叶名琛等奏、拨银二十万两。解赴湖北。以备军饷。现在粮台。移设江西。著该抚遴委妥员。星速迎提。解至大营。又据向荣奏、所带潮勇。沿途滋扰。现已咨商该抚、派员来营管领遣撤。并著设法妥速办理。免致别滋事端。将此由六百里加紧谕令知之。　　

○河南巡抚陆应谷奏报、探闻安庆被陷。调兵防堵。得旨。妥为布置。勿稍大意。　　

○河南按察使张集馨奏报、现办团练情形。得旨。防守事宜。不可稍忽。虽无事时。亦设有事想。　　

○调陕西汉中镇总兵官穆特布、为喀什噶尔换防总兵官。　　

○己卯。谕内阁、惠亲王等、奏请添派重兵、前往剿贼一摺。所有军饷、自应宽为筹备。著大学士、军机大臣、九卿、会同户部、速议具奏。至该部各项例发经费内。应如何酌量裁汰。以备军需之处。著一并议奏。　　

○又谕、军兴以来。已越两年。逆匪自粤而楚。攻陷州郡。蹂躏地方。吾民颠沛流离。深堪悯恻。业经先后降旨。令将广西、湖南、湖北、被扰地方。应徵地丁钱粮。分别蠲缓。以苏民困。现在贼自九江东窜。安庆失守。民间迁徙仓皇。遭罹兵燹。春耕将及。力作未遑。眷念南邦。实堪廑系。所有江西、安徽、沿江一带、被贼扰害各州县。应徵新旧钱粮。著各该督抚、确切查明。迅速奏请蠲缓。其附近地方。虽与被兵处所。稍有不同。而警报频闻。民难安业。著一并查明。分别奏请恩施。用示朕轸念穷黎至意。该部即遵谕行。　　

○又谕、前因各城司坊等官、于邻境匪犯。多有弋获。而本任捕务。转致废弛。曾经降旨。令将本任未获之案。于请奖摺内、随案声明。原所以整捕务而除积习。乃近年以来。重案叠出。而破获甚属寥寥。在本任之员。或限于地面。耳目未周。邻境各官。又因承缉有案。不能奏邀奖叙。牵制观望。亦所不免。嗣后五城司坊各官。遇有拏获邻境案犯。仍准该御史等、随案声请鼓励。其本任承缉应得处分。照例各归本案开参。毋庸于摺内声叙。该巡城御史等、务当严饬所属。不分畛域。一体查拏。傥因奉有此旨。遂有取巧之心。置本任捕务于不顾。即行据实严参。毋稍徇隐。　　

○谕军机大臣等、杨殿邦奏、请调精兵水陆兼防、并请饬调徐州镇兵、各摺片。贼匪已至芜湖。顺流而下。且水陆并进。江甯城大兵单。势甚危急。而下游瓜州京口。为南北咽喉。均极吃重。杨殿邦既已驰抵瓜州。并察看陆路。由庐滁等处、绕道天长、六合、可以直达仪扬。是必须扼要设防。方为严密。该漕督请调各省精兵。其福建之二千名。本日已降旨。令怡良、王懿德、迅速拣调。派员管带。由浙江一路。前赴江南。交该漕督调遣。至浙江官兵。本属柔脆。且贼踪偪近镇常各郡。该省先已调出官兵不少。现在正须筹办堵御。恐难分拨。山东为京师屏藩。节据李僡奏称、该省官兵。不能再行调拨。此时防守河口。需用孔殷。惟安徽省、前调浙江、山东、官兵。尚有在途未到者。即著杨殿邦、杨文定、查明催调。前赴扬州之仪镇、瓜州各口。与陆路上游各要隘。迅为布置防守。并据李僡奏、挑兵二千名。限正月二十一日以后启程。前赴江甯。著该漕督、巡抚、酌量缓急。如江甯省城、向荣大兵已到。即可将此项兵丁。调至江口上下。以备防剿。丰工现已合龙。著杨以增饬令徐州镇、迅即拣调该标得力官兵五百名。迅饬前赴瓜州江口、交杨殿邦拨用。毋稍贻误。其江西撤回之江苏兵。内有漕标兵四百名。亦可调用。杨文定已赴东坝。所有镇江防守事宜。仍著杨殿邦、与文艺、熟筹兼顾。和衷商办。务与杨文定、声势联为一气。互相策应。江甯省城。由句容、至丹阳、可以越过镇江。而芜湖东至高淳、由东坝经溧阳、宜兴、又系入苏之路。该逆诡计百出。或扬言将攻江甯。我必以全力赴之。而暗分股匪。袭我之所不备。尤须豫为密防。该抚亲往东坝相度。有无险要可守。所募粮船水手。能否得力。句容、距该处较远。该抚在镇江时。是否先已筹及。派兵设防。著速查地方形势。即行办理。至福山镇水师营兵。现已调拨上游若干。是否尚敷徵调。仍著该漕督酌量妥办。朕亦不为遥制。所有上海商船。曾否由该道吴健彰雇募。由海入江。以资攻剿。其沿海港汊商渔船只。及崇明、宝山、鸟船。尤须及早收用。或饬令收藏僻处。无为贼得。将此由六百里加紧各谕令知之。　　

○又谕、瓜州、镇江、为南北咽喉。文报往来必由之路。该处兵力极单。不敷防守。著怡良、王懿德、迅即于福建省各标营内。拣派得力精兵二千名。派委勇干将弁管带。配足军装器械。饬令迅速启程。由浙江行走。径赴江苏。交杨殿邦调遣。惟该省前次调赴楚省官兵。经向荣、奏查临阵辄先退避。总兵郭仁布、驾驭无能。此等征兵赴调。糜饷失机。实堪痛恨。业经向荣、饬令撤回闽省。此次拣调。务须实在得力。足资御侮者。方为妥善。所派将弁。尤须平日讲求训练。约束严明者。饬令管带。不得以遵派启程一奏塞责。并须严饬该带兵官员、兼程趱行。毋得稍事逗遛。或至沿途滋扰为要。将此由六百里加紧谕令知之。　　

○又谕、张芾奏、委员总司行营粮台一摺。现在大兵驰抵江南。需运粮饷。自应就近于江西设立总局。多委干员经理。方不致贻误。既经该抚派令前任长芦盐运使彭玉雯、江西盐法道熊莪、总司行营粮饷事宜。著即设立总局。饬令妥速筹办。其应带随员即由该二员商同拣派。务择实心任事。操守清廉者。俾司支放。毋得滥竽充数。无论大军行抵何处。所需粮饷。责成该员等、沿途支应。源源接济。不可稍事推诿。致误军行。惟经费支绌之时。尤宜认真稽核。毋得稍有浮冒。将此由六百里加紧谕知张芾、并传谕彭玉雯、熊莪知之。　　

○赏前任长芦盐运使彭玉雯、按察使衔。驰赴钦差大臣向荣军营。帮办军务。仍令总司粮台事宜。　　

○以山西蒲州协副将马济美、为江西九江镇总兵官。　　

○以江西九江府城、被贼窜陷。革总兵官清保、副将音德布、参将德保、游击李崇勋、知府陈景曾、知县李辅职。均逮问。并革参将文芳、游击曹振凤、薛升堂、都司李奉章、守备刘旭升职。　　

○庚辰。遣官祭黑龙潭。昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕军机大臣等、前据步军统领衙门奏、宛平县民人郝伦等呈称、县属珠窝山等处。出有银矿。情愿捐赀开采。当降旨、交顺天府委员确查。现尚未据该府尹覆奏。其珠窝山等处、有无矿苗。是否可以开采。仍著顺天府派委妥员。迅速确查具奏。不得任听吏胥需索欺隐。但以无可开采一奏塞责。将此谕令知之。　　

○又谕、本日据步军统领衙门、拏获形迹可疑之赵二、已交刑部严讯。并饬各该衙门、及该督、严拏逸犯矣。该犯既称听从匪犯宋老德、来京探听发兵信息。且有三五成群。陆续进京之语。是其夥党。必不止张大、王老德、两人。著讷尔经额、严饬各属。并密派干员。认真访查。如有此等形迹可疑之人。无论是否该犯党与。总当摉捕严办。不可任其句结窥伺。致酿事端。原摺著钞给阅看。将此谕令知之。　　

○又谕、寄谕钦差大臣江甯将军祥厚等、本日据周天爵奏、逆匪大队、直犯江南省城、文报不通一摺。览奏不胜焦灼。已飞谕向荣、陈金绶、各带大兵。分路来援。并令琦善、带兵在江北接应矣。该大臣等、务须督率在城绅民兵勇。竭力固守。以待外援。俟大兵云集。内外夹击。必可取胜。所有城内布置机宜。与瓮听诸法。须严密防备。不可稍涉疏忽。至扬州、镇江、一水可达。亦难保该逆不分股滋扰。著该漕督、巡抚等、于江面赶紧设法堵御。盐贩及粮船水手。皆可招为我用。丰工遣散人夫。并著杨以增、留心防范。勿令为贼所诱。将此由六百里加紧各谕令知之。　　

○又谕、周天爵奏、逆匪大队东下。直犯江南省城。未将月日声叙。殊深焦急。向荣谅已自九江启程。著即遵照前旨。迅速驰赴江甯。若稍缓须臾。恐该省城大兵单。不能坚守。一有疏失。东南大局。关系非细。贼船蚁聚江干。利用火攻。该大臣既有船只。著即设计施行。不可坐失机会。本日又摧令陈金绶、先行带兵驰往救援。该大臣到后。与该提督合力攻击。俾逆匪知外援已至。有所顾忌牵掣。庶不致以全力攻城。而省围可解。务即先尽所有之船。督兵由水路疾驶往救。至陆路各兵。跟接前进。不可以等候船只。再事迁延。江甯安危。系于该大臣此行。朕急盼捷音。毋负委任。将此由六百里加紧谕令知之。　　

○又谕、现在贼匪已至江甯。该省城大兵单。望援甚急。陈金绶接奉此旨。著即星速南驰。渡江援救。惟所带官兵仅四千名。仍恐不敷调遣。著琦善再拨给精兵四五千。派员管带。兼程驰赴江南。交陈金缓调度。琦善即督率现带官兵前进。一面飞催吉林、黑龙江、马队。扼要防守江北浦口一带。为陈金绶接应。贼船蚁聚江干。利用火攻。该大臣所带火箭。即设计施行。向荣前在九江。觅得船只。本日已谕令督兵赴援。江甯要地。当此万分吃紧之时。该大臣等、务宜水陆并进。协力夹攻。毋令稍有疏虞。将此由六百里加紧谕知琦善、陈金绶、并谕胜保知之。　　

○又谕、吕贤基奏、行至涿州。接到周天爵信函。并将原函呈进。披览均悉。贼匪已满浦口。淮徐乱民猬起。经周天爵、飞饬前路收集逃兵。弹压土匪。招集北勇千余人。截留北来兵二千名。不靖之徒。当可稍知敛迹。该侍郎即迅速前进。抵皖后、会同周天爵、商办一切。至所请许该抚便宜行事之处。当此贼氛未靖。自宜猛以济宽。且距京数千里。必事事请命。亦恐坐失机宜。惟立法从严。必须情真罪当。始足以服人心。傥误听人言。并无实据。辄用极刑。恐人心涣散。亦足召乱。已寄谕周天爵、令其加意慎重矣。现在军报络绎。驿站支应较繁。是以前次派往军营。及河工人员。均未令其驰驿。该侍郎随带之李鸿章等、即抵皖稍迟。亦无不可。仍著毋庸驰驿。嗣后发递摺件。除紧要军务。由六百里驰奏。其寻常奏报。即由马上飞递。周天爵原信发回。将此谕令知之。　　

○又谕、寄谕安徽巡抚周天爵、据吕贤基奏、途次接到周天爵来函。附摺呈览。该抚拟将贪懦不职之员。严加惩创。原为力挽颓风起见。惟该员等恶迹。务须查勘确实。必得情真罪当。始足以服人心。傥或得自传闻。未有实据。仍当再加察访。斟酌办理。该抚秉性公忠。朕所素知。必能于严峻之中。持以慎重。不负委任也。至所称北来之兵。皆截留于宿。此项兵丁。必须调往江甯应援者。现在江甯危急。何得置之不顾。著速拨前往。不可迟误。再安徽前调山东兵。尚有未到者。昨已谕令杨殿邦、杨文定、查明催调。前赴扬州各口布置。该抚亦不得概行截留。将此由六百里加紧谕令知之。　　

○又谕、寄谕河南巡抚陆应谷、前因周天爵奏、择要防堵摺内。有闻贼另股奇兵。窜至信阳汝甯一带之语。当令查明何处传来之信。迅速具奏。并寄谕该抚、确查奏闻。本日据周天爵驰奏、探闻江甯被围。已有旨。飞催琦善、向荣、陈金绶、分赴江南江北援救。其于贼窜信阳一节。则称实系真确。传说者即其家乡被害之人。或地方官隐匿不报等语。如果属实。该抚岂无见闻。或地方官因非大队贼匪。视为无关紧要。或该匪等旋来即去。未有窜扰实迹。亦未可知。著该抚仍遵前旨。迅速查明。不必因前此未经奏报。稍存回护。将此由六百里谕令知之。寻奏、确查信阳等处。扼要边境。俱有兵勇巡防。贼匪无由飞越。复遍访乡民。咸称并无另股逆匪窜入踪迹。报闻。　　

○又谕、寄谕山东巡抚李僡、本日据周天爵驰奏、探闻逆匪已犯江南。省城危急。并称山东兖沂两府。贼所必窥。其途一出宿徐。一出邳郯等语。著该抚仍遵前旨。即行出省。迅赴各该处。确探贼踪。分饬文武各员。扼要严防。切勿稍有疏虞。其滨临黄河各处渡口。仍著会商东南河督、严密稽察。勿使奸匪阑入。将此由六百里谕令知之。　　

○广西巡抚劳崇光、奏报校阅省城营伍情形。得旨。粤西地方。现尚紧要。不可作无事看。又奏、请将广西道光三十年大计。归入本年办理。允之。　　

○辛巳。遣官祭昭忠祠。　　

○谕内阁、僧格林沁、花沙纳奏、遵旨查抄一摺。已革大学士赛尚阿、前在广西军营。劳师糜饷。日久无功。已革两广总督徐广缙、接受关防。督办军务。迁延不进。以致武昌汉阳等府。相继失守。已革两江总督陆建瀛、带兵防堵九江。一战兵溃。置九江安庆于不顾。遽回江甯。以致省城惊扰。贼船下窜。均属罪无可逭。除将在京寓所赀财家产。分别查抄。并赛尚阿之子、先已有旨革职外。所有徐广缙之子、刑部员外郎徐叔乔、陆建瀛之子、刑部员外郎陆钟汉、均著革职。徐广缙、陆建瀛、原籍家产。及任所赀财。一并查抄。　　

○谕军机大臣等、寄谕署山西巡抚哈芬、有人奏、山西介休县知县程震佑、劝捐作弊。复托名借贷。挟券勒索。绅民畏其陵虐。馈送多金。伊子程宏钺、即程锡康、乘坐四轿。出入招摇。绅棍捐职千总茹景曾、为之关说。复因乡民办理团练。该县辄遍张告示。限以团数。每团加派民夫。勒捐十个月经费。正月间传集公耆数百人。进城面饬遵捐。众论哗然。远迩惊骇。复将数村公耆。零星锁禁。势将必遂其所欲而后已等语。此等贪劣不职之员。必当从严惩办。该署抚甫经到任。无所用其回护。著即按照摺内各款。秉公严讯。据实参办。安民必先察吏。切勿任听属员蒙混。代人受过也。原摺著钞给阅看。将此谕令知之。寻奏、已革知县程震佑、讯无勒捐吓诈情事。惟索借部民银一千三百两。殊属不法。拟从重发往新疆效力赎罪。伊子程锡康、乘坐四轿。实属违制。拟革去监生。捐职千总茹景曾、说合借贷。亦属不安本分。拟革去千总职衔。下部议。从之。　　

○又谕、有人奏、请实力革去步营弊端等语。据称该营各旗办事人、多由召募充当。包庇贼犯。近日各营拏获奸细。送至提督衙门。门役监役。无不索钱。以致相率不拏。又门领、门千总、门甲、卖放米车。影射出城。惟西直门为甚。以上各弊端。如果属实。殊干例禁。著步军统领衙门、按照摺内所指情节。认真厘剔。严禁把持需索卖放等弊。当此稽查整顿之际。花沙纳、甫经到任。务须与该总兵等、破除情面。核实办理。不得任听所属蒙混。一奏塞责。原奏条款。著钞给阅看。将此谕令知之。　　

○又谕、本日据礼部尚书奕湘奏、福山为大江入海门户。宜防守两岸炮台。并调外海水师。由福山口进兵迎击。以堵逆匪出洋之路。又瓜州京口。为南北咽喉。东坝内通苏、常、二府。均宜重兵防守。又据御史黎吉云奏、请派兵防守江北。及河北各处。添派浙江水师提督叶绍春、总兵陈世忠、堵守镇江丹阳。并请于扬州、及清江浦各南北、并王家营等处。厚集兵力。收船筑墩。阻贼北窜各等语。已谕令怡良、黄宗汉、迅调叶绍春等、带兵即赴福山江口接应矣。贼船偪近江甯。所有瓜州、京口、东坝、及下游一带。均关紧要。大江以北。及黄河南北两岸。亦应豫为筹防。著杨殿邦、杨文定、文艺、杨以增、各就地方情形。仍遵前旨。严密筹防。并著随时知照向荣、合力夹击。以期互为声援。又顺天府府丞张锡庚、奏请明悬赏格。有能团练丁壮。杀贼立功者。文武举人。赏给进士。贡监生员。赏给举人。军民人等。赏给把总外委等语。著即酌量出示晓谕。广悬赏格。以励人心。又据礼部代奏、额外主事尹耕云、拟请亟筹火攻一摺。贼船林立江面。最利焚烧。屡次寄谕谆谆。今尹耕云摺内所陈。尤为详细。著该大臣等、体察筹办。尹耕云等原摺。著钞给阅看。将此由六百里各谕令知之。　　

○又谕、礼部尚书奕湘奏、湖北江西。遍山产木。可随时砍伐。编造木篺。上安炮位。以一半防守大江上游各港口。堵截逆匪回路。一半顺流直下。冲击逆匪。与水路官兵。声势应援等语。逆匪掳掠船只下窜。我军乏船。转须雇觅。现在贼船虽已东窜。湖北、江西、水路各要隘。仍须豫为布置。不可因贼踪已远。防范又疏。著张亮基、骆秉章、张芾、各派文武干员。酌量情形。加意防守。既可力扼上游。亦可为下游应援。慎勿稍涉大意。致有疏虞。将此由六百里各谕令知之。　　
</div>
    <div class="pagination">
<a href="清实录咸丰朝实录_page115.html">上一页</a><span>...</span><a href="清实录咸丰朝实录_page111.html">111</a><a href="清实录咸丰朝实录_page112.html">112</a><a href="清实录咸丰朝实录_page113.html">113</a><a href="清实录咸丰朝实录_page114.html">114</a><a href="清实录咸丰朝实录_page115.html">115</a><span class="current-page">116</span><a href="清实录咸丰朝实录_page117.html">117</a><a href="清实录咸丰朝实录_page118.html">118</a><a href="清实录咸丰朝实录_page119.html">119</a><a href="清实录咸丰朝实录_page120.html">120</a><a href="清实录咸丰朝实录_page121.html">121</a><span>...</span><a href="清实录咸丰朝实录_page117.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
