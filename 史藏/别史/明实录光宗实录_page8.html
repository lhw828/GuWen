<!DOCTYPE html>
<html>
<head>
    <meta charset="UTF-8">
    <title>明实录光宗实录 - 第 8 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录光宗实录 - 第 8 页/共 12 页</h1>
    <div class="content">　　○四十四年丙辰八月上御文华殿东房讲读一日先是  东宫辍讲大小臣工恳请有年矣是岁五月辅臣更为请期补官二＜锍-釒＞以奏奉  旨著于秋爽举行至是乃下侍班讲读等官又  命所讲经书照旧接续讲读然未几复辍至次年春再一举行初  上当命哲之日天佑  皇衷  诏诰恩赉业俨然荷震器之重厥后  天意未有所移而时情不无觭向正嫡之嫌既生佩玦之疑滋起以仗义抗节之士吐防微杜渐之忠君曰有待臣曰何待而朝论纷纷矣逮夫  储宫既定礼制大明而谗构内滋衅孽外作以  贰极之尊安涉陨渊之险危所藉  九庙护呵  神祖沉几宠藩既出啧议遂消  国祚奠于泰山天也然父子天性终始无间伦物之尽隆于  两朝仁孝之经垂于万＜礻冀＞稽之前代罕有其比矣  神宗晚年揽权静摄  上久在东宫周知民间疾苦及奉  遗诏德音迅发既登阼锐意图政惟日不足中外忻忻更始而又笃爱臣工不时召见如家人父子疾自夙婴兼误医药至今称为一月天子万年圣人云
　　明光宗贞皇帝实录卷之一

明光宗贞皇帝实录卷之二
　　万历四十八年庚申七月丙子朔二十二日丁酉以  大行皇帝宾天告于  奉先殿
　　○令礼部会翰林院议大丧礼仪
　　○礼部进  大行皇帝丧礼仪注一二十二日发丧不鸣钟鼓二十三日大殓二十四日成服一在京文武官员自二十二日闻丧白布员领乌纱帽黑角带皂靴诣思善门外哭临退于本衙门宿歇不饮酒食肉二十四日二十五日二十六日各具斩缞服诣思善门外朝夕哭临七日各十五举声而止凡入朝在衙门视事用白布裹纱帽垂带素服腰绖麻鞋退居即服孝服通二十七日而除一在京诸寺观各声钟三万杵一听选官办事官监生人材吏员僧道坊厢人等俱素服自次日晨赴顺天府朝阙哭临至二十四日各官具斩缞服监生人等素服朝夕哭临三日各十五举声而止仍素服通二十七日而除一在外诸王世子郡王及王妃郡主以下闻讣皆哭尽哀行五拜三叩头礼毕并易素服第四日服缞服二十七日而除一  遗诏到日在外文武官员人等素服乌纱帽黑角带行四拜礼跪听宣读讫举哀再行四拜礼毕各斩缞服于本衙门宿歇不饮酒食肉每日于本衙门望阙哭临三日各十五举声而止自是素服通二十七日而除一在外官员命妇闻丧素服举哀三日通二十七日而除军民男女素服一十三日而除  谕内阁等衙门大小臣工各尽心供职毋怠  谕报讣于宗室  谕兵部并敕护卫官兵戒严中外  发帑金一百万犒九边奉  遗旨也  先帝弥留时大臣问安且面请用人发帑诸事  圣体困倦未答而上时侍疾既退从容申启翌日传  遗旨发之且谕  父皇特念辽东九边文武将士劳苦悯恤至意三军闻之欢声雷动
　　○罢天下矿税令旨先年开矿抽税为三殿两宫未建帑藏空虗权宜采用近因辽东奴酋叛逆户部已加派地亩钱粮今将矿税尽行停止其通湾等处税监张烨马堂胡滨潘相丘乘云等都著撤回其见徵在官税银角□羊进自万历乙未大工鼎建武弁市猾辈以开矿奏而诸珰从中主之矿事遂兴榷税亦起遣珰四出而首事弁猾投为爪牙其奸利之徒夤缘差遣谓之奏带官所至骚动驿递暴苦平民间有内输而得不偿失至于设店徵税算及鸡豚税以万计官仅得其什一当  神宗晚年亦议停议减半以助经费矣而余虐未息至是遵  遗命悉蠲焉后又有各内使将见徵并拖欠等税银俱亲押解进之旨兵部尚书黄嘉善复请所角□羊进者应以本年七月前已徵者为定毋更以拖欠扰民  上从之于是关市山泽一切无艺之徵为之尽洗
　　○令旨谕内阁  父皇遗言尔母皇贵妃郑氏侍朕有年勤劳茂著进封皇后卿可传示礼部查例来行礼部左侍郎孙如游＜锍-釒＞言臣详考累朝典故并无此例其以配而后者乃敌体之经其以妃而后者则从子之义历朝以来岂其无抱裯之爱而终引去席之嫌以礼之所不载也  先帝念皇贵妃之劳苦当不在无名之位号  殿下体  先帝之心亦不在非据之尊崇且  王皇贵妃诞育  殿下岂  先帝意所不留而恩尚有待即  郑皇贵妃而习于礼处非其据必非其心之所安夫善继善述正须斟酌于义若义不可行则遵命非孝遵礼为孝臣若不顾义礼而曲徇意旨则又欺罔不忠臣不敢以不忠事主尤仰冀  殿下以大孝自居也＜锍-釒＞入未报
　　○免命妇哭临并祭
○令各王府各衙门陆续进香者照旧例十日一类进赴思善门行礼允部请也
○直隶巡按易应昌＜锍-釒＞言今日事势最亟者兵顾募之不必应应而复逃调之不必至至而复逃今天下之兵未可恃也且其亟莫如饷天下无一岁不旱涝亦无一地不旱涝淮南之三十万不苦于粮而苦于船山东之六十万苦于船而并苦于粮数千百之生灵试于风涛礁碛之中国固有灵人谁无恐今天下之食未足恃也  皇上所以有其民者有其心也乃兵之逃者噪者饥民矿贼之不靖者无日不见告矣犹曰有所激之也居中无事聚徒作奸以不测之祸心乘易讹之愚众白莲无为之教蚁聚蜂屯绿林亡命之雄鸱蹲虎视未敢深言不胜深虑今天下之民心未可恃也逃兵掠食其心既已在身命不在国家乐祸幸灾其心不惟不在国家并亦不在其身命占风望影其情何不可为天下事可忍言哉即以财用论积而不散既同朽蠹用之不经复类泥沙饷之边者成百成千不□三军之腹攫之市者一倍几倍半多九尾之囊至于今瓶罄罍耻共嗟巧妇之炊拯溺救焚总无终岁之局曰劝输曰开纳夫已存乎其人曰摉库曰粜仓何以继乎其后惟一鼓铸为自然之息莫应燃眉惟一兴屯为长便之谟犹同筑舍诸臣计出无奈则加派而已矣谓众轻似易而屡易则难谓事已即停而停于何日奉者非人行之无状殷鉴不远良可深思臣故曰今天下无一可恃者此也然则如之何莫如广任仁贤则政事自理然功非运掌宜先民力之宽天不雨金孰应东方之急  发帑之说极便极快臣请以辽左一年之饷求  皇上之自捐而以此外之调剂此后之支撑一信仁贤之共理民之见德必倍皇上之收功更倍臣奉  命儧运所见天下情势实是如此仰恳  皇上留神省览＜锍-釒＞上在  先帝弥留时遂寝不报
　　○白气见夜四更候得白气如疋练长三丈余穿过牛女虗危历轸至翼良久乃散
　　○戊戌颁  大行皇帝遗诏于午门诏内言  皇长孙宜及时  册立进学  瑞王  惠王  桂王各择善地令早就藩封内阁辅臣亟为简任卿贰大僚尽行推补两次考选拜散馆科道官俱令授职建言废弃及矿税诖误诸臣酌量起用一切榷税并新增织造烧造等项悉皆停止各衙门见监人犯俱送法司查审释放东师缺饷宜多发内帑以助军需  上于旬月间皆次第举行焉
　　○改戎政兵部尚书黄克缵为刑部尚书仍太子太保户部仓场尚书张问达为都察院左都御史各＜锍-釒＞辞不允
　　○升三边总督张鹤鸣为兵部左侍郎
　　○升湖广巡抚佥都御史徐兆魁为左副都御史协理院事
○升太仆寺少卿苏茂相巡抚浙江太常寺少卿胡来朝巡抚大同徐可求巡抚四川俱都察院佥都御史茂相可求提督军务来朝赞理军务初阁臣于  神宗寝疾时面请简大僚下抚臣奏故得  旨为速
　　○升湖广道御史房牡丽江西道御史唐世济俱大理寺寺丞时该寺堂上官缺久狱滞至是谳决为清
　　○起升原任吏科都给事中李瑾为太常寺少卿户科给事中黄运泰为光禄寺少卿工科给事中毛一公为尚宝司司丞运泰一公皆万历二十四年以兵部推升宋世恩事谓言官不能论列革职先是吏部尚书周嘉谟有  圣主原无成心乞恩录用山林诸臣＜锍-釒＞奉  旨下部酌量推用逮  遗诏下以次推擢耆旧汇征充廷自此始
○升云南道御史俞诲湖广左参政福建道御史杨州鹤山西右参政
○升礼部精膳司郎中杨作楫江西右参政
　　○升吏部文选司郎中陆卿荣为太常寺少卿
　　○改礼部主事夏嘉遇于南京祠祭司
　　○起升原任吏部文选司郎中王三善为太常寺少卿
　　○升河南道御史王象恒山西道御史冯嘉会俱太仆寺少卿  命惠安伯张庆臻左军都督府掌管府事
　　○大学士方从哲恭候慰安于  乾清门外  召进从哲谢发帑谢发章＜锍-釒＞因请简用阁臣奉谕具阁＜锍-釒＞行之
　　○下御史巡按省直诸差刘廷元顺天张至发应天张铨辽东黄彦士河南舒荣都湖广郑宗周福建刘有源广西聂绍昌甘肃王槐秀山东而巡视两关则申廷撰巡视盐务则郭如楚长芦张泼河东张师孟两浙
　　○命御史万崇德督理辽东粮饷
　　○命户科给事中李若圭河南道御史顾慥并巡视京营起原任御史陈宗契巡视南京畿
　　○升原任山西副使郭尚友为山西按察使井陉道补原任广东按察司副使吴玄为河南副使河北道
　　○辽东总兵官李怀信以病免
　　○以西安前卫署所镇抚魏汝孝量升指挥佥事守备宣府龙门城地方以武举加级济南卫中所镇抚孙嗣徽量升署指挥佥事守备宣府保安新城地方俱照例以都指挥体统行事从督臣崔景荣请也
　　○赠兵部右侍郎杨应聘为兵部尚书仍给与考满恩典荫嗣男杨京旭为国子监生
　　○己亥令旨再发帑银一百万两与户部充辽饷命别部不得分用并前犒赏二项共给脚价五千两毋骚扰驿递毋留滞太仓差官即发自辽边军兴饷匮民间亩税再加物力已竭寻开事例旋议摉括在廷计无所出日以内帑为请当  先帝不豫时已发广西进到助饷税银八万五千四百余两命监军道佥事牛维曜赴辽接济而令旨再赐百万盖  上养德青宫虑周庶政其干边军之疾苦驿置之扰害胥吏之那移留难罔弗洞悉故部臣称  上忧民之心同符尧舜用兵之略有光汤武云
　　○延绥巡抚董国光上本镇防秋兵马数阖镇兵马除援辽入卫守墩等项外堪战有马官军家丁一万三千八百一十七员名内除驮炮运粮京塘报外有马堪战官军丁一万二千九百五十九员名沿边西自定边营起东至黄甫川堡止边长一千九十一里零一百六十六步
　　○申罪臣摭办禁先是原任辽东总兵候勘李如柏原任辽东河东总兵李如桢具疏办罪皆擅自投进不繇通政司通政使姚思仁参其踰越  祖宗旧例乞申敕会极门  上是其议诏犯者听该司参治
　　○改礼部仪制司郎中须之彦为光禄寺寺丞仍支从五品俸留部管事前是之彦以二王婚礼告竣题升本秩值典礼殷繁奉  旨留任是时具礼仪慎封典及请定建储日期之彦劳为多
　　○起升原任山西副使吕纯如为光禄寺少卿原任山东右参议王绍徽为通政司右参议
　　○吏部请补用考选散馆科道官奉  旨各官遵诏补用于是补庶吉士暴谦贞吏科韩继思刑科考选惠世扬工科俱给事中其考选候命三咨有久至八年者不旬日次第俱下言路始疏通矣
　　○授原拟礼部主事王继会为户科给事中原拟南京户部主事王安舜为湖广道御史原拟工部主事乔时敏为南京狭西道御史南京吏科给事中晏文辉以巡视两差未下请奉  令旨姜习孔等都着到任管事于是吏部题姜习孔欧阳调律陶崇道俱授南京给事中习孔吏科调律崇道俱户科
　　○升兵部武选司郎中潘澜为湖广右参政下湖南道车驾司郎中魏成忠为广东右参政琼州兵备原任湖广参议瞿汝说为江西右参议湖西道
　　○升户科都给事中官应震为太常寺少卿提督四夷馆
　　○南京工部尚书丁宾乞致仕尉留不允
　　○经略辽东熊廷弼以病求去且言臣一死无益于辽而废极重之军务  朝廷亦何利于臣之一死因力求罢自阅科出关而议论生辽事益难为矣  先帝因遣科臣有十羊九牧之旨及弥留时又对辅臣言辽事破坏繇于文武不和其后失辽阳广宁人皆仰服神见
　　○庚子文武百官军民耆老人等奉笺劝进其词曰天祐君师受命叶河清之应运钟  神圣绍休衍川至之符率土改观普大胥庆钦惟  大行皇帝智仁独纵文武兼资法  祖缵  宗膺二百余载洪图治安有象显谟承烈抚四十八年凤历悠久无疆华夷莫不尊亲童叟共跻仁寿方持盈保泰拥神器以弥昌遽厌世倦勤攀鼎湖而莫逮眷兹付托端属元良敬惟  皇太子殿下恭敬温文聪明齐圣金追玉琢既培潜德于当年□  龙行可卜太平于今日顷奉  先皇末命俾承  列圣丕基舜日重华天禄永绥伊始尧文再焕人心倾注维新盖继体得人  宗社生灵有赖而吾  君有子讴歌讼狱成归虽在孺慕之时当以绍述为孝伏愿际天人之交与念历数之在躬莅中国以奠四方早慰臣民之望坐明堂而朝群辟远追功德之休乘六御天涣更新之大号奉三立极欢利见于文明臣等无任祈吁俟  命之至  皇太子令谕答曰览所进笺具见卿等忧国至意顾予哀痛方切继统之事岂忍遽闻所请不允
　　○是日礼部启天下文武进贺  圣节官员应许随班行礼从之
　　○户部尚书李汝华＜锍-釒＞言辽左用兵仰屋日久计穷于事例力竭于加派曾经臣请乞犒赏户兵两部业凑三十万两解用而值内帑再发又出脚价转输臣议在辽东者应分犒分饷充饷若干犒赏若干行经略分别确数具奏外其一百万两并脚价系分发九边者查九边共一十三镇道有远近军有多寡事有缓急赏有差等须另为酌量就镇计兵就兵计饷计算详妥乃可差官领发会同抚按颁给有稽迟等毙臣部查明具奏已题员外郎李采主事杨国柱解银辽东又题司务郭长发郎中严九岳田一井员外郎田凤仪主事向胤贤解银九边奉  旨依拟仍着地方督抚多发兵将防护毋误
　　○辛丑文武百官军民人等再上劝进笺其词长君国之福大统定而天下始安  元后民所依丕基缵而舆情允惬当八表效灵之日值  九重正位之时谨勒下忱再干  圣听我  大行皇帝致治昭明成功巍焕袭二祖  八宗之景运鸿祉无虞渐九州四海以深仁燕贻有永爰念承祧之重特颁  顾命之词敬惟  皇太子殿下天纵聪明性生仁孝离照启前星之瑞帝王有真乾符当就日之期臣民交戴乃  圣心冲抑宠俞未允于  宸衷致众志忧惶颙望益深于寰宇臣等窃惟恭默虽云思道而缵绍所以觐光矧一日万几天位岂容或旷而百官咸式神器不可久虗自昔周固本支实资明两以致汉启磐石必系元良惟往牒之昭垂宜鸿仪之肇举伏愿  殿下早履洪图聿宣新政天下欢声雷动  朝廷德谕天敷乾坤转而四时成遵王有极  圣人作而万物睹保世滋昌无任恳切俟  命之至  皇太子令谕答曰卿等为  宗社至计言益谆切披览之余愈增哀痛岂忍遽即大位所请不允
　　○礼部题参二十三日光禄寺应备文武官共祭一坛时备办迟误合行罚治奉  旨堂上官免究署官夺俸三月其管办内臣陈进着司礼监查究
　　○先是刑部以热审屇期催请者屡矣顷乃得  令旨允行比再奉  旨催问开释者众鼓舞于道
　　○广西巡抚陈邦瞻奏田州岑茂仁本叛猛罪孽肆虐属邑纳上林县土官黄德勋叛弟黄德隆叛子黄祚胤谋袭其城破之三凶同恶推刃德勋夺印信掳妻妾子女玉帛以去事闻抚道府问状而茂仁党庇二逆掜德勋为病死以祚胤为当继法应声罪致讨即四境土司亦思共伸义举第西粤惫极未可以师然隐忍不以时闻且成尾大之势谨据实题参伏乞  下部覆议  敕臣等随宜计议调度兵食以图善后事下兵部
　　○诏下房山县民陈槐于法司槐与王昇以争认皇亲事累经巡视衙门查审未服至是槐子陈象坤与其党拘执王昇巡视御史以闻乃奉  旨究问
　　○补给原任吏部尚书赵焕恤典焕历官有清望再秉铨衡值缙绅交争舆情未惬末年以九卿伏阙请帑焕为首名见忤属满考当加官久寝不报郁郁而卒恤典亦停至是部臣以为言乃允
　　○壬寅文武百官军民人等三上笺劝进其词曰天人协应法舜禹之代终历数有归昭启诵之嗣服故大德必得其位惟至孝克缵厥猷若逊让之未遑将舆情其何惬敢烦渎请冀  赐允俞敬惟  皇太子殿下荷  天眷命席世累仁  圣学懋乎缉熙  睿质成于追琢凤姿温润蚤毓瑞于  青宫龙德正中宜承庥于  紫极矧弥留之攸托惟缵绪之是期乃泰德初新已见兆心之共戴而  谦光下济犹然三让而不居窃惟继志非圣人不能即当宪天以出治谅阴古帝王代有贵在从礼而抑情虽哀慕未适诸怀而艰大必轸诸虑是宜告之  郊  庙光昭  元子之成功于以示诸华夷丕著  新君之一统臣等用是瞻  天恳请局地恐惶倘微忱之未通将叩阍而不已伏愿  殿下慰群情而称明明后思遗训而宅丕丕基上贻  文考以无忧尽内外无不思服远迈大禹之有子凡血气莫不尊亲臣等无任恳悃激切俟命之至  皇太子令谕答曰  皇考大行皇帝上宾予哀痛悲号五内摧裂而文武群臣军民耆老人等以  祖宗基业之重  皇考遗命之严上笺劝进至再至三已悉忠恳天位至尊诚难久虚况  遗命在躬不敢固避勉从所请  皇太子令谕礼部曰  皇考大行皇帝上宾予哀痛悲号五内摧裂而军民耆老人等以  宗社基业之重  皇考遗命之严上笺劝进至再至三义正辞恳不得已勉从所请兹当祗告  天地  宗庙  社稷即皇帝位尔部择日具仪来闻
　　○差大理寺等衙门评事等官祖重烨等往省直地方开读诏书
○礼部题  登极大典近因朝会久虚礼部礼节未经闲习拟文武百官青素服于文华殿演礼三日报可
　　○诏革辽东镇江游击戴光裕任以按臣陈王庭劾其刻剥边兵也
　　○蓟辽总督文球奏保靖土兵逃至天津屡经委官招安不听道臣贾之凤以兵将来集未便拒堵第督令海防营官兵拒之河岸比有二百余人浮水且渡兵丁射回随差官渡河抚谕乃听招安擒其千总头目贾文魁下之狱其目兵一百四十名号泣求生乃渡之过河委官押领给之饮食以听处分其千总贾文魁解监军审究见在土兵及招回者俱令刻期起行以杜观望盖逃兵中有夷目为之鼓倡而千总等官又不能安慰各兵皆无知听人指使而贾文魁其祸始也大都驭兵与驭民不同驭兵于扰攘之时与驭兵于无事之时又不同各兵视辽如阱忍饥枵腹情实可怜臣以为令后土汉各兵取道都门者应给皇赏银五钱使欢呼而过辇毂之下此恩之当用者也近又见各兵走险如鹜几成故事及查屡次应招而来者仍掉臂而去今后应严拿首恶枭首藁竿其领过安家等银照数追偿庶逃者有戒心乎此威之当行者也得  旨下部
　　○工部监督节慎库主事华颜议严定钱价以通国用节慎库积钱既多用法不广又因工作不举方为铺□银钱半给之议而值  大行皇帝宾天市井遂以万历钱为叶物夫唐宋古钱尚且通用何况昭代之宝宜下令严禁贱买贱卖者仍行各省州县即使铸有新钱亦应兼用万历庶库贮数万钱本不致亏折于是万历旧钱与新钱并行
　　○虏王卜石兔以贡市至边而素囊未来总督崔景荣报曰款贡以来十二部夷俱听虏王之命自卜石兔袭封威令不行于素囊而素囊恃众抗衡卜酋卜未来也素欲先得市赏卜既来也素却故事迁延总以争家未定仇恨日深卜之防素甚严而素之窥卜亦密故踪迹参差近于相避顷据卜酋报贡夷人禀称传调忠素尚未回话乃侦探忠素之言却谓卜酋未曾传调查旧规每次贡市在我未有催贡之赏卜酋得赏已至素酋得赏未至中国之赏不可再加而狡夷之情总属叵测或卜酋久待不来而忿忿回巢如四十六年或素酋略示骄倨而徐来就市如四十七年皆不可知以至沿边穷夷失望无聊虽斗穴止右彼中而延林恐及我地目今分布兵马慎毖侦防保内地无虞贡之迟速可不论也已素囊卒不至
　　○癸卯钦天监择日皇太子八月初一日午时  即位
　　○礼部进即位仪注一先期司设监等衙门于文华后殿设御座文华殿设宝座一先期钦天监设定时鼓一先期尚宝司设宝案于文华殿鸿胪寺设诏案于殿内东设表案于丹陛上教坊司设中和韶乐设而不作锦衣卫设云盖云盘于殿内东别设云盘于承天门上设云舆于午门外鸿胪寺设宣读案于承天门上西南向一遣官以是日早祗告  天地  宗庙  社稷一是日早  上具孝服亲诣大行皇帝几筵祗告受  命毕乃具衮冕服行告  天地礼随赴  奉先殿谒告  祖宗毕仍具衮冕服诣  大行皇帝几筵前  孝懿皇后几筵各行五拜三叩头礼诣  温肃端静纯懿皇贵妃神主前行四拜礼毕诣  文华殿  即位一是日早鸣钟鼓锦衣卫设卤簿大驾  上服衮冕  御文华后殿文武官员各具朝服入丹墀内伺候鸿胪寺引执事官进至文华后殿将行礼之时照旧制传  旨百官免宣表免贺只行五拜三叩头礼传毕方引执事官就次行礼赞各供事奏请升殿  上由中门出升宝座锦衣卫鸣鞭鸿胪寺赞五拜三叩头礼讫百官出至承天门外俟翰林院官捧  诏授礼部官置  诏于案上云盘内从殿左门出至午门外礼部官捧  诏置云舆内迎至承天门上开读行礼如常仪
　　○甲辰  谕经略辽东兵部右侍郎熊廷弼并督抚巡按官曰近因奴酋猖獗犯顺陷我城堡没我军民特命尔运筹调度亟图战守拣选兵械相机征剿刻期剪灭见今天气炎热边方尤甚暴露疆场劳苦忠勤兹沛恩施用彰抚慰赐尔银一百两纻丝四表里总督文球银一百两纻丝四表里巡抚周永春银六十两纻丝二表里巡按陈王庭银四十两纻丝一表里益摅谋猷之忠早奏荡平之绩其在地方总兵等官著该部开写来看特谕
　　○饬禁兵屯卫各门勇士营兵二千八百七十九员名护卫禁城四门四卫兵一千八百四十八名护卫皇城六门
　　○户部尚书李汝华启查九边共计一十三镇官兵八十六万七千九百六十四员名所宜分别给赏又查得通州团练山狭兵共五千六百二十九员名昌平团练河南兵共二千一百名天津除出关听辽东给赏外见在总兵王学书家丁三百名江北水兵金冠下一千一十三名江南水兵王表下一千二十三名永平山海等处召募防卫新兵七千名所当一体分给以上二项或有调出援辽应给安家者有逃逋病殁应为扣除者即以扣存余剩银两充作安家之用至于辽犒户兵二部所发银三十万两又近日先发帑金一百万两及今次分发三十万两共该银一百六十万两议六分充饷四分充赏以遵  诏旨东西缺饷及轸恤至意容臣移文经略遵奉施行奉  旨依拟辽东镇旧额官军八万二千三百七十七员名新调援官军约计一十八万共二十六万二千三百七十七员名除发银三十万次发银一百万外今发银三十万两分为月饷犒赏之用延绥镇官军五万五千三百一十员名银六万五千五百一十九两宁夏镇官军三万一千六百二十四员名银四万六百二十四两甘肃镇官军五万九千八十一员名银七万二百八十一两固原镇官军九万四百一十二员名银十万一千六百一十二两蓟镇官军四万一十七员名银四万一千二百一十七两密云镇官军三万一千二百三十二员名银三万二千六百三十一两永平镇官军二万五千六百九十员名银二万七千六百四十两昌平镇官军二万四千四十九员名银二万五千二百四十九两易州镇官军二万八千六百一十四员名银二万九千六百一十四两宣府镇官军八万八百九十八员名银九万八百九十八两大同镇官军八万四千五百三十七员名银九万四千五百三十七两山西镇官军五万四千五百一十四员名银六万三千一百一十四两除各镇外又天津等处援辽并团练官军共一万七千六十四员名各该银一万七千二十四两通共一十三镇并团练官军共八十八万五千二十八员名总共该银一百万两
　　○乙巳募南京浙江兵至京师辽边告警兵部募兵之使四出初差部官继遣科道然皆营差便省觐而已而所过驿递骚动兼以京师游食妄效计画煽动缙绅某处有兵某所有将当事不察轻为建白部惮言路唯唯题覆游食之辈附会差遣金钱糜费索诈百端至于有司逢迎意指计无所出徒责里甲计户出丁而丁皆雇募他方不繇土著中途逃散仍责本籍句偿乃至市井无赖视为骗局壮丁佥点孱弱代更究竟边塞无兵而内地徒滋纷扰先是协理戎政尚书黄克缵题遣营官募南直隶沙兵并抽南京营兵调浙江营兵共三千赴京训练又差官募义乌兵四千以二千补还南京浙江而以二千赴京操合之可得五千人户部以粮乏酌用三千至是南京营兵已先遣营官张茂勋领至而营官张超往募义乌兵除补还南营已足京操三千之数其安家行粮诸费总在协臣题留五万两数内支给南京署兵部事右副都御史陈道亨＜锍-釒＞闻
　　○召还驸马都尉王昺复职其诖误监生人等行该衙门查复之昺先年以＜锍-釒＞救刘光复原籍为民至是以大学士方从哲请乃复
　　○瑞王桂王惠王请给福府庄店遗地条税下户部
　　○命户科给事中杨涟署礼科印信
　　明光宗贞皇帝实录卷之二
明光宗贞皇帝实录卷之三
　　泰昌元年时盖万历四十八年也礼未踰年不改元而今称泰昌元年者何盖八月之诏既以明年为泰昌元年而九月之诏又以明年为天启元年于是廷臣议年号者不一  今上下其议部臣侍郎孙如游请集众论论定上＜锍-釒＞曰窃闻历数代更有一号大统世及父传子子传孙此万世之经也今  先帝升遐之日犹在万历庚申之年而明岁改年之期即为天启辛酉之始万历之后天启继之则泰昌之号虗而无寄然  神宗之统传之  先皇而  皇上之统实受之  祢庙今日之纪年既缺异时之信史难徵继万历而开天启者属之谁乎科臣李若圭暴谦贞言今年七月以前宜仍万历之号八月初一日  先帝登极以后应称泰昌之年臣等再参之阁部诸臣之议符合居多人心之同即典礼之正如唐顺宗永贞之号附于德宗贞元之后御史左光斗引证足为今日定例伏乞  敕下臣部通行天下一切章奏文移自今年八月朔至十二月终俱用泰昌元年既不亏  神宗之全历亦无妨  皇上之改元庶统系分明人心允惬  今上是其议报曰  先帝年号众论佥同大典允惬深足慰朕孝思其依议行于是定以万历四十八年七月以后改号泰昌年
　　○八月丙午朔  上即皇帝位是日早遣泰宁俟陈良弼恭顺侯吴汝胤等告  天地  宗庙  社稷  上亲告  大行皇帝几筵缞服行礼讫易衮冕服诣文华殿行告  天地礼诣  奉先殿告  列祖以下再诣  大行皇帝  孝端皇后  温肃端静皇贵妃各几筵行礼毕午时出  御文华殿升宝座  命文武百官免贺免宣表止行五拜三叩头礼讫大赦天下  诏曰维我  皇明运祚隆昌基图巩固煌煌大历  圣圣相承  皇考大行皇帝奉天临民四十八载乾纲在握  角□羊泽旁流渊穆端居而虑周海内化成久道而诫切日中方垂恭已之衣忽陟上宾之驭顾命神器畀予眇躬仰遵弥留凭兀之言俯从臣庶累笺之请  宗社大计弗获固辞兹于八月初一日丙午祗告  天地  宗庙  社稷即皇帝位永惟  皇考启佑之深慈嗣服觐扬之匪易有怀兢惕若涉渊冰尚赖文武亲贤一心一德惟是邦家彝宪是训是行属兹履阼之初宜焕维新之号其以明年为泰昌元年大赦天下与民更始所有合行事宜开列于后一自万历四十八年八月初一日昧爽以前官吏军民人等有犯除十恶至死与诈传诏旨交结近侍通夷失机强盗人命及侵盗边海仓库漕运钱粮并贪酷枉法逆党左道煽惑人心为从营干钻剌指称诓骗潜住京师窥探为奸者俱不赦外其余已发觉未发觉已结证未结证罪无大小咸赦除之敢有以赦前事相告者以其罪罪之一建言废弃并矿税诖误诸臣已奉  遗诏酌量起用其有事关国本抗言得罪降斥谪戍永锢没身者吏部作速查开职名分别奏请召用恤录一海内民穷财尽即旧额徵输尚苦繁重顷因东方未靖势不获已加派地亩以给军需言念民艰深怀轸恤今后各省直加派九厘地方准免带徵二分加派一年者免带徵一年加派二年者免带徵二年向后酌量事势缓急渐次议减事宁之日悉与蠲除一凡被灾地方一应夏税秋粮马草农桑人丁丝绢布疋绵花绒户口盐钞皇庄子粒屯田牧马新增草场子粒租银历日防夫水夫民壮弓兵机户芦课灶课富户及门摊□税鱼课枣株钞贯果品等项自三十五年起至四十一年止查系小民拖欠者悉与蠲免其已徵在官及追完经角□羊员役侵克者照旧起角□羊作与加派之数盐井有课无井者著抚按官议豁先年征倭征播加派钱粮曾奉  诏书停免者各抚按官查明但不系题准改作京边正项著遵  前诏蠲免一近来有司急于京边考成遂缓王粮或有将王粮抵京边以凑考满致各处王府应得禄米缺少各该巡抚都御史宜督率所属上紧查催完纳如有缓比借抵者参来重治其郡王将军府子女有应请名请封选婚者本府即与保勘奏请承奉长史等官不许需索刀蹬以致稽迟一天下宗藩生齿日繁岁禄难继自本年以后各省抚按酌量原额限定若干除亲王外查其世代之亲疏位数之多寡通融支给不得滥加其名封结状仍责成该省布政司巡抚衙门类奏不得专凭五宗徒滋毙窦其开四民之业照依礼部条议通行一宗室犯罪发高墙者除叛逆及内乱强盗人命不宥外其越关赴京建言诖误及身故而遗下子孙妻妾无依者抚按衙门查明原犯情节开具奏请一两京五府掌印管事公侯伯都督总兵副总兵等官锦衣卫掌卫事并管南北镇抚司事指挥以上官六部等衙门四品以上官并学士及各总督提督巡抚等官先年俱著自陈去留取自上裁但近年人材壅滞班行寥落且五年军政考察在迩姑著用心供职其五品以下文职及在外两司方面先年俱会同考核但今大计非远俱著策励供职无得因循怠惰旷废职业各部院堂上及在外抚按官严加督率随事责成其有偷安废事者部院科道不时论劾以凭究治一朝廷用人惟求真才今后吏部用人毋拘资格凡有才能卓异即便破格擢用以示激劝其养病致仕各官年力未衰素行表著曾经科道及抚按官荐举者该部亦量才查奏起用但不许市恩滥举违者治罪一察吏安民全藉举剌黜陟乃有劾到有司赃私人命概置不问止照原拟降调其揭荐署考字义微涉疑似輙拟劣转名实乖舛莫此为甚今后抚按官举劾及吏部升转优劣务求参综详确除露章贤能优叙贪酷提问外其余注拟俱照考核规例分为三等斟酌处分不致悬殊仍须著实遵行不得视为文具一各处织造绒褐纻丝纱罗绫等项万历四十三年以前除造完起解外其未完者俱减去一半余作三年造完起解以宽民力其应天等府万历四年九年未完袍叚查系远年一概停免广西岁织葛布一百疋为数不多未免扰民相应免造一各省直等处额解四司料银叚价砖料生熟铁黄白麻砖匠檾麻苇夫苇课车价班匠柴夫木柴燋炭银山场地租河道退滩地亩籽粒铁冶民夫麂皮活鹿天鹅狐皮翎毛等项本折自万历三十五年起至四十一年止已徵在官者截数起角□羊不许隐匿拖欠在民者尽行蠲免一十库钱粮各省直徵解本色与赴京办纳者充积库内历年已久输者解者俱不堪用宜遣巡视官查其足用几年除本色不足者仍解外其余查自四十八年以前凡未解者俱暂停本色以宽民力其银解送该部充济边之用一各省直解官押进内库钱粮入京多投歇家揽头概陷局骗相聚日久先后那补侵费以致败露原解员役羁囚节年追比或有身死累及家属无禆积逋诏下之日若五年以上未完者姑准押发原籍歇家揽头行抚臣勘估家产抵完拖欠果系家产尽绝准与豁免止各依应得罪名究遣一近来民间穷困在外司道府州县等官须加意拊循其有多加大耗滥行罚赎勒借军民私派里甲甚而暗通暮夜卖法鬻狱者各该抚按官严行访拏禁革务在访确赃迹不时劾奏后来勘问衙门亦须按律治罪不得狥私姑息如抚按官纵容听两京科道官指名参治一抚按各差访拏人犯屡经禁止间复举行中多讐黠窝访乘机诬构不无冤滥今后务遵明禁入境受事即刊布奉旨不行访察谕所属以杜指吓果有豪猾病民有司不能治者被害诸人赴诉上官两造具备方与听理其各该衙门赃罚亦不得取盈岁额滥听告讦株连无辜违者以不职论一凡致仕闲住为民充军官员不系考察及犯死罪者不拘自陈被论吏部逐一查开奏请充军者放回原籍为民为民者与冠带闲住闲住者与致仕中间如有才望过人年力尚壮曾经荐举者许一体酌量推用一内外文职官考满原有称职平常不称职之分此系旧例近来一概考称殊非明试之义今后各官给由两京堂上官在外抚按官务要考其治行优劣据实开报吏部都察院仍要严加考核分别称职平常不称职照例施行不许一概含糊奏请一各处儒学生员食廪年深需贡淹滞宜加＜锍-釒＞通今计于岁额外顺天应天二府每学添贡二名在外府州县及运司卫学各添贡一名提学官仍查贡次在十人中科举三次以上从来未经考劣缘事停降者考取起送以寓选举经明行修之意止行今年一次俱于明年四月内廷试其有年力不能待贡愿告冠带者给与一武官诰敕系朝廷报功大典向系所司刁勒以致各官不敢续黄兵部便行文天下军卫衙门逐一清查果有年久未续者许本卫所保勘明的准与续黄以后袭替必须亲赍诰敕与黄选查对相同方准选授一内外大小武职官除真犯死罪及事干军机重情不宥外凡一应干累诖误犯该充军立功等项所司查明来历奏请定夺其失机不系失陷城池及杀人至二百人之上内有年力精壮尚堪委用者许其具奏所司查实题发边卫充军立功赎罪一内外问刑衙门无论文武职官有犯曾经抚按问明具题覆请未下者查照原拟发落若正犯已故累及子孙者酌量开释其各省直抚按官例报审录矜疑等项人犯题请未下者亦俱照原拟发落一两京监禁各卫所拖欠漕粮等犯官地隔千里不便追徵合押发本处粮道监禁变产完官其有监故病故等情仍令子孙袭职限五年内或扣俸或设处每年务完二分若过限不完照例参降一工部铺□夫匠等役有做过工程纳过物料已经实收到部后又减欠者原与预支花费殊科查果逃亡产绝者准与豁免一东征诸军士或调或募死者暴骨沙场生者戮力塞外优恤之典屡廑廷议今宜行边腹各抚按查自兵兴以来战没军士所有田土不论民地屯地但系的产或无人无力耕种致有荒芜者其前所逋钱粮尽行豁免仍查给各兵的亲人丁助其牛种待成熟后方可起科但不许各兵族人将旁人之地溷称兵地以冒蠲免一文武东征道将诸臣剿奴陷没者义气常新忠魂不泯身后之恤例得从优其各官所有田地人等生前优免者死后不得遽尔开徵仍照各官品级应免徭银之数查某官于某年月日战没即以为始再免六年六年之后方可议派以示朝廷优恤劳臣至意一内外各衙门见监死囚重犯有情可矜疑及人命在辜限外者覆审是实俱免死发边卫充军其人命无尸可检强盗赃仗不明及年久无赃人犯无证具题未下原问衙门未成狱者即比照热审事例清查释放一在京在外监追还官入官给主赃物除原系官钱粮监守侵盗者俱照旧监追外其入官赃百两以上给主赃五十两以上若监追二年之上正身已故家属代追各勘无家产堪以变卖者开具所犯情罪奏请定夺若入官给主之赃不及前数监追半年之外正犯身死勘无家产悉与宥比若系埋葬银两正身见在仍依律追给以恤死者一节年行勘文武职官迁延不报以致奸猾得脱被诬久淹诏书到日各该抚按官通查原承行官立限催勘奏报如仍怠违参奏处治一各边镇军器所需及抚赏叚疋诸物承委官多侵克额价收买滥恶物料以致器械火药制造不精其紧要夷目本路道将往往那扣别项钱粮赔买赏用司道官漫不经心或狥情差委今后务选廉干正途府佐照价买办布政司及本道守巡官严加查验事竣开注有无情毙甄别贤否呈送督抚巡按衙门以凭荐劾奖戒一近来法久废弛武备不设以致盗贼生发贻害小民有司又多避忌失事隐匿纵容往往酿成大患今后各该抚按官务要严督司道府卫州县掌印巡捕等官遇有盗贼即行缉捕务在得获每季终将各该管地方有无失事及获过盗贼名数申报查考敢有隐匿不行从实开报者提究如律若抚按官姑息容隐听科道参处一京师首善之地五方凑集有等无籍恶少结扇成把攘夺恣肆大为民害亦有娼优隶卒滥窃冠裳服饰裘马僭分凌上风靡俗流败坏斯极今后五城御史密访严拏情重者尽发辽东为民或令编伍守哨以警奸顽一邪术诬世如无为白莲红封大乘等教广布传头结连亡命甚至造符印拥兵仗一呼百应莫可谁何矧有奸民专以赛会进香为事舆盖雕龙画凤旗鼓蔽日喧天违法殊甚宜严缉教师会首依律究罪余党解散迩来淫祠日盛细衣黄冠所在如蚁今后敢有私创禅林道院即行折毁仍惩首事之人僧道无度牒者悉发原籍还俗一苑马寺所隶牧军额设田土多被豪恶侵占群外马匹妄报余丁以致马死人逃贻害原籍兵部行文该寺监苑官不许听信奸猾报丁滋累群外死马亏欠除正军外不许监官移文擅拘原籍违者听巡茶御史参治其一应未完赔补自万历四十六年以前尽数免追一中都留守司河南山东都司所领班军月粮应解州县每年拖欠致各都司官呈借太仆寺班银马价及兵部扣留班军老幼银两俱未补还及免班年分应折班价并新旧绝军粮银未解数多今除四十四年秋班以前拖欠者悉免追徵以苏困累内有已徵在官者照数补解其四十五年以后拖欠仍各照年分追徵一各处卫所岁造军器并有司该造弓箭弦条自万历四十八年以前拖欠未完者悉免补造其收过有司物件准作以后年分该办之数敢有因而侵欺者治以重罪一各处额编民壮快手本为缉捕盗贼而设近来数多差占或赴各兵备道团操遇有草寇窃发有司束手无措今后不得占役一人悉令放回各该州县责成掌印官捕官设法操练各兵备道巡历之日比试查验其保甲一事尤为弭盗良法兵部便行文各处著实举行一军户有重役不问三处五处遇有事故如果户内人丁消耗只并一处勾补其余悉行开豁及有人倒户绝并同名同姓被人妄报连年勾扰者有司从实体勘得实即为转达该府兵部开豁毋得展转勾摄贻累无辜亦不许指此为由概将有丁之家狥私卖放空歇军伍违者各治以罪一四十七八两年在京问过发配纳赎三年以下等徒罪监禁日久可抵配赎候过寺后即准释放犯罪存留养亲备载名例律凡军民罪囚有祖父母父母年八十以上老疾应侍家无以次成丁者犯该死罪除极恶重情常赦所不原汲奉钦依外若误杀戏杀诬告人累死随行亲属等项开具所犯情由奏请定夺其徒流人犯照万历四十二年例发本处摆站做工煎盐瞭哨以便存留餋亲务勘结明白不许纳贿扶同任情朦胧混行违者以故出论一先次  恩诏各省直自二十九年起至三十四年止各项钱粮查系小民拖欠悉与蠲免惟是顺永二府所属州县卫所因四十三年间旱灾异该抚按具＜锍-釒＞欲将四十一年以前悉为蠲免该户部覆准将三十八年以前的系小民拖欠者蠲免三十九年以后仍令下年带徵今各省直蠲免应自三十五年起顺永二府所属自三十九年起各蠲七年至京城内外居民房屋比岁雨涝冲坏未尽修复者准免房号三个月廊店房屋倒坏者查明免租直隶蓟州昌平武清玉田三河东安宝坻等州县牧地草场新增解监银一万六千有奇先年已经按屯两臣具＜锍-釒＞请免该部题覆其地属荒鹻银系重科该监岂得朦胧徵扰仍照万历十年清丈原额徵银解部其加增解监之银尽行豁免以宽民力一北直隶涿州良乡固安武清永清东安香河漷县通州三河等处卫屯军自万历二十八年以后新增屯丁银比例矿税徵解通湾税监已二十年军苦已极四十二年虽恩例赦减三分之一而害未全除徵纳更苦今边陲未定调募日烦卫京之兵尤当休养岂堪重累畿内过路落地二税已经抚臣具奏停免此项屯税自今四十八年为始著同二税一并蠲免一朝廷政事得失天下军民利病许诸人直言无隐于戏监  成宪以罔愆绍逑秪承夫志事同民心以出治兴厘用协于章程凡在照临偕臻闿怿布告中外咸使闻知
○遣行人司等衙门行人等官祖重烨等赍  诏往省直等处开读
○直隶提学御史周师旦＜锍-釒＞言  国家待士有体新例不宜滥觞从来御虏征倭军兴耗费不訾闻行鬻级曾不闻齿及庠序近见户部辽饷事例议开纳生员一款其事甚辱其名甚丑不识所谓开纳在岁科两考额以内乎抑额以外乎如在额内则臣之两考将浚何从搀入如在额外则孤寒望若登天而贾人得之唾手国家即患贫何至失伦若此欲收赤仄之锱铢混进白丁之亿万启  朝廷以疵政变士类为浊流伤士心而摧士气将尺寸未获而寻有余丧且教化之地先由贿进人材不成人材国体不成国体其所决裂甚大若纳贡一款礼部与通政司详言之亦无俟臣赘说矣章下户部已而部覆竟罢之
○南赣巡抚副都御史周应秋进解存积以济边储计共三万零八十两有奇且＜锍-釒＞言辽饷一岁所需八百余万理财之策宜著实讲求如国初召□中纳之例汉家募民实粟塞下之令金城且耕且战之策皆可仿而行至于选将练兵使转饷不付于流水尤为吃紧报闻
　　○山西道御史冯嘉会＜锍-釒＞言自古抚军字民莫急吏廉将义近据参郑之范贪婪酿衅致数十万生灵屠戮平夷营游击陈维翰家人驮载大定银一百五十两俱系克饷之赃边腹之吏耳蹈之范覆辙滥讼取锾积榖折价征粮索耗十分取二甚至有以税契为利薮以找价为奇货阖县追呼鸡犬不宁九边将领沦胥维翰污阱剥削公行昌破取利月饷时克隐军扣银甚至贪帅掠地皮将军作饥虎致军士衣不盖骭菽不厌口愿奔外夷以为乐土也当此徵兵加派所在绎骚欲得军民效命须惩将吏之贪顽欲惩将吏贪顽须严加耗侵饷之罚愿  敕下所司以后武臣剥军责在督抚文吏朘民责在司道抚按与臣等所摘发俱严行追并押发济边不但惩贪兼可助饷今内帑山积宜奋然慨发数百万以济危边表端则影正天下文武臣工未有不洒然易虑者  上是其奏
　　○虏犯石塘路巡按御史王象恒奏八月初一日石塘路达贼万余从各口冲入先攻白马关又攻高家堡冯家堡
　　○丁未祭先师孔子遣礼部侍郎刘一燝行礼
　　○直隶巡按御史卢谦＜锍-釒＞称顺天府文安县效勇营洼下苦水欲仿霸州花儿绽等处折徵之例除  慈宁官系进宫钱粮例不蠲免外其余如瑞安府地效勇等三营官地大宁桥牧马场地陈家务草场官地营绽续垦额外荒地等处乞  敕户部悉照霸州事例折半徵收以苏昏垫之困未报
　　○礼部奏  新主临朝万几攸系乞少节哀情择吉  御门听政会阁臣具揭钦天监官择到本月十二日吉  上报可命具仪来行
　　○初万历之季阁员多缺  上践阼念边方多事帷幄匡襄咨揆宜亟会阁臣方从哲＜锍-釒＞  皇上维新庶政辅理之职断非一人能办  先帝钦点史继偕沈＜氵隺＞二臣急宜允用一时才望诸臣与去岁已推未点者仍乞  敕部会官推举一并列名上  请庶群贤并进而政本不孤得  旨先点二员允用还著吏部再推见任在籍素有才望者七八员来简用
　　○直隶巡按田生金言工部坐派  应徽宁三府广德一州改造叚疋三万二千九百疋而岁造不与焉原无额编惟留工部四司料价支用查三府一州该价值铺垫等银三十二万五百九十两有奇而节年存库及见徵料价止得其半二运无凑难完三运费将安出夫一运之供已费三年之料价则三运之办必须九年之蓄积今既不能以一年徵三年之价则何以三年责三运之完当今民力雕疲入孔既艰出孔宜节即云赏赉必不可已然两运既完将数年足用其改造三运乞  特赐停止得  旨改造三运叚疋准暂停止二运未完及苏杭等府应停的著该部查议具奏
　　○福建道御史万崇德奏辽事败衄徵兵徵饷十八万枵腹之众既聚于辽东则二十万本色之糈须发于海上今登莱津门应运之米闻将竣运独淮安三十万石总漕王纪副使岳骏声经营虽有次第然路经成山嘴始皇坝险阻汹涌今乘载者板钉稀薄之船撑驾者新募游惰之众易动难制督理需人徐淮之间非无事之地若复以岳骏声理运地方弹压何赖乞添设海运兵备官一员如粮储道事例住劄淮安往来津门间专理运务其应用隶胥诸费见有新裁盐法道旧额不烦徵派亦可转移官事无摄责成极便章下所司
　　○戊申谕内阁传起建皇极门殿择日兴工以文华殿窄小百官朝贺列班不便也时辽饷愈急大工起建有司莫措乃以工部请发内帑二百万刻日起工
　　○下考选散馆各官俱令实授从吏部遵奉  遗诏之请也时授职者庶吉士史永安博士陈胤丛刘逑祖中书周朝瑞朱童蒙董承业张其庭房可壮刘大受罗文英蔡国用高弘图梁之栋行人侯震晹汪庆百陈所志余合中张论张素养赵于逵丘兆麟周用宾罗汝元邓秉修潘文龙谭锴推官林一柱李九官李逵知县史孔吉杨所修熊德阳刘弘化苏逑张修德贾继春马鸣起郭增光董翼王一中乔承诏游士任安伸袁化中汪泗论傅宗龙田珍陆世科江秉谦张慎言冯三元王梦蛟张鲤李良栋游凤翔共五十五员朝瑞震晹吏科孔吉胤丛户科庆百礼科所修童蒙兵科德晹承业所志弘化刑科其庭工科逑浙江道继春鸣起一柱湖广道永安江西道增光逑祖修德翼广东道可壮一中承诏士任广西道伸化中大绶河南道泗论宗龙珍合中山东道世科文英秉谦国用九官山西道慎言达论弘图狭西道三元四川道紊养于逵梦蛟兆麟用宾云南道汝元秉修文龙之栋贵州道鲤南京江西道锴南京福建道良栋凤翔南京湖广道皆监察御史而两咨散馆若申廷撰舒荣都张泼郑宗周聂绍昌易应昌郭如楚王槐秀张师孟则以推补按差先得  旨
　　○直隶巡按御史田生金请改折广德州漕粮谓广德州从外江贸米赴宣城水阳镇交兑骚费万状盖其地四面阻山不通舟楫故征银于本治市米于外江先年曾行改折已题奉钦依谓三年不拖欠永著为令不谓永折未行复有徵银兑运之事行之数年更多奸窦乞  敕户部议将运未改折起解以杜诸弊官民两便部覆得  旨仍改折三年
　　○升河道总督工部右侍郎兼右佥都御史王佐为工部尚书南京大理寺卿王永光为工部左侍郎江西巡抚右佥都御史包见捷为吏部左侍郎郧阳巡抚右佥都御史陈禹谟为刑部右侍郎
　　○起升原任兵部侍郎汪应蛟为南京户部尚书原任湖广巡抚右副都御史董汉儒为工部右侍郎
　　○升左通政林学曾为太常寺卿尚宝司卿熊尚文为太常寺少卿吏科右给寺中姚宗文为太常寺少卿浙江道御史刘蔚为顺天府府丞福建道御史陈于庭为太仆寺少卿太常寺少卿管国子监司业事李腾芳为詹事府少詹事兼翰林院侍读学士掌南京翰林院印信
　　○命大理寺寺丞房壮丽署掌大理寺印信
　　○兵科给事中魏应嘉＜锍-釒＞法  祖四事一曰修身盖人主一心攻之者众惟是起居食息之间凛龙见雷声之惕则可以当万几而不劳萃百责而不疲此为修身之实二曰勤政  郊庙必亲朝讲无旷使一心周回于天下天下流通于一心但愿在文华殿对群臣之时多则天下治此为勤政之实三曰亲贤辅弼大臣托在心膂是宜博选高贤岂拘翰林一局必藉肝胆骨力者三四人与俱收夹辅之助此为亲贤之实四曰纳谏古者谏无定员今者言有专责复一年一取之旧斯收四目四聪之功而废弃诸臣尤宜尽起以风有位此为纳谏之实未报
　　○户部尚书李汝华覆山东抚按题东省海运六十万石除运过外尚少三十万石议留解部京边银两不知京边系各镇各库各衙门吃紧之需毫不可缺惟平粜可以通融今查东省报过仓谷七十余万请以其半粜银十万余两而四十七八年加派并徵又似不便议将已解见徵者作四十七八年京边之数而通减四十六年以宽民力其四十八年加派该五十四万余两议以二十万两充今岁海运以三十四万余两目下收粜以为明岁海运之值庶为两便从之
　　○己酉祭  大社  大稷命恭顺侯吴汝胤恭代
　　○命工部侍郎王永光给事中薛凤翔巡视工程
　　○钦天监请改书历日年号报可
　　○命吏部右侍郎兼翰林院侍读学士史继偕南京礼部右侍郎沈＜氵隺＞俱升礼部尚书兼东阁大学士差官行取来京同从哲入阁办事二臣  先帝所点用而未发者
　　○起升原任吏部右侍郎朱国祚为南京礼部尚书
　　○礼部右侍郎孙如游等＜锍-釒＞言自古继体之君遵遗训以凝承  天意无急于及时册立者臣部在昔盖尝催请数四且往日  皇上毓德青宫元子朝夕与俱顾复之爱实以父兼母训迪之严又以父兼师今日有万几势或不能自非早为册立付之保傅之手日为护持磨琢  皇上之心亦不安然则行册立遗诏  先帝非直为  皇长子虑亦兼为  陛下虑也乞  敕择吉具仪  国本幸甚  上报曰遵  遗诏于释服后举行择日具仪来奏时科臣杨涟继请言臣考册立故事  宣宗以宣德三年立  英宗为皇太子时二岁  宪宗以成化十一年立  孝宗为皇太子时六岁孝宗以弘治五年立  武宗为皇太子时未周岁即  先皇之正储位也亦仅六岁耳今  皇长子年十六矣以  皇上御极未及旬余较  诸帝之册立为尚早以  皇长子历年如斯而讲读未就冠婚已逼较  诸帝青宫之日为已迟且  皇长子昌龄日茂未离阿保惟是体统一尊远媟亵而即庄严则气体以坚一善也名位一正去幼志而修衮职则德性可成二善也宫僚渐备近贤良方正之日多三善也伉俪维时开虹流电绕之祥四善也孙谋已裕燕翼无穷  先皇帝后膝前十六年之爱注亦可以即安五善也若夫龙轩甫正鹤禁旋开于  皇上远猷鸿业尤善之善者一人元良万邦以正社稷之福也报闻
</div>
    <div class="pagination">
<a href="明实录光宗实录_page7.html">上一页</a><span>...</span><a href="明实录光宗实录_page3.html">3</a><a href="明实录光宗实录_page4.html">4</a><a href="明实录光宗实录_page5.html">5</a><a href="明实录光宗实录_page6.html">6</a><a href="明实录光宗实录_page7.html">7</a><span class="current-page">8</span><a href="明实录光宗实录_page9.html">9</a><a href="明实录光宗实录_page10.html">10</a><a href="明实录光宗实录_page11.html">11</a><a href="明实录光宗实录_page12.html">12</a><a href="明实录光宗实录_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
