<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 57 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 57 页/共 505 页
  </h1>
  <div class="content">
   ○补行引见京察一等刑部郎中续庆。得旨、著记名以道府用。　　

○己巳。谕内阁、户部奏、遵议直隶河南民欠漕项。请予豁免一摺。直隶河南省。咸丰九年以前民欠漕粮杂项。前经文煜、郑元善、先后奏请豁免。当交户部议奏。兹据奏称核与办过成案相符。所有咸丰九年以前。直隶等省民欠出借仓粮籽种口粮牛具漕项苇课学租杂税等项。准其随同钱粮一律豁免。即著文煜、郑元善、查明实系民欠之项。查照办理。毋任稍有毙混。其因灾缓徵九年以前漕粮。并民欠未完常漕仓谷。著一并豁免。以纾民力。　　

○谕议政王军机大臣等、潘祖荫奏、请添设四界重镇。以专责成一摺。据称江苏安徽山东河南四省边界。捻匪狓猖。封疆大吏。未忘畛域。致使草泽奸民。日肆蔓延。贼之出掠回巢。任其所之。团练坚壁之弊。又使圩寨头目恣睢跋扈。隐为心腹之忧。徐州府属。地当孔道。设有四界司一官。实为四省交冲。拟请添设四界镇总兵一员。四界分巡兵备道一员。四省沿边州县。悉归节制。田在田一军。不独虚糜兵饷。并恐在彼牵掣扰乱。应将其现统兵数。挑选淘汰。作为四界主兵。其有不足。再由四省添拨。规画既定。备御必周等语。江南山东。界连皖豫地方。捻匪纵横。近复圩寨林立。官军防剿。往往不敷。贼得乘虚肆其荼毒。且有兵至乞降。兵去复叛者。现在僧格林沁攻拔金楼贼巢。不日进捣蒙亳。即令埽穴捦渠。亦必妥筹善后之策。该京卿所奏不为无见。著僧格林沁、曾国藩、吴棠、李鸿章、李续宜、谭廷襄、郑元善、按照所请。悉心妥议。是否可行。详细具奏。各处投诚匪党。反侧靡常。该统兵大臣及各督抚给以免死号旗。应即如何为之限制。仍不得句结团聚。复行滋扰。并著僧格林沁等妥筹办理。该京卿所陈邹县凤凰山一带之匪。既降复叛。拥众数万。公行劫掠。是否实情。现在作何办理。著谭廷襄查明据实具奏。田在田之兵。今春在宿迁开枪攻毁民圩。并抢夺守城将弁器械。并不查究。其所部兵勇。皆潜与贼通。是否属实。著僧格林沁、吴棠、会同查明具奏。另片奏、楚军乘胜。近偪金陵。大局安危所系。镇江扬州。已有备御。惟通州靖江泰兴等处。江港可通者十余处。由江南太仓常熟江阴出口。即能阑入。贼若乘虚扰及里下河等处。江北军饷无筹。即全师不壮等语。著曾国藩、李鸿章、设法兼顾。派令妥员防守。保全完善之区。原摺片均著钞给阅看。本日据曾国藩奏到鲍超进偪甯国。由抱龙冈等处攻击。甚为得手。曾国荃之兵。亦于雨花台获胜。惟贼援甚众。地大兵单。金陵有难克日进攻之势。前谕该大臣慎筹进止一切机宜。原以时会难得。而兵力究有未敷。此时惟当策画万全。以期必胜。是为至要将此由五百里各谕令知之。　　

○又谕、有人奏、浙江署金衢严道江允康、不理公事。与李定太募勇数百人。冒称数千。从中渔利。西安县知县丁寿辰、藉捐肥已。擅用非刑等语。浙省被匪蹂躏。民闲疮痍未复。文武各员。应如何认真防剿。加意拊循。以苏民困为安疆圉。江允康等身任地方。李定太系属带兵大员。前据左宗棠陈奏该二员本不得力。所参各款。定非无因。亟应严行惩办。著左宗棠将各该员被参各款。秉公确查。据实参奏。毋稍徇庇。将此由五百里谕令知之。　　

○西安将军托明阿等奏张芾前被回民羁留仓头地方。屡次查探。皆无确耗。得旨、回民将张芾拥去。意存挟制。如应进兵剿办。该抚亦可不必存投鼠忌器之心。堕其奸计。俟访有确实下落。仍即迅速具奏。　　

○钦差大臣曾国藩奏、请将甘肃按察使刘于浔暂留江西本籍。办理防务。允之。　　

○调礼部右侍郎张之万为吏部左侍郎。以大理寺卿李棠阶为礼部右侍郎。　　

○庚午。谕议政王军机大臣等、袁甲三奏、粤匪纠合大股。力争石埠桥要隘。经李世忠调派援军。水陆夹击。贼众败退一摺。石埠桥为金陵东北屏蔽。此次伪护逆昼夜攻扑。势甚凶猛。李世忠将东阳龙潭各军撤并堵剿。并调派援军分投渡江。竟能以少击众。转危为安。镇定有为。殊堪嘉尚。惟金陵城大贼众。现在伪忠逆纠合大股。前往援救。石埠桥等处。为南路要隘。贼所必争。难保不去而复来。仍著袁甲三饬令李世忠严密防堵。先为自固之谋。庶可相机进取。并著曾国藩妥筹兼顾。随时分兵策应。毋令已为我据之险。稍有疏虞。至金陵逆势未衰。曾国藩函致袁甲三所称、先翦旁近州县。或两路攻取东坝常州。徐图合围之议。尤属切中兵机。即著与都兴阿等妥速会商。慎筹一切进止机宜。以期必胜。至各路援贼。一经战败。难保不铤而走险。江北地方完善。港＜?氵义＞纷歧。曾国藩、都兴阿、务须恪遵历次谕旨。力筹守御。里下河一带。兵力空虚。亦应加意。毋稍疏懈。袁甲三另片奏临淮两路剿匪情形。览奏均悉。即著饬令吴秀。徐鷷等、节节进剿。次第埽荡。其花庄任桥一带捻匪乞降。尤须辨别真伪。不得率行招抚。致贻后患。通匪副将威邦、前有旨令解赴曾国藩军营审讯。兹据袁甲三奏张威邦行抵全椒县境病故。该革员是否患病身死。抑系畏罪自尽。有无别项情节。并著曾国藩查明具奏。袁甲三奏、金安清经手捐款。轇轕不清。供词含混。汪曜奎延不到营。请交曾国藩查办等语。即著曾国藩咨提金安清汪曜奎到营。秉公查办。彻底根究。以免悬宕而杜弊混。将此由六百里各谕令知之。　　

○又谕、袁甲三奏、道员经手捐项。请交曾国藩查办一摺。汪曜奎既与金安清有借用捐照交涉。且叠经有旨饬赴袁甲三军营。听候办理。胜保自应遵照即行饬赴临淮清算。乃胜保与袁甲三信函。以汪曜奎所禀。与金安清所呈亲供底稿。均称并无交涉。即云不必往返。而金安清在袁甲三营所递亲供。胜保营内先有底稿。其情弊更属显然。及袁甲三函覆胜保。将汪曜奎经手捐项。清结咨办。又未据胜保咨覆。仅据汪曜奎禀出有徐丹桂等经手款项。胜保从前委汪曜奎劝捐。并无徐丹桂等分办之案。今该员乃以承吏遗漏具禀。显系以故员搪塞。冀掩其短。且该员所领实收部照。以现禀开除计之。数亦不符。江曜奎以叠次奉旨饬赴临淮之员。既不遵调前往。而又怂恿胜保劄调袁甲三所管辖之颍州捐局案卷。自行结算。其为希图掩盖弥缝。尤属显而易见。胜保以奉旨查办之员。延不饬赴袁甲三军营。且为之奏请。谓非瞻徇属员。其谁信之。本日已将汪曜奎改交曾国藩查办。著胜保即饬该员迅速前往。如敢再行藉词延宕。当即降旨将汪曜奎严拏解交惩办。决不宽贷。将此由六百里谕令知之。　　

○又谕、韩超、田兴恕奏、粤匪由川入黔。经官军击败。余匪复窜川境一摺。石逆前由黔境窜入川省。偪近叙郡。曾据骆秉章奏称已派道员曾传理等分投截剿。韩超等复饬总兵吴安康督队追剿。即著骆秉章等严饬曾传理等会合夹击。该逆势虽穷蹙。而到处句结附和。屡为川黔之害。若不先除此股。则川省大军。为所牵掣。难以兼顾他处。务当乘此机会。迅速歼除。不可再任蔓延。韩超另摺奏、滇练林自清分起欲由水城毕节入川。经总兵李有恒等击退。并将分由水城之滇练捦斩八十余人。余练挑留七百名。所余六百名。酌给盘费路票。令其回滇。林自清因黔防严紧。亦即带队折回镇雄等语。林自清所部练众。胆敢不遵谕旨。阑入黔境。开放枪炮。实与叛逆无异。韩超即遵旨轰击。令其折回镇雄。办理颇合机宜。惟该练众素无纪律。该署抚挑留之七百名。务当随时察看。傥有滋扰情事。必当悉数正法。断不可稍存姑息。前据张亮基奏林自清已由纳溪至泸州。委员驰往办理。而此次韩超奏称由黔折回镇雄。该练何由径达泸州。著骆秉章即遵叠次谕旨。饬令回滇。傥抗违不遵。即令熊焕章迅速攻剿。毋稍瞻顾。并著潘铎、张亮基、遵照前旨。谕令前赴大理剿贼。断不准以堵剿。剿川滇边界为词。任其逗遛肆扰。傥或林自清别滋事端。惟该署督等是问。现在该练虽经折回。难保不乘虚再行窥伺。著韩超。田兴恕、妥为防范。以保黔境。将此由六百里各谕令知之。　　

○命鸿胪寺卿汪元方提督顺天学政。　　

○以管带水师出力。予江南都司龚文林优叙。　　

○以贵州收复镇远等处出力。赏知州徐达邦、都司潘忠友等花翎。千总骆宝元等蓝翎。余升叙开复有差。　　

○以贵州正安击退窜匪。擢知县罗灿奎以知府用。　　

○以贵州天柱县城被贼窜陷。革知县谢绍曾、都司富珠隆阿职。并逮问。　　

○辛未。谕内阁、吏部奏、遵议侍郎增庆处分一摺。据称理藩院侍郎增庆、于神机营应领薪水等项银两。含混造册殊属疏忽。请照例议以降一级调用。无庸查级议抵等语。增庆著革去理藩院侍郎。毋庸管理神机营事务。仍留副都统并一切差使。　　

○又谕、吏部奏、已革御史开复原官。应否仍以御史补用请旨等语。前任江南道监察御史台斐音、因核对宝钞案内。暂行革职。业经钦派大臣查明。实无营私舞弊。降旨开复原官。台斐音著仍以御史补用。　　

○谕议政王军机大臣等、有人奏、咸丰十年九月间。捻匪窜陷山东甯阳县城。知县董春卿弃城逃遁。惟典史龚绍昌在城守御被执。骂贼遇害。捻匪在城三日。摉掠而去。董春卿因失守城池。例有罪名。匿不具报。典史被害。竟以病故捏详完案。请饬查办等语。州县有地方之责。失守罪名。定例綦严。若如所奏。是死节者未荷表扬。弃城者转得无事。何以肃法纪而儆效尤。著谭廷襄详细确查。分别奏请优恤治罪。不准开脱回护。致令节士就湮。逃官得计。以昭劝戒。将此谕令知之。寻奏、董春卿并非弃城逃遁。应免治罪。龚绍昌追贼遇害。业经奏恤。报闻。　　

○又谕、有人奏、学政贪污。劣迹昭著。并举人唐岳被抑参革。请饬查办各摺片。学政为抡才之官。必得弊绝风清。方足以拔识真才。若如所奏。张正椿种种贪劣。岂复堪胜此任。本日已明降谕旨。将该员撤任。听候查办。著劳崇光、刘长佑、严行访查。按照摺内所参各情。据实具奏。不得以粤西现在用兵。遂视学校为无关紧要。稍涉迁就。至办理团练总局之绅士举人唐岳、既经曹澍钟保加卿衔。何以于平南擅杀团练刘彦文案内。与知县罗纲、一并奏参革职。是否唐岳实有包庇情事。抑系曹澍钟意有偏私。并著劳崇光、刘长佑、彻底根究。认真查办。迅速覆奏。此案已阅两年。不得再行延宕。原摺片著钞给阅看。将此各谕令知之。　　

○广西学政张正椿解任查办。命翰林院编修鲍源深提督广西学政。　　

○抚恤琉球国遭风难夷如例。　　

大清穆宗继天开运受中居正保大定功圣智诚孝信敏恭宽毅皇帝实录卷之三十二　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。六月。壬申。谕内阁、前因李续宜奏参、安徽候补知府袁怀忠夤缘干进。卑鄙无耻。请革职永不叙用。当以该员曾经郑元善留豫助剿。谕令该抚查奏。兹据郑元善奏称、该员带勇日久。习染油滑。并非骁健之材等语。袁怀忠虽经打仗受有微伤。惟既经李续宜参奏。查明属实。即应革惩以儆官邪。袁怀忠著即革职永不叙用。　　

○又谕、前因胜保、郑元善奏、已革知府廖庆谋从前冤抑被参。当经降旨令郑元善详细具陈。兹据奏称、该革员前署罗山县等处。办事认真到皖后督运粮饷攻剿贼圩著有劳绩可否仍恳开复原官等语己革知府廖庆谋系永不叙用之员非有卓著战功未便率请开复。既据胜保及该抚再三吁请。著将永不叙用之案先行开复。俟续有战功再行奏请开复原官。以慎名器而杜冒滥。　　

○谕议政王军机大臣等、郑元善奏官军连克贼巢三处。进捣平舆。并调兵勇截剿宛境窜匪一摺。汝营官军。两日之闲。连将二王楼郭庄贾寨三处贼巢攻拔。现在乘胜进捣平舆事机颇为顺利。即著郑元善饬令张曜迅图攻拔。毋稍延缓。此次豫军正在得手之际。务当乘此声威将首匪陈大＜?氵喜＞等歼除胜保谅亦断不至固执前见。并著派兵会合楚豫各军。将附近著名匪寨。痛加剿洗其被胁各圩。仍当剿抚兼施。酌量解散以期及早肃清。至西路回窜股匪。扰及叶裕其前陷郧西之贼。亦扰及淅川厅之戴家河一带距荆子关仅数十里。该匪三路环偪。窥伺宛城。郑元善现饬参将庐得胜统带驻洛之师由汝郏进剿。并令援洛之刚锐三营。改道襄叶探踪剿击复商由胜保派拨马队千名会合知县王珠炜所带勇队。并力兜击。又由毛昶熙拨兵千名。驰赴裕州办理尚为周密著胜保郑元善毛昶熙、严饬各军。迅速会剿并著官文、严树森、饬令前赴信阳一带。助剿之道员欧阳正墉、副将周凤山、所部兵勇四面兜击以期一鼓歼除。如欧阳正墉等兵力尚单并著官文、严树森、迅速添兵往助。以固边圉至由郧西窜近荆子关股匪。难保不与宛境各股并聚。西扰陕疆北窥河洛。郑元善现已飞咨多隆阿援秦之师。取道宛城。与豫军两面夹击现在既有欧阳正墉等军会剿则多隆阿应仍前赴陕省进剿回匪。先其所急。现在陕省回匪到处焚杀。围攻同州。并偪近省城滋扰。非速行剿办陕事几。不可问前经叠谕官文、多隆阿、饬令雷正绾迅速赴秦此时尚无到陕信息。实属任意迟缓。著官文严行饬催。如有意逗遛。即行参办多隆阿现在行抵何处。如已行近陕境。即著径行前进。不可为宛城股匪牵掣。前谕胜保统率全军驰赴河洛。此时豫省西路情形紧要。著即遵奉前旨。迅速前进。毋得迟回观望。致误事机。郑元善另片奏、袁怀忠现无踪迹等语。袁怀忠习染油滑。难保不潜匿豫境。著郑元善查明饬令赴皖。毋许逗遛。其所部游勇。断不可任令在光州一带潜留。务当速行解散。以靖地方。将此由六百里各谕令知之。　　

○又谕、前因曾国藩奏、副将陈由立私行远扬。降旨将陈由立革职。并谕知郑元善、如陈由立已募勇赴豫。即派员接统其众。仍将该革员押赴曾国藩军营。兹据郑元善奏称、陈由立业已到湘开招。赶造军装。尚未据报成军起程日期遵即撤去该革员募勇差使。并咨毛鸿宾饬令交代清楚。押解回皖等语。陈由立到皖后。著曾国藩即将该革员及余大胜等。分别审讯严行惩办以肃军令。惟陈由立所募之勇。亟须拣员前往湘省接办。豫省现无妥员可派著曾国藩由皖营拣派熟悉湘楚情形堪胜统带之镇将一员。及营哨各官。饬令速赴湖南。接办募勇事宜。迅赴汝南。以资防剿。并著毛鸿宾勒令陈由立将所募勇丁造册送验。以凭挑选。其已制军装未用经费。一并饬令交代清楚。毋任稍涉含混。袁怀忠一军现在不知所向。势必任意逗遛肆行骚扰亟应查明下落。以肃戎行著曾国藩、李续宜迅速查明该革员现驻何所及因何逗遛之处据实参奏其所带游勇。妥为遣散。毋令恃众滋扰地方。将此由五百里各谕令知之。　　

○又谕、前因贼匪窜入陕境。叠陷商雒渭南孝义镇安等厅县巡抚瑛棨未能先事筹防。任贼出入。提督孔广顺与贼相左。节节退避。总兵阎丕敏道员李祝龄等轻弃要隘。叠经潘祖荫卞宝第朱潮等、先后奏参。朱潮摺内并有商州知州曹熙夤缘馈送各情。当经谕令瑛棨等查明覆奏。嗣后瑛棨奏称、曹熙本应回任。绝无收受馈送之事。并请究问原奏之人得自何人。分别严究等语。语多负气。殊失大臣之体。因命议政王军机大臣、将朱潮传至军机处。面加询问。据称瑛棨徇庇属员。收受古玩。事涉暧昧。瑛棨明知事难显指。故为此请情词未免巧滑。并请派亲信大臣查办。又瑛棨奏保前任广西巡抚曹澍钟、督办汉南军务当谕以曹澍钟前经胡林翼参奏卑鄙巧诈。岂足独当一面。所奏不准行。乃瑛棨接奉此旨。为曹澍钟哓哓置辩并言胡林翼挟嫌参劾尤属任性渎陈。据章京朱学勤以该抚迹近跋扈。渐不可长。呈请查办。本日复据都察院奏陕西在籍道员李宗沆等、专丁以回匪烧杀生灵殆尽等嗣。赴该衙门呈控呈内所称孔广顺性弱年迈。阎丕敏、李祝龄弃隘而逃。施鹏谬妄失机各情。与潘祖荫等摺内所参副将张维义等见贼先溃各节。大略相同。著爱仁、王茂荫、按照所参各节。严密访查秉公讯办。丕敏、李祝龄、施鹏三员。业经分别革职拏问。如实系弃隘不守。纵贼殃民。即行从严定拟奏请正法。以肃军律。孔广顺如果年老恇怯。与贼背道而驰亦即严参治罪。瑛棨身任地方。一筹莫展任贼蹂躏。己属咎无可辞。而于署藩司王承基之吸食洋烟。演唱昆曲。署盐道韩泰华之办理防堵局一切支发表里为奸何以漫无觉察。形同聋聩商州知州曹熙声名素劣。当贼踪偪近州境。安坐衙斋。不敢出城。其子又将练勇经费滥行支用。以致贼匪越险而过。闻此次匪踪复窜商州该员是否尚能捍御。抑或仍前玩泄其馈送瑛棨古玩值数千金。是否实有其事朱潮参劾瑛棨等款迹有无挟嫌报复。著一并查明据实具奏。再此次贼匪由豫入陕叠陷商雒等城毫无拦阻。该省地方文武。何员贻误何员弃城逃遁。瑛棨在省闻警有无调拨布置。均著详细访查明确具奏。毋稍徇隐本日复有人奏、晋省吏治废弛。司道大员声名狼藉据称臬司瑞昌、收受陋规。黄金逾万候选道沈巢生、性情贪鄙。无钱不要冀甯道钟秀夤缘开复。现派办防。毫无布置候补道穆克金布不通文理。不谙公事不知廉耻。雁平道崇泰、吸食洋烟。不理公事等语。晋省办理防堵地方。正在吃紧。岂容此等贪劣之员、虐民肥己著爱仁、王茂荫于道过山西时先将瑞昌等查办。如实有婪赃逾万之事。即一面将各该员家产查封。一面奏明从严惩办以儆贪。墨而肃官方。该尚书等素负清名。肩兹重寄。务当破除情面。并须随时随事严防弊窦。毋得稍有含混。代人受过。将此谕令知之。　　

○以内阁学士恒祺为理藩院右侍郎。　　

○以约束兵丁不严。革河南都司刘进贞等职。　　

○癸酉。谕内阁、大学士桂良志虑忠纯。器量渊粹渥承四朝知遇由部曹外任道府洊陟封圻历任都统将军蒙文宗显皇帝优加擢用。由直隶总督洊登揆席。并令来京供职综理部旗事务。朕御极之初。蒙我两宫皇太后任用耆臣重加倚畀。特授为军机大臣。与议政王等夙夜在公。商搉庶务用资辅弼。方冀遐龄克享恩眷长承。迺因偶染时疴遽尔溘逝遗章披览犹复惓惓于用人行政。语不及私其忠爱之忱。阅之尤堪堕泪。著赏给陀罗经被派醇郡王带领侍卫十员。即日前往奠醊。加恩晋赠太傅。照大学士例赐恤。入祀贤良祠赏给广储司银一千两治丧。任内一切处分悉予开复。应得恤典该衙门察例具奏。伊子孙俟百日孝满后。并著该旗带领引见用示笃眷忠荩至意。寻予祭葬谥文端。　　

○又谕、满庆等奏、颁赏物件。在途遗失。恳请补发一摺据称颁赏廓尔喀王物件。由塘递到时。业已遗失花缎等多件。恳恩补发等语。著照所请补发。由满庆等转发该国王祇领。惟此项钦颁赏件。各该地方官并不小心护送。敬谨驰递。以致沿途遗失。实属藐玩已极。著该部将口内驿站。口外塘递。逐一查明。系在何地遗失。据实严参。　　

○谕议政王军机大臣等据满庆等奏称、哷徵呼图克图禀称布赉绷寺所聚人等。向惜德寺掷石。随于附近该寺各庙宇房屋放枪。而商属僧俗。亦以哷徵喇嘛居心叛逆。达赖喇嘛、合藏僧俗、均声称要将哷徵及此案串谋主使之人。一同埽灭等情经满庆等分饬两造。不得妄肆。惟当静候谕旨办理。两造藐不听信。商属僧俗。竟从布达拉山军械库内。取出炮位药铅。调集前后藏江孜番营官兵药铅。所属百姓等。将惜德寺围攻。因惜德寺竭力守御。杀毙商属僧俗兵民不少。哷徵呼图克图忿极。拟调果洛克野番来藏助战。虽是否听从尚难逆料。惟西藏系达赖喇嘛驻扎处所。西南北三面。均与外番毗连。该僧俗等同室操戈不受汉官约束经满庆等面属萨迦喇嘛向两造劝解并劄调已辞噶布伦汪曲结布来藏理说。而两造皆知防兵人少。藏台饷乏。肆行无忌。以致藏中汉兵汉民。俱恐误遭杀害恳饬由川委员管带文武官员兵丁数百名及应用饷银军火兼程来藏弹压审办等语。著骆秉章由川酌调妥干文武官数员。及兵丁数百名探明。景纹行抵何处。即交管带赴藏。以资弹压。若因川省现在有事。且距藏路途稍远。即咨行景纹酌调达木蒙古官兵。及夥尔三十九族番兵交其统带赴藏弹压务使两造畏服听断。至此事满庆等前派慧能哷徵呼图克图掌办商上事务。有无情弊。商属僧俗均与不洽。何由启衅。该督见闻较确。著详细查明具奏。并将如何筹办之处。会商景纹为要将此由五百里谕令知之。　　

○又谕、满庆等奏请饬由川委员派兵数百名。并应用饷银军火兼程来藏等语。藏中喇嘛互斗。何至不能劝解。任令残杀商民。酿成巨案满庆等办理不善。实属咎无可辞。著仍遵前旨。将此案秉公审断妥为办理能使两造帖服自可毋庸重烦兵力。如不听禁约。即与骆秉章咨商拨兵弹压。并催令景纹迅速赴藏。妥筹办理。以息争端。另摺奏、请颁给廓尔喀国王敕书等语。已照所请颁给奖谕该国王恭顺敕书。准其俟丁卯年再行进贡。赏件亦照所请。此次毋庸颁给。俟此项敕书递到满庆等即敬谨传知钦遵办理可也。将此由五百里谕令知之。　　

○又谕、满庆等奏称、布赉绷、噶勒丹两寺喇嘛与哷徵呼图克图斗杀不休。请饬四川委员带兵赴藏弹压一摺。该处僧俗。同室操戈不受汉官约束势必邻番乘机侵侮。贻患无穷景纹前已据报由库车起程。著即迅驰赴藏将此案秉公剖断。并查明启衅根由及满庆等有无滥保徇庇情弊切实具奏。如果持平办理足以服商属僧俗之心自可晓谕解散著景纹于行抵川省时。即向骆秉章筹商并将所调兵丁迅速管带赴藏如所调兵丁一时未能齐集。景纹即当先行驰赴藏中毋得藉词迁延。傥畏葸不前致令藏中事务日坏恐景纹不能当此重咎也。将此由五百里谕令知之。　　

○命恭亲王管钦天监及算学事。　　

○调正红旗汉军都统僧格林沁为正白旗满洲都统。未到任前。以户部尚书宝鋆署理。　　

○以前任甯古塔副都统富明阿为正红旗汉军都统。镶红旗蒙古都统景寿署镶蓝旗蒙古都统。　　

○甲戌。遣官祭火神庙。　　

○谕内阁、军兴以来百姓颠沛流离。惨遭荼毒朝廷悯念民艰命将出师。除暴戡乱更以胁从罔治之意。诏谕各路将帅。至再至三原期该统兵大臣等。咸体此意以出斯民于水火近闻江浙等省被胁难民有乘闲逃出者兵勇见其头发稍长或面有刺字。不由分辩夺其所有杀以冒功带兵员弁。率以捦斩发贼呈报冀邀奖叙。以致身陷贼垒者。佥谓不散尚可苟延。逃出反以速死遂激成从逆之心而不悔。是吾民既死于贼又死于兵。痛孰甚焉。又况贼匪所踞之地。不许百姓薙发历时既久。状同发贼更有被偪。勉从作为军帅旅帅等名目。阳代贼匪徵求供给阴以保卫乡闾希冀贼不亲往蹂躏及被贼掳去迫令前驱。以撄锋镝者。此等情形实堪矜悯著各路统兵大臣出示晓谕兵勇凡遇被胁逃出之难民。苟查无凶器及可疑情迹。即告知本管官令其薙发回家。或由地方官递送回籍其无籍可归者。并著妥为安置即或迹涉可疑。亦必解送大营讯明妥办。如有抢夺财物私行杀害者。即按军法从事本管官不行查办一经查出立即从严参办庶被胁者有生还之乐。闻风者深归向之忱。现在各路官兵攻剿江浙两省兵威甚盛。正斯民自拔来归出水火而登衽席之日著江浙各督抚刊刻誊黄在贼氛附近之处。各路张贴。遍行晓谕凡裹胁难民除甘心从逆为贼画策者杀无赦。或随贼打仗。抗拒官兵不能及早反正。将来克复城池悉行剿杀外。其余一切为贼所陷者概予免罪。如能立功自效。并准酌给奖励。以示覆帱生成咸与维新至意　　

○又谕礼部奏、试卷漏印戮记。请将承办司员议处并自请议处等语。向来覆试各直省拔贡试卷印用省分戮记。以便阅卷大臣分别录取本年各直省拔贡覆试卷面。该部承办司员并未遵照向章。印用省分戮记以致阅卷大臣无凭将弥封之卷。分别省分取定等第事关考试大典。该承办司员等并不查照上届旧式。实属办理草率。非寻常疏忽可比。所有礼部承办司员。著查取职名交部议处。该部堂官著一并交部议处。该拔贡覆试试卷著派弘德殿行走之祁寯藻、翁心存、倭仁、李鸿藻将原卷详细覆看。按照省分另行分别等第录取。寻吏部议礼部尚书倭什珲布等、均于司员降一级留任。上减为罚俸一年。得旨、准其抵销。　　

○又谕、御史王兰谷奏、请将失陷城池之州县按律惩办等语。州县失陷城池。定例綦严。闲有被贼阑入。即行督兵克复。或城陷之先。调往他处办理防剿。旋即随同克复者。尚可量从末减。乃近来弃城不守之员往往捏饰前项情形。而该督抚等亦并不详加查核。率行奏请免罪。实属不成事体。嗣后军务省分各督抚、务宜破除情面。如守土之官闻警先逃。或系贼匪自行退出。并非带兵克复。捏词巧避者。即按律从严参办。以示惩戒。该督抚毋得瞻徇容隐。致干罪戾。将此通谕知之。　　

○谕议政王军机大臣等、前因丁潮臣纠党屯聚谕令袁甲三剿办兹据胜保奏该大臣未莅皖境。即据袁甲三函称金马。湖人众滋事。当派兵剿办。嗣胜保饬苗沛霖将金马湖人众撤回。时袁甲三业已派队进攻乘其人众远出。袭破该练圩数处。丁潮臣屡次乞假回圩。苗沛霖未允。而临淮之兵。攻剿日急。该练因家室破亡。咸怀愤激。悉众哗归二万余人一旦乘怒而去。势不至很斗不止丁潮臣本非苗练旧部。现既奉调剿贼。即不能不量从宽宥等语。丁潮臣本系李相臣圩内逸出著名巨捻。虽据胜保奏称、已归苗沛霖调出随军剿贼。然其人数众多。且倚势滋事。袁甲三亦岂能置之不办日前袁甲三因病奏请开缺。未经允准。今据胜保奏称、军务皆委袁保恒、张学醇办理。所言虽未必确实。亦未便再令办理此事。所有金马湖练众即著李续宜察看情形。秉公办理。毋使反侧之徒藉口滋扰将此由六百里谕令知之。　　

○又谕、胜保奏、统筹皖豫情形。并历陈袁甲三办理丁潮臣一案。轻重失宜各摺片。前因逆匪由潼关东窜豫省。情形吃重叠经谕令胜保统率所部驰赴河洛。相机剿办兹据胜保奏、大军俱动则太和一带门户洞开该逆必四出蔓延。势将不胜防剿。现拟察看情形。亲督大队赴项城周口一带。视贼所向。迎头截剿各等语。近日河洛虽无贼踪。惟该郡居天下之中关系中原大局。况陕省回匪乘机窃发而郧西之贼窜近荆子关。经郑元善调派各军。由宛城进剿。难保不偪回陕省。扰及潼关自应于河洛驻扎重兵俾秦豫两省得以随时策应。胜保所统马步各队。颇多劲旅。岂可株守太和城内。静待贼来。著仍遵前旨。迅督大队。驰赴河洛。择要驻扎。毋再迁延。蒋凝学督军颍郡。足资镇守。该大臣如虑太和防御空虚。即将黄元吉留颍之兵。调赴太和助守其卢泰管带之兵勇五百名。胜保派赴正阳关。为弹压厘局起见。以区区一厘局。而必须五百人防范恐所抽之税不敷养兵之用于军饷殊无裨益。此项兵勇。并著胜保调回太和交黄元吉管带。以厚兵力该大臣如虑正阳一带匪徒滋扰。河道难以疏通。即著咨会李续宜督兵进剿。并力歼除毋留遗孽。将此由六百里谕令知之。　　

○又谕、薛焕奏、比利时国通商立约已将大致议定。将条约开单呈览另片奏洋人性情。拗执反覆画押不宜迟延等语。比利时国使臣包礼士愿望过奢经薛焕率领吴煦、薛书堂悉心筹办。与该使臣再三辩论。将驻京一节删去。并将伊所递三条内暗为消融。刚柔互用。甚为得体。现议条约所称各口派委领事驻扎照各国一体贸易及商民违约各情。均照各国章程办理三款并议定在上海换约。俱属妥协其用宝一款尚系该国心存仰慕。于体制亦无违碍。并可允准。至洋人拗执反覆乃其素性。现在大致业已议定。自当＜??闲＞捷办理毋致日久悔生。另寻枝节。著薛焕即密饬吴煦等。令其自行赶紧繙出外国文字。早日画押。以杜葛藤而免哓渎。将此由六百里谕令知之。　　

○又谕、常清、景廉奏、遵查阿勒坦沙拉父子下落。并将咨俄国文及俄文钞录呈览一摺。阿勒坦沙拉父子。既据俄国文称系该国属下人。自称素勒坦等语。则其久居俄国已无疑义。惟景廉于十年冬闲奏称、咸丰五六两年阿勒坦沙拉遣子扎哈拉迈特、两次来递马匹。并据库布顶供、其呈递回字尚自称汗。且携伊父袭爵敕书求见。是阿勒坦沙拉于咸丰五六年闲。尚为哈萨克汗。何以此次俄文内称一千七百三十八年。哈萨克阿布赖汗及所属民人。己经盟誓归顺。永为属下。现在俄国系一千八百六十二年。距一千七百三十八年计一百余年是阿勒坦沙拉之祖父。已服属俄国且阿勒坦沙拉于咸丰五六年闲。尚自称汗而俄文内称哈萨克内早将此爵裁除是俄国俨然以哈萨克为伊所属之地。细阅俄文内称、今欲复立。不为要紧。虽阿勒坦沙拉时往贵国疆界站居。自称汗爵。及回俄国待如亲戚等语。是阿勒坦沙拉、在中国所属则称汗。而在俄国则为属下其首鼠两端。情殊诡谲。著常清、明绪、景廉、将所指出各情。逐一查访实在情形。酌量办理。傥阿勒坦沙拉早已服属俄国。自未便再令袭汗。而绰坦既系冒袭。亦未便径令承袭必得饬令哈萨克各台吉公举一应袭汗爵之人。奏请承袭方可永远相安。著常清等悉心妥筹。务为久远之计。不得将就了事。哈萨克地接俄界。久为该国所窥伺。所举袭爵之人。必系哈萨克本部民人所信服者。藉以宣示朝廷之恩。始不至为他人诱惑侵占。明绪现在会勘地界尤当随时防范。至此次俄文阿勒坦沙拉父子是否与闻。抑系俄罗斯造作之词。并著密派妥员探询明确。事关属夷袭爵。且与俄国交涉。该将军等总当格外郑重。毋得稍有含混其英秀等情弊多端。务须迅速讯结。断不可稍有不实不尽。致哈萨克民人有所藉口也。将此由六百里各谕令知之。　　

○引见新科进士。得旨、徐郙、何金寿、温忠翰、业经授职外陈彝、柳熙春、陈学棻、刘瑞祺、吴鸿恩龚聘英、平步青、薛斯来、游百川、张家骧、寻銮晋、董兆奎、张鸿远、龙湛霖、周德润、黄槐森、吴文钊、唐国翰、宗室昆冈、王福保、仇炳台、范德馨、曹秉浚、王昕、王琛、鹿传霖、张良璋、黄彬、姜敏修、尹绍甫、童毓英、王允谦、谢维藩、徐肇嵋、赵子端、宜绶、王道源、廖坤培、周浚、谭钧培、杨先棻、崔志道、马相如、段福昌、潘家钰、李祖光、孙凤翔、宗室桂昂、汪正元、俱著改为翰林院庶吉士任朝栋、鲍功枚、吴存刚、杨益豫、张寿庆、吴澍霖、王葆修、朱学篯、马文耀、高其镇、王铦、沈鸣、珂康敉、涂修政、刘熙龄、乔有年、揭裕文、李国楠、黄荣熙、李江、郑业骏、康秉彝、王嘉安、赵朴、简宗杰、吴起凤、李士琨、陈维周、承惠、童德中、李庆沅、吴毓春、刘泽远、耀年、李瓘辉、张铭焕、恒龄均著分部学习。韦焕、刘景宸、杨澍鼎、俱著以内阁中书用。傅维弼、陈锡麒、梅雨田、段汝霖、林煊况桂森、饶继惠、张文鼎、杜充辉、谌命年、袁祖安、李宝箴、马丕瑶、王兆柏、李龙章、陈楠崔、铨淦、苏毓元、石会昌、盛一朝、乐正宣、吴继心、刘朝昇、王轩、宋梦兰、吕宪瑞、郑燡林、陈汝霖、贾邦铎、吕慎修、李湘南、黄文棠、唐泰澜、石学阶、徐登云、齐方书、傅桢、萧开荣、濮斗衡、马国宾、任树楷、贾撰策、张庆麟、路慎皋、刘辂、洪永勖、李赓云、庆钟张玠、杨延烈、王霂、周伯贞、夏抡谟、王玉相、胡凤冈、张士铨、耿名臣熊、镇湘、刘秉清、何含章、阎道行、何赉高、刘昌绪、吴正丙、蔡汝霖、郑履端、刘开第、顾衷、觉罗同照、张为章、李长春、李东垣、吴大光、晁炳、井钟丹、崔培元、周培锦、孙体仁、乔玉珍、王尔琨、董应遴、党汉章、原立诚、郭炳南、俱著交吏部掣签分发各省以知县即用户部候补员外郎顾菊生著以员外郎即用。户部候补主事王兆兰、五品衔刑部候补主事叶守矩、刑部候补主事武良锐、刘承辇、贾树諴、户部候补主事萧浚藩、俱著以主事即用。户部学习郎中杜正诗、著俟报满作为候补郎中后。以该部郎中即补。四品衔内阁典籍即补侍读许庚身、著仍作为候补侍读。遇有缺出即行奏补。余著归班铨选。　　

○守护西陵镇国公奕橚等奏。陵寝松树生虫。督饬司员。带役逐日摉拏恭查泰陵泰东陵宫门内。现在一律净尽。昌陵宫门内亦较前减少。得旨、仍著实力捕拏。不准疏懈。　　

○以喀什噶尔剿匪出力。赏伯克库吐鲁克、头品顶带、双眼花翎、并加散秩大臣衔。
  </div>
  <div class="pagination">
   <a href="清实录同治朝实录_page56.html">
    上一页
   </a>
   <span>
    ...
   </span>
   <a href="清实录同治朝实录_page52.html">
    52
   </a>
   <a href="清实录同治朝实录_page53.html">
    53
   </a>
   <a href="清实录同治朝实录_page54.html">
    54
   </a>
   <a href="清实录同治朝实录_page55.html">
    55
   </a>
   <a href="清实录同治朝实录_page56.html">
    56
   </a>
   <span class="current-page">
    57
   </span>
   <a href="清实录同治朝实录_page58.html">
    58
   </a>
   <a href="清实录同治朝实录_page59.html">
    59
   </a>
   <a href="清实录同治朝实录_page60.html">
    60
   </a>
   <a href="清实录同治朝实录_page61.html">
    61
   </a>
   <a href="清实录同治朝实录_page62.html">
    62
   </a>
   <span>
    ...
   </span>
   <a href="清实录同治朝实录_page58.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
