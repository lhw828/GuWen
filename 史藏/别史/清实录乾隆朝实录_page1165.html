<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1165 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1165 页/共 1860 页</h1>
    <div class="content">○甲辰。上奉皇太后幸重华宫侍宴　　

○谕、上年直隶地方因夏间雨水过多。各州县被灾较重。屡经降旨加恩。并先后动拨部库银八十万两。又拨通仓并截留曹米共六十万石。令该督加意抚恤。银米兼赈。俾无失所。第念新春东作方兴。距麦秋尚远无力贫民口食尚未免拮据。著再加恩。将被灾较重之武清东安。宝坻宁河永清。香河。霸州。固安。蓟州天津。静海等十一州县。自六分灾极贫。至七八九十分极次贫旗民。再行加赈一月。至大兴。宛平通州。青县。沧洲。等五处。并著一体加赈。俾春初力作之时。得资接济。该督其董率所属。实心经理。务使穷檐均沾实惠。该部遵谕速行　　

○又谕、前此普免天下钱粮。曾降旨将闽省台湾府属地亩额粮。编徵本色一体予蠲今普免直省正供。辛卯年届该省轮免之期著加恩。仍将台湾府属一厅。四县。辛卯年额徵供粟一十六万余石。全数蠲免。该部即遵谕行　　

○乙巳。谕、前此普免天下钱粮。普将广蚽省广。韶等府州属应徵官租及屯田旷军余羡等项银钱米石。及应徵学租银两。蠲鐌十分之一。今普免直省正供。辛卯年届该省轮免之期。著加恩。仍照上次将应徵官租等项。蠲免十分之一。俾边海农与。均沾恺泽。该部遵谕速行。　　

○又谕、昨岁降旨普免天下钱粮。粤西省应于今年轮免。所有桂。梧。南。太。柳。庆。郁。等府州属额徵官田租谷银米等项。及桂。平。等府州额徵学租银米一项。著加恩仍照乾隆十一年之例。蠲免十分之在该部即遵谕行　　

○丙午。谕上年浙江滨海州县。猝遇风潮。间有被灾处所。业经饬令该抚加意抚恤。分别议赈。至被灾五分六分之处。虽例不加赈。但当青黄不接之时。贫民口食。未免拮据。著加恩。将海宁县之南沙公地仁和。安吉长兴。三州县。仁和一场。查明被灾极贫。除例给耔本外。于本年三月内。加赈一月口粮。俾资耕作。其勘不成灾之各县场歉收田地贫民有愿借仓谷耔本者。并酌量借给。于秋成后免息还仓。该抚其董率各属。实心经理。务使均沾沾恺泽。以副朕轸念穷黎至意。该部遵谕速行　　

○丁未。享太庙。遣諴亲王允秘恭代行礼　　

○遣官祭太岁之神。上诣皇太后宫问安　　

○御紫光阁。赐蒙古王公台吉。及回部郡王等宴　　

○召大学士及内廷翰林茶宴。以新正学诗堂联句　　

○谕、川省民番。赋粮不一。有徵收米豆杂粮者。有认纳贝毋青梨。折徵米石者。其各厅营土司。又有番民认纳夷赋银两。及按例完纳本折贡马等项。曾于丙寅年降旨。同地丁钱粮。一体蠲免。兹复加恩普蠲正赋该省今年值轮免之期。仍著加恩照上届之例。将辛卯年宁远叙州、二府属州县卫所、建昌镇标各营、应徵米豆。龙安府、茂州、松潘镇营所属番寨、折徵米石。雷波、黄螂、苗民认纳本色杂粮。建昌镇标会川、会盐、南坪、打箭炉各厅营、新抚各土司番民认纳夷赋银两。各土司完纳本折贡马等项。统行蠲免。以示朕优恤边方。格外施恩至意。该部遵谕速行　　

○戊申。谕军机大臣等、京师上年冬间得雪两次。近畿一带。亦据该督等奏报节次得雪。惟迤南各处。沾被尚未能普遍。豫省各属。昨据该抚奏报。惟南阳等属得雪数寸。省城及河北各府尚未普沾。近日曾否续经得雪。或正在祈求之处。著传谕永德。即速据实具摺奏闻　　

○户部等部议覆、署云南巡抚诺穆亲奏、调剂铜厂事宜。一汤丹。大碌二厂。办供京铜。前抚臣刘藻奏准。豫放一季工本。每百斤扣收余铜五斤。近年厂员恐收铜未能全完不敢将工本陆续豫发。厂民致多拮据。请嗣后酌准豫发两月工本每百斤扣收余铜六斤。计三年内扣清豫发之项。下月仍照上月办铜数目给发等语。查各厂产铜无定。遇出铜较少仍如数扣收。即形竭蹷。厂民转得藉口拖延。应令该抚通盘筹画。另行具题。一、厂员新旧交代。有前任豫发工本。新任多不肯接受承催。而炉户从中射利。弊窦丛生。请嗣后责令新任一体催办。仍如本任例。核其已未完各数。照盐课分别议作议处。一、滇省多产铜之处。地方官报开新厂。向无奖励。未免任意迁延。请嗣后于报开新厂内。有每年获铜二十万斤以上者。纪录一次。三十万斤以上者。纪录二次。四十万斤以上者。纪录三次。五十万斤以上者。加一级。八十万斤以上者。准奏请升用。如开厂年久无效。查明实系厂员玩忽。随时参处一厂员散在各属。离省窎远惟该管道府耳目易周。请嗣后责成考核。去留改委。听其详办。均应如所请。从之　　

○是日起。上以祈谷于上帝。斋戒三日　　

○己酉。世祖章皇帝忌辰。遣官祭孝陵　　

○谕、朕此次恭奉皇太后安舆。巡幸山东。已降旨于二月初三日启銮。著諴亲王。裕亲王大学士尹继善、协办大学士尚书官保、留京办事。其月选之文员内通判州县等官。武员内八旗护军校、骁骑校、及外省送到之补放水手官骁骑校、并年满千总等官弁。俱著王大臣照例验放。至外省督抚提镇等奏摺。俱照南巡之例。著赍摺人前赴行在递奏。该部通行传谕知之　　

○又谕曰、托云所遗镶红旗满洲副都统员缺著集福补授。其署理镶蓝旗护军统领员缺。亦著集福署理。集福未到之前。护军统领、著庆泰暂行署理副都统。著富察善暂行署理　　

○谕军机大臣等、户部等部会议语穆亲调剂铜厂事宜各条。已依议行矣。朕览此内豫发工本。扣缴余铜一款。从前刘藻办理时。系豫放一季工本银两。每铜百斤。每月扣收余铜五斤。所借多而所扣少。厂民自觉宽裕。所以能如期完缴。今诺穆亲止请豫放两月。而每月扣至六斤。是借项较前既少。而扣数转多。厂民沾利无几。岂所乐从。且分限仅有三年。又较刘藻前此所定五年十年之期加迫。恐承领各户。此时即存畏难之见。或致观望不前。而日后藉口迁延。更所不免办理未为妥协。钱粮出入。固宜慎重。而铜务关系鼓铸。尤在始事之调剂得宜方可行之永久。著传谕彰宝。会同诺穆亲。就各厂实在情形。另行详酌妥议具奏。寻奏查从前豫借一季工本因银数较多。宽其年限。然年限太久。转易生玩。今豫借两月工本。并无利息炉民已多沾惠。惟每百斤带扣六斤。诚恐力有不继。即勒限三年。亦觉为期过迫。请将豫借之数。仍以两月为止。于每百斤带扣五斤。约四年内可以扣完。下部议行　　

○庚戌。上诣南郊斋宫斋宿　　

○辛亥。祈谷于上帝。上亲诣行礼　　

○谕、前因年老有疾之头等侍卫阿毕达、二等侍卫穆克德玺。宣力有年。又曾出兵打仗。是以于恳请致仕时。施恩准戴原品翎顶。并分别有无功牌。给食全俸半俸。嗣后侍卫内有实系宣力有年。因老病请致仕者。俱准戴原品翎顶。倘有怠惰等情。即行革退。著为例　　

○工部奏、查京师内外城工。应分别缓修亟修。照内廷之例。估计办理得旨、此项城工。即著德成专办。仍照新定各省城工之例。保固三十年。其原派之各大臣。毋庸兼管　　

○壬子。上诣大高殿行礼　　

○奉皇太后居长春仙馆　　

○诣安佑宫行礼　　

○幸圆明园　　

○癸丑。谕上年直隶武清等十六州县被灾稍重。曾加恩先后动拨部库银八十万两。又拨通仓及截留漕米六十四万石。令该督率属加意赈恤。并于新正降旨、再行加赈一月。俾方春东作之际。贫民口食有资。今据杨廷璋奏称、从前奉拨部库银两。除给各属急赈摘赈大赈之外。所余无多。其所拨通漕蓟粮等米。亦经领运散赈无存。恳恩再赏拨银米。以济赈需等语。著照所请。再于部库内拨银二十万两。通仓内拨米十七万石。交与该督杨廷璋、董率所属。查明应赈数目。据实速为支发。妥协经理。务令穷檐悉被恩膏。副朕有加无已至意。该部即遵谕行　　

○谕军机大臣等、据彰宝覆奏、黑白二井提举亏缺盐觔薪本一案。现据查报高其人名下。共少交银三百七十三两余系接任官郎嘉卿勒掯浮开。其黄辅名下所缺之数。固由井员堕煎。兼由地方官堕运。从前笼统详报。并未逐细声明。不但豫先本无见闻。即揭后亦未悉其情弊等语。阅彰宝所奏情节。是诺穆亲前此急于参奏。未及详查。在诺穆亲一闻井员亏缺至数万两之多。立时参劾。原亦未为过当。但以提举微员亏项多至逾万。其理原不可解。自应将侵亏之故。查核明确。分别纠参方为周到。即略迟数日。又何不可待之有。至于堕运一节。由于盐道及地方官经理不善。亦此案所必当查办者。该抚原参及覆奏摺内。均未提及。亦不免于疎漏。今此案业已饬审。其是否高其人先侵后吐。抑系郎嘉卿勒掯浮开。并黄辅之是否侵用入己。及系伊子乘机侵隐。或由豫放之项。追补未清。均须彻底严查自无难水落石出。而历来堕运之员。亦应查究明晰。予以处分。始无渗漏。著交彰宝会同诺穆亲秉公查审确情。据实核拟具奏。从来督抚等、每因摺奏先后参差易生意见甚非大臣公忠任事之道办理公务惟在和衷集益期于政治有裨彰宝诺穆亲。不得因此稍分畛域偏徇干咎将此谕令该督抚知之　　

○甲寅谕军机大臣等、前据吴达善审奏、拏获逃军姜正一案该犯供词内。有侍郎蒋赐棨前任江西饶九南道时。曾经往投。托其引荐情事因令军机大臣传询蒋赐棨。据称、彼时因姜正进见。求荐馆地。并无一人认识。当即遣出并未留住在署。且与蒋允焄素不相识。实无写书转荐情由。亦不知其曾犯军罪等语。当即传谕吴达善。将该犯再加详讯今据奏到。覆讯姜正。据供。写给荐书一节。系属捏词至二十九年四月内。赴蒋赐棨道署时实有送住庙内等情并有所雇之扬州人蒋寿子一同前往等语。姜正一犯本系逃军敢于捏造谕旨诈冒职衔其罪实无可逭现已交部核拟并传谕吴达善。俟部覆到日即行正法至所供与蒋赐棨素常认识。及往投蒋赐棨。求荐幕馆。送住庙内各情节。于该犯罪名轻重原无关涉。但是否果有其事。抑系该犯逞一面之词。冀图狡展。亦当查讯明确。著传谕萨载。即就近提蒋寿子。讯取确供。据实奏闻。吴达善摺并钞寄阅看　　

○又谕、本日吴达善奏、覆讯逃军姜正。据供。蒋赐棨给与荐书一节。本系捏词。余属实情。请交江苏抚臣。提取该犯从前雇往。江西之蒋寿子。可质真伪。自无难立辨。已交萨载查讯矣。至姜正以军犯脱逃且敢捏造谕旨。假冒职衔本罪实无可逭。其所供与蒋赐棨认识款留之处。有无虚实于该犯罪名。原属无关轻重。无庸更留质讯。致稽显戮。此案现交刑部核拟。计开印后即可覆奏。吴达善于接到部覆时。即将该犯正法。将此传谕知之　　

○乙卯。上奉皇太后幸同乐园。侍早晚膳。至己巳皆如之　　

○奉皇太后。幸山高水长。至辛酉皆如之　　

○谕军机大臣等、据彰宝覆奏威宁州亏缺铜铅饷储一案。是否实系刘标任内。旧欠未完抑系王葆元等自有侵那之处。捏词卸罪均须彻底清查。分别定案。著传谕李湖。于到黔后。即将此案详细查究。务得确情。据实具奏　　

○丙辰上御奉三无私殿。赐皇子诸王等宴　　

○丁巳上诣安佑宫行礼　　

○御正大光明殿赐朝正外藩等宴。召科尔沁和硕亲王固伦额驸色布腾巴勒珠尔巴林多罗郡王巴图辅国公和硕额驸德勒克。浩齐特多罗郡王达什喇布坦鄂尔多斯郡王品级多罗贝勒栋罗布扎木素。翁牛特多罗贝勒诺尔布扎木素阿巴哈纳尔多罗贝勒车登扎布喀喇沁固山贝子。扎拉丰阿辅国公拉扎布敖汉固山贝子。垂济扎勒。辅国公桑济扎勒厄鲁特和硕亲王罗布藏多尔济。绰罗斯多罗郡王罗布扎回部。郡王品级多罗贝勒霍集斯辅国公图尔都苏尼特多罗贝勒恭桑扎勒阿巴噶固山贝子朋楚克。青海固山贝子罗布藏色布腾。喀尔喀镇国公云丹。乌珠穆沁辅国公敦多布色棱。和托辉特辅国公巴图济尔噶勒等、至御座前。赐酒成礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百七十六


大清高宗法天隆运至诚先觉体元立极敷文奋武孝慈神圣纯皇帝实录卷之八百七十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十六年。辛卯正月戊午。上御正大光明殿。赐大学士尚书等宴　　

○谕军机大臣等、昨据杨廷璋奏、请拨发帑金供赈当经降旨于部库内拨银二十万两。交该督速为支发矣。因查各省均有存公备用银数十万两不等。而直隶惟封贮军需备用银十六万余两。分贮司道各库。此外并无存公之项。可备支用。该省为畿辅要地。赈务亦所时有。乃向来并未另筹。存备款项。遇有急需。必仰给于部拨虽一经奏及即降旨遄行。而拨解究不免稍需时日。即值办赈紧急。亦未能如期应用。著传谕杨廷璋、即就该省情形通盘筹画。议定应需存公银两若干。奏交户部核议拨发库帑。留贮藩库。永为定额以备支借之用　　

○又谕、据永德奏、河北三府。两月以来。竟无雨雪。农民望泽甚殷。开封等属。于新正得雪二三寸。省中仅有零雨。不成分寸等语。该省河北等处。上年春雨缺少二麦歉收。去冬经该抚摺奏、各该府大田均属有秋。市价平减。民气宁谧。即夏间被水之河内。武陟二县。亦系一隅偏灾。业已缓徵旧欠。借给耔种。无庸再行赈赡。故今春未降恩旨。但豫省以麦收为重秋田虽尚丰稔元气究未能骤复。今冬春以来。雨雪愆期。若此时不能即沾膏泽。麦秋分数。又必致减损。民力恐不免拮据。若目下即应加赈。著永德速行奏来。以便降旨。若实不需加恩。或开仓平粜。及酌借耔种口粮。接济闾阎之处。著永德即速查明。一面悉心经理。一面据实具奏妥办。事关民瘼。勿因从前无庸加赈之奏。稍存回护并将现在曾否得有雨雪情形。即行奏闻。寻奏、彰德、卫辉、怀庆三府属自上年十月得雪后久无雨泽。至正月二十一日。得有时雨河北各府普沾。麦收不虞减损。现在民情亦可不需加赈。惟当青黄不接。市价恐增。当饬属酌量粜借。其河内。武陟被水村庄现已出借仓粮妥协经理。得旨嘉奖　　

○己未。谕曰、彰宝著来京陛见。阿尔泰现令仍回四川总督之任德福俟阿尔泰回任后。即驰驿前往云南暂行署理云贵总督印务。彰宝俟德福到后。即驰驿起程　　

○谕军机大臣等彰宝自授任云贵总督以来。办理军务不过随阿桂就事。敷衍。于缅地贼情。全未得其窾要。总由阿桂不能与朕一心。惟存畏怯。而彰宝向未在朕前面聆讲论。不知朕意所在。无怪其中无定见。措置未能合宜。非若阿桂之锢蔽已深。不可化诲也。该省现无应办要务。已降旨令彰宝来京陛见。所有总督印务。阿桂虽暂署。亦不相宜。适阿尔泰仍回川督之任。因令其兼程回川。并令德福于阿尔泰到后。即由彼驰驿赴滇。兼署云贵总督事彰宝俟德福到后。将常行事件。及军务大概情形。一面交代。即行驰驿遄程来京。面为指示一切。俾之深悉朕心。庶可不致如前此之动辄舛误。而于办理冬初派兵掩袭之事。回滇后尚可如期赶集。至德福近日办事。尚知认真。署理云贵总督。悉循彰宝现在章程。自堪胜任。即该处目下要务。惟严查边隘。不空奸民偷越。或间有贼匪近关探伺。立即严拏究治。据实奏闻。德福自能留心实力经理。断不致稍存五日京兆之见也。将此传谕德福。彰宝知之　　

○庚申。命正蓝旗汉军副都统达色。为库车办事大臣　　

○壬戌。御史赵瑛奏、乡会试考官入闱。原有颁贮书籍四书文。可备校查。近年仍有由坊间移取之事。于防范尚未周密。请一概。禁止得旨该部议奏。寻议内帘应用书籍。原属全备。无须更由坊间移取应如所请。至试题旧文考官平日博览难周。恐士子钞录幸中。应仍准移取备查。再查闱中书籍。顺天而外。均未经颁贮。并请敕武英殿修书处。照顺天闱中书目。各刷十五分。交部钤印。颁各藩司贮库。届期送内帘检阅。其工价于本年乡试经费项下拨还。从之　　

○癸亥。吏部奏、上年十二月内。引见卓异内升御史以下等官。均有奉旨交部记名人员。查各项品级不同。其应升之处亦异。如御史、郎中员外郎。例得以道府分别请旨简用。至主事、评事博士、等小京官。应升直隶州知州、同知、通判、等缺专归双月升选今既交部记名。应请并入于单月与各项应升人员。较奉旨日期。论俸升选。从之　　

○甲子。兵部奏、查例载汉军人员。轮选参将等官月分。遇有缺出先由领侍怍銮仪卫、及八旗护军营等处。保送应选人员到部每缺栋选二三员。带领引见补放近年遇应用汉军缺出惟銮仪卫保送二三员。余俱无保送之人碍难拣选。请嗣后若止一处保送有人。除尚堪充选者。仍行带领引见外。如俱难入选。未便迁就。竟将员缺留归下月。于别项人员内铨补。从之　　

○乙丑。上诣安佑宫行礼　　
</div>
    <div class="pagination">
<a href="清实录乾隆朝实录_page1164.html">上一页</a><span>...</span><a href="清实录乾隆朝实录_page1160.html">1160</a><a href="清实录乾隆朝实录_page1161.html">1161</a><a href="清实录乾隆朝实录_page1162.html">1162</a><a href="清实录乾隆朝实录_page1163.html">1163</a><a href="清实录乾隆朝实录_page1164.html">1164</a><span class="current-page">1165</span><a href="清实录乾隆朝实录_page1166.html">1166</a><a href="清实录乾隆朝实录_page1167.html">1167</a><a href="清实录乾隆朝实录_page1168.html">1168</a><a href="清实录乾隆朝实录_page1169.html">1169</a><a href="清实录乾隆朝实录_page1170.html">1170</a><span>...</span><a href="清实录乾隆朝实录_page1166.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
