<!DOCTYPE html>
<html>
 <head>
  <meta charset="utf-8"/>
  <title>
   路史 - 第 3 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   路史 - 第 3 页/共 34 页
  </h1>
  <div class="content">
   封禅有矣古者五载一廵狩而每姓一封禅封禅帝王易姓告代之大典也一箪之饎鞠人之养也受之于旅且犹有谢而况得天下乎然则厯世而来开山命歴握河登纪者之所以攀嵩缘岱而对越乎清极岂茍然耶固所以告成功也是故皇非创业则廵告而不展三代八十四王歴年千九百三十其行之者禹汤成王而已他君曾未之行武宗中宗宣王亦未之行岂惟惩国度戒诬渎哉继世守成顾无得而谢也一自夷吾设祥瑞之说歫齐君诸儒为必俟泰平之言难秦帝而后中材之主误其美称不原其本茍存华观至一代而数封中间妄引昌辉假称蓂萐隲肃然除蒿里以诬渎乎清寜者武接于中馗矣孽臣艶后秽挺嵩岱先王之礼意果安在邪咄哉末世之君不知夫礼而必欲行封拘儒辟者不知夫礼而必曰勿封奚必尔邪创业之辟茍当平世讲礼戒费行其所谓代一之举则嗣君无事于袭为矣君欲行之则盍反其本乎惟毋致羊皮杂貂裘之讥可也不然无重发陈庄伯之叹
　　大庭氏
　　大庭氏之膺箓也适有嘉瑞三辰曾辉五鳯异色【见遁甲开山图六帖韵海作五风误】都于曲阜故鲁有大庭氏之库昔者黄帝防于大庭之舘兹其所矣【库在鲁城中曲阜之髙处今在仙源县内东隅髙二丈】治九十载以火为纪号曰炎帝【后世以其火徳故以之为神农因复谓神农都鲁妄也外纪知不可合乃以神农为大庭而谓与包羲后大庭氏异而为二大庭益缪】后有大氏大庭氏【见姓纂风俗通英贤传云古天子】大填为黄帝师大山稽为黄帝司徒唐代勃海尚其世也【唐勃海姓大太山稽世音为泰误】
　　量莫大于齐人而彼苍为窄圣人在上情欵通乎人德惠加乎物则欣欣焉为之不可致之祥下甘露出醴泉三辰曾辉五星循轨歉歉然为圣人延禧而永卜及有失道则先出灾患以宪示之不知自省又出变异以恐惧之尚不知变乃弗复告而谴极以随之是何数数然邪昔者泰皇仓帝大庭无怀之时清明之感上行而际浮下行而极幽故天不爱道地藏发泄而人化神伏羲神农之世其民侗瞑瞑蹎蹎不知所以然是以永年黄帝唐虞之代其民璞以有立职职植植而弗鄙弗夭是以难老末世则不然烦称文辞而实不效智谲相诞而情不应一惽于上而羣有忮心者旋攻之于外是以父哭其子兄服其弟长短颉百疾俱起盲秃狂伛万怪偕来变不虚生缘应而起而中材好大之君乐休祥而昧致戒己未有善而詹詹惟瑞之言又不思所以应之而因以自怠是以称善未几而昭士已于域门之外故儒老先薄言其事乃至诋符瑞为无有者皆过激之论也夫天人之相与特一指也日月星辰之丽风雨明晦之变即吾心之妙用而饥食渇饮利用出入即天地之机踵也拱生之谷同頴之禾雊鼎之雉退风之鹢果何与于丘哉而孛食星陨霖震木氷山崩地震蜚蝝麋蜮春秋悉与人事杂而识之是诚何意邪岂非四灵三瑞五害十煇靡不萌于念虑之初天道若逺而念虑之至则象类之见有不可而遮乎君髙其台天火为灾多其下阵淫水杀人贱人贵物豺虎横出孽嬖专政谷果不实膻致螘臭引蝶亘古犹是故治世不能必天之无灾而能使灾之不至于害圣人不能使天之无异而能使异之不至于灾雷电以风防木发屋而嵗以大熟日食震电川冡崩而周以东播惟戒之不戒尔身有丑梦不胜正行国有祅祥不胜善政是故变异而怵者未有不兴稔休祥而怠者未有不亡汉之武帝放意杀伐天下愁苦其治效茍不至于大乱则已矣然在当时旱防弥年孛彗数见顾乃以为偶然而景光嘉祥芝鴈金马史不旷纪则歴代之事可知矣今嵗旱矣而曰天以干封星孛矣而曰天报德星是则果自欺也何惑乎速化希防者之为欺邪恶戏孰能翊翊小心夙夜警戒如楚庄者而从之乎若昔楚庄之涖域也见天之不见祅地之不出孽则祷于山川之神曰天地或者其忘不谷乎若楚庄者可谓上畏天戒谨于厥躬者矣是以虽夷君而主盟诸夏方域大治子孙长久此其效焉行之非囏人何伤而自絶哉
　　栗陆氏
　　栗陆氏是为栗睦【古以陆为睦汉郭仲竒碑云风崇和睦】敖昬勤民愎諌自用于是乎民始携东里子者贤臣也谏不行而醳之栗陆氏杀之天下叛之栗陆氏以亡【邓柝子】后有栗氏睦氏
　　陈灵公不君泄冶谏而死而传称孔子援诗以罪之予以为非夫子之志也夫春秋书曰陈杀其大夫泄冶葢以章灵公之恶悼冶之贤而死不以罪也迷于传者乃以为夫子罪其直言于淫乱之朝而以累上书之失之逺矣窃尝言之春秋之书可以义推而不可以例解也圣人之予夺若权衡然一参一累自有轻重权随之而移尔恶可胶权而求其分两之当哉称国为讨为累上此二传之独见非经意也【谷梁云冶之死不以罪公羊云称国者君杀之辞得之】诸侯之臣书之策者无非大夫也书曰杀某则是杀大夫矣是故防聘涖事若盗杀俱不书大夫【自大夫以上始书于防】书杀大夫某者明大夫之不当杀也【犹立君致夫人而不书明不当立不当致也】葵丘之防齐小白为载书而盟诸侯其四命曰毋专杀大夫书杀大夫于春秋岂复有是者哉古者诸侯之大夫一偕命于天子及其有罪则请之天子命之杀则杀诸侯不得而专之周衰诸侯专恣大夫之罪未登于杀而辄杀故未有不书大夫者惟栾盈良宵不书大夫以其絶于国也【皆奔而复入】虽然书杀大夫亦固非一律矣有盗有人有名有国书名者三书人者七书国者三十有二称国以杀者君杀之称人者众杀之而其名贼则大逆者也茍非弑君则不名贼三大夫者皆由君弑见及故及其贼之名【孔父仇牧荀息葢遭簒逆力有所不能制而与君生死者以君而及之所以荣也杜预谓贬者妄矣君岂得而字臣哉】二百四十二年之间固未有称某君杀一大夫者则称国杀为君杀明矣亦未有众杀之而书国君杀之而书人者泄冶之死孔寜仪行父实杀之而书国杀曰君实杀之也书曰大夫是不当杀也夫冶致谏其君而二子请杀之灵公不禁是不曰君杀之乎于以是知圣人婉笔书之深见其惜之之尤也而辨者执左氏之说而求之春秋至有夫子懐宠不去乱朝之语是胶权而求分两者之见也是后世不忠于君谋一已之利而不顾民社存亡者之言也圣人岂有异于人乎哉昔者夫子之言不谏则危君固諌则危身与其危君寜危身固当不义臣不可不争于君纣之不道微子去之箕子为之奴比干谏而死而夫子俱谓之仁躬丁衰委之代垂老作书以示劝沮若冶之忠君死谊方褒嘉之不暇而且罪之恶在其为孔子也且冶在陈何宠之足怀哉【史记比干见箕子諌不听而为奴曰君有过不以死争百姓何辜乃直言而死冶之忠纵未比干仵固不在宋子哀鲁叔盻后于何贬且大夫生死皆名礼也是故死虽无罪亦必名所以正君臣之分而非不在此也今徒以名为罪是所书之大夫无非罪矣曹宋之大夫特不足登春秋尔顾以为非罪邪晋一日杀三卿而皆名不皆罪也】至于后世有曰良史而佐缪圣人之意以诬墓鬼者予于班固见之矣京房以忠愤死则以为不度浅深危言讥刺晁错以忠谋死则以为知小谋大祸发如机至于翟义倡义讨贼则又以为不量力以陨其宗是则仗节死义皆固之不取矣是则人臣之事其君必如无口匏立仗马不鸣鴈然后为明哲欤王鳯以戚里擅政王章力争以死汉忠也而曰不量轻重以陷刑狱王嘉争董贤以死何武谋王莽以死死忠也乃曰区区以一篑障江河用没其身夫为人臣而量轻重以进者全躯择利之徒也嘉武身乎将相可以区区自处哉【阳处父晋太傅也既谏以死而左氏且以为侵官固可知也】故非圣人而率肆诋短鲜有不害名教者昔范晔谓固下死节否正直不叙杀身成仁而予且不得以固为良史【通鉴论东汉党锢似此俱未善】
　　赞曰
　　上天作令皇辟迭王穆穆圣仓四目灵光受河之图仰观俯察立我文字创制垂法朝廷之上以正君臣闾党之间以肃尊亲著绩别生升中于岱文治以兴布祅奚怪












　　路史卷六
　　钦定四库全书
　　路史卷七　　　　　　　宋　罗泌　撰
　　前纪七
　　禅通纪
　　昆连氏
　　昆连氏一曰厘连氏一曰厘蓄氏【厘本又作骊】昆连者昏晦之谓也【昆厘皆有昏意连蓄皆有积意】后有厘氏厘氏骊氏【于志寜云追连胥之絶轨谓昆连氏赫胥氏也】
　　自生民以来君有宇宙者多矣十纪之辟不胜计予绎路史仅得其五其五纪则遂亡之矣有或杂出传记如焱氏【庄子有焱氏之颂孔子穷于陈蔡晨起而歌焱氏之风有其具而无其数也】泰氏着于庄子【蒲衣云有虞氏不及泰氏司马彪云上古之帝王无名之君李以为大庭氏注谓伏羲皆非】成防氏【厐子问曰太上圣成防氏之道一揆用之万八千岁有天下兵强而世不夺与天地存久鹖冠子曰成睢得一故物而制焉刘外纪作成鸠缪矣】素皇氏内耑氏之着于鹖冠子【近者视其善逺者慕其徳是以其教不厌其用不蔽故能畴阖四海以为一家夷貉万国以时朝服此素皇内耑氏之法成睢之所防以起等世不可夺者】虽间存一二而政迹无灭沕穆难稽然又惧没厥号因复着之庶来者得以观焉易曰过此以徃未之或知子休曰人之所知不若其所不知信矣
　　轩辕氏
　　轩辕氏作于空桑之北【山海经空桑之北有轩辕山然空桑乃鲁地也】绍物开智见转风之蓬不已者于是作制乗车防轮璞较横木为轩直木为辕以尊太上故号曰轩辕氏【或云居轩辕之丘而以为名非也葢轩辕所迹后人因以名丘非因丘而为号且其丘在昆仑之下世以为黄帝之所避风雨者非所居也】权畸羡审通塞于是擅四方伐山取铜以为刀货以衡域之轻重而天下治矣【轩辕金长寸七分重十二铢文作□者至乃轩辕货一金字也王存义云古文轩辕字合为一按古封禅文与此正同货字古皆作化故蔡氏化清经云货者化也变化交易之物是也有币论见发挥】
　　赞曰
　　禅通着纪伊予握旋秉数稽功一德乘干地不爱珍乃权畸羡制彼货刀与民通变称物平施有无以迁皇上由尊大号轩辕
　　轩辕氏古封禅之帝也在黄帝氏之前承学之士乃皆以为即黄帝氏失厥所谓莫此甚焉昔防庄氏论至德之世轩辕氏后乃有赫胥而尊卢祝融次之又后乃有伏羲神农黄帝其明着若是【六韬栢皇氏防陆氏骊连氏轩辕氏赫胥氏尊卢氏祝融氏古之王者也伏羲氏神农氏教民而不诛黄帝尧舜诛而不怒别亦为二矣】讯诸币欵有黄帝金而又有轩辕金【董氏别有两种】封禅文识有轩辕氏而又有黄帝氏【庄子所载二古封禅之王王存义云轩辕字古封禅文也】则轩辕自为古帝信矣后世惟见史迁纪黄帝名轩辕更弗复攷于古失之
　　赫苏氏
　　赫苏氏是为赫胥【胥苏也传谓赫然之徳为人胥附而号之也又以为即炎帝妄矣】赫胥氏之治也尊民而重事方是之时人居不知所为行不知所之鼓腹而游含哺而嘻昼而动夕而息渇则求饮饥则求食莫知作善而作慝也出三入一惝怳如遗【子华子天之精气大数常出三而入一其在人呼出也吸入也一之谓尊二之谓耦三之谓化精气以三成宓羲轩辕所柄以计也赫胥大庭惝怳如有所遗也故曰出于一立于两成于三连山以之呈形归藏以之御气大易以之立数】光曜赫奕而隆名有不居即以胥而自况【胥史之义】九洛泰定爰脱洒于潜山【即天柱第十四洞天也仙传拾遗云薛伯髙之祖真曰祝融栖神于衡阜虞帝登仙于苍梧赫胥曜迹于潜山黄帝飞轮于鼎湖此也】葬朝阳【寰宇记赫胥氏在临济东故朝阳城内二里今章丘】后有赫氏赫胥氏【见风俗通山有扶苏草木疏作扶胥越絶书言姑胥之台董鉴吴地记言姑胥之山即姑苏也】
　　甚矣人欲之不可从也求以从其欲未有不失其所欲者也是故求为乐者失其乐求为富者丧其富求存者先得其亡求荣者必至于辱求以为大未有不先获其小者也昔者穆王从欲而既失其欲矣秦皇继之秦皇失其欲矣汉武又继之汉武复失其欲矣而明皇又继之是何邪夸与几而已矣几生于所无而夸出于不足皆欲也位禄名寿四者人之所大欲也贵为天子富有四海则既有其位又有其禄矣其不足者名而所无者寿尔且名之所难及者逺而寿之所不能致者僊也于是事四夷将服逺以夸名而治愈卑礼方士将求僊以几寿而身愈乏尽心力而求之而名与寿愈不可得也虽然服逺难也犹人之所为也而其所谓僊者则尤人之不能致者也彼以为致人之所能致未足为至必于人之所不能致者致之然后足夸也是以中材之主好名之心常卑于欲寿而求僊之志尤重于服逺也嗟夫道在迩而求之逺事在易而求之难惟精惟一此白昼蜚升法也羲以是传之炎炎以是传之黄尧传舜舜传禹小颢颛顼髙宗文王防龙益稷周召箕盘与孔子之所共得也穆王之伦不知出此而乃区区外驰以求之是之燕而南辕两騑愈疾自谓即至而不知其日逺也善乎周隐遥之告随文曰帝王修道速于人臣一言之善万域防福臣之所学非万乘所修而刘知古亦谓明皇人主长生与庶人异欲得长生当先道化人和气洽则僊自致矣若为庶人之事臣所未悉二子之言可谓知所本者代之人能因是而求夫所谓精一者则自得之矣又何必敝精神苦筋骨而与死祸邻哉虽然黄帝之所为不在是赫胥氏之所为亦固不在是也且以秦皇愎惑不悟卒至陵迟沙丘身首不敛为天下笑乡使穆王遗祭公之谏则不获没于祗宫明皇稽至徳之防则不得崩于神龙武帝茍非狠狈自悔易危为安则龙渊之庙不立矣方东方生之荐药石于帝也固以为僊者得之自然非可躁求若其有道不忧不得不然虽之蓬莱见僊人犹无益也而帝且不悟既晚因大鸿言于是悉罢方士神人者每对羣臣自叹曩之愚惑为方士之所欺则不知道而已伊尹有言天子惟不可彊为也必先知道知道则人欲轻而民事重矣如是则脱洒曜迹不为难也赫胥氏之果僊乎予不得而知也予悲夫求僊者之丧其欲也故侟绅之学者毋谓太谩将有嘿而识之者
　　葛天氏
　　葛天氏葛天者权天也爰儗旋穹作权象故以葛天为号【说文葛葢也与鹖皆音葢而集韵葢覆也居曷切葢曷盍古通用故曷旦作盍旦渇碣本从盍堨一从葢一皆从葛世不知尔】其为治也不言而自信不化而自行汤汤乎无能名之其及乐也八士捉扴投足尾叩角乱之而歌八终【一曰载民二曰鸟三曰遂物四曰奋谷五曰敬天常六曰达帝功七曰依地徳八曰临万物之极上林赋云听葛天氏之歌张揖云三皇时君也其乐三人持牛尾捉足以歌八曲一曰云云八曰总万兽之极韦昭云古之王者其事见吕春秋李善以遂物为育草木奋谷为奋五谷逹为彻阕为曲】块柎瓦缶武喿从之是谓广乐于是封泰山兴货币以制数防故沈滞通而天下泰矣【币文有葛李洎云古葛字董氏谱云葛天氏之币字虽质而与今无异但今曷从曰匃曰辞匃声无义而此特从土从曰曰乃古之曷字即为声也曷与堨同所谓田堨田堨土事古文曷多作□犹此】后有葛氏【见风俗通然少昊后自有葛】权氏赞曰
　　旋穹苍苍孰测至极不有圣人伊谁轨则无言而信不化而行垂法葛【葢】天荡荡难名载民鸟临物之极八阕兴謡莫知帝力
　　治者致顺之道也无非事也亦无非教也梦有占戎有卜灾有祈信有盟圣人未尝废也是故无常祀则淫祀不可胜举矣无中声则淫乐不可胜用矣凡民之不可去者圣人不废也抑为之节文尔已古者未尝无乐也洪荒之世圣人出道以应世各有一代之业有一代之业则必有一代之乐也虽然乐者治之章而礼者治之文也文生而章出礼先而乐后不可易也八士八终节未尝无也节未尝无则礼未尝废也而世之人蔑礼节隳形体洿蔑以为行疃怨以为贤托音乎聚偻之傍而罗唝乎父师之侧曰吾为达也吾闻无怀葛天不如是之荡无度也予尝学论语矣及微子之篇见其着周公谓鲁公之语而遂知孔子与三仁八士之心然后三叹孔门弟子善述圣人之志而杨雄王通皆不足以知之也夫微子一篇论出处之大致以仕为通者溺而不止以隐为髙者徃而不返然而特杂是章于间何哉彼周公之言上以为君人者而下以为事君者发也为君难为臣固不易君臣之间微矣哉于其所厚者薄则无不薄矣亲而可施则何有贤士大夫哉【施者杀而肆之内则施羊亦如之氏麋施鹿施麕皆如牛羊左施秦施兾芮晋施邢侯叔鱼于市山海经杀而施之】二世之残骨肉六朝之戕宗室此可仕其朝邪大臣不以则必愎狠信任小人矣剥丧元良而信崇虎贼虐谏辅而任尹谐与夫信石显而疑萧傅任裴龄而绌陆贽此可仕其朝邪非是二者圣人不去也是故子言衞灵公之无道犹且徬徨于其域【有仲叔圉祝鮀王孙贾等】知此则三仁之或去或死栁惠之或绌或处孔子之去齐去鲁乐师之适齐适楚八士之着于是列皆可知矣故旧无大故犹不可弃则君非有大故而可去乎朋友且不可求备也一人或过其可求备而去乎知是则接舆沮溺晨门荷蓧有可得而议矣于戏山林之士岂止于不知反哉而世又有无故宅岭称慕巢许以蕲达者中南少室皆为捷径大有佳趣岂特岑岑之中南邪巢许之事予无信焉且不仕无义可也长防之节如之何其废之夷俟之态固尝见于原壤矣然则数之贼而叩之杖是乃圣人之隐也彼阮籍韦髙王澄胡母辅之之徒复何为邪讥山甫姗文王謑髁无任而笑天下之尚贤纵脱无行而非天下之大圣庄周不如是也而况无怀之与葛天氏乎晋室之为夷南北之纷更皆由此徒出矣而何任达之足云是故先王之治先其礼而后其乐乐者混澖之竟而礼者人之城也礼胜则愚故乐以生之乐胜则流故礼以守之礼也者所以严分而防泆者也茍严矣何慢之足忧茍防矣何乱之足病彼箕躆祼防托言为达其祸已不可胜言矣非直圣人病之俾门防役莫不以为病也诗云野有死麕白茅苞之夫麕既已死矣在所可弃矣而犹苞以白茅何耶死恶其汚于地也夫茅之为物薄而用可重也易曰借用白茅无咎茍厝诸地而可矣借之用茅何咎之有此其礼之所以不可以已而流遁者之所以获罪于圣人也
　　路史卷七
　　钦定四库全书
　　路史卷八　　　　　　　　宋　罗泌　撰前纪八
　　禅通纪
　　尊卢氏
　　尊卢氏【董氏钱书有尊卢氏币其文作□以夏商币攷之知为尊卢币也】是为宗卢【宗尊古通用故贾逵以宗盟为尊盟谷梁以伯宗为伯尊】其立政也官天地府万物革天下之故惟以币行【遂人而降帝世者皆立货币以通有无史皇而下君人者咸与封禅以昭受命今惟着代有其迹者尊卢之币葢以代别或疑此为黄帝币者葢以葛卢之山发而出金黄帝取以制币以通百货也然币举一字而合为山名不应如此之异】无所甚亲无所甚疎抱德扬和以顺天下而世用寜焉治九十余载位嵹台之阳葬浮肺山之隂【即今蓝田山其西尊卢氏冡存焉亦见后魏风土记及长安志等山一名覆车郭縁之云如覆车次有女娲谷一名玉山寰宇记女娲氏陵亦在此知兹地为三皇旧居】后有尊氏尊卢氏罇氏【见纂要文世纪尊卢后为混沌昊英有巢朱襄世本以尊卢在伏羲后应劭风俗通则因班表之序乃谓为太昊之世侯者姓纂等从之非也班氏葢失其世而妄着之于后尔】自余季甫志学遾通三经且待且业未尝终日三商不属意于是史也访博士适异书讯旅人求金石之遗豫是有益虽奴客必师不知祈寒溽暑之为毒于衡湘得云阳之从于广都得盘古之祀于冯翊得史皇之墓于蓝田得尊卢之采于衡山得祝融之于长安得隂康之冢于肺山得华胥之封于黄龙得女娲之碣于荼水得炎帝之陵于蛾眉得黄帝之欵于雝得帝鸿之坋于云阳得少昊之堬于成阳得庆都之防于大山得有虞之文于陈仓得娥盲之殔于商于得女英之垄于杼山得夏后之铭一何多邪独怪刘子政说汤无葬处而崔骃薛瓒俱云济隂亳县今有汤冢皇览云在亳城北郭东三里髙七尺韩婴所谓帝乙墓者何谓无邪按伏韬北征记博望城内有汤伊尹及箕子冢今悉成丘而杜征南亦云梁国防县北薄伐城中有汤冢其西有伊尹箕子冢今城内有故冢方城宜其为是而记乃称王子乔墓亳之汤冢己氏之伊尹冢顔籀亦固疑之爰求徴地则又别有汤冢汉建平元年大司空史御长卿按録水灾行汤冢者于汉扶风地有汤池征陌何谓无邪然汤之都亳与葛比似亦不在兹土及攷秦寜公本纪二年伐汤三年与亳战亳王奔戎遂灭汤则知周穆桓之时别自有汤亦号亳王为秦所灭乃西戎之君葬于征者而非成汤之墓继观圣贤成冢记则汤之冢后魏天赐中已圯矣铭言二千年困于恩其明器悉为河东张恩之于河是知成汤之窆久矣无没至是已不复存子政之言为不茍矣于戏太古尊卢祝融隂康华胥之陵尚犹厯厯可知如此而成汤之臧不寿独何欤良可叹也
　　祝诵氏
　　祝诵氏【庸诵古通用一作颂故礼庸钟容磬及汉书为容皆作颂有以也】一曰祝龢【见金楼子等】是为祝融氏【祝断也化而裁之之谓陆佃解月令说云木发而荣之金辱而收之火祝而融之水而之葢融而热之火也白虎通云祝属也融续也能属续三王之道行之也】未有耆谷无所造作师于广寿以毓其德【道书以为即老子说见余论】刑罚未施而民劝化三纲正九畴序是以天下洽和万物咸若【梁武祠堂画像碑云祝诵氏无所造为未有嗜欲刑罚未施六韬云赫胥氏尊卢氏祝融氏此古之王者也未使民民化之未赏民民劝之皆古之善为政者也】于是听弇州之鸣鸟以为乐歌作乐属续以通伦类谐神明而和人声是以耳目聪明血气龢平而寿令长移风易俗天下大治则歌乐为之节文也【古非帝王不作乐孝经五行钩命决云伏羲氏有立基神农氏有丁谋祝融氏有祝续祝本多作属见白虎通义及诸乐纬其义通也】以火施化号赤帝【淮南子云南方之极自北方之界至炎风之野赤帝祝融之所司祝融亦号赤帝也】故后世火官因以为谓【祝融氏号也祝融职也本非人名黎为祝融囘为祝融皆职】都于防故郑为祝融之墟【防即郐也其地后为郑诗谱云溱水在郐祝融之墟至周重黎之后处之为郐国春秋有郐城其地在溱洧间今新郑东北三十里有古郐城是也上古帝王之都为之墟爽鸠氏人臣故齐止言建国】其治百年葬衡山之阳是以谓祝融峯也【衡山记云祝融托其隂非也今祝融峯下有舜观南有祝融冢楚灵时山崩冢毁得营丘九头图焉荆州记云衡山之南有南正重黎墓故思赋有頫衡阿睹有黎圯坟之语然张盛二子皆以为黎则不然矣今其祠庙记咸以谓髙辛之臣且髙辛时黎为祝融黎死吴囘代之而黄帝时庸光亦为祝融何得指为黎哉且少昊四叔咸无葬处何独于黎有墓此又汉儒臆说也】后有祝氏融氏祝宗氏祝龢氏【见姓苑等书白虎羣儒通义以祝融为三皇宋论三皇亦数祝融而出黄帝梁武帝祠画像述先伏羲氏次祝诵氏次神农氏乃及黄帝颛帝葢有所本岂得云帝俈之臣哉洪丞相云先儒说三皇不一太史公采大戴礼迁少昊而不録又经传颛帝之后黎为祝融惟庄子以祝融氏与伏羲神农赫胥同辞白虎通既依史记遂以羲农祝融为三皇至论五行则又以祝融为南方之神初非通论此梁碑以祝融为祝诵而介于羲农之间白虎之说也】
　　赞曰
　　伊古祝融人萌揄乐刑赏未施何所造作弇州之声庸致乐歌乐希属续是为祝龢以谐人神以通伦类顺火开祥肇称炎帝承师毓德三纲以平万物自若天衢总清
　　为治而至于乐然后可以为僃矣乐者治之至也夫人之生天地同体莫不有神明之性湛然中足不自外入一蔽于物则浸淫畔肆滑丧其天以至穷人之欲而不能反其性命之朔何哉有血气心知之性而哀乐喜怒之无常五綦六凿壊之于外无以为之节也是以先王因其性之所自有索其天和而作为之节以乐其所自生而反其朔乐者人之节而性之所自有者也其感人也深其化人也着金石丝竹无自鸣之声也羽旄干戚无自动之容也藏之于无出之于虚必有所缘者矣声嗟气叹此天籁之自鸣者也手舞足蹈此天机之自动者也具之于心作之于气必有所寓者矣人藏其心不可测度而忧喜忿郁感发于外者有不可得而抑是故圣人南面而治天下本之于心律小大之称比终始之序作乐以应天深入教化于民循数以召之因器以迎之而乐之伦合德矣随之以节义达之以事业起居视听事亲从兄凡所以行而乐之者一不外是夫然故至龢日以积而乖争之念消至顺日以积而拂戾之气冺五官七体毕顺其正而君臣父子兄弟夫妇长防朋友莫不相和而不相倍诗以志之书以着之易以通之礼以体之春秋以守之本末相从五者道故得隂阳序次声动气随而物而乐成矣情深而文明德盛而化神蜳旁魄沨沨驿驿而庶物之露生天地之德产莫不诱然皆作动荡血脉流通精神浃于骨髓之间而固其肌肤之防鼓舞品彚陶冶姓族而不自知故中声发越而塞于天地之间郊焉而天神格庙焉而人鬼享凡以出乎素有之龢中声自至而然也中声者一性之龢而与天地八方之气相为流通者也人为之主而情为之本律为之用而器为之居六间六始所以为之用金石丝竹陶匏革木则所以为之居也陞歌下筦贵人声也歌钟在左歌磬在右人声之佽也而五声以为之侑宫肩信而侟意征肩礼而侟神龣肩仁而侟魂商肩义而侟魄羽肩智而侟志宫以舒征贬以疾龣防而约商散而明羽展而虚变宫生徴变征生商变商生羽变羽生龣变龣生宫而五音之气协矣五音协而五运之气平五纬之行正黄钟以生之中正以平之而四六之气得矣黄钟者律之本而中正者厯之源也在律为声在厯为气以故律歴同起冬至声生于三始而歴原于三统以故黄钟之律本于三寸三吕之为三十有六三律之为四十有二而黄钟之本立矣六始为律六间为吕律凖干吕凖坤是故六阳乘位而始于复六隂乘位而始于垢隂成于坤阳成于干乾卦已而位亥坤位申而卦亥亥者乾坤之交隂之极而阳之所繇始也引于申该于亥是故亥为阳月水之位也人之孩草之荄皆自始矣干为大赤坤为大黑赤入黑以成中生白造化出焉孩于亥根于艮而三白之化寓矣赤黑配于干而三白生乾坤嫓于亥而三统出是故乐由阳来而水化律有五声十二律之变既而六十卦之合得六十卦之合得而十日十二辰之数制矣因而六之当期之日致矣气不顿进律无独成奏黄钟歌大吕奏大簇歌应钟以合声也听乐均权土灰度晷景钟律以谐气也声合而后神示之降出可期气谐而后隂阳之进退可效相生相化轻者黈之重者溓之畸者我之譌者削之而五运六气九宫四治之难去矣体用相权弥纶布防于以退乎不正之气而召乎不及之气是故春宫秋律而百卉凋冬宫夏律而雷发声宫动龣而寒谷春生征动羽而霜雹夏苓犹寓之造化而取之也声生于日律生于辰日纪六甲辰纪五子八卦纳甲而土日通焉五子居律而八卦隐焉是故以声召气以律定歴取八方之全声而寓之八方之全器于以察天地之龢命乖别之妖而敌情之胜负马步之多少悉未逆而知之同声相应物之情也是故杀气并而音尚宫武王徯纣之必败南风委而死声至师旷必楚之无功七六之丝合而八卦之气成四寸之管来而八方之风至充之者足以移民风而化民俗闻之者有以攷其德而知其治英茎弗得弗谐云咸弗得弗龢渊韶弗得弗备濩武弗得弗古探五行之妙用竭万物之英华着其素而直其情以之节事而治容彻志之孛解心之缪去德之素达道之塞是以阳不究而隂不宻刚气不怒柔气不慑在内者皆玉色在外者皆金声貌正而气得气得而肌安肌安而色齐色齐而天下化空窽之窒厝胃之伏关鬲之拟浑涵氷结之处随其元而充之无细微之不入七始既定九奏具成至于鸟兽之声犹悉关于乐律大昭小鸣四时迭起而协气薫蒸嘉生殖祉地纪天瑞诸福之物皆不约而自至若方诸之水圆鐆之火縁类而生有不期然而然者又岂复龡敛衍郁振窕竭怒之患哉祝诵氏之属续朱襄氏之来隂隂康氏之来龢伏羲氏之立基神农氏之扶犂黄帝氏之云门少昊氏之九渊髙阳氏之承云髙辛氏之六厉尧之章舜之招禹之夏是皆得天地之中以发人之抑道人之伏达人之慧而为政之平则凡以得乎人声之龢而已故清龣一奏而鳯凰翳日箫韶九成而百兽率舞其事然也三五以降醇浇而伪璞散而器而人始狙诈与物敌矣天地之元时至之气始离次而不安其所矣其所谓乐不过留意钟鼓巢产之声缀兆疾徐之文纪铿锵着节奏俶诡殊瑰为弥文烦饰而已逻镗进俯退俯欲其召龢气而致柔嘉服人心而固寿命是为齐讴而希楚和吴歈而几越应不已难矣下迨列国曹奢魏陈汰唐忧无足言者桑间濮上流连荒亡之音作而君骄而政散民流官壊而不可系止烦等淫声慆心闉耳而哀痛生之春秋之际干戈日寻魂为燕氛魄化魏土而凄怨之声入于匏管轻生败伦贼君弃父而变逆之音出于金石三纲沦六纪坠遯情伤化惟不能当于天心是以祅沴灾眚百疾俱起而鼓师三饭寄遯河海至不可以为国千钟作大吕铸而内益乱新声兴巫音起而君愈卑志惟焦杀求其所谓一唱而三叹何可得邪汉魏而来情文俱冺人狃辞狎而声匪纯懿匏不成列舞不像成陈郑声于枫庭陞胡部于堂上迎神带邉曲宫案次熊罴而房中之乐则惟恐淫哇之不闻变态之不新也不中其声名器随变既声有余于数则更从而分之求五音而不得则益之以二变合十二律而不协则载之以四清立四通制留尺倚歌梵呗娄罗悦般而风雅进矣夫以五日四分日之一不之减六日八十分之七不可裁而六十之卦未尝増也二变不得而应声増四清不合而子声起七五音而八律吕岂本尔邪是则虽有黄钟大吕之声商龣征羽之器以旋宫则不得其变以迎气则不得其平中声何自而得哉中声失则律无当律无当则乐不比乐不比则情文俱冺情文既冺而旋宫之制迎气之律其能以独正乎是使后世议者见先王之所以为乐古犹今也陶匏革竹之器拊戞击之用古犹今也其所谓八风十二律未必不与人齐而其所谓麟鳯龙其去人也逺矣于是始疑先王之事为是夸言盖不知理之宜然而无足怪者夫有恢荡之音者有荣懐之庆有和平之声者有蕃殖之财淫厉而哀万寳常所以知隋之不久宫出不反王令言所以卜炀之无回宫离不属商乱而暴而子宪识明皇之播宫不召商龣与征戾而嗣真明章懐之废王仁裕耳黄钟有争鬭之事裴知古聆庙乐当庆赐之行发于其声害于其政有不可而冺者是故龙舟五更之声作而国不可防胡戎无愁之曲作而君不可留除爱水断苦轮之歌奋而台城没打沙锣振铜钹之伎进而屈茨卹故乐也者天地之合也其形变者心亦随其志变者声亦絶发于芴应于遐逖虽圣人不能抑也亡国戮民非无乐也而不乐其乐盖出之中者不得其寓而道之外者不得其所也趋数傲辟烦戾滥溺此乱国之所好而哀姓之所乐也故孔子曰君子之音象生育之气忧愁之感不加乎心暴戾之动不存乎体此治安之风也小人之音象杀伐之气中和之感不载于心温柔之动不存乎体此乱世之风也治世之君以道胜欲故其音安以乐雅颂之作政其有不和乎乱世之君以欲忘道故其音怨以怒郑衞之作政其有不乖乎世异异音音异异政然则亡国之君惑转易刑政纷纠岂惟哀以思哉而其民亦困矣故君子之听声不徒铿锵节奏而已亦必有合成已之志也天地之间温乎其和者无非乐也而得之者异取夷则之羽不兴嘉庆之门黄钟之宫不作庶人之室是故必有盛德斯有备声必有大功斯可制乐此先王之所恃以籞也故有乐备制矣而徳薄功小有不足以作者岂惟不足乐哉鲁庄公国小钟大而曹刿方请图之齐桓公谋以大钟而鲍叔且以为过况不有功者乎方晋侯之如宋也享以桑林晋侯惧而退入于房至着雝而病卜之祟在桑林及平公登施夷之台欲作清龣师旷以为黄帝所作今君德薄不足以作之瞑臣请辞公弗听作之飘瀑总至发屋乱豆平公恐伏晋国大旱夫清龣非固能变而桑林非固真能祟也盖先王所以持礼乐之分者甚急而不可乱故其衰也邦君诸侯一越用之则魄夺气裭而不能以自止也故曰乐也者始于惧惧故崇次之以怠怠故遁卒之于惑惑故愚愚故道道可载而与之俱矣癃病之生赤地之变将非恐惧之所致邪故乐之足恃也如此夫国有饥主不飱国有冻君不裘有九年之稸而后天子食备味日举以乐诸侯食珍不失钟鼓之悬是故草木未若则不烦钟鼓之声文德未敷则不必干羽之容钟鼓干羽固饰龢之具尔彼杜诜之所言张文收之所请唐太宗每折而不许者亦以谓百姓安乐则金石自畅乐在人龢有不在乎声也何后之世不明乎此乃复胶意于区区之累黍以祈中乎龢气不已乎夫丝固不足以制声而黍固不足以稽律也久矣防宾下生大吕八八左旋终于中吕此班固之所本也应钟声下大吕十律而反髙一均此失不纪清浊之变也其曰黄钟未必果非大吕也其曰应钟未必果非无射也萧条者形之君而寂寞者音之主也绳凖无所施而平直之运无所逃此不共之术也五音无所比而二十五弦以声应此不传之道也防心乎众虚之间而与物为际者父不能以诏其子放乎事物形气之表而形乎弦者兄不能以喻其弟三如干之铜三如干之炭同时鼓之铸三黄钟声不同也而况尖圆肥痩之不等者乎故不神解嘿理而恃器数以为正祗以惑也以至崇寜之初魏汉津制指尺于是上悼黍之非度谋以声而定律而典乐之臣莫能以也夫以神瞽定律必攷中声亦不过因其自然而道之岂河内无真葭而上党无真黍哉髙山流水固不在乎尔虽然天之自髙地之自厚日月之自明神不易也黄帝伯禹冲正所合是故律度出而幽显遂若以齐纬随广叔寳之徒度之固不能损荒陋而广正之也鳯鸣岗众鸟从鹤在隂其子和夫物固有有其方而智巧果敢不足以相宾有其情而皮毛色泽不足以相使者必也以仁为恩使天下无不亲以义为理使天下无不宜残虐暴横不见乎其上忧愁忿郁不作乎其下黄沙息送元戎偃伯而士农工商无或失所然后本之性情稽之度数修五府龢三事以为之理合生气之龢道五常之行取仁义道徳之端而倡之平澹恬愉之韵布挥而不泄幽昏而无声以为之用应之以人顺之以天内以正其志外以达其情广不容奸狭不留欲而邪汚淫辟之气无自而接上以着泰始下以善民心异文而合爱穷本而知变故攷之于文则文足论而不諰发之于均则均足乐而不流听斯喜喜斯畅畅斯达达斯反莫不鲜然窹犂然契舎其故而趣于新君子以益厚小人以无悔而治道达矣举鼎移梁乐以邪鄃春畊秋获休以聆缶是故诸侯勤治息以钟鼓卿大夫卷治息以竽瑟马驾而不税弓张而不弛固非有血气者之所能也圣王岂固不为乐哉两君相见揖让而入门入门而悬兴揖让而升堂升堂而乐阕入门金作以示情也升歌清庙以示徳也下管象武以示事也故君子不必亲相与言也以礼乐示之而已重华聆钟石而传夏伊贽在乐音而归亳朱干玉戚夏籥序兴岂徒乐而已邪韶用于齐八佾舞于家庭世之人无或非之是徒见声音节奏之可乐而已至孔子则不忍见而闻之是盖不狥其情不丧其心知其德之不有而作之不以礼也雝者天子之所以享元侯也相为辟公天子穆穆奚为而起三家之堂诸侯僭天子大夫僭诸侯其已乆矣设两观乘大路朱干设钖冕而大武八佾以舞大夏宫悬而祭白牲此天子之礼子家驹之所以告也而昭公不知乃曰吾何僭然则臣下化之而动于恶何尤乎故礼也者乐之大本也豢豕为醴非以贾祸也而狱讼以繁化蚕为祫非以为夺也而钳益众是故钟鼓诚设笾豆有践而百拜之不至则寜酸而不饮十献之不至则寜干而不品酒酣耳热拔剑击柱安知天子之尊蹻脚弄目筋斗祼逐夫又安知名教之乐邪当此之时而乐几祸矣是故君子穷其起谨其示哀乐之分必以礼终教训正俗必以礼成必礼先备而后乐之文得而举故礼者挈裘领诎五指而顿之顺者不胜数也礼作乎外而生乎内者也乐作乎内而动乎外者也礼以治外则见而知乐以反内则闻而知见而知者观而化闻而知者感而化故礼乐者观感之术而不可以偏废也礼交动乎上乐交作乎下而观感之道得矣礼极中乐极和中和之本率于吾心非假它求也亡国戮民惟于吾心之所同然者不致察而后外此身以求礼乐而礼乐益逺矣故曰化不时则不生男女无辨则乱成化不时为无乐也男女无辨为无礼也夏殷之礼吾能言之而乐不及礼具而乐存也鲤趋过庭讯以学礼而乐不告乐必夫自得也顔子为邦终之韶舞虞帝教胄先之典乐非无诗礼也立于礼则成于乐矣乐需礼而立礼非乐不成是故兴世则礼乐之形实而人因器以达本世不足以明道则礼乐之用为虚文而人不足以化其上偏礼恃乐伤天地损人民所以悖理而害政者至矣王德不下通民欲不上达而欲人之兴让务本国富家给是浊源而求清流虽十舜不能矣故曰节怒莫若乐节乐莫若礼是何有司请定法笔则笔削则削而至于礼乐则云不敢是敢于法杀人而不敢于礼乐惠人也必以俎豆管籥之间小不备絶而不事是去小不备而就大不备也此汉之礼乐之所以为可恨而张奋之所以自叹郁可不惧乎





　　路史卷八
　　钦定四库全书
　　路史卷九　　　　　　　　宋　罗泌　撰前纪九
　　禅通纪
　　昊英氏
　　昊英氏或曰子英【见三坟防皇辟云为太昊臣潜龙氏作甲歴者妄也】昔者昊英之世以伐木与杀兽人民少而木兽众人帝之世不麛不卵官无共备之劳而死不得用享事不同而阶王以时异也伐木者衣薪之世也【见商子】后有昊氏【风俗通云昊英氏后有昊氏而氏谱昊氏出自少昊夫氏姓重出亦多有之如贺氏楚出而庆亦为贺来本郲后而来纎亦为来孔氏宋后而孔达出于衞孔张出于郑陈又有孔寜齐有孔虺孙氏晋出而一出于商一出于卫汉荀卿又曰孙楚宋皆有司马楚卫皆着子南周楚之王孙既异于衞秦宋之巫臣后别于楚诸国之分侯姓三代之殊王氏不可胜数矣至于后世兵火饥荡又有违讳避仇随母假养寄冒之类纷然层出不可不攷也】
　　太上无名其次有为而名从之其次名先而实后名先实后而名实离矣是故为善无近名中失而事过当名尊而实可泊君子不为也有为皆善而孰为善邪温良恭俭明允笃诚人与我以是名也何朅朅然击鼓而求亡子乎故善不可以有心为也有心则伪而一失之矣上世亲死则内之沟它日过之狐狸食之蝇蚋蛄之心与目防而泚达于颡于是反累梩而掩之掩之诚也非为俭非为奢也掩之矣而土亲肤也于是厚衣之薪而棺椁兴焉葢孝子仁人之掩其亲茍可以致其诚者亡不至也丧三日而殡凡附于身者必诚必信三月而葬凡附于棺者必诚必信勿之有悔焉而已矣古者棺椁无度中古棺七寸椁称之天子七种诸侯五大夫三士二庶人一非直为观美也彼藏千金之璧者缇衣十袭匣户九扄斋沐而出之犹以未满也况于亲伏羲人帝之时非无供备之劳者死皆用椁岂固是弥文哉而墨子曰尧舜之丧衣衾三领窽木之棺葛以缄之夏禹之丧桐棺三寸蘧蒢以敛余壤为坋可谓俭乎尧舜禹不如是也下铜三泉上南山金玉城阙水银河海固非君子之志而孝子之心不如是之贫也虽然天子之丧动四海属诸侯诸侯之丧动通国属大夫大夫动一国属修士修士动一乡属朋友庶人之丧合族党动州里古之数也惟刑余罪人之丧不得合族党独属妻子棺椁三寸衣衾三领不以总不以昼行凡縁而徃埋之反无哭泣已事而踆若无丧者此之谓至辱是则舜禹若启以刑余罪人丧其君也是墨子者以至辱事其亲也且吾闻之君子不以天下俭其亲墨之治丧也以泊为其道也恶足以为俭中古之制圣人固不欲速朽也以璠璵敛而孔子丽级岂虑其墓之抽哉而王充犹欲明死者无知以降泊葬古之人胡为而死其亲乎嗟夫俭者一善之名圣人御世之寳也在乎内不在乎其外何说者之谭尧舜举狥外而反卑之也且怵戒涂防者尉李野人之璞俗土阶三尺者由余穷邦之陋风荜戸不扉葢茨不剪此楚之交子鲁之周子之鄙习也而尧居衢室之宫垂衣襞幅防如神明集五瑞而见羣后带幅舄而入觐者若众星之拱极舜防岩廊之上被袗衣皷五绘日月于常备十有二章黼黻黄烂如也出闻銮和动有环佩步趋中于茎招之节尧舜之备物也如此而恶有所谓土阶三尺茅茨不剪欲涂防而怵戒哉此腐儒之所守而汚俗之所以相欺也人之言曰天子无老夫食则太牢而加珍服则五采而饰玉坐设章容黼扆而诸侯孤卿奔走乎堂下出乘大路越席以养安载臯芷以养鼻错衡以养目和銮以养耳三公奉轭诸伯持轮居如大神动如天帝扶老养衰渠有善于此者彼桀纣之奢而亡也则戒奢者有礼存焉今也览四海之赋受九垓之经入而茅茨土阶欲以涂防而不敢信不然矣且先王之制改玉则改行旂旒冕璪以示登降之品而汚世之人不通于礼处尊而偪贱居大而侵小以天子之尊穷天之产罄地之毛而为圉监门之奉亦难乎为下矣不惟以陋于厥躬也而又房无施其族党上不丰其宗祭而曰吾以是为俭也不亦鄙野夷貊之人已乎故曰中失而事过当名尊而实可泊君子不为而况唐虞与有夏氏乎
　　有巢氏
　　昔在上世人固多难有圣人者教之巢居冬则营窟夏则居曽巢未有火化搏兽而食凿井而饮秸以为蓐以辟其难而人说之使王天下号曰有巢氏木处颠风生燥颠伤燥夭于是有圣人焉教之编槿而庐缉而扉塓涂茨翳以违其髙卑之患而违风雨以其革有巢之化故亦号有巢氏【礼运所言有巢氏在遂人氏之前六韬所叙乃昊英氏之后有巢也而汲书所说有巢氏为在夏商间故外纪云非人皇后有巢氏也】驾六龙从日月是曰古皇【河图云有巢氏王天下也驾六龙飞麟从日月号古皇氏】龙効图书畀于是文成而天下治【易曰河出图洛出书图书圣人出世之符也春秋说题辞云河以通干出天苞洛以流坤吐地符河龙图发洛书感故图有九篇书有六篇孔安国云河图八卦是洛书九畴是名画记云圣人受命则有字効灵龙图呈寳巢燧以来皆有之迹映乎瑶铃事传乎金册及苞羲发于荣河而典籍图画萌矣郑六艺论云河图洛书皆天神语言以告王者】其为政也授而弗恶予而弗取故天下之民皈仁焉其及末也有礼臣而贵任之专而不享欲削之权惧而生变有巢氏遂亡【见汲冢书或以为夏商之间特起于一方者葢其后世】居于及盘领【属益部盘岭在长安三秦记云长安城有平原数百里无山川湖水民尚井汲巢居地多井深者五十丈今兴平始平原也故杜甫云好鸟不妄飞野人半巢居喜见淳璞俗坦然心神舒乃五盘岭也王康居亦云昔在太平时亦有巢居子葢有巢之遗化也夫鸟能巢虫能穴天地而来至今如此性不变也人何惟不然哉】后有巢氏巢父友许繇樊竪繇居沛泽其道日光尧朝焉而逭之父适闻之洗耳于频竪方饮其牛乃殴而还【朝见之也繇居箕山今山下有牵牛墟颍水犊泉及樊父还牛处石上牛迹存焉而颍昌有巢父台许繇台而临汝有巢父井二台在阳翟东十五里临颍水髙士传云巢父尧时隐人闻尧禅繇曰何不隐汝光而见若身非吾友也击而下之繇乃去之逸士传巢父闻尧禅繇繇不受逃之以为污也乃洗耳池濵樊竪方饮其牛乃驱去之耻牛饮其洗耳之下流繇字武仲阳城槐里人竪字仲父巢父冢在登封东南四十髙一丈五尺古史攷云繇一号巢父非也葢因琹操言繇夏则居巢而缪之人表二人也】
　　利器人之所大欲而予夺者天下之怨府也百金之家不满于千金一命之士不登于三命繇庶而止有不足者是故圣人乘理而制天下必有以厌服之然后小大罔敢不壹于正在易之观神道设教礼者圣人之神道也五之履显以中正而观天下以中正观天下故下观而化之然而上且观其可乐之生而有輆軩之志是以观盥而不观荐孔子曰圣人患礼之不达于下也故祭帝于郊使下观而化也观化之道莫尚于祭祭祀之礼爵先盥灌而后荐盥者敬之始也荐者礼之末也然荐备物而盥无有焉观盥而不观荐取虚诚以着信也是以有孚颙若无器而人自趋不言而信自谕爵赏刑政有设而不用矣岂复侵阳之事乎哉【陆希声云盥手酌鬯祭之始荐进献熟祭之末灌鬯之时诚敬内充齐庄之容颙颙外见则与祭者皆观感而化矣仪礼正义作不观荐非不荐也不观荐尔初六童子之观不见宗庙之美所观者小故小人吉九二闚观不见其全女人之事若达人则大观矣九三观我生自观也九五观我生谓天下之人观我也上九观其生观五也九三观我不如无生自我欲未失上九观五志有未平故君子无咎五虽中正观之于民然三上伺我故亦君子斯可无咎】吾尝原易之所以消长者矣一阳上长复二阳上长临三阳上长泰四阳上长壮五阳上长夬君子道长之时也一隂上长姤二隂上长遁三隂上长否四隂上长观五隂上长剥小人势长之时也五阳之卦皆述君子姤遁否剥各戒小人而观之彖有不言焉观八月之卦也而临卦其前方临之时刚浸而长而先戒之曰八月有防是戒祸于微而防患于未朕也瓜瓞弱物也非借物引蔓则不能上者也杞包于瓜渐引上也干中姤长而五乃包戒其进也进之不戒得亡丧乎自九二丧而遁始无臣九五丧而剥始无君初系金柅则何进之足忧金坚物也柅制动者也故曰利用于坚制之防戒之至计也方阳之消也五存而不足及其复也以一而有余此盛衰之势也故善用物者不使极盛不极则衰不生衰不极则盛不成自阳之不继而后复生之隂之不继而后姤生之姤之卦也一隂遇妃故初六曰龙化于虵或潜于洼兹孽之牙象不可与长也【易中垢初爻】所谓一人如女尚可以去者故名之以女焉复之卦也一阳反始故初七曰龙潜于神复以存神渊兮无畛操兮无垠象可与致用也【连山复初爻】反始际变静以待定是以明王至日闭关不可以有为也君子之道始于复而成于泰泰而临临而复则能见天地之心矣【三卦见上经反而逆复】泰而不复则荐之大壮乃决之以五阳之夬以反接乎六阳之干又不能决则极而无继继极而无继则小人出焉故受之以姤小人之势始于姤而成于否【上二卦见下经】自是而退则反乎姤而入乎坤之顺自是而进则至于观而利賔于王此观之六三所以未失道者以观我生而进退也【孔子以三隂始否于上经次以四隂之观乃次以五隂之剥而下经则自二隂之遯而次以一隂之姤而反接六隂之坤与尧歴先天图不同以明用也】且姤与遁否小人道长而莫之止者也非不之止也有其利而无其利势不能反也至观之时小人盛矣而其位足以制之中正足以临之又能观我生以神教是以下自观而化之茍观又莫之能正则进而至于剥矣剥极而无继则君子生焉故受之以复戏防农炎防黄汤放桀武王伐纣时也故上七曰数穷致剥而终象曰致剥而终亦不知变也【连山剥上爻辞】夫小人之为剥岂惟易之忧哉始乎下而卒乎上始乎外而卒乎内未有不然也诗云池之竭矣不云自频上失其道此剥之所以起也诗云泉之竭矣不云自中乱之生也无穷而剥之进也不已则上未有能安其宅者也诗云溥斯害矣职况斯不灾我躬其斯之谓欤恶戏明王先戒于姤初庸主犹忘于剥庐方萌于用而致戒焉或者谓早计也一日切近灾矣泰早乎圣人之于易胡为而小人之详邪小人无樽者也其所以加乎尔者特防隙而已矣茍动而中正不显其符俾无隙之可防则天下之吝其庶矣非观之神道设教以中正观天下畴克尔夫有观之位而不知变又不能顺巽中正以观焉以至于剥者其惟有巢氏乎岂惟有巢氏乎
　　朱襄氏
　　有巢氏没数阅世而朱襄氏立于是多风羣隂閟曷诸阳不成百物散解而果蓏草木不遂迟春而黄落盛夏而痁痎乃令士达作五弦之瑟以来隂气以定羣生令曰来隂【士达似是不达之讹然乐录吕览等明言命士达今从之】都于朱故号曰朱襄氏【朱或作株刘昭云陈留株邑朱襄氏之地也厯代作秋今宋之下邑县古史攷亦云陈之秋邑朱襄氏之邑攷之范志秋当作株即朱也按即陈之株野寰宇记柘城为朱襄氏之邑柘故城在下邑南七十】后有朱襄氏【邵氏姓解】
　　乐者隂阳之和也圣人者协隂阳之声制其器以宣其和而已琴瑟者乐之本和者也琴统阳瑟统隂以阳佐隂不可易也是故登歌惟王备琴瑟诸侯则有瑟而无琴燕礼登歌有瑟而已所以别于王也瑟惟隂也故朱襄鼓五弦之瑟而羣隂来琴惟阳也故虞氏鼓五弦之琴而南风至隂阳之应各从其类是以伯牙鼓琴而马仰秣瓠巴鼓瑟而鱼出听鱼水物而马火物以类应也杨泉曰琴欲髙张瑟欲下声数不逾琴以佐阳也阳主生故其情喜隂主杀故其情悲隂阳并毘则寒暑不成而四时忒矣此帝女之鼓瑟所以动隂声而悲不能克也故乐惟不可苟作也先王以术调鼎以鼎调乐乐和而玉烛调矣诗云琴瑟在御莫不静好此古之君子无故之所以不彻欤
　　隂康氏
　　隂康氏之时水不疏江不行其原隂凝而易閟人既郁于内腠理墆着而多重膇【人之生也天地合其气万物资其用气以形运是故形不动则精不流精不流则气郁阏处于头则为肿为风处于耳则为为聋处目则为蔑为盲处鼻则为为酲处腹则为张为府处足则为蹷为痿然亦系于上之人是以太平之世疵疠不行衰乱之时机鬼交作子华子曰乱世之人长短颉百疾俱起民多疾疠道多褓襁盲秃伛尫万怪皆生之谓也】得所以利其关节者乃制为之舞教人引舞以利道之是谓大舞【见吕氏春秋孟频帝王统录云隂康之王次于葛天有襄陵之变而始制舞亦见教坊记云次葛天非也】治于华原葬浮肺山之隂【骊山也亦见长安冢志今存焉】后有隂氏【风俗通】防氏隂氏【见姓纂古姓书作防相如游猎赋云奏陶唐氏之舞听葛天氏之歌注云陶唐当作隂康葢以吕览讹作陶唐乃字画之转误外纪云筋骨壅阏而不达尧作为舞以宣导之葢因吕览误本之失】无怀氏
　　无怀氏帝太昊之先其抚世也以道存生以德安刑过而不悔当而不愉当世之人甘其食乐其俗安其居而重其生意恙不见于色坚白不刑于心而渐毒不萌于动形有动作心无好恶鸡犬之音相闻而民至老死不相徃来令之曰无懐氏之民世用太平凤凰降龙阁风雨节而寒暑时于是陞中泰山以宗天禅云云以复墬仂石昭示而天下益趣于文矣【见管子大戴礼史记】后有懐氏无怀氏【姓纂】
　　赞曰
　　惟彼无懐以德安形人甘其食而重其生形有动作心无好恶彘犬相闻龙以格登代降云勒坚昭示孰曰无懐聿臻文辞
　　孰谓王通之不知礼乎通之言曰封禅之费非古也徒以夸天下其秦汉之侈心乎封禅之礼岂其非古哉其所以非古者费也封禅帝王之盛礼也厯五帝三王而不能去之非不去之也我爱其礼也昔孔子之论述六艺传也畧言观易姓而王封泰山禅梁父昭姓攷瑞者七十有余君矣而俎豆之礼不章葢难言之【见大戴礼孔子之言惟出于此或疑六经中无问答封禅者大抵无所事此则其礼不讲封禅之礼惟起国之君得行世所不知孔子之时天命未改宜问之所不及大戴之说偶不在乎礼记尔】或问禘之说子曰不知也【昭穆之序笾豆之品或人亦能知之非特孔子今截然曰不知者不可说也一才及禘之说则鲁之非礼便不可逃于天地之间故不知者是知之矣张九成以为欲人之自得之非也】知其说者之于天下也其如示诸掌【明则在礼乐幽则鬼神礼乐鬼神其致一也岂有知鬼神能制礼乐而不达于人情治道者朝践之前以素惟贵父子之事多馈食以后以文为贵君臣之事岂惟圣人惟能享帝以其尽人道而与帝同德孝子惟能享亲以其尽子道而与亲同心知禘之说则诸侯尊王大夫尊君君臣之义明民无犯上天下可运于掌矣故曰礼之所尊尊其义也知其义而敬守之天子之所以治天下也中庸兼郊社禘尝言之其义一也云禘大祀其义众非其说】子张问十世子曰虽百世可知也何独于禘而不知哉直不欲观之尔【礼不王不禘鲁侯国而以禘礼祀大庙诬其先矣此不可言也灌者求神之始也既灌则别尊卑分昭穆而不欲观者以其逆也夫自灌已不欲观则自始至终皆不是矣岂一二小节之云哉始其游观而叹说者顾以为叹鲁葢以其答言偃者知之杞之郊禹也宋之郊契也是二王之后天子之事守也鲁何为哉而阳虎且复禘僖公故曰鲁之郊禘非礼也周公其衰矣】夏殷之礼吾能言之而宋不足质也不足质者文献不足故也【文者夏时之类献谓老成之人】神而明之存乎其人如有用我则吾能质之矣故曰鳯鸟不至河不出图吾已矣夫自伤可致而不得致也【圣人之道建之天地而不悖攷之三王而不缪于礼何疑而不足质者质证也无证人不信不信人不从宋之礼文献既不足与明鲁又僭差而不足观攷之前世已如彼质之当今又如此事可知矣按礼运亦言宋而中庸惟言不足质至学商礼则有宋存者子长居宋冠章甫则夫子之从商可知葢观道则皆不足学礼则仅或存者非茍言之】太史公亦曰自古受命帝王曷尝不封禅葢有无其应而用事者矣未有符瑞见而不陞中于泰山者也故每世之隆则封禅答焉商受在位文王受命政不及于泰山武王克商二年天下未寜而崩爰周德之洽者惟成王成王之封禅葢近之矣禋柴之礼存于大宗伯告祭柴望播于时迈之诗于皇时周陟其髙山则成王褒神之对见矣恶得谓之非古邪且屈说者尚何称于后而云七十二君哉燔柴于泰坛瘗埋于泰圻此封禅之礼也作乐崇徳殷荐之上帝此封禅之事也【大抵封禅一代惟一行之必剙业兴继之君可也又须攷瑞崇德然后可以盛荐之故商有天下六百年惟汤行之周有天下八百年惟成王行之有其功而无其徳有其应而无其时皆所不行太史公之论未悉也】谓之无经见邪昔舜类于上帝而又初载之狩柴燔岱宗封禅之礼莫此为盛矣【柴燎今世之爇香也至岱宗柴余岳则惟望秩且初载之巡行之自后五载之巡不复封禅然燔柴望秩之礼所不废也尧十二年一巡亦然】谓始皇孝武之侈邪彼以侈心用之非封禅之非也刑用之久矣咎陶用之而仁鞅汤用之而岂刑罪邪季氏旅于泰山子曰恶乎曽是泰山不如林放乎犹曰泰山必不歆于季氏也【礼天子祭天地诸侯祭山川大夫祭五祀士祭其先诸侯不得祭天地大夫不得祭山川夫犹士庶人不得祭它人之祖于家也泰山厯代帝王望祀之所也鲁之祭之因境内也季氏旅焉要福而已曽不知祭所当祭乃可得为福冉求为季氏家臣季氏僭礼夫子欲求救之非救季氏僭礼也必求之力可以救而求不领遽曰不能故子不之复语惟叹泰山曽不如林放若曰泰山有神其知礼也必不至林放之不如季氏之祭必将吐之不惟以此意望之于神葢礼之本者已不足与言矣】旅封禅之细也三家之僭乎公室也仲尼非少乎泰山也【朝见曰朝夕见曰夕旅见曰旅类见曰类皆人臣见君之礼类于上帝旅于泰山曰类曰旅皆以臣见君之礼见天莫大之祀也故一献之礼不足以大旅周大宗伯典瑞职金皆言旅上帝掌次言大旅上帝司尊彛眂了笙师言大旅皆天子之礼也又祭山亦曰旅人言旅则四望预矣故四望山川不设皇邸不用金版两圭有邸而已礼书例以为大故之祭则非也鲁既非礼陪臣复僭之如礼何】齐小白既伯防诸侯于葵丘因谋封禅【秦穆公九襄王元年】管仲曰古之封禅七十有二家夷吾所识者十有二无懐氏封泰山禅云云伏羲氏封泰山禅云云神农氏封泰山禅云云炎帝氏封泰山禅云云黄帝氏封泰山禅亭亭髙阳氏封泰山禅云云髙辛氏封泰山禅云云唐尧氏封泰山禅云云虞舜氏封泰山禅云云禹封泰山禅防稽汤封泰山禅云云成王封泰山禅社首皆受命然后得封禅【表凖正论云禹禅防稽告天则同祭地不得有异会稽可禅是四岳皆可禅也洛阳天地之合嵩髙天地之中然则今处天地之中告于嵩髙可也不必泰山】公曰寡人东救徐存鲁蔡陵南伐楚逾方城一战率服者三十有一国北伐山戎过孤竹刜令支破屠河西拘秦夏涉鸣沙收西虞方舟投柎而浮于泲束马句车越大行逾辟耳之溪南伐牂柯不庾至卲陵陞熊山而望冮汉九合诸侯一康天下三代受命亦何以异乎仲乃设以辞曰古之封禅鄗上之黍北里之禾所以为盛江淮之间一茅三脊所以为借东海致比目之鱼西海致比翊之鸟然后物有不召而自致者十有五今鳯凰不来而鸱枭比至嘉谷不生而藜荻茂庶神不格守不兆而欲封禅无乃不可乎公乃止夫桓公以敬仲之言而遂安冉有不能救而季氏卒僭曰救云者为其有颠溺也司马相如非惟不能救而又以将死之言道之故曰敬仲加于人一等矣【封禅天子之事也王妥古今通论云泰山上为天门地戸户为明堂圣帝受天官之宫也王者即位三十年功成治定则告成于天到泰山刻石纪号仲葢不欲明言而托辞尔】恶戏无诸侯不得行巡狩有天下可以为封禅巡狩之事岂不可行邪秦汉而下势不可行也【先王所作相时而动不可以常情执方观之时则以省方观民设教至复之世则商旅不行后不省方葢在复犹有难复而省方则或剥也】古礼之名存者惟封禅矣忍去之乎方汉家之为封禅太史公自以不得从事其间发愤而卒子迁返使适遭河洛把腕啜清直以不得从行为命诚以希濶之不可幸也乡使始皇能下车请罪而不至下刑弃灰卑宫室而不至上象天极孝武能茅茨不剪而不至木不呈材舞干羽而不至于卖武穷邉立谤木而不至诽者捕死躬尧舜之行蹈颛喾之为使天下之人引手加额忻忻然愿世以为君然后备葅楷饬蒲车蹑凌兢而封禅乎天地不亦美哉世无管敬仲弗能救其用之以侈心非封禅之非也







　　路史卷九
&lt;史部,别史类,路史&gt;
　　钦定四库全书
　　路史卷十　　　　　　　　宋　罗泌　撰后纪一
　　禅通纪
　　太昊纪上
　　太昊伏羲氏【昊本作昦按太昊币文作昊又作奭奭并太昊字】方牙【易通卦騐云伏羲方牙精作易无书以画事谓以画卦事为治也故论衡云伏羲以卦治天下郑氏六艺论云易者隂阳之象天地之所变化政教之所生人皇初起郑康成注以为伏羲世质作易以为政令而不书止画其卦之形象非也】一曰苍牙【通卦騐云遂皇出握机矩表计寘而其刻曰苍牙通灵昌之成谓伏羲也説者以为文王非按雷吏有苍牙所谓苍牙利锋者】风姓【孔演明道经云燧皇在伏羲前风姓始王天下是伏羲因燧皇之姓矣三坟书言因风而生为风姓邓氏姓书云东方之帝木能生风故为姓岂其然哉予固谓上世尝有风国因为姓尔故帝后有风后风国之后盖久而后得之女经云禹问风后知其后云详国名记】是为春皇【宝椟记王子年云以木徳王故曰春皇太昊氏居东方叶于木徳故曰木皇】包羲【世多作庖牺转矣】亦号天皇【帝王世纪】人帝皇雄氏【一作熊并音世纪云一作雄皇】苍精之君也【见郑礼记注梁武祠像碑云伏羲苍精始造工业画卦结绳以理】母华胥居于华胥之渚【记云所都国有华胥之渊盖因华胥居之而名乃阆中俞水之地子年以华胥为九江神女诬】尝暨叔嫟翔于渚之汾巨迹出焉【诗含神雾云巨迹出靁泽华胥履之河图亦云孝经钩命决云华胥履迹怪生皇羲注云灵威仰之迹世纪谓迹出于燧人之时又云燧人没伏羲代之妄也迹事详高辛纪稷】华胥决履以跧之意有所动虹且绕之因孕十有二嵗以十月四日降神【帝系谱云人定时生孝经河图云伏羲在亥得人定之应张説大衍文符厯序云谨以十六年八月端五赤光照室之夜皇雄成纪之辰是以为八月五日矣非也】得亥之应故谓曰嵗【或曰伏羲即木帝故曰嵗十有二年而生也木生于亥十月在亥复得亥时其符皆至宝椟记云帝女游于华胥之渊感地而孕十二年生庖羲长头修目齿龙唇白髯委地或曰嵗嵗星十二年一周也説文云古之神圣人母必感天而生子故曰天子】生于仇夷【遁甲开山图云仇夷山四面絶立太昊之治也即今仇池伏羲之生处地与彭池成纪皆西土知雷泽之説妄也】长于起城【今秦治成纪县本秦之小山谷名开山图云伏羲生成起徙治陈仓舆地广记以成纪为伏羲生处起纪本通用诗有纪有堂作有起】龙身牛首【中记云伏羲龙身灵光赋乃云麟身文子云虵身麟首有圣徳故周燮注云麟身牛首非也补史记世纪帝系皆云虵身牛首详女娲纪】渠肩达掖【亦同臂也今作腋】山准日角奯目珠□骏毫翁巤龙唇齿【孝经援神契云伏羲大目山准日角而连珠□宋均注云木精之人日角额有骨表取象日所出房所立有星也珠□衡中有骨表如连珠象玉衡星】长九尺有一寸望之广视之专【春秋合诚图】继天出震悤明睿智盖承嵗而王以立治纪而万世循用之【本木徳建以王】肇脩文教为百王典以其载徳自木木实丽东道不可尚同乎元气是偁太昊【亦作皥元气皥皥之义详少昊纪】得乎中央别而能全宿而有成因号伏羲【伏虙羲戏字义皆同史传或谓服牛乗马因号伏牺取牺牲以充庖因号庖牺最为鄙妄按庄周等古书皆作虙戏无作牺者且伏羲古或用羲而牺牛之字未有用戏者况伏岂得为服御字乎故世纪云后世音谬或谓伏牺或作虙牺皆失其防然史传一书元有异辞予攷古书独礼纬含文嘉云伏者别也羲者献也斯为最近王莽传立斗献亦音为羲谓北斗之魁标若勺形然集韵亦同稀勺而礼器之羲尊乃周礼之献尊则知羲献在古同义而叔献之为叔戏有以也羲有纯之义献有成之义然羲献字虽通理且有异集韵定用虙戏非正书疏谓伏羲以圣徳代物亦未然】自有句而应世故又曰有句氏【句即庖乃国名盖其始迹之地其后复封之故潜夫论太昊之后有庖国姒姓今庖水在山阳平乐而帝墓又在山阳则其故迹无疑也后世弗知谓为庖厨已失大妄而班志更以为炮鄙陋甚矣】方是时也天下多嘼教人以猎【尸子】豢育牺牲服牛乗马草鞮皮防引重致逺以利天下而下服度【世所有□因存之】天出文章河出马图于是观象于天效法于地近参乎身逺取诸物兆三画着八卦以逆隂阳之微以顺性命之理成神明之徳类万物之情而君民事则隂阳家国之事始明焉【礼含文嘉云伏羲徳洽上下天应以鸟兽文章地应以河图洛书乃则象而作易故大传云伏羲氏作八卦此即文王之所用者壶子云伏羲法八极作八卦黄帝体九窍以定九宫皆近取诸身逺取诸物作枝榦衍为甲子而魏博士淳于后乃以为伏羲因燧皇之图以制卦故高贵乡公以孔子不言燧人氏没伏羲氏作难之也三坟书云伏羲三十二易草木草生月雨降日河泛时龙马负图始画卦也盖以草木纪嵗也雨降或以雨水言然河泛时非所纪伏羲文成万代贵八卦作而厯数兴疑未然也】微显阐幽章往察来于是申六画作十言以明隂阳之中以厚君民之徳于以洗心退藏于密【管子轻重云伏羲造六画以迎隂阳作九九之数而天下化之六艺论云伏羲作十□之教以厚君民之别十言乾坤艮巽坎离震兑消息也消退而息进谓天地万物之间无非易非可以文字见直在消息中尔或作不言之教防不立文字或作十二言皆非画旧云古画字盖法字尔古之为画亦为法法至是而乏故有用九用六或作画非】观象之变爻之动于是穷天地之用极数之原参天两地而倚数以成变化而行鬼神八卦而小成因而重之以尽生生之理而天地之蕴尽矣所谓先天易也【八卦小成即八卦自重者是造六画矣因而重之则六十四矣雄以为文王六十四非有辨别见】原始反终神明幽賛于是神蓍着地灵出洛乃穷天地之赜极天下之动以为防以蓍为筮献南占之一十八变而成卦以防天下之吉凶【説卦言昔者圣人作易幽賛于神明而生蓍故郑鲂记云黄帝受河图而定玉箓伏羲得神箸而乗皇防易干凿度所谓乗皇防者羲也古史攷云伏羲作卦始有筮其后敫巫咸善占筮则筮自伏羲始矣圣人之智非不足以立事也而人之于事不容无心以故是非吉凶有时而谬爰取信于无心之物尔夫卦不六十四不可以筮今先天图始干而终夬岂止小成而已】出言惟辞制器惟象动作惟变卜筮惟占【三坟书四事皆云伏羲】政治小大无非取于易者【如罔罟取离离有丽之象又离中虚罔亦中虚然结绳以为罔罟以畋以渔所取乃重离也离为目巽为绳以巽变离结绳而为罔罟之象罟罔目也重目为罔离为雉巽为鱼自二至四有巽体自三至五有兑体巽为风兑为泽以畋以渔之象也是六爻果自伏羲重又可见矣一十三卦皆取两象学者宜即此思之尔】紾离象法蝥狐作为罔罟以畋以鱼【世本伏义臣芒氏作罗或作句芒】化蚕桑为繐帛【皇图要览】因罔罟以制都市【白氏帖云伏羲作布是以神农有不织之令黄帝内传云黄帝斩蚩尤蚕神献丝乃称织维之功因之广织广之尔而淮南子乃有黄帝指经缕挂之説妄也王逸机赋云机织功用大矣上自太始下迄羲皇帝轩龙跃庾业是创语彼织女始制布帛盖始机织尔】给其衣服【古者衣被即服制也特衣裳未辨羲炎以来裳衣已分至黄帝而衮章等衰大立非谓始衣服也三礼义宗云】靇龙时瑞因以龙纪官百师服皆以龙名【文跃钩云伏羲作易名官命厯叙云九头纪时有臣无官但立尊卑之别故周礼疏序谓政教君臣起自人皇之世伏羲因之郯子以为龙纪而汉儒説左氏者乃出春官青龙之类杜君卿从之盖臆説】作为龙书以立制号而同文【字源云龙书太平御览作景龙书】稽夬象肇书契以代结绳之政百官以治万民以察而文籍由是兴矣【书契代绳取之夬百官以治岂自后世神农之法一君二臣三佐四使言有虞氏官五十者诬矣或谓太昊结绳而治黄帝始有书契尤非也有説别见】于是尽地之制分壤时谷以利国用【功业徳望皆在于此能者有余拙者不足董逌以为伏羲之制】必不自圣庸委师于宛华【即郁华子】爰兴神鼎【封禅书云昔泰帝兴神鼎一一统天地万物所系终也黄帝作宝鼎三象天地人禹铸九鼎尝鬺飨上帝鬼神汉志师古云泰帝伏羲也】制郊禅即命臣芒庖牺登鼈使鬼物以致羣祠而升荐之【见拾遗记寻攷古书取牺充庖之説不可解于后世崔氏正论更谓太昊设九庖之官甚妄学者所宜领会】正姓通媒妁以重万民之丽丽皮荐之以严其礼示合姓之难拼人情之不渎【丽鹿皮也古史攷云伏羲制嫁娶以俪皮为礼作琴瑟以为乐通典唐志等皆作俪白虎通义作离云双皮也婚聘荐皮为可裘服不忘古也礼外传云伏羲以俪皮为币岂若汉武之皮币以白鹿皮方尺缘以缋王侯朝以荐璧者何休云俪皮纁取其顺天地也鹿皮所以重古也】法乾坤以正君臣父子夫妇之义聚天下之铜仰视俯观以为棘币好员法天肉方法地以轻重以通有亡【太昊币谓之九棘详见发挥昔宝鼎尉王镈家有一布长寸六分肩广八分首广五分足间二分重六铢面文作行昊乃帝昊字幕文作引李彦美所谓了旁斜画者盖羲字也钱书目为异布又董令升家有一种长寸八分额广六分肩广寸一分足间五分重十二铢面文作父旻幕文作奭皆太昊字也攷之盄钟帝直作二则此立之为信为帝字又封禅文昊作炅可见按三五古币皆员内而方外为睥睨之形垂则象天之示置则象地之势北防而南分而坦之则人也盖本三才之义取象如此岂若后世之苟简也哉】察六气审隂阳以赉之身而四时水火陞降得以有象百病之理得以有类于是尝草治砭以制民疾而人滋信【世谓神农尝百草而孔丛子世纪皆以为伏羲盖不有其始曷善其终伯禹治水犹资九载之功黄帝制宫亦借古茅檐之制羲炎二圣既尽其性而后世犹有攷尝之患咀虫蛆齧草木而宫嫔多致死者况不为之度邪世纪云太昊制九针以拯天柱而传亦谓黄帝命岐伯为之按灵枢岐伯对黄帝以九针则亦古有之古者以砭后代以针高氏之山多砭此也】乃因甲录【真原赋云广成子以灵飞六甲箓八卦镇方箓乃卜法授伏羲故或窃谓河图亦人所授】合五纬建五气消息祸福以为之元【为合其行以为法春秋内事以谓自开辟后五纬各居其方至伏羲乃消息祸福以制吉凶始合之以为元斯失类矣】命潜龙氏筮之乃迎日推防相刚建造甲子以命嵗时配天为干配地为枝枝干配类以纲维乎四象故情伪相感而星辰以顺则【汉厯志伏羲有甲子元厯是太昊已有甲子故陈鸣厯书序云伏羲推防作甲子而世本等皆谓黄帝令大桡作甲子非也桡特配甲子作纳音尔】嵗日月时亡易于作旋盖【隋志云盖天者周髀是也本庖牺氏立周天度其传则周公受之于商周人制之谓之周髀言天如盖笠地似覆盘皆中高而四下商者周大夫商高也按周髀算经商高答周公云古者包羲立周天厯度赵君卿云立周天厯度建章蔀之法后扬雄洛下闳张衡之流俱衍浑天之説而盖遂废世亦不知其为太昊之法与浑天之非也有排浑别见】着躔舍【天本无度圣人以日行天三百六十五度有畸而一周故分天周以为之数以记日之所行既分天度乃假物以志之二十八宿列布四方故于是以为当度之星有算周天度説别见】立九部而民易理【易卦坤灵图盖九州之始也宝椟记云伏羲审地势定山川是矣】于是纪阳气之初以为律法【续志云宓羲作易纪阳气之初以为律法建日冬至之声以黄钟为宫大簇为商姑洗为角林钟为征南吕为羽应钟为变宫防宾为变征此声气之元五音之正也世言黄帝始作律吕者谬矣】以验其符【班志云大簇为人统律长八寸象八卦伏羲氏所以类万物之情乐建立基律吕备矣故太公龙韬云三皇之世虚无廷情以制刚强五行之道天地自然六甲之分微妙之神以天清静夜半遣轻骑去敌九百步持律当耳大呼之有声应管随其音应之此五行之符佐胜之术也】矢正爻以配气【春秋内事云伏羲推列三光建分八节以爻应气凡二十四】置重爻以抵日以作甲厯【伏羲八卦卦本三画以三乗八得二十四并其偶书为三十六以二十四并三十六得六十因而六之为三百六十三八二十四四六亦二十四是为坤一爻之防六六三十六四九亦三十六是为干一爻之防数可合故为者三八重之得四十八加一而成衍四九乗之得七十二以应五日之因而五之亦三百六十以应当期之日非为六十四卦之爻】嵗建寅甲日寅辰【三坟云伏羲三十易草木而立立三十二易草木而河图出又三十二易草木而造天书后一易草木作甲厯嵗起甲寅是伏羲以庚寅嵗生庚申即位与周家启运之年合斯万载之一遇也是书人或疑之是説宜有自来】木盛于夘以夘之辰陞敷教之台听八风民授始【伏羲有敷教之台见三坟拾遗记云伏羲方坛之上听八风之气以作八卦方坛盖谓天地犹佛者之言须弥今晋之赵城南十五里有伏牛台世纪谓伏羲常居然云居此台伏牛乗马而名其言不类】谓君资于民民安子安民危子危【三坟】乃绌神明开肺意举六佐以自防【见陶潜二八目】命金提俗指苫盖谨窖臧视之未居者借力成之以靖敷民【金国提民艺祖皇帝定太昊庙以金提句芒配】命鸟明建方泭窽木絶港道以济不通奠八方旌九位而分九土【真源赋伏羲别九宫因此置九州法语云始定四海之广作八卦分九州据共工氏霸九州则州之九分不自帝喾若黄帝矣亦自然之势也】视地之圹物之伙其争日大势不可以偏制而独任于是经国求贤以极治寄而闳灋制故不虑不图而人正【世谓黄帝始分土建国非也按神农以伐补遂攻夙沙伏羲时有纪侯阳侯而传亦记神农有逺国近国之制矣非始于黄帝也论语摘辅象曰燧人之佐成博受古诸家衷以为受诸侯之事盖土地圹絶非贤共理则虽圣人有所不徧从古然也】命视冒为貹志灾恶察虚实居百防以平民【摘辅象曰鸟明主建福视墨主灾恶】命纪侗中职定于中邦【二八目作纪通宋均云为田主主内职】仲起司陆【均云主平地一作司阳】阳侯司海【宋衷云阳侯伏羲之臣盖大江之神者许叔重云阳侯陵阳国侯也国近江以溺死应劭谓以罪自沈二説不同宣和博古图有阳侯彞字作阳】六佐职而天地位隂阳得乃体春穛明刑政脩兵仗以威怀【太白隂经云伏羲以木为兵神农以石为兵蚩尤以金为兵今藤州俗以金石为刀劒】蹇修为士以之御败而下情至【楚辞所谓命蹇修以为理者王逸五臣洪庆善等皆云伏羲臣谓为媒理云时理官主婚姻盖理士也士主万民之判或以骚经复有简吾法乎前修何博蹇而好修之语非必人也庆善以为宓妃伏羲之女故使臣以为理修修字异盖异事五臣作謇】于是龢率万民平水土道泉原因水居方而置城邑【见三坟书或以世本诸书皆言置城郭非也国土既分城池既立故史记言黄帝为五城轩辕本纪言黄帝筑城邑而泛胜书记神农之教虽有石城汤池带甲百万然而无粟则不能守也是炎黄已城池矣石城之制既自神农则土城之作有不自伏羲乎往古之事固有可得言者黄得襄城小童不自后世世本盖因吕春秋言以尾为城而误之吕氏之説特状之凶恶焉尔】百令具举乃命蜚龙氏职图父因尊事以为礼仪而天下治【三坟书】长离徕翔【三坟云因鳯来而作乐长离者鳯也】爰作荒乐歌扶徕咏网罟【辨乐论云昔伏羲氏因时兴利教民畋渔天下归之时则有网罟之歌神农继之教民食谷时则有丰年之咏按扶来歌即鳯来之颂乃神农之扶犂也扶鳯来犂音相同尔是知神农因太昊之乐】以镇天下之人【兔园防注引传云伏羲之人静故作乐以镇之黄帝之人动故宣正声以检之】命曰立其【以立基为立本大渊为大泉皆唐人避国讳】斵桐为七尺二寸之琴绳丝以为二十有七命之曰离【琴撡云伏羲作琴以御邪辟防心淫旧琴谱伏羲之琴曰龙吟故卢仝云五音六律十二徽龙吟寉响思庖牺尔雅云大琴谓之离事源及太平御览云传此琴伏羲所制乐录云大琴二十七中华古今注乃以为伏羲造二十五弦之琴而琴式谓琴二十弦郭璞又云十弦皆失之切攷伏羲以木王者三与八者木之数也故三其九为之八其九以为其长非苟然也广雅云伏羲琴七尺二寸或云三尺六寸六分五弦蔡氏琴撡亦云伏羲作琴五非也】徽天音撡驾辨以通神明之况以合天人之龢【楚辞云伏羲驾辨吴通赋所谓超延露而驾辨者刘渊林云伏羲作琴制此曲】絙桑为三十六之瑟以脩身理性反其天真灼土为埙而礼乐于是兴焉【文子世纪伏羲作瑟三十六盖瑟属隂故用十六之数世本云庖羲瑟五十弦后黄帝使素女鼓之哀不自胜破为二十五具二均声故小司马三皇纪及小史皆云伏羲所作之瑟二十五按雄主为论云夫心与治游乎太和惟唐虞能充其任神与化荡乎无境惟伏羲能承其统故二十五之具非牙旷不能以为神弓矢质的之具非羿逢不能以为妙隋志又云二十七乃尔雅之所谓洒非此】负方州抱员天体泰乙统乾元绍天体寂明一垂防寝方而枕绳荡乎亡竟以因应而觉悟乎天地之间不是贤而非愚不沽巧而尚行去羡去慕惟以道化上亡求欲于下下亡干进于上是以百姓足而宇宙洪宁官亡共备之民而死不用郭鸟嘼虫蛇懐于毒隂阳之所雝沈不通者窍理之逆气之戾物伤民积者絶止之是以事简民纯亡言而化天下之人浮游罔养而莫知所如往臣子以顺君亲以尊故星宿温润而鬼神受职功揆上下洞八方而后世不可及也乃封泰山禅云云以昭姓攷瑞而曽报【攷瑞者辑羣玉如虞舜之辑瑞黄帝之合符尔非云符瑞字从玉可见】在治百六十有四载落【真源赋】而女弟防娲立【字与包同】年百九十有四葬山阳【世纪云葬南郡在襄阳按帝冢今在山阳高平西北高平襄阳之境然九域志兖单皆有伏羲陵又河中府有庖王庙引戴氏西征记云潼关直北隔河望层阜岿然独秀谓之风陵伏羲氏风姓也此当是女娲墓然古帝王墓冢皆非一所宜必有説】都于宛丘故陈为太昊之虚【世纪天皇庖羲都陈留遁甲注云伏羲徙治陈仓地非陈国则不必宛邱矣然厯代以宛邱为太昊之虚今宛邱北一里有伏羲庙八卦坛寰宇记云伏羲于蔡水得因画八卦之坛有长史张齐贤文李邑易之然九域志陈蔡俱有八卦坛此后人之附防按姚睦亦云黄帝都陈者则羲黄俱在西方矣岂其先后徙邪】始其父没【黄囊经云伏羲父葬震山下作丙放巽或代王世言伏羲无父其母感迹而生者妄也】华胥死之葬覆车之源【即蓝田山也长安志云冢在蓝田县西三十里寰宇同】厥妃殒洛是为洛神代所谓伏妃者【即虙妃汉书音义如淳以为伏羲之女溺洛而死为洛水之神非也明曰虙妃岂女哉】伏羲生咸鸟咸鸟生乗厘是司水土生后炤后炤生顾相夅处于巴是生巴人【郭氏云巴之始祖后武王封宗姬支庶于巴曰子循古之故古者逺国虽大爵不过子巴主乃其后僣号秦惠虏之有其地寰宇作后昭因唐人】巴灭【华阳志顺王五年张仪司马错伐蜀因取巴地分为三十一县】巴子五季流于黔而君之生黒穴四姓【辰酉巫武元是为五溪】赤狄巴氏服四姓为廪君有巴氏务相氏【世本云巴郡蛮本有五姓皆出武落钟离山巴氏生黒宂樊瞫相郑四姓之子俱事鬼神后巴氏臣四姓居夷城为廪君世尚秦女事详蜀纪后汉书】黄帝应代有风后为之相【环济要畧云侍中古官风后为黄帝侍中周曰常伯晋志亦云秦以古名汉因之或疑其非然既为相则侍于中矣故张果云尧时为侍中】因八卦设九宫以安营垒次定万民之竁【出隂阳正诀】黄帝灭蚩尤徽猷多本于后尤北复以其轻勦其余于谷人赖其利遂世祀之是为金山之神【山谷及祠今皆在长安蓝田】谡封其后于任锡之己姓黄帝之孙任已实归【是生帝魁】其在唐虞俱有封土书缺不见【周之任即其后】夏后氏之初封之庖为姒姓【杜预世族谱亦有庖国云夏同姓或作包一也详国名记】遾周之兴武王复其后于宿后有密宿须句颛臾邑于泲上寔典太昊之祀以为东防主【须句乃须朐即郓也在今须城京相璠云须朐一国二城两名余详国名记】是以季氏将伐颛臾而孔子伤之【説见国名记】须句后为邾所并鲁复取之【僖公伐邾取须句须句盖灭于邾久矣至是鲁取之后复于邾迨文公七年鲁复伐邾而取之春秋特讥无故劳民取而不守云须句者遂为邑犹冒昔名尔云灭须句须句子来奔且云反其君俱妄预云虽列国而削弱为鲁私属尤非详国名记】而宿之后则迁于宋俱不复见【庄公十年也郓自昭公元年取之为邑犹以郓名故三年季武子伐邾取郓】后有风氏防氏□氏【并纂文又有氏皆古文之变】羲氏希氏戏氏包氏庖氏防氏鲍氏【宋本包姓】臾氏颛臾氏东氏【世又以东方氏为出女娲谓其主东方而风俗通更以东方氏为伏羲后俱妄详见黄帝纪】东防氏朐氏须朐氏任氏姒氏宿氏罔氏伏氏虙氏宓氏密氏服氏【服本服不氏后而密本作宓按黄帝后自有密而密不齐本作宓故密子贱碑止作用虙以为伏羲后顔之推尝辨之然伏防传亦用服谬也宓乃密字又后魏赐刘子文及宿六斤氏并为宿】帝之弟郝骨氏为帝立制其裔孙子期帝乙封之太原之郝【盖商因郝骨氏国之】后有郝氏郝骨氏【元和姓纂作郭骨氏唐书系表又作郝省氏云太昊之佐戚佐也】
　　赞曰
　　泰始云逺圣人成能出包应世书契代绳肇脩文教以立治纪经域奠部畋渔棘币原始反终分躔画卦消息甲乙以成变化陞降礼乐教而不殊道凝体寂云自苍梧负方抱员明一坐防不虑不图鬼神受职爰兴神鼎封岱禅云万世允赖若稽三坟
　　天下有大本三上处其二下亦处其二仁者上之命义者下之命而财者上下之所共者也三者之于人犹鱼之有水不可顷刻少也仁义立人之道圣人之所以配天地者也未有上好仁而下不好义者也惟仁者以财发身不仁者以身发财是故君子见得思义非后财也予既纪伏羲因玩其画与孔氏之所賛然后知财之不可以不议也迟鸡声撡什器防市朝而趋陇泽者无非从事于财也今而曰利非孔孟所言而财者士之不道不防乎又欲祸天下于财乎嗟乎喙则钳矣出而用之则敛之也刻之也剥肤锤髓百孔并作而长不足也何则人心则异而其情不大相逺也伊圣人之治天下岂他术哉亦原人情而已财者聚人之大本天地之所生人情之所不能免者也故虽羲炎之为世不能舍是以为治不过所欲与之聚之所恶勿施尔也盖天地之生财也莫非养人而生也是故天地生财以养人圣人为天地生财以为治是非外生之也因其理以为之理尔又非以其所养者害人也上漏下溢割鼻饴口岂圣人之为也哉请毋议其它六十有四卦莫非财也而孔子賛之曰天地之大徳曰生圣人之大宝曰位何以守位曰仁何以聚人曰财理财正辞禁民为非曰义而乃继之以十三卦之象是理财之説也畋渔之离耒耨之益与交易之噬嗑必先于垂衣裳之乾坤者是主财为君之説也畋渔耒耨食货之本也交易为市通财之术也市道兴而无道以处焉则强陵弱众暴寡争鬭攘夺乎食货之场而不可以一朝居矣于是变而通之以除其敝故能长有其天位而获大有上九之吉垂衣无为此惟乾坤之所以能用九六也用则变变则通而不穷矣舟牛致逺是亦以通之也致之而犹有患也故又为之击柝弧矢以守之然后有财者始获其安而宫室棺椁可作矣宫室棺椁是使民养生送死无憾者也是王道之本也苟为不安奚暇治礼义哉此大过之棺椁大壮之栋宇所以特后于击柝之豫弧矢之暌与舟牛之随涣也虽然张官置吏莫非为财也不有以决之不可也此书契之夬治百官察万民之所以不可后也是羲炎黄帝尧舜氏之所以为天下者也善乎汉文帝之推言之曰吾为天下守财尔为天下守财者亦致其顺而已矣是故因其情而为之治则为力易而得其功以石投水夫又乌有不受者邪却壶浆辞牛酒利之小也而民悦之王业以成是则所以使之悦者初不在与之之多也悦不在多则其所以使之怨者奚间于取之之少乎汤以七十里文王以百里为政于天下而齐宣以千里畏人由此故也今而曰我能为君辟土地充府库君之所谓良臣古之所谓民贼也依势作威倚法以削圣人之所甚疾是故与其有聚敛之臣宁有盗臣盗者不过于欲利而聚敛者离吾之赤子者也制其田产教之树畜道其妻子使养其老施仁政省刑罚正经界薄税敛深耕易耨不违其时壮者以暇日修其孝弟忠信斯民亲其上死其长矣食之以时用之以礼则财不可胜用矣信能行此则四海之民仰之如父母如此则无敌于天下矣无敌于天下者天吏也斯不亦为天地生财者乎今也撡谲诡饰纎诈一日百战苟可以得之者万方俱试而口不好焉曰士所不道吾不信也夫言者未必为而为者常不言王衍之清谈吾知其不若鲁褒之能廉也取之有道得之有义乌在其不言哉刮之尽锱铢用之如泥沙岂人也哉京师之朽太仓之尘腐适足重不肖子之过尔鹿台钜桥非无财也以多而害于厥躬也而昧者往往藏舟夜半之壑独不闻白公之爱夫财乎是枭之爱其子之説也兹非不议之过欤是又乌足语易之道也
  </div>
  <div class="pagination">
   <a href="路史_page2.html">
    上一页
   </a>
   <a href="路史.html">
    1
   </a>
   <a href="路史_page2.html">
    2
   </a>
   <span class="current-page">
    3
   </span>
   <a href="路史_page4.html">
    4
   </a>
   <a href="路史_page5.html">
    5
   </a>
   <a href="路史_page6.html">
    6
   </a>
   <a href="路史_page7.html">
    7
   </a>
   <a href="路史_page8.html">
    8
   </a>
   <span>
    ...
   </span>
   <a href="路史_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
