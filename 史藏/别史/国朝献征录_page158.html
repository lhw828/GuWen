<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 158 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 158 页/共 245 页
  </h1>
  <div class="content">
   浙江提刑按察使王良传（忠节录） 
　　周志新传（黄佐） 
　　浙江按察使陈公璇传（魏骥） 
　　浙江按察司按察使杨公瑄墓志铭（杨守陈） 
　　浙江按察使王公之猷墓志铭（冯琦） 

　　○浙江提刑按察使王良传（忠节录） 

　　忠节录 
　　王良字天性河南祥符人历官刑部左侍郎建文中坐问燕国人罪轻左迁浙江按察使至浙谒岳鄂王墓誓曰苟媿武穆非人也壬午闻靖难师克誓以必死恸哭不巳会命使召良良执使者将斩以狥众劫去良乃集诸司印凡九携归私第嗟叹者久之妻问故良曰吾分应死顾思所以处汝未决耳妻曰我何难君男子乃妇人谋乎遂命妾馈良食抱其子欷歔如厕置子池傍自投池死良久往觅之子匍匐池畔顷之尸浮起良殡殓毕即列薪于户写遗嘱付家人令妾抱幼子往匿某佥事家以宗祀托或曰托诸汴商遂举火抱印阖室同赴火死事闻　文皇曰死自其分朝廷印信良擅毁不得无罪诏徙其家于边巳而风雨晦冥人或见其出没台人陈璲私识良死事每谈及流涕沽襟正德间按察使梁材提学副使刘瑞改公署东水鉴亭祠祀□ 

　　○周志新传（黄佐） 

　　黄佐 
　　周志新字日新南海人　文皇帝尝呼周新因改焉而以志新字洪武己卯举于乡筮仕大理寺评事每有疑狱一言而白壬午拜监察御史弹劾敢言贵戚畏之目冷面寒铁人因称冷面寒铁公京师中或怖小儿辄曰冷面寒铁公来皆匿去永乐元年巡按福建奏言朝廷设立军民诸司彼此相颉颃两非统属今都司所辖各卫每府官适门或遇诸途辄怒府官不下马甚至鞭辱仆隶卫所公务径行有司理办稍不从即呵责吏典请自今府卫相见行平礼遇诸途则分道而行所有公务不许径行府县有司官吏母得凌辱遇　圣节正旦冬至在外卫官悉于府治行礼开读诏书虽边海卫所亦从布政司差人都司毋与　上悉从之二年巡按北京时制令所属吏民有犯徒流者免罪就发北京民稀处种田监候详拟往复数月多死狱中新奏请今后死罪及职官有犯详拟待报其吏民犯徒流者悉从北京行部或巡按详允就发种田如此则下无淹滞之患上不负宽恤之恩　上谕都察院官曰御史言是也且命北京百姓有犯应决者许其赎燕民大悦三年九月擢云南按察使未赴有旨改浙江有冤民淹系□知喜曰冷面寒铁公来也吾无患矣至即洗其冤放之自是异政日着一日视篆忽旋风吹异叶至前左右言城中无此木独一僧寺有之去城差远新悟曰此必寺僧杀人埋其下也冤魂报我矣发之得妇人尸人称神明一巨商远回未抵家而日暮恐孤行人所图潜以其赀置一祠石下至家妻问之告以故明日求之无有也往诉之新新曰是必而妻有外遇也覆之果然盖归语妻时搂之者窃听先往取之矣遂并治之有诉争雨伞者甲曰我伞也乙曰我伞也彼夺之所言记验皆同新命剖之各持其半去阴遣人尾其后甲曰我始欲助汝伞价之半得非汝利也乙答曰伞本我物宁能低价属汝于是甲就缚正其罪其烛奸类此境中有虎害文告于城隍神须臾得虎格杀之初往浙道上蝇蚋迎马而聚尾之见一暴尸惟小木布印及至任令人市布得印志同者鞫之乃劫布商贼也悉以其赃召布商家给之家人大惊始知其死于贼也人皆服之其除暴类此会夏秋潦洼田尽没永乐九年湖州府无征粮米十七万二千四百余石所司一槩催征民日逃亡奏乞遣官覆验　上即命户部核实蠲免尝巡属县微服触□官系狱中与囚语遂知一县疾苦明日往迓乃自狱出县官恐惧大谢竟以罪去由是诸郡邑吏闻风股栗莫敢恣肆钱塘知县叶宗行号廉能尝侦之入其居无长物惟笠泽鱼腊一束其家所寄也袖少许以出明日召饮出示叶叶益砥砺号钱塘一叶清后卒于任文往祭哭之甚哀其旌别淑慝类此寮寀一日馈以鹅炙悬于室后有遗者指示之新未显时其妻治女红以给及同官内燕荆钗布裙以往大类田野妇各相惭恧更澹素当是时周宪使之名震天下泽及无告民自不冤虽三尺童子皆颂其美焉初锦衣卫指挥纪纲用事使千户往浙缉事多作威福受吏赇新时进须知如京师遇诸涿州捕系之千户脱走诉于纲纲乃更诬奏新　上怒令驰马逮新承纲意者榜掠无完肤既至大陛前犹抗声曰按察司行事与在内都察院同　陛下所诏也臣奉诏擒奸恶柰何罪臣臣死且不憾　上愈怒命戮之临刑大呼曰生直臣死当作直鬼他日顾问侍臣曰周新何评人对曰广东　上叹曰广东乃有此好人耶枉杀之矣后纪纲以罪诛事益白新既不禄其妻独挈遗衣及书数卷归广东贫居如洗都御史杨信民巡抚时存问其家周以月俸尝语人周志新当代第一人吾党所未及也新无子景泰初其妻卒于家浙人在广东藩臬者皆会葬云论曰呜呼新之死于纪纲也可哀也哉持身之廉临政之明辨冤泽物之仁与夫持风裁临患难之直而不挠可谓刚且大者语曰直木先伐又曰物忌芳洁其新之谓欤同里彭森传其行曰公发奸擿大有广汉风□□□□面御史公似过之拟人于其伦矣又曰被刑之夕司天奏文星坠　上以是悔自后见一人衣红立日中呵之问谁曰臣周新也上帝以臣刚直命城隍　陛下治奸臣贪吏言巳不见天颜抚然呜呼岂其然乎岂亦郑伯有魏元徽之比乎近世刘球毛吉奸盗所杀尝附魂于人传者亦着其说夫何疑于新乎要之新之清风劲节固不待此而自可传于不冺也 

　　○浙江按察使陈公璇传（魏骥） 

　　魏骥 
　　昔人之论士必曰先器识而后文艺是知士于器识文艺皆不可无其曰先器识而后文艺者岂不以器识本文艺末乎抑岂不以得文艺器识兼备之士之美乎观今浙江按察使凤阳陈公之所存可不谓之器识文艺之士乎公名璇字　　其先江阴宦族洪武中以祖某资产甲于编户徙实凤阳子孙遂凤阳人兄弟十人皆俊伟杰特公天资尤颕异甫冠充郡庠弟子员蚤夜孜孜笃志于学不烦师资而日进之业倍人尝与同辈曰吾辈学当思不止于掇科可也苟惟图此以进身而不思其远者大者岂足以报朝廷之作养乎迨登进士第拜监察御史凛乎风裁不察察而明不没没而暗知者以得风宪体时从兄耘字德耔亦御史其学问不在公下与予相友善间谓予曰某性褊迫终不若吾弟之雍容宽裕喜怒不形他日远到吾必不若也嗣后公果膺叙迁升云南按察佥事一日镇守云南都督沐公访予吏部公读书善谈论于人不轻许可予因询方面中当其意者凡几人公曰无如宪佥陈某其人予复诘之曰何以知其人公曰陈未尝倚法以凌人亦未尝废法以贷人吾以是知之迨升浙江宪使浙江地大事繁宪使者百责所萃每难其人公自下车凛冰玉之操不动声色于所设施间不容发宽不纵猛不残欲究其见于行事者殆不可以伛数方面肃清俾浙人无间远迩靡不向风而怀德咸曰良宪使良宪使巳逮书考都宪者谓公少击搏风公曰法贵禁人不犯不从禁而罹于法某亦何尝少贷邪卒以公言达大体既旋轸值考察者于公颇不协公即日启行赴阙听进止而浙之军民咸动容蹙颇如失父母者不啻数千人填衢塞巷率以挽留之至马不能前公不得巳姑暂驻于城之宗阳宫一宿黎明取间道而去孰意其耆老李恒等视公又先抵京陈公之政迹近臣亦以得民心言由是　朝廷仍令公还视事且公于进退喜愠尤无几微见颜面故识者谓公之量诚非沾沾小智之比又如此也惟公平生内贞外和学修行笃故于临政雍容自若不衒不矜其心惟在于正人心厚风俗要于是自始至终一以德意临人不钩距以求情不玩弄以坏法稍暇则游心经史寄兴词翰以适其所适而巳噫器识既备文艺亦修非公其人而何 

　　○浙江按察司按察使杨公瑄墓志铭（杨守陈） 

　　杨守陈 
　　天顺初　英庙复辟时广西道监察御史杨公印马于畿内民羣诉太监吉祥忠国公石亨夺其田若干顷公具以间并言其怙宠擅权之罪诏称公敢言称职命吏部记之盖将以大任也既而还京彗孛连见祥亨二凶日益张十三道御史谋劾之有私泄于亨者亨与祥合谋上谮暨弹章入　上震怒召诸御史诣文华殿俾诵弹章而历诘之御史周斌与公辈且诵且对历陈二凶罪状明甚然　天意入先赞莫能回悉下锦衣卫狱逼公诬引大臣刑甚惨酷数濒死卒无一语他及有司文致坐公死而十三道长皆坐戍余多坐贬奏上矣会京城大风雹拔木坏屋走正阳门下马牌于郊外于是狱皆从减死者戍戍者贬贬者复而公就戍辽东之铁岭道遇赦还或谓公宜诣二凶谢庶免后祸公不可复谪戍广西之南丹居五岁二凶相继以逆诛公被特旨还里居今　上嗣位以言官奏复公旧官改陜西道寻升浙江按察副使居父忧起复旧治巡海后升按察使卒于官自古乱臣逆党必先滛刑重法以箝羣众之口而慑服其心俾莫敢不从然后得逞其志此二凶所以必欲寘公死也既而公幸生全二凶卒诛灭而公乃复于位岂非天哉公姓杨讳瑄字廷献南昌丰城县人其始祖曰王君权唐季相南平王累官金紫光禄大夫居南昌之武宁传十有五叶至公曾祖回仲犹王姓国初徙丰城占籍始讹杨葢方言王杨无异音故也公祖名高不仕父子荣以乡举累官蜀府左长史母周氏公以甲戌进士御史仅两朞而罹二凶之祸再起御史岁余遂副宪于浙杭州卫指挥陈鼎父子肆凶恶海宁民管箎沈琦工诋诬皆莫敢谁何公悉寘之法属府造上供纸岁若干万工估价每番银一两公计量纤悉减十之九岁省银若干万两民德之其巡海道以军官多放戍卒严禁之立五日一操点之法以边饷太粝而屡空革势豪揽粮之弊奏增一通判专理以武臣多不学葺学延师教其子弟凡城隍墩堠廨署舸舰甲兵皆以次缮葺之无遗力加定海之城北捍海塘县西走马堤霩衢所之里外海塘徤跳所之海塘海盐县之大海塘皆修筑之以奠邑居以兴民利而海盐塘踰二千三百丈工尤巨御患尤大非公莫能也在杭州以按察司卑隘逼塞乃撤旧宇改创数百楹穹巨伟丽辟其前衢廓然四达以西湖旧深广能溉诸邑田至十六万顷今堙过半奏请浚深之如旧于涌金门北辟水门放湖流入城河出清湖闸抵海宁黄湾以溉十六万顷田复于畏吾寺前后建三桥以通水门俾小舟常入湖取泥以浚深可久不堙功虽未就虑则深远矣公巡海数岁波恬烽息成化丁酉春忽报倭船数百犯边公时在杭寮寀惊问公徐曰彼果来犯吾将尽诛之乃出巡至宁波府卫巳戒严守令呼民壮授甲林立矣公谓曰海上甲兵自足内地不须虞安用民壮今农事方殷亟散之至定海数日乃知倭仅两船入贡耳于是皆服公之智量其按察使以宪度久弛力振之严门禁察吏奸断讼明敏无留狱禁官署母桑蚕争民利诸妇女毋入寺观以隳风俗甫半载而病病亟寮寀往问尚与论筑海塘之法浚西湖之利无片言及私成化戊戌七月朔日卒年纔五十有四耳公疏爽有志节喜建功业而才足以胜之视天下事无不可者然赋命不永而止此惜哉余修史至天顺间二凶事之恸哭流涕而不能巳也呜呼正统之末社稷非　景帝莫可保而一时竭忠殚劳者皆可谓社稷臣也二凶于是时亦受恩不赀贵富极矣而忠劳蔑如逮景泰末诚所谓惠怀无亲者矣天下非　英庙其谁归而二凶者贪天之功弁髦　景帝鱼肉其社稷之臣殆尽此余所恸哭流涕而不能巳也呜呼二凶是举岂直要功以固位而巳哉盖以图改玉之兆也于是势焰炙天孰敢一睚眦之而公露章显斥滨死而不易辞可谓忠谠之臣矣曾不数年而二凶者身刑家戮遗臭无疆而公乃高陟令终流誉千载岂直熏莸之辨而巳哉呜呼使二凶不自作孽则国家无衅而其贵富延及于来胤未巳公非以忠谠着则虽有他表见岂能若今之焯焯后世决不□泯如此哉是亦足万世人臣之鉴矣 

　　○浙江按察使王公之猷墓志铭（冯琦） 

　　冯琦 
　　公讳之猷字尔嘉其先琅琊人自始祖贵徙居新城遂新城人贵生伍伍生教授麟麟生太仆公重光当　世宗时建三殿太仆公督木于黔出入溪洞崎岖迫阸间卒于事　天子悯其劳赐祭赠官有加焉太仆公娶刘太淑人生公兄弟六人长封左方伯之翰次司农卿之垣次员外郎之辅次郡守之城次即公少于公者贡生之栋公生伟姿仪神情开美见者器重之庚午举于乡丁丑举进士授平阳司理至即覆仇狱辨诬狱释其以微訾煅炼成狱者人不敢干以私有裨将某受取狼籍惧公奉金币寿以尝公公正色发其贪状致之法于是郡中廪廪慑公奏最擢礼曹郎有蜀藩假印文以请封众莫辨公熟视曰赝证之故牍果然于是条上藩封议十二着令　天子念凤阳汤沐邑江淮咽喉重地值大侵民羣起啸聚盗擢公观察副使备兵颍州公议赈议施粥议平粜皆有法民于是相戒不盗而独戮其渠魁数十人江以北患莫如河筑堤疏壅岁靡费度支水衡钱数十万自河决范口啮双沟渰泗城　祖陵几成巨浸河使者更举以属公公遍历水滨望形势从上游缓县湍使得潆洄而下不至淜泻堤患功成　天子赐帑金纪录晋浙江参政将行父老相率泣辕下愿得再借王公当事者特疏请得借公公乃复莅颍已而太淑人讣至即日就道民既不能长有公则相率尸祝之盖公归而二年乙未长子象恒举进士公起守河北河北济源接太行连王屋盗薮也加以采榷令下人情汹汹有异心金以三郡无兵卒有变何以支乃留宣蓟班军之半以卫河北益募民间健士锐卒五千人而河北始有兵稽屯田之侵没者饷兵而河北兵始有饷冬无雪春无雨河北之民困公条行十二事岁不灾公入贺　天子念治江北功擢观察使镇维扬是时貂珰之使四出公至力与珰争减税之半珰实衔公故以税赀贮外署而索防兵曰如有失官任之公与之数十卒而密授卒指卒竟不珰用珰竟罢之兴化民金胜等坐税事迕珰珰怒令某驿丞逮胜等公禁丞勿与即又怒欲逮丞公又不与丞是时税使势张甚郡国守令监司就吏讯者数矣于是人人公危而珰卒惮公不敢发盖公人居常悃愊不事粉饰其所至惟实政政务便民至节义所关则奋不顾身有烈丈夫之槩方其礼曹时主事卢洪春以直谏杖于廷　上遣小珰视谁与卢主事语者同舍郎稍稍引去公独与周旋而后偕卢出在颍州旴日台令不善谀触直指使者直指使者欲因事倾之公抗言令无罪令卒赖以全治河北亲藩或鱼服以游公上书诤之书凡五上王亦寤其正直不阿类如此在淮扬以狼山滨海要地每以片帆巡行西抵江东入海劳瘁甚而公不知也会淑人病病不起公遂上书乞归　天子惜公才特予归摄病痊召用公乃舟次淮扬终矣吁差伤哉人谓太仆公勤王事卒于官公亦勤王事卒于官太仆公卒有公在侧纲纪其丧无遗憾公卒曲周诸君在侧亦纲纪其丧无遗憾世称王氏世家非以□组其臣忠子孝盖若弓冶云 

　　◆副使 

　　按察副使张君和传（刘昌） 
　　淛江按察司副使张公文墓志铭（程敏政） 
　　淛江按察司副使陶公成神道碑（丘浚） 
　　浙江按察司副使进阶亚中大夫阎公睿墓志铭（陆深） 
　　浙江按察司副使高君贯墓志铭（郡宝） 
　　浙江按察副使李君熙墓志铭（顾璘） 
　　浙江按察司副使曹公时中传（兄泰附　钱福） 
　　书富林二曹先生遗事 
　　浙江提学副使王公蓂墓志铭（王绍元） 
　　浙江按察司副使闫公溥墓志铭（许宗鲁） 

　　○按察副使张君和传（刘昌） 

　　刘昌 
　　君讳和字节之苏之昆山人也少好学年十七□歌有奇名宣德十七年乙卯君年二十四与弟穆同应进士举之南京时少保郴阳邝忠愍公京尹有恶君于公者公大怒乃召诸应举者历验之君故有目疾与书所云合公乃言曰吾巳得好利者然将置之法邪将械送于其乡使终身不得举耶苏人有滕垲者直前谓公曰公尹京廉公有人孰敢奸利事顾毁人者多忌恶者之所公不究竟而即治之不亦中彼人之秘计乎公曰尔言亦是但吾不可以中止吾其□之乃悉出诸□奉者而留君与所谓增广生数十人命题以试君文先成公读君文良久曰文体略似西江汝当是冒籍者君曰闻吾祖以来家昆山不闻冒籍尝从西江人学耳西江人者谓翰林尹先生凤岐也又读良久乃谓君曰汝姑去吾当有以处子矣君既入场屋而其舅氏湖广参政沈余庆时水部郎中俟君出即与俱过虞衡主事吉水艾凤翔诵所文虞衡曰以君之文郁畅而详整当在首选既而君弟穆举前列而君下第余庆复与过虞衡虞衡曰吾诵君文甚习吾请举之遂诵君初终场文不遗一字曰以此而下第吾不知也葢□□虽信君忌恶者所构然不入其文于主司而君□退然言儒者之学先治身心名固非所急且吾尝自谓聪敏书过目颇成诵若虞衡之一属耳不忘吾何敢望哉遂去入昆山中取五经诸史及秦汉以来百民之书参稽而融贯之将自见于述作而吉丰期庵彭公以监察御史提督学校来南京而训导张承翰首以君言公至苏乃起君昆山中复以应进士举君以邝公辞公曰邝公已拜兵部侍郎矣及试而初考萧聪以君所判禁止师巫邪术有执左道以惑人之语谓无所据落其卷而学士吉水钱公侍读云间陈公覆考责问聪左道义聪无以对因使于所落卷朱勾以志之盖如君而得举者五人时正统三年戊午君年二十七矣明年己未与弟穆同试礼部穆举第二人君廷试对策称旨将赐状元及第而以目疾擢第二甲第一人学士□公与诸老入朝尝遇之指谓邝公曰此目疾者张和也邝公曰吾昔京尹知以尽吾职耳何有私哉时少傅胡公忠安礼部尚书素奇至欲迎君以训其子而言于吏部尚书郭公郭公使君往君曰诺而实不往萧山魏公吏部□□私问君君曰宗伯礼部之首欲训其子而□和自往耶魏公曰我当以告胡公胡公择日□君成礼而君始往未几移疾还苏苏之人从者益众君益以道义自高推所余于文辞对客展纸伸笔项刻千百言沛如也事涉财利则颦眉走若将浼焉有参将者礼致聂先生大年学诗与之来苏君慕聂先生名过其寓参将置君上座而处聂先生于下君曰吾聂先生来非参将来参将学诗于聂先生则先生师而处之下此何者参将方设供具燕君君拂衣去不省又尝与参议赵公会于故少保陈僖敏公家赵多议人得失君正色曰人当于有过中求无过不可于无过中求有过一坐耸然景泰庚午君年三十九主考江西乡试誓而后入所取士多知名二年辛未君年四十以疾平至京时太子太师王文端公在吏部人犹以君目言者文端公曰张和　天子不鄙而赐进士出身人乃不能容耶是年夏拜南京刑部山东司主事至官清谨俭约持礼法甚坚虽至亲旧与贵豪人不可夺部有谳决申奏必君详定而后行公退闭户高坐忽有来谒者君款之方捉茗碗而其人一及所私君瞋目直视口啮茗碗碎水淋漓襟袖间其人惊骇战汗奔出君由是谢绝人独尝走请大理寺正王宗吉焚香弹棊纵论古今大略磊磊出胸臆无所顾忌闻人有一善归必籍记之宗吉间诣君君与饮酒赋诗至夜分始罢如是常六年乙亥君年四十四朝廷修宋元通鉴纲目君以大臣荐驿召入馆时多主陈子泾通鉴要言胡粹中续纲目而参订于季寿刘时举陈仲微朱右张美和梁寅刘剡所著书与宋辽金元本史及宋宰辅编年录元经世文典羽仪以建隆八年大书宋统而分注列国之年子泾以宋太宗太平兴国四年始书正统侍郎刘文介公深是羽仪议于子泾陈桥自立之文乃欲仿刘剡书众立而君私议曰朱子书郭威自立则已宋祖陈桥张本恐子泾之书是胡粹中续纲目于至元十一年遽大书元统君则奋然曰宋海上未亡元乌得有统粹中又于编中尝一岁连月书太白昼见君曰春秋谨严纲目法春秋也宜书是岁太白屡昼见太子太传淮南高公闻馆中于子泾粹中书有所更定不喜既见君稿曰此良是居无何天顺元年丁丑君四十六有言修纲目无益君乃以旧官迁南京然业心厌事惟手不释书人求有所称说者固拒之至一字不与是年以主事进署浙江司员外郎明年实授又明年以员外郎进署陜西司郎中五年辛巳君年五十朝廷复置提学官君又以大臣荐拜浙江按察司副使使乘传以往君别于所游一人面惨惨有异色言故提学受赂事絮絮不止君揖以还□不食者一日乃指心叹曰吾巳废一目又肩厚薄手大小而足长短其所至美而无丑者此心也有如人之言尚得人类乎独宗吉自庆君置金带持君寿曰君官以文显吾属之华也君至浙臬诸生训谕就其贤否之尤者而叙黜之其条约之详可旦夕効浮涛江遵海入山甚劳弗暇息有故吏于君者自京来间尝谒君君与语稍久吏出则夸于人有愚生者信吏可使就吏酌谋事吏许诺他日吏谒君君不虞有他吏既去坐至公堂试士外讻讻言吏故君固不知巡按官使人于君凡三往返而君罢试以谒官告以故君大怒徧索郡中得吏治以法杖遣愚生而事以白八年甲申君年五十三再至金华还得疾既甚犹点校吕东莱大事记不辍然自惟不可起舟至昆山抵家而卒弟穆字敬之亦由刑部主事员外郎郎中山东按察副使 
　　刘昌曰士幸甚无名无名则无争无争斯亦免矣其甚不幸以文名以文而名则争者日起而毁谤至安在其能成名也君少即忌恶者所争屡不得志及既伸于　天子之廷又以疾抑则名者非惟人争之虽鬼神且争之耶至被召修史名大振然未久即去去乃遗弃文事益自治其身心恬不较于人而人今称能文者必曰张君掩之而愈彰弃之而复来终得以侈然裒其所有而惠诸人当是时非无争者君能让之而争者不能争也争则毁无争则立吾今而后知张君之立于名而成于文是以传张君 

　　○淛江按察司副使张公文墓志铭（程敏政） 

　　程敏政 
　　公讳文其字存简张氏世泰州巨家然未有显者至公曾祖德林祖仲信益以善闻父颀始举于乡终国子助教用公贵赠奉直大夫刑部员外郎母成氏赠宜人继许氏封太宜人公生有至性在童丱如老成初助教公典教山阴公侍行适遭成宜人丧哀毁不食葢绝而复苏助教公难之遣从学一时名士之门公亦自奋力学久之还州学生屡试弗第有识者曰是不当小成者天顺己卯举南畿乡试第一人寻遭助教公丧悉用朱氏礼一乡化之成化丙戌遂与予同登进士第泰州入　国朝预甲科自公始筮仕刑部江西司主事壬辰进员外郎癸巳吏部奏拟公山西提学按察佥事甲午复拟山东皆不果是岁进郎中公在刑曹最久有所谳必本于公恕他司狱有未具者多移鞫于公既谳无后言丙申以日食星□诏选使十三人录系囚于天下公分地畿内平反诛死者百十有六人雪徒流以下千有四百人其辨□□儿事尤惬人意平儿报父雠杀人抵罪公上言君父之雠臣子所必报反复数百言读者感动畿内人有绘其像而祀之者丁酉大水岁侵复有诏选使五人赈恤之公分地兖州规措劝分不遗余力又上疏请分府库余资以慰倒悬语益痛切盖活饥民五十二万人复流移一万七千口婚嫁男女之贫者五千三百人释大辟囚二十余人他如通货财修祀□申掩骼埋胔之令皆自公发之己亥升淛江按察司副使有醝商李成诬贩盐者盗转引至十九人初讯者以实多疫死狱中存者仅六人公覆讯疑之审诘得其情六人者幸不死一省称快余平反者尚多在淛踰年大率以洗冤泽物巳任盖未竟其所施而以家艰归矣得年五十有七 

　　○淛江按察司副使陶公成神道碑（丘浚） 

　　丘浚 
　　天下承平日久变起仓卒智者不及谋勇者不及御有能奋身其问以民蔽继之以死卒能作吏民之气以遏绝之效其功顾岂小哉当宣德正统之盛大江以南民不识兵也久矣岁戊辰剑寇起于闽既而括寇相挺以起猝然窃发如风盛火猛延燎于枯草燥荻之场无有障蔽限隔之者当是时郡县密迩于寇者其民盖岌岌然矣一时官吏罔知所措往往惊畏走避虽以朝命将领亦皆观望以进退无有立一定之计决必然之策者而浙江按察副使陶公者独能以身婴贼锋而死之呜呼岂非毅然大丈夫哉公始以易中广西乡试第四人以亲老愿仕远方得交趾某县典史改凤山县时黄忠宣公兼掌藩臬司事知公有学行俾掌谅江府教授事秩满升按察司检校丁内艰起复改山东宪司未几按察使虞公信以有守有堪任风宪荐公起至京师试如所举擢大理寺右寺评事寻用户部尚书刘中敷荐超拜浙江按察司佥事会倭寇犯边公以计歼之　朝廷有绮宝钞之赐至是寇起处州将薄金华众议曰兰溪乃贼所从出之路兰溪不守则两浙震动矣陶佥宪有谋略非得之以遏其冲贼不易耳也公至兰溪首率民壮因故城址立木栅昼夜儆备又于县南五十里立山口苏村太岩诸寨以扼其要害屡用计略擒贼党数百人声震远迩贼不敢犯境一邑晏然而邻境亦恃以无恐时总兵官都督徐恭尚书石璞等屯师日久贼深入险阻乘间时出官军诇知又复远□□捕之计皆莫知所施会议遣藩臬中一人抵贼巢招谕之莫敢行者公毅然请任其事至则感之以诚谕之以理贼首叶宗留陈谏胡私环听竦动咸翻然悔悟率其党出降朝廷嘉公绩升本司按察副使仍守金华贼党陶得二者尤号桀黠尝伪以名降总戎诸公授以冠带俾招其党得二杀使者不受招官军莫能制公以计用贼之来降者杀得二党前后共数百人生擒百余人而来降者又三千人得二仅余四十人深遁山谷中其势日孤指日可就擒矣同事者有忌公成功而沮抑之者公计不得行贼势复起公与都指挥崔源往武义谋所以备御之者至甫数日贼至矣武义无城惟木栅其中兵民无几而贼势张甚或劝公稍却以避其锋者公啮齿厉声以谕众誓不与此贼俱生既而贼大至公麾兵极力与战自卯至申俄而城中火起盖贼有潜入城内应者众回望见火起遂大溃公竟死之时景泰元年五月十七日也公时年六十有一两浙人闻之如丧其亲戚诸郡县皆遣人致奠兰溪民相率言于宪司塑公像立屋祠之又各出巳田以经久计事闻朝廷遣官谕祭诰赠公浙江布政司右参政官其子鲁新会县丞公讳成字孔思梧之郁林州人予惟自南方有事以来死事之臣　国家所旌者仅四人其三人者予皆有所纪述独于公缺焉矧四人中公与二人者皆出吾岭南予叨官太史表忠义以翼世教其职也呜呼风霜别草木之性祸患显忠臣之节自古死封疆之臣多见于季世劻攘之秋而此数公者独能于四方无事之时一遇仓卒之变以身试之使狃安久豢之士夫知所感发兴起事功以救生民之祸成安集之功而公于众人中又独之帅先其功葢莫大焉是宜表着之以世劝所谓三人者永丰知县邓公颙死于闽寇庆远同知叶公祯广东宪副□公吉二人皆死于广寇颙与祯皆广东人吉则浙□也其死义与公同于法得牵联书 

　　○浙江按察司副使进阶亚中大夫阎公睿墓志铭（陆深） 

　　陆深 
　　公讳睿字汝思别号三乐道人世居祁之会善里曾祖孝先祖栋咸隐于农父静庵赠文林郎永清县知县母吕氏赠孺人公生而臞静庵委曲抚之每令于羣儿嬉戏公惟旁睨而巳少从余姚毛世达授孝经即了大义初静庵明法律筮仕通仓副使稍迁上海县税务大使故公从来上海遂学于校官卢先生不踰年而通礼经贯穿百家豁如也时上海令会卢于学官试之谓静庵曰子嗣国器也汝官虽薄奚憾耶会静庵卒于官公扶柩归葬如礼服阕补增广生督学使奇其文遂领弘治乙卯乡荐登己未进士第授永清知县永清素称难治公至治以诚信仁礼劝农听讼俗之变又雅意学校修葺考校弘治辛酉县蝗公发粟易蝗民捕之积至万余石故永清独不灾巡抚周公以事闻有银币之劳县有寿府庄洼下不成田居民岁代输无从敢言公核实悉免之时　孝肃皇太后有庄邻牧场几所侵公疏请还之乃□□贵人来按公力与抗复地百余顷中贵人谮于□太后后斥曰此国官也汝奚白耶有事于霸州州民愿借以守县人急往争之讼于抚台都御史洪公曰是当作风宪官耳非郡县能留也满一考进阶文林郎例得推恩赠及父母巳而檄召当去永清民遮留不可得至欲建生祠公坚郄乃止濒行遗一履挂县门从民愿也正德辛未流贼至郊贼首齐彦明者公旧抵禁也感公德系马数匹于门望堂泣拜而去时巡抚毅斋李公寄诗云强暴思恩曾系马市民怀德愿留靴葢纪实云既入朝试陜西道监察御史巡视北城正德初元事务纷更公直言无忌有侃侃风奉勑查盘甘肃诸镇仓粮粮多亏折官皆鬻妻子偿之有自经者公革兠揽之人禁兑给之弊设法取盈释淹滞之官凡六十辈旧例官军马毙所司责其人贫者至典妻贸马以应因循成俗公命屯地每顷出银一钱以给买马仍严典妻之禁尝经祈连暮宿山下夜分闻金鼓声比晓雪满地公询诸左右曰山径冰滑非雪马不可度山后有霍将军庙葢神助云公入庙祀之庙下有池出若榴梨果状众咸以公所感云暨复命疏边务数条　上皆嘉纳诸镇至遣行之遂命巡按陜西时逆瑾擅权凡公出者归必厚赂不然辄加谴谪公曰宁祸吾身不忍剥吾民也寘鐇之乱寔游击仇钺功逆瑾欲归功于总兵曹雄雄瑾亲党也公上疏别白之瑾怒遣锦衣官假他事逮之未及而瑾败公获免未几升浙江按察副使奉勑巡视海道海接东南诸夷设宪臣备自逆瑾裁革之后倭寇乘时劫略势要开洋觅利公既至水操舰战豪有敛迹海道之肃清岁甲戌以疾致仕归祁优游田野之间芒鞋贝服号晋郊耕叟云暇日读书不辍视世务漠如也辛卯冬忽婴痰疾既革从容谈笑然无言诸子请后事勖以勤俭耕读福善祸滛之道赋诗一章端坐而逝寔壬辰正月初四日也距其生天顺辛巳享年七十有二公性敦直宦游二十年以清白自持家居衣食澹薄宅舍仅蔽风雨人无少长贤愚皆诚心礼接凡族人亲友贫不能婚娶者辄出赀济之友人王佑卒官于广昌尹柩还家贫子幼得公而葬其仁厚类若此性少饮酒善吟咏有晋郊集若干卷 

　　○浙江按察司副使高君贯墓志铭（郡宝） 

　　郡宝 
　　正德辛未予在户部奉命兼佥都御史视漕舟于北河时高君以郎中从明年壬申君擢浙江按察副使又五年丙子君考绩京师归道得疾至丹阳南数里卒君讳贯曾唯其字别号恕斋系出齐公子高后世居济南之历城初祖宋银青光禄大夫逸民扈跸而南至江阴留籍焉七传至江阴州教授云卿支属寝衍乡称其居曰高巷又三传入国朝曰升之者当兵乱后再立门户于君高祖曾祖彦恒祖鹏运有孝行父某号希庵绩学未举以君贵累赠户部员外郎母邵氏累封大宜人君生气色英伟与羣儿嬉独被绣襦统领状见者异之弱冠入县庠与兄舜穆偕举乙卯乡试己未得进士寻以省母告归辛酉授工部都水司主事分治三沽诸闸多所兴仅其大者厘正萧石易丰沛岁役夫修昭阳湖堤汇泉以济漕涸又修沽头南北堤横流蔽民田获利流移复归往来怙势者闻风敛戢隐然河渠重者三年乙丑改刑部广东司实分治禁卫君取舍重轻惟法民用不冤丙寅奉命录囚江北诸郡进署郎中时奸瑾焰□炽君共职不阿有百户张福者讼而抗往愬之瑾瑾下君诏狱既而邀重贿将复之君谢不应遂谪知辽州君因俗政归之礼法若修复废坠往往有出常格者庚午瑾诛迁户部广西司员外郎民攀泣留履以诏恩加赠封典辛未进浙江司署郎中是秋流贼焚掠运舟君时从予以才敏诸同事所推事在部牍君之迁副使也流贼方南扰江阴而江西贼且奔突浙境君过家即之官会巡视都御史陶公初至君巡衢严道首劾参将李某失机按察使缺君署篆数月宪度贞肃同官有以门禁故至大诟者君不变既而其人以他事逮下诏狱词滥及君卒不果逮中监某在市舶雅敬重君比迁镇守意属心膂而君顾疏之于是请托之弊不戒而息举廉黜贪各得其情御史上君状既考最进阶日且超擢而君不可起矣君英敏方毅孝友夙成临利害不惑敏逊好学仕而益勤在沽头辽州日有程课且进诸生而讲肄之其在尸部尚书孙公侍郎乔公所知凡大题奏必属君以藁君欲置义田顾力不足乃始以百亩而自计大略谓斗石之粟十之助可十人犹愈求丰而久竢也痛希庵不逮养焚黄之日大冢悲恸久之事邵太官人昕夕以欢舜穆官江西尝以法忤势家时其入觐图构黜之或告君使行赂祈迁君不听见执政力辨不辟会舜穆以靖寇进右参议致仕归君喜曰事白矣比还浙遇所构者峻绝之曰吾不能□兄怨与见也弟贽以乡贡知崇安而卒 

　　○浙江按察副使李君熙墓志铭（顾璘） 

　　顾璘 
　　嘉靖三载甲申夏四月十日浙江按察司副使李君师文按部于定海暴卒踰旬讣至南京余往哭于其家仰天呼曰国之贞臣也命止此乎初李君御史当正德初太监刘瑾等始乱国纪君抗章请诛犯众怒矫诏系锦衣狱廷扑三十罢归髀肉尽销不死瑾犹衔之踰年复擿旧牍得君名文致微过诏于南京廷扑五十囊举而出人谓死矣巳而肤附骨生竟活意其有神相乎瑾大诛废者率起君独以先击剌贵要多抑不得用家居一十六年今　上御极乃起之守饶甫迁今官而遽巳矣呜呼君得气之贞会命之厄人将柰何哉君讳熙师文其字也先世苏人入国朝始上元人父昊浙江布政司左参议母王氏继母赵氏俱恭人君清夷简重才行修美孝于亲友于兄弟交友以胸臆初仕将乐令不以少而锐既起守饶不以废而倦意□注错准古条格去官之日玩无奇石器无精□君□曰廉御史居桑梓之间执宪行法亲戚无敢请谒居家时杜门息交虽公卿□访仅一往谒□□居饮虹桥侧时辈称曰饮虹先生亦况其负□□□□也喜赋诗所存有尚友集明农桥生天顺乙酉□□□□年登弘治丙辰进士第今年甫六十□□□□□□□□□□□ 

　　○浙江按察司副使曹公时中传（兄泰附　钱福） 

　　钱福 
　　定庵先生华亭富林人姓曹氏初名节恶其嫌于汉宦者请于朝以字行曰时中题其居定庵学者因尊称之曰定庵先生先生清曜飘逸洒洒然有出尘离俗之态行则鹤步止则鸾停掩映于碧梧翠竹之间望而知其有道之士与人言温温然恒恐人不得尽其情虽负贩舆隶与之接亦惟恭惟诚至有悍戾傲狠者遇之不觉自失平居无疾言遽色涵容渊泓不立崖岸若无所别白者至于析义理临事机则若栉之于发综之于丝虽密而不乱其于出处进退辞受取予及可否天下事校义利是非处则斧断壁立确乎其不可拔也若急人之难闻不义事及有不可人意处或强弱曲直不得其平者不问利害力可及否即思欲赴之有古侠士风烈又与其人也若不类然其学无不通而要以诗律名一时诗者皆宗之先生亦乐然无拒故恒以是掩其余能其余力尤工书自晋唐以上名家皆能辨别伪而以意会之怀素宋克则其所爱而得之多者也每片纸只字得之人所珍惜晚年益精小楷虽手简家稿亦不苟或问之则诵欧阳忠公之言曰自少所喜事多矣中年以来渐以废去或厌而不或好之未厌力有不能而止者其愈久益深而尤不厌者书也至于学□之不倦往往可以消日人皆服其言初拜刑部主事或疑吏事非其所长先生益勤益慎声骤起迁员外郎勑封及其父久之用荐者迁浙江按察司佥事不激不随执法以待人之犯者廉介声益着以家艰归庐墓薛山产瑞芝人知其孝感再之浙乡人以其地近而俗同以幸其所知者惧其前所憎爱赏罚者具在以难浙之人曰是再来生我也先生皆不以意未几以继艰去补云南或以远方杂夷不可以法律稍弛平素廉介无碍也先生曰彼自远吾道不远且彼非中国人何以用中国吏治耶吾知奉吾中国法而巳之官不以家累随吏于云南及其土人皆惊曰吾向来未尝见此三原王公初起宰曰若曹某者可置之遐远耶转浙副使时当专海道武弁以贿赂恒曰岁例先生曰吾奉勑读律皆不知有此赃也非例也请自我始拒之威令大行朝野方有重望而先生脱然乞致仕留不可得人亦不知其何今将十年矣于古礼始得致仕乡之人且高之咸笑曰吾松称多显宦溺而不止遣而归者不论目前可数者尚七八人或年及或位满或苦疾或□而顾家或忧后之未立或观望上下未能尽如其意而所进亦未能遂其所期也先生家不增于其未仕时进当无所不至仕之论善地者莫加焉且子姓之贤冠于一郡精神愈完固年甫余六十其果何所而归哉先生曰吾有采莼舟不能忘吾乌得□归则与兄种菊数畦歌陶靖节诗觞酌其下醉则或效其体诗人不能别外与诸从昆弟欢忻皆如少壮时其至少者时信才俊迈先生抑之曰当就规矩果荐于乡名太学其诗亦与先生俱行于时从子宪与时信同课业于先生先生曰子知规矩者稍奇□当与若叔同果继时信而起从孙俦又将继宪而□先生视之如巳之孙孙仕介遣之从明人游而以□督之皆崭然见头角宪归功先生先生笑曰吾家学肯使他人论功耶其子志克家承颜以诗继先生居羣从先生先生之老而乐肆力于诗字以裕孙谋不损素节者咸赖此后生钱福曰华亭自陆顾以来代有文人至国初杨陆钱称三高专以诗名至袁景文而绝曾进士九峰始奋起欲追古作家宋以下弗论也先生于九峰母弟少从之游徙倚于三高墓侧吊二陆祠而有感焉及从夏止轩游止□一代之文士也其父封主事公与钱文通公洽文通公之家陇于余山省必经焉先生从游赓唱所得良多今其名家则集众体而有择焉者也其在刑部与吾乡奚郎中昊侯员外方同进而不废诗一时若今刑侍屠公勋李公士实都宪林公俊参政顾公福太守王公存敬及吾师陈西潭章皆推逊之而订盟于吾师李阁老西涯曰松之诗派在曹比吾先修撰公致仕自云南归曰吾曹公非松下人也天下士也吏吾土者惟林与之合乃知先生与林公不独以其诗契而巳也福归犹获从西潭侍先生游诸山而有倡和焉今之同福游先生门者鹤坡王良佐云巢沈淮而下若干人分题咏歌先生寿而福惧无以进乎此摘所见者小传若先生有而出无而止清不苟名和不溷俗介足以矫俗而不诡俗以干誉知足以扶世而不偶世以轻售则福所终身愿学焉而未能者已 

　　○书富林二曹先生遗事 

　　曹定庵先生华亭富林人初名节恶其类于汉常侍也逐以字行名时中举成化己丑进士历官浙江按察司佥事以家难归庐墓三年所居山麓产有瑞□时人皆以孝感服除复补浙江累官副使与当事者议相左即拂衣归年甫余六十人诘其故答曰吾有采莼舟不能忘尔抵家闭户扫车丸甘贫自守邻有悍生怒先生魁岸以垩书先生名于牛后向其僮而肆詈欲以激先生也僮归以告先生徐曰是人詈我而若述之是重詈我也速往谢彼无劳君齿颊吾仆也不敢传言生不能难然必欲逞志乃已先生每日小迁则幅巾倚杖独立门屏生于是修尺一若候者而中则痛诋极毁伺先生出时令人直入跽上之先生不手曰若休矣候吾僮来既而从者至命取火燔之曰知若主于我无慰好言也老年人不能答聊自解耳生媿而止贵公子某者挟妓游天马山鼓吹而过先生门先生使人召而榜以槚檚教之曰若父居官躬素丝之节而若敢滛肆如是吾于若大父行也不戒若是不子若也今吾且代若严君治贵公子自是不敢复出折节恭矣先生初以定名庵既又爱唐人青山宜晚眺之句而富林九山窟则别号曰宜晚居士春秋既高守道弥笃大司空见素林公举以自代不报年八十时作寿藏于玉屏之丘每日飱罢往坐片时曰此中无朝无暮无春无秋恍似天地之初我复于初无不适矣寿九十余无疾而终终时有紫云自天而降绕户良久人以仙去兄名泰举景泰甲戍进士性甚惇实有仆窃其金平康之游则槖枵然矣公怒甚往讼于比部郎郎追妓至痛榜之妓怨反诬公以是罢不叙　英庙复位有白公冤者而公名偶同　景皇帝年号又　景皇帝时所举士也遂不果用居数月朝会得匿名书下部考验憾公者诬焉　上闻曰必若人也我废耳诏逮至京缇骑疾驰入郡时守某公同年也素高公谊竭赀赂焉巳同使者抵公门请先入入则泣而语之故曰子亡着何吾任罪公曰君命也何所逃罪槛车诣司隶栲讯备至不胜惨毒遂自引狱至冬朝谳有击登闻而号者曰投书人在也日者小人有母今亡矣吾吾母而负吾君今又以负他人吾何面目立于天地耶请就法讯之则故中书某耳公乃得释而肢体巳废复归富林以词翰自老时人语曰富林二曹一时人豪 

　　○浙江提学副使王公蓂墓志铭（王绍元） 

　　王绍元 
　　先生生而颕秀不凡髫年躭嗜文籍倦不知息十五角艺场屋勃有声称弘治甲子中江西乡试正德辛未登进士第观政礼部时山东盗起徧于畿甸之间而大帅玩寇老师底宁无策先生忧之即上疏历陈平贼机宜大要专责将领申饬军法信赏必罚务期平荡词意峭直忤旨然亦阴嘉其敢言获免罪谴明年授刑部四川司主事谳鞫详明平反孚允九年甲戌干清宫灾下诏求言先生以　武皇春秋鼎盛　皇嗣未生天下人心无所系属乃请择宗室之亲贤年少者一人育之宫中俟皇子生然后封以亲藩礼遣之国如宋仁宗朝故事疏上留中不出明年乙亥以疾乞南归十二年丁丑病痊起复补本部湖广司官如旧是时　武皇方兴畋游驻近郊旬日弗返先生怃然曰臣之事君犹子之事父父旦出而暮不归则子彷徨不敢宁处若父出淹旬子不知其所向心复宴然则其不孝甚矣于是暨乃僚疏名力请还驾反复劝导剀切忠直人皆壮之时宰邃庵杨公闻先生名欲援人吏部使相知者谕意令往见之先生不从事随寝比年录囚直隶持法甚严权幸如汪彬者亦不得干挠十三年戊寅升本部浙江司员外□是年五月兄清崖公以疾卒于官家属未偕惟先生在侍躬亲汤药经理丧事心力殚瘁有庾衮之风焉且念公舆榇万里外不忍付之僮仆疏请护归归见栢轩公暨曾宜人垂老载白月翟然在堂季弟乡进士芹又卒遂绝意仕进家居七年而声闻籍甚嘉靖甲申以荐者交至特命吏部取用擢南京礼部祠祭司郎中南部旧以伶人给使太常天文之属各有供亿先生悉罢之厘僭踰清混浊官度一新又以祠部所职祀事先乃疏三事曰举祀典以崇道学曰正祀典以昭世戒曰备祀典以表忠贤语具类藁中五年丙戌闻栢轩公病亟遂疏终养不待报而归踰年栢轩公疾革先生哀毁几灭性六年冬诏许内阁部院大臣各举文学堪任翰林备顾问者时大司寇胡公世宁特举先生寻升浙江提学副使就家起之先生以妣曾宜人衰病力辞不赴壬辰宜人卒一如栢轩公之丧自是家居二十余年杜门扫车丸不入城府虽故旧在当路者亦无尺书相讯方将究圣贤之业君子之儒遗荣养素淡如也岁丁酉以言者交章力荐得特旨且檄有司敦劝上道先生坚卧不出所著有讲学录大儒心学录大儒文抄忠义录仕范景行萃编之礼经要宋名臣补遗七大家文选古今谏□集疏王氏族谱严慈终慕录行于世 

　　○浙江按察司副使闫公溥墓志铭（许宗鲁） 

　　许宗鲁 
　　公讳溥初字克周后更字公父其初公之祖方伯□浙公实生焉晚乃从其父宦京师四岁而孤方伯公归居长安城中而故兴平人也成童有异质方伯公爱出诸孙右谓当绳其武弱冠学成受知于学使虎谷王先生弘治辛酉西安府学生正德丁卯以尚书中乡试嘉靖癸未登进士乙酉授刑部河南司主事己丑晋云南司员外郎是冬再晋河南司郎中辛卯升直隶保定府知府甲午升浙江按察司副使明年乙未被论罢归公初举于乡年才二十又四后屡困南宫复值家替方其居太学时阉人刘瑾窃弄政权公同邑人或劝速化计公厉色挥谢退益淬砺讲学授徒处贫而乐后卒取上第语人曰是以成吾先祖之意也其在比部研精律例鞫讯不苟原情附律不苛不纵人称平焉是时光禄崔卿子忿杀邻妇其子故宰相甥也时宰曲请释公谢不往见迫之见公复谢曰仆与相公均有法守光禄子罪抵死相公欲生之宰相易法大乱道也仆守死不敢易嗣有富室袁氏姻联巨珰事下法曹朝贵半请托且赂满巨万公竟置于法时朝论翕然归之谓法吏共守保定郡右辅路当八冲兵卫杂糅钱□□讼应接不暇盗贼锋起豪右戚畹武断渔猎凡人有不堪者公处之裕如若其抵徐某之罪而攘夺之害革发魏东之奸而府庾之弊厘塞唐水之泛而沮没之患熄程边运之役而转输之劳均严课试之方而科第之才盛奖廉勤之吏而郡邑之政修慎乡饮之选而礼让之风醇表节孝之门而习俗之颓振古所谓循良公盖庶几也癸巳秋大同构变朝命宗伯黄公戡抚黄请于上遴公与俱公乃扬威布泽持法行权元恶就刑反侧向化公绩多既乃晋副浙台公视事适台员阙乃兼摄数事浙人素钦其誉吏栗栗不自存民则熙熙自慰也先时台中申饬宪度率由旧章谓郡牧台史先时接见有制凡庭参止长揖不屈膝今靡靡不自振矣令下复故一时列郡观望可否公曰是何疑哉台史郡牧均人臣也宪度具在余惟执礼以遇越分媚人吾耻之径揖不顾台史扬加奖善阴排于同列羣议煽沸郁而未扬乃阚其去郡攟摭丝发交哄攻击铨衡轩轾拟议居闲而自树者顾多赏誉公乃掷不校浩然赋归一切仕进弃不置念买田葺庐读书教子弹棊赋诗饮酒自放漠然于世不相关也卒之日乡评士论皆惜其闳扩之才而尚其长厚之风云按闫氏之先京兆万年人至唐右相立本葬兴平马嵬坡始家其地元季避乱入蜀国初讳昌者始复业昌生遵道遵道生赠顺天府尹秉直秉直生通以人材授南京刑部司狱赠顺天府尹通生铎景泰辛未进士历官府尹出守衢州仕终浙江右布政使铎生璘荫补太学生授鸿胪寺序班赠刑部河南司主事 

　　◆佥事 

　　浙江按察司佥事王府君濂墓铭（宋川濂） 
　　浙江按察司佥事刘公宜正墓志铭（胡广） 
　　浙江按察司佥事刘公丞直传（黄佐） 
　　浙江按察司佥事蔡楫传（县志）
  </div>
  <div class="pagination">
   <a href="国朝献征录_page157.html">
    上一页
   </a>
   <span>
    ...
   </span>
   <a href="国朝献征录_page153.html">
    153
   </a>
   <a href="国朝献征录_page154.html">
    154
   </a>
   <a href="国朝献征录_page155.html">
    155
   </a>
   <a href="国朝献征录_page156.html">
    156
   </a>
   <a href="国朝献征录_page157.html">
    157
   </a>
   <span class="current-page">
    158
   </span>
   <a href="国朝献征录_page159.html">
    159
   </a>
   <a href="国朝献征录_page160.html">
    160
   </a>
   <a href="国朝献征录_page161.html">
    161
   </a>
   <a href="国朝献征录_page162.html">
    162
   </a>
   <a href="国朝献征录_page163.html">
    163
   </a>
   <span>
    ...
   </span>
   <a href="国朝献征录_page159.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
