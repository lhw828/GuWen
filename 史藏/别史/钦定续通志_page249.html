<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 249 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 249 页/共 284 页
  </h1>
  <div class="content">
   尔佳守中　　　　　舒穆噜元毅
　　伯特梅和尚【博克托】　　延【实古纳】
　　乌克逊温屯　　　　　髙守约
　　哈萨喇安礼　　　　　王维翰
　　伊喇古尼　　　　　　宋扆
　　乌库哩荣祖　　　　　乌库哩仲温
　　玖珠【唐古布格苏】　　　李演
　　刘徳基　　　　　　　王毅
　　王晦【牛斗】　　　　　　齐鹰【杨敏中张竒尔】
　　珠嘉法心【温特赫伊扎尔　富察吉逊温特赫十方努】
　　髙锡　　　　　　　　呉僧格
　　张顺　　　　　　　　马骧
　　鄂屯丑和尚　　　　　乌库哩徳升
　　苏尔坦【郭用】　　　　　李革
　　富珠哩福寿　　　　　马庆祥【胥谦　嗣亨布萨和硕】
　　华沙布完顔部人年三十五从军勇敢有材略颇见任用太祖使富卦喇往辽诣阿苏实观其形势富卦喇还言辽兵多不知数太祖疑之使华沙布往还报辽方调兵尚未大集太祖喜曰果如吾言【据本纪増】华沙布因劝举大事不可后时若俟河冻则盛集来攻矣太祖深然之从破宁江州战于达噜噶城皆有功髙永昌请和华沙布往招之取呼图克以归永昌诈降斡鲁使华沙布萨巴往报会髙祯降言永昌非真降者斡鲁乃进兵永昌怒遂杀二人皆支解之华沙布就执神色自若骂永昌曰汝叛君逆天今日杀我明日及汝矣骂不絶口死天会中与萨巴俱赠遥镇节度使
　　特库音徳尔水人敢战鬭达噜噶城之役和尼陷敌特库救出之攻北苏城先登败辽兵三千攻鲁库营玛竒堕马特库独杀辽兵数辈掖出之后从太祖自临潢班师至辽河伊都来袭罗索已引去特库独殿马惫步鬭没于阵皇统间赠明威将军
　　布古徳宗室子初事国相萨哈伐萧哈里有功与绰哈俱招降矩威水部族绰哈为穆昆布古徳领行军千戸从破黄龙府战于达噜噶城皆有功宁江州渤海伊色布叛布古徳追复之天辅五年【按太祖纪绰哈籍军马在天辅四年斡鲁伐锡勒哈塔在天辅五年此作五年六年互异】九月绰哈布古徳往拜格河籍军马矩威水部锡勒哈塔等杀之投其尸水中太祖悼惜遣使吊赙加等六年正月斡鲁伐锡勒哈塔于希尔哈河追及于哈达拉山杀四人抚定余众诏求二人尸以葬天眷中赠绰哈奉国上将军布古徳昭义大将军绰哈亦宗室子年十五隶军从太祖伐辽率屯路兵招抚萨木坦锡里肯巴噶三水拜格城邑皆降之败室韦五百于阿尔噶城获其民众至是死焉
　　钮祜禄罕努以防卫从宗弼征伐赐铠甲弓矢战马初太祖入居庸闗辽林牙耶律达实自古北口亡去以其众来袭奉圣州罗索往取之获达实并降其众宗望袭辽主辎重于青塜以达实为乡导既而亡去不知所往皇统四年回纥遣使入贡言达实与其国相邻诏遣罕努与俱往奉使达实【案本纪皇统四年回鹘使来贺以钮祜禄罕努报之六年遣钮祜禄罕努招耶律达实被害据此似非一事事与本传小异】去后不复闻问大定中回纥展盘君长萨里罕托色率喀喇部长贝欢及戸三万余求内附乞纳前达实所降牌印受朝廷牌印诏西南招讨司遣通事图哩伊都及阿噜岱至其国见萨里罕得其归顺实意因言往年大国尝遣钮祜禄罕努自和州往使达实既入其境达实方适野与遇问何人敢不下马罕努曰我上国使奉天子命来招汝降当下马聼诏达实曰汝单使来欲事口舌邪使人捽下使跪罕努骂曰反贼天子不忍于尔加兵遣招尔纵不能靣缚请罪阙下亦当尽敬天子使乃敢反加辱乎达实怒乃杀之此时达实林牙已死子孙相继西方诸部仍以达实呼之伊都阿噜岱还奏世宗嘉其奉使万里不辱君命能尽臣节赠昭毅大将军迁其子永和县商酒都监尚和为尚辇局直长加武义将军汝州巡检罗索为武器署直长
　　温特赫布敦为乌哲羣牧使西北路契丹萨巴等反诸羣牧皆应之布敦闻乱选家奴材勇者给以兵仗阴为备贼不得发乃佯为降伏绐诸奴曰官阅兵器愿借以应阅诸奴以为实然遂借与之明旦贼至无以御贼执布敦问曰今欲反未布敦曰吾家世受国厚恩子侄皆仕宦不能从汝反也贼怒脔杀之子孙皆与害时达斡羣牧使图克坦色哩副使持嘉和硕台伊啰斡羣牧使鹤寿额勒本羣牧使完顔珠勒呼副使完顔希卜苏布塔布部副使持嘉和色里苏穆坦乣详衮尔佳迈珠呼敦乣详衮完顔苏玛喀实黙详衮髙彭祖等皆遇害鹤寿郓王昂子本名乌达布五院部人老和尚率众来招鹤寿与俱反鹤寿曰吾宗室子受国厚恩宁杀我不能与贼俱反遂与二子皆被杀
　　曹珪徐州人大定四年州人江志作乱珪子弼在贼党中珪谋诛志并弼杀之尚书省议当补二官杂班叙诏曰珪赤心为国大义灭亲法虽如是然未足以当其功更进一官正班用之
　　额哩页契丹人为尚廏局直长大定初招谕契丹斡罕叱令跪见不从谓曰我朝廷使岂可屈节于汝汝等早降可全性命若大军至悔将何及斡罕怒曰汝本契丹人而不我从敢出是言遂害之从行骁骑军士闰孙史大习马实达尔博多皆被害三年赠额哩页宣武将军録其子阿卜萨为外帐实达尔闰孙史大皆赠修武校尉博多忠翊校尉
　　温特赫伊苏玛勒率賔屯茂赫辰人徙上京和伦舍哩兄卓诺国初有功授世袭穆昆伊苏玛勒性忠毅善骑射膂力过人皇统初袭其兄穆昆积战功为洮州刺史兄子乌楞古已长遂以穆昆让还兄子宗弼闻而嘉之除贵徳州刺史改伊勒敦乣详衮迁乌库哩部族节度使改徳昌军正隆间南伐泰州明安定逺阿巴以所部叛还伊苏玛勒以七穆昆执之勒其众付大军契丹反伊苏玛勒率数千人杀贼万余于雅哈河以功迁临潢尹世宗即位仍旧职时斡罕以兵数万攻临潢诸路军未至伊苏玛勒领城中军士六百人邀击之勦杀甚众所乘马中流矢而仆为贼所执贼使招城中出降怒骂曰我受国家爵禄肯从汝叛贼乎贼胁之至城下其妻子官属将士皆登城临望伊苏玛勒厉声曰我恨军少不能灭贼人生会有一声耳若开门纳贼城中百姓将被杀掠慎勿以我故降贼贼无能为也贼怒杀之城中人皆为感激推官麻珪益缮完城郭右都监【按金史世宗纪及实图美本传俱作右都监此讹作右监军今据改】实图美辅国上将军阿索美乘城固守贼不克攻遂引众东行【按伊苏玛勒不屈于贼完节以死可谓忠于所事今由列传移入忠义】
　　富珠哩定方本名阿哈宁嘉河人材勇絶伦天徳初召授武义将军充防卫迁宿直将军寻为殿前右卫将军累擢殿前左右副防检世袭明安出为河南尹改彰徳军节度使海陵南伐定方为神勇军都总管大定二年宋人陷汝州河南统军使宗尹遣定方将兵四千往取之汝州东南北三靣皆阻山林不可以骑军战时宋兵由鵶路出没定方至襄城得敌虚实遂牒谕汝州属县曰我率许州戍兵十二万径取汝州尔等可备粮草二十万使人言欲据要路絶宋兵往来既而定方引兵趋鵶路宋人闻之果弃城遁去定方至鲁山境知宋兵已去遣轻骑二百追至布袴义击败之遂复汝州授鳯翔尹宋李世辅陷宿州定方从左副元帅志宁战于城下时天大暑定方督战驰突敌阵中出入数四渇甚因出阵下马取水为人所害帝闻而闵之诏有司致祭赙赠加礼赠金紫光禄大夫【按定方及呼喇皆没于战陈今并由列传移入忠义】尔佳呼喇上京桑阿屯明安人初在左副元帅达兰帐下有战功授武徳将军袭其父穆昆正隆末山东盗起呼喇为行军明安败贼千五百人于徐州南山东路统军司选诸军八百人作十穆昆呼喇将之与骁骑军皆隶防检司行至淮南海陵遣以骑兵三百二十往州败宋兵千五百人于宣化镇布萨忠义伐宋呼喇领万戸由泗州进战遇敌于宿州殁于阵赠镇国上将军纳喇绰齐咸平路雅哈河明安人契丹里使人招之不从兵且至绰齐遂团结旁近村寨为兵出家马百余匹给之教以战阵击刺之法拒里于改渡口贼众月余不得进既而兵大至拒战不敌遂见执脔杀之诏赠官两阶二子皆得廕
　　魏全寿州人泰和六年宋李爽【原讹季爽今据本纪改】围寿州刺史图克坦羲尽籍城中兵民及部曲厮役得三千余人随机拒守羲善抚御得众情妇人皆乐为用同知布埒库中流矢卒羲益励不衰募人往斫爽营全在选中为所执爽谓全曰若为我骂金主免若死全至城下反骂宋主爽乃杀之布萨揆遣河南统军判官竒珠及迈格等以骑二千人救寿州与爽兵遇竒珠分两翼夹击大破之至城下羲出兵应之爽兵复大溃爽仅脱去诏迁羲防御使竒珠同知昌武军节度使迈格河南路统军判官赠布埒库昭勇大将军官其子图喇赠宣武昌将军蒙城县令赐在州官舍俟其子年十五嵗收充八贯石正班局以全死节由録送史馆镂板颁谕天下尔佳守中咸平人本名阿多古大定二十二年进士累官同知海兰路兵马都总管府事坐事谪寻复同知平凉府事大安二年迁通逺军节度使至宁末移彰徳军未行夏兵数万入巩州守中乘城备守兵少不能支城陷官吏尽降守中独不屈夏人壮之诱胁至平凉要以招降府人守中佯许至城下即大呼曰外兵矢尽且遁矣慎勿降夏人交刃杀之兴定元年监察御史郭着以闻诏赠资善大夫东京留守仍收其子鄂摩为笔砚承奉
　　舒穆噜元毅本名舒苏咸平府路珠彻埒明安沙珲噶穆昆人为宁津令有剧盗白昼恣劫元毅以术防捍贼散去入为大理知法除同知亳州防御事省檄使録右五路刑狱无寃人复委受宋嵗币却故事私遗物明昌初驿召为大名等路提刑判官以最迁汾阳军节度副使命捕石岚间贼党贼畏遁追袭尽殪之二境以安迁同知武胜军节度使事别郡有杀人者讯不数语即具服河东北路田多山坂硗瘠旧定为上赋民力久困朝廷命相地更赋元毅以三壤法平之民赖其利寻以边警授抚州刺史会边将失守刍粮马牛焚剽殆尽元毅率吏卒三十余人出州经画军饷卒遇敌倅吏坚请还元毅曰我辈责任边守遇敌而奔其如百姓何遂执弓矢先驱力战众争效死敌去而复合元毅气愈厉鏖战久之众寡不敌遂遇害事闻赠信武将军召用其子世勣侍仪司承应后登进士第
　　伯特梅和尚泰州人性鲠直尚气节正隆间收充防卫累官武胜军节度使明昌六年左丞相尔佳清臣行省临潢檄为副统会敌入偕防卫博克托等领军逆击直捣其阵杀伤甚众敌知孤阵无继聚兵围之度不能免乃下马相背射复杀百余人矢尽犹以弓提击为流矢所中死博克托等皆没帝闻之震悼诏赠龙虎卫上将军以其子都努为军前明安承安五年帝谕梅和尚死王事其子都努从军久有功乃命为典署丞
　　延宗室子为符寳祗完顔实古纳为防卫十人长至宁元年八月赫舍哩执中作乱入自通门变起仓猝中外不知所为延实古纳往天王寺召大汉军五百人赴难与执中战东华门外不胜死杀五百人殆尽执中死诏赠实古纳镇国上将军顺州刺史延宣武将军顺天军节度副使尝从拒战明安穆昆佛宁散军迁赏有差实古纳子给八贯石俸俟年十五以闻乌克逊温屯上京路人大定末袭明安累官唐州刺史泰和六年四月宋皇甫斌步骑万人侵唐州温屯兵甚少遣泌阳尉博硕布巡检蒲闲各以五十人乘城拒守温屯见宋兵在城东北者可破令判官萨克达以精兵百人绕出宋兵营后掩击之宋兵大乱夜遁去五月皇甫斌复以兵数万来攻行省遣泌阳副廵检纳哈塔军胜救唐州温屯出兵与军胜合设伏以待分骑兵为三一出一入以致宋兵陷于淖伏发中冲为二遂大溃宋别将以兵三千来袭殪之竹林寺纳哈塔军胜手杀宋将取其金带印章以献诏迁温屯河南府同知军胜梁县令右副元帅完顔匡取枣阳温屯为右翼都统袭神马坡宋兵五万人夹水阵以强弩拒岸温屯分兵夺其三桥自辰至午连拔十三栅遂取神马坡从攻襄至汉江温屯乱流径度宋人请和迁河南副统军大安三年将兵二万入卫中都迁元帅左都监兼北京留守有功迁元帅左监军贞祐元年闰九月以兵入卫中都诏以兵万六千人守定兴军败战没
　　髙守约字从简辽阳人大定二十八年进士累官观州刺史贞祐元年冬十一月元兵徇地河朔郭邦献归顺从至城下再三呼曰从简当计全家室守约厉声曰吾不汝识也城破被执使之跪不屈遂死诏赠崇义军节度使諡忠敬
　　哈萨喇安礼字子敬本名酌大名路人大定二十八年进士为泰安州刺史贞祐初山东被兵郡县望风遁或劝安礼去安礼曰我去城谁与守忍避难负国恩乎乃团练缮完为御守计已而元兵至战旬日不能下谓之曰此孤城耳内无粮储外无兵援不降无遗类矣安礼不聼城破被执初不识为谁或妄以酒监对安礼曰我刺史也何讳为使之跪不屈以戈撞其胷杀之诏赠泰定军节度使諡坚贞
　　王维翰字之翰利州龙山人大定二十八年进士为永霸令县豪欲尝试维翰设事陈诉穷伏其诈杖杀之健讼衰息佐胥持国治河决有劳累迁保静军节度同知检括戸籍一郡称平属县有奴杀主反诬其弟维翰微行得其状奴遂引服歴侍御史改右司郎中从布萨揆伐宋宋人受盟帝问宋人请和复能背盟否对曰宋不足忧唯北方当劳圣虑耳大安初迁工刑二部尚书拜参知政事贞祐初罢为定海军节度使至镇无兵备邻郡皆望风奔溃乃纵百姓避难率吏民愿从者奔东北山结营堡自守力穷被执与妻姚氏皆不屈死赠中奉大夫妻芮国夫人諡贞洁
　　伊喇古尼安化军节度使贞祐初元兵取密州古尼率兵力战流矢连中其颈拔去复中颊死焉三年赠安逺大将军知益都府事
　　宋扆中都宛平人正隆五年进士累官武定军节度副使中都右警巡使固安县丞刘昭与部民裴原争买邻田扆用昭属抑原使母争御史台劾奏解职降广宁府推官累迁北京临潢等路按察使改河东南路转运使御史劾其前任按察侵民舍不称职降沂州防御使复迁定海军节度使贞祐二年改沁南军元兵至怀州城破死焉
　　乌库哩荣祖本名福兴河间人明昌二年进士累官戸部员外郎宁海州刺史贞祐二年城破力战死之赠安武军节度使赐諡毅勇
　　乌库哩仲温本名呼喇葢州安春明安人大定二十五年进士累官镇西军节度使时中都被围移书安抚使贾益谦约以乡兵赴救同会于绛抵平阳不能进仲温尝治平阳吏民争留之仲温曰平阳巨镇易为守御于私计得矣如岚州何遂还镇已而元兵大至城破不屈死赠资徳大夫博索路兵马都总管諡忠毅
　　玖珠宗室子为武州刺史唐古布格苏为军事判官贞祐二年十一月元兵取玖珠子侄扺城下谓曰山东河北皆降汝家属我亦得不速降且杀之玖珠曰当以死报国遑恤家为无何城破力战死布格苏亦不屈死赠玖珠临海军节度使加骠骑卫上将军布格苏建州刺史加镇国上将军
　　李演字巨川任城人泰和六年进士第一除应奉翰林文字丁忧居乡里贞祐初任城被兵演墨衰为济州刺史画守御策召集州人为兵搏战三日众皆市人不能战逃散演被执元将问曰汝非李应奉乎答曰是也使之跪不屈许以官禄演曰我书生也本朝何负于我而利人之官禄哉元将怒曳出杀之赠济州刺史
　　刘徳基大兴人贞祐元年特赐同进士出身守官边邑夏兵攻城徳基坐防事积薪其旁谓家人曰城破即焚我及城破家人不忍纵火遂被执胁使跪降徳基不屈同僚故人绐夏人曰此人素病狂徳基曰为臣子当如此吾岂狂邪夏人壮其义系诸狱已而召问徳基大骂终不能从曰吾岂茍生者哉遂害之赠朝列大夫同知通逺军节度使事
　　王毅大兴人经义进士累官东明令贞祐二年东明围急毅率民兵拒守城破犹率众抗战力穷被执与县人王八等四人同驱之郭外先杀二人王八即前跪将降毅以足踣之厉声曰忠臣不佐二主汝乃降乎驱毅者以刃斫其胫不屈死赠曹州刺史
　　王晦字子明泽州髙平人少负气自憙慕张咏之为人友妻与人有私晦手刃杀之中明昌二年进士调长葛主簿有能声累迁戸部郎中贞祐初中都戒严或举晦有将帅才俾募人自将得死士万余统之卫送通州粟入中都有功寻守顺州通州围急晦攻牛栏山以解迁翰林侍读学士九月顺州受兵晦有别部在沧景遣人突围召之众皆踊跃思奋而主者不肯发故部曲王臻免胄出见且拜曰事急矣自苦何为晦曰朝廷何负汝邪臻曰臻虽负国不忍负公因泣下晦叱曰吾年六十致位三品死则吾分讵从汝邪将射之臻掩泣去无何将士缒城出降晦被执不屈死爱将牛斗亦死赠荣禄大夫枢宻副使録其子汝霖为笔砚承奉
　　齐鹰淄州军事判官杨敏中屯留县尉致仕张竒尔淄州民贞祐初元兵取淄州鹰扬等募兵备御城破率众巷战创甚被执欲降之鹰扬伺守者稍怠即起夺槊杀数人死敏中竒尔皆不屈死赠鹰嘉议大夫淄州刺史敏中昭勇大将军同知横海军节度使事竒尔宣武将军同知淄州军州事
　　珠嘉法心蓟州明安人官至北京副留守贞祐二年为提控与顺州军事同知温特赫伊扎尔俱守宻云县家属留蓟州元兵得之以示法心曰若速降当以付汝否则杀之法心曰吾事本朝受厚恩岂以家人死生为计邪城破死于阵伊扎尔被执亦不屈死盘安军节度判官富察吉逊与鸡泽县令温特赫十方努同守蓟州众溃而出二人死之诏赠法心开府仪同三司枢宻副使封宿国公伊扎尔镇国上将军顺州刺史吉逊金紫光禄大夫蓟州刺史十方努镇国上将军蓟州刺史髙锡字永之徳基子以廕补官积劳调淄州酒使课最迁萍乡令察亷迁辽东路转运度支判官贞祐初累官河北东路按察转运使城破自投城下死
　　吴僧格西南路唐古伊喇乣舍音部落人拳勇善骑射贞祐初为万戸朔州失守僧格复取之授同知顺义军节度使事弟达喇副使燕绰尔判官众苦乏食僧格乞赐粮十五万斛朝议以应州已破朔孤城势不可守迁军民九万余口分屯岚石隰吉绛解之间未行元兵至战七昼夜有功遥受同知太原府事达喇石州刺史绰尔同知岢岚州防御使事四年始迁其民且战且行力惫马踬死诏赠镇国上将军顺义军节度使
　　张顺淄州士伍淄州被围行省侯摰遣王廷玉将兵救之募顺等三十人往觇兵势且欲令城中知援兵至顺乘夜至城下为敌所执使宣言行省军败绩廷玉亦死宜速降顺阳许诺既乃呼谓城中曰外兵无多王提控军且至坚守毋降兵刃交下顺曰得为忠孝足矣遂死淄人以死守城赖以完后赠宣武将军同知棣州防御使事诏有司给养其亲且访其子孙优加任用马骧禹城人登进士历官有声贞祐三年为曹州济阴令元兵克曹州骧被执军卒搒掠求金曰吾书生何从得又使跪曰吾膝不能屈欲杀即杀得死为大金足矣遂死赠朝列大夫泰定军节度副使子维贤收补八贯石局分
　　鄂屯丑和尚为代州经略使贞祐四年八月元兵攻代州御战败绩身被数创被执欲降之不屈死
　　乌库哩徳升本名禄锦益都路明安人明昌二年进士累官侍御史论赫舍哩执中奸恶卫绍王不聼迁肇州防御使宣宗迁汴召赴阙进翰林侍读学士权参知政事与平章穆延尽忠论近侍局预政帝怒出为集庆军节度使改知太原府事兴定元年元兵急攻太原粮道絶徳升屡出兵战粮道复通上言皇太子聪明仁孝保训之官已备更宜选徳望素着之士朝夕左右此社稷之洪休生民之大庆也帝嘉纳之二年授左监军元兵复围太原环之数匝已破濠垣植栅为拒出其家币马赏战士元军环城西北隅以入复聨车塞之三却三登矢石如雨守陴者不能立城破徳升至府署谓其姑及妻曰吾守此数年不幸力穷乃自缢死姑及妻皆自杀诏赠翰林学士承防子乌兰威尚防以奉御俸养之苏尔坦宗室子贞祐二年充宣差都提控安抚山西军民应援中都上书言九事一绛解二州仅能城守连嵗不登人多艰食皆恃盐布易米愿罢大阳等渡禁许粟麦过河官税十三则公私皆济二绛解河中必争之地令寳昌军节度使从宜规画盐布之利以实之则民受其利兵可以强三中条之南垣曲平陆芮城虞乡乃河东形势陜洛襟喉可分陜州步骑万二千人为一提控四都统分戍四县四平陆产银铁若以盐易米募工链冶可以广财用备戎器小民佣食可以息盗五河北贫民渡河逐食复还当抑止暴吏诛求之弊六河南陜西调度未急则骑军牝马羣牧不二三年可増数万骑军势自振七诸路印造宝劵久而益多必将积滞止于南京印造给降庶可久行八河北职任虽除授不次人皆不愿葢以物价十倍河南禄禀不给饥寒且至若给实俸之半少足养亷则可责其効力九河北之官朝廷减资迁秩躐等以答其劳闻河南官吏以贬逐目之乞行禁止书奏下尚书省议略行之四年行枢宻院于河南府上书用兵累年出辄无功者兵不素励也士庶且充行伍况于皇族与国同休戚皆当从军亲冒矢石为士卒先族人道格实同此心愿隶臣麾下帝嘉其忠许之兴定元年改辉州刺史时诸路兵皆入城自守百姓耕稼失所苏尔坦言养兵所以卫民方今河朔惟真定河间之众可留扞城其余府州皆当散屯于外以为民防俟稼穑毕功然后移于屯守之地从之加遥授同知东平府事权元帅左监军与参政李革俱守平阳元兵破太原河东郡县皆不守上言平阳河东之根木河南之藩篱也今行省兵不满六千乞并怀孟卫州之兵以实潞州调泽州沁水端氏髙平诸兵并山为营以为声援未报元兵至平阳提控郭用战于城北濠垣被执不屈死城破苏尔坦自杀赠昌武军节度使
　　李革字君美河津人大定二十五年进士调真定主簿察亷迁韩城令同知州事纳富商赂以嵗课军须配属县革独不聼提刑司以为能累迁太原推官除大兴县令厯同知昭义军节度使改签南京按察事泰和六年革与签陜西髙霖签山东孟子元俱被诏体访三路官员能否赴阙奏事改刑部员外郎歴大兴府治中知府图克坦南平贵幸用事势倾中外遣所亲以进取诱革革拒之贞祐三年迁戸部侍郎宣宗迁汴行河北西路六部事累迁戸部吏部尚书陜西行省参议官四年拜叅知政事革奏请凡断例敇条特防奏断不为永格者不许引用皆以律为正诏从之是嵗元兵破潼闗革自以执政失备御之策上表请罢不许寻为绛阳军节度使兴定元年胥鼎自平阳移镇陜西革代鼎为河东行省兼知平阳府是时兴兵伐宋革上书曰今之计当休兵息民养鋭待敌宋虽造衅止可自备若不忍小忿以勤逺略恐或乘之不能支也不纳太原兵阙食革移粟七万石以济之二年宣差钮祜禄苏卜至河东牒行省清野时晩禾未孰革奏今嵗雨泽及时秋成可待如令耕毁民将不堪诏从之十月平阳被围城中军不满六千屡出战旬日间伤者过半徴兵吉隰霍三州不时至裨将李怀徳缒城出降兵自城东南入左右请革上马突围出革叹曰吾不能保此城何靣目见天子汝辈可去矣乃自杀赠尚书右丞【按李革以孤城抗敌救援不至完节而死今由列传移入忠义】
　　富珠哩福寿为唐邑主簿元兵攻唐邑福寿与战死之赠官三阶
　　马庆祥字瑞宁本名苏尔济苏先世自西域入居临洮狄道以马为氏后徙净州天山泰和中试补译史庆祥通六国语大安初卫王选为副使通问于元还授开封府判官未几元兵出陜右命副完顔仲元为鳯翔府路兵马判官元光元年冬十一月元将蒙古布哈将攻鳯翔行省檄庆祥与治中胥谦分道清野遇先锋于浍水且行且战将及城元兵邀归路不能脱令其骑曰吾属荷国厚恩竭力効死乃其职皆应曰诺人殊死战良久矢尽与谦及其子嗣亨皆不屈死事闻与谦俱赠辅国上将军庆祥恒州刺史諡忠愍谦彰化军节度使嗣亨威逺将军鳯翔府判官桢州金胜堡提控布萨和硕亦死赠银青荣禄大夫正大二年立褒忠庙与王清田荣李贵王斌冯万努张徳威髙行中程济姬玘张山等十有三人皆从祀仍録其孤
　　钦定续通志巻五百十七
　　钦定四库全书
　　钦定续通志巻五百十八
　　忠义传
　　金【二】
　　图克坦航　　　　　　洪果玖珠
　　乌凌阿竒珠　　　　　图们色埓黙
　　尼玛哈富勒呼　　　　吴邦杰
　　纳哈塔富拉塔　　　　钮祜禄恩楚【王谨】
　　时茂先　　　　　　　温特赫老尔
　　梁持胜【费摩蕯布韩公恕】　　　乌雅威赫
　　乌雅恩彻亨　　　　　钮祜禄贞
　　伯特乌格　　　　　　贾邦宪
　　伊喇阿里哈【孔祖汤】　　完顔禄锦
　　赫舍哩鹤寿　　　　　富察罗索
　　钮祜禄资禄　　　　　赵益
　　侯小叔　　　　　　　王佐
　　图们呼图克们　　　　爱新【马肩龙】
　　禹显【张邦宪刘全】　　　　　冀禹锡【完顔呼喇勒】
　　完顔彞　　　　　　　杨沃衍【刘典哥】
　　瓜尔佳实伦【苏椿】　　　乌库哩黒汉
　　姬汝作
　　图克坦航一名扎克繖父号九驸马卫王有事北边授都元帅不允人望航时为吏部侍郎力劝辞帅职至寜元年呼沙呼弑逆降航为安州刺史防元兵大至城下声言都城已失守汝可速降航谓其民曰城守虽严万一攻破汝軰无孑遗矣我家两世驸马受国厚恩决不可降乃尽出家财犒军民皆尽力备御又五日城危航度不可支乃先缢其妻拏谓家人曰我死即撤屋焚之遂自缢死城破人犹力战曰太守既死我軰不可独降死者甚众
　　洪果玖珠临潢人累官河东北路按察转运使改知彰徳府事战殁赠荣禄大夫南京留守仍録用其子孙乌凌阿竒珠大名路明安人大定二十八年进士累官扶余路节度使未几以罪夺三官降徳昌军节度副使崇庆初戍边有功再迁归徳兴平二军节度使充东面经畧使改元帅右都监赴援中都战殁赠荣禄大夫参知政事以半俸给其家
　　图们色埓黙咸平路明安人袭父明安明昌中以所部兵充押军万户戍边承安中讨契丹有功除陈州防御使迁知平凉府事徙知彰德贞祐四年元兵复取彰徳死焉
　　尼玛哈富勒呼中都路明安人明昌五年进士累官补尚书省令史从平章布萨揆伐宋兵罢除同知崇义军节度使事擢知河南府事贞祐四年急备京西为陕州宣抚副使元兵取潼关御战兵败死焉
　　吴邦杰登州军事判官寓居日照之村墅为元兵所得驱令攻城邦杰曰吾荷吾国恩讵忍攻吾君之城与之酒食不顾乃杀之诏赠朝列大夫定海军节度副使纳哈塔富拉塔大名路明安人承安二年进士累官河州防御使贞祜三年夏人围定羌击走之四年升河州为平西军就以为节度使上言古者一人从军七家奉之今籍诸道民为兵者十之七八奉之者才二三民安得不困夫兵贵精不在众择勇敢谋畧者为兵脆懦之徒使归农亩是亦纾民之一端也不报入为户部尚书时代宋大防富拉塔奏宋人屡败其气必沮可乘此遣人谕説以防旧盟若不从然后伐之疾雠怒顽易以成功朝廷不能用又言诸军当汰去老弱妙选精鋭陜西弓箭手不习骑射可选善骑者代之延安屯兵甚象分徙万人驻平凉闗中元帅猥多除京兆重镇其余皆可罢巩县以北黄河南岸及金钩吊桥虎牢闗虢州崿岭凡斜径僻路俱当置兵防守诏下尚书省枢密院议竟不施行未几改昭义军节度使兴定二年潞州破力战而死赠御史大夫
　　钮祜禄恩楚仕至桢州刺史被行省牒徙州人于金胜堡元兵至恩楚拒战中流矢病创卧花防军张提控言兵势不可当宜速降恩楚曰吾曹坐食官禄可忘国家恩乎汝不闻赵坊州以金帛子女与敌人终亦不免我辈但当力战死耳至夜张引数人持兵杖入胁使出降恩楚曰听汝所为吾终不屈遂杀之执其妻子出降初祯州人迁金胜堡多不能至判官王谨收遗散之众别屯周安堡素无楼堞守偹谨拒战十余日内溃被执不屈死诏各赠官六阶升职三等
　　时茂先日照县沙沟酒监寓居诸城红袄贼郭方三据密州【案郭方三本传讹方郭三今据布萨安贞传改】自称元帅过其村居民相率迎茂先独不肯方三怒执之断其腕大骂不屈复剔其目乱刃剉之至死骂不絶诏赠武节将军同知沂州防御使事
　　温特赫老尔为同知上京留守布希万努攻上京子特尔格生获老尔胁之使招余人不从怒斫而死赠龙虎卫上将军博索兵马都总管以其侄黙色为后特授四官
　　梁持胜字经甫本名询谊避宣宗嫌名改保大军节度使襄之子多力善射泰和六年登进士宏词二科累官咸平路宣抚司经歴兴定初宣抚使布希万努有异志欲弃咸平徙海兰路持胜力止之万努怒杖之八十持胜走上京告行省太平时太平已与万努通谋口称其忠而心实不然署左右司员外郎既而太平受万努命焚毁上京宗庙执元帅承充夺其军持胜密约治中费摩萨布万户韩公恕杀太平复推承充行省事共伐万努事泄俱被害【案大金国志载持胜为咸平治中宗室承裕辟为僚佐承裕死太平谋不轨以兵脇持胜不从大骂遂遇害与此互异】诏赠持胜中顺大夫韩州刺史萨布镇国上将军显徳军节度使公恕明威将军信州刺史
　　乌雅威赫隆安路明安人补亲军充防卫累官安化军节度使土贼据九仙山为巢穴拥众不击贼愈炽东平行省防古纲劾奏威赫不任将帅朝廷不问改镇西军权经畧副使兴定四年改泰定军五月兖州破死马乌雅恩彻亨隆安府明安人大定二十八年进士累官秦州防御使母忧起复迁武寕军节度使徙河平军坐前在武宁奏军功不实降沂州防御使迁汾阳军节度使兴定二年九月城破死焉
　　钮祜禄贞本名绰哈西南路招讨司人大定二十八年进士累官泰定军节度副使父忧服阕除宣徳州刺史贞祐元年十二月以礼部郎中与恩州刺史钮祜禄哈逹等出议和事和议成改户部侍郎歴沁南河镇南集庆汾阳昭义军节度使兴定二年权元帅左都监守晋安府三月十一日城破与府官十余人皆死之
　　伯特乌格西南路茂乣奚人壮健沈勇贞祜五年元兵破东胜州乌格与裕尔雅勒呼裕尔雅尔招集义军披荆棘复立州事帅府承制皆授武义将军乌格寕逺军节度副使雅勒呼节度判官雅尔观察判官兴定元年各迁两阶遥授乌格武州刺史权节度使雅勒呼权同知雅尔权副使三年真授乌格东胜军节度使东胜被围粮尽援絶率众溃围走保长寕塞九月复被围乌格死之
　　贾邦宪霍州霍邑县陈村人举进士质直有勇畧元攻河东集居民为守御计兵至居民悉降邦宪弃其家独与子懿保松平寨时权知州事刘珍在寨与共守竟能成功珍每欲辟之邦宪輙以衰老为辞兴定四年十月兵复大至病不能避与懿俱被执欲以为镇西元帅刃胁之不屈密遣懿归松平遂自刭赠奉直大夫本县令
　　伊喇阿里哈辽人兴定间累迁霍州刺史四年移治好义堡元兵至力战不能敌兵败被执诱使降曰吾有死无二叱使跪但向阙而立丛矢射杀之寳昌军节度副使孔祖汤同时被获亦不屈死诏赠阿里哈龙虎卫上将军恭定军节度使祖汤资善大夫同知平阳府事祖汤泰和三年进士
　　完顔禄锦中都路额特赫格们明安人以防补官累迁通州刺史元帅右都监富察齐锦执令北去防挈家脱归除同知临洮府事迁保大军莭度使兴定五年鄜州破自投崖下死赠特进知延安府事
　　赫舍哩鹤寿河北西路珊沁明安人中泰和三年武举调褒信县副巡检六年宋人围蔡州鹤寿请于防御使与勇士五十人夜斫宋营使诸军噪城上斩三百余级迟明觧去追袭至陈寨复取所据新蔡新息褒信三县从大军出寿春败宋人于涡口攻下真滁二州及盱眙军还迁同知息州军事大安三年夏人五万围东胜鹤寿救之突围入城夏兵觧兴定元年遥授睢州刺史二年攻枣阳三败宋兵三年夺宋石渠寨决去枣阳濠水加宣差邓州路军马从冝遥授汝州防御使四年宋扈太尉歩骑十万围邓州鹤寿出金帛赏士许以迁官加爵日出抟战宋兵焚营去鹤寿被创遣招抚副使珠格伊埓图追及夺所俘而还诏所防金帛勿问将士优迁官爵鹤寿迁金紫光禄大夫遥授武胜军节度使母忧起复行元帅府于鄜州五年闰十二月鄜州破【原作十月按本纪是年十月鹤寿始以许州元帅将戍卒分屯潼关至闰十二月死于鄜州钮祜禄资禄传所载亦同今据改】与骑突出城追兵及之鹤寿据土山力战死諡果勇
　　富察罗索东北路安春噶尔罕明安人泰和三年进士累官监察御史母忧服阕充元帅参议官兴定二年与元帅承裔攻下西和州博索由秦州进兵抵栈道宋人悉鋭来拒罗索察乘高立帜策马旋走扬尘为疑兵别遗精骑掩出其后宋兵大溃乘势遂防兴元权元帅右都监河东路安抚使复取平阳晋安遥授孟州防御使将兵救鄜州转战而至城破死之赠资徳大夫定国军节度使諡襄勇
　　钮祜禄资禄本姓张氏咸平府人泰和间伐宋从军有功累官西寜州刺史赐今姓兴定二年遥授同知临洮府事兼定西州刺史从元帅右都监完顔阿林破宋兵于梢子岭三年攻破武休闗【案武休金史讹武林考本纪兴定三年取宋武休闗又杨沃衍传亦载三年武休闗之防今防改】功最遥授通逺军节度使五年改陇安军节度使又改金安将兵救鄜州闰十二月鄜州破被执不肯降遂死赠银青荣禄大夫中京留守録其二子烈山林泉升职一等陜西行省军中用之赵益太原人读书肄业元兵入境鸠合土豪保聚山陜屡战有功郭文振署为寿阳令驻兵榆次重原寨遂率众収复太原夜登城斩馘甚众获马仗不可计防老防二万余口以出擢同知太原府事兼招抚使元光元年八月元兵大至攻城益急知不可支乃自焚府库杀妻子沈符印于井遂自杀帝闻嘉叹赠银青荣禄大夫河东北路宣抚使
　　侯小叔河东县人本河津水手贞祐初籍充镇威军以劳补官元光元年元兵围河中迁府判官权河东南路安抚副使尽防农民入城以家财赏战士围觧迁治中枢密院奏乞假符节十二月诏权元帅左都监便冝从事提控吴德説小叔出降叱出斩之表兄张先复从容言使降以保妻子小叔怒谓先曰我舟人子致身至此何云出降缚于柱杀之二年正月【四字史传原讹在下文元军十万围城之上今据本纪移此】枢密院遣都监额琳来议兵事因出城与额琳防元石天应乘之取河中府作浮桥通陕西小叔驻乐李山寨众兵毕防夜半坎城以登焚楼橹火照城中天应大惊尽弃辎重牌印马牛襍畜死于双市门小叔烧絶浮桥抚定其众迁昭毅大将军遥授孟州防御使同知府事未几元军十万围城总帅额尔克遣提控孙昌枢密完顔萨布遣李仁智各率兵来援约夜中鸣钲内外相应及期小叔出兵昌仁智不敢动小叔敛众入城围益急密遣经歴官张思祖溃围出奔告于汴明日城破小叔死下诏褒赠切责额尔克等不救河中之罪王佐字辅之霍州农家子轻财好施善骑射兴定中聚兵数千权领霍州事平阳胡天作承制加忠勇校尉累迁宣武将军遥授寳昌军节度副使元兵取青龙堡佐被获署霍州守将元帅崔环质其妻子佐因招抚使成天祐与环有隙约谋杀环天祐曰君妻子为质奈何佐曰佐岂顾家者耶因环出猎杀之率军民万请命加元帅右监军兼知平阳府佐与平阳公史咏素不协请徙沁州玉女寨诏从之仍聼上党公完顔开节制元光二年七月救襄垣中流矢卒赠金吾卫上将军以其子为符寳典书
　　图们呼图克们字子秀防论进士累官临洮知府贞祐三年冬叛贼兰州极陈僧等诱夏兵八万围临洮城中兵千粟不支众皆危之呼图克们谕以顺逆祸福皆自奋捕其党欲为内应者斩之掷首城外贼四面来攻夜袭其垒夏兵大乱遂遁去四年知河中府兴定二年为绛阳军节度使行元帅府事兼知晋安修城缮兵以备战守民以为扰行省胥鼎闻之遗书曰去嵗平阳不守河东保完者惟绛由公威德素着不动声色以能无虞迩闻治政太刚科徴太重小人易动不可不虑愿谦虚待下忠孝结人明赏罚平赋税为河东长城之托呼图克们得书上言臣方治隍陴积刍粮为捍御计而小民颇有怨言贻行省忧自闻训谕内自悛悔外加寛抚庻几少慰众心而近以朝命分军过河又讙言帅臣不益兵保守反助河南将弃我人心如此恐生他变敢以鼎书上闻惟朝廷图之朝廷以鼎言遣吏部尚书完顔闾山代之或曰呼图克们欲以计去晋安故务为急政失民心未几晋安失守死者百万遂失河东正大三年复为临洮府总管四年五月城破被执诱降不应以刀乱斫其膝胫终不能屈遂杀之诏赠中京留守立像褒忠庙録其子孙其妻乌库哩氏亦死节有传
　　爱新一名莽格本虢县镇防军累功迁总领李文秀据秦州诏鳯翔军讨之爱新在军中有罪当死枢帅有知者奏将帅材忠实可倚命驰赦以为德顺节度使正大四年春元兵西来拟以德顺为坐夏之所人甚危之爱新识鳯翔马肩龙招与谋事鳯翔总管萨哈喇国鉴以德顺决不可守劝肩龙勿徃肩龙曰爱新平生未识我一见许为知己我知徃则必死然不得不为知己死乃冒险至不日受围城中惟义兵乡军八九千人元兵举天下之势攻之爱新假肩龙鳯翔府判官与共守御凡二十昼夜力尽乃死肩龙自刭诏各赠官配食褒忠庙肩龙字舜卿宛平人先世辽大族有知兴中府者号兴中马氏祖大中全锦两州节度父成谊京兆府路统军司判官肩龙在太学有声宗室蘓尔坦被诬将置死人不敢言其寃肩龙上书蘓尔坦有将帅材少出其右臣书生无用于世顾代死留为天子将兵帝问汝与蘓尔坦交厚对曰臣知蘓尔坦蘓尔坦未尝识臣帝悟赦蘓尔坦授肩龙东平録事委行省试騐侯挚与语不契罢归渡河疑为奸细繋归德狱适蘓尔坦至立救出之至是与爱新同死难
　　禹显鴈门人贞祐初上党公张开累功授义胜军节度使元光二年四月元帅德勒台阿勒逹尔攻河东开遣显扼龙猪谷夹攻败之擒其帅韩光国悉复所厯州县将军二百人守襄垣八年不迁元帅尝集河朔歩骑千攻之四不能防既而战于玉女寨大获开言于朝权元帅府都监正大六年冬军内变城破被擒帅义之不欲加害钤以铁防密遁去闻开军复振将往从之元兵四向来追被执不屈死秦州人张邦宪字正叔正大进士为永固令天兴二年避兵徐州卓翼率兵至城邦宪被执将驱之北骂曰我进士也为邑长可从汝反耶遂遇害刘全彭城民率乡邻百避兵沬沟推为砦主元兵至徐质其父招全全其人送州因窃父以归徐帅伊都嘉其忠承制授昭信校尉后遇国用安以不附已见杀
　　冀禹锡字京用龙山人至宁元年仕歴州郡有能声归徳受兵禹锡为行院都事经画守御一府倚重闻富察官努之变或劝以微服免不从与郎中完顔呼喇勒同赴水死【按冀禹锡金史原附富察官努传今改入忠义考富察官努传前谓其赴水死后又云或劝以防服免不从见害未免矛盾今据前文改辑并以完顔呼喇勒附见焉】
　　完顔彜字良佐世以小名称之曰陈和尚丰州人系出萧王诸孙父竒格泰和间南征以功授阶州同知军事宋复阶州战殁于嘉陵江从兄鼎字国器亦以小名色埓黙行世袭明安以善战知名自寿泗元帅转安平都尉镇啇州威望甚重敬贤下士有古贤将风尝搜伏得欧阳修子孙并其族属皆纵遣之【案鼎事见彛传中本无庸分金史别为鼎附传于后既非死事殊属枝赘今从宏简录改作合传】贞祐中彛为元兵所掠帅甚爱之置帐下彞母留丰州鼎事之甚谨彛在北嵗余托以省母乞还帅以卒监之至丰与鼎刧杀监卒夺马奉其母南奔元兵追之由他路得免兄弟共挽鹿车载母渡河宣宗竒之授鼎都统彞补防卫从鼎寿泗帅府鼎辟太原王渥为经歴渥授彞以孝经小学论语春秋左氏传正大二年鼎落帅职为总领屯方城彛随往凡军中事皆预知鼎时在病镇防军葛宜翁素凶悍与李太和相殴诉于彞不直量笞之宜翁耻受杖竟死其妻讼彞故杀议当大辟彛聚书狱中读之明年鼎病愈诏提兵而西入朝哀宗怪其瘦甚未几卒帝闻驰赦彞曰汝兄死失吾一名将今故曲法赦汝他日汝奋发立功国家得汝力始以我为不妄赦矣彞泣且拜退以白衣领紫防军都统逾年转忠孝军提控六年元兵入大昌原伊喇布哈命为前锋【案本纪正大六年二月召平章哈达还朝伊喇布哈率陈和尚忠孝军一千驻邠州三月陈和尚有战功授定逺大将军平凉府判官世袭穆昆布哈传亦同此时哈逹并未为帅金史作五年为哈逹前锋误今据本纪及伊喇布哈传改】先已沐浴易衣若将就木者擐甲上马不反顾是日以四百骑破八千众自军兴二十年始有此防奏功第一手诏褒谕授定逺大将军平凉府判官世袭穆昆一日名动天下忠孝军皆回纥羌浑及中原被俘避罪来归者鸷狠凌突号难制彞善御之坐作进退皆中程式所过州邑给常料外秋毫无犯街曲不复喧杂每战则先登陷阵疾若风雨诸军倚以为重七年有卫州之胜【案本纪正大七年哈逹布哈引兵救卫州围觧哈逹传亦同此时哈逹始与布哈同将兵亦以忠孝军胜本传误作六年今据改】八年有倒回谷之胜彞尝私谓同列曰布哈无持重畧今日得生口三百明日得牛羊一二千士卒喘死则不复计国家积年兵力必为是人破除尽矣布哈闻之置酒防诸将语以曽短长我否徐应曰有布哈见其无惧容漫为好语云有过当面论无后言也九年正月三峯山之败走钧州城破纵军巷战自言我金国大将欲见白事兵士以骑夹之诣行帐前问其姓名曰我忠孝军总领陈和尚也若死乱军中人将谓我负国家今日明白死天下必有知我者敌欲降之斫足胫折不为屈割口吻至耳噀血而呼至死不絶元将义之酹以马湩祝曰好男子他日再生当令我得之诏赠镇南军节度使塑像褒忠庙勒石纪其忠烈
　　杨沃衍一名沃哩朔州静边官庄人本属唐古逹喇部族少为屯田小吏元兵入境率本族入保朔州南山茶沟众千推为招抚使转走寕隩武朔宁边诸州朝廷遣人招之率众来归授武州刺史武州屡经残毁元兵来攻死战二十七昼夜不能防乃退时贞祐二年二月也既而朝廷以武州终不可守令迁其军民驻岢岚州升为节镇即以为节度使诏谕以益励忠勤与宣抚司辑睦保安军民沃衍既奉诏以身许国曰大丈夫必死王事不死于家三年奉防屯泾邠陇三州分其军九千人为十翼五都统破夏兵四万觧定西州之围兴定元年赐姓乌凌阿将兵五千从博索伐宋出巩州塩井遇夏兵屡撃走之武休闗之防功又居多元光元年遥授中京留守拜元帅右监军世袭努呼哈尔呼必喇穆昆二年春元兵百掠延安而南约图们呼图克们以歩军防战呼们克们宿将常轻沃衍遂失期沃衍独率兵追之获四人而还还防诸将欲杀呼图克们诸将哀请乃释之俄而兵大至驻德安寨复撃走之未几元兵攻鳯翔还道出保安遣提控完顔扎拉破于石楼台时元兵声势益振陕西行省檄令清野不从曰我若清野明年民何所得食遂隔大涧持势使民毕麦事正大八年冬哈逹布哈由邓州而西沃衍自丰阳川遇于五朶山下闻禹山战败愤云平章参政防国厚恩握兵柄失事机纵兵深入尚何言耶后三峯山败沃衍走钧州其部曲白瑠努阿拉善降元请招沃衍阿拉善入见道帅意当授大官沃衍防剑斫之曰我起身细防防国大恩汝欲汚我耶遂遗语部曲后事望汴京拜且哭曰无面目见朝廷惟有一死耳即自缢部曲举火焚之从死者十余人初元兵破西夏长驱入闗所至望风降独沃衍与其部将刘兴哥往来邠陇间屡战屡胜故猝不能东兴哥鳯翔虢县人起羣盗人呼热刘后于清化战死元丘至酧酒以吊西州耆老语之至为泣下
　　尔佳实伦隆安人以武举登第贞祜二年累迁副提控太原府判官与完顔富拉塔议拒守不合措置乖方敌因大入几不可御既乃交章论列帝恶其不和诏分统其兵未几迁同知太原府事奏请招集义军设置长校各立等差制可四年迁河东宣抚使上章言宣抚使乌库哩礼不肯分兵御敌且所行多不法诏礼罢职【按本纪贞祐四年十二月元兵攻太原府宣抚使乌库哩礼遣人间道赍矾书至京师告急又考乌库哩礼传贞祐二年兼河东北路安抚使三年充本路宣抚使四年太原被圉未几围觧进官二阶未见有诏礼罢职事当属误载】实伦迁綘阳军节度使权经畧使防知延安府事兼鄜延路兵马都总管元兵围忻州实伦率兵徃援防其民入太原所保甚众兴定元年改河平军节度兼卫州管内观察使诏谕曰朕初谓汝勇果故倚以济事防闻汝嗜酒不法太原知府乌库哩徳升亦屡尝为朕言之然皆琐屑乃若不救汾州岂细事哉今当戮力以掩前过防迁镇西军节度使兼岚州管内观察使行元帅府事二年实伦言去嵗元兵破太原时岚州官民将士悉力捍御卒能保守无虞乞朝廷量加旌赏务令益尽心力易以镇守诏有功者各迁官一级仍给降空名宣敕令枢密院遣授之三年实伦奏枢密檄臣防汾州权元帅穆延呼喇复太原臣已遣提控实嘉乌尔钦等领军以往但敌势颇重而往者皆新集白徒絶无精鋭恐不能胜乞于河南陜西量分精兵以増臣力仍令陜西州郡近河东者给之资粮更令南路诸军缀敌之南以分其势庻几太原可复诏陜西河东行省分粮与之请兵之事以方伐宋不从实伦复上言军士有功者宜速赏之诏从其请实伦复言所统官属富察和克端裕尔雅勒呼纳哈塔旺结郭宪等并不禀从乞朝廷严为惩诫庻人知职分易以责辨宰臣恶之乃奏曰和克端雅勒呼已经奏改无复可议实伦身兼行部不自规画而使旺结往来应给石州无人恐亦有失武州边郡正当兵冲使宪率军离城敌或乘之孰与守御旺结等不从未为过也帝以为然因遣谕实伦姑为容忍实伦驻兵太原之西俟诸道兵至进战闻胁从人颇有革心上言于朝乞降空名宣敕金银符许便宜迁注以诏诱之帝从其请并给付之保徳州镇威军万户王章努军万户齐镇杀刺史富珠哩尼楚赫灭其家脇官吏军民同状白帅府诬以不轨实伦密令同知把富拉塔设计诛之朝廷命行省胥鼎量宜迁赏乃迁寔伦金安军节度使行帅府事于葭州时鄜州元帅内族承立虑夏人入宼遣纳哈塔迈珠以兵驻葭州实伦辄分留其兵千八百人令以余军屯绥德而后奏之有司论罪当绞遇赦乃止除名元光元年元兵围青龙堡诏以实伦权左都监将兵防上党公晋阳公往援之敌兵梗道不得进防青龙堡破召还既而复以罪免正大八年【按哀宗本纪以实伦权昌武军节度在正大九年正月其时已改元开兴至四月复改元天兴与此互异】元兵入河南朝议以权昌武军节度使钮祜禄同周不知兵起实伦代之实伦初赴昌武诏谕曰卿先朝宿将甚有威望故起拜是职元帅苏椿武监军皆晓兵事今在昌武宜与同议勿复不睦失计也实伦赴镇遣归顺军提控岚州人高珪往斥候珪奔元军告以城池深浅俄元兵至城下使韩寿孙持檄招降实伦蘓椿斩之既而偏禆何魏内族安春尔佳太守等开门纳元军入城擒蘓椿大将怒其不屈即杀之实伦投井而死同周自缢【按实伦屡经兵事卒完臣节由列传移入忠义苏椿原以同死附传本纪书为乱兵所害盖属传闻异词耳】
　　乌库哩黒汉初以亲军入仕为唐邓元帅府把军官天兴二年唐州刺史内族吉噜病卒邓州总帅府以富察都尉权州事宋军围唐州粮多为邓取乏食镇防军冯总领甄改住为变杀富察都尉帅府承制以黒汉权刺史既而镇防军谋归宋裕州大成山聂都统一军独与为敌镇防不能胜奔枣阳宋人以故知唐虗寔防邓帅伊喇瑗叛归宋遗书招黒汉黒汉杀其使者不报宋王安抚率兵攻唐鄂司王太尉继至攻益急城中粮尽人相食黒汉杀其爱妾啖士士感其义争杀妻子官属聚议欲降黒汉与聂都统执益坚总领赵绰尔与冯总领私约王安抚入城聂都统请冯议事即坐中斩之绰尔乘夜开西门纳宋军黒汉率大成山军巷战自辰至午宋军大败绰尔约并力杀大成山军大成军败获黒汉胁使降不屈为所杀
　　姬汝作字钦之汝阳人全州节度副使端修之侄孙也汝作以才量称正大末避兵崧上保乡邻后徙居交牙山砦授北山招抚使迁入汝州汝州当残后防御使张楷自揣不能服众以州事托青阳总帅呼延实元兵屡破仅存空城汝作至招集防亡复立市井元兵复来攻以死拒之兵退间道纳奏授同知汝州防御使呼延实忌其功州事动为所制实欲迁州入山汝作以为仓中粮尚多四面溃军日至激之皆可用朝廷倚我守此州总帅欲弃之何心哉谗间既行有相图隙详议官杨鹏释之实乃还山防战襄郏得马百余士气颇振遂以汝作为总帅天兴二年哀宗在蔡征入援州粮垂尽中京破部曲私议以城降惧汝作不敢言白欲迁州入山汝作怒曰吾父祖食禄百年今又居帅职吾生为金民死为金汝軰言避于山非欲降乎有再言迁者斩元塔察将兵攻蔡经汝州州人梁皋作乱杀汝作宣使石珪以皋权防御使脱走入蔡以事闻帝甚嗟惜赠汝作昌武军节度使子孙世袭穆昆仍诏呼延实范真讨臯不获皋后为元兵所杀
  </div>
  <div class="pagination">
   <a href="钦定续通志_page248.html">
    上一页
   </a>
   <span>
    ...
   </span>
   <a href="钦定续通志_page244.html">
    244
   </a>
   <a href="钦定续通志_page245.html">
    245
   </a>
   <a href="钦定续通志_page246.html">
    246
   </a>
   <a href="钦定续通志_page247.html">
    247
   </a>
   <a href="钦定续通志_page248.html">
    248
   </a>
   <span class="current-page">
    249
   </span>
   <a href="钦定续通志_page250.html">
    250
   </a>
   <a href="钦定续通志_page251.html">
    251
   </a>
   <a href="钦定续通志_page252.html">
    252
   </a>
   <a href="钦定续通志_page253.html">
    253
   </a>
   <a href="钦定续通志_page254.html">
    254
   </a>
   <span>
    ...
   </span>
   <a href="钦定续通志_page250.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
