<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 460 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 460 页/共 681 页</h1>
    <div class="content">
○辛卯。河道总督张鹏翮、条奏河工九款。一、堤工宜坚筑加帮之堤、应将原堤、重用夯杵、密打数遍、俾极坚实、而后于上再加新土。创筑之堤、先将平地夯深数寸、而后于上加土建筑、层层如式夯杵行硪、务期坚固、不许近堤取土、亦不许挖伤民间坟墓。该道厅不时往来巡查。如有此等情弊、即将承筑官揭报、以凭参究。一、桩工宜用整木、签钉入地极深。埽用整柴镶压、极其坚固。如仍前将木柴截用、修筑不坚、旋修旋坏、该道厅指名揭报、以凭参拏追究。一、平常工程、概用龙尾埽、稀钉排桩、一遇风浪、即行塌卸、虚糜帑金、应行停止。一、修砌石工宜得法。马牙、梅花等桩、皆须用整木密钉、务极坚深。面里丁头等石、务极平整。石灰须用重筛筛过、多用米汁、调和捣杵、极其胶粘、以之灌入、令其无缝不到。又用铁锭铁锔、联络上下、合为一片。如或料物不堪、短少灰米、以及修砌草率、立即指名揭报、以凭据实参究。一、□山戊不□抢各工、用埽最多、而工程以平报险、用料以少报多、不无虚冒之弊。本年修理、次年估销、新陈相因、易于牵混。嗣后呈报险工、一面估计数目申详、如系假捏、即以谎报题参处分。一、挑河工程、务将挑出之土、尽堆于原估堤上、层层夯硪成堤、使之高宽、以资捍御。挖河人员、务须照估挑挖宽深、不许将散土堆积、以滋假河之弊。倘复蹈前辙、以及引水淹漫、虚报淤塞者、除挑过土方、用过钱粮、一概不准销算外、仍以侵冒误工、严参拏问。一、臣查阅河工、见顶冲大溜之处、对岸必有沙嘴挺出、此河曲之故也。从此曲处、挑挖引河、以杀水势、则对岸险工可平、诚有如圣谕指示者。因询河官、何以不即遵行、据称挑挖引河、需费钱粮甚多。挖后引水大溜、始能成河、若逢缓水、必致沙淤、例应追赔、是以人心惧缩。臣思河工虚应故事、挑挖不如式者、理应赔修。若实心任事、挑挖之后、偶致淤垫者、应请圣恩免其赔修、庶几人无畏缩。我皇上挑直之谕、可以实见之奉行、而河工有底绩之期矣。一、河工官员、有实心任事、不避劳怨、不侵帑金、修防坚固者、工成之日、优叙即用。其怠玩推诿、虚冒钱粮、工程不坚固者、即应纠参、严加治罪。一、挑河筑堤、雇夫动至数千、寒暑风雨、极其劳苦、工成之日、应给印票、该地方查验、免其杂项差徭、以酬其劳。以上各条。仰请天语申饬。勒石河上、永远遵守。得上□日、览奏、条陈河工弊端、详悉切要、极其周备。著九卿詹事科道、会同速行确议具奏　　

○敕谕第巴等曰、边境向有定处。尔纵放营官喋吧昌侧集烈、将四川打箭炉内土司蛇蜡喳吧居住地方、恃强尽行霸占。渐次侵踞河东乌泥、若泥、凡州三处、潜有窥伺嘉庆擦道之意。又因内土司蛇蜡喳吧漏言、遂致于死。种种狂悖、实难宽假。川陕总督席尔达、已经具题、据此岂非尔私示所属人等、侵犯边境生事。边境地方、岂可让与寸地。此等事情、尔俱违悖妄行。敕上□日一到、将渐次侵占打箭炉、及版图内土司地方、俱著退还。打死内土司蛇蜡喳吧之营官、即拏解送。不然、生事之罪、归与尔身、彼时悔之不及矣　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百九十九


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿

大学士仍兼管史部户部尚书翰林院学院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉

敕修　　

康熙三十九年。庚辰。秋。七月。壬辰朔。享太庙。遣内大臣都统公鄂伦岱行礼　　

○升内阁学士布泰为盛京刑部侍郎　　

○癸巳。上诣皇太后宫、问安　　

○甲午。谕河道总督张鹏翮、归仁堤、便民闸等口、俱已堵塞。其毛城铺迤下等口、尚未堵塞、将便民闸等口堵塞、则毛城铺等口所出之水、由何处洩去、必致散漫各处、民受大害。此关系紧要、宜速筹一策　　

○乙未。上召刑部侍郎常绶、并员外郎费养古、谕曰、张鹏翮深悉河务、条奏详明。但任事伊始、即如此严切、后将难继。其所奏下桩处、朕南巡时、亦曾面谕于成龙。今张鹏翮所奏如此、方见朕言之当。治河石料、抛置水次、以致冲没者颇多。于成龙监修河务、尝身立淤泥中、竭力督催、故人皆奋勉。但彼偶离其地、属员则安逸是图、无所顾恤矣。且闻或于河岸陡峻处、略加削直、即冒称堤工者有之。张鹏翮、见奏事宜、固为详明、但彼所辖地方辽阔、不得不分委属员、后来功效、难以预必。尔等视河屡矣、今观此奏、以为何如。常绶奏曰、后效难于逆料、诚如圣谕　　

○理藩院题、商南多尔济等、所奏策妄阿喇布坦、遣人往青海台吉处等事、毋庸议。上曰、此事、目前观之、虽属甚小、将来大有关系。该部拟以毋庸议、倘青海台吉等、遣人以所奏闻事、问商南多尔济、则商南多尔济、何以答之。策妄阿喇布坦、人甚狡猾。其口称往征第巴、或因力不及而虚张声势、或欲往征、以此问曾往彼处侍郎常绶等、再行具奏　　

○九卿等议覆、河道总督张鹏翮奏修河工事宜、应准行。上曰、张鹏翮所奏、黄河曲处、挑挖使直、则对岸险工可平、此说良是。所谓曲处挑挖使直、非谓取直于堤外、乃两堤之间、自四五里、至十里、广狭不一、于此内曲者直之耳。朕亦曾以此面谕于成龙、于成龙之意、甚忽视之。朕不过暂往巡视、于成龙乃久居河上之人、毋论朕不能尽知、即所深知者、亦不可强令所司、曲从朕意、脱有不虞、关系非小。今张鹏翮此奏、与朕向时所见甚合。朕凡事知者言之。不知者不轻言。即今邳州吕梁诸处情形如何、并未亲见。若强以为知、必致辞穷。伊桑阿、马齐、尔等曾经亲到河工、故能知之。若所未知者、概以为知、可乎。张鹏翮遇事精勤、从此久任河务、必有益。著照所议速行　　

○上又顾大学士等曰、观翰林官、及庶吉士内、有极贫者。衣服乘骑、皆不能备、将此等查出、作何施恩、有益供职。其丁忧告假回籍之翰林官庶吉士、有生计艰难、无力至京者、著该督抚酌量资助、令其来京。又翰林官员、专司文翰、更无他事、各省学道员缺、应与郎中并差。任满之日、仍各回衙门。或掣签、或作何差遣、尔等会同翰林院议奏　　

○授三等辅国将军富良子尼雅罕、为三等奉国将军　　

○丙申。上诣皇太后宫、问安　　

○谕兵部、朕前南巡时、见应差宣楼等项船只、朽坏未修者甚多。每年水手工食、及修造银两、为数不少。地方官将此项银两、不行照数支给、以致船只朽坏、差遣有误、水手亦致困苦。此后著该督详察、照数支给、务俾均沾实惠　　

○免江南泗州盱眙县、本年分水灾额赋　　

○己亥。升内阁学士胡会恩、为兵部右侍郎　　

○河道总督张鹏翮题、清口已照式筑坝下埽、仅留口门。今粮船尽数过淮、指日出口、即可煞坝。且张福口引河挑成、引出清水、已至坝口、只待煞坝、便可开放入运。其一应进贡、以及差使官兵船只、不得擅自开放。俟回空之时、启坝过完、仍行堵塞。从之　　

○庚子。大学士等遵上□日、以商南多尔济等、所奏青海事宜、问侍郎常绶、侍读学士伊道、郎中常明等回奏。上曰、此事稍觉迟延、方奏到日、即为行文甚好。青海台吉、亦属失算、何以先将已意洩漏。但将来使照常款待礼遣、断不敢构衅。今以朕计之、亦尚无妨。朕巡幸蒙古之地颇多、凡事朕皆熟悉。策妄阿喇布坦、人虽狡猾、但由博罗塔拉至土伯特、必经哈拉乌苏等艰险之处、路径甚恶、断不能往伐。何也。策妄阿喇布坦、素行奸恶、故其附近哈萨克布鲁特诸部、皆相仇讐。欲悉军大举、则路既难行、且无留护其妻孥者。若兵单力弱、断难成事、惟有奋激而行。妻孥与俱。幸而有济则己、无济、则有归附土伯特之谋而已。然策妄阿喇布坦奏书之意、特张虚声、欲观青海之动静耳、亦未必果欲争战也。观古赵充国所议五事良是、应宜留意　　

○升内阁侍读学士舒辂、为内阁学士兼礼部侍郎　　

○以四川重庆总兵官郑侨柱、年老、命休致　　

○辛丑。孝懿皇后忌辰。遣官祭陵　　

○壬寅。上诣皇太后宫、问安　　

○河道总督张鹏翮题、臣恭奉圣训、指授方略、堵塞邵伯决口、粮船即便通行、此时运河各决口尽堵、清水又引出、乘时将运河淤垫处、再加疏浚、来□山戊不□粮船、自可通行、不致迟误。至于改载桫船、雇募水手人夫、恐糜费钱粮。且由江入海、从黄河海口进中河之处、潮汐消长、水势不一、风涛不测、实属难行。下所司知之　　

○乙巳。翰林院学士法良、韩菼、遵上□日议、此后各省学道缺出。翰林官内、自侍读侍讲以下、开列职名、仰俟钦点。及翰林官内贫者、月给银三两具奏。上曰、翰林官等所学优长、朕俱知之。但其为人、尚未深悉、难以简择。此后学道缺出、除告假在籍日期不论外、较俸派出。翰林贫者给银之处、著依议　　

○丙午。中元节。遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵　　

○升福建按察使李成林、为河南布政使司布政使　　

○壬子。故振武将军甘肃提督孙思克、榇回京师。命皇长子允禔、往奠茶酒。赐鞍马二匹、银一千两　　

○癸丑。上奉皇太后、自畅春园回宫　　

○命发运江苏等处仓谷、于淮扬二府所属被水灾海州山阳等十五州县、赈济三月　　

○升肃州永固城副将韩成、为四川重庆总兵官　　

○甲寅。上谕大学士等曰、顷者问护送孙思克丧之章京云、孙思克之丧、自甘州至潼关、沿途军民、无不号泣相送。孙思克在西陲时、朕甚赖之。因思甘肃地方紧要、特命都统雷继尊前往。雷继尊朕所素知、骑射甚精、人材优长。将军博霁、莽依图、俱善。前博霁自江宁赴西安时、军民哭送、直至浦口。彼若不善、何能如此。诚可谓将军矣。提督李林盛、军民亦无不称善　　

○升太仆寺卿钱晋锡、为顺天府府尹　　

○乙卯。上谕大学士等曰、观九卿所议考试一事、科道亦不心服。况今年会试所中大臣子弟居多、孤寒士子、未能入彀。如此、欲令人心服得乎。张鹏翮、李光地、任学院时、居官皆善。彭鹏、郭琇、居官好。著将郑维孜、满普、慕琛等所条奏、及九卿会议事件、尽行录出、差保举笔帖式送示四人。果否得当、如何方能除去弊端、永远可守。务令各抒己意、详议具奏。四臣居官优善、持行清廉。若狥大臣及科道情面、不尽心审度、据事直言。则彼等一生读书立行、亦属虚伪。尔衙门录此上□日、令前往之人带去。李光地处、往返限六日。张鹏翮处、往返限二十日。郭琇、彭鹏处、尔等可计程限日　　

○上又谕、鄂罗斯地方遥远、僻处西北海隅。然甚诚敬。噶尔丹窘迫求救、彼曾拒而不答。曩者遣人分画边界、即献尼布潮地、以东为界。尼布潮等处、原系布拉忒、吴梁海、诸部落之地、彼皆林居、以捕貂为业、人称为树中人。后鄂罗斯强盛、遂并吞之、已五六十年矣。即此允当轸念也　　

○山东道御史吕琨、条奏秋审罪案、宜分两议具奏。上曰、此事断不可行。若分两议、谁肯附于议斩者。恶人不除、则法既不行、而善类何以得安。朕凡遇难决之事、必与诸大臣商酌行之。即如昨日刑部题、殴死伯父、殴死叔父之人、拟即正法、朕著问九卿者、非谓此等人、不当处斩也、但其中或有他人殴死、而归罪于彼、亦未可知、故令详议耳。彼等果系情实、岂可宽宥。此本著发还吕琨。给事中、御史、专任言职、各以闻见入奏甚是。朕此发还、非阻言路之意、因于事不合、故发还耳。可将朕上□日晓谕　　

○升左佥都御史王九龄、为内阁学士兼礼部侍郎。詹事府詹事徐秉义、为礼部侍郎、仍管詹事府事。国子监祭酒孙岳颁、为礼部侍郎、仍管国子监事　　

○以内阁学士满笃、充经筵讲官　　

○丙辰。上御太和殿视朝。文武升转各官谢恩　　

○谕户部、国家要务、莫如贵粟重农。朕宵旰图治、念切民生。惟期年谷顺成、积贮饶裕、于以休养黎元、咸登乐利。今闻直隶各省、雨泽以时、秋成大熟。当此丰收之时、正当以饥馑为念。诚恐岁稔谷贱、小民罔知爱惜、粒米狼戾、以致家无储蓄、一遇□山戊不□歉、遂致仳离。著该督抚严饬地方有司、劝谕民间、撙节烦费、加意积贮。务使盖藏有余、闾阎充裕、以副朕重农敦本、爱养元元至意。尔部即遵谕行　　

○升左通政劳之辨、为太仆寺卿　　

○丁巳。上巡幸塞外。命皇长子多罗直郡王允禔、皇三子多罗贝勒允祉、皇四子多罗贝勒胤禛皇五子多罗贝勒允祺、皇八子多罗贝勒允禩、皇十三子胤祥、皇十四子允禵、皇十五子允禑、皇十六子允禄、随驾。是日启行。驻跸三家店　　

○谕领侍卫内大臣等、附近三家店、道旁沟壑之水、毋得取饮。误饮即成霍乱。著遍谕文武官员、及军人等知之　　

○以原任福建布政使张霖、为云南布政使司布政使　　

○己未。上驻跸密云县　　

○古北口总兵官马进良、来朝　　

</div>
    <div class="pagination">
<a href="清实录康熙朝实录_page459.html">上一页</a><span>...</span><a href="清实录康熙朝实录_page455.html">455</a><a href="清实录康熙朝实录_page456.html">456</a><a href="清实录康熙朝实录_page457.html">457</a><a href="清实录康熙朝实录_page458.html">458</a><a href="清实录康熙朝实录_page459.html">459</a><span class="current-page">460</span><a href="清实录康熙朝实录_page461.html">461</a><a href="清实录康熙朝实录_page462.html">462</a><a href="清实录康熙朝实录_page463.html">463</a><a href="清实录康熙朝实录_page464.html">464</a><a href="清实录康熙朝实录_page465.html">465</a><span>...</span><a href="清实录康熙朝实录_page461.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
