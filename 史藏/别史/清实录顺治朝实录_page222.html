<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 222 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 222 页/共 242 页</h1>
    <div class="content">
○庚申。宗人府奏言、多罗康郡王杰书。已进封和硕亲王。请给封号。命仍用原号。　　

○刑部题、周亮工被参各款内、审实赦后赃银一万有奇情。罪重大。应立斩。家产籍没入官。承问官程之璇、田缉馨、卢图龙、王仕云、吴琪滋、孙开先、徇情将赃银豁免。除程之璇已经物故外。田缉馨等、俱应拟绞监候。其家产、并程之璇家产、一并籍没入官。其余事内有名各犯、应援赦免罪。疏入下三法司核议。　　

○升鸿胪寺鸣赞木护理、为本寺少卿　　

○补内阁撰文中书舍人兼太常寺卿祁通格、为太仆寺卿。　　

○授考选刑部郎中胡悉宁、为户科给事中。　　

○辛酉。河道总督朱之锡、乞假扶母榇归葬。上允之。仍命事竣、即回任供职。　　

○壬戌。补外转户科右给事中法若真、为山西布政使司参议、分守冀宁道。原任山东东兖道参议王允祚、为浙江布政使司参议、分守杭嘉湖道。升广东罗定道佥事鲍开茂、为本省布政使司参议、分守海北道。　　

○以公渥赫、公坡尔盆、为内大臣。　　

○甲子。遣官祭三皇庙。　　

○丙寅。冬至节。祀天于圜丘。遣固山贝子温齐行礼。　　

○遣官祭四祖陵、福陵、昭陵。　　

○上自南苑、出西红门校猎。是日驻跸白家滩。　　

○丁卯。上驻跸卢沟桥。　　

○户部议覆。贵州巡抚赵廷臣疏言、黔省曩为寇踞。改卫为府。改所为县。变乱旧章。民苦重役。今底定之后、应复旧制。所有原属广西地方、改归该省管辖为便。应如所请。报可。　　

○云南巡抚林天擎、劾奏广西提督线国安、随大军进巢□刀云南迤西地方、大肆抢掠。及奉上□日回粤、奸淫杀戮。暴虐更惨。乞立赐处分。得上□日、线国安荼毒云南地方、抢杀淫掠、情罪重大。著议政王贝勒大臣、速行严察密议具奏。　　

○戊辰。江宁巡按卫贞元疏言、海逆犯顺。一时守土文武各官、有效死靡他、忠烈炳著者。如江浦县知县许立达、当江城失守、立达挺然不降。贼缚至舟中、踊身投水死。天长县知县王辛、奸民献城、势不可支。辛引佩刀自裁、被救、复赴萧寺自经死。寿春营把总张育才、御贼于乌衣镇。手刃贼众。陷阵而死。二令一弁。捐躯报国。允宜旌表。下所司议。　　

○广东左布政使冯如京、以有疾致仕。　　

○旌表节妇。直隶清苑县民刘登举妻段氏、开州民李鸣鸾妻武氏、孝子。文安县生员邢澄、各给银建妨如例。　　

○己巳。上驻跸玉泉山。　　

○庚午。转翰林院侍讲田逢吉、为侍读。升翰林院检讨綦汝楫、为侍讲。　　

○辛未。上驻跸沙河。　　

○升吏部稽勋司郎中刘祚远、为太常寺少卿提督四译馆。　　

○升浙江右布政使员尽忠、为湖广布政使司左布政使。　　

○壬申。上驻跸昌平州。是日、驾过明崇祯帝陵。凄然泣下。酹酒于陵前。复遣学士麻勒吉、奠明太监王承恩墓。　　

○免河南汤阴县本年分雹灾额赋。　　

○山东沂州总兵官臧延龄卒。　　

○癸酉。上阅明诸帝陵。　　

○议政王贝勒大臣等、会议会推沈文奎各官罪。吏部尚书觉罗科尔昆、应革任。并革去一拜他喇布勒哈番。罚银百两。尚书孙廷铨、应降三级。左侍郎石申、应降二级。左侍郎禅代、右侍郎杨茂勋、应革恩诏所得拜他喇布勒哈番。工部尚书孙塔、削所加之级。仍各罚银百两。留任。刑部尚书杜立德、左都御史魏裔介、户部左侍郎叶成格、傅维鳞、右侍郎铿特、礼部左侍郎李奭棠、兵部左侍郎刘达、右侍郎石图、督捕左侍郎吴达礼、刑部右侍郎阿思哈、工部左侍郎杨义、副都御史科尔坤、通政使觉罗雅布兰、大理寺少卿张椿、通政使司参议柯士芳、户科都给事中孙光祀、刑科都给事中黏本盛、工科都给事中姚延启、掌河南道事御史上官鉝、各罚俸一年。礼部尚书王崇简、工部尚书刘昌、礼部右侍郎甯古里、沙澄、工部右侍郎张缙彦、副都御史袁懋功、大理寺少卿卢兴祖、各罚俸半年。大理寺卿朱国治、罚俸三个月。得上□日、科尔昆免革任。余依议。　　

○甲申。遣内大臣伯索尼致祭前明崇祯帝。文曰。惟帝亶聪御极。孜孜以康阜兆民为念。十七年来、劼毖无斁。不意流寇猖獗。国遂以倾身殉社稷。向使遭际景运、可称懿辟。独是缵承衰绪。适丁劫厄。虽励精图治、而倾厦莫支。朕念及此、恒用深恻。兹巡幸畿辅。偶过昌平睇望陵寝。益为凄然。特具牲帛酒品、用昭礼祭。尚飨　　

○遣官祭前明成祖、仁宗、宣宗、英宗、宪宗、孝宗、武宗、世宗、穆宗、光宗、熹宗、诸帝陵　　

○谕工部。前代陵寝、神灵所栖。理应严为防护。朕巡幸畿辅。道经昌平。见明代诸陵、殿宇墙垣、倾圯已甚。近陵树木、多被斫伐。向来守护未周、殊不合理。尔部即将残毁诸处、尽行修葺。见存树木、永禁樵采。添设陵户、令其小心看守。责令昌平道官、不时严加巡察。尔部仍酌量每年或一次、或二次、差官察阅。勿致疎虞。　　

○礼部议覆。礼科右给事中杨雍建疏言、滥刻四书诸家辩大全辩等书、畔道驳注。应令焚毁。并饬直省学臣校士。务遵经传。不得崇尚异说。从之。　　

○喀尔喀部落土谢图汗下多尔济台吉等贡马。宴赉如例。　　

○乙亥。上驿跸高丽营。　　

○丙子。上驻跸通州。　　

○升署副将管湖广安陆副将事吴汝凤、为江南镇江府副将。天柱参将李孟夏、为江北寿春营副将。黄州参将佟透、为湖广均房副将。汾州参将郭虎、为陕西靖远副将。　　

○归并河南南召县于南阳县。裁开封府知事检校。及沈邱县界首、商邱县丁家口、宜阳县穆册、永宁县高门关、嵩县没大岭、卢氏县栾川、泌阳县象河关、汝州鲁山歇马领、巡检祥符县大梁驿、杞县雍邱驿、尉氏县马驿、中牟县圃田驿、延津县廪延驿、新郑县永新驿、许州白马驿、襄城县新城驿、禹州清頴驿、郑州管城驿、荥泽县广武驿、荥阳县索亭驿、商邱县商邱驿、宁陵县甯城驿、睢州葵邱驿、安阳县邺城驿、磁州滏阳驿、汲县卫源驿、新乡县新中驿、获嘉县崇宁驿、淇县淇门驿、河内县覃怀驿、修武县武安驿、洛阳县周南驿、偃师县首阳驿、巩阳洛口驿、新安县函关驿、渑池县蠡城驿、灵宝县桃林驿、阌乡县鼎湖驿、南阳县宛城驿、新野县湍阳驿、裕州赭阳马驿、叶县滍水马驿、汝阳县汝阳马驿、上蔡县上蔡马驿、西平县西平马驿、硖石驿、驿丞。祥符县递运所、延津县廪延递运所、襄城县递运所、禹州递运所、汤阴县宜沟递运所、磁州递运所、汲县河平递运所、新乡县递运所、获嘉县递运所、亢村递运所、淇县递运所、河南县递运所、洛阳县递运所、新安县递运所、渑池县递运所、义昌递运所、阌乡县递运所、南阳县宛城递运所、博望递运所、林水递运所、新野县新野递运所、叶县保安递运所、叶县递运所、大使。开封府军储仓、彰德府崇盈仓、卫辉府广积仓、怀庆府仓、河南府丰济仓、汝宁府军储仓、大使。　　

○丁丑。上驻跸三河县。　　

○戊寅。上驻跸马伸桥。　　

○皇第六子奇授生。　　

○授庶吉士富鸿业、陆懋廷、马晋允、萧惟豫、张贞生、俱为翰林院编修。邹度珙、谭篆、崔蔚林、熊赐履、熊赐玙、俱为翰林院检讨。　　

○偏沅巡抚袁廓宇引年乞休。不允。　　

○升正蓝旗汉军牛录章京唐国政、为甲喇章京。　　

○己卯。上驻跸汤泉。　　

○升经略标下提督总兵官左都督太子少保李本深、为太子太保、充贵州提督兵官。　　

○辛巳。升户部郎中张清议、为广东按察使司佥事、分巡罗定道。　　

○壬午。以尊称四祖陵为永陵遣官告祭。　　

○升正白旗汉军牛录章京爱音达礼、为甲喇章京。　　

○癸未。上驻跸遵化县。　　

○甲申。上驻跸三屯营是日、谕礼部。前明崇祯帝、励精图治。十有七年。不幸寇乱国亡。身殉社稷。考其生平、无甚失德。遘兹厄运。殊堪矜悯。宜加谥号、以昭实行。今谥为庄烈愍皇帝。尔部即遵谕行。　　
</div>
    <div class="pagination">
<a href="清实录顺治朝实录_page221.html">上一页</a><span>...</span><a href="清实录顺治朝实录_page217.html">217</a><a href="清实录顺治朝实录_page218.html">218</a><a href="清实录顺治朝实录_page219.html">219</a><a href="清实录顺治朝实录_page220.html">220</a><a href="清实录顺治朝实录_page221.html">221</a><span class="current-page">222</span><a href="清实录顺治朝实录_page223.html">223</a><a href="清实录顺治朝实录_page224.html">224</a><a href="清实录顺治朝实录_page225.html">225</a><a href="清实录顺治朝实录_page226.html">226</a><a href="清实录顺治朝实录_page227.html">227</a><span>...</span><a href="清实录顺治朝实录_page223.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
