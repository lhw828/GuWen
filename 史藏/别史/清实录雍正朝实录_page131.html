<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 131 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 131 页/共 216 页
  </h1>
  <div class="content">
   ○广东学政顾仔疏奏、原任连州知州朱振基、私供逆贼吕留良牌位。经生员陈锡等呈首。按察使元展成参奏。钦奉谕旨。朱振基等、著革职严审。其连州生员陈锡等、深明大义。不为邪说所惑。据实出首。以彰名教。具见士习淳良。甚为可嘉。著将今年该州应试完场之举子。交与该学政秉公遴选学问优通者四人。赏作举人。送部一体会试。以示恩奖。臣遵旨将连州完场朱卷。细加覆阅。选定卢伯蕃、陈锡、吴奇徽、戴雯等四名。送部会试。以副皇上奖励特典。下部知之　　

○丁未。谕兵部。鄂善、著前往凉州。协同秦布、办理事务。其驻劄太原兵丁、著石麟暂行管理　　

○调陕西西安副都统卓鼐、为陕西宁夏右翼副都统　　

○吏部议奏、内外文武官员。有恩允所请。封其曾祖、祖、父者。应准并封其曾祖母、祖母、与母。封其曾祖母、祖母、与母者。应准并封其曾祖、祖、父。从之　　

○授宗室锡绵女、为县君。壻罗卜藏西拉布、为固山额驸　　

○戊申。谕内阁。广东盗案繁多。民俗犷悍。应设观风整俗使一员。化导训饬。令风俗人心。渐归醇厚。又该省督抚奏称、粤东士习。未能端谨。请设学政二员。一司文衡。一饬士行。以为造就人才之地。朕思文行本属相关。不可离而为二。况广东地方辽阔。若司文司行。分属两员。仍各遍历通省。耳目闻见、恐有未周。著设学政两员。按该省地方。分管考试督察。广东观风整俗使。著右通政焦祈年补授。通省教职士子。令其兼行稽察　　

○又谕。康熙五十九年。陕省解送驼马进藏。文武官五十员。每员借支肃州公库银五百两。为行装路费之资。本系应给之项。因当时该督抚、未经题报。不敢作正项开销。是以各员回陕之时。仍于各名下著追补项。至今尚有未完银一万六千八百两。朕念伊等效力戎行。远涉藏地。虽非冲＜釒夅＞破敌者比。而间关行役。亦属可悯。著将未完银两。概行豁免。其已完者。悉给还本员。或交伊之的属。如该员有别项亏欠应追者。即准其抵补。以示优恤劳役之至意　　

○以顺天府府尹孙嘉淦、署工部左侍郎　　

○兵部议覆、四川提督黄廷桂疏言、夔州协属达州、太平二营。距夔遥远。难于控制。请就近归隶川北镇统辖。应如所请。得旨、依议。近来提镇等、每于到任之后。将营伍事宜。条奏更张。以为尽职。伊等身在地方。敷陈时事。其允协与否。部臣不能遥度。其情形。每多议准。即朕亦以伊等身为本地大员。必筹画周详。然后陈奏。是以照议准行者有之。乃细加察访。竟有捍格难行。或于该地方毫无禆益者。是伊等陈奏之时。或误听人言。或苟且塞责。并非确有所见。计出万全之举也。嗣后该提镇等。若于营伍地方事宜。果有深知灼见。断不可不更改者。方许具奏。倘有泛行陈请。经部议准、而究不可行者。定将条奏之人。严加议处　　

○又议覆、云贵广西总督鄂尔泰、疏奏黔省新辟苗疆。立营设官事宜。一、八寨去都匀郡城。仅九十余里。实为都黎总隘。请将都匀营参将裁去。改为都匀协。除旧有守备一员。千把总六员外。应设立副将一员。驻劄八寨。增游击二员。守备一员。安兵一千六百名。分为左右二营。以游击一员、分驻府城。一员随副将驻劄。一、丹江逼近凯里营汛。山势陡峻。素为生苗盘踞。请增立一营。将凯里营都司裁去。归并丹江营管辖。除凯里旧有千把三员外。丹江应设参将一员。守备二员。千总一员。把总二员。安兵一千六百名。分为左右二营。名丹江营。于大丹江驻一千名。鸡讲驻三百名。小丹江驻二百名。余为凯里汛防。一、九股在鸡讲清水江之中。素称强悍。请将黄施营游击、移驻施秉旧县。安兵三百名。又有地名稿贡者。乃九股出没咽喉。应驻兵二百名。以资控制。一、清水江有南北两岸。寨分稠繁应于清水江居中、设立一协。名清江协。增副将一员。游击二员。守备二员。千把总六员。分为左右二营。安兵二千名。于适中之公鹅、驻一千名。对江北岸驻四百名。柳傍、驻四百名。革冬、驻二百名。至镇远一协。原因防御清水江九股等处生苗而设。今清水江已安营汛。应将镇远协、改为一营。将副将裁去。其两营游守。除镇远应留驻游击一员。守备一员。千把总六员外。所余游击一员。守备一员。千把总六员。即归入清江协副将标下。一、天柱营、向以附近生苗。故设立参将。今既分设营汛。应将天柱营参将、改为都司。存千把总三员。所余守备一员。千把总三员。归入丹江。一、古州地方。户口极多。乃都黎适中要隘。应设一镇。名为古州镇。增总兵一员。游击三员。守备三员。千总六员。把总十二员。分为中左右三营。安兵三千名。将黎平协改为一营。副将改为游击。此所设协营。并下游旧制一带协营。俱听古州新镇统辖。一、营汛既定。应设文官分治。请于都匀府。添设同知、通判各一员。以同知分驻八寨。以通判分驻丹江。镇远府。添设同知一员。分驻清水江。黎平府。添设同知一员。分驻古州。俱加以理苗同知字样。一、所设同知通判。专驻苗疆。有绥理地方、缉捕奸顽之责。不可护卫无人。应照湖南乾凤二厅之例。于同驻之官兵内。各拨给把总一员。兵一百名。以为亲标。一、施秉旧县。既将游击移驻。同城不便无文员。请添设施秉县县丞一员分驻。均应如所请。从之　　

○添设广东潮州府惠来县葵潭乡巡检一员。从署广东巡抚傅泰请也　　

○裁驻防昌平、顺义、良乡、宝坻、固安、采育东安、霸州、雄县九处笔帖式。各一员　　

○己酉。振武将军顺承郡王锡保奏报、鄂尔昆、集尔麻、泰图拉三处屯田。收获大麦小麦、糜子共七千五百五十石有奇。下部知之　　

○庚戌。左副都御史陈良弼、缘事革职。以原任詹事府、詹事王图炳、为都察院左副都御史　　

○辛亥。谕内阁。据署山东巡抚费金吾等摺奏疏浚山东济宁嘉祥等县及江南沛县徐州等处水道。使归宿于海。则山东、江南二省。历来被水州县皆成乐土。朕思此项工程。既于民生大有禆益。则举行不宜稽迟。应先期派出官员前往。专司督修之事。以便备办物料。早动工程。原任侍郎阿克敦、前在广东署事任内。尚无贪赃犯法等情。今著宽免释放命往水道工程效力。以赎前愆。再著原任巡抚陈世倌、甘汝来前往。与阿克敦同司督修之事。一切办理机宜。悉听田文镜、嵇曾筠、孔毓珣、尹继善、筹画调度。其工料等费。悉动帑金支给。至在工差委人员。听阿克敦等、酌量派用。有应从京师带往之员。准其奏请带往。其湖广革职粮道王恕、著交与阿克敦等、带往办事效力　　

○吏部议覆、云贵广西总督鄂尔泰疏言、云南开化一府。接壤交趾。地方辽阔。虽设有同知通判、经历三员。俱非印官。不能分理正务。请将通判一缺裁去增置一县。设知县一员。于地方有益。应如所请。从之。寻定新设县曰文山　　

○改贵州洪番土司地方、归定番州流官管辖。从贵州巡抚张广泗请也　　

○壬子。署山东巡抚岳浚摺奏修理东省南北大路工程。奉上谕。诸凡工作。惟勤查确勘。属员吏胥、方不敢舞弊。若少涉疎慢。必致有名无实。潦草塞责。须遴委诚实人员。不时催督看验。务俾修筑坚固。以利便行旅。至于帑项。苐不令奸贪侵蚀耳。何可吝惜。果能锱铢皆用于工内。即较原估稍多。亦朕所乐。闻也　　

○癸丑。大学士、九卿等奏、据督修孔庙工程通政使留保、山东巡抚岳浚等奏报。十一月二十六日午刻。正当孔庙上梁之前二日。庆云见于曲阜县。环捧日轮。历午未申三时之久。仰惟皇上尊礼先师孔子。典文周备。又特颁发帑金。兴建阙里文庙。凡殿门廊庑。悉仿帝王宫殿之制。易盖琉璃黄瓦。是以天心昭格。显示嘉祥。于孔庙告成之日。庆云呈见。实从古未有之上瑞。伏请宣付史馆。垂示万世。得旨、朕平素尊奉先师。至诚至敬。雍正二年。阙里文庙不戒于火。彼时廷臣。援明代弘治前事为言。而朕心悚惧不宁。引过自责。亲诣太学文庙。虔申祭告。特发帑金。命大臣等督工修建。凡殿庑制度规模。以至祭器仪物。皆令绘图呈览。朕亲为指授。遴选良工。庀材兴造。虔恪之心。数年以来。无时稍间。今大成殿上梁前二日。庆云见于曲阜。卿等归美朕躬之词。朕不克当。或者上帝先师。鉴朕悚惕诚敬之心。见兹云物。昭示瑞应。朕不敢矜言祥瑞。但能功过相抵。朕之幸也应择日躬诣太学文庙祭告。以申感庆之衷。朕躬被先师之福佑。普天士子。诵法服膺同受圣人之泽。著将明年会试取中额数。广至四百名。壬子科各省乡试。每正额十名。加中一名。其十名之外。有零数者。亦加中一名。此朕体奉先师乐育之盛心。特行造就人材之旷典诸士子其各兴文敦行。益加勉旃。宣付史馆。著照所请行　　

○甲寅。实授岳浚、为山东巡抚。程元章、为浙江布政使司布政使　　

○以翰林院修撰陈德华、提督广东肇高学政　　

○下嫁镶白旗和硕额驸保金泰之郡主故遣官致祭　　

○乙卯。升四川建昌道刘应鼎、为四川按察使司按察使　　

○吏部议覆、四川巡抚宪德疏言、黎大所地方。为西南孔道。汉夷杂处。千总一员。不足以资弹压。请将千总裁去。改置一县。添设知县一员。再设典史一员。分驻泥头。俱隶雅州府管辖。又建昌之宁番卫、已改为冕宁县。该卫之冕山所千总一员。应行裁汰。均应如所请。从之。寻定新设县曰清溪　　

○吏部等衙门议覆、河东总督田文镜疏言、东昌等府。幅＜巾员＞太广宜设立直隶州。以分职守请将东昌府属之高唐州、为直隶州。分辖济南府属之禹城、平原、陵县、临邑四县。兖州府属之东平州、为直隶州。辖东阿、平阴、寿张、阳谷四县。东昌府属之濮州、为直隶州。辖观城、范县、朝城三县。青州府属之莒州、为直隶州。辖日照、沂水、蒙阴三县。至从前所改直隶济宁州。仍归兖州府管辖。其济宁州原辖之钜野、嘉祥二县。改隶曹州。郓城一县。仍隶兖州。均应如所请。从之　　

○丁巳。顺天府进春　　

○谕内阁。天津水师营兵丁钱粮。前经部议。每月定为一两五钱。朕近闻兵丁用度。稍有不敷。已降旨加为每月二两。浙江乍浦水师营兵丁。亦应一体加恩。其新拔之兵丁等。每月支银一两五钱者。亦著照天津之例。加为二两　　

○礼部议覆、甘肃巡抚许容疏奏、宁夏、西宁、凉州、肃州四镇。庆、靖二协。平凉、武威、二县。册报陕甘各标阵亡官员康海等、共三十九员。兵丁任政等、共二千一百一十八名。应请照例设位。入昭忠寺致祭。从之　　

○工部议覆、浙江总督李卫疏言、海宁沿塘。东自尖山。西至翁家埠。绵亘百里。皆临大海。今南岸潮头直射。北面护沙洗刷无存。一线草塘。不能抵敌全海潮势。若非向里添砌石工。难以保固。请于西塘内。荆煦庙起。至草庵止。就旧有草塘、收进二三丈。砌筑石工。东塘于陈文港、小文前薛家坝、及念里亭等处。分筑挑水盘头大草坝五座。堵御顶冲。使水势稍缓。可引涨沙渐聚。其远年块石。各塘酌量加高培厚。俱应如所请。从之　　

○内阁学士兼礼部侍郎桑格、以疾乞休。允之　　

○旌表河南祥符县烈女。郭竹襄女郭氏、拒奸不污。投缳殒命。给银建坊。入祠致祭如例　　

○戊午。四川巡抚宪德题夔州府石砫宣慰司马宗大、缘事革职。请以其子马光裕袭替。下部知之　　

○己未。调工部右侍郎张大有、为刑部右侍郎。升内阁学士何国宗、为工部右侍郎　　

○宗人府、及满洲大学士尚书等议覆、监察御史觉罗莫礼博条奏、宗室觉罗等、每年所生之子。系宗室之子。则宗室族长。查送宗人府。觉罗之子。则觉罗稽查子女头目。查送宗人府。宗人府即据造入册。恐无可以为凭之处。请将宗室族长。觉罗稽查子女头目。每人给与印记一方。以为凭据。应如所请。交礼部铸造。送宗人府分给。嗣后若宗室觉罗等、日渐蕃昌。至有增添族长人等之处。即照此例铸给。从之　　

○议叙陕西进巢□刀卓子山、棋子山、青海等处、在事有功文职官员。原任凉庄道今升山西布政使蒋泂等、各加级纪录有差。病故之西宁道赵世锡等、各准与一子入监读书　　

○辛酉。上以阙里文庙告成。亲诣国子监、致祭先师孔子　　

○谕内阁。朕御极以来。七年之中。未遇日食之异。今据钦天监奏称、庚戌年六月初一日。日食九分二十二杪。朕心深为畏惧。想由朕之政事有阙。用人敷治之间。未为允当。或内外臣工、不能敬谨奉职。民情尚未舒畅。以致上干天和。垂象示儆。朕寤寐之中。时刻修省。内外臣工等。各宜悚惕。恪尽厥职。共相勉勖。以凛天戒。但期各矢诚心。不必以空言回奏　　

○云南巡抚沈廷正奏报、新平营祥云捧日。得旨、连年以来。云南地方。屡有庆云醴泉之瑞。盖因总督鄂尔泰、公忠体国。以善政化导官民。人从其教。和气致祥。是以仰蒙上天叠昭瑞应。朕之所以宣谕臣民者。盖欲使天下之人。共知天人之道。有感必通黾勉为善。以共受上帝之福佑也。今览沈廷正所奏。朕言益可徵信。朕从来不言祥瑞。如尚崇廙奏报遵化州天台山、有凤凰翔集。鄂尔泰奏报都匀府苗疆、有石芝丛生。朕皆未宣示廷臣。天下之人。勿误以朕为夸张祥瑞。而忘自修之道也　　

○镶白旗汉军副都统梁永禧、缘事革职。升刑部郎中补熙、为镶白旗汉军副都统。镶蓝旗汉军副都统高应翙、缘事降调。升一等侍卫常昇、为镶蓝旗汉军副都统　　

○以福建南澳总兵官许良彬、署福建水师提督。福建金门总兵官张起云、署福建南澳总兵官。福建台湾副将康陵、署福建金门总兵官　　

○吏部议覆、广西巡抚金鉷疏言、粤西全州所属之西延司。猺獞杂处。巡检一员。不足弹压。请移本州州同驻劄。将巡检裁汰。其全州仍添设州判一员。以资协理宾州所属之武宣县。顺流直达浔州。不过四百里。而距宾州、地遥路险。应将武宣县、归浔州府管辖。庶公务不致稽迟。均应如所请又称马平、雒容二县、正印杂职等官。俱应仍照腹俸升转。查州县虽处烟瘴。尚有火耗足以养廉。杂职官员。俸银无几实堪怜悯。嗣后州县以腹俸升转。杂职仍三年即升。从之　　

○礼部议覆、福建巡抚刘世明疏言、台湾府属应试生儒原有另编字号。取中之例。后因台地士子。半系泉漳二府之人。希冀多中。故有撤去另编字号之请。今冒籍者俱已改归本籍海外诵读之士。竞切观光。请仍照旧例。另编字号。于闽省中额内。取中一名。以示鼓励。应如所请。从之　　

○改广西西隆州西宁县、归泗城府管辖。移西隆州治、驻偏牙。州同、驻八阳。从云贵广西总督鄂尔泰请也　　

○补行奉天雍正五年分军政罢软官二员。有疾官五员。年老官十七员。分别处分如例　　

○壬戌。谕内阁。元旦朝贺。凡三品以上之大臣年逾七十者。不必随班行礼。俟百官朝贺后朕回乾清宫。伊等至乾清门请旨　　

○刑部等衙门议奏、陆生楠、借论通鉴。妄抒讥讪谢济世、批点大学肆行毁谤。悖逆已极。经臣等审明定罪。奉旨交与振武将军顺承郡王锡保、将陆生楠、谢济世、逐一严讯兹据顺承郡王锡保参奏、陆生楠、谢济世、自知罪不容诛。一字无能置喙。应将陆生楠、谢济世、俱拟斩立决。于军前即行正法、妻子给付功臣之家为奴。财产查明入官。其陆生楠、父母祖孙兄弟。流二千里安置。至妄行注释之书。俱著严查烧毁得旨、陆生楠、著交与该将军、于军前即行正法。其父母祖孙兄弟。俱从宽免其流徙。谢济世、从宽免死。交与顺承郡王锡保、令当苦差效力赎罪。其妻子家产。免其入官。余依议　　

○甲子。予故福建福宁总兵官颜光旰、祭葬如例　　

○乙丑。孝庄文皇后忌辰。遣官祭昭西陵　　

○丁卯。谕内阁。定例正月上辛日。祈谷于上帝。若上辛在正月初五日以前。则于次辛行祈谷之礼。雍正三年五年。俱以次辛祈谷。率由旧章。但元旦朝贺者。朕躬之礼仪。上辛祈谷者。祀天之大典也。明年正月初二日上辛。礼部题请于十二日次辛、行祈谷礼。朕思若以正月而论。则十二日为次辛。若以立春后而论。则十二日为下辛矣。因元旦朝贺筵宴。而展祈谷之期。朕心深有未安。著定于初二日上辛行礼。先期照例敬谨斋戒。停止朝贺筵宴。嗣后若元旦逢上辛之期。则于次辛祈谷如在初五日以前。或值初七日世祖章皇帝忌辰著该部两奏请旨　　

○署川陕总督查郎阿摺奏、据四川提督黄廷桂咨称、护理重庆镇标游击保璠、于委署黔彭营游击任内。与酉阳冉土司。书使往来。节次勒索人口骡马等物。又冉土司之子冉广烜、奸占董昌规之妻为妾一案。馈送保璠银两礼物。土司冉元龄、又有川省奸徒杨承勋等结党一案。据贼党供称、杨承勋家有金镶玉印。刘伯温碑记。伊弟杨七、必要为王。送在酉阳司等语。俱应严究。奉上谕。各省土司。朕皆一视同仁。莫不欲其遂生乐业。共享昇平之福。是以屡降谕旨。令该督抚训饬官弁。加意抚绥。无得借端滋扰。若有苛虐生事者。必重治其罪。但管辖苗疆之官弁等。往往不能仰体朕心。屏除私念。若土司等、有不敢书使往来者。则加以傲抗之名。摭拾小事。申报上司。若私相往还。有所馈赠。则上司访知。又加土司以行贿钻营之名。究治其罪。如此、则土司岂不处于两难乎。即如该督参奏冉元龄之纳贿于保璠。朕知冉元龄、必有屈抑难申之情也。前据查郎阿奏称、四川奸徒杨承勋等、谋为不轨。假称家有金镶玉印。其弟杨七、必要为王。送在酉阳司去等语。朕批谕查郎阿云。酉阳土司、素称恭顺。必无藏匿重犯之理。若果杨七、逃往酉阳地方。则冉元龄亦无不严缉解送者。如杨七未至酉阳。而强向冉元龄索获。则冉元龄不更冤抑乎。总之各处土司。承祖父之遗业。受朝廷之厚恩。苟有人心。孰肯作奸犯科。自罹罪戾。惟是奸民匪类等播弄构衅。希图获利于官弁之前。则假捏土司不法事端。而在土司地方。又肆行恐吓怂恿之诡计。为督抚大吏者。安可不详加审察。而轻信属吏之浮言。为奸徒所愚弄乎。此案内需索受贿之保璠、著该督抚严加审讯。照所定苗疆之例。定议具奏。冉元龄、悉从宽免。不必查究。至于贼党所供金镶玉印之语。尤属荒诞。夫民间所谓金镶玉印。即历代传国玺也。当日元顺帝将此玺携归沙漠。是以明代求之未获。我太宗文皇帝天聪九年。察哈尔林丹汗之母。将此宝进献。至今藏于大内。今杨承勋家。安得又有金镶玉印。即使有之。亦系伪造无用之物耳。贼党谋逆之罪。不在此印之有无也。何必深究。著查郎阿、黄廷桂、宪德等、将朕谕旨。一并晓谕酉阳土司冉元龄知之
  </div>
  <div class="pagination">
   <a href="清实录雍正朝实录_page130.html">
    上一页
   </a>
   <span>
    ...
   </span>
   <a href="清实录雍正朝实录_page126.html">
    126
   </a>
   <a href="清实录雍正朝实录_page127.html">
    127
   </a>
   <a href="清实录雍正朝实录_page128.html">
    128
   </a>
   <a href="清实录雍正朝实录_page129.html">
    129
   </a>
   <a href="清实录雍正朝实录_page130.html">
    130
   </a>
   <span class="current-page">
    131
   </span>
   <a href="清实录雍正朝实录_page132.html">
    132
   </a>
   <a href="清实录雍正朝实录_page133.html">
    133
   </a>
   <a href="清实录雍正朝实录_page134.html">
    134
   </a>
   <a href="清实录雍正朝实录_page135.html">
    135
   </a>
   <a href="清实录雍正朝实录_page136.html">
    136
   </a>
   <span>
    ...
   </span>
   <a href="清实录雍正朝实录_page132.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
