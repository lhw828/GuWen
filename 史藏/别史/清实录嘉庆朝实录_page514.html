<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 514 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 514 页/共 523 页</h1>
    <div class="content">○壬辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○旌表守正捐躯云南定远县民侯德周女侯氏。　　

○癸巳。孝淑皇后忌辰。遣官祭陵寝。　　

○谕内阁、礼部向例、凡祭祀斋戒期内、如遇忌辰、有执事及陪祀人员俱常服挂朝珠。无执事不陪祀人员、常服不挂朝珠。嗣后大祀典礼。无论亲祭遣官、遇忌辰在斋戒期内者、俱照向例行。至中祀之典。朕亲诣行礼者亦照向例行。其遣官致祭者、有执事及陪祀人员、著常服挂朝珠。无执事不陪祀人员、仍俱穿素服。著为令。　　

○旌表守正被戕湖南宁乡县民周先才妻张氏。　　

○甲午。春分。朝日于东郊。命皇次子智亲王旻宁恭代行礼。　　

○遣官祭先医之神。　　

○谕内阁、给事中周鸣銮奏、请除拖欠钱粮积敝□大一摺、直省地丁钱粮。皆国家惟正之供。不容稍有侵欺拖欠。上年朕六旬大庆。普免天下积欠银谷、数至二千五百万之多。原系特沛之恩。将以藏富于民。欲使闾阎益臻充实。并非为贪官污吏、开欺隐之门。今该给事中奏称、官吏侵渔动至盈千累万。小民妄希蠲缓、不肯踊跃输将。总由该管官不能查察督催、以致逋欠积久愈多。此敝□大实有。总在上司不肯认真查核。一味姑容取悦下僚之故。著通谕直省督抚各严饬所属州县、将应徵钱粮、按限徵收、随时报解。督徵各上司认真稽查、层层考核。傥有侵匿拖延。立即严行揭参按律究办。并晓谕小民及时输纳正供。不得妄冀蠲除。藉端抗欠。使官皆奉法。朘削无闻。自民乐趋公。输将恐后矣。　　

○乙未。遣官祭关帝庙。　　

○谕军机大臣等、山东吏治民风。积久敝坏。而近日尤甚。朕闻该省词讼之繁。始由于官吏之不办事。今又变而为不敢办事。欲结一案。而辄虑翻控。欲用一刑、而辄虑反噬。鞫案之时。有倚老逞刁者、有妇女肆泼者、有当堂愤起者、有抗不画供者、地方官平日全无恩信及民。临事又多畏葸。以致莠民日益得志。良懦甘受欺陵。州县若此。地方何由得治。统辖州县者知府。其案为州县不能结者、即应由各该管知府直隶州办理。乃山东遇案动辄提省。更或各府州因其事难办。具禀请提。冀图卸责。及提至省城。则尽委之于首府。稽压拖累。百敝□大丛生。在首府舍己芸人。日不暇给。而省外各府、食禄而怠于事。岂不竟同虚设。又东省盗贼充斥、捕役悉与勾连。往往劫取牛马、定价勒赎。是直明目张胆、毫无忌惮。捕务废弛若此。小民何以宁居。又东省仓库当清厘之后。全在杜截新亏。惟于交代时认真盘查。有亏即参。庶州县共知畏惧。乃该省交代。有三四任以致十余任轇轕不清者。该管上司一味徇隐。旧亏未补。新亏又续。更复何所底止。著程国仁大破情面、实力整顿。督率知府以及州县、殚心尽职。剖决词讼。务秉公正。其刁徒讼棍。按律惩治。捕役有勾通盗贼者、尽法严办。州县应徵钱粮、各令随时报解。严查交代。杜绝续亏。庶诸敝□大渐除。地方日有起色。再朕闻山东有罢病知府二人。其一廷鏴、已据程国仁劾参。其一熊方受、步履艰难。且闻其买妓作妾。所用家人多系优伶。终日沉昏。废弛公事。程国仁系属汉人。于廷鏴满员则加以纠劾。熊方受汉员、则意存袒护。其将何以使僚属心服耶。著即行查明据实参奏。又前据该抚奏有匿名揭帖控告福泰者、当经降上□日交该抚查办。何以尚未覆奏。著即确查款迹、遵上□日由驿速奏。将此谕令知之。　　

○命刑部右侍郎文孚、由河南驰往甘肃审案。　　

○丙申。上幸静明园。诣龙神庙拈香。　　

○遣官祭昭忠祠。　　

○谕内阁、朕前闻豫省承挑引河工员、有情急轻生者、降上

□日令吴璥等确查具奏。兹据吴璥等奏称、候补把总樊印、睢下汛外委刘振山、均承办挑工、因雨雪积水、格外多费工银、不能开销、限期已迫、工难报竣、俱情急自缢等语。樊印、刘振山、均因河工紧急。恐贻误赔累。以致轻生。核其情节。尚系为公捐躯。殊堪悯恻。著加恩各恤赏银一百两。交该故员家属承领。并查明该二员之子。如读书学文。各赏给文生员一名。若已系生员、即赏给举人、准其一体会试。如家素习武。樊印之子、著即赏给把总。刘振山之子、著即赏给外委。吴璥等即将此上□日宣示各工员。俾知朕矜恤茕劳、不遗微末至意。　　

○丁酉。孝康章皇后忌辰。遣官祭孝陵。　　

○戊戌。谕内阁、甘肃西宁道衙门所办案件。多有与蒙古番子交涉事务。乾隆六十年曾奉高宗纯皇帝谕上□日、将该道专用满洲蒙古人员。著为令。后经那彦成以龙万育奏调。遂相沿兼用汉员。嗣后西宁道一缺、仍遵照成宪、专用满洲蒙古人员、不用汉员。　　

○缓徵江苏盐城县、水灾本年额赋。　　

○壬寅。谕内阁、成格奏、审办逆伦重犯一摺、此案王步云、因胞弟王步义酗酒滋事。不服劝诫。肆言詈骂。起意勒毙。向王步义之子王承彩相商、王承彩听从帮同揿按。该抚于审明后、业经恭请王命、将王承彩凌迟处死。将王步云依律拟绞监候。核其情节。王步云起意致死伊弟、若与他人同谋。则故杀期亲弟妹罪止绞候。今该犯与子谋父。既毙其弟。复陷其侄以凌迟重罪。情殊凶恶。王步云著即行绞决。嗣后遇有案情似此者。俱照此办理。　　

○旌表捐修考棚江堤湖北监利县民游大絅、乐善好施湖南宁远县贡生王万伦。　　

○癸卯。月食。　　

○大学士章煦以疾致仕、命赏给全俸。　　

○命协办大学士戴均元、为文渊阁大学士。晋太子太保。管理刑部事。调刑部尚书吴璥、为吏部尚书。协办大学士。　　

○甲辰。上幸万寿山。诣广润祠拈香。　　

○乙巳。谕军机大臣等、庆溥等奏请调发台效力废员、协同司员办事一摺。所奏殊属冒昧。该处从前虽有奏请废员文绶办事之案。但张五纬岂文绶之比。文绶后由废员起用、尚历任总督。张五纬年老多病。素食鸦片烟。前在山东臬司任内、即因废弛公务、积案繁多、褫职发往军台。此等劣员、安能襄办公务。明系出自钻营。庆溥等为其所愚、妄行陈请。庆溥、海昇、俱著传上

□日申饬。所奏不准行。如该处公事必须派人协理。著另行遴选具奏。将此谕令知之。

　　

○丁未。上御勤政殿听政。　　

○遣官祭历代帝王庙。　　

○谕内阁、朕自嘉庆三年奉皇考高宗纯皇帝敕上□日、临雍讲学。一时圜桥观听、称盛典焉。迄今已阅二十余年。未经举行。明年仲春上丁、朕亲祭先师。再举临雍讲学之礼。一应仪节、悉照嘉庆三年之例。所有应行豫备事宜。著各该衙门先期敬谨办理。至上届初举临雍典礼。大小臣工等、曾进献颂册。此次系再举上仪。内廷行走诸臣、经筵讲官、暨衍圣公、仍照前进册。余俱无庸呈进。　　

○以故科尔沁贝子锡第子阿舒噶、喀尔喀贝子济里克喇什弟蕴丹盖噜布、各袭爵。　　

○以太常寺少卿哈宁阿、为内阁学士。兼礼部侍郎衔。　　

○戊申。上御阅武楼。阅八旗火器营操。　　

○谕内阁、御史沈学廉奏、请除州县延压控案积敝□大以清狱讼一摺。所奏是。牧令为亲民之官。案无大小、总先由州县衙门控理。地方官果能听断勤敏、曲直为之立判。自必日起有功。案无留牍。若于民事漠不关心。日耽娱乐。则阘茸废弛。积压日多。地方狡健之徒。因而别生枝节。案外牵连。无辜良民受其拖累。吏役更从中诈索。百敝□大丛生。皆由于此。该督抚统辖通省。势不能于寻常控案。一一亲提。务各严察州县、将自理词讼、按照循环簿逐一考查。如有积压过多者、即行纠参。其案外株连之人。饬令立予开释。重惩诬扳。使刁健之徒知所儆畏。至案犯到官、其有应得罪名者、自当照例监禁。若无论案情轻重、任令胥役私押私拷。甚至日久拖毙、其为酷虐岂可胜言。著各督抚严申禁令。有犯必惩。以昭钦恤。其书役诬良累民诈赃酿命等案、该管官本有失察处分。不能遽改成例、概从宽免。但失察之咎轻。讳饰之罪重。若州县官惧干吏议、多方回护。委审之员复代为捏饰。则是以公罪而入于私罪。欲避重就轻者、转致避轻就重。嗣后著该督抚详加区别。于失察书役诈赃酿命之案。如该管官有授意故纵捏供规避者、仍据实严参。其止系失于觉察、自行查拏究办者、定案时准其于摺内声明量予宽减。所期吏治肃清。狱讼衰息。共登上理焉。　　

○己酉。清明节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○命皇次子智亲王旻宁祭孝淑皇后陵寝。　　

○遣官祭端慧皇太子园寝。　　

○庚戌。谕内阁、向来乡会试、届期礼部于奏派搜检王大臣后、复奏派近信王大臣会同搜检。其所开衔名。即系奏派搜检王大臣单内、未经派出之人。名实不符。竟系具文。嗣后乡会试。著礼部即于奏派搜检王大臣时、声请多派数员。其近信王大臣、毋庸另行奏派。著为令。　　

○又谕、昨奕纶误差退出乾清门。成亲王率同绵勤来园碰头。并自请处分。又英绶释放回京。赏给上虞备用处拜唐阿。英惠具摺谢恩。均属非是。前经降上□日、惟祖孙父子遇有加恩事件。准其具摺谢恩。余俱不准陈谢。奕纶系成亲王之孙。但业经出嗣。即已有闲。英绶系英惠之弟。似此纷纷请罪谢恩。未免烦琐。嗣后王大臣之子孙或邀恩迁擢。或缘事获咎。伊祖父俱准陈谢。其余一概不准陈谢。　　

○封湖北武昌府八分山龙神为宣润敷化之神。春秋致祭。从总督庆保请也。　　

○壬子。孝昭仁皇后忌辰。遣官祭景陵。　　

○上幸静明园。诣龙神庙拈香。　　

○谕内阁、钱臻奏、拏获在逃十年之凶犯审明定拟一摺。此案卢林泰斗殴杀人罪应绞候。该犯在逃业已十年。现经拏获审明实系正凶。岂可复任稽诛。卢林泰著即处绞。　　

○癸丑。遣官祭贤良祠。　　

○谕军机大臣等、福建澎湖协水师副将、前经该省以张保题升。张保系由海盗投诚之人。澎湖孤悬海外。地方险要。副将统辖舟师、责任綦重。张保在彼究属非宜。国家立贤无方。如桂涵、罗思举、皆由乡勇出身。用至总兵。均能称职。该二员本系良民。由军功洊擢。所属将弁兵丁。无不翕服。若张保系盗贼出身。从前聚众至一万七千余人之多。戕害生灵无算。恐其旧性未驯。且朕闻该员常食鸦片烟、不知礼节。诸多任性。所属舟师亦不能约束。时有赌博奸淫讹诈逼吓之事。若在任日久。恐所属备弁心怀不服、别生枝节。著董教增接奉此上□日、即密行访查张保在任有何恣纵劣迹。即他无确据。其服食鸦片烟。已属有玷官箴。一面以商办公事为名。先将该员调至省城。再行具摺劾参。将此谕令知之。　　

○乙卯。上临庆郡王永璘第视疾。　　

○还宫。　　

○以故奉恩将军锡春子全龄、袭职。　　

</div>
    <div class="pagination">
<a href="清实录嘉庆朝实录_page513.html">上一页</a><span>...</span><a href="清实录嘉庆朝实录_page509.html">509</a><a href="清实录嘉庆朝实录_page510.html">510</a><a href="清实录嘉庆朝实录_page511.html">511</a><a href="清实录嘉庆朝实录_page512.html">512</a><a href="清实录嘉庆朝实录_page513.html">513</a><span class="current-page">514</span><a href="清实录嘉庆朝实录_page515.html">515</a><a href="清实录嘉庆朝实录_page516.html">516</a><a href="清实录嘉庆朝实录_page517.html">517</a><a href="清实录嘉庆朝实录_page518.html">518</a><a href="清实录嘉庆朝实录_page519.html">519</a><span>...</span><a href="清实录嘉庆朝实录_page515.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
