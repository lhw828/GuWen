<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 708 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 708 页/共 1316 页</h1>
    <div class="content">○调察哈尔副都统吉升阿为京口副都统。　　

○乙未。谕内阁、前因刘秉璋奏参代理秀山县知县教习知县郑子元。贪鄙妄为。请革职永不叙用。未将郑子元实在劣迹。详细声叙。谕令确查具奏。兹据奏称查明郑子元擅释教匪姚复乾案内余犯多名。致有焚烧虏抢情事。又派委不安本分之贡生陈新之等、经管三费宾兴各局。紊乱章程。浮支滥费。并叠次勒索前任知县王寿松钱文。贪鄙妄为。确有证据。该员闻已被参潜回陕西原籍等语。四川教习知县郑子元、著即革职永不叙用。并著陕西巡抚。将该革员押解到川。讯究追赃。以儆官邪。现月　　

○谕军机大臣等、御史达椿奏、风闻张子芳即张银堂、又名张鉴秋等。或侵吞税课。或窝藏盗贼。或藉势讹诈。或重利盘剥。无恶不为。请饬拏办等语。著步军统领衙门、顺天府、五城御史、按照所指姓名。并所犯各节。查访明确。提案讯办。但不得妄拏无辜。致滋扰累。原片著钞给阅看。将此各谕令知之。现月　　

○又谕、光禄寺卿桂斌奏、兵丁生计维艰。请将兵米提前散放。并王公百官等项俸米。应否一律提前开放一摺。著户部议奏。现月　　

○又谕、电寄张之洞、电奏已悉。现在和议甫定。亟应先筹钜款。至重整海军。必须从长计议。非可猝办。即购买战船。亦宜于西国各大厂详细考订。方能精良适用。王之春前电各节。尚在战事未停以前。所议之船。究竟是否精利。钢甲厚薄。速率若干。亦未声叙。仅凭商人之言。未经查验。恐难深信。其价值必照平时加增。且骤召官兵二千。所费亦必不少。著张之洞将以上各节。再行熟筹电覆。琅威理。前经总理衙门饬总税务司电令赴华效力。旋以已受英国官职。辞而不来。现在何又赋闲。应仍由该衙门转饬电询明确。再行办理。至借款一节。前经总税务司借用汇丰行三千余万两。他处借款。皆议而不成。现须借用钜款。仍由汇丰一手经理。已有成议。傥再由他处洋商订借。恐汇丰借款因之罢议。关系甚重。王之春所订借款。著张之洞电令即作罢论。将来南洋需用款项。由户部另行筹议。不得再由他商揽借。以免淆乱。电寄　　

○调江苏巡抚奎俊为陕西巡抚。以浙江布政使赵舒翘为江苏巡抚。现月　　

○丙申。谕军机大臣等、电寄依克唐阿、前据电奏派员分路召募兵勇。四月内可陆续成营等语。现在和议已定。停战展期。事势稍缓。且新募之兵。未经训练。又少枪械。难期得力。即著不必添募。以节饷需。电寄　　

○又谕、电寄刘坤一、两电均悉。丁槐毋庸来京陛见。郑连拔所募五营。著即饬令裁撤。刘坤一著赏假十日。回津调理。假满后仍赴关驻扎。电寄　　

○黑龙江将军恩泽奏、倭氛不靖。边备戒严。请停丈农安县属蒙古夹荒地亩。俟军务肃清。再行举办。从之。摺包　　

○调山西布政使胡聘之为浙江布政使。以安徽按察使员凤林为山西布政使。贵州贵东道赵尔巽为安徽按察使。现月　　

○丁酉。谕内阁、前据御史李念兹奏参山海关副都统宜贵、贪劣各款。当经谕令刘坤一查明覆奏。兹据奏称原参该副都统巧立名目。恣意开销各节。虽无确据。惟奉旨添练新军。辄以额兵凑数。旧队顶充。已属不合。甚至勒派免阅操费。需索行旅钱文。实属罔利营私。贪鄙无耻。宜贵著即行革职。发往军台效力赎罪。山海关督粮通判夏诏垣。支放兵米。按照定章。亦无馈送宜贵银两情事。即著毋庸置议。另片奏、请饬山海关副都统衙门革除积蠹等语。嗣后行旅过关。仍应照章稽查惟不得需索留难。致滋扰累。现月　　

○又谕、崧蕃奏、特参克扣兵勇口粮各员。请旨革职一摺。云南选用知州曾绍枚等、管带劳勇。扣饷不发。虽经饬令补发清楚。未便稍事姑容。所有管带副左营选用知州曾绍枚。会带临平右营副将衔补用游击张显福、总兵衔补用副将崔金斗。著一并革职。以示惩儆。现月　　

○又谕、刘坤一奏、侍卫所部兵勇。抢夺车辆。滋扰市面。请旨革职等语。分统神机营之侍卫依勒洪阿、克扣车价。致车辆闻风逃避。几误兵运要需。又复任令兵勇勒换银钱。种种扰累。实属荒谬。侍卫依勒洪阿、著即行革职。以示惩儆。

现月

　　

○谕军机大臣等、电寄刘坤一、据奏总兵贺星明。所部兵丁闻炮溃走。请将哨官惩处等语。补用游击吴玉春、参将衔补用游击李正亮、均著即行革职。不准投效军营。记名总兵贺星明、于所部勇丁不能约束。并著撤去统领。另派妥员点验。分别遣留归并。以资得力。电寄　　

○又谕、电寄刘坤一、本日据奏老湘营打仗阵亡员弁。恳恩赐恤。并请将出力之员存记一摺。阵亡记名提督周运斌、副将尹山云、游击衔补用都司任福贵、均著交部从优议恤。提督贺长发、都司殷成谱二员。著俟续有劳绩。再行请奖。电寄　　

○又谕、电寄裕禄、沙克都林札布所带马队一千五百名。著交裕禄派员解赴察哈尔归伍。并传知沙克都林札布即回吉林副都统本任。该副都统前挑吉林西丹。并另募团勇。均著由裕禄查明。妥为资遣。电寄　　

○以越界抄虏。革广西留滇补用参将覃允华职。并讯办。

摺包　　

○以戮毙人命。革甘肃补用都司白庆职。并讯办。摺包　　

○戊戌。是日□总督两广总督谭钟麟奏、请将刑部主事俞振明、试用道赖鹤年等、留于台湾差遣。允之。　　

○命谭钟麟即赴两广总督新任。毋庸来京请训。　　

○调镶黄旗蒙古副都统桂祥为山海关副都统。以记名副都统官祥为镶黄旗蒙古副都统。外记注　　

○己亥。谕军机大臣等、电寄张之洞、据电奏请借洋款等语。南洋需款。既经龚照瑗订定英商克萨行一百万磅。即著准其借用。嗣后恪遵前旨。不得再借。电寄　　

○钦差大臣大学士李鸿章奏、中日会议。和约已成。照钞画押条约进呈。请早批准。派员互换。以便停战撤兵。得旨、闻俄德法三国、现与日本商改中日新约。将来如有与此约情形不同之处。仍须随时修改。摺包　　

○赏日本国医官佐藤进、石黑忠德、古宇田、信进中川十全、宝星。　　

○上以孟夏享太庙。自是日始、斋戒三日。早事　　

○庚子。谕内阁、瑞洵奏、各项保举人员。请申明定例等语。朝廷＜闲＞用人材。全在中外大员。核实保荐。方可收群策群力之效。乃近来臣工荐举。虽不乏可用之员。而徇情滥保。以致劣迹败露者。亦复不少。殊非以人事君之义。著通谕各部院、及各省督抚。嗣后保举人才。务当秉公核实。不准稍涉冒滥。如保举之员。有犯贪劣不职者。定将原保大臣。交部查取职名。照例参处。以示澄叙官方之至意。现月　　

○谕军机大臣等、刘坤一电奏、宜贵办事尚属勤干。可否免发军台。留关效力赎罪。交新任副都统差遣等语。已革副都统宜贵、获咎甚重。所请著不准行。刘坤一既经据实查覆。乃复代为乞恩。殊属意存见好。著传旨申饬。将此谕令知之。现月　　

○以私自召勇。革河南候补都司高云路职。摺包　　

○辛丑。谕军机大臣等、电寄唐景崧、叠次电奏均悉。本日据电称乱民抢劫、砍毙中军方元良、枪毙平民十余人等语。

此时尚未撤营。莠民乘机作乱。自应分别抚绥惩办。著唐景崧究明启衅缘由。妥慎办理。电寄　　

○协修官尹庆举恭纂　　

总纂官钱骏祥恭辑监修总裁世恭阅一签三月十九日正总裁那月日专司藳本陆恭覆阅癸丑八月二十四日　　

徐月日　　

荣月日副总裁唐月日　　

宗室宝恭阅六月初四日

　　

陈恭阅一签六月二十二日　　

熙月日　　

郭恭阅七月初九日　　

宗室麒月日



大清德宗同天崇运大中至正经文纬武仁孝睿智端俭宽勤景皇帝实录卷之三百六十五　　

光绪二十一年。乙未。夏四月。壬寅朔。享太庙。上亲诣行礼。外记注　　

○诣宁寿宫乐寿堂问慈禧端佑康颐昭豫庄诚寿恭钦献崇熙皇太后安。至壬子皆如之外记注　　

○谕军机大臣等、电寄刘树堂、前因豫东边境。土匪滋事。叠经谕令实力剿办。兹又有人奏称、抢匪中有称杆子头者。劫掠罗楼、鲁庄、大张庄、小曹楼等处村寨。地方官无敢过问。居民纷纷逃避。复闻妖人刘姓分党于二月闲。攻破睢州之王桥寨。建立旗号。杆匪与之合股等语。即著刘树堂迅派得力员弁。前往认真剿捕。早日扑灭。毋贻后患。又归德镇杨玉书被参。有私克军额。撤易营哨各官情事。著该抚再行严查覆奏。毋许回护。寻奏、查明杨玉书并无私克军额。撤易营哨等事。应请免其置议豫省匪徒。叠经拏获惩办。余党已散。报闻。电寄档　　

○又谕、电寄李秉衡等、前据御史管廷献奏、山东曹属。杆匪肆扰。当寄谕李秉衡拏办。兹据御史蒋式芬奏、曹州府属。杆匪肆行无忌。曹县境内青堌集。劫案叠出。地方官从不过问。近有头目刘姓者。倡演铁布衫及金钟罩体邪法。啸聚至五千余人。分党四出。二月闲。攻破河南睢州之王桥寨曹县所属村寨。亦多有被踞者。请饬及早扑灭等语。该省匪徒。聚众抢掠。已非一日若再任其蔓延。势将不可收拾。著李秉衡懔遵前旨。酌拨营勇。迅图扑灭。并著王文韶严饬总兵李大霆实力稽查如豫东边境。有前项匪徒滋扰即督率防兵。会同豫东派出员弁。协力兜剿。毋令阑入直境。电寄　　

○又谕、电寄许景澄、二十九日。电谕许景澄向俄廷致谢。商由三国告倭。展缓停战互换之期。并饬总署王大臣赴三国使馆。嘱将展期一节。各电本国。该使皆允即日发电。不审日内俄廷。已得日本覆信否殊深悬盼。俄称倭果坚拒。只好用力。询之喀希呢。语涉含糊。究竟俄外部之言。有无实际。此事至急若有布置。此时必已定议。并著密探以闻傥至限期迫近。尚无覆音。可否由中国径达日本直告以三国不允新约。嘱中国暂援批准之处著许景澄往见外部。与之豫筹此节先期电覆。再巴兰德向德廷陈说劝阻新约。系为中国出力深堪嘉许。著该大臣传旨奖励。电寄　　

</div>
    <div class="pagination">
<a href="清实录光绪朝实录_page707.html">上一页</a><span>...</span><a href="清实录光绪朝实录_page703.html">703</a><a href="清实录光绪朝实录_page704.html">704</a><a href="清实录光绪朝实录_page705.html">705</a><a href="清实录光绪朝实录_page706.html">706</a><a href="清实录光绪朝实录_page707.html">707</a><span class="current-page">708</span><a href="清实录光绪朝实录_page709.html">709</a><a href="清实录光绪朝实录_page710.html">710</a><a href="清实录光绪朝实录_page711.html">711</a><a href="清实录光绪朝实录_page712.html">712</a><a href="清实录光绪朝实录_page713.html">713</a><span>...</span><a href="清实录光绪朝实录_page709.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
