<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 191 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 191 页/共 518 页</h1>
    <div class="content">　　○虏酋俺答紏合套虏诸部大举入寇至独石边外驻金字河
　　○癸亥祭夜明于夕月坛命定西侯蒋传行礼
　　○掌南京前军都督府事灵璧侯汤佑贤卒赐祭葬如例
　　○甲子虏犯宣府两河口官军拒之不得入  命奋武营坐营署都督佥事郭琮充总兵官提督漕运镇守淮安升鼓勇营坐营都指挥佥事充西官厅总兵官
　　○乙丑  命东官厅参将吴尚贤西官厅参将梁臣领兵二枝一驻密云一驻怀来援宣蓟二镇  丙寅以  圣节覃恩加成国公朱希忠特进光禄大夫柱国辅臣严嵩上柱国尚书张治徐阶顾可学俱太子少保少詹事李本升吏部右侍郎兼东阁大学士致仕太常卿朱隆禧升礼部右侍郎中书官谈相升工部右侍郎礼部尚书陶仲文仍封恭诚伯岁加禄米一百石高士郭弘经王永宁封真人
　　○兵部言虏蓄谋日久若不得志宣府必且东趋蓟辽请  敕诸镇严为之备又独石边南潮河川一带乃  陵京门户尤为虏冲宜发辽东兵一枝赴白马关易州汉达军一枝赴古北口从之
　　○丁卯祭先师孔子  命大学士李本行礼
　　○戊辰祭  太社稷  命英国公张溶代
　　○己巳祭  帝社稷  命成国公朱希忠代  孝康敬皇后忌辰  奉先殿行祭礼遣长宁伯周大经祭  泰陵
　　○以  圣节建醮于朝天宫三日
　　○庚午以明日  孝慈高皇后忌辰  奉先殿预行祭礼
　　○辛未  万寿圣节  命成国公朱希忠代拜  天于玄极宝殿  诏百官勿贺第行五拜三叩头礼仍各修厥职赞朕上承  天眷毋生怠心
　　○遣定国公徐延德长宁伯周大经玉田伯蒋荣武定侯郭守乾分祭  诸陵都督佥事王朝用祭  景皇帝都督佥事沉至祭  孝洁皇后各陵寝□八
　　○朝鲜国王李峘遣陪臣柳辰全等入贺宴赉如例
　　○大学士严嵩奏臣伏蒙  圣恩加上柱国臣不胜疑惧传曰尊无二上上之一字非人臣所宜居  国初虽设此官亦不轻授当时左相国徐达为开国勋臣第一亦止为左柱国  累朝旷而不置纵使  特恩臣子所当力让昔唐太宗藩邸时曾为尚书令唐世臣子无敢为尚书令者至代宗朝以郭子仪有大功特拜斯职子仪固让不受臣虽职昧古今颇知敬畏乞  皇上特免此官仍著为  国典以昭臣节  上曰卿敬出心腑准辞以其卿子世蕃为太常寺卿  命大同总兵仇栾调度各路客兵同宣府总兵赵国忠并力捍虏
　　○先是虏犯宣府鸾引兵趋怀来国忠亦趋龙门赤城  上加鸾忠勇特令兼将诸路客兵而使国忠将本镇兵助之
　　○癸酉虏既犯宣府不得入遂引而东驻大兴州去古北口一百七十里大同总兵仇鸾帅所部军居庸关南驰奏虏骑日东将窥蓟镇臣谨以便宜应援或随贼博战或径趋通州防守京师惟  上所命
　　○顺天巡抚王汝孝驻蓟州误信谍报言虏向西北本兵亦以为然请亟止鸾兵勿东还备大同  上令鸾暂住居庸待蓟州报缓乃回镇及兴州报至遂  诏鸾留壁居庸闻警入援  命巡抚都御史王汝孝严兵守蓟镇巩华城副总兵刘通赴天寿山
　　○乙亥虏循潮河川南下至古北口遂拥众薄关城总兵官罗希韩辽东游击许棠保定都指挥曹世德等督军御之不能却
　　○丁丑虏攻古北口巡抚王汝孝帅蓟镇将诸兵御之虏引满内向以缀我师而别从间道西黄榆沟等处折墙入汝孝等兵大溃虏遂由石匣营达密云县转掠怀柔至顺义城下围之闻保定兵驻城中乃角□羊围南
　　○大同总兵仇鸾言各边虏患惟宣大最急盖由贼巢俱在大边之内我之墩军夜不收往往出入虏中与之交易久遂结为腹心虏酋俺答脱脱辛爱兀慎四大贼营至将我大边墩台割据分管虏代墩军瞭望军代达虏牧马故内地虗实虏无不知者前总兵周尚文又私使其部下与虏为市而逃民沈继荣叛将王臣等虏輙抚而用之以窥中国于是边事益不可为矣臣窃以为虏中生齿浩繁事事仰给中国若或缺用则必需求需求不得则必抢掠彼聚而重强我散而寡弱彼知我之动静我昧彼之事机是以每岁深入无不得利而反虽有良平难与角胜往时虏曾请贡  廷议未从尚文惧虏众＜垂夬＞昍□王必将肆毒乃乘其效顺之机投以货赂之利虏既如愿边亦少宁尚文非得已而为之也夫通贡之事固不可行然与其使边臣违禁交通利归于下孰若  朝廷大开赏格恩出于  上即今辽东甘肃蓟州喜峰口俱有互市之例若  皇上霈然发诏遣人至二边外谕虏远塞许其市马如诸边例仍严立限制量加赏给则彼之感  恩慕义当世世为外臣比于军吏自相结纳者功相万也  上曰此＜锍-釒＞所言利害不但一时一镇可行兵部即详议奏闻毋得推避
　　○时警报日急有言虏遣细作潜住京师谋烧各场马草者给事中王德奏以台基厂等场积草半散有马官军半令丑场商人搬入城中准其上纳之数发坝上等处御马于附近州县收养  敕厂卫五城讥察非常仍遣重臣会巡仓御史守通州太仆寺角□羊到马匹毋论已未投文急收入城武举待试者许自投荐即为录用运军未回者发通州守城翰林科道有能出奇计欲以  上闻者听  上嘉纳之
　　○戊寅虏至通州以白河阻不得渡乃驻营河之东岸孤山一带分掠密云怀柔三河昌平各州县京师戒严  诏大同总兵仇鸾引兵发居庸亟前御虏徵蓟镇诸路及河南山东兵入援  分命文武大臣防守京城内外提调营务成国公朱希忠遂安伯陈鏸署都督佥事郭琮闲住署都督佥事元聚兵部右侍郎谢兰分守各门正阳门英国公张溶吏部右侍郎李默崇文门襄城伯李应臣户部左侍郎骆颙朝阳门抚宁侯朱岳右通政张濂东直门东宁伯焦栋太仆寺卿张舜臣安定门豊润伯曹松大理寺右寺丞王达德胜门定国公徐延德都察院左副都御史梁尚德西直门安乡伯张坤大理寺右少卿倪嵩阜城门宣城伯卫錞大理寺左寺丞陶谟宣武门靖远伯王瑾礼部右侍郎程文德皇城四门礼部左侍郎王用宾锦衣卫都督陆炳以给事中张勉学御史魏谦吉等各四员充监视官在京大小文臣中有知兵者悉听兵部尚书丁汝夔委用时汝夔以虏薄近京条陈八议
　　○一九门各增指挥四员军兵五百名皇城四门各增指挥一员校尉五百名使溶等分督之
　　○一城外列正兵营四东北于果树埧西北于北海店东南于十里河西南于彰义门列奇兵于正阳等九门近郊正兵每营各坐营官一员协理官二员统马步官军一万员名奇兵每营各参将一员协理官一员统马步官军六千员名正兵取于团营内四勇字营奇兵取于两厅未出征四枝官军及显武等营使都督佥事高秉元等三十人领之希忠鏸等往来阅视有管军缺伍者以在卫军余舍余摘补
　　○一城外关厢居民稠密猝有警报遽难敛避宜令巡捕参将等官于临郊街口筑墙治濠结立栅门以遏冲突门内伏勇敢善射者各数十严以敌待密云良乡昌平等处乡村居集无墙堡可恃者移顺天府连行清野之令仍分遣在京堂上官二员量兼宪职经略通涿二州通州储蓄所在尤当固守请亟调埧州密云二道兵援之
　　○请檄保定副参等官趋通州辽东参将趋顺义山西游击趋良乡宣府副总兵趋昌平大同
　　○总兵趋巩华城各听调截杀各闲住缘事将官及舍余丁壮有愿立功者令诸守臣多方招集给以器械行粮有功之日一体重赏＜锍-釒＞入  上皆允行既而用辅臣严嵩等议加总督京城九门官二员用定西侯蒋传吏部右侍郎王邦瑞给旗牌令以军法从事驻守通州堂上官止用一员  命进表甘肃巡抚都御史王仪往  诏城中居民并四方入应武举官生悉发乘城昼夜防守  命都御史商大节督率五城御史领之
　　○礼部尚书徐阶奏京师之兵多不习战统领勋贵又不知兵余系狱将官戴纶李珍麻隆曹镇欧阳安素历边疆威著谋勇请如张达等例释而用之授以兵马必能出力以报不死之  恩在外缘事有名将官辽东有刘大章周益昌狭西有时陈虽去京稍远亦当  赦宥召之此则兵部拘泥常格而不敢言者关厢居民一闻虏警必奔走入城宜令兵部同锦衣卫五城御史加意安插内有骁徤可用者即召募为兵既可以充实行伍亦弭乱之一端也又闻兵部欲发兵于城外劄营盖为得护厢之计但恐军京见敌輙走反摇民心而关厢亦竟不能捍护宜急召总兵仇鸾兵入卫仍优其廪饩令兼督城外劄营诸军大约以大同人马为京军先锋以京军助大同人马声势庶两有所恃而不恐此又兵部思虑所未及者＜锍-釒＞入  上深嘉纳之  诏宥纶等罪各复原职给与兵马行粮听总兵仇鸾调遣余俱如议
　　○保定巡抚都御史杨守谦率师入援至良乡  诏列营崇文门外是日听调副总兵朱楫参将祝福冯登兵亦至彰仪门外城中人心稍安
　　○木星昼见守井宿
　　○己卯虏大众营白河东分遣游骑散掠枯柳树等各村落去京仅二十里□才□口心□兵仇鸾帅副□才□口心□兵徐珏游击张腾等兵至通州列阵河西自固都御史杨守谦及朱楫等兵营于东直门外时各路援兵颇集议者纷纷皆谓城外有边军足恃宜移京军入备内衅于是侍郎王邦瑞请以巡捕官军营东西长安街而尚书丁汝夔亦请量掣城外兵入营十王府庆寿寺俱报可
　　○吏部尚书夏邦谟等陈十八事侍读敖铣等陈六事给事俞鸾等陈七事御史黄如桂等陈五事大略皆请录用贤能申明赏罚清补营所满籍之士讯察关厢入城之民修大政以卫仓场发  德音以安反侧  上采行之邦谟等＜锍-釒＞谓人心汹汹之时非  上躬御正朝延见群臣不足以击属众望振扬威武铣等谓倥偬之际诸司章奏浩繁恐传答不时因而误事如桂等谓守门大臣不宜闭门隔绝内外等鸾请急办援兵糇粮增设增马于蓟州等处飞报军情皆部议所未及云
　　○升进表山西参政艾希淳为都察院右佥都御史同工部侍郎孙禬出城督治濠堑保守关厢  命礼部尚书徐阶传谕九门防守官以虏未至毋輙先闭关以自困但加意防检启闭以时勿玩勿怯发银五万两于密云二万两于昌平充客饷
　　○庚辰虏驻通州河东分掠马林店等处杀卤居民无数焚湖渠等马房执内侍杨增等去
　　○以虏警  命驸马都尉邬景和祭告  太庙
　　○宣府副总兵孙勇游击贺庆帅兵入援  上令与仇鸾兵会悉力御虏赏勇银三十两纻丝三表里所部兵给赏有差
　　○锦衣卫掌卫事右都督陆炳言大虏睥睨通州未即渡河所恃者仇鸾兵扼其前耳今相持已久远卒饥疲馈饷不继可为寒心宜趋令兵部发兵应援令户部发银充饷令蓟镇守臣伺虏归路遮击之事宁之日巡按御史王忬纪录功过以闻  上深然之因切责户部曰仇鸾等各营兵马至此粮草不敷安能应敌李士翱等不以国事为重俱令停俸戴罪即日计处兵食运送各营毋得违误时刻余俱如炳言
　　○辛巳吏部都给事中张秉壶奏今虏势渐逼中外戒严西苑宫垣偏浅喧哗之声易达  圣听非所以防奸讹养威重也乞  早还大内如太阳中天群阴自息且使人心安辑士气奋扬而丑虏不足平矣  上曰尔等既贞忠为君未可乘而可动上下勿扰  上谕户部曰近日关厢人民入城者多米价顿贵未至艰食朕甚轸念其亟发米五万石每石定价银五钱会官发粜给事中王德御史李逢时每石五钱其价犹重请定为三钱五分禁富民乘机籴买者从之  命都御史杨守谦同仇鸾调度京城各路兵马相机战守仍悬示赏格获虏酋首十颗者升世袭都指挥使赏银一千二百两获虏首一颗升一级赏银一百两能奋不顾身冲锋破敌者虽无斩获切亦超升二级
　　○直隶巡按御史姜廷颐言虏犯通州乘城军士止一千七百人虽议发居民与各运官旗协守不过具数而已今野虏无所掠势必深入官军环视拱守莫与决一死战者乞  敕该部速发劲兵迎敌  上是其言  命兵部如议发兵听仇鸾调度御虏仍令查参古北口主客兵将纵贼入境者以名闻  命都御史商大节便宜募军发户部银五千两贮于各兵马司听用有技勇异等士陪给粮粮赏  命听征参将刘锦帅所部人马同王仪守通州
　　○给守卫官军直米令其昼夜直宿不得更番候事宁分班之日住支
　　○总督九门英国公张溶等言守城官军有兵无将难于统摄坊市民兵皆乌合之众宜亟发军器粮赏得  旨令户兵工三部选委属官分诣各门听坐门大臣调度违误者指名参治
　　○是日晡时虏自通州渡河西向前锋七百余骑至安定门迤北教场仇鸾徐珏邀虏后骑于白河孤山斩首十三级夺马十匹
　　○壬午虏大众薄都城分掠西山黄村沙河大小榆河等处畿甸大震□才□口心□兵高秉元都指挥伯昂徐镛等连营城外御之不能却  上责兵部坐视不行驱剿令朱楫亟以兵应援  诏以大通桥见贮漕粮分给诸路客兵未至者权寄天津等仓
　　○给京卫军士折布银八万九千八百八十两有奇绵花二十七万二百斤有奇
　　○以城中米价腾贵预支文武百官并军匠旗校人等九月十月俸粮仍谕各坊毋高价病民
　　○宣府□才□口心□兵赵国忠参将赵臣孙时谦袁正游击姚冕山西游击罗恭各听调入援营玉河等处  诏兵部通查诸镇兵数以闻发银给赏
　　○俺答纵所虏湖渠马房内官杨增持番书入城求贡  上以其书示大学士严嵩李本礼部尚书徐阶因召对于西苑  上曰今事势如此奈何嵩对曰此抢食贼耳不足患阶曰今虏在城下杀人放火岂可言是抢食正湏议所以御之之策  上顾阶曰卿言是因问虏中求贡书安在嵩出诸袖中  上曰此事当何应之嵩曰此礼部事阶曰事虽在臣然关系国体重大湏乞  皇上主张  上作色曰正须大家商量何得专推与朕阶曰今虏驻兵近郊而我战守之备一无所有此事宜权许以款虏第恐将来要求无厌耳  上曰苟利社稷皮币珠玉非所爱阶曰止于皮币珠玉则可矣万一有不能从者则奈何  上悚然曰卿可谓远虑然则当何如阶请以计款之言其书皆汉文  朝廷疑而不信且无临城胁贡之理可退出大边外另遣使赍番文因大同守臣为奏事乃可从如此往回之间四方援兵皆至我战守有备矣  上首肯曰卿言是还出与百官议之嵩因奏今中外臣民咸望  皇上一出视朝拨乱反正  上微哂曰今亦未至于乱朕不难一出但嫌骤耳阶曰中外望此举已久今一出如久旱得雨何嫌于骤  上乃许明日视朝于是  命嵩等退是日阶集百官议阙下议未定国子司业赵贞吉抗声曰今  朝廷所急者出沈束于狱申理周尚文之功退虏易耳时  上遣中使密窥会议诸臣闻贞吉言心壮之  宣入左顺门令手＜锍-釒＞便计以上贞吉因请急遣近侍有才猷辩博官一员同锦衣卫官诣诸将营中赏军激励士气仍许关损军之令令将士义勇军民人等人自为战但得一首级即赏银百两逗遛观望不战者诛无赦  上览奏嘉其壮猷即升贞吉左春坊左谕德兼河南道监察御史给赏功银五万两令其随宜区处宣谕将士
　　○以仇鸾为平虏大将军节制诸路人马文官三品以下武官副□才□口心□兵以下不用命者俱许以军法从事升杨守谦为兵部左侍郎兼都察院右副都御史协同提督内外诸军务时鸾兵自孤山还至东直门外徘徊观虏虗张声势得死虏首六级献之守谦兵薄虏营而阵以无后继坚壁不战  上自是不悦守谦矣
　　○癸未  上以虏骑薄城出御  奉天殿百官公服行拜叩礼  命礼部尚书奉  敕谕至午门鸿胪官宣示群臣曰今虏酋听我背叛逆贼入侵畿地诸当事之臣全不委身任事曰  上不视朝我亦不任事夫以平日云君逸臣劳窃圣言以济已期怀不忠至此尤甚何有主忧臣辱之实敢为上行下效之回朕中夜之分亦亲处分辅赞大臣日夕左右未顷刻有滞于军机而  朝堂一坐亦何益欺天背主之物科道官通不一劾且胁我正朝大内恐吓朕躬美名市美非党即畏奸臣敢欺君父各误事大小诸便一一指名着实参劾定罪其余各同寅协恭悉心国事凡有见闻可以助大破逆贼虏寇者人人尽言再如昔玩视并以军法行刑  宪宗纯皇帝忌辰  奉先殿行祭礼以虏警暂罢  陵祭  诏起原任总督狭西三边军务尚书杨守礼总督宣大侍郎刘源清兵部左侍郎史道右副都御史许论等于家各趣令赴京听用时虏众薄城  上以丁汝夔举措周章诘责之吏部言欲□安攘湏用大臣曾历边方夙娴兵略者因推守礼等名上汝夔不自安乃请躬督诸将出城御虏以侍郎谢兰暂理部事  上责其推诿令居中调度如故不允  命总督仓场侍郎孙应奎专管督饷随军给散
　　○给事中王德御史李逢时奏举将才翰林如尹台赵贞吉王惟祯科道如张秉壶叶镗唐禹杨允绳吕光洵黄如桂部属如江冕李栋刘自强黄元恭张材及司丞张逊业起复知县马如骥皆素闲方略宜亟选用因言九门昼闭不便军民且示虏以弱各处调到官军请亟  敕巡视大臣给以军器资粮督之出战但有能奋勇先驱者即小挫勿论其城中坊铺居民往往乘机为奸宜绳以法  上是其言下所司议行其闭门一节已有  旨令设兵加意盘诘何乃不遵使入者无聊出者尽弃是何心耶今虏至已五日户兵工三部官兵粮器具漫不经理其各令陈状以闻时京城门闭民避虏至城下者俱不得入号呼之声直彻西内会德等言又之遂开门听民出入
　　○甲申礼部尚书徐阶集廷臣上俺答求贡议略言虏酋悖逆天道犯我郊畿虔刘人民蹂践上地揆之大义所当必诛今虽称臣求贡信使不入表文不具且其文书皆汉字真伪不可知臣等以为求贡必不可许宜且遣通事赍  敕谕虏酋如果悔罪求贡则当敛兵出境具表款塞听  朝廷处分如驻兵境内要求速赏则惟有励将集兵以大兵致讨必使匹马不返以洩神人之怒得  旨虏酋入犯神人共愤如议集兵剿杀不得轻信伪书致堕虏计按虏自壬寅以来无岁不求贡市其欲罢兵息民意颇诚恳当时边臣通古今知大计如总督翁万达辈亦计以为宜因其款顺而纳之以为制御之策乃  庙堂不为之主议既大言闭关以绝其意又不修明战守之寔而为之备反戮其使以挑之至于戎马饮于郊圻腥膻闻于城  阙乃  诏廷臣议其许否则彼以兵胁而求我以计穷而应城下之盟岂不辱哉自此之后议募兵议增饷輶轩使者旁午于道又调各镇之卒以戍蓟镇而兵愈弱为一切苟且之政以敛财供费而民愈困乃执政者不深惟主辱臣死之义犹泄泄沓沓益恣其私政以贿成士由幸进十余年间海内骚动愁叹之声盈于闾里犹赖  主上威明总揽乾纲未至失坠  祖宗德泽固结民心幸靡有他不然天下之祸可胜讳哉语曰安危在出令存亡在所任非虗言也
　　○以虏警暂罢  云雨风雷等祭
　　○勒通政使樊深为民深条上御虏七事亦廷臣所共言者惟其中言仇鸾与虏相持日久不闻一战此非士不用命即系主将养寇要功乞密遣近臣承制诘之令具以状对  上览其奏谓深借陈言隐攻仇鸾遂黜为民
　　○是日虏退趋白羊口
　　○户部尚书李士翱侍郎骆颙兵部尚书丁汝夔侍郎谢兰工部尚书胡松侍郎孙禬各奉  旨陈状引罪有  旨下汝夔狱士翱革职松住俸戴罪候处兰禬夺俸五月
　　○调大名兵备副使殷学于涿州防守  命锦衣卫逮御守通州都御史王仪参将刘锦至京讯鞫
　　○升巡按御史王忬为都察院右佥都御史代仪  命新赦都指挥佥事欧阳安充东官厅参将代领锦军
　　○先是虏骑自宣府东行本兵不虞虏猝至不为备独忬奏言潮河川有径道一日夜可达通州因疾骑至通州为守御计无何虏至  上密使中使觇忬方励士乘城大喜会御史姜廷颐劾仪锦庸懦不职忬亦劾仪等纵士卒凌虐大同军  上遂命逮系仪擢忬代之大同军者仇鸾所将入援兵也素无纪律往往诈称辽阳军入民间卤掠京军捕得捶之系通州狱  上谓大同军率先赴援纵有罪出于饥疲令免穷治送大将军收抚于是鸾兵益骄民间苦之殆甚于虏焉  命锦衣卫逮侍郎杨守谦同尚书丁汝夔于午门外讯鞫
　　○先是虏骑至安定门  上命守谦与保定副总兵朱楫等并力击之楫等见虏势盛莫敢前守谦亦以兵部未檄调为辞时京城外西北隅火光烛天内臣园宅在为相与环泣  上前称将帅不力皆为文臣所制故虏得至此  上震怒曰守谦名称入援何数日坐视不出一战且朕亲降  旨趋之应援兵部岂有不奉行者何得称部檄未至拥众自全遂捕守谦同汝夔至  廷鞫之以吏部左侍郎王邦瑞摄兵部事都御史艾希淳代领守谦兵
　　○乙酉祭  历代帝王遣遂安伯陈鏸行礼尚书夏邦谟孙承恩侍郎王用宾程文德分  献
　　○虏遁至清河迤北分掠  天寿山东山口  康陵果园等处  上命大将军鸾严护  陵寝□八仍令摉捕近京群盗乘机剽劫者俱许以便宜行事毋待部檄
　　○发通州仓米二万石定价三钱五分出粜仍许五卫官军预支九月分俸粮
　　○兵科给事中俞鸾等劾奏兵部尚书丁汝夔郎中王尚学等虏御无策当治  上曰丁汝夔李士翱胡松已有  旨谢兰王尚学俱革职戴罪理事俟事宁议处言官有耳目之寄畏缩不肯早言但惟诿云方当有事忍心负主且掇拾不御  正朝姑夺俸一年已而御史邢尚简等亦＜锍-釒＞劾汝夔等及巡抚都御史王汝孝总兵罗希韩卢＜釒戈＞报汝夔等如前  旨汝孝等  命锦衣卫遣官校往械系之仍责尚简等忍心畏缩不蚤紏举俱夺俸九月
　　○丙戌京师角□羊严侍郎王邦瑞请蹑虏归路击之御史吕光洵亦言今大雨弥日京畿千里之内泥淖竟尺虏马难骋长枝莫施请亟  诏诸将乘便邀击务使虏大挫而归以弭后患  上然之趋遣郎中江冕董懋中等分诸将营督战仍  命兵部发兵户部发粮饷工部发器械太仆寺发马匹各不许怠误
　　○赏延绥游击徐仁王栋大同游击王禄各银三十两纻丝二表里中军把总等官各银五两军士二两以咸宁侯仇鸾言其御虏有劳故也
　　○降左谕德兼御史赵贞吉为广西荔波县典史贞吉以出城劳军还复  命因言臣已奉宣  明诏悬布赏格劝大将军鸾以乘雨袭虏仍传谕城东西南防护诸营独宣府总兵赵国忠兵在沙河迤北臣未经辞  朝不敢远去  上曰贞吉奉  敕宣谕各营所领银两未见处分如何即云复  命且妄以未经辞朝为言显属欺诳其逮送锦衣卫鞫寔以  闻已而锦衣卫奏状得旨贞吉沽名欺上实非真忠且言周尚文功未报沈束未放及至委用却乃畏缩敢肆诳君代人怀怨姑杖五十降边方襍职用贞吉廷议罢盛气谒大学士严嵩于西苑直中嵩辞不见贞吉怒叱门者会通政赵文华趋入顾谓贞吉曰公休矣天下事当徐议之贞吉愈怒骂曰汝权门犬何知天下事嵩闻大恨乃佯荐贞吉使出城赉银劳军时虏骑充斥徵发旁午户工二部官皆得罪恇扰银不能时发而诸军分屯城外者相去各数里贞吉僦民车致银仇鸾所鸾不受虏且渐引去贞吉计无所出恐后时乃赍  敕巡城外偏谕诸营而还比旦复命遂得罪贞吉虽举动率易无当于事然其忠愤激烈当心皇皇疑惧之时能扼腕危言颠沛而不悔其气亦足壮云
　　○丁亥
　　○大将军鸾逐虏至白羊口迤东红桥□□只塔寺等处虏以白羊道狭恐我军邀击之遂掣其半由高厓口镇边等处半由昌平东北古北口旧路出鸾军不意虏东返猝与虏遇皆不战而溃死伤千余人鸾几为所获以禆将戴纶徐仁救得免虏长驱天寿山见总兵赵国忠列阵红门前不敢入而去  诏于庆寿海印二寺空地结茇以居城外避虏之民仍发太仓苇蓆二万米二千五百石行顺天府官给之  命西官厅听征总兵官李凤鸣充镇守蓟州永平山海等处总兵官延绥游击将军徐仁充分守密云古北等处副总兵官  命侍郎王邦瑞不妨部事兼提督团营军务升狭西布政司右参政吴嘉会为都察院右佥都御史整饬蓟州兵备巡抚顺天  诏京营将九聚许策等帅兵一万人趋蓟州防虏东掠山西宁武关入援守备刘潭帅兵一千二百人驻芦沟桥逐捕内寇
　　○杀兵部尚书丁汝夔侍郎杨守谦时法司坐汝夔守备不设守谦失误军机律俱秋后处斩  上怒甚谓汝夔罔上毒民守谦党同坐视皆死有余辜促  命所司行刑汝夔仍枭示妻流三千里子充鉄岭卫军以刑部侍郎彭黯左都御史屠侨大理寺卿沈良才议狱迟缓各杖四十降级五等刑科给事中张侃杜汝桢乌从善违旨覆各杖五十侃仍黜为民初虏薄都城汝夔恐丧师趣戒各营兵勿轻与战各营兵惟守谦营最近城风声易达故诸将士远壁不战者輙引本兵及守谦为辞语闻禁中二臣遂得罪
　　○戊子
　　○虏出横岭口趋怀来川□才□口心□督苏佑宣大巡抚赵锦李良督兵邀击之斩首四十八级生擒三人  命户科左给事王德等严查被虏马房耗损寔数以闻先是马房例用科道官清查后以太监高忠称不便中止至是德等奏各房被掠后恐官吏乘而为奸因以旧例请许之
　　○己丑以  大享视牲命英国公张溶代  赏仇鸾银五十两纻丝四表里赵国忠徐珏张腾各三十两二表里王臣王纶赵井田十两所部兵共给银三万二千余两以入援效劳故也是日虏众始尽出边人马饥乏皆不能军鸾等惩白羊之败竟不敢逼但尾送至石匣城及张家古北等口外而返其前后御虏诸将有功者十八员大同游击王禄于怀来斩虏首十七级获马十二匹二十一日山西游击柴缙于昌平夺回男妇二百四十人二十三日都督九聚袭虏于海店生擒四人既而鸾报功至八十余级或云皆诈割死虏及平民首级云
　　○庚寅
　　○礼部尚书徐阶言近者逆胡深入郊畿  皇上赫然按诸不任事者罪内外臣工固已莫不震慑矣但人才不同譬诸器物小大长短有限若不择而用之恐终无以称任使也今世论人大率重修谨夫修谨之士平时无可称然而循途守辙不足以仓猝应变徐言缓步不足以慷慨立功今当应变立功之秋苟付之若辈是匠氏以粗为杗终于不称而已伏睹原任都御史何栋原任副使聂豹其才识胆略逈异时流而豹守平阳御虏而有成效独以不能顾胆俯仰趦趄蹑嚅为世俗态是以仕不果达乞  敕吏部急将二臣起用仍推此意广收异能待以殊格庶缓急有济  上纳之命亟查豹取用
　　○以虏警暂九月会试武举候事宁举行
　　○以纪功科道乌从善等言命官军捕虏首功有冲锋破敌得之者如新例每一级赏银百两其斩获遗虏及夺归马匹者不得滥叙
　　○山西巡抚应槚等辽东宁前左参将杨应奇山东都司萧国勋各率兵入援诏俱随仇鸾并力追剿不必入京
　　大明世宗肃皇帝寔录卷之三百六十四
　　


大明世宗钦天履道英毅圣神宣文广武洪仁大孝肃皇帝实录卷之三百六十五
　　嘉靖二十九年九月辛卯朔  命驸马都尉邬景和请  睿宗皇帝配  帝于玄极宝殿  升狭西布政使司右参政王诰为都察院右佥都御史巡抚甘肃  大学士严嵩李本言近虏焚掠蓟州昌平等处民死者暴骨生者惊窜乞亟下掩骼埋骴之令仍行户部蠲租议赈使逃民复业  上称善趣所司议行户部覆请发漕运米一万石太仓银五千两于通州蓟州仓米一万石库银五千两于本州通州仓米一万石太仓银五千两于三河县通州仓米一万石银五千两于密云太仓米一万石银五千两于昌平西苑一带通州仓米一万石银五千两于顺义怀柔遣左侍郎骆颙督委司属官九员遍历虏过州县卫所凡伤残之家成丁者人给一两二钱未成丁并妇女及被虏成丁者人一两被虏未成丁并妇女及被伤者人八钱房屋烧毁者每间二钱被伤遗民各以所发粮米通融赈济仍核伤残州县卫所军民田数以俟蠲免从之既而顺天府尹郭鋆复言催徵屇期请于伤重之处先蠲免而复查核报可  嵩等又言国家团营之设本以居重驭轻近年戎五日虚教习无素仍用未经战阵之将领之湏大加整刷方可善后请敕兵部亟选武臣中素有谋略曾任边镇者以充提督坐营之任吏部选才望大臣一员专理营务令其简练在营人马又京军近调八枝赴蓟州等处防御而守城遂至乏人亦当议处臣闻北直隶山东西河南庐凤徐邳等处民多勇悍请遣官分诣各处多方召募务足京营二万之数又苏州一镇军力单弱故贼入无有能御之者请差大臣一员往督军务增兵筑台以为屏蔽仍令本兵预拟京城内外守护事宜条列以闻庶临警乃可无患不当如近日之仓皇失措也况有事之时用人为急今廷臣济济一遇变故輙称才难此尤在吏兵二部广储而博访或收录废遗或更调近地以备缓急之用  上曰卿等之言亦朕深虑者所司其即看议举行已而部覆整刷营务访举将才及遣大臣经理蓟镇俱如嵩等言其京营军宜精选壮卒同腾骧四卫官军掺练老弱者许子弟替补不足则补以舍余又不足则补以召募北直隶等处当定拟募军人数使遣官便于奉行仍量给军装银资送入京别立义勇营居之不必更属团营京城九门防守事宜定以五城居民火甲人等护守垛口在京七十八卫所官军护守箭楼敌台门外用骁勇将官统军三千应敌门内设军五百各门选用将官统有马官军三千为游兵如有失事治该管官之罪得旨俱允行今后各营将官如有卖放占役等毙巡视科道官从实参治毋得仍前畏避不言募兵官选各衙门有才干者往军装盘费及地方人数其再议以闻  侍郎王邦瑞言国初京营劲兵不减七八十万而元戎宿将常不乏人嗣是三大营变而为十二团营又变为两官厅虽浸不如初然原额军尚足三十八万有奇迄今承平既久武备废弛据籍见在者止四十万有奇较之原额已减三分之二而在营掺练者又不过五六万人而已户部支粮则有兵部调遣则无比者丑虏深入事势孔迫而守城出战动称无军其见在者率老弱疲惫市井游贩之徒衣甲器械取给一旦所谓临渴掘井计亦晚矣不知平日团营所理者何事而任其耗毙至此极也臣以为军伍之不足其毙不在逃亡而在占役训练之不精其罪不在军士而在将领今之提督武臣即十二团营之总帅坐营等官即各营之主帅而号领把总之类又古偏禆之官其间多属世胄纨裤不闲军旅平时则役占营军以空名支饷临掺则四集市人呼舞博笑而已军安得足且精乎夫军之不足不精已非一日先年尚书王琼毛伯温刘天和辈尝有意整饬之矣然将领恶其害已率从中沮挠阴坏正议而军士又习骄惰厌纪律輙亡匿涣散或倡流言清理未半事复中止雕敝至极遂启戎心今  皇上亲见其害矣臣愚不胜忧国恳款愿大振乾纲严饬提督朱希忠陈鏸等令洗涤自新或推让贤能以保禄位差风力科道六员通查十二团营人马数目取户部粮册参考见在者必汰去老弱留其精壮逃亡者设法勾补占役者悉徵着伍然后人给衣甲器械简谋勇将官加意练习掺时必以科道官监视凡往时宿毙悉听查核以闻毋为群议浮言所摇庶几营务可饬虏患不足弭矣  上曰此＜锍-釒＞所陈积毙皆是尔受命提督宜尽心整理以副委任科道官许添用二员朱希忠陈鏸令自陈已而希忠鏸等＜锍-釒＞求罢  上许辞团营提督他职如旧  命锦衣卫逮系守东山口参将陈灿至京论死系狱坐虏入不能御故也  诏发大通桥所积京粮二十三万五千余石散给官军充本年俸粮
　　○癸巳霜降节以虏警暂免  诸陵祭择日补行  蓟州巡抚都御史王汝孝总兵罗希韩副总兵卢钺各逮至京下法司鞫讯皆坐事诏特从末减各发边卫充军初  上遣官校逮汝孝也怒方炽令绑缚以至于时余虏未尽出边官校不敢前则托言汝孝等追虏白羊口远不可猝至至是  上怒渐解而汝孝复以首功闻故得不死云
　　○甲午行  大享礼于玄极宝殿  命骑马都尉邬景和代  孝恭章皇后忌辰  奉先殿行祭礼以虏警罢  陵祭  命顺天巡按御史邢尚书勘视  陵园脩理神供器物及抚恤被伤内侍人等并核蓟镇失事诸臣罪
　　○乙未吏部奉旨推经略蓟镇大臣言辽东巡抚都御史蒋应奎可已得旨调用会吏科都给事中张秉壶奏应奎及宣府巡抚李良蓟州新巡抚吴加会俱非边才又三关井陉潼关天津四兵备皆不得人亟宜更置  上用其言止应奎勿调下吏部更议于是复以工部左侍郎孙禬为兵部左侍郎兼都察院右佥都御史提督蓟州军务节制河间真保辽东兵马升山东按察使刘玺原任狭西按察司副使聂豹俱右佥都御史玺巡抚宣府代良豹巡抚顺天代加会时四兵备尚未推  上切责吏部尚书夏邦谟等曰尔大小诸臣玩国法视若秋毫不忠不敬日甚一日昨贼在门庭且不协赞谋猷却掇拾欺胁主上是人臣道与是人心与目今脩举内治为急如何两三日不行推补况文职选事在尔等居常既不为国公选遇事犹敢逡巡附皆行私姑从轻各降俸三级其痛加勉以副任用邦谟等各谢罪因拟调狭西副使王纶于密云湖广副使刘廷臣于天津河南副使殷学于潼关升山西右参议尹纶为副使驻井陉各整饬兵备制可以虏退掣京营兵戍城外者及诸路入援兵各还营镇仍暂留延绥游兵二枝大同宣府辽东游兵各一枝保定寄兵二枝于密云古北口石匣怀柔顺义等处防虏十月后遣还  更议营制以咸宁侯仇鸾充京营总兵官总督三营时兵部会推正副提督官四员鸾名列第二  上曰此事体非轻必复  祖制乃可事权归一蓄精锐以济实用其革去十二营两官厅名目止用京营总兵官一员提督三营以鸾为之各营用协同提督二员赞理军务文臣一员其余一应兴革事兵部仍会官悉心定议以闻
　　○丙申赏续到入援山西巡抚应槚辽东巡抚蒋应奎总兵李琦参将杨应奇郭都游击许棠山西游击柴缙大同坐营官祁勋河南都指挥李塘等银币仍给所部军银布有差  撤皇城四门新增守卫官  命给事中俞鸾御史吕光洵往九门正奇营查阅官军实数鸾等还奏各营缺伍一万三百人见存者率老弱游惰器械不整请治原任总督官公朱希忠伯陈鏸中军大号头马玺等奋武等营坐营官郭琮徐延德等罪得旨夺希忠鏸禄米两月玺等革任闲住琮延德等夺禄俸三月未到官军巡视科道官查明治罪  诏趣咸宁侯鸾还京  命协守大同副总兵徐珏挂印充总兵官代鸾中路参将王怀邦充右副总兵代珏
　　○丁酉兵部会议京营兴革事宜言我朝京营之制主训练在京官军其始止合大小教场以练五军将士而已永乐初立五军营掺练官军专备征战戍守之用三千营司宝纛令旗神机营司神枪火器谓之三大营五军神机二营俱有中军左右哨掖五营三千营有五司至于十二围子手幼官殚忠等又俱有营附于五军营中而各有司焉当时营无不知兵之将将无不练之卒然且有御前试验及按月开报之条以赏罚劝惩之此所以兵休而不骄兵动而不困恃有此具也至正统末年尚书于谦见边方多故五军营军士精壮老弱参处故就中挑选十二万官军团掺为十二营立为奋武等名以别其号总以提督以重其权其三千神机之军亦间选入团营而十二营内莫不各有三大营之名至于老弱存留大营遂为次拨是虽非  祖宗立法之意而其应变济时之权固有不容己也行之既久则劲兵良将又复称乏至于弘治正德之后而东西官厅之制立焉其法就十二团营中挑选精锐另设总兵参将统领侯各边奏请待报启行是十二团营又为老家而两官厅又为团营也至于今日则两官厅之兵未必精而临行苟用充数者多矣夫三大营既毙挑为十二团营团营既毙挑为两官厅两官厅又毙则何以处乎是营日分而愈弱军日选而愈毙也且官多则占役者众而军士疲于奔走营分则稽查为难而军士易于隐蔽号令不一苦乐不均一遇敌至则驱市人而战之马匹器械皆取办临时虽韩白难以制胜矣臣等窃思营为名兵为实若军数充足虽一营可也不然何贵于营之十二乎  皇上洞烛毙端欲尽复  祖宗之旧圣謩深远诚不可及臣等谨推广德意条为兴革六事一议并团营以复  祖制将十二团营两官厅官军悉并入五军营仍分中左右哨掖五枝每枝添设坐营官一人参将二人游击二人三千神机及五军所属二千围子手等营俱如故二议足军额以充营五正统间各营团掺官军有四十三万五千余人今之所存仅十二三命提督赞理官清查见在实数设法处补三议点视官员以便查理巡营科道官久则易玩宜如弘治年间例一年一易每年以十二月题差次年十一月复命举劾大小将领以备黜陟仍添差司官四人佐之四议革内臣以清宿毙自古宦者不得典兵今三大营内尚有内臣提督监抢等项不下二三十人此辈既不知兵又专以役占为务俱宜裁革五议选边将以壮士气见在提督坐营公侯伯等官各令自陈去留取自  上裁都指挥以下兵部同赞理文臣汰去不职别选知兵之将充之使本营将领各练本营士卒遇警即率所部出征不得更诿他人六议处班军以便防秋河南山东大宁中都等处原领班军十六万有奇每年春秋更番上班掺备往往为各营借工私占之资自今请令于五月中赴京各都司统率入营一体掺练至十一月中旬掣回休息不必两班赴京如此则每岁京营秋防之时可得军十五六万人比之召募尤为省费  上曰修理营政务在得人旧任提督官俱令回府管事内侍官俱裁革各营协同提督官即推举堪任者以闻旧司掖哨官兵部同仇鸾于见任并赴取将官内选用见在军士各归原营随伍掺练老弱并缺少者即替补召募务足原额余如议既而仇鸾自大同至复请损益部议以四武营归五军营中军四勇营归左右哨四威营归左右掖中军左右哨掖各设坐营官一员为正兵参将二员为奇兵正兵以备守城有警则以奇兵出征  上俱从之  吏部侍郎王邦瑞等以虏退请录九门内外诸将徐镛伯昂高秉元及旗牌间宣功治都指挥佥事陈善等五十八员罪  上曰贼至未闻官军一战此＜锍-釒＞铺张过实镛姑赏彩段一表里昂秉元二表里宣绢二疋善等各停俸一月
　　○己亥免百官重阳节宴  改吏部左侍郎王邦瑞为兵部左侍郎兼都察院右佥都御史赞理京营军务  以狭西镇守总兵官成勋宣府副总兵官孙勇西官厅听征总兵官高秉元神机营左哨坐营官仲继俱充协同提督官勋勇五军营秉元三千营继神机营  召原任总兵周彻云冒黄振李俊参将刘环赵卿张坚王玉游击赵应王勋魏民萧镇守备黄恩各赴京听用以兵部荐也
　　○庚子  命吏科给事中张勉学户科给事中何光裕查勘边情  命宣府游击将军贺庆充参将分守大同中路仍以庆入援有功赏银三十两纻丝二表里中军把总各五两军士二两  发太仆寺马价银二十万两于北直隶山东河南等处买马
　　○辛丑总督湖广川贵军务右都御史张岳以湖贵用兵经费浩系请诏各卫所官旗赴京比试者许纳银米免试以济军储部议二方土利饶塉不同各卫官军贫富亦异定请为规则如贵州指挥使指米八十石指挥同知七十石指挥佥事六十石正千户五十石副千户卫镇抚四十石百户所镇抚三十石总旗二十石小旗十五石湖广指挥使一百石指挥同知九十石指挥佥事八十石正千户七十石副千户卫镇抚五十石百户所镇抚四十石总旗三十石小旗二十石俱运辰沅铜仁等仓纳银者每石折银五钱赴各布政司交纳转解给军诏如议  发太仓银一万两于昌平居庸充客饷
　　○壬寅起原任辽阳副总兵刘大章充协守宣府副总兵官  以运筹失机逮职方司郎中王尚学论死系狱  工部覆侍郎王邦瑞奏请筑重城浚治九门濠堑设闸于大通桥蓄水  上从其浚濠设闸二事以筑城事重令且休兵息民待来秋行
　　○癸卯调原任户部尚书潘潢为南京工部尚书  代府进贤王俊横毙赐祭葬如例谥曰庄惠  蓟镇谍报虏薄近边诏暂留保定都指挥曹世德山西游击柴缙兵二枝同刘淮等六枝应援仍命续到援兵延绥副总兵孙膑游击郜思忠山东都指挥许玺驻顺义怀柔三河山东所镇抚可存仁驻巩华城悉听提督孙禬调度  定国公徐延德怀宁侯孙秉元豊润伯曹松南宁伯毛重器襄城伯李应龙成山伯王维熊各辞免营务许之  兵部言各陵卫军士原额三万七千六百余人今实在者止三分之一多为内臣占役卖放外守备权轻不能制之宜差科道会同本部主事严查陵军逃亡者设法处补私占者悉令退出仍量加外守备以参将职衔令其与巩华城副总兵一体行事不许内守备辖制每岁秋防之时本部仍调各路游兵二枝一驻昌平一驻黄花镇以卫陵寝诏如议行
　　○乙巳升工部右侍郎龚辉为本部左侍郎巡抚狭西都察院右副都御史傅凤翱为工部右侍郎  升延绥副总兵孙膑为署都督佥事充总兵官镇守狭西  兵部奉旨议处募兵三事一各处原设有马民壮中间壮勇甚多宜差官就中抽取每名给路费八两不足则取之义勇民人每名给军装马匹银二十七两仍给路费俱免本家徭役二丁以示优恤一召募人数以二万为率北直隶五千人山西三千人庐凤徐邳四府州三千五百人河南五千人山东四千五百人蓟州大同免募南直隶淮扬二府贴银一募完之日抚按委才勇参将官一员同本处兵备掺练每年四月终赴近京防虏北直隶驻顺义南直隶驻河间山东驻通州河南驻保定山西驻易州听本部调用十一月中旬掣回一差官取之科道部属给敕以行诏可遂  命给事中王德杨允绳御史徐洛陶钦皋主事张才许士元汪宗伊张重分往召募洛才北直隶德士元山东允绳宗伊河南钦皋南直隶庐凤徐邳重山西
○丙午  命都察院右佥都御史商大节兼管召募民兵经略京城内外  改提督掺江南京都察院右佥都御史李遂为都察院右佥都御史专督蓟镇主客兵粮  命科道官并各边总督抚按查举将领谋勇案著者毋论见任革职俱＜锍-釒＞名以闻  命调延宁侯鸾原选大同家丁通事尖儿手五百名悉赴京营教习各军武艺
　　○丁未提督蓟州军务兵部右侍郎孙禬言朵颜等三卫部落日蕃累四侵噬花当胁求添贡把兑孙深入虏掠动挟北虏以恐喝中国久矣自胡守中抚赏过甚益骄戎心今北虏入古北口道出朵颜而佯为不知纵使深入负朝廷厚恩宜及其贡使宣示恩威俾知悔罪礼部乃召夷人升合儿等以  上命宣谕之  命工部左侍郎龚辉督理九门濠堑石坝锦衣卫管卫事都督同知袁天章会同五城御史团结保护居民
　　○戊申授中书舍人袁洪愈行人李幼滋郭钥张承宪推官王鸣臣徐公遴知县朱绘彭范朱伯辰为给事中中书舍人钱鲸郭仁陶承学行人李秋李承华孙永思樊献科推官庞俊边毅郑本立尚维持知县王光祖李应时朱瑞登陈善治龚恺王绍元应焯为试监察御史绘吏科范户科鸣臣洪愈礼科伯辰公遴兵科幼滋钥刑科承宪南吏科秋光祖河南道承华维持浙江道本立永思江西道鲸福建道应时湖广道俊广东道仁广西道瑞登山东道善治山西道恺狭西道绍元云南道焯贵州道承学献科毅俱南道  发太仓银四万两近京诸郡召买粮草充密云昌平兵饷  以旱灾免顺天北直隶各府州县卫所税粮有差
　　○己酉  命定西侯蒋傅补祭云雨风雷岳镇海渎山川等神  诏给防守蓟镇客兵布花京城巡捕官军胖袄其各边兵及在京旗校力士诸人不许概给
　　○庚戌  命果勇营坐营陶希皋原任宣府总兵云冒原任宣府游击戴纶原任江淮总兵李俊东官厅总兵刘鼎原任西官厅参将赵卿五军营左哨坐营叶继文俱充五军营坐营官希皋左哨冒右哨纶左掖俊右掖鼎中军卿围子手营继文幼官舍人营东官厅右哨参将欧阳安原任固原游击萧镇东官厅后哨参将吴尚贤原任协同宁夏广武营黄恩原任大同游击魏民原任大同恭将麻隆原任甘肃游击赵应三千营坐司刘秉忠西官厅左哨参将赵承懋敢勇营许策俱充五军营参将安镇左哨尚贤恩右哨民隆左掖应秉忠右掖承懋策中军
</div>
    <div class="pagination">
<a href="明实录世宗实录_page190.html">上一页</a><span>...</span><a href="明实录世宗实录_page186.html">186</a><a href="明实录世宗实录_page187.html">187</a><a href="明实录世宗实录_page188.html">188</a><a href="明实录世宗实录_page189.html">189</a><a href="明实录世宗实录_page190.html">190</a><span class="current-page">191</span><a href="明实录世宗实录_page192.html">192</a><a href="明实录世宗实录_page193.html">193</a><a href="明实录世宗实录_page194.html">194</a><a href="明实录世宗实录_page195.html">195</a><a href="明实录世宗实录_page196.html">196</a><span>...</span><a href="明实录世宗实录_page192.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
