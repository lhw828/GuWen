<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 766 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 766 页/共 848 页</h1>
    <div class="content">○谕内阁、禧恩等奏、查勘昭陵应修各工一摺。著钦天监选择吉期。由该将军等、派委妥员敬谨兴修。　　

○以拏获盗犯。赏盛京佐领张兴、蓝翎。番役头目王兴、九品顶带。　　

○丁亥。上诣绮春园问皇太后安。　　

○谕内阁、讷尔经额奏、江省商米运津筹议收买一摺。江省招商买米。由海道运至天津售卖。现据该督查明、米船抵津已有数只。白米销售甚形踊跃。粳米一项。议定官为收买。现已筹款办理。所有此项米石。即著仓场侍郎、派委坐粮厅监督一员。带同经纪斛只。速赴天津按船验明米色。再由天津道、按照市价公平收买。委员分运解通。以重储备。另片奏、叠奉谕旨。饬令严禁需索把持。并派大员前往专司其事。该督于米船进口。早经饬令出示免税。并严切晓谕。务禁关口需索留难。现已派委署天津道等、严密访查。妥为经理等语。著该督仍遵前旨。严饬该员等、于该商曲加体恤。严禁一切弊端。傥查有勒索留难等弊。即著从严参办。　　

○准大通桥车户承买黑豆二万石。津贴车价。　　

○戊子。谕内阁、武攀凤等奏、台湾漳泉民人分类械斗、匪徒乘机焚抢各案、现已办理完竣一摺。此次该总兵等、督带兵勇分投弹压。由府库提垫军需银七万六千八百三十九两。著准其援照成案。作正开销。其抚恤难民一项。系由官绅捐办。免其造册报销。所有捐输官绅商民、及获犯出力之文武员弁绅士义首人等。并著该总兵等酌量保奏。候朕施恩。　　

○又谕、武攀凤等奏、勘明台湾属县前被风雨、均不成灾、业已筹恤周妥、毋庸接济一摺。此项赈恤银两。著免其造册报销。所有各营沈失损坏哨船。著即查照册报勘验。分别造修。其淹毙管驾弁兵。并著查明照例议恤。　　

○己丑。谕军机大臣等、琦善等奏、近接廓尔喀国王来禀。复藉披楞与森巴交战之事。恳请指示。现已于檄谕中反复开导等语。近年廓尔喀国王屡肆干求。虽节经饬驳。而乞恩之念。总不能已。兹复藉端请示。用意极为狡狯。经该大臣等、檄谕开导。使知保护南方门户。即保护该国疆宇。不致妄逞所欲。办理甚为妥协。惟夷情变诈。难保不再三渎请。该大臣等、惟当坚持前说。力加开导。折以正言。晓以大体。务令妄念全消。不复逞其诪张狡黠。是为至要。又另片奏、哲孟雄部长、恳请来藏念经等语。此次即准其来藏念经。嗣后著仍照旧章。八年来藏一次。将此谕令知之。　　

○又谕、琦善等奏、盘获口□佛＜?口兰＞哂夷人、并起出夷书夷文、录供呈览一摺。据称该夷人等、由福建广东等处至京。复由盛京会遇。经历口外。同至西藏。冀图传教。现将该夷人等、于讯供后。委员解川等语。该夷人于汉语清文。蒙古文字。皆能通晓。恐未必实系口□佛＜?口兰＞哂人。著宝兴、于解到川省时。将其来历。及经过处所。详细研鞫。务得确情。即行具奏。原摺并供单。均著钞给阅看。木匣所贮夷信夷书等件。著一并发给。将此谕令知之。　　

○以审案出力。予浙江知府朱煌、以道员用。　　

○庚寅。谕军机大臣等、前据刘韵珂等奏、前拨台湾道库存贮银两无几、请动内地封贮拨解一摺。当交户部速议具奏。兹据该部详加综核。以前案捐款归补之项。声叙含混。未便准行。惟念台郡孤悬海外。民情浮动。且近年来地震械斗。以及风水之灾。层见叠出。必须库贮充盈。方可有备无患。所有此次刘韵珂等奏请续拨银十万两。准其即在捐监归补封贮银两内。如数动拨。解台贮备。与前次归补实贮银两。一并责成台湾道、专款加谨封贮。不得与府库纠缠。致滋弊混。如遇重大紧要事件。著该道一面酌拨。一面自行具奏。并报明督抚藩司存案。事竣分别归补。此外寻常事件。及垫放官兵俸饷等项。照旧由台湾府自行筹拨。概不准擅动。遇有新旧交代。责令后任盘查。结报造册。通详咨部。傥有那移短缺。据实参奏。如遇将军督抚提督、渡台巡阅。照督抚年终盘查司道库款例。核实盘查。于奏报巡阅事竣摺内。声明有无亏短。分别究办。至沈知等案动用银九万二千余两。除提取本款归还贮备外。其各本款报销。并著该督等、将未造报者。迅速造报。已行查者。亦即登覆。仍各归各案办理。将此谕令知之。　　

○广东水师提督赖恩爵奏、督饬演习虎门各台炮位紧要。请暂缓出洋巡缉。得旨、依议。认真教练。务期得力。勉益加勉。　　

○辛卯。命云南腾越镇总兵官世泰、以原品休致。　　

○壬辰。谕内阁、德诚等奏、筹议江省商米、请责成天津道、就近验明收买一摺。前据讷尔经额奏、江省商米已抵天津。当经降旨令仓场侍郎、委员赴津验米。兹据该侍郎等奏称、米船尚未全行进口。派员查验。守候需时。转多扰累。自系实在情形。著即毋庸派员前往验收。仍由天津道就近收买。并验明过斛起卸。调用剥船装载。委员分起运至通州。其由通州运至京仓。仍由坐粮厅照例筹办。分别报销。以专责成。　　

○贷保定驻防兵丁一年饷银修理房屋。　　

○癸巳。谕内阁、户部奏、官地议租逾限未结。请饬速行查办。开单呈览。直隶省旗租项下入官地亩。经户部历年奏催。限期届满。未据一律核结。统计积有四百七十余款之多。计地二千六百余顷。实属玩延。著直隶总督、热河都统、顺天府府尹、盛京户部侍郎、即派委道府妥员、亲赴各该州县彻底清查。悉心履勘。将前经户部驳令议增各地。核实确查。其未经勘议各案。该督等速即按款清查。并查明该州县等因何迟延。有无胥役把持蒙蔽等弊。是否经徵贮库。据实覆奏。由户部作速核办。以清积牍而重租赋。该督等仍将该州县迟延各职名。查取送部核议。　　

○以陕西西安城守营副将吉昌、为云南腾越镇总兵官。　　

○甲午。上诣绮春园问皇太后安。　　

○谕内阁、布彦泰等奏、请留熟悉营伍之降调总兵等语。前任肃州镇总兵珠克登、因厂马案内查参。部议降调。现在番务差遣需人。著准其留于陕甘。即以所降之级补用。以观后效。俟补缺时。照例送部引见。　　

○谕军机大臣等、布彦泰等奏、会筹番务、拟先巡阅沿边要隘一摺。番贼屡滋抢劫。踪迹靡常。必俟报有抢案。然后往追。势已无及。若待以重兵。则又虚糜粮饷。自须履勘要隘。体察实情。庶克整饬边防。杜贼窥伺。该督现拟亲往巡阅。著即俟进省办理秋审后。挑带官兵。亲历沿边卡隘。确勘情形。周详布置。务使声威壮盛。番贼慑服。庶可一劳永逸。至内地汉奸、业经查拏得手。著趁此再加严紧。饬令实力缉拏。毋留余孽。林则徐、著将西宁经手事务。与达洪阿会同清厘后。亦即赴省与布彦泰商办一切。其筹议回疆事宜。并哈密地亩安置民户一摺。已有旨交萨迎阿等、查照办理矣。将此谕令知之。　　

○又谕、寄谕伊犁将军萨迎阿、乌噜木齐都统惟勤、哈密办事大臣钟方、帮办大臣安诚。前有旨。令布彦泰等、将回疆各城。应如何破除积习。不令该伯克有所藉口之处。悉心妥议具奏。兹据奏称、溯查道光八年筹议善后章程。已为周备。惟奉行日久。恐食用物件。及役使工作之类。难保一无滋弊。著萨迎阿于到任后。即将道光八年历奉谕旨。敬谨缮录。颁发各城。申明严禁。再于各城大臣莅任之始。及常年四季。认真传集各官吏、宣读晓谕。责令实力奉行。按季咨报。一体查核。如有阳奉阴违。即行据实参奏。毋许瞻徇。至扎萨克郡王伯锡尔、将私垦地亩。呈献充公。经布彦泰路过哈密。查明熟田旧渠一道。足资灌溉。安置民户。即可耕种。其未垦生地。应就旧渠上段加浚宽深。并于旧渠东面接浚新渠。一俟春融估办。著该都统大臣等、即将开渠安户分地各事宜。详细筹画。奏明办理。原摺钞给阅看。将此各谕令知之。　　

○乙未。上诣时应宫拈香。　　

○还宫。　　

○直隶总督讷尔经额奏、省城并各属续得雨泽情形。得旨、览奏俱悉。京师于初六日。自卯刻下雨。至午末未初方止。所惜者雨不甚大。未能透足。朕惟有叩吁天慈。再得渥沛甘霖。方称庆幸。　　

○以常雩祀天于圜丘。自是日始。斋戒三日。　　

○丙申。旌表守正捐躯河南商水县民朱来妻刘氏。　　

○丁酉。上诣南郊斋宫斋宿。　　

○谕军机大臣等、布彦泰等奏、摉查雍希叶布番族实无贼踪、并酌拟约束章程、开单呈览一摺。据称总兵站柱等、带兵亲至雍希叶布插帐地方。详细摉查。将献出各犯、严加研讯。绝无为匪情形。现据该总兵等、拟定章程。所称该番族等、不甘身被贼名。情愿杀贼投效。并责成盟长百户。将户口认真稽查。又买易粮茶。严禁溢额。以杜接济等语。尚属妥协。其令该番等全行薙发一条。系为辨别释疑起见。亦属可行。惟此等番族。究非内地民人可比。既经薙发。并愿立功。固当示之以诚。而番性叵测。亦不可遽加深信。防范稍疏。该督等、总当嘉其向义之忱。仍复留心查察。俾不至藉称归化。取信目前。久则故智复萌。又复勾留番众。再生事端。是为至要。其贼匪旦曾奴勒布等、仍须设法访缉、获案惩办。庶不至仍留余孽。致滋后患也。将此谕令知之。　　

○戊戌。常雩。祀天于圜丘。上亲诣行礼。　　

○幸圆明园。　　

○诣绮春园问皇太后安。　　

○谕军机大臣等、本日据赛尚阿等奏称、行抵瓜洲。接晤提督尤渤、询知野鸡墩闵行镇二处情形。该提督扼要设防。练兵应变。实属老成持重。足为藩篱。该大臣等、应行校阅之处尚多。既以尤渤为结实可靠。即不必再往该二处复行校阅矣。其平日应如何防范。练习兵事。仍责成尤渤、认真办理。是为至要。将此谕令知之。　　

○又谕、赛尚阿等奏、查勘顺江等洲炮堤炮位、及新造战船情形一摺。览奏已悉。据称此次查勘善后事宜。已将北岸之顺江洲上下。及三江口之固土西成等洲、逐一履勘。查得各该处炮堤炮墩。修筑均尚完固。所有护守弁兵。布置亦属得宜。每至一处。令将大小炮位。一一演试。均能声势联络。步伐整齐。惟各炮墩安炮之所。均面无遮护。恐守炮之兵无所藏身。现在酌拟前面添土档。为兵丁添药之处。后面添土墩。为兵丁退藏之处。已向承办之员。细为指画。令其如式添设。并因炮架机括不甚灵便。当就已成之架。面加指示。以期修理合式。所见甚是。此后查勘南岸北固山等处炮堤。该尚书等、益当悉心体察。总期在在足资抵御。不至用时不能得力。是为至要。将此谕令知之。　　

○又谕、本日据惟勤覆奏、查明喀喇沙尔渠道坝堤等工。已有旨准其兴办矣。惟念该处现办各事宜。是否实有裨益。历久无弊。其所陈章程四条。是否妥善。著萨迎阿覆加查核。悉心妥议具奏。原摺及清单。均著钞给阅看。将此谕令知之。寻覆奏章程四条。一、每年农隙。责令农官里长。率民挑穵渠道。补修堤坝。一、北大渠龙口。责令民夫防守。如有漫水刷堤。随时抢护。一、垦地十万亩之多。上下游多争水利。每渠各设渠长一名。经理水利。以种田之多寡。为用水之等差。一、每年修防各事。徒委农官里长。难保无弊。应由该处办事大臣派员稽查。仍随时亲往查察。庶可历久无弊。下军机大臣等议。从之。　　

○修喀喇沙尔渠道坝堤等工。从乌噜木齐都统惟勤请也。　　

○己亥。予故礼部尚书李宗昉、祭葬。　　

○庚子。修直隶通州运河闸座。并改建石桥。从仓场侍郎德诚等请也。　　

○辛丑。上奉皇太后幸同乐园。进膳。　　

○谕军机大臣等、贺长龄奏、上年永昌汉回互斗滋事。业经持平审办。其逃散回民所遗田地。亦经委员分头清查。不准汉民侵占。并出示招回复业。其不愿回者。酌给抚恤。该回民等、已属得所。讵于本年正月复有外来及永昌逃散回民百余人。藉认种遗产为词。求赏盘费。迨经该县理谕解散。该回民等、辄敢黏挂揭帖。声称报复雪恨。并邀抢客货。加以游匪藉端冒充。日聚日众。似此玩法藐官。必应及时查办。免致日久蔓延。现在永昌镇道、督饬府县、修城治械。足资捍卫。并经该督飞咨提督、带兵堵缉。兼委道将、驰往查拏。自可克日蒇事。惟回众甫经上年剿办之后。复敢藉端寻衅。披猖已极。且滇省铜锡各厂。游匪甚多。若不乘机扑灭。必至勾结为患。该督惟当体察情形。如果一时未能掩捕。即当亲往督办。总期立时殄灭。早靖边陲。是为至要。将此谕令知之。　　

○江苏布政使文柱、因病解任。以直隶按察使陆荫奎、为江苏布政使。山西归绥道文俊、为直隶按察使。　　

○壬寅。孝端文皇后忌辰。遣官祭昭陵。　　

○癸卯。上奉皇太后幸奉三无私殿。进膳。　　

○谕内阁、程矞采奏、查明帮船迟误、剥运耽延一摺。前据程矞采奏参、兴武二帮江北帮长淮三帮领运千总常保等、玩视漕务。当降旨摘去顶带。兹据查明江北帮长淮三帮。受兑之时。该县知县、新旧交卸。互相推诿。剥船延误。其咎在县。并不在帮。前代理萧县知县马铸式、署萧县知县黄绍元、著一并交部照例议处。署徐州府知府洪玉珩、督催不力。著交部察议。所有前参江北帮领运千总马昌明、长淮三帮领运千总陈锦标、俱著赏还顶带。其兴武二帮领运千总常保、未能先事豫防。以致迟误。仍著该漕督认真察看。再行核办。　　

○甲辰。谕内阁、讷尔经额奏、请将失察蠹役诈赃毙命、并覆验不实之县令、分别革职议处一摺。直隶前任阜平县调任广宗县知县吴翰书、以衙署自用木炭派累民间。致有蠹役私押诈赃、拷毙人命移尸装缢之事。该县先既漫无觉察。继复含混相验。实属昏庸不职。吴翰书、著即革职。以示惩儆。平山县知县万起鸿、覆验不实。著交部议处。嗣后该县采买木炭。傥再行派累民间。著即严参惩办。直隶各属。著该督一体示禁。　　

○又谕、鄂顺安奏、提审聚众鬨堂各犯、并请将署任知县撤任查讯一摺。此案河南新乡县民贾学彦等、因希图减少纳粮钱文。辄敢黏贴匿名揭帖。聚众鬨堂。致伤官长。实属暋不畏法。著该抚、速即亲提现犯。并饬密拏未获各犯。严审按律究办。该署任知县彭鸣盛、著即撤任归案查讯。其徵收钱粮。果否循照旧章。有无浮勒别情。亦应彻底查究。毋稍讳饰。　　

○旌表守正捐躯河南汝阳县民李正禹妻张氏。　　

○乙巳。上诣绮春园问皇太后安。　　

○谕内阁、梁宝常奏、海疆要缺同知需员、仍请破格升用一摺。浙江定海厅同知员缺。前据该抚奏、请以候补知县傅延焘升补。当经降旨允准。旋因与例不符。照部议撤销。兹据该抚奏称、该员上年委办奉化匪徒聚众巨案。尤为出力。且与海外岩疆。人地实在相需。著照所请、仍准以傅延焘、升补定海厅同知。照例送部引见。　　

○又谕、乔用迁奏、请编查苗寨客民、分居户口一摺。贵州附居苗寨客民。既经编入保甲。其分户另居者。自应一律编查。著该抚饬令各地方官、督率村寨保长人等、将客民旧户。迁徙若干。现存若干。其旧户内有子孙分户另居若干。逐一查明造报。毋得假手胥吏。致滋扰累。并令该管道府、直隶州、就近核实确查。不得日久生懈。致成具文。　　

○丙午。命于黑龙潭。觉生寺。设坛祈雨。上诣黑龙潭神祠拈香。命皇四子奕詝诣觉生寺。拈香。皇六子奕?、诣清漪园龙神庙。惇郡王奕誴、诣静明园龙神庙。惠亲王绵愉、诣宣仁庙。凝和庙。瑞郡王奕志、诣昭显庙。时应宫。拈香。　　

</div>
    <div class="pagination">
<a href="清实录道光朝实录_page765.html">上一页</a><span>...</span><a href="清实录道光朝实录_page761.html">761</a><a href="清实录道光朝实录_page762.html">762</a><a href="清实录道光朝实录_page763.html">763</a><a href="清实录道光朝实录_page764.html">764</a><a href="清实录道光朝实录_page765.html">765</a><span class="current-page">766</span><a href="清实录道光朝实录_page767.html">767</a><a href="清实录道光朝实录_page768.html">768</a><a href="清实录道光朝实录_page769.html">769</a><a href="清实录道光朝实录_page770.html">770</a><a href="清实录道光朝实录_page771.html">771</a><span>...</span><a href="清实录道光朝实录_page767.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
