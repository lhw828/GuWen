<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 95 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 95 页/共 848 页</h1>
    <div class="content">
○庚寅。谕御前大臣等、索特纳木多布斋等奏、批本处官员、奏事处官员、奏蒙古事侍卫等、八年期满。恳请恩施一摺。官员侍卫、内廷行走。一切差使。甚属紧要。著照索特纳木多布斋所请、此三项官员侍卫、差使懈惰。经御前大臣查出。即行奏参、照例驳回当差。内有差使奋勉者。著御前大臣、出具考语。带领引见。交各该处京察时、与一等官员、一体升补。侍卫等遇军政时、与侍卫等一体升用。　　

○礼部以会试中额请。得旨、满洲取中九名。蒙古取中三名。汉军取中五名。直隶取中二十二名。奉天取中二名。山东取中十九名。山西取中十一名。河南取中十一名。陕甘取中九名。江苏取中十九名。安徽取中十五名。浙江取中二十三名。江西取中十九名。湖北取中十一名。湖南取中九名。福建取中十二名。台湾取中一名。广东取中十名。广西取中六名。四川取中七名。贵州取中七名。云南取中十名。　　

○山东巡抚程含章奏、东省水患。年甚一年。须将河道早为修浚。惟事体重大。工役浩繁。须与运道邻境、皆无所妨。方可见之施行。容督同司道府县、广咨博访。分别缓急具奏。得旨、所见甚是。详细察看。据实覆奏。　　

○以山东郯城、兰山、滕、峄、寿张、阳谷、济宁、金乡、鱼台、范、钜野、定陶、郓城、利津、乐安、聊城、莘、夏津、武城、十九州县粮价增昂。命平粜仓谷。　　

○辛卯。谕内阁、孙玉庭等奏、遵旨将部驳淮商悬垫息本各款、查明登覆、恳请恩施一摺。两淮积年悬垫银数过多。现行辛巳壬午癸未三纲。皆属减半、折行赔课。若加以勒追垫款。商力实形拮据。著照所请、加恩将辛巳等三纲、一半赔课银、共二百三十八万余两。全数停扣。让出地步。追补悬垫。其扣停之银。同嘉庆二十五年、奏准扣留之四百六万余两。一并自甲申纲起。分五纲带徵归款。至原发本银四百七十余万两。著仍留通纲、按年完息。提引等款银三百万两本息。著自己丑纲起。分五纲归还。俟徵还一纲之本。减除一纲之息。于各纲徵限内、按数报拨。并专商借领之一百七十六万余两。先归通纲徵完。仍饬各本商、按照原借之数。分二十限完缴。至捐带二款。著俟悬垫息本全清之后。于甲午起、分二十纲徵还。其淮北积引。著将壬午正带引目四十九万余道。提出铳销。应赔正课。及旧欠底马盐本。均照原奏、归淮北纲引。分年通摊。以纾商力。再另片奏、淮商报捐未缴。叠经展限带徵银五百十四万六千七百九十两零。著加恩准予豁免。以示体恤。两淮商力疲乏。节经曲予调剂。此次复允该督等所请。实因众商、力有不逮。格外施仁。嗣后该督等、务当认真清厘。徵解相符。俾鹾务日有起色。傥仍办理不善。迄无成效。惟该督等是问。恐不能当此重咎也。　　

○赛因诺颜公德勒克多尔济、以疾解任。命赛因诺颜王车林多尔济、管资生驼只事。　　

○以山西襄陵、太平、乡宁、吉、潞城、孝义、永宁、平鲁、宁远、偏关、阳城、陵川、定襄、静乐、绛、霍、赵城、河津、蒲、岚、永和、二十一厅州县粮价增昂。命平粜仓谷。并缓买阳曲、太原、榆次、徐沟、岢岚、宁武、静乐、平陆、芮城、闻喜、垣曲、霍、灵石、十三州县节年借碾兵米。　　

○壬辰。上奉皇太后幸静明园。静宜园。　　

○谕内阁、原任大学士公阿桂、配飨太庙西庑。于四月初一日、安设牌位。著派阿桂曾孙乾清门侍卫子爵容安、捧往安设。　　

○协办大学士两江总督孙玉庭等奏报桃汛安澜、并修筑扬河厅所属石工平稳。得旨、如此得有把握。朕心欣慰之至。　　

○修山东济宁运河石工、并聊城汛减水闸。从河道总督严烺请也。　　

○是日。驻跸静宜园。至丙申皆如之。　　

○癸巳。上诣清寄轩问皇太后安。　　

○谕内阁、前据赛冲阿奏、西安所管营伍。额存军器。因年久多有损失。请动库贮闲款制造。当经降旨准行。兹据兵部奏称、检查该将军造报保题册内、皆系乾隆四十七年以前、制造拨给。并无五十八年前任将军舒亮修制成案。其请制弓箭等项。应令该将军、遵照定例办理等语。西安各营额贮军器。为该省官兵操防之用。自应补制齐全。以期坚利经久。仍著准其遵照前旨、动项制办。所有年限不符之处。即令该将军、将乾隆五十八年奏明原案、录送该部。以凭查核。　　

○谕军机大臣等、绵清等奏、覆勘泰陵龙凤门内、三孔桥西石泊岸裂缝情形一摺。据称三孔桥西边北面。泊岸裂缝情形。亲往查勘。与前顾德庆奏报丈尺无异。而于除土见底。并未声叙明晰。仅以丈尺俱属无异六字了事。殊为草率。现届春融。著绵清等、将该泊岸根基裂缝情形。一面详细勘明。分别开单具奏。一面敬谨修理。毋稍迟误。将此谕令知之。　　

○以浙江定海镇总兵官陈梦熊、为广东水师提督。　　

○甲午。上奉皇太后御演武厅。阅健锐营操。　　

○谕内阁、今日阅看健锐营兵丁操演。著加恩照例赏给。其马枪中三枪者六人。马箭中三支者三人。步箭中三支四支者七人。俱著加恩赏银二两。空过一枪之委前锋长英。此次毋庸赏给。　　

○又谕、绵岫等奏、旗妇逞刁。请将不能约束之官员、分别议处一摺。镶黄正蓝二旗挑缺时。有孀妇那拉氏、因伊子未挑补披甲。赴案喧嚷逞刁。经绵岫等、饬令该旗惩办。惟总管世卓、尚知约束。其翼长文彬、防御扎昆珠、兼管防御成祥、立视不管。可恶之至。该旗习气如此敝坏。不可不严行整顿。总管世卓、尚知约束。著加恩宽免。文彬、扎昆珠、成祥、俱著交部严加议处。以示惩戒。　　

○命保举堪胜水师总兵之江苏副将龚镇海、送部引见。　　

○拨江南苏松镇属、及狼山标、马步守兵四十七名。添驻狼山镇属、掘港营汛。从协办大学士总督孙玉庭请也。　　

○修广西庆远府城垣。从巡抚成格请也。　　

○乙未。命嗣后圆明园庶吉士散馆考试等事。无庸派内务府大臣监试。　　

○命嗣后香山堆拨例赏、动用广储司缎匹银两。著为例。　　

○添设热河围场八旗兵目。除旧额十六名外。每旗再添金顶一缺。　　

○补行道光二年军政。热河都统所属、卓异官二员、年老官八员、分别议叙处分如例。　　

○旌表守正捐躯山西灵邱县民张九源妻孙氏。云南弥勒县民卢际武女卢氏。　　

○修直隶献县滹沱河臧家桥。从总督颜检请也。　　

○修江苏上元、仪徵、丹徒、三县营房。并京口火药局。营县衙署。从协办大学士总督孙玉庭请也。　　

○以卫丁疲困。加给江苏淮安卫、安徽天长县、每年轮造帮船银有差。　　

○拨江苏扬州等府仓谷一万一千八百石有奇。协济江淮等卫帮丁月米。　　

○再展江苏海州连年灾歉淤滩应徵升科银。　　

○丙申。上奉皇太后诣十方普觉寺拈香。　　

○旌表守正捐躯安徽阜阳县民崔长富妻张氏。河南夏邑县民梁柱妻尹氏。　　

○丁酉。上奉皇太后还圆明园。幸同乐园。进膳。　　

○戊戌。谕军机大臣等、陶澍奏、安徽省各州县卫、交代册报存库银两、分别厘正一摺。安徽省徵存银两。延不报解。前经谕令该抚藩等、迅速查办。勒限严催。兹据陶澍逐细确核。奏称从前清查亏数。至五次清查时。始行报部。因未开列细款。各属交代。辄将亏抵银数。仍列存库造报。日久愈滋纠轕。名为存库。而无银可解。现在分任分款。厘正剔除。所有该省定远等六十二州县卫。统计实应存库银三百四十九万三百余两。除例应支销、并已批解提解报拨、及历任亏短、已入清查款内、又建平县亏缺望江亳州解存司库等项划扣外。实在存库银九千七百余两。该抚务督饬藩司、赶紧提解。报部备拨。毋任再有延玩。嗣后各州县卫、交代仓库正杂各款。其在嘉庆二十五年以前者。总以现在清查、核定数目为准。将前此报部参差之处。一体更正开造。至道光元年以后。著该抚严饬该管各官、督令随徵随解。不准丝毫存留属库。交代册内、亦不准开列存库。以杜亏那而昭核实。将此谕令知之。　　

○又谕、帅承瀛奏、清查浙江各厅州县亏缺仓库银谷、分年筹补、并酌拟防杜续亏事宜一摺。据称各属仓项。前次嘉庆五年清查。册报原亏谷七十六万七千一百七十一石零。内将未补谷石、计价银三十八万四千一百五十两零。归于清查案内弥补。于嘉庆二十二年、全行补足。因所补例价、不敷采买。复议津贴。每谷一石。发银一两。所有不敷之银。令州县分年接补全完。陆续乘时采买。其清查案前、已补谷价。尚未买谷十七万三千七百七十石零。计银十二万七百十七两零。按照例价。每石自五钱至八钱不等。缘未入清查案。未议津贴。各属尚未领买。又前次清查以后。至此次清查截数。各属交代仓谷。气头廒底。共盘缺谷二十四万五千六百石零。多系流交例价。以至实谷虚悬。此两项谷价采买。均有不敷。请一体议予津贴。迅饬买补还仓。计共短缺银十二万四千二百十四两零。又各属库项。尚有前次清查案外摊补未完、及嘉庆五年至道光二年六月底、历任州县病故参革各员。未补摊捐各款。短缺银二十七万八千九百二十七两零。以上仓库两项。统共短缺银四十万三千一百四十二两零。俱系官非一任。事阅多年。确查原缺之员。大率参革病故。请著落现任各官、次第弥补。惟各州县尚有民欠银米租谷。官为垫解银两。分限十年赔补。巳摊补三限。现有未摊七限银六十六万七千八百六十一两零。每年应摊银九万五千余两。若益以此次清查所缺银两。责令同时并捐。更恐力有不逮。所有官垫民欠、尚未摊补全完一款。及现在清查无著库项、津贴谷价二款。共银一百七万一千三两零。著准其以道光三年正月为始。分作十三年、并款弥补。责成该管道府、按季提解司库。仍按年截数、分案奏报一次。该州县如再有报解不前、及别项情弊。该抚即据实参追。不可稍有瞻徇隐饰。至各该员任内书役亏欠、及透给役食等项。应著赔银三万二千八百四十四两。著分别勒缴咨追。立限催提。以清款项。此次彻底清查。必当究从前致亏之由。绝此后续亏之渐。务使各属仓库、渐次补苴全完。均归实贮。是为至要。将此谕令知之。　　

○粤海关监督达三、奏查禁鸦片烟。得旨、鸦片一项。果能禁绝。著有成效。方为不负差委。勉慎为之。　　

○江西巡抚阿霖、年老、命来京。调山东巡抚程含章、为江西巡抚。起丁忧在旗之前任山东巡抚琦善、署山东巡抚。　　

○命前任江苏按察使陈廷桂、以三四品京堂候补。　　

○命委散秩大臣哈当阿、更名哈齐香阿。　　

○旌表守正捐躯直隶邯郸县民吴清妻薛氏。内邱县民冀桢女香姐。山东滋阳县民石大文妹星姐。　　

○拨安徽灵壁、定远、五河、六安、寿、各州县仓谷、解往寿右、宿、颍、三营以济兵食。　　

○己亥。谕内阁、朕伯成亲王永瑆、天资超迈。学问渊深。自幼即仰承皇祖高宗纯皇帝恩眷。迨嘉庆初年。蒙皇考仁宗睿皇帝简任军机大臣。领侍卫内大臣。管理宗人府、及部旗事务。俱能恪恭职守。并以王精于书法。特旨命书裕陵圣德神功碑。又将诒晋斋墨刻、颁赏臣工。朕亲政以来。因念王年齿既高。凡遇内廷宴赉召对。特免叩拜。上年染患痰证。步履维艰。谕以在家静养。仍食全俸。并屡遣人存问。方冀旧疴渐愈。今遽闻薨逝。实深震悼。著赏给陀罗经被。派大阿哥、即日带领侍卫十员、代朕前往赐奠。著加恩于例赏外、由广储司库赏银五千两。经理丧事。朕再示期亲临赐奠。以示优恤。所有饰终典礼。著各该衙门察例具奏。寻议上。赐祭葬。谥曰哲。　　

○安徽巡抚陶澍奏、清查皖省章程十条。一、亏数查清、作速追缴。一、追补限期、量为区别。一、上司分赔、一体立限。一、交抵物件、认真售变。一、书役借欠、分别追赔。一、仓谷短缺、核实买补。一、流摊名目、严密裁革。一、捐款裁减、赶紧提解。一、交代不准立存库名目。一、盘查不许立议单欠票。得旨、陶澍奏、清查安徽省仓库亏缺完欠确数、酌议追补章程一摺。安徽省仓库亏缺、款目繁多。据该抚查明嘉庆十九年以前、除节次追补及豁免外。实应追银一万五千八百三两零。十九年以后、至二十五年止。有从前漏报、及续经亏抵各款。共银五十七万六千七百七十七两零。钱一百九十七千零。谷米麦豆二万七千五百九十九石零。所议追补章程十条。朕详加披阅。均系核实办理。亦属周详。著照所请、亏数在一万两以上之苏景眉等二员。五千两以上之任虑衡等七员。三千两以上之恒山等八员。一千两以上之李宝中等十九员。同一千两以内之傅怀江等三十六员。均按限著追。现亏各员、兼有旧欠者。并数勒追。不准另起追限。致滋悬宕。其各属私议流摊之款。永远禁革。如遇交代、有混立存库、滥行接受者。查出立即参办。以杜新亏。该抚此次奏定追补章程。务即认真核办。实力整刷。毋得稍有瞻徇。仍致有名无实也。　　

○又奏、暹罗国使、私买内地子女。应行查禁。得旨、本日据陶澍奏称、暹罗国使、入安徽境时。携有幼稚子女。询系前途所买奴婢。当饬将子女八名。截留核办。至委员王文苑、由舒城回伊原籍太平县省亲。未入桐城地界等语。雷州府知府王文苑。系粤省派委护送夷使之员。理应沿途小心照料。乃任听家人通事等、购买人口。毫无觉察。傥使臣俱各效尤。竟将内地人民、远携外夷役使。尚复成何体制。现在使臣等、已于三月十二日、由安徽入湖北境。著杨懋恬于接奉此旨后。即传王文苑、详加查问。因何潜回本籍之处。讯究明确。据实具奏。又批、可见诸事留心。查办甚属得体。而此等妄行之委员。更不可不示以惩戒。　　

○以正红旗蒙古都统哈迪尔、署正黄旗蒙古都统。　　

○以办理安徽清查出力。予降调知府申瑶等升补有差。　




</div>
    <div class="pagination">
<a href="清实录道光朝实录_page94.html">上一页</a><span>...</span><a href="清实录道光朝实录_page90.html">90</a><a href="清实录道光朝实录_page91.html">91</a><a href="清实录道光朝实录_page92.html">92</a><a href="清实录道光朝实录_page93.html">93</a><a href="清实录道光朝实录_page94.html">94</a><span class="current-page">95</span><a href="清实录道光朝实录_page96.html">96</a><a href="清实录道光朝实录_page97.html">97</a><a href="清实录道光朝实录_page98.html">98</a><a href="清实录道光朝实录_page99.html">99</a><a href="清实录道光朝实录_page100.html">100</a><span>...</span><a href="清实录道光朝实录_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
