<!DOCTYPE html>
<html>
<head>
    <meta charset="UTF-8">
    <title>名山藏 - 第 5 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名山藏 - 第 5 页/共 112 页</h1>
    <div class="content">
　　成祖文皇帝一 

　　○成祖文皇帝一 

　　成祖文皇帝御讳棣太祖第四子也 【 臣于南京见太常志云帝为石贡妃所诞生而玉牒则为高后第四子玉牒出当日史臣所纂既无可疑南太常职掌相沿又未知其据臣谨备载之俟后人博考】 太祖分王诸王以燕元旧京近虏择可镇服者居之以封上洪武末年使诸王出塞捕虏燕晋二王壮而近常被命同行独上深入有功尝一擒虏酋乃儿不花再擒酋将孛林帖木儿等数十人虏自是不敢近塞上状貌奇伟美髭髯英武宽仁豪杰乐用其精熟武事老将皆谓不及也太祖以威武治天下心柔太子注意上凉国公玉时进闲太子曰主上诸子中殿下度谁最爱者太子曰莫若燕王玉曰臣亦知之臣闻望气者言燕地有天子气殿下审之太子曰燕王事我甚恭久之太子薨太祖益属意以学士刘三吾对立太孙太孙虑诸王太盛既即位听齐泰黄子澄计未改元而迁周王云南拘齐王京师改元而湘王自焚齐王废代王幽岷王流遂日夜防燕建文元年六月授密诏北平都指挥谢贵逼围王城栅断端礼门四门路杀王城卒七月且逮上都指挥张信密以告上遣朱能觇之还报曰捄死于项不可后也上乃用张玉朱能言擒谢贵及北平布政使张昺上书建大君请遵高皇帝祖训起兵诛泰子澄二奸臣建文君不报遂起兵去其年纪但称元年于是以丘福张玉朱能为都指挥佥事擢布政司吏李友直本司右参议而布政司参政郭资按察副使墨麟都指挥同知李浚陈恭等皆从上 【 郭资字存性武安人洪武十八年进士改庶吉上授户部主事迁北平左布政使永乐初论居守功进户部尚书仍掌布政使事赏赉视伯巳改刑部复改户部仁宗即位加太子太师蹇义夏原吉数短于上谓资偏执常格恩泽请罢资上问以语杨士奇曰先皇兴义旅及吾昔居守皆得资力其人亦材且危而任之安而弃之吾诚不忍士奇对白故旧不弃此皇上盛德顾资疆毅人毋得于但诏敕所蠲租资必责有司依岁额征此太过诚如二臣言上曰吾在此复有原吉与同事彼虽偏执莫能行也巳竟罢政赐玺书归踰月上念之不巳命户部给半俸复其家章皇嗣位起为户部尚书免朝谒资视事勤虽大风雨不避僚吏敬惮所居颓垣朴舍卒之白家无余赀年七十三追封汤阴伯谥忠襄】 上谕将士曰我国家至亲受祚以来守法循分尔曹共见少主信任奸臣残害骨内削夺五王又及于我高皇帝后创业艰难封建诸子以嗣以续皇天后土实则何辜吾义与奸臣不共戴天矣言巳垂涕将士感动风雨四起咫尺昏昧少焉东方云开露青天尺许有光烛地映彻上下将士皆喜谓上得天一战而夺九门再战而破坝上三战而火白沟四战而拔沧州五战而蹂夹河六战而得藁城七战而掩灵璧凡七大战遂涉泗济淮克盱眙下扬州渡江耴镇江至金川门谷王穗开门以迎王师上按兵入建文君燔宫赴火死四年六月乙丑也丙寅诸王羣臣请即天子位三劝进巳巳谒孝陵欷歔感慕揽辔回营诸王羣臣备法驾奉宝玺道迎遮拥登辇军迕耆老万众夹道拜俯欢呼称万岁遂即位初建文时有道士謌于途曰莫逐燕逐燕日高飞高飞上帝畿巳忽不见至是验云复周王橚齐王榑爵土政繇洪武之旧召用洪武旧人称今年为洪武三十五年凡从征靖难之臣迁叙有差戮齐泰黄子澄方孝孺等于市秋七月壬午朔大祀天地南郊还御奉天殿告即位大赦天下以明年为永乐元年甲子享太庙楚王槙来朝迁孝康皇帝主陵园仍称懿文太子降封其三子吴王允熥为广泽王衡王允熞为怀恩王徐王允■〈火熙〉为敷惠王上初举义用清君侧奸臣数人既巳伏诛嘉与万方同乐至治比闻在京军民未喻朕心转相扇惑夫是皆高帝遗黎吾入城之日市不易肆今岂滥及无辜兵部急谕之赐在京诸王书往与诸弟各一方岁一见或数岁一见今早暮来聚甚惬于心暑可三日一朝敕谕诸将士曰朕举兵靖难尔辈多功所司上状未详以故未赏昔中山王从高皇帝混一天下二年以后赏典方行今踰月尔辄愤后时不巳急乎向在兵闲小捷必报岂当大定乃遂忽诸业敕所司亟上误许陈改上曰朕居藩邸深知民艰数年兵兴北方罢甚前工部尚书严震直户部尚书王钝应天府尹薛正言其分视山东西河陕以利病闻敕谕都督陈珪等曰朕长子居守北平尔善辅之申明天下诵读大诰三篇遇乡饮讲解如旧八月诏曰朕皇考受天明命奄有四方褒厚亲亲爰及异姓允炆不孝不仁立未三年骨肉几尽周王奉藩匡辅无愆空宫籍财害其相属王自归京师窜之瘴蛮父子殊方幽囚穷窘穴墙通食谋构湘王阖宫自焚加以恶谥执齐王于京师囚代王于大同幽岷王于云南宿夕思惟不尽不餍复以懿文太子薨逝之时皇考有意立朕尤所猜忌听信奸臣纵兵相害朕不得巳举事自救荷天地祖考之灵兵至畿甸索其奸顽允炆惭负自焚以死诸王臣民尊朕为帝重念骨肉之亲良深存没之感是用复封周王河南齐王青州治湘王坟庙赐谥曰献脱代王岷王囚幽封爵如故封秦愍王子尚■〈火丹〉兴平王尚灴永寿王尚炌定安王晋恭王子济熿平阳王济熇广昌王周王长子有炖复为周世子有爋汝阳王有烜顺阳王有爌镇平王有炥宜阳王齐王子贤烶乐安王贤焌长山王贤穴元目火平原王于戏天有显道应捷影响衍本支于百世资盘石于万年召秦王炳代王桂代世子逊煓来朝晋王济熺来朝上得建文时奏章千余通使侍读学士解缙等阅其干犯者悉燔之既从容问尔等皆宜有众未对修撰李贯进曰臣实无上曰尔谓无忠耶朕非恶尽心建文十恶其导之坏祖法耳事建文忠建文事朕忠朕不必曲自覆九月大封奉天靖难诸将丘福淇国公朱能成国公张武阳城侯陈圭泰宁侯郑亨武安侯孟善保定侯火真同安侯顾成镇远侯王忠靖安侯王聪武城侯徐忠永康侯张信隆平侯李远安平侯郭亮安成侯房宽思恩侯徐祥兴安伯徐理武康伯李浚新城伯故张玉子辅信安伯唐云新昌伯故谭渊子忠新宁伯孙严应城伯房胜富昌伯赵彝忻城伯陈旭云阳伯刘才广恩伯茹瑺忠诚伯王佐顺昌伯陈瑄平江伯王宁永春侯曹国公李景隆特进增禄谕即位于安南暹逻瓜哇琉球日本西洋苏门荅刺诸国定功臣死罪减禄例申明木铎教民之令是月肃王楧蜀王椿庆王■〈木旃〉来朝第三子郡王高燧来朝周世子有炖自云南来朝中月申明洪武中所定礼制度数颁示中外修高皇帝实录谷王橞之国甘州卫军张真上书言事上曰戌卒能言赐衣一袭钞千贯是月宁王权楚世子孟烷庆成王济炫来朝十一月清理释道二教丙戌新作奉先殿成享五庙壬辰册立徐皇后免广泽王允熥怀恩王允熞为庶人敕谕兀良哈鞑靼野人诸剖曰今天下一家边将言尔诸酋长诚心归向朕用嘉之特令百户裴牙失里敕谕尔其各居边境永安生业商贾贸易一从所便欲来朝者与偕至是月岷王楩来朝高平王济烨长山王贤焌来朝十二月敕谕功臣曰古人君以武功定天下者必赖将臣之力厥后往往不能保全何故哉处高位者易骄纵犯刑法者多怙终人君代天理物岂容私其间哉所以罚加焉必也高皇帝立法垂宪欲世世行守功臣有犯罚戒再三戒之不改乃按诛之至亲且旧不敢曲原志人君子莫不谓高皇帝英明果断上畏天命下畏民情也尔诸功臣昔受高皇帝厚恩今事朕朕欲尔等悠久共富贵若复骄纵怙终不问则违高皇帝成法问而寘诸法必谓朕寡恩今录高皇帝戒敕申明布告尚永遵之尔之不遵后悔无及上曰公侯历事皇考者今皆年迈朕不忍劳非见任事者其令以朔朢朝参诏求怀才抱德之士江西以儒士轩伯昂应诏即擢为山东布政司左参议上问兵部尚书刘儁天下畜马几何儁以数对上曰古者掌兵政曰司马问国君之富则数马卿严督所司用心孳牧是月宁化王济涣永和王济烺寿昌王孟焯来朝 
　　永乐元年正月敕曰朕惟天德好生人君承天爱人而已夫舆图之广非一人独治自古帝王与贤共之我太祖皇帝受天明命勤爱保养生息三十余年政教敷明近古鲜俪亦惟任天下之贤理天下之务旁求民隐宣通德意用厥臻兹朕靖难承统重惟天下皇考天下军民皇考赤子即立以来夙夜匪宁尔诸文武臣体朕斯怀毋怠毋忽毋虐毋贪毋为掊克毋纵诡随持尔廉平秉尔正直励尔公勤扩尔忠恕共守成宪毋或有违惟民出税赋以赡军惟军执干戈以卫民军非民不养民非军不安惟尔文武羣臣互为保爱无有侵害惟皇考成宪实万世治安之具遵之则吉违之则凶其悉心一志敬之慎之羣臣请立太子不允甲午月食阴雨不见礼部请贺不许礼部尚书李志刚等请遵高皇帝中都之制立北平布政司为京师制曰可其以为北京 【 李铜字至刚以字行华亭县人尝从学杨廉夫为诗文有清思洪武戊辰举明经奉命侍懿文太子授祠部试郎中坐累谪戍边召还为虞部郎中升河南右参议建文中升湖广左参议成祖即位有言其才遂以为通政司右通政命与修洪武实录朝夕在上左右道说洪武中事甚亲密其冬升礼部尚书时部务丛脞长于剸繁益见宠遇三年为侍郎宋礼所间见疏岁余降仪制郎中然遇剧务必属之初解缙于至刚素相厚成祖御书大臣十人命品评缙于至刚则云诞而附势虽才不端既缙遭谮出至刚怀宿恨言其怨望中伤之后召下狱并下至刚仁宗嗣位念其旧宫臣复以为左通政数月又念其老不任朝参政知兴化府时朝廷方需仁泽于天下至刚劳心抚绥郡民德之再岁殁于官】 二月设北京留守行后军都督府北京行部北京国子监改北平府为顺天府北平行太仆寺为北京行太仆寺严诬告法分命监察御史廵视民瘼于天下谕鞑靼可汗鬼力赤书曰比闻北地推奉可汗特遣赍织金文绮四端致朕意可汗能遣使往来同为一家岂不美哉并敕谕虏太师右丞相马儿哈咱太传左丞相也孙台太保枢密知院阿鲁台等赐文绮各二命三法司五日一引罪罪囚会官覆审承一门如洪武中故事命所在官司瘗中原江淮之被兵者三月羣臣请立太子不允令诸郡王长成者权住王府近州县讲读诗书习练弓马以通世故四月敕曰朕赖天地宗社之灵父皇母后之佑以有天下凡更改天皇之成宪浊乱父皇天下之奸恶悉就诛戮其余文武官员仍用无疑升赏黜罚从至公而已昔唐太宗拨乱反正贞观盛治近古罕伦求其故则太宗善用天下之贤释王珪魏征之嫌怨举李靖尉迟敬德于仇敌用房玄龄杜如晦于异代宋太祖起甲冑平列国与世休息开三百余年洪基亦惟其时信任前朝旧臣范质王漙石守信王审琦等夫是二君尚借异代况朕父皇之臣非雠怨他人之比近有无知小人尚怀疑虑居闲妄生异议处事则不尽心此不明朕推赤之意不达天命者也夫人君代天理物故曰天子奉行天命故曰天吏若无天命有君者皆得为矣元有天下广土众民国富兵强孰得胜之天命一去羣雄并起爰统一于我高皇我高皇又用其才释怨录仇所以创业垂统身致太平乞朕岂敢违天命与父皇之德法度者父皇法度朕不敢私也尽忠于国虽仇必赏心怀异谋虽亲必诛今敢有不思高皇帝之恩妄分彼此怀疑怨谤不安职事者事发族灭以浙西诸郡水命户部尚书夏原吉往治周王橚请立太子不允楚世子孟烷周世子有炖蜀世子悦燫平阳王济爌永安王孟烱顺阳王有烜长山王贤焌皆来朝赐楚王桢书曰别来思念世子至具知安好天下初定劳困未苏兼以蝗旱相仍正当养民而休之今后宫东宫毁于建文兄姑安焉贤弟言府中损坏欲求修治岂有爱也民安岁丰乃量为之今用护卫士聊葺而已禁金银交易以通钞法犯者准奸恶论以代王桂擅兴土木命自今玉府非朝命不得擅役一军民私敛一钱物靖难之起也北京及通州以妇女守埤至是上追念之命兵部录姓氏行赏五月赐秦王尚炳书前令诸郡王出居近州县练习讲读念四方水旱蝗蝻道殣相望修葺供亿劳费军民敕至且今在国成造居室其即日罢又闻晋王济熺令有司二十里设一火燎桥梁道路悉皆治除今何时也火民如此乎遂书戒晋王亦如之敕北京刑部尚书郭资曰卿统长六曹悉心殚虑措置粮储尤为撙节比闻小人或加怨谤古云省巳无諐奚恤人言卿朕素知尚懋忠勤以副眷倚敕陕四都司布政司曰近令兄弟诸子出居讲读习练且令权住卫所衙门比闻有司毁完造新采木伐石使军民不得力耕而休伍夫天下军民连年死战鬬苦蝗旱疲转输朕甚悯之是以首诏中外申严所部无擅耴一毫无擅役一夫即朝廷亦有用民时如城池颠阏筑凿不继后费将大近于洛阳改造周府殊不得已盖以河决为先事诸王权住是岂不得已重劳军民宁助朕为治意耶敕到便罢阻者絷京处以极刑迁家于化外再封靖难诸将之未论功者袁容广平侯李让富阳侯李彬丰城侯陈懋宁阳伯王通武义伯王友清远伯陈贤荣昌伯张兴安乡伯陈志遂安伯上曰比见朝班黥刺在列虽朕用人新旧无间官仪未肃其下羣臣议羣臣上议请洪武中犯党逆并黥刺及仕建文者发配所繇奸臣齐黄进者罢为民上曰过矣皇考作养人材以遗子孙虽繇奸臣进岂为奸臣用犯党逆者发原配所黥刺者罢为民敕北京行部曰昔高皇帝既定天下念江南五府劳于供馈优恤繇赋朕举兵靖难北京民出丁力以助征输家财以益军朕亦未尝忘可覆实诸郡县以其名闻六月以久雨命侍郎李文郁等佐尚书夏原吉相度被水田堪种者趣种之后时者除今年租税丁巳上高皇帝高皇后尊谥诏天下颁诸夷外国谕翰林侍读学士解缙等曰天下古今事物载籍极博韵府回溪二书撷摘尚略朕欲自书契以来经史百家至于孤方小道类为一书统之以韵俾考索如探囊尔等如朕意谕兵部臣曰汉文帝时闾巷有马千□□羣其听民畜私马赐鞑靼可汗□方赤书曰有天下者必得天命非人力也宋失天命元世□得之嗣后荒纵民散政乖又复失之我高皇帝削平祸乱统驭华夷岂人力也哉朕承天休入正大统重之帝王以天下为家遣使者报书币可汗当知天命废兴之故讲好修睦乃闻窃有觎觊古云顺天昌逆天亡可汗博古知今宁不鉴此再书谕意并致仪物可汗审之遗绘绮表里各二仍赐所部马儿哈等各一辛卯月食周世子有炖来朝八月礼部言卤簿中宜有九龙车一乘又旧有钲红鼓各四面魫灯红油纸各三对今阙请请上曰先朝审礼精矣子孙遵用当自朕始岂可辄益以启后奢盖阙者增补无者如故始命内臣齐喜提督广东市舶九月谕中外羣臣曰为君难为臣不易创业难守成不易刚柔宽猛适其中礼乐刑政有其序唐虞三代至汉唐宋率繇诸道是故舜清问下民报虐以威诛四凶举五官明五刑然后无为恭已神禹承之无间可去夏桀之乱民从其暴成汤之兴兼弱攻昧耴乱侮亡肇修人纪用革慆淫既奠四方子孙承之惟监于成宪殷纣之乱商俗靡靡周公相武王诛纣伐奄迁殷顽民灭国五十继相成王制礼作乐垂拱仰成刑措不用汉承秦乱高祖令萧何定律令韩信申军法张苍定章程法令严明惠帝清静至于文景除挟书巳肉刑务崇宽厚唐承隋末谄谀汰侈暴慢成风高祖定官制颁律令行柤庸调法沙汰僧尼道士勋臣犯法无所假贷太宗贞观之后惩斩趾禁鞭背删定律令变重为轻力行仁义几致刑措宋兴承五季之乱太祖太宗颇用重刑纠绳奸慝躬自折狱务底明慎立法制严用法情恕咸平以后删其繁密益务宽仁子孙承之含弘光大恭俭纯诚未尝杀一不辜此历世守成创业之事刚柔宽猛礼乐刑政厥中厥序莫不递用朕太祖高皇帝天锡大圣之资以当非常之变奋自布衣拨乱反正比三代汉唐宋创业之时又大相远盖中华礼乐化为左袵沈浸百年陵夷已甚高皇帝服古人所未易服齐古人所不能齐兢兢业业劳心焦思昼夜图惟经权常变不得已而用刑特权时之宜耳及其立为典常先议定律损益更改十年乃成复惟祖训传之子孙墨劓剕宫并禁不用钦恤之意已着象刑权时之宜不为常法常法之立不易礼乐之用弥彰朕克遵成宪佩服圣谟思守成之不易念刑措之尤艰昔者唐虞三代君臣之间责难训廸纪于诗书今朕告教尔文武羣臣尔惟听之职曰天职民曰天民工曰天工禄曰天禄皆非朕私惟羣臣相朕以彰天命以奉天讨以亮天工保兹天民以享天禄善恶吉凶实惟影响可不敬哉尔惟尽心勿谓忠有余尔惟尽力勿以劳自伐为名而善善无成计利而勤勤必感廉不怨贫以廉为常行勤不羡逸以勤为定分事有繁简各安所遇位有崇卑各体所处尔羣臣当知也毋朋比朋比必沦胥毋利口利口必倾覆毋奸欺奸欺必暴露毋怙终怙终必殄绝依阿尸禄位者昧理擅权作威福者逆天贪污恣情欲者速戾谗说殄行惑众志者自刑尔羣臣当戒也刑者辅治之具自古圣帝明王及朕皇考所甚重不敢轻不得已而用之者也轻重毫厘之闲祸福死生之决也尔或不戒临民治狱恬不如意甚至信谗说执偏言深文误良善纳贿倒是非作威眩曲直自作聪明发摘瑕颣法外来情致人以死鬼神所见甚可畏也朕为此惧中慰曰勤审克之际罪疑惟轻乃有怀残忍之私遵酷吏之轨谤朝廷之宽恤惑上下之人心所谓利口必至倾覆尔惟戒哉圣人用人不求其备诚以才有高下智有浅深事皆尽善上智所难动静云为岂无过误朕惟念此每加宽容乃有恃兹屡造非彝常怀幸免不知忽微之过岂可积多非分之恩岂可常得所谓怙终必至于殄绝尔惟戒哉亦有柔奸隐慝厚貌深情夤缘扳结请托行私侥幸图为附下罔上不感天子而感权臣宁负公门不负私室同恶相济同势相保邪恶同谗以陷忠良同为奸宄以匿其非石幻诪张以护其短同侧媚以相师同谄詄以相悦所谓朋比奸欺必至于沦胥暴灵尔惟戒哉亦有身为执法卖直沽恩谤人惑众起险言以眩众灭公义以济私所谓谗说殄行唐虞所堲尔惟戒哉亦有愧赧于中自怀疑贰本无劳绩妄自骄矜居宠弗畏因人毁誉从已喜怒生杀与夺阴狠自肆所谓擅权作威福贪污纵情欲尔惟戒哉其旅进旅退依违其闲候朕颜色同进谄谀甘言逊志无所建明尤朕所恶所谓依何尸禄位亦恐获戾于天尔惟戒哉于戏忠臣为国至于忘身鄙夫事君但知利已朝廷机务耴给目前生民休戚略不加意偾事蔽贤偷安玩日甚或微劳未报自负如山小谴或加中怀愤怨是自不恭于臣职岂能共致于雍熙朕务宵衣旰食岂为恶逸好劳为上帝之监临守皇考之基业实咨尔羣臣辅成治化上荅天命廸朕之戒时乃之休至于刑罚尤悉乃心考之于书屡致其意诚以民命至重鬼神难叹譬之操刀而割尚有血指之虞当食而言或至吻伤之失事虽切已未免过违心有不存视而不见毫厘之差生死之决一往不复虽悔何追朕寤寐思之不自知其辞之复也尔体朕心无怠于意必钦必慎惟明惟恤俾宽不至纵严不至残囹圄空虚刑措不用政教修举礼乐和平家国有万年之安尔亦有无穷之举子孙黎民尚有余庆戒之勉之朕言不贰钦哉敕史部曰任官图治之基也求贤任官之本也高皇帝圣德光华万邦黎献共惟帝臣肆朕眇躬克正大统永惟万几不敢暇逸思欲旁招俊又光辅邦家必明目达聪以弘视听内外诸臣尚体朕心于羣臣百姓之中各举所知无闲远迩并以名闻书曰举能其官惟尔之能举非其人惟尔不任古训具存尔其懋哉上谓侍臣曰皇考功德隆盛宗庙乐章未有称述朕甚媿焉博采名儒而议为之称朕稽古礼文之意上谓侍臣曰朕宫中丙夜坐阅图籍何郡罹饥荒何郡迫边鄙旦与羣臣计议行之河南数处蝗旱朕用不宁使者省视不绝于道如斯民小康朕之愿也赐礼部尚书郑沂户部左侍郎严奇良通政司右通政丘显诰敕致仕陛辞赐宴上顾礼部曰是皆皇考旧臣自今旧臣老致仕者礼之视沂毋得有贬 【 郑沂字仲与浦江人义门七世孙也父卒与兄洖方严寒袒跣哀号永新令赵大纳哭吊奉以草履与兄俯伏恸哭辞谢不受洪武三十五年宣召义门子弟年三十以上者至御前备擢用沂与焉三十年又征耴大姓贤能者上特召沂前语曰尔家大孝大义前朝虽尝仕宦我今大贵汝御笔亲除为礼部尚书时新创大理寺沂会同审囚无有枉滥太祖宾天典祭礼毕即引年致仕归成祖思念旧臣召授前职三月悯其衰特制造命赐归巳入朝复有赐乡人诬告义门私造军器朝命搜索无有以旧红漆器坐罪罪家长瀱沂曰家长瀱昏耄无闻知某尝为礼官不能使家众遵国法罪坐某兄弟再三争事闻蒙宥仍赐冠带还驾北廵召致仕老臣南京聚会同馆待以优礼五日一朝东宫沂为领袖驾还锡燕东归将卒呼二子杓盘来前曰吾赖天子宠光祖宗德泽白衣授以尚书今年踰七十考终幸大矣尔等当图报效言毕忽风雨大作顷焉风静雨止翛然而逝】 十月上谓六科给事中曰四方蝗旱民之艰食宦寺服食朝廷乃有畜养鸡牲靡费食米者此辈坐享膏梁暴殄左物论其一日养牲之费当饥民一家之食业行禁戢尔等识之再尔不宥大理寺卿薛嵓等奏天下布政司所上死狱请遣御史分决从之命都御史陈瑛授御史简书慎刑之意临决之时句有可生即与辨释上谓侍臣曰有言朕法令太宽者夫治人如医有是病则服是药不反伤矣朕守成之日正不敢伤民之时无病服药朕不为也敕建昌府同知冯士成等二十六人曰尔等事我皇考旧矣建文中罢斥为民亦有不当罪者朕思任旧人仍召尔至方乞官备尔且归家念皆苍头皓首弗欲重劳特赐冠带仍尔旧职归尚抚尔子孙率化尔乡人子弟因赐道里费有差命待臣辑古人嘉言善行有裨君道者以授长子而谕之曰朕少寓凤阳民闲细事靡不究知受命北平经绝塞冒霜雪与士卒同甘苦身所未历则博考载籍览镜昔人之言行今长子居守北平虽吏案奏牍亦令躬阅以知为臣之难他日可为君也庆成王济炫来朝敕晋府长史龙潭等曰古人臣无私交王府与西番往来以私车递送王年少不知古长史儒者谓不知乎廷臣欲朕法尔朕姑不问尚慎戒之兵科给事中言天下卫所官吏所进军马文册或额数盈朒或姓名舛异或不用印信或名不称臣或不着年月日皆不敬当治罪上曰人精神有限案籍繁劳或短计数或成迫促姑条诘之更令详进高平县吏告知县敛民财市马给递送大理寺臣言方禁敛财宜抵死上曰禁令不许为私也马给递送公事矣释复职十一月颁大统历并赐朝鲜诸番国着为令锦衣卫奏死罪一人上审其情而使宥之发屯戊异州因谕刑部曰朕矜其误人无不可与自新且国家得一人耕亦可食数人其为例四川行都司奏越巂卫地番贼不时出没请调军剿捕上曰令严备遣抚谕之晋恭王第六子济烺来朝初洪武中免直隶五府民二税每岁农隙籍其丁壮供役名均工夫及是内河淤塞皆来浚治上念风雨冱寒赐钞罢归令京卫军士次第成之仍赐钞充雇直谕六科都给事中朱原贞等曰天下疾苦朕恐尔曹未之能尽知也选郡县考蒲官假六科办事名俾随尔等在朕左右朕有问即可知彼有言即可达乃至今无一人言者夫郡邑之大无一事苦耶在朕左右而尚默默况远千里退其申谕以朕意赐山西右布政使周璟敕曰尔擢官未朞声称绰着慎终如始尚敬懋哉仪封县知县许誉秩满至京县民诣阙乞留从之赐钞锭文绮令复任闰十一月谕都御史陈瑛等曰国家设按察司紏察牧守无所不得问无所不得言也河南蝗旱收岁水为民灾有司不抚字甚者朘削之按察司官不一言其移檄切责俾采察所部军民利病及布政司府州县官贤否以闻并命通檄天下按察司及按治御史之在外者上谓侍臣曰朕每当法司奏囚未尝不反复思究之也毫有可生便从宽减盖往在军中未尝轻戮一人况今为天下主南阳县言县民逃徙赋役靡出乞下令捕归上曰民谁乐去其乡哉河南连岁水旱蝗螟守令抚鲜字之夫其田庐生业已废弃捕归益之果耳封胡大互为安南国王上顾侍臣曰北京山西宁夏一时地震朕心愓然尔言其故侍臣对曰兵戈土木应也上曰比年兵旅饥馑民困甚矣朕夙夜图之朕避暑楼居武门端门而已后宫垫隘不敢增修虑土木也若云兵戈政当敕边修备十二月翰林侍读学士解缙等奉敕修古今列女传成成高皇后志也封赠靖难公侯伯三代及妻如旧制上曰为国牧民莫切守令吏部都察院其令廵按御史及按察司凡府州县到任半岁以上者具其贤否廉贪之实以奏戊子月食上阅太祖制集顾学士解缙等曰建文燔宫皇考所遗宸翰殊不可得朕深悼痛有散落臣民家者乎遗书诸王府遣监生分诣天下令有收藏者皆送至录与别本而重赉之楚世子孟烷来朝擢乡贡举人王偁为翰林院简讨上更问吏部简讨下何官对曰慱士典籍侍书待诏曰皆已除未对曰已除曰贤何如偁对曰旧博士中皆老成文学士偁初除未知上叹曰国家用人以贤以劳偁贤既未知劳亦未有乃令贤有劳者位其下其自博士以下升职皆与偁同诏百工技艺凡利国益民之事皆许陈奏 
　　二年正月敕曰今春日寺和东作方兴天下文武诸司各宜申明教术劝课农桑慎固封守问疾苦恤饥寒黾勉诚心崇宽厚之政定屯田赏罚例诏自今有犯交易银两之禁者免死屯戍兴州禁民下海召世子及郡王高煦于京师二月蜀世子悦燫来朝礼部引奏北方岁贡生员入学十年考不中试者当充吏上曰人心志舒泰衣食温饱乃能进于学问北方三四年中飞刍挽粟之艰兵戈风尘之苦无怪业荒可令还补废学年数而后再试之毋连河使来朝既辞归上召使者前劳之纵问及田猎生事久而退顾侍臣曰夷狄之人万里来朝若不稍垂顾问必不附欢侍臣进曰陛下怀柔至矣但向所问皆田猎之乐未尝及其人民畜产臣窃未喻上曰田猎是其性俗若问人民畜产彼必疑心朕方怀远故不及也禁小秤交易大理寺臣得犯者请论违制律上问工部臣明禁否对曰文移诸司矣曰榜市否对曰未上曰未榜市其赦之刑科奏强盗论死有年十五以下者三人上曰耄悼不刑二儿去悼不远其勿论前军都督府言龙骧卫千户妻无子妾之子代职居常见恶于妻妻以刃伤子足妾告妻欲杀子请并治之上曰妻伤子足恐无杀意使其母子嫡妾两造狱吏之前非风化也付夫自治三月吏部奏有千户奏荐士武人也朝命不及请坐违制罪上曰不及命虑其昧知人能荐忠心也试而果才一体授官刑部奏方禁银交易江夏民有父死以银买葬具者上曰禁银交易恐钞轻耳诗曰凡民有丧匍匐救之其赦勿治上曰朕命御史给事中抚安中外要以禁止奸慝导为善而已给事中琰至四川见无犯者乃阴遣亲信用银诱民交易已则执之昔唐太宗以物试人待其受之则加之罪赖魏征谏止古人以光明正大治天下苛则不堪伪则不信脱小民畏法反执阴诱者于官曷用治之都察院其执琰论罪上晚朝召后军都督府及兵部官皆不在列御史劾奏上曰朕命之矣有司早朝奏事无者治事署廨中不在列必其无可奏谕六科给事中曰尔职居近侍比不闻一言军民利病何也君资臣成治臣不辅法是不忠君可退思之条析以闻改封允■〈火熙〉为瓯宁王世守懿文皇太子祀谕六科给事中曰尔等疏驳奏牍一字之误亦皆喋喋毛疵甚矣文书委积人之精力岂无时敝自今奏内有数目月日等字错谬者令从傍改注印盖之不必以闻麟等奏言乃至有不称臣者上曰下岂敢慢上或猝遽漏书亦傍增之尔等在朕左右凡天下何弊当革何利当兴何所军民未安何人奸邪未去当历举以言如此细故故可略也四月敕曰朕惟天下武臣犯石矢冒霜雪累积功勤致有爵位或承祖父往有犯刑朕不忍遽绝其世皆谪之远方今已踰岁其令轻者复职重者立功自赎进士李衡自讼其父洪武中受法不当违令干进止曰不闻帝王用人殛鲧兴禹朕不尔罪尔其勉之甲戌册立世子为皇太子封郡王高煦为汉王高燧为赵王诸王嫡长子皆封为世子众子皆封为郡王册皇太子曰咨尔朕之嫡长朕藩于燕尔为世子聪明纯厚孝友温恭朕平内艰尔功居守事上恤下至仁小心兹受尔册宝命尔为皇太子尔惟夙夜祗承为善无闲一念过亏大德之累尔宜念之学勿至迂明勿至察严勿至猛宽勿至纵谦卑逊志容受忠良勤俭安详惠鲜众庶以承宗庙以保社稷尔其敬之谕三法司出淹狱先是命儒臣辑古嘉言善行将以授太子至是书成赐名文华宝鉴御奉天门召皇太子面授子其书比高皇帝所辑嗣君昭鉴录加广益以高皇帝之宝训焉有官军诬民为诽谤者縳送刑部狱具以闻上曰谚恒言军强民弱必军诬民命五府六部都察院讯实遂释民抵官军罪并罪刑部官之枉民者长山王贤峻来朝上朝能召谕六科给事中曰朕可否庶务或有失中尔等直言顾解缙曰敢为之臣易求敢言之臣难得敕谕又武羣臣曰今天下虽安民未苏息郡县豪猾遇有征繇并缘为奸细民不胜盗贼滋起尔等其悉心政务毋横敛一钱毋妄兴一役称朕闵念元元之意更定天下卫所屯田守城军士视地之夷险要僻临边险要者守多于屯在内夷僻者屯多于守地虽险要运输难至者屯亦多于守五月国子监祭酒徐旭书奏不谨当降上问吏部尚书蹇义旭何如对曰文学持守寡合于人上命为翰林修譔上曰持守之人宜其寡合既有文学当寘近侍庚戌以高皇帝忌晨诣孝陵先日锦衣卫请具法驾上曰用数骑前导而已顾侍臣曰皇考升遐之日正属感慕之时自非辟道导骑亦可省也六月楚世子孟烷来朝乙酉月食汰官苏松嘉湖诸郡水命监察御史督有司赈之谕礼部曰天下之才不尽也落第举人或本有学问为文偶劣或文故不劣试官偶遗之其再试既试得张信等六十人召见赐冠带而勉之使进学于国子命姚广孝赈济苏松命徐景昌袭父爵进封定国公七月宁世子盘烒来朝山东郡县野蚕茧礼部请贺上曰使山东尽茧亦仅被一方其巳大理寺言有犯者法当黥上曰宥之人孰不可与自新墨其身且怠其心九月福建布政司奏有番船泊岸询是暹逻遣使通好琉球因风漂至已籍船中物请命上曰乡有善人犹能振人于德夷国通好不幸漂泊可利而籍之丹坏为治乏食粟焉便风欲归或往琉球即导之去周王橚来朝献驺虞百僚称贺上罢朝谓侍臣曰适闻羣臣之言朕乌足当之古之明主皆遇祥自警警怠之分安危之系也朕敢不敬装印列女传给赐诸番谓吏部尚书蹇义等曰朕虑中外守令未必得人遣御史分廵考察夫人其治田野辟人民安礼让兴风俗厚境无盗贼吏无奸欺即守令贤矣否即不贤矣比闻御史至郡邑但坐公馆召问诸生及庶人在官者辄以为信夫君子中正自守小人赂遗求誉询言之弊宁足凭也自今御史及按察司考察有司贤否皆令具实迹闻徙太原平阳泽潞辽沁汾民一万户实北京制信符给宣慰安抚等司齐王槫来朝刑部尚书郑赐言比军士初犯者皆蒙宥小人作过全无戒惩上曰朕戒怙终若其初犯固可恕也刑部奏会诸司录囚上悉召谕之曰尔宜尽心耕去莠也心有不存并去苗矣十一月上录囚奉天门巳出午门复召锦衣指挥鸿胪少卿各一人从容审问之有辞入白曰囚久困狱户至朕前久困狱则虽枉而不求辨户至前则畏威而不敢言刑部言靖难诸臣有罪系者请论功定议上命论如律曰刑赏治天下大法也功不掩过私不废公征讨之功朕酬之矣过而不问私孰甚焉癸丑夜京师地震召羣臣谕戒之以天寒罢筑孝陵垣墙者学士解缙等进所纂录韵书赐名文献大成复谓未备敕太子少师姚广孝刑部侍郎刘季箎及缙重修之使翰林学士王景侍讲邹缉副命礼部简中外官及四方耆宿有文学者充纂开馆文渊阁光禄寺给朝暮膳 
　　三年正月上朝谕天下文臣曰朕惟治天下得民为本保民爱恤为先朕皇考太祖高皇帝混一舆图身致太平其闲爱养生息思至虑周故天下殷富生齿日繁朕即位以来仰遵成宪惟恐不逮尚虑天下之广人心难一不守我皇考一定之法致陷刑辟所以叮咛告戒使人迁善远罪凡我有官君子明听朕言民国本也勿苟贪其财勿妄役其力则可常安民民常安则天下无事矣是亦尔等所以令终而后闻也谕天下武臣曰国家置武卫以御侮不以世治忘备尔等当竭忠効力守法奉公士卒战御所资也其用心抚绥屯田储畜之本也其加意督劝若夫完城堡修器械勤训练谨斥堠慎哨备皆军政所急尔等爵禄富贵或繇父祖或出巳劳当夙夜体念保之永远免顺天永平保定三府田租二年命学士解缙于新进士中选才质英敏者读书文渊阁得二十八人以拟二十八宿司礼监月给笔墨纸札光禄寺给朝暮膳礼部月给膏烛钞三锭工部给居宅曰汉唐宋诸贤臣怕能以文章羽翼六经垂诸后世当使儒道之盛克见于今黄河清于蒲津羣臣献颂建碑于孝陵伐石幕府山之阳求厥趺于龙潭山发土得石长尺许其文玄苍宛然如生众工以来献羣臣奉表称贺遂献于孝陵楚王桢来朝二月蜀王椿来朝命赵王高燧居守北京四月以儒士马巨江为翰林院五经博士 【 巨江江西安福人与张紞同辈学行老成志尚闲逸上在藩邸闻其名及是召至将用之以老固辞遂受博士赐纱帽银带袭衣及玺书褒谕令致仕】 周世子有炖宁化王济焕长山王贤焌来朝五月肃王楧顺阳王有烜来朝赐周楚齐蜀诸王书曰我皇考创业垂统惟欲本支各尽其道朝廷则笃亲亲藩国则重守法朝廷纪纲明正藩国不龃龉其闲藩国礼节不踰朝廷不苛责于上吾与诸弟侄皆宜念之夫朝廷不能笃亲是谓不孝不友不慈弃仁背义咎莫大焉昔建文尝蹈此失吾躬奉藩不深戒哉左下事繁天人精智有限藩国当体亮本诚情外相恕比代宁秦晋永兴高平平阳诸王稍不顺意内外怏怏或听诱为非甚者怨谤镇魇是皆少年寡学之过吾虑伤同气悉忍不问然皇考有法朝廷之公也朕复不言积过愈深又安能已继今吾念亲亲之恩勿替诸弟侄念皇考之法具在特此遣书陈布悃款六月遣中官郑和往谕西洋海外诸夷命户部尚书夏原吉佥都御史俞士吉左通政赵居住大理少卿袁复 【 袁复宝应人】 赈饥苏松嘉湖曰苏湖被水民食他郡其令所在毋驱逐水退复业无粮食种子者官给之大厘寺臣言文官犯杖近例犯罪还职停俸三月盖欲使自新乃轻玩比比请今论如律上曰其待三七月兴平凤翔二县进瑞麦羣臣表贺上曰四方远迩一物靡疵疠乃名太平览表悦媿八月申明学较之教辽王植来朝九月各王橞庆王■〈木旃〉楚世子孟烷蜀世子悦燫来朝关陕献嘉禾羣臣应制选诗初上为燕王时嘉禾生北平以献太祖太祖御制诗赐上至是摹勒拓本赐诸王近臣时四夷贡使充溢修会同馆于京师驿于福建淛江广东之市舶提举司为海外诸番馆福建曰来远淛江曰安远广东曰怀远加封张辅为新城侯十月封未晟为西宁侯赐满刺加国镇国山碑铭以祖训赐诸王而谕之曰皇考垂训子孙是书最要夫朝廷藩王合本同根心祖宗之心则自然各尽朕与诸王共勉之十一月谕赵王高燧曰朕居北京廿有余年每闻边报谨守而巳当时中山王武宁王亦惟严圉以无失败尔遇烽警辄遣出视不轻率耶今宜戒之 
　　四年正月上谓侍臣曰朕闲中肄书爱毫颖精妙称顺人意因叹匠艺如此本之素治前代大儒君子皆是积勤造极今人学力未至便谓道难岂求道易匠艺也戊戌宴羣臣奉天门与宴蛮夷酋长皆起舞称寿曰生居绝域获覩天朝太平之盛死且有光上曰普天同乐朕心也皆欢呼称万岁日本国王源道义捕获海寇以献下玺书褒谕之封其国之山曰寿安镇国之山上制文立碑焉南阳皂君山草寇窃发命丰城侯彬新城侯辅率兵捕之谕曰盗故良民有司不字更加害之不爱其生则不得已其先之抚招及彬至皆溃散遂命班师六部都察院奏劾朝觐官治事稽违上召遣之而谕曰职天职也勤慎则张怠忽则废其归改过自新琉球国进阉人命还之礼部请今且留但止其再进不者虑袓化诚上曰空言不若实事留而止之必有继踵来者甲辰大郊祀上览存心录顾翰林侍臣曰慕容超郊坛侧出异兽隋炀帝祀圜丘暴风不成礼德与不德皆能动天夫德者积躬而累行盖非临祭而儌福上晚朝右顺门百官奏事皆趋出召谕六部尚书及近臣曰早朝奏事多不得尽言午后事简卿有欲言毋谓朕倦听又曰朕每旦四鼓兴衣冠静坐是时神清气爽则思四方之事缓急之宜朝退省览奏牍有边警水旱之报即付所司暇观经史未尝敢逸卿等宜体朕心相与淬励西域进舍利礼部臣请因是释罪囚上曰天堂地狱佛亦有焉梁武元顺岂可效之赏功诛罪帝王大务也二月宁世子盘烒来朝成都等府播州宣慰等司奏蠲荒田赋上命户部并除其岁额命军官犯罪戍边立功者悉复之三月辛卯朔视学释奠于先师立碑制文焉广东诸处黎獞苗獠皆来朝赐赉授官敕有司免其赋谕鞑靼可汗鬼力赤曰朕体天为治惟欲万方有生咸得所欲致书可汗谓宜通好往来共为一家可汗不悟拘我使臣掠我边境夫天之所兴孰能违之天之所废孰能举之昔左命有宋历十余世而厌其德以命于元数世之后天又厌之命我太祖皇帝此皆天命岂人力也不然元之后世自爱猷识达里刺北徙以来至今可汗更七主矣土地人民增益豪未否古称顺天昌逆天亡况尔有众甲冑不离身弓刀不释手东迁西徙老者不得终其身少者不得安其居今数十年矣是皆何罪可汗聪明特达还前使者及所掠去边境之人用宁尔众同享太平岂不美与若果必以兵朕亦不得独巳可汗审之文绮二表里往致远意永和王济烺来朝上曰宣府万全兴和皆临边卫未冬先寒将士备御昼夜不解甲朕尝历其处劳苦特甚大小官军其人赐钞五锭上试礼部中选举人朱瑨等擢林环第一复亲试下第举人得文学优等二十一人赐冠带授之官选未及者赐钞遣还谕之曰尔等当归务学乡里父兄所在孔子盖恂恂如也尚谨子弟礼母生骄慢以蹈德凶敕论海岛流人曰尔等播迁于虐政畏罪久徙苟活穷荒特赦所犯宜即还乡复业譬如春冰为水如故四月顺天府老人以优免田租入谢命光禄寺赐酒食礼部予道里费面谕之曰往昔北方连岁军旅供给劳苦故尔特免比农种何如民力复旧否朕念一来恐劳困尔尔归各勉子弟为善而勤生皆叩头谢因谕户部臣北京耆老多有入谢者春作方兴政当勤督子弟力于农况衰倦之人岂堪远涉即檄止之保安王尚煜顺阳王有□长山王贤焌来朝购遗书于天下谕吏者曰勿计直惟所欲士大夫尚有藏书况天子哉因顾学士解缙曰须览阅乃有益上谕都御史陈瑛曰御史以儆肃百僚当用清谨介直之士不能是者悉黜之因谕吏部授御史必其人又曰百官小大皆必其人岂但御史有较尉讦朝臣谤毁时政者上曰其诬命鞫之果然上曰小人敢诬君子则上下不相安也付治于法司五月召谕三法司曰日见刑部引奏有逮及无辜久系不决至于病危其人无罪设若病死枉杀之矣决狱在明又在不滞今天气已热徒流以下其皆令所在发遣上谓侍臣曰君人之道犯极恶则不宥有小善则不弃论小过而废大善善将怠录小才而免大恶恶将肆故恶难容者乃不论其才才可用者乃可略其过赐鬼力赤部下阿鲁台织金文绮二端而谕之曰曩者丑闾回具言尔聪明识天命有归诚之心近忽都啄木儿至又言尔母子同心归诚有加无替自古名世之臣如王陵陈平去楚归汉尉迟恭李靖舍隋归唐曹彬潘美委身事宋皆怀先见之明知天命去留之几尔明达不下古人政尚决歜朕当处尔善地与尔王封传之子孙永世无穷命云南车里诸宣慰使定孟弄湾甸等府州三年一贡着为例秦王尚炳来朝六月已未朔日有食之是日阴雨不见礼部请贺不许上谓近侍之臣曰早在宫中偶忘一事问左右皆不能举沈思久乃得之朕以一人而览万几能尽无遗误自今事有丛脞尔悉臆之处置有悞亦须直言拾遗补过尔等职也南雄府献瑞麦荐宗庙广东布政司言南雄至南安有梅岭之隔番夷方贡请用民接运上曰贡无定期农少暇日其令贮贡物于南雄农隙接赴南安复顾侍臣曰民不失养劳之鲜怨民失其养休之不德云南西南夷大古刺小古刺等部落皆来朝贡七月上视朝百官奏事退召侍臣语久之时方五鼓侍臣请曰圣躬勤劳请少休上曰朕在宫中尝周思庶事一事未行或行未善即不寝至旦必行乃安久亦忘劳诚念才德不逮若不专志勤思何繇政善民理也命成国公朱能佩征夷将军印充总兵官西平侯沐晟佩征夷副将军新城侯张辅为右副将军率二十五将军讨安南逆臣黎季牦季牦者胡大五也闰七月羣臣请建北京宫殿以备廵幸从之遂遣工部尚书宋礼侍郎金纯古朴师逵副都御史刘观等采木于中外命泰宁侯陈珪北京刑部侍郎张思恭督造砖瓦征天下诸色匠作选军民丁壮期明年五月赴役于北京来岁代 【 古朴陈县人洪武中乡贡为太学生父丧服阕乞禄养母太祖嘉之除营部主事累武选郎中建文三年升兵部右侍郎永乐初改户部右侍郎宣德中南户部尚书终官朴居官临事夙夜匪懈谨守成宪无敢损益户部主事刘良墨其官朴下考之良凂上左右求最朴不可良遂诬奏朴他事既就系成祖察朴诬释之仁宗时吏部奏授良敕命封赠其父母仁宗曰岂弟君子福禄攸降良常诬奏大臣君子乎不与良竟以赃败　师逵字九达东阿人少孤孝母年十三母疾甚思食藤花菜地不常有逵去城南二十五里求得之归则丙夜道遇虎惊呼天虎舍逵去母食菜寻愈自国子生擢御史升陕西按察使旬日闲决淹狱以千余人丁忧去官庐墓蔬食永乐初召为兵部侍郎寻转吏部文皇征虏命总督馈运逵请量程置堡使得递挽民不困而军食足洪熙初进南户部尚书兼掌吏部事宣德二年卒逵任吏部能稽询众论求公当扈从北京文皇闲语左右曰扈从诸臣惟师逵廉】 上语翰林侍读胡广等曰朕曩守藩暇好观易时府中惟武周文善为易然时有拘滞易者易也甚妙在变又曰内君子外小人一语人君用之功效不小时周文以侍读学士请致仕陛辞赐坐良久曰卿笃学惇德宜在左右春秋高矣故遂卿请周文顿首谢命赐酒馔楮币给传还乡顾谓胡广等曰斯人操履端方上问胡广曰中官自江西来言田家获稻皆了此甚早也对曰臣乡多早稻是以早获上曰江西民众地少农亦给否对曰勤斯给矣上曰勤之一言四民皆通人君尤要八月侍臣有言强盗刼人多减死戍边恐法宽无以示惩上曰朕怜其初非得已又冀其终能改过敕甘肃守将未晟宁夏守将何福山西守将吴高曰朕欲马蕃思有二策其一欲略如漠法泽水草地其外险阻数人守之纵马其中顺适其意冬寒草枯则聚而收之其一散与军民牧养设监牧统领之二策孰善精思条画以闻上召通政司参议贺银而责之曰朕于民情虽微不忽四方言事皆欲悉闻今章奏非重务者通政司但送六科不闻朕如此则何以通政为赐赵王高燧书曰比闻驸马都尉袁容怒都指挥款台过门不下棰楚几毙款台靖难功臣尔岂不知曷不闻朕自洪武来何尝有下马驸马门之令所辱款台之人悉送京师王敦为晋驸马纵恣暴横卒用悖逆灭亡尔令毋效之免齐王槫为庶人九月晋王济熺周世子有炖广昌王济熇来朝设陕西甘肃二苑马寺北京二苑马寺申严投匿名文书之禁十月免午朝上顾侍臣皆休沐一日复问寓舍无事宁观书否对曰暇亦不废上曰朕爱孔子饱食终日之言宫中恒观书若等盛年切莫自逸禹惜寸阴何可不勉辛丑月食征夷将军朱能卒能州使右副将军辅领其众回回国进玉盌却之命礼部赐钞谓尚书郑赐曰朕宫中恒用甆盌洁素莹然可念也十一月庚申大荐享于高皇帝后臣庶祖考咸预其列其日甘露降孝陵醴泉出神乐观献宗庙赐廷臣敕曰朕敬谨事天致孝皇考皇妣普及幽灵祯祥迭见尔羣臣表贺朕不敢当斯皆上天眷佑皇考皇妣圣灵垂荫及尔羣臣尽心辅朕恊和神人之所感格朕观自古有道之君祥瑞之来愈加警畏尔宜勉辅朕躬承天与朕皇考皇妣鉴临之意刑部大理进月系囚数上阅之凡数百人大辟十之一召尚书吕震少卿虞谦等曰非死刑者何今天寒淹禁杂犯死罪以下约二日悉依赎罪例发遣之 【 吕震字克声临潼人洪武中乡举入太学朝廷行天下则壤均赈震承檄之两浙报命称任使擢山西按察佥事入为户部主事寻出为北平按察佥事成祖潜邸恭顺有劳及即位召为大理少卿寻升大理卿进刑部尚书转礼部成祖数自将伐虏震与吏部尚书蹇义户部尚书夏原吉兵部尚书方宾刑部尚书吴中皆谏上不听上怒原吉粮储之对颂系之并詈宾等宾闻惧自缢上命震兼领户兵二部事温谕之曰事无与卿卿但尽心朕坦怀相期因令较尉十人随震密敕曰震万一死尔十人毋生也震自幼颖悟善记每奏事他尚书皆执副本又与左右侍郎更迭奏震独口奏具得其曲折事经震省背诵如流既兼三部皆自专请对三部侍郎具位而巳扈从北狩虏立碑沙碛中上率羣臣读碑文而震能举之居一年上与文学臣语及碑诏礼部遣官仕录其文震请笔疏之上密使人至虏申榻其本不脱一字以此宠震甚震深申寡言当其独坐深念以手指刮眉毛则必有精思密计诸官属相诚无敢自事而主事尹昌隆者故为春坊中允为东宫所重日震事震政独坐不应少选复前震怒拂衣起曰君目行之何以问为昌隆不得请有语以公旧事东宫皇太子素重公何不耴令旨行之昌隆从其计事得行震大怒奏昌隆假宫僚怙赖恩私事不关闻奏辄耴东宫令旨不之父而之儿昌隆潜蓄无君心上为震下昌隆狱寻赦复官昌隆丁父忧起复谒震震外津接昌隆入理前奏诏系昌隆锦衣狱籍昌隆家凡下诏狱者上北廵率舆载以从名随驾重囚昌隆与焉后数年谷王谋反以王尝保奏昌隆为长史坐昌隆与谋下公卿杂间昌隆力辨不服震折之昌隆知不可免乃服狱具上昌隆死夷其族震居礼部垂二十年仁宗朝加太子少师寻进太子太保宣德元年卒卒时病面疽宛转病呼曰尹相尹相家人问故曰尹昌隆守而欲杀我震竟死】 户部人材高文雅疏白时政下礼部会议都御史陈瑛以文雅疏举建文时事劾而请寘诸法上曰草野不识忌讳言苟可采勿遽废罢因论尚书郑赐明主不罪言今后建言者但论可用与否瑛刻薄非助朕者文雅可付吏部量才授官十二月辛卯大赦左下上闻京师民多病叹曰内府药材甚广咫尺不能有济何况于外命太医院掣施方剂复命礼部申明药局之令 

　　名山藏卷之六 

　　●名山藏卷之七 

　　臣何乔远恭辑 

　　典谟记七 

　　◆典谟记七 

　　成祖文皇帝二 

　　○成祖文皇帝二 

　　五年三月工部尚书宋礼采木四川有大木数株出谷浮江赐出山曰神木祠祀之四月兴平王尚烐永寿王尚灴顺阳王有烜宁世子盘烒代世子逊煓来朝上谓侍臣曰朕与卿等论政不觉语久或谓伤气非所以摄生岂知天下之大休戚利害非广访慱询宁能知之侍臣对曰好问好察舜所以无为也上曰不如是不足以尽羣情五月敕左都御史陈瑛陈曰朕每岁春夏若农隙敕郡县浚沟渠筑圩岸修陂池捕蝗螟遇饥荒即赈恤比河南郡县洊罹旱涝有司匿不闻反言稼登及遣视之有收不及四五者有十不及一者亦有掇食草实者朕亟命赈之已悉朝于法其榜谕天下自今水旱灾伤有司不以闻者罪如之佥都御史俞士吉赈饥还上圣孝瑞应颂上掷还之曰尔出赈归未闻一语及民都御史固尔耶六月安南平诏天下置交址布政司羣臣譔平安南颂上谕都察院曰朕尊我皇考旧制调发军马必用御宝文书去年命内使采天花山西此朕一时过寻悔而罢近闻内侍进诈传诏旨伪造勘合复以天花为名于彼劳苦军民所在官都不来奏尔即遣两御史往治械送京师有涉者皇亲不贷七月乙卯皇后徐氏崩八月三法司奏录囚命非犯十恶者皆贷死南人戍极南北人戍极北流以下姑释之交址巳平余寇出没出源诸州山谷中前军都督佥事高士文往剿至广源州与战死之 【 士文咸阳县人洪武中以小较从有功授燕山左护卫百户从靖难有功累升前军都督佥事为人质直刚果善骑射其征交址多効劳勚死而人皆惜之】 九月张辅等献黎季牦及其子苍之俘于京师上御奉天门受之以付狱他子孙皆赦之给衣食于有司嘉定县奏请度民充僧不听谕礼部曰民服田力穑养父母出赋税供上僧何补哉十月以交址所举明经士人甘闰祖等十一人为谅江等府同知赐敕及御书慰免之羣臣有守卫卒自陈母病渍甚乞假省视上曰曷不早白曰告守卫官不听也上大怒曰守卫官非人子耶黜戍边交址郡县奏送所举士上曰南不耐寒命工部赐绵花袜靴于中道上谓刑部尚书吕震曰前所赦死戍囚从南北风土便宜顾南者多死瘴疠其改发北京种田郡县庶全活之谕鞑靼可汗鬼力赤曰前遣使致书本期通好何乃拘留不报今再遣百户早花等审求其故祸福之机一有显道唯可汗省之甲午册谥大行皇后高平王济烨来朝丙申月食十一月敕张辅沐晟曰交址反侧必当剿灭然不可滥及无辜虽凶逆之家幼子童孙驱入内地为民为奴而已姚广孝等重修文献书成赐名永乐大典序之曰昔圣王之治天下也尽开成之道极裁辅之宜修礼乐而明教化阐至理而宣人文盖自伏羲神农黄帝尧舜以至禹汤尚巳之数圣人继天立极皆作者之君文武相承文监二代乃始有述孔子生周之末有德无位删修赞序功贤作者周衰百家舛繁王者迹熄秦人燔书斯道中绝汉兴六艺渐传继而唐宋沿习有征我高皇帝以神圣之资广礼乐之途博大悠远同圣帝明王之道朕嗣承鸿基缅思缵述以为混一之时必有一统之制作用以序百王之传总历代之典而世祀绵邈简编颗富恒慨其难至于考一事之微泛滥莫周求一物之实穷力莫究譬淘金于沙探珠于海戛戛乎不易得也乃集文学之臣纂四库之书购募天下遗籍上自古初迄于当世博采旁搜汇聚羣分着为奥典以气者天地之和也有气斯有声有声斯有字故用韵以统字用字以系事揭纲而目毕张始振而末具举包括宇宙之广大统会古今之异同巨细精粗粲然明备其余杂家之言亦得附见盖网罗无遗以存考索始元年之秋成五年之冬总二万二千九百三十七卷名曰永乐大典聚其散漫总其条贯于以见斯道之大弥纶天地通贯古今支派蔓衍布着而纷纭也十二月颁高皇帝戒饬功臣铁榜文及敕旨于武官面申谕之通山王孟爚来朝 
　　六年正月敕新城侯张辅曰前以将士久劳于外令尔等抚安平定及时班师今春气向暖未闻还期朕夙夜在念其有妨耶速具奏闻二月命武臣子弟袭职者试骑射初试不中罚本卫所充军三年覆试不中谪戍远方别选才子弟代之诏曰朕念昔南征以靖内难时皇太子居守赖军民竭忠効力供给馈饷驰驱负挽昼夜弗宁城守战鬬犯矢石父母妻子朝夕不保使朕无北顾之忧朕即位以来饮食梦寝不忘北京民其所属郡县数被水旱岁榖不登缺食流移朕甚愍焉永乐四年五月所述负税粮课程其尽蠲之诸色课程自永乐六年为始仍免征三年少伸朕意焉三月诏曰比者营建北京需材于下国之大事诚非得已民之劳止朕甚愍焉所司督责逋负鞭棰逼迫甚失朕心河南山东西永乐五年以前悉与蠲免东安舒城二县饥命赈之掌交址布政司尚书黄福言交址初平征剑不一请酌定请重赋税之上曰比除交址郡县官朕数谕之政务宽简以绥新附福言良合膜意户部其轻议之 【 黄福字如锡昌邑人洪武中以太学生授项城主簿改清源皆有惠政升金吾前卫经历上书论国家大计太祖甚加奖异超擢工部右侍郎永乐初迁左侍郎寻升尚书肇建北京置行部为行部尚书交址叛命将讨之使福之南广营办军门调度有方交址平命以尚书兼掌布按二司事交人安之洪熙改元召还兼詹事辅皇太子其后交址复叛再出师讨之守臣再乞福往福至则将已失律夷民有执福者士酋惊曰此黄公吾故父母也解衣衣之骑之骑不便舆舁之至其垒尊礼甚谨福厉声叱之曰尔等孤负天朝厚恩天地鬼神将共绝汝徐又晓譬以顺逆祸福交事虽不可支而官军竟无一人被害者既还复改命董督淮泗漕运调行在户部宣德初调南京户部先是朝廷敕襄城伯李隆守备南京至是复命福参赞正统初进少保五年卒年七十八福历事五朝易直廉恕学士杨士奇南还祭扫至南京福卧病不出士奇即往见福惊曰公辅幼主可一日离左右士奇服其言成化中谥忠宣】 遣给事中郭骥指挥金塔十歹谕虏王本雅失里曰知尔自撒马罕脱身别居失八里今鬼力赤等迎尔北行以朕计之鬼力赤与也孙台久结肺腑相倚为固未必弃亲就踈况手握重兵虽或干有附尔者亦安敢与异志尔与鬼力赤不两立矣夫元运既讫顺帝以后瞬息闲六传未闻一人善终者此亦天意古有天下者皆封前代子孙如陈杞微箕汉唐亦行之我高皇帝恤元子孙尤厚妥古思帖木儿遣还为可汗南北共知也朕爱人之诚拟之皇考前代有同皎日不如幡然来归朕当念尔无吝封爵赏赉居尔近塞惟尔所欲若惑下人图拥立之虚名不顾祸机是亦惟尔特赐谕意并赐织金文绮衣二袭彩币二端敕新城侯张辅等曰朕命尔班师今天气已热瘴疠方作善抚视之有一死瘴不名全功四月永寿王尚灴来朝五月下诏赦交址余孽敕文武官宽恤之悉停罢一切不急之务六月敕泰宁侯陈珪及北京行部曰今方盛暑军民赴工者饮食作息必时有疾与医药敛怨为功朕所不取命军民子弟僮奴有自为僧者并其父兄送京师输作五台山毕日就北京种田七月楚世子孟烷来朝论征安南功进封张辅英国公沐晟黔国公清远迫王友为侯柳升为安远伯瓦刺土茜马哈木太平把秃孛罗来朝封马哈木为顺宁王太平为贤义王把秃罗为安乐王余论功有差八月交址贼简定邓悉等复聚众作乱以沐晟为征夷将军总云贵川蜀兵四万繇云南往征之命兵部尚书刘儁赞其军浡泥国王麻那惹加那乃合家来朝上嘉劳之亲享之奉天门皆赐宴九月交址土人莫邃莫勋莫远等来朝上嘉初下安南时率先归顺赐敕奖赉制诗赐之复遣太监郑和等赍敕使古里满刺加苏门荅刺阿鲁加异勒爪哇暹逻占城柯枝柯拨把丹小柯兰南巫里甘巴诸国十月浡泥国王卒上辍朝三日厚加祭赙葬之安德门外祠而碑之临淮县及靖州高要灵山二县皆言庙学当修上曰此政首也工部其即日下有司且通行之天下敕甘肃总兵左都督何福曰得奏欲取西平侯家所畜善马以统孳牧昔高皇帝时勋戚贵臣皆令畜马盖其享富贵意朕谨遵之其止勿言十一月皇长孙出阁讲学三法司言大辟三百余人覆讯皆实请处决上令行人持节谕之冤许自诉复谕五府六部及六科曰三百余人有一不实则死者含冤尔等更从容审之一日未尽则二日三日便十日何害大抵人情难得有言便驾词者有讷不能吐者详悉以听毋刑迫之十二月敕谕北京官吏耆老军民曰朕每惟靖难之日未尝忘尔父子兄弟功今宜安分力水孝亲敬长教诲子孙辑睦乡里有官守者必廉必勤以为善人君子或有过愆皆行改涤夫为善获吉为恶致凶天道也黔国公晟与交址贼简定战厥江败绩都督佥事吕毅兵部尚书刘儁交址参政刘昱皆死之 【 刘儁字子奇江陵人磊落不覊读书日记数十言下笔成文平居言不出口遇事剖决有道乡人皆奇之曰异日公辅器也洪武中以进士擢驾部主事累进尚书张辅征交址儁赞其军运筹划策夜以继日既捷言辅释其孽党凯还上深嘉之辅还交复叛成祖命儁仍赞沐晟军抵化州夷人闻儁来皆喜独贼首抗不服至又安海口飓风大作扬沙走石昼夜莫辨儁长吁曰天乎天乎口诵罗隐诗运去英雄不自繇且战且行畧无退意晟败绩儁陷贼贼执之抗声大骂贼戏曰揖我纵公生儁骂益烈遂遇害事闻上悼惜不已辍朝阳赙祭甚厚皇太子诸王皆遣祭仁宗即位叹曰妇人死夫尚有旌况大臣为国损命往者刘儁死文未赠谥礼官即议之遂赠荣禄大夫柱国太子少传论曰愍节官其子奎给事中】 兴平王火烐来朝是岁设四夷馆选国子监生教习四夷译字曰鞑靼曰女直曰西番曰西天曰回回曰百夷曰高昌曰缅甸凡八馆 
　　七年正月敕内外臣工曰文官之禄皆出民武官之功实因军能推绥恤庶几示报不报而又侵之国法不容鬼神祸焉谕礼部臣曰高皇帝君天下三十余年法度明备朕恪尊成宪庶几阜康思与民同乐其赐元宵节假十日自正月十一日为始百官朝参不奏事有急务封疏处分军民张灯饮酒五城兵马弛夜禁着为令二月上将廵狩北京命皇太子监国吏部尚书兼詹事府詹事蹇义兵部尚书兼詹事府詹事金忠右春坊兼大学士兼翰林院侍读黄淮左春坊左谕德兼翰林院侍讲杨士奇为辅遣使于廵狩所经郡县存问高年上曰朕廵狩北京思得老成列置郡县洪武中诸臣有引年未衰者吏部悉召之暂任以政资荐靖难将士之亡没者灵璧白沟东昌真定夹河藁城凡六处命英国公张辅佩征虏将军印允总兵官清远侯王友充副总兵率浙福江川三广云贵及楚辽宁三府护卫兵与沐晟恊征交址寇命行在户部尚书夏原吉兼掌行在礼兵二部都察院事赐钞四百贯壬午上廵北京车驾发京师翰林学士胡广庶子杨荣谕德金幼孜扈从成子驻跸凤阳谒祭皇祭上负土益陵从官皆负遂遣祭于祖陵赐凤阳土民户钞遣官祭灵璧战没将士遂遣祭于东昌藁城夹河白沟真定坝上诸战处癸巳驻跸徐州祀徐王坟遣祭少昊帝尧孔子颜孟峄山诸神壬寅至济宁晚至汶上漏下数列上召胡广杨荣金幼孜至行殿赐坐论事夜深辞退上曰朕每日避风沙草间且行且猎尔可随观早发汶上上骑射过小村茆屋数家桑枣藂茂鸡豚杂处儿童妇女聚观如不知万乘过上曰乐哉民家癸卯至东平州勉诸王羣臣乐善如汉东平三月甲辰望祭泰心辛亥驻跸景州望祭恒山及北京山川壬子驻跸河闲府遣祭汉昭烈帝及河闲献王戊午驻跸涿州见诸耆老追叙供亿之劳免其租税壬戌至北京坛而告天地于奉天殿遣祭山川城隍之神受羣臣朝贺赐官吏军民钞命文武大臣从游万岁山交址进白象羣臣请贺不许敕行在刑部都察院北京行后军都督府曰北京官吏军民从靖难者除十恶强盗不原余皆释之发充军者悉复其故念守城功复通政司右参议贺银官庚午大宴羣臣及北京耆老宴毕并赐敕勉谕四月谕行在都察院曰朕已宥从靖难者官吏军民罪尚虑有侥幸轻宪者其以朕意示之赐皇太子书曰朕命尔监国凡事务宽大弁躁急文武羣臣皆朕所命虽有小迥勿遽折辱亦不可偏听为好恶机务之重审察而行秋有所忽累德不细敬之慎之闰四月敕蹇义金忠等曰皇太子监国所裁决庶务其令六科详录汇奏赏一人繇何罚一人繇何罚复宥繇何夫国之储嗣天下大本尔等辅导当使天下之人仰望风采夙夜尽心庶副朕坏行在刑部都察院奏请录囚命重者五覆奏五月谕北京耆老曰朕惟帝王之治教化为先朕夙夜拳拳惟图行之凡我百姓教训子孙明诗书通善道慈孝而友敬一坊一乡之长教训乡坊之人五民守业无有淫惰贫富相睦邻保相恤则上下相安风俗淳厚夫降祥降殃惟天善不善惟人作恶而悛亦为善类慎之省之营山陵于昌平县之黄土山车驾临视封其山为天寿上采辑圣贤格言为书四卷曰圣学心法赐皇太子而序之曰朕惟古帝王平治天下具有要道诏训子孙亦有成法朕承皇考洪基仰维缔造艰难惕焉思惧明明有训是式是仪夙夜孳孳莫悟穾奥尝欲立言训我孙子顾所弭者无过六经圣紧之道几务之暇采辑为书名曰圣学心法揭君臣父子为纲分而为目有统有专惟我子孙尚慎听之夫人君智周天下必繇学问治心修身涵养以充之尊师重傅畜识以广之先明诸心力求其至然后可以应天下之务无不宜矣不繇此者圣功何成治先敬天敬也者所以永保天命也法天行体天德则上天眷顾四海又安不然天去人违不可延须臾飨祀鬼神尊祖配天所以报本反始也专精其德玉帛粢盛明信荐之神其福矣祖宗立法佑启我后继世之君敬之守之则世祚延长败而不信衰世之主也君人好恶与人同之独好独恶谓之拂天人之投闲毁誉爱憎无得而辨欲求无殆不可得已夫祸乱生于怠豫而治康本于自强一心之用周流天下须臾蹔息不可有功大要在强勉而已强勉则不懈不懈则身修家齐国治而天下平夫乱者生于台也生于忽也非治能生乱以其久安而忘戒是以忽乱既乱而惧虑之无及守满持盈居高思危者人君所以安身而保位也道德仁义教化之原也若夫内外者男女之位也明君为政必先正内则闰门和伦理正纪纲不紊矣自古国家衰乱皆繇内外易位尊卑倒置权溺于中言出于闰男教女顺盛德之至也圣君为治先亲九族夫睦亲人道之大也唐尧之德也诗咏行苇书言展亲是以周祚远也民国本也保如赤子未有不治也致治先育才道也者所以化民易俗也学不至道不足以成才故养才必素建学立师是其急也任人在择才择才之方在取信于众论一人有好恶众论合至公取公用当官称事治矣薮泽之大以其能容君德之圣以其听谏朝夕纳诲贤君之盛也谦已和颜接而受之则众言日闻无蔽匿之情隐伏之祸好谀而喜佞拒谏而饰非大臣固荣下僚惧罪耳目壅蔽则败亡也夫言有似是而非貌有似真而伪不可不辨也君子则处以公正表里如一小人则用情私邪君心公正故君子有所合而偏邪无自入故夫审其邪正而慎其用舍惟明君也夫礼国纪也乐情纪也教民敬莫善礼教民和莫善乐治天下者先修礼乐焉夫天地者尊卑之位也君臣者贵贱之等也义明等辨则人伦序而名分正故圣王之于天下也不使卑踰尊贱凌贵小如大庶先嫡君君臣臣父父子子夫妇别长幼顺上下相维朝廷之谊明祸乱之源塞矣人君驭臣惟礼与诚遇以礼待以诚则得贤者之心贤者之心得而天下之士归天下之士归而百姓戴焉人君不以赏私爱以待有功不以罚私恶以待有罪赏当功则劝罚当罪则服赏吝罚弛则纪纲颓号今堕矣爵禄不足劝刑法不足严故赏罚者明君所慎也刑也者圣人所以使人远罪改过也曰钦曰慎先王敬用不敢轻也杀愈多奸愈作狱愈烦天下愈乱秦隋之君也财者所以经用也善乎君子之言曰民邦本也财民心也善生财者非必取民也爱养生息使其力有余品节制度致用而不竭庸主则不然用掊克之吏剥膏竭髓而谓之曰能之人也欺其君者也茅茨十阶尧所以钦明也恶衣菲食禹所以无间也贤主不侵淫于嗜欲而戒慎于奢靡故天下靖安四陲蒙福衰世之君极费而穷好天怒民怨欲国无危不可得也夷狄之性无常强则叛弱则服圣王驭之以道不威以威厚之以仁待之以信不以其归顺弛防不以其衰微忘武来则御之服则处之起衅儌功损力耗财中国所以罢敝也夫兵也者所以备不虞也除暴敉乱先用武天下既平先用文文武并用长久术也黩则玩玩则败圣王之治兵也教礼义焉至死而不畏危也用以征伐则万全若夫父子人伦之至也为人父止于慈教之也爱而不教败其子也孝顺德之大也子以事亲以身之孝率天下之孝则不令从不严治矣善继善述不改先志孝之实也若夫勤励以事上廉洁以简身谦谨以守法正心修德责难陈善毋矜毋伐毋妒毋贼毋市恩毋逞奸此臣道也历观人臣之败未有不繇于懈怠贪污而恣肆者也吾所以勉为吾之臣者也凡前诸事吾集圣贤之言为训修齐治平之要盖大畧已具于戏自昔圣帝明王贤士君子或生或学故其言之精微可得而用不可得而离也吾揆德薄智浅寤寐战兢无敢怠豫俯察仰思匪学匪生无足垂训是以述而不作序厥篇端吾子孙欲观是篇其尚先观吾言非欲吾子孙取法吾言吾欲子孙取法于圣贤也是月安邑县学教谕白威言安邑旱伤民饥流徙吏科征不已乞折收钞帛当租税皇太子从之命廵按御史罪令而以威令安色钱塘知县黄信中青田知县谢子襄开化知县夏为县得民皇太子皆擢为其本府知府六月遣御史行郡县举实长吏臧否升黜之御史还奏汶上知县史诚祖治行第一贪污不职无甚易州同知张腾赐诚祖敕嘉劳之并赐上尊一织金纱衣一袭钞千贯升济宁知州仍掌汶上事下腾狱敕行在吏部都察院更悉心访吏谕靖难诸臣曰昔汉高帝屠戮韩彭臣主皆咎尉迟敬德为唐功首尝有小过一闻太宗训言即自饬励宋曹彬虽有大功恒自裁抑故能令名终始往迹昭昭也我皇考加意勋旧饬戒谆切谨守不违中山武宁王一人而已武宁王功大心小出则经营四方入则杜门远势每旦趋朝鞠躬屏息如蓝王者斗筲小人卒至覆绝又如李景隆稔凶包慝造为妖谶天地鬼神暴厥逆谋朕念懿亲曲存宽宥不自省究忿怨益深岂自保之道尔等从朕艰难以臻今日朕尝申明皇考戒饬之训兹复录洪武铁榜及律条定制人赐一本俾永鉴焉呜呼朕不忘尔艰难尔亦不忘图自保不有宥过虽有券书恐犯出宥外日至之时朕不能庇虏主本雅失里杀我所遣给事中郭骥指挥金塔上歹且欲寇边上怒命严备而将征虏焉命兵部尚书署吏部事方宾简南京御史之才者召至北京宾奏荐御史循环等二十八人上闻有繇小吏出身者命黜之曰御史国司直须用有学术识治体者上廷谓臣曰近日州县数奏水旱朕甚不宁右通政马麟对曰尧汤不免焉抑一二州郡耳上曰洪范雨旸皆本人事尔何不学因顾方宾等曰朕与卿等惛当修省更须择贤守令徙青州诸郡民之无业者八百余户于蓟州七月命洪国公丘福为征虏大将军总兵官武城侯王聪为左副将军同安侯火真为右副将军靖安侯王忠为左参将安平侯李远为右参将往征北虏敕谕曰本雅失里悖逆天道拘杀信使命尔往往兵重事也自开平以往当常若对敌至出奇兵击之尔尝从征备悉胜术审势察机不可执一既行复戒曰朕观风云气候当必有战占法慎则胜有言虏易取勿信之八月密云繁峙二县献嘉禾行在礼部请贺不许是月丽水县山水暴溢害民皇太子遣人抚视九月庚午朔日有食之遣使封甘肃总兵官何福为宁远侯谕之曰虏人来归且易给土田令俱来北京扈从渐渐移之南行散于便宜畜牧之处谕行在三法司曰明刑慎罚厥朕本心是是非非惟尔究情昔隋炀帝杀盗二千人当罪五人而已其时羣臣阿不諌朕以为恨朕数戒尔若有冤人尔等杀之不有阳责必有阴谴丘福与虏战败绩死之王聪火真王忠李远皆力战死上闻叹息曰福不从吾言至此此朕不明遂决亲征焉赐李远王聪赠谥恤将士死事者家敕行在五军厉将士治器械天下武职坐罪者皆令诣阙自言非殊死悉宥之简备戎行令朝鲜国进马助征至则酬直十月命夏原吉沿途筑城为储胥原吉请于宣府以北用武刚车三万辆运粮踵草约十日程筑城一酌储胥饱军留守戍虏觉遁即蹑其后上然之命其城曰平胡杀胡十一月是月也督河刑部侍郎张本有疾皇太子遣医驰视赐钞五百贯及狐帽狐裘 【 初运物赴行在者河涩舟滞皇太子遗张本督视本早暮躬勤为方畧立程度舟行皆通公私便之至是疾皇太子遣医驰视】 十二月上谕行在户部臣曰自济宁至良乡民劳递运数年其免户内粮税召张辅王友等领交址军还以从征虏进封陈懋宁阳侯是月也守京城内使言城门郎于皇太子纵酒擅离城城门郎亦言臣母病偶归固言之内使矣臣尝忤内使故内使构臣皇太子曰城门郎无疚内使上罔朝廷下诬无罪者下锦衣卫治之令今后内官内使言事不实及挟私枉人者寘重典 
　　八年正月谕皇太子曰朕亲征虏付尔留守事无大小审度而行尚亲贤远佞力于学问进德而明智钦哉是月也皇太子以淮扬凤阳至陈州去年水患遣近臣视免其被灾田有典卖子女为赎还工匠役京师者悉罢遣之二月敕黔国公沐晟仍佩征夷将军印充总兵官云阳伯陈旭充副总兵率师征交址余寇以亲征北虏诏天下命皇太孙居守北京户部尚书夏原吉辅之赵王高燧整堙北京城池军马广平侯袁容泰宁侯陈珪辅之丁未车驾发巳酉次龙虎台遣祭居庸山川庚戌度叵庸关次永安甸晚雨雪己霁日下五色云见丁巳驻跸宣府壬戌度野狐岭驻跸兴和扈从臣应制譔平胡诗于马上甲子大阅士是月广德州知州杨翰坐事被逮州民诣阙颂政皇太子复其职赐钞三百贯三月乙亥驻跸呜銮丙子驻跸凌霄峰志燥泉乏天忽雨雪丙戌大阅乙未马次清水源地咸水涸忽涌泉扈从臣应制譔神应泉诗是月也颍川县饥皇太子命赈之四月庚子行营刀戟中夜皆有火光癸卯车驾至玄石坡勒铭于立马峰曰维日月明维天地寿立石勒铭与之悠久壬子次擒胡山勒铭曰瀚海为镡天山为锷一扫胡尘永清沙漠赐其泉曰灵济甲寅次广武镇勒铭曰于铄六师用歼丑虏山高水清永彰我武赐其泉曰清流庚申次威虏镇乏水军士迟食赐以所乘水上尚膳曰巳暮令视军士食乃膳是月也皇太子免陕西被灾逃亡民徭役一年停征其逋负五月丁卯次胪朐河赐名饮马河选勇士三百专护卫不隶于诸将甲戌次环翠阜获虏谍言本雅失里将西奔瓦刺已古兀古儿札之地上令诸将悉度饮马河分追之乙亥留清远侯王友广恩伯刘才统领守营兵马于饮马河上筑杀胡城上率精骑循河西北行以二十日粮往丙子发闻喜冈敕诸将避山取便道毋疲士丁丑次平虏塞用鞑靼日户为乡导戊寅车驾至兀古儿札虏巳遁驻兵河上赐名清尘河倍道夜追巳卯及虏斡难河上登山先布阵逆击破之本雅失里以七骑遁去俘获男女辎重孳畜仍命游击将军刘江骠骑将军梁福等追之上驻跸灭胡山释俘遣之人予口粮羊马皆膜拜辛巳驻五原峰命都督薛禄祭斡难河山川赐名玄冥河丙戌次饮马河班师庚寅至蟠龙山以所获牛羊及光禄寺上供均给士是月也金州霪雨泛溢皇太子遣视之赈滁宿交址总兵官沐晟追剿贼首陈季扩于虞江季扩遁追斩首三千余级六月癸巳驾车次飞云壑倍道行甲辰侦阿鲁台聚众山谷中命严阵上率数十骑乘高视地势麾军度山结阵行虏出没迎且却少顷阿鲁台遣人请降上巳预敕出谕之既阿鲁台为下所阻未决再遣其甥来上赐甥酒复使与偕其下欲降者半欲战者半上命诸将严而待虏迟回不发上以数百骑挑之虏迎战右哨与敌阿鲁台率数千骑当中坚上率精骑冲破之阿鲁台堕马策而遁追奔十余里虏死且生皆乱散遂营于静虏镇丙午上率精骑穷追命都督冀中金玉等领马步卒殿至长秀串虏弃辎军牛马杂畜弥望中等收杂畜焚其辎重丁未上追及虏四曲津斩其名王以千百数十人戊申追至广漠城上逐虏山谷间复大败之巳酉发广漠上命诸军渡河而伏以辎重先上按精兵最后虏竞趋辎重伏出虏亟走上兵至虏莫知所向反奔河皆陷淖生擒数十人余尽死虏遂绝庚戌次宁武镇余虏多来降辛亥次紫云谷诸将皆会贺捷壬子次玉润山上见病卒悯之命申官周视病者悉给医药乙卯次清垂原令舁病辛酉次长乐镇令都督刘江殿英国公助之就道瘗遗骸癸亥次金沙苑命恤士病馁收病卒一人赏钞五七月丁卯次开平宴劳将士分所获给军上曰朕在塞外久素食非乏肉也念士不能甘侍臣曰惢见陛下服御供具贬于将帅上曰朕往时布军皆然此行尤念士改开平李陵驿为威虏驿壬由次盘谷镇敕宁夏备御都指挥王俶曰朕闻能特命镇守之癸酉次独石止羣臣远近驾甲戌次龙门皇太子使使进袍服请上更上曰将士衣久弊入关赐之赐乃更壬午至北京癸未宴羣臣从征居守皆预甲午大赏功是月也皇太子令州县户不及五里州一年县二年各贡生员一人禁弃男子不育者平阳县风潮漂没登州府所属诸县疫安庆徽州镇釭凤阳诸郡县饥皇太子皆命安抚赈恤之八月封安远伯柳升为安远侯赐扈从北征文职官钞币特命翰林学士胡广侍讲杨荣金幼孜同尚书之赐赈巩昌诸府饥九月幸天寿山十月上将南还丁酉发北京以务本训赐皇太孙其书言田野农桑之勤劳举高皇帝创业艰难次及往古人君圣贤昏乱可鉴戒着以致饬励之意是月也皇太子赈江西饥十一月车驾至京师十二月周王橚楚王桢宁王世子盘栻水寿王尚灴来朝左都御史陈瑛劾奏隆平侯信强占丹阳县之练湖及江阴县田上曰昔中山王有沙洲一区水利所经其家僮据以厉甚中山王闻而归地于官信何敢尔命三法司杂治之谕吏部尚书蹇义毋以刀笔吏为御史着为令交址贼首陈季扩上表请降许之以为交址布政使 
　　九年正月陈季扩外降内叛复命张辅佩征虏将军印充总兵往会沐晟剿捕之发诸省兵二万四千隋征二月丁未月食下诏赦交址罪人停其征采三月三法司奏录囚上曰论刑之际当详君子小人君子有过如失足误亦偶然小人有罪如馋口恣而无厌安定王尚炌来朝刑部奏民有盗劝善书者当黥戌上曰盗劝善书黥比耶命去之温州民言岁输白矾山岭为艰乞附载之海舶上问工部臣何用矾对曰染色布上曰染布耳而劳民于远罢之命自今制布毋染四月刑部都察院请遣官各省决囚上曰京狱有冤得击登闻鼓在外难矣其再使审覆闻名诸王来朝长幼次至六月内官郑和使西洋诸番锡兰山国王不礼将劫之和俘王以归官军从入海者皆引见命礼部与宴钞抚恤扬州府诸县之被水灾者赈龙游县饥开会通河成七月浚黄河故道成陕西疫遣户部侍郎王彰祭西岳及关内山川上谓兵部尚书方宾曰物性遂则生蕃往时北京军士养马散牧郊垌是以騋牝成羣近闻置棚造枋絷维之当有蹄啮死者饲秣失宜死者病不治死者朕以此训谕司牧皆不遵用尔兵部申饬之以湖州诸县淫雨没稼免今年田租张辅沐晟败交址贼党阮帅于月常江汝南王有爋永宁王有光来朝满刺加国王拜里米苏刺率其妻子及陪臣五百余人入朝宴劳之厚其赐遂御朝受锡兰山国王之俘羣臣譔来远人讨不庭诗以进赈临城县饥八月癸卯月食谕三法司曰明刑慎罚朕虽面训属吏苟且因循自今非谋反大逆当即死者具疏情犯朕详览之必五覆奏命屯田军以公事妨农者勿征赋着为令肃王楧来朝十月辽王植来朝敕五府六部三法司所奏重囚论皆当死为之惕然特再三省谕尔等审覆之敕户部谪徙比京及充军屯种之人免杖而徒者五年勿事免徒流而徒者三年勿事充军屯田者一年后征其租允军屯种者二年后征其租封冲■〈火或〉为韩王佐敬为靖江王重修高皇帝实录增置北京行部户曹清吏司郎中一员永平保定河闲三府同知通判各一员涿通霸蓟滦安景沧八州同知判官各一员专理屯务潘王模谷王橞庆王■〈木旃〉代世子逊煓晋世子美圭来朝丁卯命皇太子嫡长子为皇太孙冠于华盖殿十一月免陕西逋负清狱囚遣御史廵视靖难时挫师处死未尽瘗者罪所在官司十二月乙未大雨雪上召礼部尚书吕震曰寒甚昔靖难时亦当此景将士裂肤坠指朕尚念焉故从征者其各赐之钞以水灾免顺天府等州县税粮敕三法司曰每盛寒暑朕必命恤囚比闻死狱者往往蔽不奏夫杀一微物尚有阴祸人命至重可怠肆乎自今不谨则朕不贷上谕工部臣曰京城军士有出征者有守卫者妻子在营雨雪连日必有寒冻抽分处所积薪不少户给百斤出征者三之成都知府贾瑜饶州知州李益九载考满吏部言瑜益皆得民上擢瑜福建参政益山西参政命礼部各赐钞百贯宴劳之朕恒念得贤守自今守九载有治绩者升赏一视益与瑜安□王□楹平阳王济熿来朝闰十二月敕五府六部臣曰朕任贤求言拳拳生民遣问军民利病络绎于道于今十年困弊未苏未臻治効非长之者未得人欤昏懦阘茸者不达政体贪黩苛刻者不恤人穷欤司理之官不明其情或牵货贿颠倒抑民欤耳目之官或拘于欲得实迹因循缄默不纠不言欤今有可以革斯弊道及军民有所未便着条析以闻助朕拳切谕右副都御史李庆曰养民先守令守令贤否在按察司按察贤否在都御史卿等不能举职即按察司职亦废何论守令其察非廉明正直之士皆黜罢之谕兵部臣曰武臣子孙世袭老弱残疾者优给之旗较有功者优给及子孙此高皇帝旧制尔等毋以四方无事恩不至焉 
　　十年正月刑部都察院六科劾奏天下州县朝觐官有勘合不完者请付治上命条上完者几何人盖千五百余人仅八十人完上嘉八十人动赐钞使复职余亦宥而勉之复问鸿胪寺及六科比日命朝觐官言民瘼言者几何对曰百五十上曰令尽今日言缄默者罪既命六部议行曰不当亦勿问元宵节赐羣臣宴听臣民观鳌山午门外三日命造作杂务勿遣正官俾专理民赈陇州饥山西诸县饥有司不以闻械治之鲁王肇辉来朝以奸民好讼繇无恒产而北京多闲田命犯者挈妻子耕种于北方二月赦武职犯罪者以杨士奇金幼孜为考官会试天下士命精择之毋过百人曰取散木百不若得良材一伊王■〈木彝〉楚世子孟烷来朝辽王植有罪削护卫及仪卫司给与军较厨役三百人备使令三月秦王尚炳薨代世子逊煓来朝四月庆成王尚炫来朝上谕兵部臣曰朕申戒马政有年矣蕃息未报其饬厉太仆及诸部司卫官管马官岁终以孳牧来闻考勤怠焉敕三法司曰曩者奸恶齐黄等谋危社稷皆巳伏诛复芟芜去秽绝其滋蔓自今三月十六日以前凡姧恶远亲巳擒在官者不宥余皆赦之赈河南山西饥五月宁化王济焕来朝六月增建习译馆二十楹敕户部臣曰朕岁遣人行郡县欲周知其丰欺河南饥有司不以闻其速赈之凡郡县及朝廷所遣官目击民艰不言者追下狱永和王济熇来朝七月以水免苏州府诸郡税粮选在闲鞑官教民牧马铸永乐通宝钱八月宁世子盘烒来朝令皇太孙兼讲武事命兵部选北方民闲子弟年十七至二十拳勇有材艺者给廪送京师充随从名曰幼军敕北京提督养马官考验军士养马孳生及数者人赏钞五锭牧养失时罪不贷敕边将于关外险要之处崇石垣深濠堑以防虏山东河南诸县耆民诣阙谢赈上谕户部曰赈饥上责也远来谢止复来其再止之并给路费还皇亲徐赫匿逃民法司请治之上召谕曰疏远小人尚相戒守法尔乃狎恩昔中山王不敢分毫越度非尔祖耶治如律以国子监学录王让侍皇太孙说书曰朕闻其孝九月上闻天寿山工匠有亡疫者为文遣祭命僧资荐三昼夜有司归其骨复其家二年封志烜为秦王十月敕都察院大理寺出轻系输作赎罪者病顺天府医疗之甲子甘露降方山猎于武岗山之阳羣臣表贺应制譔诗丁卯命皇太孙演武于方山十一月以旱免湘阴海康遂溪三县税粮开州民父子三人自言愿効力天寿山上曰有为乎曰无生受国恩愿効寸报上曰尔意诚美尔能遵教务本不犯刑辟归而化善于乡即所以报见乡老少亦谕以朕言遣太监郑和赍敕往赐西南海上诸夷君长所镇抚陈恭上言人主侍卫宜严戎翟异类非我腹心不当寘左右唐玄宋徽可为明鉴上示羣臣曰恭言甚是顾唐玄宋徽自有败道岂坐用夷人君抚有薄海内外亦安得示人不广夫金日磾忠于汉武史那社尔効于唐宗胡元疏外汉人南人柄用蒙古鞑靼然亦不免于亡乱十二月邳州淫雨伤稼命御史传赈之 
　　十一年正月辛巳朔日有食之上曰朕乖治理上累三光众阳之宗薄食元旦尔羣臣尚勉辅朕朝贺宴会其悉罢免上谓通政司曰朕令来朝有司言民利病率云田榖丰稔比闻山西民乃食树皮草根自今悉记之境内灾伤已不自言他人言者必罪徐州饥宽其逋税天寿山陵成名曰长陵二月设贵州等处承宣布政司莒沂崇明德安丰城诸县饥赈之置乌思藏卫命北京民分养孳生马上廵狩北京命皇太子监国皇太孙从乙丑车驾发京师丙寅葬仁孝皇后于长陵三月皇太子赈湖州诸县饥四月车驾至北京上谓行在兵部尚书吕震曰有司妄言时和岁丰者业加有罪切民情知治理者宜旌赏之敕三法司慎刑行在刑部奏决囚有律轻情重者请重处之上曰民弗信其如律赈山东饥五月诸城等县蝗命有司捕瘗之谕曰蝗苗蠧也尔不能除则亦民蠧端午节幸东苑观击球射柳听文武羣臣四夷朝使及在京耆老聚观是日也分击球官两朋驸马都尉袁容领左宁阳侯陈懋领右自皇太孙而下诸王大臣以次击球皇太孙射柳三中上大喜既毕使属对称善赐名马锦绮纱罗及番国布诸王大臣以下击射申者赐夏布彩币有差遂命儒臣赋诗赐羣臣宴及钞设甘肃茶马司于陕西行都司城外定营建长陵功赏进封武义伯王通为成山侯驺虞见青兖羣臣献诗礼部请贺不许六月上召行在户部臣曰人从徐州来言水灾民有鬻男子者人至父子相弃穷极矣即驿赈之所鬻为赎还乐亭县人伤稼免其租壬戌月食束鹿县野蚕茧增设顺天应天二府州县官府通判州判官县佐各一员理马政七月鞑靼太师阿鲁台来归封为和宁王申敕交址布政司府州县官善绥新附之民敕镇守大同江阴侯吴高修诸处烟炖高五尺坚必铁石八月赈仁和嘉兴二县饥申明恤刑之令九月命扈从军士于北京城外旁近人种麦二十畆依屯田考较毋倚闲暇而旷沃土府军指挥张昶自南京来奏事辞归上颇闻昶弟倚皇太子妃兄居乡骄横召谕曰开平王永城侯德庆侯家恃外戚生事皆取灭亡汝当为鉴因赐钞六十锭曰若尔家守法何翅万之上谓户部臣曰山东蝗有司不问朝廷知而遣捕滋蔓矣各郡县每岁春至惊蛰时其即视之初发捕使绝布政按察二司失提督者与州县同罪十月遣副都御史李庆赍玺书于南京命皇太子录囚出轻罪命诸将整饬士马十一月以山东新进野蚕茧织帛染柘黄制衾荐太庙瓦刺马哈木既封复叛谋寇边上将亲征焉命诸将廵边练士马 

　　名山藏卷之七 

　　●名山藏卷之八 

　　臣何乔远恭辑 

　　典谟记八 

　　◆典谟记八 

　　十二年正月上谕行在工部臣修治孔子庙元宵节上观灯午门赐羣臣及耆老宴羣臣进诗命翰林第高下赐钞有差并赐耆老钞帛二月随州饥赈之按问长史之不言者上退坐右顺门里衣袖垢敝纳复出侍臣有赞圣德者上叹曰朕日十易衣未尝无之但念自惜福昔皇妣躬缉故衣皇考见而喜曰勤俭如此可法子孙朕常不敢忘三月扬州水赈之张辅使都指挥师佑寻交址贼首陈季扩于老挝获之上亲征瓦刺庚寅车驾发北京皇太孙从行晚久清河谕耆老之送驾者归督子弟务生戊戌驻跸宣府上从容教太孙太孙所对皆合上意上喜庚子发宁远镇行闲有突兔命皇太孙射之应弦而毙赐皇太孙名马辛丑至万全命忻城怕赵彝建平伯高福尚书吴中郭资都御史李庆通政司马麟督饷曰役民随军苦矣朝夕慰劳无毒以刑是月也直隶河南山陕湖广诸县饥疫皇太子命赈视之四月甲辰朔驻跸兴和大阅庚戌敕大营及五军诸将曰军法严则士一赏功明则士服今朝发一令夕不下闻此不严也将士効力名不上达此不明也其立传令及纪功官丁卯发清水源上以山川险易及将士之勤劳示皇太孙马上且曰汝知吾所以为此者乎对曰陛下岂图其土地利其资畜亦岂不自为乐虏禽兽也恩之不戴服而遽叛陛下固欲大狝薙之永驱于绝荒令一迹不近塞为子孙臣民世福遂下马叩头上嘉叹良久戊辰驻跸屯云虏多降者巳巳驻跸玄石坡申令将士爱惜战马兵行毋擅离队伍辛未驻跸清风壑命药病者五月癸酉朔驻跸杨林戌上教皇太孙以创业专成之道曰天下之事不可不周知人之艰难不可不涉历乙亥驻跸禽胡山上念濳邸时尝禽虏不花于此遣祭其山川之神辛卯驻跸速儿温都儿之地有海子水清洌赐名蒙山海是月也皇太子遣人抚绥高密安丘诸城三县之流移者六月壬寅朔驻跸清流港前锋都督刘江等哨见虏迹东行王令五军将士临阵齐奋所诛惟首虏毋夺财物毋掠妇女毋虐老稚毋杀降附违者斩甲辰驻跸双泉海刘江等遇虏康哈里孩与战斩其数十人上度虏且至严哨瞭巳获虏谍言虏兵踁此可百余甲丙午车驾发双泉海次三峡上率师兼程进命皇太孙于宝纛同行专以铁骑五百护卫戊申驻跸忽兰忽失温是日马哈木太平把秃孛罗等率众逆我师兄阵整顿兵山巅上驻高阜望寇分为三令铁骑挑之虏奋来战上麾安远侯升发神机铳炮毙虏数百余人亲率铁骑击却之武安侯郑亨追击虏中流矢宁阳侯陈懋成山侯王通等攻虏右虏坚都督朱崇指挥吕兴等前薄之连发神机铳炮虏死无数丰城侯李彬都督谭青马聚攻虏左虏尽死鬬聚被创都指挥满奏对失辞以右春坊大学士兼翰林院侍侍讲淮左春坊左谕德兼翰林院侍讲杨士奇及司经局正字金问等辅导不职并征之是月也皇太子赈河南湖广浙江诸县饥八月辛丑朔车驾至京羣臣皆贺庚戌大赐宴张辅执送贼首陈季扩阮师至京师伏诛尼八刺国沙的新葛遣人入贡封为尼八刺国王赏从征将士九月降晋王济熿为庶人使与世子美圭同守恭王坟封恭王第三子平阳王济熿为晋王榜葛刺国王遣使献麒麟羣臣献诗礼部请贺不许孟县献嘉禾上闻弗提斤六城之地肥饶命指挥塔失往治弗提卫城池令军民居止畋猎孳牧从其便商贾欲居者听之伊王■〈木彝〉薨闰九月黄淮征至下狱既杨士奇金问亦至命法司鞫治宥士奇召问东宫事士奇叩头言殿下孝敬诚至凡所稽迟皆臣等罪上悦而罢行在诸臣奏士奇不宜独宥下锦衣系之未几特出还职遂征司经尸句洗马杨溥芮善相继下狱崇明县水给米钞赈之免差役二岁十一月郢王栋薨谕行在翰林院学士胡广侍讲杨荣金幼孜曰五经四书传注虽定羣儒异同之说尚互可发明其会通采附为大全书周程张朱所著如太极通书西铭都力战死上遥见率铁骑驰击大败之杀其王子士余人斩首数千级乘胜追奔度两高山虏勒余众复战又败之追至土刺河生擒数十人马哈木太平等脱遁会日暮皇太孙遣骑兵四觇知虏已败走上还帐皇太孙入见语虏败形叩首称贺上曰虏去未远尚宜穷追皇太孙曰以陛下之威虏破胆矣请班师上曰善巳酉赐名忽兰忽失温地曰杀胡镇庚戌班师虏有乘高而觇者上麾兵薄之皆溃散车驾发杀胡镇驻跸回流甸遣使以击败马哈木等谕和宁王阿鲁台戊午驻跸三峯山之西南和宁王遣所部来朝命中官往劳之庚申驻跸饮马西岸和宁王复遣所部来言疾不能自诣上赐之米百石驴百匹羊百牵别赐其部属丙申驻跸饮马泉和宁王遣人谢慰谕之乙巳次墨山峪敕皇太子以班师告天地宗庙社稷颁诏天下是月也皇太子赈常熟县饥七月丙子驻跸禽胡山敕山陜辽东临边诸城增烽堠谨备御巳丑驻跸红桥禁蹂田禾取人畜产者庚寅驻跸兴和命偃军二十日丰城侯彬成山侯通领之命兴安伯徐亨等率军扈从巳亥驻跸沙河皇太子遣兵部尚书兼詹事府詹事金忠进迎銮表上怒其缓且正蒙诸篇亦汇聚次之为性理书因命举朝臣及四方文学之士开馆东华门外纂修而广等总其事光禄寺给朝夕馔甲寅月食苏松嘉湖杭五府水有司请半征上尽蠲焉 
　　十三年正月敕谕天下来朝有司曰朕夙夜图治擢任贤能苟能尽心修职俾康兆庶天下未有不太平者也夫为官者以忠勤廉谨为本以公正仁恕为先忠则不欺勤则不怠廉则不贪谨则不肆公则不私正则不偏仁则不暴恕则不害毋谓民愚而心实神毋谓朝廷可欺也而上天鉴之不遵朕言罪不赦钦哉既复榜而申戒之午门之外瓦剌顺宁王马哈王贤义王太平安乐王把秃孛罗遣使谢罪请朝贡如初许之壬子午门外灯山火有死者命礼部给其家敕皇太子曰上元张灯意同民乐火及于人天戒朕也方兹祗惧尔亦敬之停止中外进送遣监察御史吴文等分行天下询察吏治得失及民闲疾苦以闻郡县官有贪刻不律者执之阘葺老病悉送京师以春和有宽恤之令设保安州户部言漕运渐多请发民治仓上曰东作将兴其出徒流以下定等输作命武职大臣出镇谕之曰尔皆旧人寄尔腹心夫财民心也不伤其财斯不失其心往勉之二月遣指挥斌给事中盘等十二人分往山东西大同陕西甘肃辽东督视军士操练屯种交址总兵官张辅沐晟还师京师立北京马神祠定平安南功赏释工作囚徒四千九百余入输作赎罪既而多亡有司请捕之上曰必其空乏遂命见役者俱还家期秋后赴工令下有不愿去者七百余人上并尽释之四月命张辅镇交址止既选幼军随侍皇太孙至是设府军前卫亲军指挥使置官属焉以水赈北京诸郡五月丁酉朔日有食之端午节上御东苑观击球射柳赐文武羣臣钞有差文臣进诗者加赐酒席壬子月食开清江浦河道七月谕行在都察院曰滦州知州敬代州同知损武清知县濳皆残吏巳置法备录所犯榜天下以儆民牧太监郑和等奉使西洋诸番还命武职宫犯轻罪系狱者有疾许出医药者为令赈魏瑞昌永司射洪巴诸县八月以北京军民养马者多增置行太仆寺少卿各一员寺丞八员戊寅寿星见赈山东河南顺天等府饥九月占城贡狮子羣臣请贺上曰元顺帝时两都桑果叶皆五色黄龙文嘉禾有一茎至八穗者五色云常见朕与卿等祗敬无怠而巳五经四书大全及性理大全书成上亲序之十月令郡县凡选发种田者能用心养马悉除其罪大城县水免其租甲申上猎近郊经白河念靖难时冰合济师遣特牲祭告法司奏冒支官粮者上怒命戮之刑科覆奏上曰朕过矣其如律中官李达吏部员外郎陈诚等使西域还十一月麻林诸国进麒麟天马神马诸物上御奉天门受之羣臣稽首称颂上曰此皆皇考威德卿等辅相功继今益勉之苏林荅刺古里柯枝麻林诸番使将归命行在礼部臣豫遣官于福建俟其至宴饯之无简敕周肃秦晋诸王选护卫步骑五千以明春赴真定操练敕西北边及中原江北诸都司武卫选所属步骑兵以明春赴真定德州二处操练候比试于京师如洪武中故事赈潮州诸县 
　　十四年正月赈北京河南山东饥免其逋租停官买不急之务以水免河南诸府去年租税二月改赵王高燧封国于彰德命汉王高煦居青州四月礼部郎中周讷请封禅尚书吕震亦以请上曰圣经无文焉管子不足道也卿乃不及魏征五月端午节上御东苑观击球射柳赐文武羣臣宴自公侯以下至卫士耆民赐钞有差赈六安英山砀萧西安诸县饥置交址郡县凡府十二州十九县六十一六月儋州土官率生黎峒首来朝上谓行在礼部曰黎人远不沾化而贡献频繁自今三年一朝着为令哈烈撒马儿罕失刺思俺都淮等处朝贡使臣辞还赐钞币命礼部遇所过州县宴饯之仍遣中官鲁安即中陈诚赍敕偕行赐哈烈王沙哈鲁及撒马儿罕等头目金缯诸物八月癸酉寿星见行在礼部请率羣臣贺不许九月戊申车驾还南京十月甲戌月食癸未车驾至十一日周王橚率其子镇平王有爌宜阳王有炥来朝上欲迁都北京下羣臣议羣臣合疏伏惟北京圣人龙兴之地北枕居庸西峙太行东连山海南俯中原足以控四夷制天下土厚水甘民淳俗朴诚天府之国帝王之都高皇帝分封陛下若有待矣陛下即位之初升为北京文武羣臣合请营建巳下所司采木川广羣庶云集良材神呈比来圣驾廵狩万国来同民物阜成祯祥骈辏天意人心昭然可知然陛下重民而纡徐窃今漕运已通储畜充溢将作之辰天实启今伏惟早赐圣断上曰善楚王桢来朝修曲阜兖国复圣公庙复命修从祀诸贤之庙坏者古里爪哇满刺占城锡兰山木骨都束溜山喃渤利不刺陆柯丹苏门荅刺麻林刺撒忽鲁谟斯柯枝南巫里沙里湾泥彭亭诸国及旧港宣慰使臣来朝既辞还悉赐文绮袭衣遣中官郑和等赍敕及锦绮纱罗彩绢等物偕往赐诸国王仍赐柯枝国王印诰并封其国中山为镇国山亲制碑文赐之先是上谕皇太子令翰林儒臣黄淮杨士奇采古名臣对君之词汇录以便观览至是书成赐名历代名臣奏议遂以颁赐 
　　十五年正月辽王植渖王模宁王权蜀王椿安王楹晋王济熿来巿上集神僧传成御制序二月谷王穗以逆谋削为庶人命丰城侯李彬镇交址肃王楧庆王■〈木旃〉楚世子孟烷鲁王肇辉来朝命泰宁侯珪掌北京缮工事安远侯升成山侯通副之遂诹日兴事三月以五经四书性理大全书颁六部两京国子监及天下郡县学命天下有司杂犯死罪及徒流以下悉纵还家营资斧徒作北京自赎兴平王尚■〈火丹〉永寿王尚灴祥符王有爝新安王有熺永定王有光汝阳王有煽永兴王尚烈来朝汉王高煦有罪居之乐安州车驾廵狩北京壬子发京师巳巳次邾城敕军士所过毋坏民稼有践伤者除其近税五月丙戌朔车驾至北京命行在左副都御史李庆兼督营造命行在工部造安乐营以居病匠太医院分疗之御史锦衣廵视亡殁者归其骨七月赐皇太子务本之训敕曰朕以教太孙今录赐汝复别以赐皇太孙使服膺之戊寅寿星见羣臣请贺不许九月修孔子庙成上制文刻碑焉戊辰月食既命在工所疾未痊者护送还家有司善抚之十一月金水河太液池水冰结为楼阁龙凤花卉象赐羣臣临观行在礼部尚书吕震请率百官表贺拒不受敕曰比岁以来卿等遇祥辄贺朕之凉德夙夜不敢康命中外诸司爱恤军民劝课农桑作兴学校平均赋役敬祀慎刑旌表孝顺节义民鳏寡孤独必存恤之荐举材德遗逸之士严固边徼仓库出纳无有侵欺一遵高皇帝成宪官吏贪暴旷职者监察御史按察司具实纠治之改前礼部尚书赵羾为兵部尚书廵督塞北屯戍军民一切利病边务不修者以实闻 【 羾夏县人洪武中以太学生授职方司主事命核天下兵马诸路屯戍羾具图以进补其缺者增其宜置太祖谓羾能升武库员外郎寻升浙江右参政时海寇出没劫掠以计捕之成祖嗣位使交址郄其金宝之馈使还升刑部右侍郎寻转工部未几升本部尚书赐宴华盖殿彻御筵馔珍羞以遗其母戊午敕诣北京十仁孝皇后山陵壬辰督开创隆庆保安永宁诸州县抚安新集之民既改兵部尚书丁内艰起复专理塞外兵政壬寅北征羾给馈饷不绝仁宗嗣位改刑部尚书宣德庚戌以疾致仕正统元年卒遣官谕祭命有同治丧葬羾在襁褓母抱避寇林莽中卒遇虎熟视去闻者异之及长英伟多才善属文喜歌咏历事五朝多所裨益虽贵位列卿自奉如寒素】 是月陕西进玉兔羣臣表贺 
　　十六年正月以玄兔图并表颂赐皇太子谕之曰羣臣颂朕朕心媿之夫好直则德广好谀则过增尔将来有寄不可不审理于言故示尔知交址贼黎利反三月乙丑月食敕天下文武官员转贪为廉革暴为宽励怠为勤去私持公赡养军民使皆受福敕成山侯通行视陕西潼关等处曰高皇帝数命公侯重臣修理军政今西北边尤急勉尽厥心六月纂修天下郡县志书敕交址总兵官李彬曰为将之道在智勇仁信忠勇则不可犯智则不可惑仁则爱人信则不欺忠则无二尔无镇远夷政当体之七月交址布政使莫勋交州知府林希望等言交僻南荒慕化有午皇上建设郡县俾同内向今者营建北京谨以家丁瓢等五百人献诣阙下少効子来召劳赐锡而遣之曰备悉远诚殊不劳尔降敕切责陕西布政按察二司曰比闻所属郡县岁累不登致民流莩又不以闻其咎安在速赈之翰林院侍读兼右春坊右赞善梁濳以辅导有阙逮下狱八月尼八刺国王沙的新葛遣人入贡使中官邓城与其使者偕行赐赉之所经罕东灵藏必力士瓦乌思藏野蓝可般十纳等处头目皆有赐丙戌寿星见九月壬戌月食十月谕陕西三司曰西人苦旱征役又繁朕甚悯焉自今出使外夷一切供应非有朝命毋得擅取违者重罪之十一月以浙江濒海郡县风潮冲激堤岸垫溺民居岁治无成上亲斋戒遣保定侯孟英以太牢祭东海既祭水患弭咸归颂于圣诚十二月武当山宫观成赐名太岳太和山亲制文记之上以资皇考皇妣之福下为民庶祈弭谕法司曰唐太宗恶官吏贪浊犯赃必寘法吏尚清谨民免掊克贞观所以为盛朕屡敕中外诸司不许妄杀一夫擅敛一财而官吏恣肆自若继今论如法以陕西旱命成山侯通偕户部官驰赈之谕曰民之饥饿譬捄水火速往毋缓一切不急悉停止之民间事不便者条具以闻 
　　十七年三月为善阴隲书成盖上辑古之积善而庆显有明效者得百六十五人人为论断系诗于后以劝世焉因命礼部凖大诰例抽目以试士八月敕皇太孙曰尔年既长尚勤学问自古帝王未有不读书明理而能齐治平均者交址又安府土官知府潘僚反敕丰城侯李彬讨之九月封刘江广宁伯丙辰卿云见羣臣称贺不许敕曰帝舜之世有百工八伯之歌四时未经万姓未诚朕正当与卿等忧勤惕厉以荅上眷十一月丁巳甘露降孝陵松栢三日十二月敕武臣曰自古国家盛衰强弱未有不系武备之张弛有宋之时太祖太宗削除暴乱将勇兵强后嗣不修丑虏僭窃驯致分裂宗社丘墟元有天下世宗戎部整肃甲兵强盛遂以胡主华厥后嗣主荒淫军政弛焉覆亡竟至我高皇帝受命于天于时将帅效忠士卒奋勇左下之民阴受其赐朕嗣位以来屡敕尔等整齐队伍操练士卒犀利器械尔等惟图货贿苟且蒙塞今明与尔言尔犯他罪论勋论戚犹或可恕若如前弊罪且用杀令自今在外系囚当死者悉送京师会官审录三覆奏乃决癸未卿云见敕皇太孙曰比闻出郊游猎一军害民即惩以法朕闻甚喜善积而久名播天下不令而行不言而信肃王楧薨命工部侍郎刘仲廉许廓覆实户口田赋于交址仍察军军民利病以闻 
　　十八年正月上元节上观灯午门赐羣臣宴赐御制诗羣臣属和以进 【 诗曰皇明启祚天眷隆太祖受命芟羣雄奠安万姓复人纪洒扫宇宙腥膻空三光宣精益辉朗五岳不动逾穹崇天祼壤极南北虞渊旸谷穷西东梯山航海日相继王帛万国皆朝宗宣扬教化敷礼乐简拔贤俊俱登广闾阎耕凿乐皥皥田弦诵声沨沨开基创业比盘石神功圣德垂无穷朕继大统膺天命负荷弗克怀忡忡宵衣旰食敢自逸黾勉图治思成功兹惟民物日蕃阜休养作息无瘝痌雨旸不愆万类育两闲租气何冲融生祥毓瑞日骈集灵贶所锡繇苍穹上元隹节值三五宴乐期与臣民同巨鳌负山出平地屹立万仞当天中香烟下连瑞雾紫灯火上照青云红教坊杂沓百戏队仙仗围绕千花丛九衢车马随明月千家弦管皆春风朕观此景心更悦岂独民庶欣遭逢赖兹臣邻力匡辅各谨乃职输其忠繇来盛德戒盈满毋或怠肆堕天工朕承洪业冀垂拱仰止圣哲怀轩农太平一统洽文治万方永乐年屡丰作诗敢继南熏曲愿与四海歌时雍】 闰正月乙酉月食五月交址右参政侯保率民御贼死之左参政冯贵亦以讨贼战死 【 保赞皇人国子生为襄城贑榆博兴三县知县有善政初设交址郡县择人抚治升交州知府又升交州右参政时黎利剽掠郡县保筑堡要害御之贼来攻堡与战不胜死　贵武陵人举进士为兵科给事中从张辅征交址总督兵饷克效勤劳还奏称旨升交址右参议俄升左参政抚辑流民归附者众有士兵二十余人劲勇耐鬬每击贼辄有万中官马骐嫉之尽夺具士兵及黎利反独以羸卒数百遇贼战死保为政廉恕贵有才畧其死人也皆世】 六月孝顺事实书成盖上命侍臣考古孝行卓然者得二百七人复为论断并系之诗以教民以陈诚为参政命同中官郭敬等使哈烈诸国七月辛巳月食八月丁西朔日有食之巳酉寿星见丙位羣臣请贺敕曰上天垂象以亲有德朕惟恐弗堪九月以北宫殿将成明岁将朝正于新殿遂遣行在户部尚书夏原吉齐敕召皇太子命行在礼部明年正月朔以北京为京师去行在令取南京各印信给京师诸衙门南京衙门别铸皆加南京二字诸城县进龙马十月右麻刺郎国王干刺义亦敦奔率妻子羣臣来朝礼之如苏禄国王癸亥甘露降孝陵松栢十一月北京宫殿成诏曰朕皇考高皇帝建都江左肇造邦基肆朕缵承惟怀永图眷惟北京实为都会惟天意之所属亦上筮之攸同乃仿古制狥舆情立两京置郊社宗庙创建宫室上以绍先志下以诒子孙营建以来天下人民乐于趋事天人恊赞景贶骈臻今工告成选以明年正朔御奉天殿朝百官治万民故兹诏示咸使闻知召皇太孙于南京交址占城诸国来贡白乌瑞象羣臣应制撰诗增云南交址贵州三清吏司于户刑二部云南交址贵州三道于都察院赈山东诸府州县饥十二月封郭义安阳侯薛禄阳武侯金玉惠安伯薛斌永顺伯皇太子及太孙至先是皇太子过邹县见民男女老弱持筐拾草实驻问之知以为食恻然下马入民舍视民男女皆衣百结灶釜倾不治叹曰民隐如此乎予之钞问所苦辍食赐之山东布政使石执中来迎太子责焉执中言巳奏停今年税太子曰民饥且死尚及税耶勘口数速赈之近地三日远五日执中请人给三斗皇太子曰与之六吾言上母惧擅发至是上言上嘉叹久之 
　　十九年正月甲子朔上诣太庙奉安五庙神主命皇太子奉安昊天上帝后土皇地祗神主于天地坛皇太孙奉安太社太稷神主于社稷坛黔国公沐晟奉安山川诸神主于山川坛礼毕上御奉天殿受朝贺大赐宴赦天下和宁王阿鲁台遣使来贡使要劫行旅上戒谕之自是阿鲁台不朝乙卯月食既二月赈通渭全椒吴桥三县楚王槙庆王■〈木旃〉来朝四月庚子奉天华盖谨身三殿灾敕曰朕仿古建二京三殿同灾朕心惶惧意者敬天事神礼有怠欤祖法戾欤政务乖欤小人在位贤士隐齐迹欤刑狱冤滥欤谗慝交作欤削剥掊克及田里欤蠧财妄费用无度欤租税太重徭役不均欤军旅未息征调无方馈饷乏欤工作过度民力敝欤奸人附势羣吏弄法抑有阘茸不治而致然欤朕之寡昧未究所繇尔文武羣臣宜陈无隐朕图悛改以回天意停止中外之不便不急者敕曰上天垂戒监寐不遑 【 言寐而不能寤也】 礼部以朕初度读贺甚非所以畏天而徒益不德焉其止敕吏部尚书蹇义等二十六人廵行天下安抚军民羣臣应诏言事皆言迁都不便主事萧仪言尤峻切上怒命诛之曰吾与大臣密议数月岂复不便哉科道官因効奏诸大臣上御午门楼使廷辩诸大臣啐骂科道官书生也昧大计户部尚书夏原吉奉曰御史给事言官也且应诏陈言臣等备员不能恊赞是臣等罪上悦两宥之给事中柯暹监察御史何忠郑维栢罗通等应诏言事请上止廵游引龙不离渊虎不离穴为喻上怒诘问之引易书龙虎风云对皆謪知边州六月赈吴西安瑞昌濳山东光五县饥谍者云阿鲁台欲寇边敕居庸等关严备征诸都司兵京师上将廵开平兴和焉七月严自宫禁赈宁津高邑歙新宁上杭五县饥阿鲁台闻上将廵边举众北徙遂罢诸征兵八月辛卯朔日有食之河间县进白兔以水免徐州税粮十一月命边将置暹骑于古北口北神树之地作深沟高堑以自固上复将征虏命户部尚书夏原吉兵部尚书方宾礼部尚书吕震刑部尚书吴中等议皆谓频年劳师军马储胥十丧八九灾眚屡作内外俱疲重以圣体少安涉冒风沙殊所未便古不勤兵于远莫若休养于内备御于外方图入奏会上遽召宾宾言馈饷恐不赡遂召问原吉饷数对曰赡备御而已亡以给大军上不怿即命原吉料储饷干开平而吴中入对与宾同遂召原吉颂系之以大理寺丞邹师颜尝署部并系之宾惧自杀上曰朕未尝罪宾何遽然既闻宾平生怒而戮其尸并下中于狱 【 宾杭州人自监生擢刑部试郎中改兵部建文中署应天府事坐累谪广东以尚书茹瑺荐调兵部郎中上初即位升本部左侍郎扈从北京升尚书聪敏强记职务丛脞问无不荅虽寡学善应对既见信用势焰骄腾睚眦必报原吉遭系上时时愤詈之宾方提调灵济官工上数使使侦工中使闲语宾以上怒故恐罪及自缢朝房中上初犹惜其材既漏闻平生所为怒曰生诛矣命剉其尸僇】 下翰林院侍讲李时勉狱命侍郎张本都御史王彰督有司造车发丁壮挽送以备征虏 
　　二十年正月巳未朔日有食之免羣臣贺辛未月食赈龙游宁乡二县饥二月命考黜赃污官吏边戌之三月令有司遇饥荒急迫赈而后奏闻阿鲁台犯兴和杀守将都指挥焕上亲征之议遂决命皇太子监国戊寅车驾发北京辛巳驻跸鸡鸣山虏闻夜遁癸未驻跸宣府甲申飨将士四月敕皇太子凡官军以罪系者悉送军前立功命太医院分医生朝夕行营有疾者与善药巳亥敕前锋都督朱荣等勤哨瞭慎设伏辛丑驻跸龙门收遁虏遗马二千余匹癸卯万寿节礼部请贺上曰朕不获祗拜宗庙兼念从征士卒之苦何乐于心此行驱虏安边共効忠勇所以贺也令民以军饷役塞外者复之一年乙卯驻跸云州阅兵是月也皇太子赈颍州饥五月丁巳朔令将士军行不得离队五十丈收放马驴亦毋得远离营乙且度偏岭命将士猎道傍山下曰非好猎也以缮士怒丙寅驻跸隰宁敕开平备御成安侯亮曰虏至勿战固守俟大军城中民禁之远出屯堡无要害者悉徙入城丁卯大阅谕诸将曰水因地而顺流兵因敌而作势水无常形兵无常势兵犹水也戌辰观士卒射一卒连中三赐牛羊各一钞五锭银碗二曰重赏则人劝是日上制平虏三曲使将士歌之庚午名诸公侯驰射英国公辅安远侯升连中应城伯亨不中罢其领兵隆平侯信辞疾不至降为办事官上谓诸将勇智兼全为将之道弓马便捷所向无敌勇也计算深长智也有勇无智一卒耳辛未发隰宁次西凉亭亭故元往来廵游所上谓侍臣曰元人创此岂计今日书曰常厥德保厥位厥德靡常九有以亡况一亭耶因禁伐其亭傍树曰殷鉴也癸酉次闵安命下营时大臣居中五军分驻营外建左右哨左右掖以总之步卒居内骑卒居外神机营在骑卒外外有长周四周二十里军中樵牧毋得出长围上问诸将驱虏策皆叩头言奉陛下成算上曰智勇先也必爱士而和僚敕皇太子曰朕今去京师渐远军机重务令五府六部议当行之不必来奏乃敕诸臣恊心辅导丙子次威虏镇赐皇太子书曰朕付尔宗社亲贤保民是为尔孝口腹劳人非朕心也继今蔬果无远进毋以军中念朕上在军率五鼓起或亲阅军卒或计议军务夜与侍臣论经史或与诸将论兵法至忘寝食至是谕诸将曰军旅重事朕不敢自逸每一令出必审思之古人云将国辅也辅周国强辅隙国弱朕若未当尔有深议长策即面陈焉敕领运公侯令馈运兵民日随大军行夜团营而宿后者斩六月庚寅次长乐镇镇乏水晚有泉跃出足军壬辰次清平镇令曰出应昌地益平旷宜结方阵进神机马队整肃列之癸巳次威远以开平报虏复攻万全上曰虏虑大军捣其巢穴为此牵制必不足虑甲午次阳和谷虏攻万全者遁去丙申次祥云屯方驻跸有紫云如盖见营南因赐屯名戊戌次翠玉峯虏有降者命善抚之庚戌次玉河泉以深入敕前锋都督朱荣等各领健卒三百卒二骑斋二十日粮宵行遉伺都督吴成等踵兵千人后应乙卯次通济河令军中护兵器马驴行粮毋委弃七月次环秀冈虏有息命将士星驰进四出逻骑巳未次杀胡原荣获虏部属言阿鲁台巳尽弃其马驼牛羊辎重于阔滦海之侧与其家属直北徙上曰未信毋弛备既果然召荣成还尽收虏所弃牛羊驼马焚其辎重遂命旋师夜谕诸将曰阿鲁台遁矣羽翼之者兀良哈遂分步骑二万为五道上亲率精骑数万西要之庚午大败之屈裂河追奔三十余里抵其巢穴斩首虏数十生获其党伯儿伯克等尽收其人口牛羊驼马焚其辎重兵器辛未上复以兵狥屈裂儿河西大获之甲戌兀良哈老弱诣军门待罪戊寅次捷胜原分给所获牛羊于将士壬午次紫驼冈宁阳侯懋以骑兵五千搜余寇屈裂河东北深谷中获其男妇千余及牛羊马数万并得所掠边卒男女百余人是月也皇太子免两直隶山东河南郡县被水田粮若马草八月巳丑次祥云屯宁阳侯追败残虏山泽中壬辰次威远川益宁阳侯精骑千与武安侯郑亨前行收辎重亨懋夹击虏又大败之庚子驻跸武平镇皇太子遣富阳侯李茂芳礼部尚书吕震迎驾遣李庆祭开平山川以班师谕皇太子颁诏于天下中官郑和等使诸番国还庚戌次云州禁官军践伤田稼皇太子遣驸马都尉沐昕赵王高燧遣长史赵季通六部臣仕侍郎郭敦进贺平胡表至九月丁已度居庸关次龙虎台飨随驾将较北京文武大臣迎驾见壬戌昧爽上至北京羣臣表贺下杨士奇吕震蹇义锦衣卫狱严钞法不行使者坐大辟家徙边宴随征将士命礼部分等有功无过者坐前列食上食功过相等先入关者坐次列食中食功过俱无坐下列食下食无功有过者傍立赐钞各有差以杨荣金幼孜扈从之劳特命坐前列食上食各赐二品金织纻丝衣一袭钞五千贯封朱荣武进伯薛贵安顺伯释杨士奇复其官十月申谕有司逃民复业者积年逋负悉蠲免命内官韦乔监察御史宋凖郎中吕谦等八十人盘点天下军民衙门仓粮稽考递年出纳之数十一月郑州献白兔十二月赈英山县饥闰十二月以水免凤阳府所属州县粮 
　　二十一年正月二月蜀王椿薨释蹇义复其官三月释吕震复其官赈文登县饥五月开封府雨伤稼遣人按视蠲其禾且常山中护卫总旗王瑜上变告山中护卫指挥贤等纠合羽林前卫指挥旭等将举兵推赵王为主谋不利于上及皇太子上召皇太子赵王与诸大臣皆至捕贼亲鞫而诛之 【 瑜字廷墨直隶山阳人繇淮安卫总旗调常山护卫仕至右军都督府佥事雅尚文学为指挥用法平恕门杜私谒为镇守宽大不猛务以德服人喜观史册每读忠臣烈士传慨然歆慕遇姧臣贼子则切齿恨之但发不轨事有枉者死之日自束两手如高悬者号呼救解而卒】 东阿知县贝秉彝九载当升县民乞留从之加秩二级复其任 【 秉彝上虞人举进士知邵阳县有惠政以忧去再知东阿律已廉勤政火宽厚兴学劝士课农务民县以大治】 六月庚戌朔日有食之七月虏中有来降者言阿鲁台将入掠召谕诸将曰朕当待之塞外乘其劳击之遂定部分料军实释李时勉复其官命皇太子监国壬寅车驾发京师甲辰次土木随征将士毕集上阅之喜遂赐宴会有边卒陷虏中者脱归云今聚饮马河北声言犯大同宁夏敕大同宁夏守将严备之敕庆王■〈木旃〉严敕护卫官军亦如之有告军士取民田榖饲马者立斩以狥戊申次宣府书谕皇太子凡饮食及诸不急之物悉勿进八月已酉朔宴劳大营五军诸将因大阅甲寅车驾发宣府次沙镇赐诸将内厩马曰古人克敌藉习习调之庚申次万全兵民有所进献倍偿之敕大营五军诸将曰朕劳勤将士非志用武计生民也夫有精兵十万可横行天下今以三十万众当此残虏何患不克丙寅命诸将布陈聚军士操习之神机铳当锋马队居后曰阵密则固锋疏则达命诸将分督沿边隘口昼夜毋怠乙亥次沙城召见晋庶人济熺封其子美圭为平阳王是月也寿星见封琼烃为唐王皇太子赈靖州会同县饥蠲两直隶山东郡县被灾田九月戊子次西杨河抵于阴山之脊皇太子赵王及诸大臣遣人奉表贺寿星却不受虏伪知院阿失帖木儿古纳召等率其妻子来降备言阿鲁台今夏为瓦刺顺宁王脱欢所败其部落溃散无所属若闻天兵再出远走不暇敢复南向上命授之官谕诸将曰虽然当谨备分令廵视缘边修筑关隘防守之西洋诸夷遣使来贡凡十六国吏者千二百人敕皇太子宴劳厚赐命恭顺伯吴克忠安顺伯薛贵都督吴成等先出骑士三千侦虏十月甲寅朔前锋宁阳侯陈懋追虏至宿嵬出口遇鞑靼王子也先土干率妻子部属来归遣人驰奏敕善视之与偕来甲子驻跸天城将士猎东南山上临观之丙寅复观猎时风日暄霁将士健捷上喜已已宁阳侯以也先土干及其部属入见上大喜召之前与之语叩头呼万岁命悉赐酒馔封也先土干忠勇王赐姓名曰金忠所以宴赐甚厚遂并谕书皇太子下诏班师颁中外甲戍驻跸万全皇太子遣定国公景昌表贺十一月戊寅朔军惊次怀来辛已入居庸关上衮乘王戈花龙马臣民夷使骈阗迎驾欢呼万岁次龙虎台大赐宴甲申至京师陈卤簿上乘御辇入谒告天地宗庙社稷出御奉天门朝羣臣时诸番贡使咸集阙下文武羣臣上表贺上谕以无怠无荒四夷来王之意遂召忠勇王部下皆授官壬辰月食 
　　二十二年正月阿鲁台所部复侵掠边塞上复召公侯大臣熟计征虏皆赞决上可之赐文武百官及京民四夷人等元宵节钞二月楚王槙薨三月作五军使忠勇王领壮士为前锋谕诸将曰阿鲁台始以穷蹙来归朕抚甚厚违天负恩不一一朕再出师捣其巢穴命如丝发当时若从将士计岂能复生驱而逐之冀能改也豺狼兽心终焉不变朕非黩武必拯边民重建南京天禧祠赐名大报恩寺荐福于高皇帝后四月赠从靖难之战没者以亲征命皇太子监国乙酉发北京巳未次长安岭享诸将壬戌万寿圣节车驾次赤城礼部请贺上曰朕方劳于师庚午车驾次隰宁忠勇王所部获虏谍云阿鲁台且度塔兰纳木儿河趣漠北以避上曰寇不远速进是月也秦王志烜薨五月巳卯至开平雨上遥见士卒沾湿寒有后至者命诸将恤士甲申上梦神一再告曰上帝好生旦召问杨荣金幼孜曰何祥也岂天属意此寇部属耶皆对曰陛下除暴安民亦好生也或者火燃昆冈玉石俱焚上帝之意惟陛下详之上即命草敕使谕其部落曰往者阿鲁台穷极归朕及朕所以待之者尔等所知朕何负此而比年以来寇掠我边鄙虔刘我蒸庶谁之过与朕闲者以天人之怒再用率师当是之时如狥将士之志尔等复有余命朕体好生驱之旷远兽心不悛荼毒增甚今王师之来罪止阿鲁台一人有能顺敬天道输诚来朝朕待以恩礼仍授官职听择善地毋怀疑二以遗后悔命安远侯柳升瘗道中遗骸上亲祭之谕诸将曰武有七德禁暴除乱是其首也又谓止戈今罪人阿鲁台耳胁从之众有归降者宜悉意抚绥非持兵器向我师者纵勿杀壬寅次长乐镇杨荣金幼孜侍上曰汉高祖至柏人而心动朕次长乐思同乐也丙申次清平镇辎重后令诸将分接之曰不继者危道丁酉驻跸清平镇宴文武大臣命内侍歌高皇帝御制词五章上爵之曰此先帝垂谕创业守成之难而示淫荒酣酗之戒也朕虽军旅居臣杯酒敢忘先训皆稽首谢上亦制词五章述奉天法祖勤政恤民之意焉巳亥次威远川宴文武大臣亦命内侍歌之羣臣皆颂上悦悉沾醉罢是月也辽王植薨浚县蝗蝻笁知县王士廉斋祷八蜡以失政自责越三月有鸟数百食之殆尽皇太子闻而嘉赐之免扬州广平顺德湖广河南等府县累岁被灾田六月癸丑次金沙砾宁宁侯懋得胡马九匹进上曰其诈益防无怠丙辰次宝屏山谕诸将今深入虏地益谨备戊午次玉沙泉以荅兰纳本儿河近令诸将严兵巳未次龙武岗宁阳侯忠勇王率师前进至荅兰纳木儿河不见虏盖遁久矣上遣英国公辅成山侯通分兵大索仍命宁阳侯及忠勇王前觇之车驾进驻河上壬戌次苍石冈张辅等分兵索山谷周回四百余里无一迹癸亥次房坡宁阳侯返见曰请假臣一月粮深入必得之上曰朕更思甲子次翠云屯召诸将曰今出塞巳久人马俱劳孽虏所存亡几茫茫广漠若海探粟朕不穷追遂班师分诸将东西二路以归上东行丙寅次苍玉涧敕警而殿后庚寅次清水源刻纪行于高崖是时帝不豫戊子次双流滦书谕皇太子诏告天下庚寅次榆木川上大渐遗命传立丧服礼仪一遵高皇帝遗制辛卯上崩大学士杨荣等以六师在外秘不发丧含敛毕载以龙轝所至御幄朝夕上食如常仪遂驰计皇太子八月甲辰杨荣等至自行在致遗命于皇太子皇太子恸哭几绝强拜受进问故人皇太孙驰讣开平迎龙轝作梓宫谕告中外巳酉龙轝次鵰鹗皇太孙至始发丧辛亥臣民迎哭居庸关壬子及郊皇太子亲王及羣臣衰服哭迎至大内奉安仁智殿加敛纳梓宫九月壬午上尊谥曰体左弘道高明广运圣武神功纯仁至孝文皇帝庙号太宗十二月庚申葬长陵寿六十五世宗十七年加上尊谥曰成祖启天弘道高明肇运圣武神功纯仁至孝文皇帝 
　　臣乔远曰明兴二百余年于兹臣子论及成祖尚有正未尽善之疑岂知高帝闳谟远烈非成祖继之则都必不北虏必不威四夷必不宾服中外制度必不晏然一尊于后世夫拘挛之行岂所以论上圣之主哉成祖居以唐太宗自拟有唐家法则匪我俦盖汤武耶盖汤武耶 

　　名山藏卷之八 

　　●名山藏卷之九 

　　臣何乔远恭辑 

　　典谟记九 

　　◆典谟记九 

　　○仁宗昭皇帝 

　　仁宗昭皇帝 

　　仁宗皇帝御讳高炽太宗嫡长子也以高帝十一年生凤阳二十八年册为燕世子端重沉静嗜学亡厌时晋秦燕周四世子高帝皆教而试之异日者使分阅卫士帝还奏后问之对曰寒甚士方高食皇帝喜使阅章奏择其有大体可施行者报命高帝益爱之燕王起靖难帝居守北平坚拒李景隆兵燕王既为皇帝尚以世子守北平既二年召立为皇太子成祖有三子长帝次汉王高煦次赵王高燧赵王幼以聪敏爱而汉王用靖难功几得立为太子谋夺嫡者数矣寺人俨寺人保数为赵王短太子于成祖成祖迁都北京五出塞南京事悉付太子施行晚节多疾小人谗构太子几危十屡宫僚若杨士奇辈者为太子下狱赞善梁潜司训周冕至死狱中然太子益恭顺亦赖士奇蹇义夏原吉羽翼之有白曰殿下知谗人乎曰吾不知知为子太子监国遇水旱饥荒军民失所戚焉赈恤之暇与官僚邹济王汝玉徐善述等讲说诗书修词赋之业日记万言辞翰并精车驾崩检木川遗命至太子恸绝强拜受遂命皇太孙迎梓宫开平臣民三劝进以八月望日丁巳即皇帝位大赦天下以明年为洪熙元年命英国公辅掌中军都督府阳武侯禄左安远侯升右宁阳侯懋前成山侯通后曰卿先朝勋旧朕托腹心焉出夏原吉黄淮杨溥于狱复其官劳原吉咨以政赐冠带衣服被褥帏帐咸具原吉言臣在系母丧乞归葬成服上曰我独无丧卿老成人宜艰难共济命其家属护葬兵部驿舟有司治葬事复厚赐之置太师太傅太保阶正一品少师少傅少保从一品曰予冲人赖焉亦皇祖之制也遂命蹇义为少保兼吏部尚书加英国公辅太师皆给二俸升文渊阁大学士兼翰林院学士杨荣为太常寺卿金幼孜为户部右侍郎俱兼职如故左春坊大学士杨士奇为礼部左侍郎兼华葢殿大学士升黄淮为通政使兼武英殿大学士荣以下四人者皆掌内制不预所升职务升杨溥为翰林院学士前司经局正字金问为翰林院修撰赐汉赵二王书曰大行皇帝所遗冠服诸物气泽存焉启阅甚痛谨以皂纱冲天帽一黑毡直檐帽一并金钑顶子茄蓝间珊瑚金枣花帽珠一串金相云鴈犀带一金相玉穿花龙绦环一副并紫线绦金事件象牙顶辏花靶镔铁刀一纻丝罗纱衣各一袭皂麂皮鞭一双并五彩绣抹口袜斜皮靴一双并袜送贤弟朝夕瞻奉以慰哀慕上曰古称官不必备今冗矣抑复有老病昏懦徒怠贤廉心其令在内堂上官在外廵按御史及按察司廉察不称者罢之召汉王高煦赴京九月掌交址都督同知方政与黎利战又安指挥同知伍云深入死命礼部赙赠上曰京数数百万家非山何薪禁天寿山接居庸关以东余听樵采焉中军都督府奏历事监生七人考吏事称宜送吏部授官上曰吏事末也士当博古穷经达修巳治人之道其命还学于国子繇科举进敕掌交址布政按察司事工部尚书黄福曰卿老成人久劳在外亟驿还副朕延伫参赞交址军务兵部尚书陈治其代之召韩王冲■〈火或〉襄陵王冲炑及其弟冲烋赴京河溢河南诸县免今岁税粮马草命右都御史王彰都指挥同知李信往抚军民访奏利病壬午上大行皇帝仁孝皇后尊谥告郊庙社稷诏天下上曰比年丹漆石青之类所司不究物宜槩征郡县郡县逼迫小民鸠敛金币诣京师博易商贩乘时射利踊价十倍吏复夤缘自肥计民费十百朝廷得十一耳自今计直所产地以官市科敛者诛礼部尚书兼太常寺卿吕震奏丧服踰二十七日宜易缞如遗诏不许令与六部都察院详议皆奏宜服素冠黑角带群臣同之上曰可及视朝上仍缞英国公辅及诸学士如上服上曰群臣从便朕则不忍因叹辅武人也审礼过六卿汉王高煦至京与赵王高燧并厚赐之复赐诸王金币有差上曰诸叔在者无几诸兄弟惟赵王居京师他皆藩外朕旦夕念焉户部其各益禄米差次之灵璧丞田诚九载考绩县人匄留上曰民留政可知升州判官丞灵璧如故凤阳诸县水没稼命核实刍粮悉免之上谓翰林儒臣曰比朝野物议何如有利害当兴革者悉闻朕朕审可否纾民困焉交址都指挥同知陈忠与贼黎利战死之命礼部厚其恤典谕鸿胪寺曰朕欲闻吏贤否四方民休戚方岳来朝即引见朕亲问之左通政乐福治水苏松嘉湖杭常奏六府水没稼请宽征待来年上曰民之艰食来岁匪易令代以钞布漳河溢广宗县伤稼赈恤之平江伯瑄言七事赐奖敕命施行有言瑄言寻常耳上曰出自武臣所以难也所为奖掖导不言者古人葢买死马骨上谕兵部今太仆马增数倍而畿民一夫或畜三匹四匹毕力于此耕桑尽废其散马给诸卫所及临边戍卒养习之进蹇义为少傅杨士奇为少保俱兼职如故杨荣为太子少傅置谨身殿大学士命兼之金幼孜为太子少保兼文华殿大学士各赐绳愆紏缪银图书一曰卿等事先帝有年又从朕春宫军国务重须卿恊赞或有阙政卿与群臣言之朕尚未从印此密疏毋惮再三令内外七品以上官各举通经一人授教职以严师而兴贤大赉文武群臣十月命光禄寺三日一赐卫士酒肉以御冬命苏松嘉湖等府被火灾处今岁秋粮悉折输布钞如永乐五年故事石输布六疋钞六锭罢两京户部行用库市民间金银者命民犯笞杖者得输钞自赎以通钞命兵部下各都司督卫所官视天下城池有倾塞者使农隙修治边境日修以卫民于警通州民家火延及山东漕船上曰东民水旱数岁今又厄此其许计粮输钞四锭凖一石上曰四夷京师尚有馆衍圣公来朝僦民舍岂所以崇先师工部其赐宅上曰皇考时数下诏存恤鳏宾郡邑有养济院比闻居至敝坏肉粟布絮不时给守令漠不留心礼部令谨视之山东登莱诸郡雨水伤麦命悉蠲永乐二十年所逋二十一年者输钞代之自是告灾者以为例四方所上雨泽奏通政使司请送贮给事中所上曰祖宗欲前知水旱恤民施政故令奏雨泽送给事是终不知也而徒劳州县上章其封进水没蓟平峪徐萧沛等州县悉蠲其今年租税于潜乐清饥赈之巳酉册立张皇后壬子立太子封诸子瞻埈郑王瞻墉越王瞻墡襄王瞻堈荆王瞻墺淮王瞻垲滕王瞻垍梁王瞻埏卫王命吏部令在京七品在外五品以上官及知县五品以下见任官若军民访举德性深笃行止端方或材能出众政绩显著或文学有称识见优远者量材擢用蔽贤滥举罪如律举后犯赃连坐举者大理寺奏决囚命府部通政司六科同三法司会审承天门特谕大学士荣士奇幼孜曰比年法司之滥朕未尝不知所拟大逆不道者往往出罗织先帝数切戒故死刑四五覆奏自今审决重囚卿三人同之冤虽细必闻免远安王遗爕巴东王贵煊为庶人谕兵部尚书李庆曰国家养兵必衣粮不乏乃可缓急用之今远戍者劳勤操练者少暇守卫者不得不直月粮五斗殆不足宜如洪武中例给一石复召户部尚书郭资曰往年百官军士扈从于此月五斗可自赡今来作都人有家朕欲倍给卿掌储不乏否对曰有遂奉诏追封第四子静乐庄献王瞻垠为蕲王谥曰献戊辰上御西角门罢顾翰林臣曰今日始寒朕与卿等尚凛凛况在边遂命书敕赐钞币于缘边将士上谕蹇义曰武臣皆封赠祖考文臣少得者君厚其臣必推及父母太祖太宗葢行之其举以励忠孝亶无滥十一月上曰建文中奸臣奸也而皆忠其家属初发教坊司锦衣卫浣衣局及习匠奴功臣家今有存者可宥为民还其田土有言事失当谪戍者亦宥之上曰太学聚教天下士葢士已成材矣礼部其敕学官严诲郡县诸生必通经有用者乃以贡毋徒取记诵谕户部火书夏原吉曰所在州郡奏除荒田租将百姓苦征徭相率转徙欤抑年饥不给疫疠死亡欤自今一切科徭宜撙节政令不便者令有司条具被灾处守令早奏赈恤稽违者治重罪谕群臣曰朕之菲德又属亮阴嗣位之初首诏求言累月涉旬中外亡几夫京师首善地民困于下而不得闻弊胶于习而不知革朕甚念焉君臣同体卿等无虑后谴嘉谋嘉猷辅朕不逮谕户部有当用人力者毋以耕耘收获时候农隙谕英国公辅兵部尚书庆军番操者毕农成之先农遣之无废屯种命兵部遣御史廵核缘边诸卫稽部曲申号令遂谕都察院曰洪武中差遣御史悉赐衣钞使自洁正风纪今其如故事谕大兴宛平二县官曰朕首罢不急尔京县也而惠不先朕敕询民瘼固有知不言亦有欲言不知尔切近民亦何不知而亦不言约三日悉以便不便闻坐视者上曰朕闻南京抽分厂旧所积薪及龙江提举司所积竹木甚富今京师得薪最难与久贮任腐败何若散民岁用外工部悉鬻之钞贯收其昏软者以便贫家令吏犯罪当罢者民北京种田遣监察御史汤荣等十四人分廵天下考察官吏谕曰葢吏有媚上而殃下者有不阿而民悦之者有虐刑巧索能集事者有廉洁自守不能弛张者人之才器其可概哉夫御史朕耳目也当审询之副勉朕心因人赐钞二十锭上曰皇考同气无诸叔诸姑亲诸督子已册封诸姑在南京赉而未名号其加宁国怀庆大名南康永嘉含山汝阳宝庆八长公主皆为大长公主户部益禄焉赐太子宾客户部尚书郭资敕曰卿事我皇祖皇考历四十年列于六卿可谓盛矣怨丛而不暇顾害及而不知避忠贞笃实之臣也今老矣朕闵强劳特升太子太师俾卿致仕呜呼念先帝举义卿时早暮从朕守城最劳苦今命户部免卿户赋卿归休强饮食慎医药以娱暮齿进蹇义少师杨士奇少傅夏原吉少保兼职如旧亦赐原吉绳愆紏缪图书颁杨士奇杨荣金幼孜蹇义夏原吉诰词曰卿等先帝旧臣朕方倚自辅朕所行卿朝夕共见未善当尽言前代庸主自尊而恶闻过其素所亲信但容容顺旨有良臣不默一再拒亦退绝口我君臣深戒之终始同心上遂手益诰曰勿谓崇高而难入勿以有所从违而或怠士奇等稽首谢上悦靖江王府辅国将军赞侃赞偕来朝班下上顾见之曰宗亲也其班驸马都尉次着为令敕诸将严边谕夏原吉曰先帝立屯种法所以省民转输足兵食所司数以征徭扰之其令天下卫所毋擅差遣屯田军士学士杨溥密疏言事上嘉纳赐札奖谕赏彩币一双宝钞千贯曰望卿始终如此上为太子时不悦御史舒仲成至是蹇义奏仲成它事上命捕治杨士奇曰汉孝景为太子召卫绾绾称病及立不谯呵陛下为太子时小人多得罪者今已尽宥更追理今诏书不实圣惜俊良共成王化上悦曰有卿如此朕复何忧因降敕奖曰朕虑卿不言卿导朕以仁助朕以德惜良俊成王化此欲朕为唐虞君忠良股肱臣也特赉白米十石彩币二表里宝钞二千贯卿其承之慰朕忻喜永城县河溢伤稼免其去年税粮马草上御右顺门谕杨士奇曰近觉群臣助我也或快意行事退思方悔外间已进言士奇对曰宋臣富弼有言愿不以同异为喜怒不以喜怒为用舍上曰书不云乎逆于汝心必求诸道朕恒念之群臣言闲咈朕意者退未尝不反复朕言有失亦未尝不悔士奇对曰改过不吝成汤所以圣也上曰朕患不知耳不患难改十二月上闻建文奸臣齐黄等外亲全家戍边者田畆悉荒芜敕兵部家存一丁于戍所余放归上谕吏部师儒古称莫范比来国子生大率历事诸司苟岁月图出身卿等每引选国子监官循资尔不闻举一道德老成之士自今宜慎选礼科给事中黄骥言四域贾胡进贡病民事上嘉纳之示其奏于礼部尚书震曰骥尝使西域故悉西事卿西人不悉耶悉行之刑部都察院奏刑名毕召谕曰朕未尝敢以喜怒损刑法卿等明信莅之如朕百寺嫉恶过中史须执正毋虑乖迕朕不难从善召故兵部尚书金忠子达故吏部尚书许思温子俊至赐衣食授之官念旧人也上谕杨士奇曰无使大臣怨乎不以郭资归其谓何朕欲使视之少赐赉焉对曰赉有时尽洪武中有尚书致仕给全俸者资得半给幸甚上悦从之上曰庶官贤否军民所休戚廷臣朕朝夕知之都布按三司官不尽悉其人或闻其贤否邪正久且忘臣善而君忘之谁自勉不善君忘之谁自戒吏兵二部揭其姓名履历于西序朕省观焉谕夏原吉曰稼穑问农丝枲问妇钞法不通朕商卿两日未决其问之闾阎可榜通冲许臣民陈所见命户部驰谕各府州县凡被灾田土悉凖永乐二十年山东逋租例蠲其粮税常州诸县水蠲粮税大理寺右卿弋谦办事官程富各言事皆嘉纳之庚申葬大行皇帝于长陵敕礼部下天下有司缮治郡邑坛宇岁久倾垫者祭器并坚洁祭物出公帑毋敛于下礼部尚书震请明岁受大朝贺不从固请大学士士奇荣幼孜淮言陛下所见是上曰山陵甫毕何忍也震曰四方万国远觐新主皆欲一覩天颜圣孝诚至亦宜勉狥上顾四臣礼过矣皆对曰则请无备礼 
　　元年正月壬申朔上朝奉天门群臣行五拜三叩头礼不用乐癸酉召四臣厚赐之曰朝会赖卿同心不从震请自今朕有未当卿但直言南京龙山产异芝礼部请贺不许敕群臣修举职事赐故詹事府少詹事邹济左春坊左赞善徐善述赠谥有司祠墓岁两祭谕杨士奇曰朕欲别择端谨之士备顾问其畴咨士奇荐翰林侍讲王进苏州人陈继遂建弘文阁于思善门作印章使杨溥掌阁事进佐之命召继上授溥印曰置卿左右非止进学将谘理焉有封事识以闻亡何继至授五经博士 【 继字嗣初事母孝闻有司上其事朝廷使御史廉之则方随母抱瓮行灌伛儇甚恭色若为树艺娱亲者顷毋入以壶浆来继趋而前奉以进母嚼之乃拜而饮御史亟以闻上嗟异以为有礼时衰乱之后经术颇废继独称说先王有所论说不敢立异而于笺疏略皆通究释其疑滞人称陈五经为文洁严有思致杨士奇见而善之以荐于朝】 复从蹇义所举学录杨敬以为编修训导何澄以为给事皆供事弘文阁谕兵部先帝听民间畜马有司急马息民不暇及私今后畜官马者令二岁纳一驹着为令丙戌大郊祀始奉太祖太宗以配还朝群臣行庆成礼诏天下大赐宴敕曰自冬迄今时雪不降来矣未遂无如吾农何朕方惕厉自省文武列卿亦懋修乃职赞召和气钦哉制天元玉历祥异赋序镂而赐廷臣兵部尚书庆言畿内民困牧马请中原及江南诸大省群臣以朝觐至者悉给与一马骑坐在官牝佐贰以下牡太仆苑马岁课其息亏者同民罚从之巳上曰审思乃未当使士牧民而责以马遂罢上曰比令廷臣展省则有养祭宾客若往还道里费官俸给日用而巳计余赀鲜矣自今一品二品归者赐钞五千贯三品四品四千贯五品二千贯六品七品千贯八品以下皆五百着为令设缮工官置尚书副以右侍郎遣布政使周干按察使胡槩参政叶春分行应天镇江常苏松杭嘉湖察民利病赐故左春坊左赞善兼翰林编修王汝玉赠谥二月颁制谕及将军印于边将云南总兵官太传黔国公晟佩征南将军印大同总兵官武安侯亨佩征西前将军印广西总兵官镇远侯兴祖佩征蛮将军印辽东总兵官武进伯荣佩征虏前将军印宣府总兵官都督广佩镇朔将军印甘肃总兵官都督瓛佩平羗将军印交址参将荣昌作智都督政佩征夷副将军印宁夏参将保定伯铭都督怀佩征西将军印祭太社太稷奉皇祖皇考配为故事赠永乐中死黎利贼者交址左参政冯贵右参政侯保官一级丙辰祭先农耕籍舞阳青河睢宁二县饥发县仓赈之升国子监祭酒兼翰林侍讲胡俨为太子宾客仍兼祭酒予致仕敕赐之总兵官太子太保武阳侯薛禄左都督吴诚都督同知高文程忠都指挥佥事宫得马兴等追虏胜之特遣太监瑛鸿胪寺卿善以酒千缾羊百羫劳军遂益禄岁禄五百石诚文忠岁俸给本色米什之三得兴等皆升赉有差丙寅奉皇考皇妣主祔庙三月敕三法司曰人命至重卿等毋深文罗织大堙职评亦毋畏惮迁合书不云乎钦哉钦哉惟刑之恤哉以孝行擢前光禄署丞权谨为大学士赠死交址者兵部尚书刘嶲官遣祭赐谥乐亭县饥发县仓赈之陕西军士乏食命户部给以今岁西运驿督之上思先朝旧劳赠故兵部尚书兼詹事府詹事金忠为少师北京刑部左侍郎马京为少传兵部右侍郎兼詹事府詹事墨麟为少保户部右侍郎王锺为太子太保礼部尚书郑赐左侍郎仪智俱为太子少师吏部左侍郎许思温为本部尚书北京刑部右侍郎杨泰北京行太仆寺少卿孙瑜俱为户部尚书前北京布政司参议赠吏部左侍郎成琎兵部左侍郎卢渊俱为兵部尚书刑部左侍郎卢羊为刑部尚书工部左侍郎陈寿右侍郎郑刚北京刑部左侍郎康汝楫通政使司通政使贺银俱为工部尚书赠应天府丞张执中为本府尹及北京刑部尚书朱浚皆赐谥大学士杨士奇等覆奏谥上曰是皆先朝耆旧有德行重厚表里一致者有洊历艰难始终一心者必旌表之庶几礼贤厚终之道虽然谥定论也劳如贺银堪赠也而不堪美谥予恶谥又不若无葢谥者九人任南和连城三县饥发县仓赈之命外官满三考者听给假省亲祭祖敕曰朕数诏求言冀匡不逮即位以来臣民上章数百计莫不欣然听纳其有未当未尝加谴间者大理少卿弋谦言过矫激朕一时不能概之于衷而群臣有迎朕意交奏其卖直者朕免谦朝参言者葢少未尝不自媿今尔群臣勿戒前事谦出朝参如故黄岩县奏累岁旱涝民多散徙去秋雨水漂民居五百余家溺死八百人命户部驰恤之谕吏部曰近刑官大贿败或刻深者简用者亦得辞咎欤自今必择无畀于佥人使魏国公显宗学于国子谕司业员泰曰此开国元勋后欲其家同国久必令奉法循理孝若忠显宗孤子也加意诲之使长不失其禄位因赐泰钞币隆平县民饥柏乡县多贮官麦请以贷之上曰饥即赈母曰贷诏曰刑以禁暴止邪岂专诛杀哉皇祖律今善善长而恶恶短罚之轻重咸适厥中吏比附谬妄传致死罪朕深悯之夫五刑之条莫甚大辟身首异处釿巳极矣自今有犯死罪当凌迟者依律科决余斩绞罪法司并勿传会若朕嫉恶偶过律外用籍没凌迟刑法司再三执奏三不允于于五五不允同三公大臣执奏允乃巳永为制文武诸司自今亦不许法外用鞭背等法尤不许宫人以绝嗣宫求用者绝其祖宗父母幸富贵岂有必事君今有自宫者以不孝论人之为非父子不相谋是以舜罚弗嗣文罪不孥自今犯谋反大逆者依律连坐余止其身右之盛时采民言资戒警今凶险之徒摭为诽谤一言涉国辄罣此名法吏刻深鍜炼刑之失中民则无措今后告诉谤者一切勿治赵王高燧之国敕诸总兵备御镇守官常年防虏皆以秋冬春夏则懈虏难常也宜谨备之蓟泰安平度诸州莱芜蓬莱新宁诸县饥赈之有自南京来奏事者上召至榻前问民所苦对曰过徐见苦买羊毛立罢之以张玉王真姚广孝朱能配飨太宗庙追封玉河间王进谥忠武真宁国公加号効忠加赠广孝为少师加北京诸司曰行在而将都南焉复建北京行部及行后军都督府革缮工官事归于兵部四月有至自南者上问所过民安否对曰淮徐山东饥有司急夏税召问少师蹇义对如之遂召杨士奇等令草诏免之并秋粮官买物料一切停罢士奇曰请使户工二部臣与闻之上曰有司虑国月必持议不决捄民之穷不可迟疑是时上坐西角门命士奇等就西角楼起草士奇草诏曰朕夙夜念民弘谘下隐山东诸郡及于淮徐颜岁旱涝今秋成未冀民冻馁呻吟流于道路郡县不畜心父母耶可全免今岁夏税其秋粮减半征收自今年四月以来一应收买及科派物件未到官者尽行停罢若实无见物先虚报在官者宥不问不许再科以足其数诸郡县抚辑赡养毋贪刻重困之上曰善立命书诏用玺顾士奇今可语二部矣中官采木四川有贪横者上召弋谦曰尔为朕治朕自知尔毋畏升行在都察院右副都御史赐钞千贯以行设北京行都察院置右副都御史左佥都御史各一员分卢龙恒南冀北广平四道大名饥发长垣县仓济之严钞法赐皇太子书曰朕惟祖于孙父于子亲爱天下莫加焉而推明所以长保富贵寿康之道以期之者圣人之心也尔朕嫡长子我皇考鞠育提训随事示之永乐甲辰春亲征北虏车驾将发子孙咸在顾尔谓朕古之令主盘盂剑几皆有警铭人主之道莫大中正吾欲以人主中正四字制宝押师还授尔俾尔勉焉不幸宾天今皇太子属尔谨制尔授尔懋敬之尔敬其内以慎其外隆古帝王传授尽此尔懋敬之河南州县饥赈之昌邑刑台县饥驿赈之上曰南士善文北士厚重今科举所进北得什一焉礼部其定去南士六之北士四之命皇子谒陵南京就留守加赠故大学士胡广为少师赐其家甲寅蹇义夏原吉杨士奇侍上曰夜见玄象否皆曰未见亦不知上曰士奇当知之紫微垣甚急命矣叹息起明召义士奇至奉天门曰监国二十年构于谗慝心之艰危吾二人共之上赖皇考仁明得以保全言巳泫然义士奇亦流涕士奇曰先帝之赐陛下纯诚之効今巳脱险即夷陛下自宽上曰即吾去世后谁知吾三人同心一诚遂赐义士奇敕印各二义印曰蹇忠贞士奇印曰杨贞一皆拜受退葢踰月而上崩戊午谒长陵巳未还宫上曰今民闲物视国初直十倍有司市供祀牲牺但凖洪武时价民怨神其享其令太常悉凖诸时直玉田县饥赈之敕诸边总兵曰军机欲密文书不可稽诸将多掌以幕下武人则泄漏滞误今各择文臣一人往佐遂以分命户部郎中子谭等五月谕蹇义曰御史当任老成者遽授新进遇事风生以喜怒为威福正直不阿往往被凌辱顺比则与为胶漆自今慎选之又曰都御史惟廉清公正乃可倡率尚咨可都御史者修太宗实录贵池典史金兰考绩父老诣阙留升为本县知县行在翰林侍读李时勉侍讲罗汝敬言事上怒使武士摮时勉皆改为监察御史顷之下狱庚辰上不豫召蹇义杨士奇杨荣黄淮至思善门驰召皇太子辛巳大渐遗诏天下是日上崩未发丧沐浴袭奠饭含如礼设几筵宫中朝夕哭上食六月辛丑皇太子至乃发丧敛壬寅大敛甲辰成服七月巳巳上尊谥曰敬天体道纯诚至德弘文钦武章圣达孝昭皇帝庙号仁宗九月壬寅葬献陵 
　　臣乔远曰帝监国有年明习政事在位虽浅膏泽已渗于民矣若其改过不吝痌瘝在身汉文宋仁未足方也商高周成间欤东筦陈建云 

　　名山藏卷之九 

　　●名山藏卷之十 

　　臣何乔远恭辑 

　　典谟记十 

　　◆典谟记十 

　　宣宗章皇帝 

　　○宣宗章皇帝 

　　宣宗章皇帝御讳瞻基仁宗嫡长子也生之夕成祖梦高祖授以大圭命曰传之子孙永世其昌既数岁试之事辄剸决称旨成祖爱之年十一以从狩北京日侍左右随事训教尝命从过观田家问所疾苦作务本训授上上读书一目数行尽衷皆举经史百家莫不涉意永乐九年立为皇太孙三从征胡于马上指示胡山川故上自少晓兵略善骑射仁宗即位册为皇太子其春以南京地屡震命往抚治上旋不豫既大行宫中秘不发丧以遗命召上顾臣下稍稍闻上崩其时汉庶人蓄反谋传言将要刧群臣或请整兵旋或请出间道上曰君父在上天下归心岂有他虞遂传诣京师六月巳亥朔至芦沟既乃闻绝恸左右掖听遗诏行哭入宫门诣梓宫拜器尽哀颁遗诏天下癸卯臣民三劝进庚戌即皇帝位大赦甲寅听政西角门罢遣内使市物浙江及诸衙门派办行在吏部尚书蹇义言内外官吏先帝时坐罪蒙赦有托丧而亡者上曰父母之恩并于天地人至不肖有死其亲其洁其身者哉君子不逆诈其宥之巩昌知府孙亶任满当去安平丞耿福以冗员当汰民皆诣阙留复亶官就升福知县申行豫备仓天下大赉臣民七月巳巳上大行皇帝尊谥乙亥尊母后皇太后册妃胡氏皇后平度州同知王瓃昌邑主簿刘整以冗员当汰耆民诣阙留皆复其官予交址诸生衣服岁赐旌德教谕林龢九年考绩所教生徒无应举者免其谪戍追俸封吴成清平伯闰七月下议都督府吏辅兴州卫军瑛所言利病行在礼部尚书吕震曰吏卒卑不识大体言利病觊用耳上曰蒭荛之论圣人所绎察当否议行之靖州民诣留故知州张干仍其官修仁宗实录上曰御史考察州县官欲其任贤退不肖也比闻多信边言不博访吏勤职奉公禁暴振废小人畏之蔑为刑酷或赃滥可狎侮利之更挽攀是使正人受诬群枉得志也其敕布政司按察司廵按御史严核之交址清化府黎利作贼围茶笼州八月鲁王肇辉进瑞粟有一茎至二十穗者行在礼部尚书震请贺上曰四方大矣比者畿内水潦奏牍不啻民之艰食即谓瑞应应亦廑鲁东隅何以令朕无夙夕忧不许吴桥民诣阙留其知县吴原予之行在工部奏内供绮罗九千匹当下苏杭二府织造上曰减其半水豁金坛县租敕曰政在安民安民在守令圣帝明君靡不慎此选也朕夙夜孜孜而四方任职者率不称诏书求贤自即位下之至今胡寥寥耶其令内外群臣各举所知以闻行在礼部右侍郎邹师颜卒不能返殡上曰贫如师颜可嘉也其予之驿舫归抑吾臣之廉者岂一人哉有不幸毕官次者以师颜为故事遣大理寺卿胡槩参政叶春廵视应天浙诸郡 【 胡槩丰城人本姓熊以从母适胡因胡姓永乐九年进士国初法至严槩出廵视一执法行事奸宄屏息而亦间有过当诸奸不便日造飞语槩不为动槩对众常出谐谑语长洲民有马最者为乡老跪请曰大人居民上谐谑非宜槩谢之自是重最槩视应天多没入人产应天人苦之民有豪当簿录者辄问最最以若为人居闲者卒不应槩卒坐其人罪最未尝不以为恨也至槩之矜困穷兴学校给饷足军抵税输逋为民请命民诵德焉右都御史终官复故姓】 告即位孝陵榜武臣恤军士九月壬寅葬仁宗皇帝献陵辛亥祔庙秋雨伤稼除莱阳苏松嘉湖诸县税粮行在大理寺奏民有盗杀官马者坐绞死罪上曰奈何以马杀民发戍边长清县薛慎服满故县民诣阙请复之吏部尚书蹇义曰长清有令矣上曰必不如国家置守令以为民也民欲得令何惮更焉十月思州府通判檀凯九载当迁其民诣阙留上曰爵禄所以劝士也古人有三优优外官勉治也优小吏养廉也优故老尊德也民爱檀凯其优之五品之俸行在刑部大理寺奏决囚上命大臣与给事中再谳使无冤着为令放还缘边军久练京师已追摄工匠移文在所令明年春暖自来赴工十一月嘉定民乞留其丞戴宿鹿邑民乞留其知县郑郁皆听行在工部奏造御器当市料上曰汉文帝服御帏帐无文绣之饰朕甚慕焉造器物料内库幸不乏其止敕荣昌伯陈智都督方政征交址贼黎利十二月大名民奏留其丞贺祯擢为知县海宁县逃民复业者九千一百余户免其夏税敕曰京师庶政所出文武群臣旦夕趋事才智不齐宁无过差其自洪熙元年以前所过犯名悉与湔除俾自新 
　　宣德元年春正月丙申朔上释服视朝奉天门敕曰朕嗣承鸿业惟天惟祖宗付畀夙夜祗敬不敢怠宁兹肇岁改元一新天下祖宗简任尔文武群臣遗于朕躬尔惟懋哉殚虑勤力用恭乃职不惟赖我国家尔亦有无穷之闻将郊上致斋武英殿与群臣习仪殿上以示尚书蹇义等曰祭享之礼莫严于此朕敢不敬丁未郊还谒皇太后御正朝百官行庆成礼博野知县陈哲秩满民恳留予复任严京城捕盗禁二月丁丑耕籍三月止诸王选婚于朝令自行国中陈智方政讨黎利败绩赠交址人死事土官知府琴彭为布政使益发兵击之上曰朕初承大统政化未洽念自古国家未有不繇民之富庶以享太平亦未有不繇其困穷以致祸乱是以夙夜祗畏冀时和而降之福也夫民一岁之计在春今春雨频降可以力而或阽饥寒或困徭役朕甚虑焉其令郡邑省征徭课农桑贫不给者发仓廪赈贷之复金铸大城知县增俸从六品为故少师荣国金姚广孝置坟户四月命成山侯王通佩征夷将军印充总兵都督马瑛充参将以土兵二万人征交址尚书陈洽赞其军削陈智方政爵使立功自赎御制外戚事鉴历代臣鉴书以廉能复畅宣秦安知县青州饥有司议赈户部请覆核上曰核而后赈将求之沟壑其令从便宜行事五月命三法司平恕录狱诏曰乐生恶死人情也交址入职方二载矣数构叛逆以勤王师趋火赴渊岂本图哉良繇有司安辑亡状诏到交址官吏所犯无大小赦除之黎利潘僚路文律诚悔过为臣子如初悉宥罪爵以官交址军民赋税如故它采办金银盐铁诸课悉罢戊申午朝退上举聂夷中锄禾诗曰吾每诵此敬畏而戚农敕右都御史王彰自良乡至南京视民休戚以所见闻以公勤复故松江知府王子威任定镇国辅国奉国中尉及仪宾品秩六月畿内河南蝗命使者驿捕七月严钞禁上曰东民仰麦太半久旱不成秋稼未可知可除今年夏税异时诏书所宽恤辄曰已先赋或曰灾未甚追征自诺谓信令何其命山东有司毋得复扰副朕意焉已酉祔太宗皇帝主太庙进封薛贵安顺侯八月封右军都督费瓛崇信伯汉王高煦反乐安上亲征获之以归更乐安州为武定州作东征记高煦犯乘舆燔之五色云见砀山民乞其故知县刘伯吉听十月出行在翰林院侍读李时勉狱复其官南京刑部奏决囚上曰古者狱成公卿参听之行在刑部都察院大理寺其会群臣再录以闻成山侯通击交址不利尚书陈洽死之饥赈湖广诸县十二月以征汉复大军所过州县有蹂者除秋租敕两京刑部都察院锦衣卫具狱状期以三日闻上曰尧舜之世民不犯成康之时刑不用是皆君臣同德故致理如斯之隆也以朕凉寡民之不孚不敢喜情卿原吉等其勉力匡辅庶几逮古及上狱上亲决其轻罪者命安远侯柳升为征虏副将军保定伯梁铭为征虏左副将军出广西黔国公沭晟为征南将军兴安伯徐亨为左副将军新宁伯谭忠为右副将军出云南领兵七万会征交址兵部尚书李庆赞其军工部尚书黄福再镇之 
　　二年正月申明屯法敕曰朕仰惟祖宗创守之艰兢愓宵昼遵成宪以抚天下赖天之佑海宇清宁五榖遂成惟吾臣民与共享之特赐百官上元假十日在京军民饮酒张灯为故事二月成山侯通击败黎利交址三月调发官军金万八千有奇益征之作西汉循吏论示大臣四月增置督农官一员于苏松嘉湖杭属县免晋王济熿为庶人以陕西不岁止一切买办五月命阳武侯薛禄为镇朔大将军清平伯吴成为副总兵御虏开平上亲阅狱遣轻系复李广归善知县增其禄七月谕三法司曰虐暑朕与卿等深居突处犹畏烦蒸矧系囚哉若歊毒熏郁疾病死者亏伤和气不累阴德耶有应罚役应遣者速简勘以间是月也上三阅狱遣轻系八月阳武侯禄清平伯成破虏献俘还京赉功有差复杨信桐庐知县增俸从六品九月安远侯柳升遇贼死隘留关右参将崔聚郎中史安主事陈镛李宗旺皆死之上曰比闻平阳夏秋亢旱稼穑不登他州县皆不以闻有畏忌乎其敕山西布按二司察旱伤所在免其赋令有司加抚绥毋使流移封李英会宁伯十月上曰书云万邦黎献共惟帝臣惟帝时举诏书求贤朕日夜寝寐之天下之士岂无伊尹传说诸葛孔明者率未见也比一二大臣所荐举授事未久贿于贪饕或旷诸鄙朕何赖焉进贤退不肖卿卉义尚慎职事以副朕志以天气向寒命三法司简轻囚上亲阅状出之旱蠲恤山东陕诸县十一月交址贼黎利奉表请立陈氏后成山侯通等不请命盟利而退师诏曰安南疆于海界衣冠君长不属股肱大明受命其国王陈日煃恭天之威首先百蛮归诚我太祖高皇帝逮于后嗣一心终始贼臣黎季牦父子稔恶杀君篡国屠宗交人靡告我太宗文皇帝愍其覆绝出师致讨生擒凶渠求故王后立之属放逃窜历久弗获乃割制为郡县吏抚绥之吏不得人致其弗靖以廑王师冒露寒暑朕忍一隅独沦垫溺交人思陈之先曰其遗孤暠尚存佥为请命甚契朕所以奉承祖宗存亡继绝意交址吏民无小大罪皆赦之安南耆老具暠实以闻册封朝贡如洪武中故事成山侯通等所置文武官吏皆班师解职还京以寒气至休百工乙未皇子生大赦大下十二月申明捕盗法陕西旱命有司开仓赈济出绢五万匹绵布十万匹给其尤艰食者止一切科征作书媿诗示行在户部尚书夏原吉 【 诗曰关中岁屡歉民食无所资郡县既上言能不轸恤之周礼十二政散货首所宜给帛遣使者发廪饬有司临轩戒将命遄往毋迟迟命下苟或后施济安所期吾闻有道世民免寒与饥循已不遑宁因情书媿辞】 镇守浙江太监悲可立奏按察使林硕阻格诏书命逮之既至上曰但实对母怖硕对臣往为御史按浙小人不便臣今至官未久又虑不便故以谬语太监臣于太监无乖忤也上曰朕固未信逮尔面问今白矣可驰驿之官 【 林硕闽县人弱冠登永乐壬辰进士耒仪凝耸成祖亲擢为侍御史尝劾蜀王不法上嘉其直书名御屏廵按浙江劾漕运蔺侍郎纵恣执法不回奸邪侧目满考擢浙按察使时汤千户者倚镇守裴太监驱迫郡县鱼肉百姓硕禁之汤惧嗾太监奏硕既逮问得白驰驿之官硕被逮日其妻与其继母亦逮至茶洋飞诏释之遂降敕切责可立硕益感奋饬风纪遏乱略计擒剧贼史庆真卢宗琦等散具党直冤七十余家秩满士民上章乞留硕以继母老固请终养归正统初起为广东左布政未赴而卒】 
　　三年正月元夕赐文武近臣观灯万岁山赐宴文臣赋诗以献赐之钞二月名皇长子戊午立为皇太子丁卯奉皇太后游西苑上寿万岁山献诗颂德敕三法司慎刑复北流知县李植黄岩知县刘道成进禄一级上曰欲福吾民急在诸郡得良守耳吏部奏御史静御史御史旭克敏御史麟考最九载当授方面官可悉迁知府御制帝训二十五篇 【 君德奉天法祖正家睦仁民经国勤政恭俭戒儆用贤知人去邪防微求言祭祀重农兴学赏罚黜陟恤刑文治武备驭夷保生】 三月胡皇后逊居别宫立贵妃孙氏为后谕行在吏户礼工四部五军都督府锦衣诸卫指挥使司各敕以职任四月作曹参守法论闰月阅狱遣轻罪山西饥禁逐流民以擅盟黎利退师下成山侯通与都督马瑛为事官陈智李安方政布政使弋谦等狱籍其家五月以皋狱颂系刑部尚书金纯上亲阅状遣其轻罪者山西民饥徙劝赈于富民交址黎利言陈暠死亡后遣行在工部右侍郎罗汝敬诘责之再访以闻恤死贼诸臣后免汝南王有爋新安王有熹为庶人作酒谕训百官上阅罪出轻囚六月太原大同辽沁汾诸州县旱上曰郡县告饥者众朕发廪劝分无敢后其令有司熟讲救荒政七月以通政使顾佐为行在都察院右都御史八月皇子祁钰生龙阳武陵水恤之丁未田而视兵于边次三河见三河令曰三河水善抚我民九月庚戌朔至蓟蓟岁上曰安得它郡县岁如蓟慰其吏曰故渔阳郡也张堪为之乐不可支辛亥至喜峰口兀良哈从万人寇宽河上以铁骑三千征之亲射其前锋三人兀良哈望见黄龙之旗皆拜丙辰斩其酋渠捣穴搜山戊午享诸将会州制歌劳士壬戍驻跸铁将军店解俘饮食之忠勇王金忠都督把台获虏及马牛羊至饮而赐之金罍既班师上射虎喜峰中之癸酉还京十月上曰古者师保之职论道经邦不烦以政少师义少传士奇少保原吉太子少传荣皆我祖宗简在臣黄发弼亮尚治有司非朕优眷老成意可各辍所务朝夕朕侧讨论至理用宁家邦职名俸禄悉如故上听儒臣讲春秋赐坐啜若雪赋喜雪诗罢遣卫士工役七月以上者士一月收系指挥锺法保请采珠东筦者上曰风气夜寒边士可念也守瞭关墎者毛袄狐帽急予之弊者易以新十二月泽泌水蒲灵石及平阳诸州县霜杀菽命速赈毋留 
　　四年正月上谕翰林学士杨漙曰沧海之大江河助之古君臣更相戒饬所以致理称良也辅德陈过卿等勉之毋谀敕行在三法司刑罚所以辅治罪恶重者极典不原也有诖误于连朕夙夜在心欲与之求情其令杂犯死罪以下得赎米二月驺虞二见来安止贺敕曰五刑之属三千莫大不孝有烝父妾收兄弟妻者送京师治之武臣及子弟犯者失职毋袭着为令进封金忠清平伯吴成清平侯孙忠会昌伯以耆民乞留加巩昌知府孙亶潼川州知州赵显宗昌黎知县杨僖文水县丞徐文襄垣主簿乔育俸四月荐鲥鱼奉先殿分尝大学士士奇荣幼孜赐酒制诗士奇等和上曰今日君臣当以卷阿相勖五月上亲决狱遣轻罪止捉办科买敕曰吏不得人受赇纵奸民之不平求伸布政按察二司及廵按御史二司御史又多非是枉直或禁毙之所以赴阙竞众而京师繁刑夫理民之道宜使有罪不逃诛无罪不遭抑今小民越诉京师不恤死也何以张官为其易心涤过鉏奸植良毋使豪右肆虐朝廷受怨名于下制典谟诗七月广东进白乌二幸文渊阁赐少传士奇等钞有差九月申明栽种桑枣令敕朝鲜国王■〈木匋〉曰王间者荐其远诚海青鹰犬不以实苑囿遣使来献使还荅王陶器十五几王国诚多怪兽珍禽然非朕所畜幸自今巳之十月幸文渊阁顾问少传士奇学士漙等赐酒馔制诗上作猗兰操 【 兰生幽谷兮晔晔其芳贤人在野兮其道则光嗟兰之茂兮众草为伍吁嗟贤人兮予求汝辅】 以示大臣曰孔子自卫反鲁而操猗兰伤不遇也朕虞谷中之贤有不仕者辄拟斯篇夫以人事君卿等所谓大臣也幸文渊阁赐儒臣钞及御书制诗一章上曰朝鲜僻远小国朝贡使数至贡率用金银力岂能办哉且非其产也谕其国王地以土物献明使至王国中饮食之足矣毋有所遗与乙未猎峪口十一月以耆民乞留复扬州知府陈真凤翔同知耿宽许州判官王通保安知县张庸休宁知县莫鲁任皆增禄一级十二月朔霜寒甚命光禄赐在廷文臣羊曰酒皇祖考时旦尝有赐朕今忘之追免凤阳及京师里八府水灾田赋 
　　五年正月丁未雪作喜雪歌二月庚辰万寿节赐群臣宴为故事罢遣工匠老幼残疾者敕行在工部左侍郎许廓廵抚河南并赐诗 【 河南百州县七郡所分治前岁农事缺旱涝始复继衣食既无资民生曷繇遂顾予位民上日夕怀忧媿尔有敦厚资其往勤抚字徙者必辑绥饥者必赈济咨询必周历毋惮躬勤勚虚文徒琐碎所至见实惠勉旃罄乃诚庶用副予意　廓许州襄城人洪武三十二年乡举宣德六年代张本为兵部尚书本严厉详密廓承其后济以宽大】 罢采木军夫遣归农敕曰朕孜孜图治食念人饥衣念人寒今春气已和民瘼未舒惧非所以膺天承祖宗特颁宽恤之令尽朕审思所至者水旱蝗蝻地速视其灾以豁赋闻蠲免三年以前蒭薪之税招饥徙民复业免役一年所毋责偿倒死官马驴骡及亏欠孳生马匹者停止采买颜料生漆诸物为营造监采监买吏召还之上供物非上产毋征征所产土除他役起科宫田一斗以上者减十之二四斗至石以上者减十之三户有二人役工匠者一人归四人者二人归一人者听合于他户一岁二岁相更役年老残疾悉放免之赃污士之极丑理官上罪必核毋辱人终身以清明节奉皇太后上陵上櫜鞬导骑步掖过河桥三月辛丑朔雨制皇陵春雨诗警边阅马亲割鲜上皇太后颁文武大臣乃自御及节奉皇太后祭陵赐从官豆粥献大德颂于太后戊申上省农道中三推其耒耜农人皆呼万岁赐钞六十遂徧赐道旁诸农家作赏春赋乙卯策举人诏等奉天门赋策士歌以耆民乞留增河间通判凖禄增置秀水嘉善桐乡平湖四县选庶吉士萨琦等八人读书翰林给赐如永乐故事加役隶四月命阳武侯禄丰城侯贤等筑独石云州赤城鵰鹗堡赐之出车之诗五月追夺赃吏诰敕着为令以耆民乞留增获鹿知县吴韫巢县主簿范永禄置云南广邑州郡守阙命擢举京官廉能者不以次遂赐况锺等九人敕及传六月敕许廓蠲河南三年以前逃民逋租独石云州赤城鵰鹗城堡成遂弃开平免易涞水复业逃民九百九十五户赋遗太监郑和持诏谕诸番遣捕蝗畿内命行在户部尚书郭敦曰往岁捕蝗之使闻不减蝗卿尚饬而后遣之因制捕蝗诗示敦 【 诗曰蝗螽虽微物为患良不细其生实蕃滋殄灭端匪易方秋禾黍成芃芃各生遂所忻岁将登奄忽蝗巳至害苗及根节而况叶与穗伤哉陇畆植民命之所系一旦尽于斯何以卒年岁上帝仁下民讵非人所致修省弗敢怠民患可坐视去螟古有诗捕蝗亦有使除患与养患昔人论已备拯民于水火勖哉勿玩愒　郭敦尚邑人洪武中以乡举历官衢州知府有惠政舍内蚕箔尝有丛丝类织成盘革带修广适度郡人谓敦敦仁应坐累征诣京师耆老赴阙乞留再起监察御史宣德中历户部尚书廉慎公直屏绝私嘱虽官六卿泊然素人称笃行君子】 设云南腾冲州七月嘉禾产太庙侧止贺以耆民乞留复嵩县知县吴祥任增其禄别守令贤否八月巳巳朔日尚食阴雨不见礼部尚书濙请贺不许九月岁登赐群臣诗命诸学士和免易州复业民千二百二十九户吾县复业民二百九十五户维县复业民三千四百七户税粮有差增广平府通判白亨禄乙卯廵近郊已未还十月丙子阅边丁丑驻跸龙虎台召英国公辅成国公勇尚书义学士士奇荣幼孜漙等至幄中论政酌之酒巳卯猎居庸进鲜太后遂烧荒癸未见宣府总兵谭广于泥河赐绮纱乙酉视师洗马林师整上悦劳将帅丁卯猎戊子回銮命都督义仍猎以警虏壬辰还京遣副都御史贾谅廵视江西利病十一月沅陵虎上曰能使渡河者何人也敕其守令修攻十二月巳卯亘尺作喜雪诗赐群臣宴群臣进和语有儆戒者上录而为之序囚临刑击登闻鼓诉冤命书其情词进者为令丁亥含誉星见凡旬有五日乃灭增高州通判周义干州知州贾麒禄闰月上曰惠民无实谓诏书何间者郡县数水旱民赋未充有可迫逼至于逋逃其许以钞绢布代准民间直收之自三年以前者上曰民七十以上及废疾者一子侍诏书也诸卫所勾军岂无父母老疾家独子有司其敷而传之近地 
　　六年正月以湖广旱罢采木免安邑复业民三千七十一户元年二年税粮万七千有奇二月作招隐诗求贤增扶风知县宋端许州知县魏仪贵溪知县徐士宗禄二级下御史陈祚狱三月增设府县佐贰官专抚逃雨制喜雨诗五月以耆民乞留起复况锺苏州知府韩福凤翔知府六月黎利再奏陈暠死命利署安南国事制悯农诗示吏部尚书郭琎曰为朕慎择贤守令 【 诗曰农者国所重八政之本源辛苦事耕作忧劳亘晨昏丰年仅能给歉岁安可论既无糖核肥安得缊絮温恭惟祖宗法周悉今其存遐迩同一视覆育如乾坤尝闻古循吏卓有父母恩惟当所择庶用安黎元】 免开州逃民五年秋粮八百九十五户再作招隐七月上阅狱囚遣轻罪夜幸杨士奇第八月敕和宁王阿鲁台曰王自朕嗣位以来笃于阙下贡使接踵间者闻王困瓦刺脱欢避之南徙朕深悯恻尚念边将恐惊王部落王乃风闻朕将发兵乘王弊王在危难朕不救援乌有利人之灾迫之于险者哉兹遣都指挥昌英谕朕意王毋疑焉增平南知县徐彦麟禄浚白塔河十月丙午廵近郊以耆民乞留复裕州知州石鼎通州知州王瑀长垣知县焦昉任增其禄士一月作祖德诗九章 【 其一章曰上天信崇高临下明以赫元季政昏乱帝用厌夷狄眷求令德宗视乃善庆积沛然启其祥疆宇俾开辟其二章曰恭惟我仁祖躬备大圣德天性禀纯粹温恭而允塞笃志在仁义兼亦贵稼穑宝玉之所藏山川被光泽其三章曰维时属遘屯畎畆之自遉进退与道俱玉德怀贞白皇天鉴昭鼎宝命所繇锡笃生太祖圣配天立人极其四章曰海内如鼎沸土坏分割析苍生靡怙恃俛伏毙毒螫仗剑起濠梁奉天拯焚溺再惊定东南一举下西北其五章曰旷哉六合内腥秽悉荡涤三光复宣朗五典重修饬远齐尧舜功近过汤武绩遂令普天下休养乐生息其六章曰太宗削奸回维统奠宗佑圣文既炳焕神武尤赫奕贤才尽登用秉德各修职庶邦承覆载贡献来九译其七章曰昭考抚盈成至仁弘隐恻民安视如伤恭已临万国继志与述事夙夜怀兢惕皇风益清穆皇道弥正直其八章曰止本所自隆仁祖实启廸祥源深且广天派肆洋溢圣神铭传序茂衍万世历造商本玄王兴周美后稷其九章曰兹予嗣鸿业时几谨申饬四圣赫在天悠久贻法式保佑赖深眷负荷媿余力稽首陈咏歌庶用示无斁】 趣工部颁边军裘帽敕曰上帝之德好生而已寒严囹圄中有可悯者三法司锦衣卫速从轻断若当体勘待对出之毋淹十二月太监袁琦以采办为名私遣其党巨队等十人虐敛于广东凌迟之太监唐受虐敛于南京枭首南京市诫内官内使毋怙宠作威名大名广平真定河闲徐诸县水灾田粮及长沙县复业民税粮千六百七十七户以吏民乞留复凤阳通判刘钊长安知县窦文庄任增其禄 
　　七年正月辛酉朔日食敕群臣谨天戒命刑部都察院观政进士分鞫狱囚二月免长子县逃民五百三十三户二年至六年税粮上亲阅狱遣轻罪戊戌有事大社大稷雨赋甘雨歌令衍圣公孔彦缙传而觐三月上谕礼部尚书濙曰朕间者以官田赋重百姓苦之诏减十之三闻户部多不遵守甚者与有司期阴为慢格令阏恩何等咎也因赋减租诗 【 诗曰官租颇繁重在昔盖有因而此服田者本皆贫下民耕作既劳勤输纳亦苦辛遂令衣食微曷以赡其身殷念恻予怀故迹安得循下诏减十三行四方均先王亲万姓有若父子亲兹惟重邦本□曰矜斯人】 四月以山西旱免其逋赋二百四十五万四千八百石屯留县疾风震雷雨杀麦以河间吏民乞留其同知莫涛升为知府五月龙驹出山西上曰恓之不岁继踵告灾一兽之异足活民耶群臣欲表贺可止之六月上阅狱状遣轻罪命强盗死狱中者勿斩首敕曰朕选能任贤命以恤绥颁玺书数矣曩为所任匪人使百姓栖栖弃乡离土朕甚悯焉已遣人招抚复业免徭役一年所今闻有司不体朕心如故流民归者居无庐舍耕无榖种逼偿故所逋奈何不死且复亡也其速加厚恤诸杂赋蠲徐之有虐害者无官民悉治罪六月罢内官入番买马制官箴三十五篇儆有位增河间知县徐岳蓬莱知县朱辅禄七月免扬泰水灾田租二万二千九百三十余石赋豳风图诗揭便殿八月敕曰朕思得贤才共图治理寝食念之令朝臣三品以上举尔所知复赋招隐猗兰告之朕意近惟少传士奇荐举交址南灵州知州黎恬吏部员外郎魏骥等诸臣旷旬积月无一人焉岩薮窟穴岂皆虚哉吏部其会三品以上官推释才行文学之士方面有司昏懦贪暴者与都察院奏黜之因迁擢骥等十九人官有差 【 黎恬清江人以进士擢御史与同列上章力诋大臣因荐知南灵州黎利反恬北归至是以荐升入翰林官至右春坊右谕德正统初卒士奇称恬在为内良御史在外为良郡守云】 嘉禾嘉瓜出陕西皆止贺敕边将严边置济农仓苏州九月上赋织妇词十二月以耆民乞留增泗州知州石佩会同知县张恕阳信知县张纯沅陵知县张鼎新禄 
　　八年正月丁丑祀南郊还朝群臣行庆成礼戊辰大宴故事先郊朝上止朝诣郊既至视牲品饬太常其夕雪霁及还宫既庆成内臣请张灯如故事上曰明当宴百官毋以乐散敬二月赈河南饥邮使者上阅狱状遣轻罪三月命民越诉不实者发戍边选庶吉士尹昌等三十人读书翰林制养士诗命内外恤车士四月修广寒清暑二殿藏书其中奉皇太后游宴焉制广寒殿记 【 记曰北京万岁山在宫城西北隅周回数里倍之积迭奇石巍巍乎矗矗乎巉岩峻削盘回起伏或陡绝如壑或嵌岩如屋左右二道宛转而上步蹑屡息乃造其巍飞楼复阁广亭危榭东西拱向俯仰辉映不可殚纪最广者为广寒殿崇栋飞檐金铺玉砌重丹迭翠五彩焕焉轶云霞纳日月北枕居庸东挹沧海西挟太行嵩岱并前大河横中俯视江淮一日无际寰中之胜槩天下之伟观也永乐中朕尝侍皇祖太宗皇帝燕游于此天颜税怿指顾谕朕曰此古轩辕所都而赵宋疆境也宋弗良金耴而都之金又弗良元耴而都之厥亦后裔不念仪殷天命我高皇帝吊伐诞安简我奠兹我不敢康建文嗣位信用奸回戕刘宗室兹城弧立殆一发矣赖天之灵克清奸憝以有今日又顾兹山谕朕曰宋之艮狱也不振以是金不戒而徙兹元又不戒而加侈焉夏书所谓峻宇雕墙者也肆吾始来就国汰侈存槩时资游燕以垂鉴儆汝其识之朕稽首受命书不云皇祖有训诗不云乎仪刑文王敬以所授大训勒诸金石既以自省亦以示我子孙】 赐群臣游西苑命乘舆马以入诏曰朕以菲德恭嗣天位夙夜图惟所安利元元两畿内及河南山东西自春徂夏旱饥相仍朕甚恻焉上天降灾厥有攸自政阙欤刑失欤敛繁欤不治官欤永念其咎内疚于心其令七年以前所逋税粮盐屯皆停征六年以前所逋课程买办采造诸色物军卫有司所采运炭苇草束皆免之被灾家免役一岁所追征税课钞倍者免五年以前乏食军民在所官司验廪之非犯十恶罪罪并宽一等逃军逃匠有自首者原之三司府州县连名举贤良方正一人闻按察司奏治有司贪酷害民者御史奏治按察司比岁所增设抚民官欲知民所苦也朕殊不闻其一言令悉还朝如故他简者别与叙用凡尔文武大臣并受付托宜同朕休戚诏到恪行之母慢五月选幼军侍东宫六月旱蠲两畿山东西河南属县租税作悯旱诗 【 诗曰亢阳久不雨景将将及终禾稼纷欲槁望霓切三农祠神既无益它壮忧忡忡饘粥得不继何以至岁穷予为兆民主所忧与民同仰首瞻紫薇吁天摅精衷天德在发育岂忍民瘝痌施霖贵及早其必召感通翘跂望有渰冀以苏疲癃】 敕三法司曰比命疏理狱囚念炎暑也旬日矣寂不奏谓朕虚文耶当死罪者长系之余期以五日遣须质理者听保领存在毋迟驰谕中外具如敕七月置武骑腾骧四卫八月上曰圣人用兵皆不得已不以小寇动众比者云南摩沙勒刀瓮作乱黔国公沐晟请讨非朕意其先遣入抚谕之不服乃兵期得刀瓮即已久任扶风典史杨清增其禄戊午景星见止贺庆王■〈木旃〉进瑞麦瓦刺顺宁王脱欢遣使来朝堥臣言明使者三入瓦刺皆未返宜留之曰日尤而效焉非礼也敕曰明三使人于王矣皆未返我国家抚远甚厚王亦効诚意阻于道路乎使归遣之九月敕曰朕体好生夙夜念刑庶几钦哉之义三法司取决重囚凭章耳安得察颜色吏廉明者分遣觌囚审覆不厌其心者谳之毋轻率枉死人增吴县知县贾忠禄 
　　九年二月再颁两畿河南山东西宽旱诏制思贤诗三月增镇远通判王鉴禄以水旱赈常扬徐顺德保安登州诸属县四月敕曰朕夙夜弗遑天与祖宗之心惟匹夫匹妇允怀保之凡选贤才宽徭赋赈穷荒宥罪过卿等宜端慎修职笃行以体朕志上阅狱大贷囚五月命瘗露尸上曰朝廷优恤军士赡以衣食使感恩而勇公战也比闻官旗吏胥率侵牟其月粮布絮主者或夤缘下乡以其粮絮易贿充馈送则蛇豕也欲便按法行诛谓朕不教而杀自今都察院申严犯者死家戍边六月免涿文安巨鹿二十余县七八年水旱地租青莱扬州江浦永平广平河间平阳霍诸府州县税粮有差七月两畿山东河南诸郡县蝗覆地尺遣驿捕雨宽畿内诸县秋租阿台朵儿只伯失捏千等谋掠凉甘肃有款者都督广请拒之敕曰虏人多诈其天性虎狼蛇蝎大造岂以怠生生哉虏款者处之甘肃徐察其向背与为两端饬备而已增郡武知县邹良铅山知县孙珏禄八月命水旱餭蝻之处军民孳牧及乘操马亏毙者悉免偿复敕廵抚侍郎廵按御史躬视之免今年秋粮屯粮十之四止工部派办物料即不被灾郡县亦从缓输毋得逼迫瓦刺顺宁王脱欢遣使入朝告杀阿鲁台请献前代玉玺止之敕曰比比虏降者皆言阿鲁台巳为瓦刺所杀部属分散有渡河依边者朕悯其失所亦虑困穷或鼠窃其令总兵官严边堠善待其归附者朝廷且处之善地与官职俸赐上亲试翰林院修撰马愉等三十七人第其等赐赉有差畿内陕西四川水扬镇江苏松常湖广浙江江西诸州县旱皆传恤之九月癸未上廵边出居庸至怀来万全见故和宁王阿鲁台子阿卜只俺朝使诸将请因猎掩虏不许十月丙什还京权署安南国事黎利卒命其子麟袭署虏寇凉州总兵官刘广追击之不及还敕曰今西北胡虏败者离散胜者骄纵当严兵保境寇来则战去勿追之以旱灾行宽恤令富阳知县吴堂致仕民诣阙乞留许之 【 吴堂东平人永乐辛丑进士初知富顺除治奸暴来知富阳以当官三事勉僚佐共成之绘杨震四知图以自厉以介特不阿与郡使不合翻然解去民乞留得旨欢然如再父母堂治富阳九年宿弊尽厘讼牒稀简既去民泣送之】 十一月故和宁王阿鲁台部落把等率家属来归十二月命阿卜只俺为中军左都督赐第宅谕尚书胡濙曰水旱饥疠四方荐告天灾频仍民何以堪朕深忧惧卿等勉图匡济有可回天拯民者其悉以闻制洪范序 
　　十年正月乙亥上崩遗诏皇太子嗣皇帝诸王宗室悉遵祖训谨守藩嗣君幼国家几务文武大臣白两宫乃行丧礼日易月悉如皇考洪熙元年五月遗诏无改山陵掌军兵及守土吏毋自临阙丁酉上尊谥曰宪天崇道英明神圣钦文昭武宽仁纯孝章皇帝庙号宣宗六月辛酉葬景陵 
　　臣乔远曰高皇帝承胡元纵弛之弊宏振威武以儆天下成祖以英达之资缵绪大服海内竦然振厉者五十余年昭皇帝至德深仁不久于位章帝继之乃涵濡以醇懿陶埴以德义闻四方有水旱蝗虫之灾忧形于色遣人赈捄如恐不及隆寒盛暑先下法司苏洗冤狱奏上刑名垂神省察并从轻典优礼老成勋旧具有终始寤寐思贤内自廷臣外及方岳郡守咨简详择不以轻畀褒奖循良使久于官是以在任之人奇才异能皆极一时之选至有文学胥史裒然濯袚致位名卿十年之内吏称民安比于文景下及民间木埴器用莫不精坚殊伦亦可以见一时无呰窳偷惰之风矣至夫郊庙之礼必躬必亲奉事太后祗敬夙夜宫中欲用一木架工匠饰绘金彩辄命易之尝命侍臣游东苑指草舍一区曰此朕致斋之所虽不敢上比茅茨庶几不忘俭德未尝一日去书下笔蠭涌皆传修齐治平之道翰墨图画随意所在尽极精妙岁秋冬廵边阅武亲櫜鞬骑射威震乎殊俗休矣哉文武恭俭之主也 
</div>
    <div class="pagination">
<a href="名山藏_page4.html">上一页</a><a href="名山藏.html">1</a><a href="名山藏_page2.html">2</a><a href="名山藏_page3.html">3</a><a href="名山藏_page4.html">4</a><span class="current-page">5</span><a href="名山藏_page6.html">6</a><a href="名山藏_page7.html">7</a><a href="名山藏_page8.html">8</a><a href="名山藏_page9.html">9</a><a href="名山藏_page10.html">10</a><span>...</span><a href="名山藏_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
