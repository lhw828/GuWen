<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 414 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 414 页/共 502 页
  </h1>
  <div class="content">
   ○钦差大臣胜保奏、接准河南抚臣瑛棨、会奏皖北情形摺稿。实属切中时势。并请添拨马队。另派重臣。督师南下。得旨。北路紧要。虽有马队。实难再拨。若果遂汝之愿。萃集劲旅三千。试问仅能复一怀城。驱贼南窜。抑即可廓清皖北。即汝身历行间。亦难确有把握。至汝摺中隐约其辞。不知该抚等所请、是否准驳。并欲择人与共。择地而居。岂能逃朕鉴耶。　　

○以克复广东灵山县城。复暂革知府郭椿寿职。予阵亡游击廖达章、祭葬世职。　　

○乙丑。谕内阁、前因礼部奏、上年顺天乡试科场舞弊案内、应议监临各员失察处分。尚未允协。当交惠亲王等、大学士、军机大臣、会同礼部妥议具奏。兹据惠亲王等、详查例案。悉心核议。开单呈览。此案程庭桂家人胡升、携带关节入场。该临临等官、未能查出。自应分别议处。除八月初六日、另有差使未到、业已知照外场察院之□□穴□又□检王大臣等、及续派执事各员。并前充提调、另案革职之前任顺天府府丞蒋达、均著毋庸议处外。所有戊午科顺天乡试监临刑部右侍郎景廉、降调顺天府府尹梁同新、均著降二级留任。外帘监试之给事中志文、清安、颜培瑚、御史宝麟、那苏泰、谢增、朱文江、尹耕云、内帘监试之御史奎斌、给事中现任顺天府府丞毛昶熙、均著降三级留任。奎斌、及调充内帘监试之御史尹耕云、复失察主考家人、向房官查卷。并临时抽换中卷。著照例再降二级调用。其贡院门摉检、睿亲王仁寿、肃亲王华丰、定郡王溥煦、内阁学士双福、吏部左侍郎文清、兵部尚书陈孚恩、刑部左侍郎齐承彦、户部尚书肃顺、前署副都统广科、双禄、副都统文寿、恩醇、穆隆阿、继善、乾清门侍卫荣全、西拉绷阿、庆寿、砖门摉检、豫亲王义道、庄亲王奕仁、前任大学士翁心存、吏部尚书许乃普、左副都御史富廉、副都统存佑、察杭阿、巴雅尔绰克托、前署副都统奎章、富泰、德鉴、休致都统英隆、乾清门侍卫克蒙额、岳林、贝勒溥庄、专司稽察之都察院堂官刑部尚书瑞常、外场巡察御史徵麟、忻淳、魏睦庭、给事中李培祜、均著罚俸一年。以上各员。应得处分。虽系分罪。均不准其抵销。　　

○又谕、玉明等奏、拏获抢劫盗犯正法一摺。奉天等处地方。盗风滋炽。玉明等、饬令缉捕委员、会同旗民地方官。先后拏获盗犯阎顺等五十四名。均系纠夥执持枪械。叠次抢劫。拒捕伤。人勒赎讹诈。当经审明照例斩决枭示。该委员等、前后拏获盗犯正法者、已有一百余名。所办尚属认真。所有缉捕出力。及承审各员著有微劳。均著准其分别酌保。候朕施恩。以示奖励。　　

○谕军机大臣等、昨因俄酋照会内称、木哩斐岳幅等、约于九月二十日前后、到黑龙江。以会商履勘为词。当将办理机宜。详谕景淳、特普钦、悉心经理。并先派妥员守候。免致该夷以不见中国官员藉口。谅该将军等接奉后、必钦遵办理矣。中国与俄国地界。自康熙年间议定。本亟明晰。上年木哩斐岳幅、以防堵＜口英＞夷为名。欲将黑龙江左岸、让于伊国。彼时奕山、为该夷虚声恫喝。率行换字。实属糊涂。朕念中国与该国、和好多年。不值因此、致启衅端。是以将黑龙江左岸地方。及该夷已经占踞之阔吞屯、奇咭等处。允其借住。乃该夷得步进步。并欲占据吉林之绥芬、乌苏里等处。屡请派员会勘。其贪求无厌之心。若不严行拒绝。尚复何所底止。此次木哩斐岳幅等、前至吉林、黑龙江。与景淳、特普钦、会悟时。务当详细开导。告以绥芬、乌苏里等处。系属吉林地方。并不与该国毗连。前奕山与吉拉明阿、办理不善。大皇帝业经分别惩办。此事断难准行。其阔吞屯、奇咭地方。既借与俄国人居住。并准入海船只。由黑河口、顺松花江、往东入海行走。自无更改。如该夷欲会勘地界。该将军等、即将奇咭、阔吞屯、现在借给该夷居住之处。立定四至里数交界。此外不可任意侵占。亦不可多为允许。以免蔓延。该夷所请在三姓贸易之处。亦断不准行。至黑龙江左岸空旷地方。前经奕山许给该夷。本属失计。特普钦亦当向其言明。现在该夷占踞之处。划清界限。立定四至。不得将左岸空旷地方。全行许给。该夷如不允从。该署将军、务当竭尽心力。设法开导。如能挽回几分。庶左岸得有几分、免其骚扰。方不至蹈奕山故辙。谅该署将军、必能斟酌办理。所有在京给与该夷照会五件。并续给照会一件。均著钞给阅看。将此由五百里各谕令知之。　　

○江西巡抚耆龄奏、前保赏戴花翎知县马修良、经吏部议驳。查该员系保举候补同知直隶州。似应用五品顶带。请仍赏花翎。得旨。所请仍不准行。该员系即补同知直隶州。即牵强换顶。亦与定制不符。又奏、江西用兵七载。库款支绌。请每月筹银二万四千两。解赴湖南。不能足部拨二十万两之数。批。著户部一并查议具奏。全境肃清。饷糈转多于前。必致前后轇轕。难免蒙混开销。况通省客兵甚少。本省之兵。量移汛守。即思多多冒销。实际沾于兵者未见也。即由部中为之画界分期。务令迅速造报。以期核实。　　

○以镶白旗满洲副都统载岱、署正红旗汉军副都统。　　

○以江西临江府属办团出力。赏从九品杨亦芝、蓝翎。州同衔陈大猷等、升叙有差。　　

○予江西吉安府殉难府照磨钱锡恩、祭葬世职。　　

○丙寅。谕内阁、朱凤标、著赏给翰林院侍读学士衔。仍在上书房行走。授醇郡王奕譞读。钟启峋差竣回京。著仍照料惇郡王奕誴读书。　　

○又谕、工部奏、改折工程钱粮、不敷办理、暂行酌量变通一摺。工部料估所、办理在京一切大小工程。上年八月闲。曾经该部奏请、以官号钱票四千、抵放实银一两。原为撙节钱粮起见。兹据奏称、自改折以后。银价日渐加增。物价益加腾贵。所有估准兴修之处。商人力难承办。不得不暂为变通。著照所请。除坛庙各等工。暨典礼攸关之件。仍照上年分别奏定章程办理。其非目前紧要之工。一概停修。此外择其尤为紧要之工。不在上年单开以内者。准其仍按银钞各半发给。毋庸抵放钱票。俟银价渐平。再照上年奏定章程办理。著该堂官、督率承办司员。认真稽核。并于具奏时随摺声明。毋得藉端蒙混。　　

○谕军机大臣等、本日据袁甲三、庚长奏、逆匪扑扰张家沟营盘、势将下窜、现在布置情形一摺。怀远逆捻。句结西路股匪。沿浍东窜。现踞五泗交界之九湾一带。扑扰张家沟营盘。势甚狓猖。并有分两股绕越五河后路、至清淮聚齐之说。袁甲三等、现虽饬各处兵勇、节节堵剿。而所部并无马队。恐难制胜。德楞额驻劄韩庄。碍难远击。致东境空虚。本日已谕令该副都统、探明贼踪。如偪近东境。即行迎头截击。不可远追、以防后路矣。胜保现在驻劄五河。兵力较厚。此时逆捻如绕越五河。直犯清淮。著责成该大臣、实力堵剿。勿任东窜。傥该大臣、既不能进攻怀远。又不能顾盱眙、蒋坝、以保清淮。咎将谁诿。朕惟有执法严惩。岂能任其粉饰趋避。归过他人。至留防盱眙兵勇。袁甲三等既请仍归胜保调度。著如所请。胜保所调安勇马队二百名。已据该大臣、奏称拨回蒋坝。袁甲三不得以所部并无马队为词。所有西路各要隘、及高宝湖等处、拨兵防守之处。均著袁甲三、庚长、督饬吴棠、张金榜等、实力严防。毋令该匪纷窜。将此由六百里各谕令知之。　　

○又谕、袁甲三等奏、逆捻势欲下窜、现筹布置防御情形一摺。该署漕督等、以怀远逆捻、句结西路股匪。沿浍东窜。现踞五河、泗州、交界之九湾一带。聚众数万。直扑张家沟。接据各路探报。均有东犯清淮、并力下窜之语。请饬德楞额、带全部马队。驰赴宿迁县属之洋河等处会剿。自为先事豫防起见。惟该副都统所劄韩庄地方。系北路要区。自当力保东境门户。不可径行出境越剿。致该逆乘虚北窜。抄袭我后。为患更大。至驻劄处所。距宿迁不远。德楞额总当俟该匪窜近东境。方可提兵于山东江南交界之区。迎头拦击。仍须兼顾后路。不可出境远追。致令绕越。前谕令抽拨马队五百名。赴胜保军营。当已启程。其由津防调往之绥远城马队五百名。不日赶到。即可补足原额。以备冲击。该副都统、务当妥筹防剿。勿稍疏虞。将此由六百里谕令知之。　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百九十三　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。己未。九月。丁卯朔。谕内阁、福济奏、番族投诚、地方肃清、并安插户口、善后章程、开单呈览一摺。甘肃野番、连年滋事。经该大臣亲督员弁出口查勘。开诚布公。歼厥渠魁。宽其胁从。随处核定界址。编查户口。妥为安插。统计八族。共一千七百四十七户。男妇大小一万八千四百二十名口。该番族感激欢呼。交出认赔牲畜。及被抢牛马羊各物。呈出承保十事。及分守要隘各甘结。地方得以肃清。办理尚属妥速。所有善后事宜。即照奏定章程十条。妥为办理。嗣后每年巡查。禁通事之句引防歇家之容留。赏罚必明。奉行必力。均责成该管厅营、妥为经理。以期日久相安。此次调拨兵勇。所需经费。俱系在事官绅捐办。著免其造册报销。除捐赀人员。照例请奖外其出力各员。著福济择尤酌保数员。毋许冒滥。　　

○谕军机大臣等、寄谕吉林将军景淳、黑龙江将军特普钦、据景淳等奏、夷官藉端投字要挟、委员据理办驳等语。俄人彻卜勒幅、由黑河口驶至三姓地方、图奸民妇。被民人刘有、殴伤毙命。前经降旨。令该副都统查明办理。并寄谕德勒克多尔济、备文知照俄国矣。现据该夷呈递清字二纸。所有夷从尸物已交夷目普西诺查收。由景淳等咨黑龙江将军、转饬行知夷目布色、所请饬理藩院咨明萨纳特衙门之处。应俟结案后。再由该衙门备文知照。至此案民人刘有、殴毙俄夷彻卜勒幅。有无别情。著即饬富尼扬阿、候该夷回文。应否会同审讯之处。随机核办。以免日后藉口。将此由五百里各谕令知之。　　

○又谕、昨因逆匪沿浍东窜。恐其直犯清淮。责成胜保、实力堵剿。本日据胜保奏、明光已为贼踞。力顾淮北。势难分身东顾。并逆众已扑近盱眙。请饬袁甲三、力固蒋坝各等语。逆匪潜分大股。窜至南路。扑扰明光。盱眙地方。偪近清淮。该逆由河稍桥前来、围偪官军营盘。势已岌岌。副将格洪额一军。能否支持。尚未可知。胜保虽因中路五河、为水陆要冲。不能撤动。仍应严饬格洪额、张得胜等、力保盱眙。不可再有疏失。德楞额所拨马队五百名。一经赶到。即相度缓急。分拨前赴盱眙一带。协同攻剿。胜保不得全数截留。致有贻误。此时清淮防务。最关紧要。袁甲三所调艇船四十只。既能得力。应否拨赴三河衡阳一带扼截。或抽拨若干。驶赴洪湖。与胜保所派炮船。联络声势之处。著袁甲三、庚长、就近妥为布置。胜保拨回马队二百名。已经赴蒋坝。该署漕督等、即督饬安勇、实力防剿。以遏贼冲。将此由六百里各谕令知之。　　

○又谕、本日胜保奏、贼踞明光、扑近盱眙、请饬和春等、迅攻浦六等处、以分贼势。并据李世忠禀、探逆首韦志俊、由池州带贼过江。陈四眼狗纠众拦阻。于和州地界。两相杀戮。并闻李秀成、被洪逆锁拏。其手下贼众。亦帮同韦逆、与陈逆所带之贼仇杀。机会大有可乘。现在淮南贼氛猖獗。昨据袁甲三等奏、已有欲犯清淮、并力下窜之语。加以盱眙吃重。贼势日肆蔓延。胜保进劄淮北。图扼粤捻北窜之路。其力不能他顾。本日已谕胜保、袁甲三等、各筹扼截。亦恐能堵而不能剿。果能以江北各军。分捣浦六天长。攻其所必救。则盱眙等处之贼。有所牵制。不至直犯清淮。且该逆内讧已成。能迅攻金陵以捣其巢。剿办自易得手。著和春、张国梁等、乘此机会。督饬水陆将弁。谋取金陵。其浦六天长围攻已久。李若珠业已过江。著赶紧督催将弁。实力攻剿。无论何处下手。若能速拔城池。即可稍分贼势。俾胜保淮北一军。得以节节兜击。方操胜算。将此由六百里谕令知之。　　

○以直隶天津海口防剿出力。赏二品顶带台吉崇格林沁头品顶带。护卫图博特巴雅尔二品顶带。阿勒坦桑三品顶带。诺尔布叶喜、花翎。　　

○以直隶办理天津海防出力。赏直隶州知州袁修翰、俞炳、千总邱瑞祥、花翎。守备佟清元等、蓝翎。余加衔开复升叙有差。　　

○以防守安徽明光不力。革湖北宜昌镇总兵官张得胜职。仍留营剿贼。　　

○戊辰。谕内阁、前据伊兴额、奏参袁甲三营内委员、有虚报勇数、冒销钱粮、并款项无著、及随营委员过多等情。当经降旨。交胜保、翁同书、查讯具奏。兹据奏称、袁甲三交卸时。营内共马步兵勇八千余名。咨查傅振邦、覆称如数接收。各营呈送花名清册。并约逊开单数目均符。营内自设支应局起。收支各数。核对簿册领状。亦相符合。其粮台无著银二万两一节。实因孙洪金、曾有袁甲三任内积欠兵勇口粮银二万余两。尚无著落之言。伊兴额误会入奏。核其收支数目。实无滥销。营内委员开支盐折者。仅二十二员。其余均自备资斧投效。尚非虚糜等语。此案既经胜保等确切查明。所参各款。均无其事。著毋庸议。副都统约逊、即著回京供职。知府衔东河即补同知赵佩兰、总办行营支发粮饷。造册稽迟。经胜保等提讯。仍复迁延日久。始行到案。殊属延玩。著交部照例议处。　　

○谕军机大臣等、袁甲三、庚长奏、盱眙失守、现筹堵剿。傅振邦奏、浍西情形紧急、并因旧疾举发、恳请赏假调理各等语。傅振邦著赏假一个月。在营调理。淮河南北。捻粤交乘。胜保等身任堵剿之责。非各尽心力。四面兜剿。势将不可收拾。盱眙失陷以后。袁甲三等、派拨游击张金榜、道员吴棠、会同安勇等、严防蒋坝。其洪湖西北一带。业经调拨兵练。分投防堵。布置虽尚周密。惟兵力较单。所有淮河下游。仍责成胜保、派拨兵勇。严行扼守。既防该逆抄袭后路。并可相机克复盱眙。袁甲三、庚长、仍当悉心经理。不得以布置已周。稍涉懈弛。德楞额扼劄韩庄。以固东省门户。昨已谕令不得径行出境。该署督等、所称函商该副都统进劄清江之处。著毋庸议。其高涧炮位。既因道梗、未能运送胜保营中。即著仍留该处。以资防守。至捻逆东西纷窜。飘忽无定。无非欲乘隙北犯。前据胜保奏称、怀远为捻匪老巢。惟速拔该城。则匪势自蹙。所筹不为无见。此时贼势日炽。胜保惟当就现有兵勇。速攻怀远。务拔坚城。其纷窜各匪。应如何择要堵御。勿令肆行滋扰之处。并著随时相机筹办。傅振邦虽经请假。宿永一路。系该提督专责。傥该匪果行北窜。仍著妥为调度。令派出之总兵博崇武等、分督马步兵勇。迎头截击。其总兵富新、道员黄良楷两军。并准该提督调遣。此项兵勇。虽多未经战阵。亦当时令出队。俾资练习。以期悉成劲旅。扼贼北窜。总之皖事日棘。急应合力兜围。以免蔓延他省。该大臣等惟当和衷协力。共济时艰傥敢意存取巧。互相诿卸。以至贻误事机。恐不能当此重咎也。将此由六百里各谕令知之。　　

○又谕、前因俄国使臣伊格那提业幅、有信函求转送北塘。交伊国公使木哩斐岳幅查收。当由军机大臣、咨交恒福收存。兹据僧格林沁等奏称、木哩斐岳幅、并无前来北塘消息。可否将原信咨交军机处发还等语。所有伊格那提业幅原信。著僧格林沁等、咨送理藩院。交回俄罗斯馆。将此谕令知之。　　

○以广东剿贼出力。复已革按察使张敬修职。并花翎。赏知府海廷琛、都司卓兴、巴图鲁名号。同知彭蕴炜、何维林、知州孙志钧、花翎。外委李殿超等、蓝翎。余加衔升叙有差。　　

○以广东大埔县城被贼窜陷。革知县缪中孚、守备吴继承职。游击潘法元、守备邓欢保、千总魏鸣刚、把总刘带香、革职逮问。　　

○予广东阵亡知府文晟、祭葬世职。建立专祠。殉难眷属。一并附祀。州同陈炳谦、知县刘荫棠、李煌、巡检张书绅、蔡始权、把总邱京荣、外委孔金等、祭葬世职。　　

○蠲缓广西贺、修仁、容、岑溪、桂平、贵、武宣、横、永淳、马平、雒容、柳城、怀远、来宾、永安、怀集、平南、宣化、新甯、龙、崇善、左、养利、永康、甯明、融、罗城、象、宾、上林、永甯、永福、平乐、恭城、荔浦、昭平、苍梧、藤、隆安、宜山、武缘、迁江、北流、四十三厅州县。并忠、归德、果化、迁隆、万承、太平、安平、龙英、田、白山、兴隆、定罗、那马、十三土州司。被贼村庄新旧额赋。　　

○己巳。遣官祭都城隍之神。　　

○谕内阁、黄宗汉等奏、股匪投诚、恳免治罪一摺。广东阳山县属之果子寨等处。自咸丰四五年。股匪四起。虽经官绅击散。尚多潜伏。经黄宗汉等、宣布恩旨。剀切晓谕。并委捐升参将孔继尧等、亲往查办。该股首李干、黄相奎等、先后悔罪投诚。并请立功自赎适怀集匪徒。围攻阳山县城。孔继尧即亲带黄相奎等七百名。驰赴援剿。立解城围。李干等六百名。亦经广州府知府吴昌寿、带赴韶州。进剿乐昌踞匪。屡获胜仗。现将大湾七巩各老巢。悉数荡平。尚能输诚效力。所有股首李干等三十名。并夥党五千九百七十二名。均著免其治罪。该头目等、果能奋勉立功。再行据实请奖。　　

○又谕、胜保奏、请将移防皖省之军。仍归江北粮台给发饷需等语。江北调赴蒋坝之总兵安勇一军。前经谕令归署漕运总督袁甲三、节制调度。所有该总兵军营饷需。著和春、袁甲三、饬令江北粮台接月支放。毋致延误。　　

○又谕、胜保奏、沿淮西剿、大获胜仗、并东路官军击退盱眙贼匪一摺。捻粤大股贼匪。沿淮下窜。经胜保派令副都统穆腾阿等、分三路迎击。贼众败退。遂由东南进兵。将沿途贼卡贼船。尽行焚毁。三铺四铺各贼圩。亦悉攻破。其东路另股贼匪。于扑入明光后。复窜踞盱眙。守备余通海等、统带炮船。驶至河稍桥。将贼击败。遂抵清水坝。整队进攻。贼势不支。悉向东南遁去。防盱各军。仍回原营扼守。副将格洪额、经胜保派防盱眙。被匪阑入。著摘去顶带。责令认真防剿。　　

○广东按察使龄椿、因病解任。以广东肇罗道伊霖、为按察使。　　

○以克复广东乐昌县城。予知府段喆等、赏叙有差。　　

○以广东办理招抚出力。予捐升参将孔继尧、遇缺即补。加副将衔。　　

○以广东办理军务出力。赏千总黄镛、方耀、花翎。巴图鲁名号。以都司升用。同知沙翊清、花翎。余加衔奖叙有差。　　

○以安徽盱眙剿贼出力。赏守备余通海、花翎。余升叙有差。　　

○以浙江洋面被劫。摘署温州镇总兵官叶炳忠、玉环营参将张清标、顶带。　　

○庚午。谕内阁、成琦奏、朝审人犯、核其情节、有应由缓改实一摺。浙江绞犯张汰聪、谋杀胞弟张汰训一案。讯系因不服管教。理曲犯尊。而张汰训并无干犯实据。且张汰聪拔刀叠砍。情形实属惨忍。又浙江绞犯吕＜氵凤＞仪、谋杀伊妻张氏一案。讯系因偪索田契。该犯起意将伊妻致死。所称出言咒詈。亦属该犯一面之词。所有该犯等情节。应否由缓改实之处。著三法司覆核具奏。务持情法之平。悉心定拟。毋许稍涉回护。　　

○又谕、镶白旗满洲奏、统兵大臣、现丁毋忧。应否回京穿孝一摺。钦差大臣镶黄旗蒙古都统胜保之母。在京病故。该大臣现在安徽督师。正当吃紧之际。未可暂离。胜保著俟军务完竣。再行回京穿孝。　　

○谕军机大臣等、有人奏、顺天府属文安县、恶棍王二贝子、即王为之、同子王松林等、盗窃左格庄行宫树石。将树木伐去一百余株。运家私造月门。并与知县交结。因指官讹诈监生何泽清等不允。赴县诬控。将该监生等、责押囹圄。该县潘履恒、与恶棍狼狈为奸。声名狼籍。请饬查办。以靖地方等语。地方官串同恶棍。鱼肉良善。殊可痛恨。至王二贝子等、胆敢将行宫树石。肆行偷去。尤属不法。著张祥河、董醇、秉公查访。傥潘履恒实有与土棍往来、及声名狼籍等事。即著据实严参。王二贝子等、偷窃树石。并指官讹诈等事。如果属实。并著严拏究办。以儆官邪而惩积蠹。将此谕令知之。　　

○又谕、御史徐启文奏、请严禁私销私铸、以通钱法一摺。据称京师现行之铜当十钱。最为饶裕。近日骤行短绌。推原其故。京中铜当十钱一文。仅抵铜制钱二文。若改铸制钱。可得三四文。必有奸民牟利。盗销改铸之弊。至通州天津等处。行用铜制钱。每闻挑选大小厚薄。如无私钱搀和。何由妄生区别等语。盗销盗铸。本干法纪。况私钱日多。则官钱日少。于民用大有关系。著顺天府府尹、直隶总督、派委妥员。认真稽查。如有前项不法之徒。即行严拏惩办。毋得任听吏胥。藉端骚扰。以重钱法而利民生。将此各谕令知之。　　

○又谕、和润奏、现审盗案情节支离、请饬查办一摺。据称咸丰六年十月间。盛京衙门、咨送广甯尉委官叶复盛、拏获盗犯董东儿、即董克信等一案。据称董克信、同逸犯张汰、在黑鱼沟地方。伤毙事主摉抢元宝银二锭。复于十二月间。咨送委员丰恩、恩科等、拏获盗犯董士仁等一案。亦称董士仁同孟焕、在黑鱼沟地方。枪毙事主。抢夺元宝银二锭。提审该犯等、均恃无确实赃证。坚不承认。详核两案。情节似属一事。惟叶克信一案。赃证俱无。董士仁一案。起获并非原赃。案内要证李＜氵凤＞仪、又未随案送部。节经指名饬缉。该地方文武、空文搪塞各等语。此案失事地方。并赃银数目。均属相同。是否广甯界属、有两处黑鱼沟地名。或一处地方。适有两次抢劫、毙命略同之案。如系一案、某犯系属正贼。某犯系属妄拏。应传原拏之委员兵役办明。以凭审办。且该尉县于此等重案。并不立时报明。迨日久获犯之后。始补行详报。该旗界详报尤迟。并勘验日期。亦有不符。难保非讳盗于先。掩饰于后。委员丰恩等、前因获盗出力。该将军衙门、何以不候刑部定案。遽行保奏。著玉明、倭仁、按照所奏各情。详察确核。据实具奏。固不可纵盗殃民。亦不可任听委员妄拏冒功。务期无枉无纵。以弭盗贼而安良善。将此谕令知之。　　

○以钦差大臣镶黄旗蒙古都统胜保母丧。赏银四百两。　　

○辛未。上幸万寿山。　　

○谕内阁、何桂清等奏、借闱乡试、应需文职人员、请一并借委浙员一摺。本年江南乡试。备用浙江贡院。除内帘同考官、已由江苏派往外。其应需文职执事人员。若概由江苏派往。不但人数众多。兼恐呼应不灵。著胡兴仁即照浙省章程。酌派各员。一体办理。以资熟手而免贻误。　　

○两江总督何桂清等、奏陈沪商运米赴津。豫抵新漕章程。下部议又批。今岁商运。只可作为另案。明年仍应起解全漕。以实仓储。　　

○以重宴鹿鸣。赏致仕都察院左都御史沈岐、尚书衔。御书扁额曰。宾筵人瑞。知州衔湖南新甯县知县宋翔凤、知府衔。
  </div>
  <div class="pagination">
   <a href="清实录咸丰朝实录_page413.html">
    上一页
   </a>
   <span>
    ...
   </span>
   <a href="清实录咸丰朝实录_page409.html">
    409
   </a>
   <a href="清实录咸丰朝实录_page410.html">
    410
   </a>
   <a href="清实录咸丰朝实录_page411.html">
    411
   </a>
   <a href="清实录咸丰朝实录_page412.html">
    412
   </a>
   <a href="清实录咸丰朝实录_page413.html">
    413
   </a>
   <span class="current-page">
    414
   </span>
   <a href="清实录咸丰朝实录_page415.html">
    415
   </a>
   <a href="清实录咸丰朝实录_page416.html">
    416
   </a>
   <a href="清实录咸丰朝实录_page417.html">
    417
   </a>
   <a href="清实录咸丰朝实录_page418.html">
    418
   </a>
   <a href="清实录咸丰朝实录_page419.html">
    419
   </a>
   <span>
    ...
   </span>
   <a href="清实录咸丰朝实录_page415.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
