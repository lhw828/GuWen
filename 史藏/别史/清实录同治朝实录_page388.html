<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 388 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 388 页/共 505 页
  </h1>
  <div class="content">
   ○予甘肃金积堡阵亡提督周和美等十五员祭葬世职。　　

○予甘肃峡口阵亡总兵官韦占雄祭葬世职加等。　　

○予甘肃隆德阵亡知县蒋于祭葬世职加等。　　
大清穆宗继天开运受中居正保大定功圣智诚孝信敏恭宽毅皇帝实录卷之二百七十九　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治九年。庚午。三月。壬午。谕军机大臣等、恩麟、德泰奏、藏饷久缺。请饬筹拨一摺。据称四川每年额解西藏饷银六万余两。自上年以来。仅据该省解到银一万五千两。又吴棠派粮员縻鸿铨等带解银一万两。尚未抵藏。即以此项并计。一年之中。亦仅收川省拨解银二万五千两。其历年欠解之三十三万余两。分毫未解。现在饷项支绌。请饬迅速筹拨等语。著吴棠无论何款。先行筹拨银十余万两。解交恩麟等收纳应用。以济急需。其历年积欠之饷。并著源源筹解。不得再有蒂欠。将此由四百里各谕令知之。　　

○癸未。谕军机大臣等、李宗羲奏、毅军击贼获胜。现饬追剿一摺。雪背沟孟家湾等处败匪。窜至木河沟迤西。经马玉昆设法兜击。宋庆复亲率队伍驰抵哈拉寨。该匪分由扎萨克旗窜至新庙地方。我军蹑及贼踪。奋勇剿击。毙贼甚多。败逆分向东北正北逃窜。宋庆现饬马玉昆、蒋东才、分路兜击。即著定安、李宗羲、知会宋庆、饬令马玉昆等、确探贼踪。乘势追剿。务将此股败匪悉数歼除。沿河托清河保等处。并著定安、李宗羲、檄饬在防将弁。严密堵御。陕北榆绥延所属附近河干一带。有无土匪溃勇聚扰情事。李宗羲务当勤加侦探。毋稍大意。将此由四百里各谕令知之。　　

○又谕、穆图善奏、布置省防。请饬左宗棠筹防东南。疏通运道一摺。回匪纷窜陕疆。甘省北路官军攻剿情形。叠经左宗棠详悉陈奏。现在陕境之贼。虽已败窜回甘。后路情形稍松。而金积堡逆回。势仍猖獗。零星股匪。四出滋扰。运道时虞梗阻。甘军粮饷军火。全赖西征粮台源源接济。乃袁保恒报解正二两月米折等银。月余尚无抵甘信息。似此转输迟滞。诚恐兵食缺乏。饥溃堪虞。刻下甘省东南两路。有无阻隔。左宗棠务当分拨各营。妥筹布置。以顾饷道。并饬令西征粮台。将甘军饷需按月筹解。毋稍迟误。兰州附近之北山阿干镇等处。时有匪踪窜扰。著穆图善饬令马步各营。分路雕剿。严加防范。金积堡逃匪。句结河州等处回匪。肆扰西甯碾伯等境。穆图善已令总兵王仁和、酌拨三营驰赴碾伯。著即饬令迅速前进。相机堵剿。左宗棠亦当妥筹兼顾。毋任贼踪纷窜。益肆蔓延。将此由五百里各谕令知之。　　

○以甘肃攻克新路坡等处贼巢出力。赏骁骑校全福、乌勒吉布彦图、伊勒果、巴图鲁名号。游击谢炳春等花翎。把总罗应魁等蓝翎。余加衔升叙有差。　　

○甲申。以河南省城神灵显应。加关帝封号曰翊赞。　　

○谕军机大臣等、瑞麟、李福泰奏、派兵剿办黎匪。歼捦首要各犯一摺。崖州黎匪刘振欣等、因外委洪云章派赀修理土城。胆敢纠集多人。将洪云章戕毙。复突入内地。焚劫村庄。都司吴成龙等带兵弹压。该匪并句结各路黎匪。围攻土城。吴成龙、黎桂香、先后战殁。经瑞麟等檄饬署总兵刘成元、督同地方文武前往剿办。刘振欣等在大田一带踞险抗拒。官军进抵大田。叠破贼栅。生捦首匪多名。刘振欣由岭背窜逸。副将王伯熊等追至五指山下河边。将首犯刘振欣捦获。现在东西两路各村黎人。俱已投诚。刘振欣等均经讯明正法。在事员弁兵勇。尚属奋勉出力。著瑞麟等择尤酌保。毋许冒滥。儋崖陵水各州县所属黎匪。犷悍性成。平日每易滋事。此次刘振欣等纠众戕官。则由于营弁之科派启衅。实属不成事体。嗣后该府所属文武。瑞麟等务须随时遴选循良。安民戢暴。遇有贪劣不职之员。即行参劾。并严饬该管道府力加整顿。毋任文恬武嬉。致滋隐患。刻下投诚各路黎人。仍著劄饬地方官妥为抚绥。俾安生业。在逃余匪。并饬认真摉捕。以绝根株。所有各属藉公科派等弊。即著出示勒石。永远禁止。用杜弊端。将此各谕令知之。　　

○以前任科布多帮办大臣明瑶署镶红旗蒙古副都统。　　

○予广东崖州阵亡千总吴成龙、把总黎桂香、外委陈琼林等、祭葬世职。　　

○乙酉。谕内阁、顺天府奏、遵拏要犯。赴京投首一摺。此案已革甲兵信廷即张允和、既经自行投首。即著顺天府将该犯解交盛京将军衙门归案审讯。　　

○谕军机大臣等、豫师奏、西甯抚局难恃。请酌募兵勇。扼要驻防一摺。据称西甯回族。名虽就抚。而实则四出焚掠。相率为常。兼以狄河等处党众。句结陕回。时有围攻碾伯县城之事。前任办事大臣玉通、困守西甯。无饷无兵。势同拘偪。若不酌带兵勇前往镇抚。必至仍蹈覆辙等语。自系实在情形。著照豫师所请。即就平番等处募勇五营。先扎碾伯及威远堡一带。整团修堡。以御外匪。一面疏通道路。前赴西甯。至西甯城内抚事。虽由豫师责成道员郭襄之照旧办理。然究系权宜之计。豫师仍当酌度情形。一俟办有端倪。即赴新任。以资钤制。平番等处回类甚多。豫师新募勇丁。务当选择精审。毋令奸匪溷迹其中。致有疏失。至应需月饷。著户部于各省协甘饷内。每月指拨银二万数千两。总归西征粮台催提转解。仍在各省积欠项下划扣。即著袁保恒遵照办理。惟指拨需时。诚恐缓不济急。并著左宗棠先行借发银三四万两。俾得赶紧招募成军。以保西路大局。西甯回族。与金积堡声势相连。现在金积堡既难克期竣事。左宗棠兵力。势恐不能兼顾兰垣。省城防守事宜。穆图善当妥筹镇抚。以为西甯声援。毋稍疏懈。将此由五百里谕知左宗棠、穆图善、豫师、并传谕袁保恒知之。　　

○丁亥。谕军机大臣等、定安奏、张曜宋庆两军剿贼情形。李宗羲奏、毅军剿贼获胜各摺片。定安所奏嵩武军击贼于黄渠桥等处。及蒋东才在新庙地方击退窜匪各情。与金顺李宗羲前奏。大略相同。平罗一带窜匪。叠经金顺会同张曜击退。王家疃庄回匪。畏剿乞抚。现在曾否呈缴马匹器械。并将悍酋王得等缚献。该逆反覆无常。往往藉乞抚为缓兵之计。金顺当懔遵前旨。认真防范。不可稍涉大意。其后路窜匪。仍当会同张曜、督饬派出各军。随时截剿。以杜句结。刘廷、刘景芳、所带各队。已由缠金西进。著定安饬令探明贼踪。相机兜击。与甯夏一带官军。联络声势。肃清粮路。宋庆一军。于击退新庙窜匪后。复在石板庙高庄等处。叠次击贼获胜。捦斩甚多。余众悉向西奔。据获贼供称。贼目石姓及胡得海两股。先后由金积堡出窜。众各三千人。后面仍有陆续窜出等语。该逆因粮食缺乏。纷纷东窜。虽经官军叠次斩馘。人数恐尚不少。著定安、李宗羲、知会宋庆。仍饬马玉昆等乘胜追剿。务将窜出之匪悉数埽荡。毋任滋蔓。刘厚基前经会合蒋东才、击贼于土孟三道河等处。著刘典饬令该总兵。随时与宋庆一军。互相策应。遇贼即击。毋任此剿彼窜。其麻地沟防军。并著李宗羲饬令实力堵剿。毋稍疏懈。将此由五百里各谕令知之。　　

○又谕、前因李鸿章奏、督师入陕。解运军粮。需用驼只二千匹。当经谕令定安就近采买。兹据奏称、绥城驼只。现在缺乏。请于察哈尔锡林郭勒报捐驼只内就近调拨等语。察哈尔锡林郭勒。距内地较近。著文盛将此项驼只。于秋后即行派员解交李鸿章军营应用。如所捐不足二千之数。著定安设法购买补足。或于四爱曼等处捐驼内量为添拨。并著斟酌办理。刻下李鸿章西行。该营军粮等项。刻不容缓。万不可专恃驼载。著李鸿章斟酌情形。或由内地设法运解。以利军行。将此由四百里各谕令知之。　　

○又谕、刘岳昭、岑毓英奏、攻克丽江等城及马街等处贼巢。会商澂江新兴军情各摺片。中路官军。克复弥渡宾川及红岩马街各贼巢。北路官军。攻克丽江剑川。南路一军。并将缅甯厅城收复。此次各营将弁。叠克城池。剿办极为得手。在事出力文武员弁。著刘岳昭等查明汇案保奏。新复之宾川弥渡。偪近大理。尚有镇南姚州云南县三城未下。著该督抚激励将弁。乘胜进攻。迅图克复。惟官军深入。尤宜稳扎稳进。不可稍涉疏虞。其永昌等处之贼。并著督饬各军分路进剿。以期次第廓清。刘岳昭、岑毓英、亲赴中关。察看地势。会筹进攻之策。即著将澂江府城迅速攻克。埽荡逆氛。刘岳昭回省后。所有省城布置机宜。并著妥为筹办。另片奏、请将湖南协饷二万两。作为马如龙专饷等语。已谕令刘昆照办。仍著刘岳昭等咨会马如龙。将勇营人数、及每月收支饷银数目。随时咨明该督等查核报部。马如龙既有专饷。即著责令该提督将新兴等处军务。认真办理。迅拔坚城。近日马如龙打仗情形。并著该督抚详细奏闻。将此由六百里各谕令知之。寻奏、马如龙自办军务以来。奋勇当先。叠次与贼对垒。从无避就。报闻。　　

○又谕、刘岳昭、岑毓英奏、请饬催各省协饷。并拨给马如龙专饷各摺片。滇省官军剿办回逆。叠克丽江等城。军务日有起色。现在岑毓英前往澂江督剿。提督马如龙进剿新兴。两路如能得手。事机尤为顺利。惟饷项支绌。四川湖北湖南江西浙江等省应解协滇饷银。报解无几。军士枵腹荷戈。殊堪轸念。著吴棠、李瀚章、郭柏荫、刘昆、刘坤一、杨昌浚、各将该省拨定协滇月饷。照数批解。不得迟延推诿。至湖南省每月协滇饷银二万两。现据刘岳昭等奏将此项全数拨作马如龙专饷。即由该提督派员往领。著刘昆即饬藩司在厘金捐输项下。或无论何款。按月凑拨银二万两。交马如龙委员领解回滇。毋稍蒂欠。将此由五百里谕知吴棠、李鸿章、郭柏荫、刘昆、刘坤一、并传谕杨昌浚知之。　　

○予云南永北阵亡副将黄文学祭葬世职加等。并赏其母从一品封典。　　

○予云南蒙化阵亡游击牟永昌、都司王钟祥、县丞奎谱、千总王克巩、把总韩洪春等、祭葬世职加等。　　

○戊子。上奉慈安皇太后慈禧皇太后幸宁寿宫。侍午膳。　　

○赐王以下文武大臣、蒙古王、贝勒、贝子、额驸等食。　　

○乙丑。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭显佑宫。东岳庙。城隍庙。　　

○上诣大高殿寿皇殿行礼。　　

○诣绥履殿慈安皇太后前行礼。平安室慈禧皇太后前行礼。　　

○御乾清宫。王以下文武大臣、蒙古王、贝勒、贝子、额驸等行庆贺礼。众官于午门外行礼。　　

○奉慈安皇太后慈禧皇太后幸宁寿宫。侍午膳。　　

○赐王以下文武大臣、蒙古王、贝勒、贝子、额驸等食。　　

○庚寅。上奉慈安皇太后慈禧皇太后幸漱芳斋。侍午膳。　　

○辛卯。谕军机大臣等、蒋志章奏、回匪分扰岐凤。现饬各军合击。并另股复窜北山各摺片。回酋崔三等、率党由陇州分股窜入县头镇。偪近凤翔。扰及岐山宝鸡县境。经总兵李辉武、副将邵永龄、合力夹击。大挫凶锋。另股由清水太阳寺窜至凤县之方石铺。贼踪飘忽。亟须就地歼除。方免滋蔓。该抚现饬张福齐督营前往岐凤。兼顾乾醴。留吴士迈所部。由汧阳回顾凤翔。会同李辉武各营合力剿办。陈照台由盩厔前进。防贼抢渡渭河。布置尚为周密。著即分饬该员等认真防剿。迅埽逆氛。汉南一路。仍著责成李辉武妥为兼顾。北山伏莽甚多。该处地广兵单。难资捍御。刻下定靖等处。复有回踪。尤易延扰腹地。即著严饬刘厚基等督率防军。力筹堵剿。迅将前窜股匪尽数廓清。毋任句结潜藏。致贻后患。陕省毗连甘境。密迩寇氛。必须先将本境窜匪埽除。自固藩篱。方能扼守门户。该抚务当就现有兵力。相机筹办。以副委任。将此由五百里谕令知之。　　

○又谕、前据李鸿章奏、拟令郭松林、周盛传、添募马步各队。并筹议兵饷转运事宜。克日起程赴陕。此时筹办一切。谅已就绪。本日据蒋志章奏、回匪崔三等、率党数千人。从陇州窜偪凤翔。岐山宝鸡境内。均有贼踪。另股回匪。由清水扰及凤县境内。北路回匪。复窜至定靖交界安边堡一带。是陕省情形。甚为吃紧。该省兵力本单。蒋志章甫经抵任。于军务调度机宜。未经阅历。必须李鸿章赶紧入陕。方可筹商一切。相机办理。该督务当克日起程前往。毋稍延缓。现在回匪既窜近凤翔属邑。转瞬之闲。即恐蔓延。北路定靖等处。如无得力之军扼剿。贼踪亦易扰及腹地。傥李鸿章一时未能启行。或于郭松林等员内。酌派劲旅一支。先行驰赴陕省。探明匪踪。会合秦军。迎头截剿。以期保卫陕疆。该督仍迅速部署。随后继进。妥筹剿办。用纾朝廷西顾之忧。将此由五百里谕令知之。　　

○又谕、金顺奏、协饷无著。请饬迅筹拨解一摺。据称山西奉拨月协饷银二万两。现准李宗羲函称。每年增此钜款。恐难设措。现在军情紧急。恳仍饬山西按月照数拨解。惟该省协济各军饷需。为数甚多。请准于应解京饷内。由李宗羲截留十二万两等语。金顺军营需饷甚殷。山西增拨此款。力有未逮。均系实在情形。即著照所请。山西本年应解京饷。准李宗羲暂行截留十二万两。以资周转。所有金顺军营协饷。即著李宗羲按月拨解银二万两。不得稍有短欠。傥该营因饷项缺乏。贻误戎机。惟李宗羲是问。此项截留银两。俟该省库款稍充。再行设法补解部库。以清款目。将此由四百里各谕令知之。　　

○以礼部右侍郎桂清兼署户部左侍郎管三库事。　　

○以正红旗汉军副都统希元署正白旗满洲副都统。　　

○癸巳。谕军机大臣等、定安奏、毅军剿匪叠胜。及贼近河干。派队分剿。并达尔济击贼获胜各摺片。所称毅军蒋东才、马玉昆、在石板庙高庄击贼获胜情形。与李宗羲前奏。大略相同。仍著定安、李宗羲、懔遵二十一日谕旨。知会宋庆。即饬马玉昆乘胜追剿。将胡得海各股窜匪悉数歼除。并饬蒋东才由神木探剿而前。以遏后股东窜。其分扰准噶尔等旗贼匪。是否即蒋东才等击败之贼。至达尔济击贼之占旦召地方。距包头仅八十余里。该处偪近河干。设被逆踪突窜。势将四出蔓延。前据定安奏刘景芳一队。已由包头起程。即著饬令该总兵探踪迎击。一面檄饬达尔济等相机堵剿。一面催令成章等队迅赴河西。以资援应。李宗羲亦当分饬各路防军。遇贼即击。毋任乘隙旁窜。仍会同定安、严檄马升、国英等、各饬所属文武。随时侦探。实力巡防。不可稍涉大意。其达尔济接仗获胜详细情形。著定安查明具奏。并著咨令宋庆迅饬马玉昆、与达尔济等会合兜击。力殄寇氛。将此由五百里各谕令知之。　　

○予贵州沙子哨被戕知县吴汝谨祭葬世职加等。　　

○予贵州各属阵亡殉难训导赵登林等绅民妇女四百六十三员名口分别旌恤如例。　　

○甲午。谕军机大臣等、英桂、卞宝第奏、拟派员募勇驰赴陕甘助剿一摺。英桂等因闻甘省回匪分股绕窜陕境。军情吃紧。拟派总兵刘明灯、杨芳桂、驰赴鄂省。各募楚勇两营。前往陕西。听候左宗棠调遣。以资攻剿。所筹固为力顾大局起见。惟叠据左宗棠奏称、西征军饷。颇形支绌。若遽令刘明灯等募勇入陕。恐有兵多饷缺之累。刘明灯等向来带兵。既尚得力。著英桂等即饬令驰赴甘肃军营。听候左宗棠差遣。其应否派令添募勇丁。或酌拨队伍令其统带剿贼之处。均著左宗棠酌度办理。将此由四百里各谕令知之。　　

○又谕、李鹤年奏、宜阳刀匪聚众拒捕。现添派队伍兜拏一摺。本年二月闲。宜阳刀匪张野猫等、在黑山顶等处聚众抢掠。并伤害弁兵。亟须派队严拏。著李鹤年督饬总兵杨长春等分路兜拏。务令悉数捦获。以绝根株。该匪张野猫等、于上年十月闲藏匿宜阳境内。经该抚饬令河陕汝道广隆、河南府知府陈肇镛等、会营访拏。乃当时未能弋获。此次又未能先事豫防。实属咎有应得。广隆、陈肇镛、均著摘去顶带。宜阳县知县恒伦、著革职暂行留任。以观后效。如再不知愧奋。即著从严参办。将此谕令知之。　　

○又谕、文麟等奏、东山缠头回子滋事。现筹办理等语。东山缠头回子。上年聚众滋事。据该回王福晋声称、实因暴素克一人启衅。现经章京玉素普等将该匪击毙。其余回众。恳请免究。该回首犯既经击毙。余众自应设法抚驭。著文麟。景廉、体察情形。妥为安抚。毋任别启衅端。如或再行滋事。即当从严惩办。魏忠义所署塔尔纳沁都司一缺。现既改委徐天秩代理。即著饬令魏忠义将应办营务及屯田事宜。认真办理。以专责成。将此由四百里各谕令知之。　　

○上以孟夏时享太庙。自是日始、斋戒三日。　　

○乙未。谕内阁、杨昌浚奏、知县被戕。并连毙家属。现获凶犯提省审办一摺。据称本年二月三十日。民人庞押新、突入嵊县署内。将署知县严思忠、并其女及妾严王氏砍伤。先后身死。仆妇王氏、李氏、亦被砍伤。经该县典史李承湛、将凶犯拏获提讯。语言颠狂。有类疯状等语。览奏实堪诧异。所称疯病情形。殊难凭信。著杨昌浚即将该犯提省严审。因何起意戕害。有无别项衅端。及挟仇主使之人。务须切实根究。从严惩办。以彰国法。　　

○谕军机大臣等、左宗棠、蒋志章奏、叠剿窜陕回逆获胜。各营迎击跟追一摺。崔三等匪股窜凤翔后。图踞陈村。经李辉武等军叠次击败。该逆分为两股。其东窜一股。由醴泉高陵窜至渭南河北各渡。编扎木筏。抢越渭南。复经防军击退。该逆虽屡受惩创。而自西而东。扰及腹地。亟应速加剿办。著左宗棠、蒋志章、督饬派出各军。务将此股就地歼除。毋令四出纷窜。其西北败逸一股。现在窜往何处。该督抚即严檄将弁。觇贼所向。蹑踪追剿。迅埽逆氛。渭北以下渡口甚多。并著咨会李鹤年、迅调马德昭、李承先、统带数营。扼扎同州二华等处。与刘端冕等军联络声援。相机进剿。北路安边堡一带回匪。近日剿办如何。著左宗棠等分投剿洗。毋令联成一气。益肆蔓延。将此由五百里各谕令知之。　　

○又谕、传谕署浙江巡抚杨昌浚、前因李瀚章奏、请于浙省筹济李鸿章援黔月饷银二万两。当经降旨允准。兹据杨昌浚奏称、浙省库藏支绌。难以凑拨。请于洋税项下按月抽拨银五千两。协济援陕军饷等语。现在援黔之师。改为援陕。需饷紧要。即著照所请。暂于浙海关洋税项下月拨银五千两。仍于省城各库每月筹措银一万五千两。按月协济李鸿章军营。毋稍迟误。惟此项洋税银两。系因李鸿章需饷紧要。暂准动用。嗣后仍著该署抚另行筹款凑解。一俟筹有款项。即著毋庸动用。　　

○又谕、何琯奏、请饬拨补制军械银两。并请饬部拨银采买纸张各摺片。巴城补制军械银两。前经谕令于新疆军饷内先拨银二万两。由何琯迎提。兹据奏称、仅由乌城领到银四千两。其余一万六千两。久未领到。该城防务紧要。制造军械。需款甚急。著定安于解到新疆军饷内先行提出银一万六千两。交委员高凤灵解回巴城应用。毋稍迟误。何琯所需采买纸张等项银两。著照所请。由户部发给银五百两。交高凤灵承领。俾资采办。将此谕知定安、并传谕何琯知之。　　

○又谕、总理各国事务衙门奏、贵州遵义教案。请饬迅结一摺。黔省遵义教案。前经李鸿章派令道员余思枢前往筹办。迄今尚无端倪。该使臣罗淑亚、以李鸿章改赴陕西。恐贵州教案又复延阁。屡次催请迅结。自应妥速办竣。以弭衅端。李鸿章系原派查办大臣。现虽未能入黔。此案仍须该督一手经理。著即饬令道员余思枢、会同黔省派出各员。迅将应行查办事件。认真查核。但能折服其心。自不至仍前狡执。该使臣罗淑亚、亦有不令教士任意婪索之语。并因新使臣兰盟将到。亟望此案速结。乘此机会。易于转圜。若再迁延。又恐别生枝节。一切筹办机宜。该督即可密饬余思枢妥为办理。至此案虽由李鸿章派员往办。曾璧光系该省大吏。岂得置身事外。著即严督派出各员。悉心会办。逐层确查。核实持平。以自立于不败之地。毋任教士肆意索赔。转授该使臣以口实。原摺均著钞给阅看。将此由五百里各谕令知之。
  </div>
  <div class="pagination">
   <a href="清实录同治朝实录_page387.html">
    上一页
   </a>
   <span>
    ...
   </span>
   <a href="清实录同治朝实录_page383.html">
    383
   </a>
   <a href="清实录同治朝实录_page384.html">
    384
   </a>
   <a href="清实录同治朝实录_page385.html">
    385
   </a>
   <a href="清实录同治朝实录_page386.html">
    386
   </a>
   <a href="清实录同治朝实录_page387.html">
    387
   </a>
   <span class="current-page">
    388
   </span>
   <a href="清实录同治朝实录_page389.html">
    389
   </a>
   <a href="清实录同治朝实录_page390.html">
    390
   </a>
   <a href="清实录同治朝实录_page391.html">
    391
   </a>
   <a href="清实录同治朝实录_page392.html">
    392
   </a>
   <a href="清实录同治朝实录_page393.html">
    393
   </a>
   <span>
    ...
   </span>
   <a href="清实录同治朝实录_page389.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
