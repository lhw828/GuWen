<!DOCTYPE html>
<html>
<head>
    <meta charset="UTF-8">
    <title>钦定续通志 - 第 186 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 186 页/共 284 页</h1>
    <div class="content">　　李处耘字正元【据隆平集补】潞州上党人父肇仕后唐歴军校至检校司徒从讨王都定州契丹来援力战死晋末处耘尚幼随兄处畴至京师遇张彦泽纵士卒剽掠处耘年犹未冠独当里门射杀数十人众无敢当者里中赖之汉初折从阮帅府州召置门下委以军务从阮后歴邓滑陜邠四节度处耘皆从之显徳中从阮遗表称处耘可用防李继勲镇河阳诏署以右职继勲初不为礼因防将吏宴射处耘连四发中的继勲大竒之令升堂拜母稍委郡务俾掌河津处耘白继勲曰此津往来者惧有奸焉不可不察也居数月果得契丹谍者索之有与西川江南蜡书即遣处耘部送阙下太祖时领殿前亲军继勲罢镇世宗以处耘太祖帐下补都押衙防太祖出征驻军陈桥处耘见军中谋欲推戴遽白太宗与王彦升谋召马仁瑀李汉超等定议始入白太祖处耘临机决事谋无不中太祖嘉之授客省使兼枢密承旨右卫将军从平泽潞迁羽林大将军宣徽北院使讨李重进为行营兵马都监贼平以处耘知州大兵之后境内凋处耘勤于绥抚奏减城中居民屋税民皆悦服建隆三年诏归京师老幼遮道涕泣累日不得去拜宣徽南院使兼枢密副使朗州军乱诏慕容延钊率师讨之以处耘为都监入辞帝亲授方畧令会兵汉上先是朝廷遣内酒坊副使卢怀忠使荆南觇势强弱使还具言可取状遂命处耘图之处耘至襄州先遣閤门使丁徳裕假道荆南请具薪水给军令军中入江陵城有不由路及擅入民舍者斩师次荆门髙继冲遣其叔保寅及军校梁延嗣奉牛酒犒师且来觇也处耘待之有加谕令翌日先选延嗣大喜令报继冲以无虞荆门距江陵百余里是夕台保寅等饮宴延钊之帐处耘宻遣轻骑数千倍道前进继冲但俟保寅延嗣之还遽闻大军奄至即惶怖出迎遇处耘于江陵北十五里处耘揖继冲令待延钊遂率亲兵先入登北门比继冲还则兵已分据城中荆人束手听命即调发江陵卒万余人并其师晨夜趋朗州又先遣别将分麾下及江陵兵趋岳州大破贼于三江口又遇贼帅张从富于澧江撃败之逐北至敖山砦贼弃砦走俘获甚众处耘释所俘体肥者数十人令左右分啗之黥其少徤者令先入朗州防暮宿砦中迟明延钊大军继至黥者先入城言被擒者悉为大军所防朗人大惧纵火焚城而溃防朗帅周保权年尚幼为大将汪端刧匿于江南砦僧寺中处耘遣麾下将田守竒率师渡江获之遂入潭州尽得荆湖之地初师至襄州衢肆鬻饼者率减少倍取军人之直处耘捕得其尤者二人送延钊延钊怒不受往复三四处耘遂命斩于市以徇延钊所部小校司义舍于荆州客将王氏家使酒凶恣王氏愬于处耘处耘召义呵责义又譛处耘于延钊至白湖处耘望见军人入民舍良久舍中人大呼求救遣捕之即延钊圉人也乃鞭其背延钊怒斩之由是大不协更相论奏朝议以延钊宿将贳其过谪处耘为淄州刺史处耘惧不敢自明在州数年干徳四年卒年四十七赠宣徳军节度检校太傅赐地葬于洛阳偏桥村处耘有度量善谈当世之务居常以功名为己任荆湖之役处耘以近臣防军自以受太祖之遇思有以报故临事专制不顾羣议遂至于贬后太祖颇追念之及开寳中为太宗纳其次女为妃即明徳皇后也子继隆继和自有传继恂官至洛苑使顺州刺史继恂子昭逊为供备库使处畴官至作坊使子继凝
　　继隆字覇图幼养于伯父处畴及长以父防补供奉官处耘贬淄州继隆亦除籍防长春节与其母入贡复旧官时权臣与处耘有宿憾者忌继隆有才继隆因落魄不治产以游猎为娯干徳中平蜀选为果阆监军年方弱冠母忧其未更事将辅以处耘左右继隆曰是行儿自有立岂须此辈愿不以为虑母慰而遣之代还夜渉栈道雨滑与马偕坠絶涧深十余丈絓于大树骑卒驰数十里外取火引绠以出之防征江南领雄武卒三百戍邵州止给刀盾蛮贼数千阵长沙南截其道继隆率众力战贼遁去手足俱中毒矢得良药而愈部卒死伤者三之一太闻闻其勇敢器重之又与石曦率兵袭袁州破桃田砦追贼二十里入潭富砦焚其梯冲刍积复从李符督荆湖漕运给征南诸军呉人以王师不便水战多出舟师断饷道继隆屡与鬬粮悉善达日驰四五百里常令往来觇候一日中途遇虎射杀之尝获吴将部送赴阙至项县而病斩其首以献太祖益嘉之与呉人战流矢中额以所冠胄坚厚得不伤太祖察其才且追念其父欲拔用之谓曰升州平可持防书来当厚赏汝时内侍使军中者十数辈皆伺城陷献防防有机事当入奏皆不愿行而继隆独请赴阙太宗见其来时城尚未下甚讶之继隆度金陵破在旦夕因言在途遇大风晦暝城破之兆也翌日防奏至太祖召谓曰如汝所料矣呉将卢绛聚众万余攻掠州县命继隆招来之江南平録功迁庄宅副使从幸西洛改御营前后巡检使从征太原为四面提举都监与李汉琼领梯冲地道攻城西面机石过其旁从卒仆死继隆督战无怠讨幽州与郭守文领先锋破契丹数千众及围范阳又与守文为先锋大败其众于湖翟河南后为镇州都监契丹侵边与崔翰诸将御之初太宗授以阵图及临阵有不便众以帝命不可违继隆曰事有应变安可预定设获违诏之罪请独当也即从宜而行败之于徐河四年防三交屯兵与潘美出征伐北破灵邱县尽略其人以归改定州驻泊都监李继迁叛命继隆与田仁朗王侁率兵击之出银州北破悉利诸族追奔数十里斩获尤多又出开光谷西杏子坪破布防布藏族斩其副首领玛尔黙节五十七人降音蔵族首领托卜巴军等三千余众复破黙硕朗锡干诸族及浊轮川东头川西生擒七十八人斩首五十九级俘获数千计引师至监城乌页允页四族来降惟嘉且罗尼十四族怙其众不下廼与尹宪袭击之夷其帐千余俘斩七千余级俄改领环州团练使又防髙阳关屯兵从曹彬征幽州率兵助先锋薛继昭破其众数千于固安南下固安新城进克州矢中左股血流至踵获契丹贵臣一人彬欲上其功继隆止之俄而傅潜米信军败独继隆振旅而还即命继隆知定州寻诏分屯诸军继隆令书吏尽録其诏旬余有败卒集城下不知所向继隆按诏给劵俾各持诣所部太宗益嘉其有谋三年迁侍卫马军都虞领武州防御使契丹大入边出为沧州都部署刘廷让与敌战君子馆先约继隆以精卒后殿缓急为援既而敌围廷让数重继隆引麾下兵退保乐夀廷譲力不敌全军防没裁以单骑遁免帝怒追继隆赴阙令中书问状既而得释逾年加领本州观察使端拱初制授侍卫马军都指挥使领保顺节度出为定州都部署初朝议有寇至令坚壁清野勿与战一日契丹骤至攻蒲城至唐河防军袁继忠慷慨请出师中黄门林延寿等五人以诏书止之继隆曰阃外之事将帅得专乃与继忠出兵战数合撃走之二年送刍粟入威虏军契丹将率骑八万邀战继隆所领步骑裁一万先命千人设伏城北十里而与尹继伦列阵以待敌【按续通鉴契丹将耶律休哥率精骑数万邀战时都巡检使尹继伦适领兵缴巡遇之夜潜兵蹑其后契丹军去大军四五里继隆方阵于前以待继伦从后击败之据此则继伦乃先出师从后逆击非与继隆并列阵以待也与传互异】众方食继伦出其不意击走之继隆追奔过徐河俘获甚众尝有诏废威虏军继隆言梁门为北面保障不可废遂城守如故讫为要地淳化初帝遣使至定州宻谕继隆若契丹复入寇朕当亲讨继隆奏以疆事当责将帅臣虽驽弱誓死为期是嵗契丹不入边议遂止四年召还太宗面奬之改领静难军节度复遣还屯所时夏州赵保忠与继迁连谋朝廷患之又绥州牙校髙文岯举城效顺河外藩汉大扰以继隆为河西行营都部署尚食使尹继隆为都监以讨之既而继迁遁去擒保忠以献初裨将侯延广监军秦翰义请诛保忠及出兵追之继隆曰保忠杌上肉尔当请于天子今继迁遁去千里穷碛艰于转饷宜养威持重未易轻举延广等服其言防宻诏废夏州隳其城继隆命秦翰与弟继和及髙继勲同入奏以为朔方古镇贼所窥觎之地存之可依以破贼并请于银夏两州南界山中増置保戍以扼其冲且为内属蕃部之障蔽而断贼粮运皆不报至道二年白守宗守荣马绍忠等送粮灵州为继迁所邀败于洛浦河帝闻之怒亟命继隆为灵环十州都部署是秋五路讨继迁以继隆出环州取东闗镇由赤柽苦井路赴之继隆以所出道回逺乏水请由槖駞路径趋贼之巢穴且遣继和入奏太宗召诘之知其必败因遣周莹赍手诏切责督其进军赤柽莹至继隆以便宜发兵不俟报与丁罕行十余日果不见敌而还诸将失期士卒困乏继隆素刚因慙愤肆杀戮乃奏转运使陈绛梁鼎军储不继并坐削秩三年继迁以蕃部从顺者众遣其军主史癿遇率兵屯槖駞口西北双雉以遏絶之执仓族蕃官癿遇来告继隆遣刘承蕴田敏防癿遇讨之斩首数千级获牛马槖駞万计先是受诏送军粮至灵州必由旱海路自冬至春而刍粟始集继隆请由古原州蔚茹河路便众议不一继隆固执论其事太宗许焉遂率师以进壁古原州令如京使胡守澄城之是为镇戎军真宗即位改领镇安军节度检校太傅逾月召还加同中书门下平章事解兵柄归本镇咸平二年丁内艰起复会秋潦暴集蔡水坏岸继隆乘危督士卒补塞自辰讫午冲波稍息四年加检校太师王师失利于望都继隆累表求诣阙面陈边事因乞自效俄召还延见询访因言丑类侵扰葢亦常事愿委将帅讨伐不烦亲征真宗慰谕之改山南东道节度判许州景徳初契丹大入逾魏郡至河上真宗幸澶渊继隆表求扈从命为驾前东西排阵使先赴澶州陈师于北城外毁车为营敌数万骑急攻继隆与石保吉率众御之追奔数里及帝至幸北门观兵召问慰劳见其所部整肃叹赏久之二年还京加开府仪同三司食邑实封诏始下防疾作帝亲临问继和时为并代钤辖驿召省视卒年五十六赠中书令諡忠武以其子昭庆为洛苑使从子昭信昭逊并为内殿崇班又録其门下二十余人干兴初诏与李沆王旦同配享真宗庙庭继隆出贵胄感慨自树深沉有城府真宗以元舅之亲不欲烦以军旅优游近藩恩礼甚笃然多智用能谦谨保身明徳寝疾欲面见之帝促其往继隆但诣万安宫门拜牋终不入又尝命诸王诣第候谒继隆不设汤茗第假王府从行茶炉烹饮焉昭庆改名昭亮见外戚传
　　继和字周叔少以防补供奉官三迁洛苑使淳化后继隆多在边任继和常从行友爱尢至每令入奏机事继隆罢兵柄手録唐李勣遗戒授继和曰吾门不坠者在尔矣初继隆之请城镇戎军也朝廷不果于行继和面奏曰平凉旧地山川险阻旁扼夷落为中华襟带城之为便太宗乃许焉后复不守咸平中继和又以为言乃命版筑以继和知其军兼原渭仪都巡检使城毕加领平州刺使建议募贫民及弓箭手垦田积粟又屡请益兵朝议未许帝曰茍缓急部署不为济师则或至失援矣命继和兼泾源仪渭钤辖时继迁未弭命张齐贤梁颢经略因访继和边事继和言镇戎军为泾原仪渭北面扞蔽又为环庆原渭仪秦熟户所依正当回鹘西凉六谷吐蕃宻布戬裕玛藏朗嘉诸族之路自置军以来克张边备诚能常用歩骑五千守之泾原渭州茍有缓急防于此军并力战守则贼必不敢过故置此城以扼要路议者以调发刍粮扰民为言此军所费止出四州地里非遥输送甚易又刘琮方兴屯田屯田若成积中有备则四州税物亦不须得灵州孤垒戍守最苦望比他州尤加存恤茍选择英杰使守灵武髙官厚赏不吝先与可保必胜之功朝廷比禁青盐甚为允惬蕃戎所赖止在青盐禁之则彼自困矣五年继和领兵杀威宻【旧作卫埋今改正】族于天麻川自是垅山外诸族皆恐惧内附愿于要害处置族帐砦栅以为戍守继和因请移泾原部署于鎭戎以壮军势又请开道环延为应援眞宗以其精心戎事甚嘉之戎人伺警巡弛备一夕塞长壕越古长城抵城下继和与都监史重贵出兵御之贼据险再突城隍列阵接战重贵中重创败走之大获甲骑有诏嘉奬别出良药缣帛牢酒以赐继和习武艺好谈方略颇知书所至干治然性刚忍御下少恩部兵终日擐甲常如寇至及较阅之际杖罚过当人多怨焉真宗屡加朂励且为覆防之尝上言保防军新到屯所多亾命者请优赐缗钱茍有亾逸即按军法旧制凡赐军中虽縁奏请者亦以特旨给之帝以继和峻酷欲军士感其惠特令以所奏着诏书中而加赐之且以计情定罪自有常制不许其请终以边防之地虑人不为用遣张志言代还既即路军中皆恐其复来六年又出为并代钤辖将行请对欲领兵去按度边垒帝曰河东岩险兵甲甚众贼若入寇但邀其归路自可致胜不必率兵而往也景徳初契丹侵边徙北平砦车驾驻澶渊继和受诏与魏能张凝领兵赴赵州蹑敌后契丹请和边民犹未宁又命副将张凝为缘边巡检安抚使事平复还并代时朝廷每诏书约束边事或有当行极断之语官吏不详深意即处大辟继和言其事乃诏自今有云重断极断处斩决配之类悉须裁奏先是继隆卒继和耻以遗奏得官久之迁西上閤门使未几擢殿前都虞候领端州防御使大中祥符元年卒年四十六赠镇国军节度遣诸王率宗室素服赴吊二子早卒帝以其族盛大诸侄皆幼令三班选使臣为主家事弟继恂至洛苑使顺州刺史赠左神武大将军子昭逊为供备库使


　　钦定续通志巻三百
　　钦定四库全书
　　钦定续通志巻三百一
　　列传
　　宋【五】
　　曹彬　【璨　玮　琮】　潘美【李超】
　　曹彬字国华真定灵寿人父芸成徳军兵马使彬始生周嵗父母以百玩之具罗于席观其所取彬左手持干戈右手持俎豆斯须取一印他无所视人皆异之及长气质淳厚汉干祐中为成徳军牙将节帅武行徳见其端懿指谓左右曰此逺大器非常流也周太祖贵妃张氏彬从母也周祖受禅召彬归京师世宗帐下从镇澶渊补供奉官擢河中都监蒲帅王仁镐以彬帝戚尤加礼遇彬执礼益恭公府防集端简终日未尝旁视仁镐谓从事曰老夫自谓夙夜匪懈及见监军矜严始觉已之散率也显徳五年使吴越致命讫即还私觌之礼一无所受吴越人以轻舟追遗之至于数四彬犹不受既而曰吾终拒之是近名也遂受而籍之以归悉上送官世宗强还之彬始拜赐悉以分遗亲旧而不留一钱出为晋州兵马都监一日与主帅暨賔从环坐于野防邻道守将走价驰书来诣使者素不识彬潜问人曰孰为曹监军有指彬以示之使人以为绐已笑曰岂有国戚近臣而衣弋绨袍坐素胡牀者乎审视之方信迁引进使初太祖典禁旅彬中立不倚非公事未尝造门羣居防防亦所罕预由是器重焉建隆二年自平阳归召谓曰我畴昔常欲亲汝汝何故疎我彬顿首谢曰臣为周室近亲复忝内职靖恭守位犹恐获过安敢妄有交结迁客省使与王全斌郭进领骑兵攻河东平乐县降其将王超侯霸荣等既而贼将防进率兵来援三战皆败之遂建平乐为平晋军干徳初改左神武将军时初克辽州河东召契丹兵六万骑来攻平晋彬与李继勲等大败之于城下俄兼枢密承防二年冬伐蜀诏以刘光毅为归州行营前军副部署彬为都监峡中郡县悉下诸将咸欲屠城彬独申令戢下所至悦服帝闻降诏褒之俄而全师雄等搆乱拥众十万彬复与光毅破之于新繁卒平蜀乱槖中惟图书衣衾而已及还以彬清介亷谨授宣徽南院使义成军节度使彬入见辞曰征西将士俱得罪臣独受赏恐无以示劝帝曰卿有茂功又不矜伐设有微累仁赡等岂惜言哉惩劝国之常典可无让六年遣李继勲党进率师征太原命为前军都监战洞涡河斩获甚众开宝二年议亲征太原复命为前军都监率兵先往次团柏谷降贼将陈廷山又战城南薄于壕桥夺马千余及太祖至则已分砦四面而自主其北七年将伐江南九月奉诏与李汉琼田钦祚先赴荆南发战舰潘美帅步兵继进又诏以彬为升州西南路行营马步军战櫂都部署分兵由荆南顺流而东破峡口砦进克池州连克当涂芜湖二县驻军采石矶十一月作浮梁跨大江以济师大破其军于白鹭洲又破之于新林港进次秦淮江南水陆十余万陈于城下大败之浮梁成吴人出兵来御自三月至八月连破之进克润州金陵受围至是凡三时吴人樵采路絶频经败衂李煜危急遣其臣徐铉奉表诣阙乞缓师帝不之省先是大军列三砦美居守北偏图其形势来上大祖指北砦谓使者曰吴人必夜出兵来寇尔亟去令曹彬速成深沟以自固无堕其计中既成吴兵果夜来袭美率所部依新沟拒之吴人大败奏至帝笑曰果如此长围中彬每缓师冀煜归服又使人谕之曰事势如此所惜者一城生众若能归命策之上也城垂克彬忽称疾不视事诸将来问疾彬曰余疾非药石所能愈惟须诸公诚心自誓克城之日不妄杀一人则自愈矣诸将许诺共焚香为誓明日稍愈又明日城陷煜诣军门请罪待以賔礼请煜入宫治装彬数骑待宫门外煜之君臣卒赖保全自出师至凯旋士众畏服无轻肆者及入见刺称奉敕江南干事回其谦恭不伐如此初彬之总师也太祖谓曰俟克李煜当以卿为使相副帅潘美预以为贺彬曰不然夫是行也仗天威遵庙谟乃能成事吾何功哉况使相极品乎美曰何谓也彬曰太原未平尔及还献俘帝谓曰本授卿使相然刘继元未下姑少待之美窃视彬微笑帝觉遽诘所以美以实对帝亦大笑【按王曽笔録太祖遣彬下江南以平定日授以相印洎凯旋絶无前命因曲宴彬乃从容陈叙及之史称彬谦恭不伐未必邀荣使相且官位非臣下所宜自请当以史为正】乃赐彬钱二十万彬退曰人生何必使相好官亦不过多得钱耳未防拜枢密使检校太尉忠武军节度使【按宋宰辅编年録云枢密领节度自彬始赏江南之功也】太宗即位加同平章事【按宋宰辅编年録云彬初以节度使为枢密使不罢旄钺至是加同平章事仍充枢密使即罢旄】议征太原召彬问曰周世宗及太祖皆亲征何以不能克彬曰世宗时史彦超败于石岭关人情惊扰故班师太祖顿兵甘草地防嵗暑雨军士多疾因是中止太宗曰今吾欲北征何如彬曰国家兵甲精锐翦太原之孤垒如摧枯拉朽尔太宗意遂决太平兴国三年进检校太师从征太原加兼侍中八年为弭徳超所诬罢为天平军节度使【按宋史本传作太平军攷宋史地理志天平军本郓州无太平军今改】旬余帝悟其谮进封鲁国公待之愈厚雍熙三年诏彬与潘美等北伐分路进讨三月败契丹于固安破涿州大破其援师于城南四月又与米信破之于新城及战于岐沟关诸军败绩退屯易州临易水而营帝闻亟令分屯边城追诸将归阙先是贺令图等言于帝曰契丹主少母后专政宠幸用事请乘其衅以取幽蓟遂遣彬与崔彦进米信自雄州田重进趋飞狐潘美出鴈门约期齐举将发帝谓之曰潘美之师但先趋云应卿等以十万众声言取幽州且持重缓行不得贪利彼闻大兵至必悉众救范阳不暇援山后矣既而美先下寰朔云应等州重进又取飞狐灵邱蔚州多得山后要地彬亦连下州县每奏至帝已讶彬进军之速及彬次涿州旬日食尽因退师雄州以援饷餽帝闻之曰岂有敌人在前反退军以援刍粟失策之甚也亟遣使止彬勿前急引师缘白沟河与米信军防按兵养锐以张西师之势俟美等尽畧山后地防重进之师而东合势以取幽州时彬部下诸将闻美及重进累建功而已握重兵不能有所攻取谋议蜂起彬不得已复裹粮往攻涿州契丹大众当前时方炎暑军士乏困粮且尽彬退军无复行伍遂为所蹑而败诏彬等至阙鞫于尚书省令翰林学士贾黄中等杂治之彬等具伏违诏失律罪责授右骁卫上将军彦进右武卫上将军信右屯卫上将军余以次黜四年起彬为侍中武宁军节度使淳化五年徙平卢军节度真宗即位复检校太师同平章事数月召拜枢密使【按长编云真宗即位复平章事召入为枢密使兼侍中罢旄谓之曰宥司要领尤重必素有名望端亮谨厚处之力可镇静而责成彬以耆旧冠枢衡之首】咸平二年被疾帝趋驾临问手为和药乃赐白金万两问以后事对曰臣无事可言臣二子材器可取臣若内举皆堪为将帝问其优劣对曰璨不如玮六月薨年六十九帝临哭之恸对辅臣语及彬必流涕赠中书令追封济阳郡王諡武惠且赠其妻高氏韩国夫人官其亲族门客亲校十余人八月诏彬与赵普配飨太祖庙庭彬性仁敬和厚在朝廷未尝忤防亦未尝言人过失伐二国秋毫无所取位兼将相不以等威自异遇士夫于涂必引车避之不名下吏每白事必冠而后见居官奉入给宗族无余积平蜀回太祖从容问官吏善否对曰军政之外非臣所闻也固问之唯荐随军转运使沈伦亷谨可任为帅知徐州日有吏犯罪既具案逾年而后杖之人莫知其故彬曰吾闻此人新娶妇若杖之其舅姑必以妇为不利而朝夕笞詈之使不能自存吾故缓其事然法亦未尝屈焉北征之失律也赵昌言表请行军法及昌言自延安还被劾不得入见彬在右府为请于上乃许朝谒子璨珝玮玹玘殉琮珝娶秦王女兴平郡主至昭宣使玹左藏库副使玘尚书虞部员外郎珣东上閤门使琮西上閤门副使玘之女即慈圣光献皇后也芸累赠魏王彬韩王玘吴王諡曰安禧玘之子佾傅佾见外戚传傅后兄也荣州刺史諡恭怀
　　璨字韬光性沉毅善射以防补供奉官常从彬征讨得与计议彬以为类已特钟爱焉迁宫苑副使累擢为镇州行营钤辖徙绥银夏麟府等州钤辖契丹入寇屡战有功诸将多欲穷追璨虑有伏力止之至道初迁四方馆使知灵州徙河西钤辖改引进使范廷召将兵出塞命璨为之副丁外艰起复为鄜延路副都部署拜赵州刺史领武州团练使充麟府浊轮副部署出蕃兵邀继迁俘馘甚众入为枢密都承防改领毫州团练使契丹入寇命为镇定高阳关三路行营都钤辖领康州防御使再知定州明年由天徳军节度入为东京旧城都巡检使改镇彰徳转殿前都指挥使又改保静武寜忠武等军节度使【按隆平集载璨厯官殿前都指挥使宋史失载今据増】在禁卫十余年未尝忤防天禧三年以足疾授河阳节度使同平章事卒年七十赠中书令諡武懿璨起贵胄以孝谨称能自奋厉以世其家习知韬畧虽轻财不逮其父而敬人和厚亦有父风子仪官至耀州观察使
　　玮字宝臣父彬厯武宁天平军节度使皆以玮为牙内都虞补西头供奉官閤门祗沉勇有谋通春秋三传于左氏尤深李继迁叛诸将数出无功太宗问彬谁可将者彬曰臣少子玮可任即召见以本官同知渭州时年十九真宗即位改内殿崇班知渭州驭军严明有部分赏罚立决犯令者无所贷善用间周知虏动静举措如老将彬卒请持丧不允徙知镇戎军李继迁虐用其国人玮知其下多怨即移书诸部谕以朝廷恩信抚养无所间以动诸羌由是康诺尔等族请内附继迁畧西蕃还玮邀击于石门川俘获甚众以镇戎军据平地便于骑战非中国之利请自陇山以东循古长城堑以为限又以弓箭手皆土人习障塞蹊隧晓语耐寒苦官未尝与兵械资粮而每战辄使先拒贼恐无以责死力遂给以境内闲田春秋耕敛州为出兵防作而蠲其租继迁死其子徳明请命于朝玮言继迁擅河南地二十年兵不解甲使中国有西顾之忧今国危子弱不即捕灭后更强盛不可制愿假臣精兵出其不意禽徳明送阙下复河西为郡县此其时也帝方以恩致徳明不报既而西延嘉密阿日威数大族请防帐自归诸将犹豫不敢应玮曰徳明野心不急折其翮后必飏去即日将骑士薄大都山受降者内徙徳明不敢拒迁西上閤门使为环庆路兵马都钤辖兼知汾州【按东都事畧作邠州】帝以玮习知河北事廼以为真定路都钤辖领高州刺史玮常上泾原环庆两道图至是帝以示左右曰华夷山川城郭险固出入战守之要举在是矣因敕别绘二图以一留枢密院一付本道俾诸将得按图计事复为泾原路都钤辖兼知渭州与秦翰破章黙特族于武延川【按东都事畧作武延咸泊川】分兵灭巴藏于平凉于是陇山诸族皆来献地玮筑堡山外为笼竿城募土兵守之曰异时秦渭有警此必争之地也逾年上表还州事愿专督军旅帝不欲遽更守臣以密诏敦谕之改引进使英州团练使复知秦州兼泾原仪渭镇戎縁边安抚使时嘉勒斯赉强盛立遵佐之立遵乃上书求号赞布玮言赞布汗号也立遵一言得之何以处嘉勒斯赉邪且复有求渐不可制廼以立遵为保顺军节度使恩如斯多特都西羌将举事必先定约束号为立文法嘉勒斯赉使其舅桑丹与斯敦立文法于离王族谋内寇玮隂结斯敦解宝带予之斯敦感激求自效间谓玮曰吾父何所使欲吾首犹可断以献玮曰我知桑丹时至汝帐下汝能为我取桑丹首乎斯敦愕然应之后十余日果断其首来因献南市地南市者秦渭之阨也玮城之表斯敦为顺州刺史初张佶知秦州置四门砦侵夺羌地羌人多叛去畏得罪不敢出玮招出之令入马赎罪还故地至者数千人每送马六十匹给采一端筑弓门治方牀穰静戎三阳定西伏羌永宁小洛门威逺十砦浚濠三百八十里皆役属羌厢兵工费不出民伏羌首领斯结博哩黙隆私立文法玮潜兵灭其帐其年嘉勒斯赉率众数万大入寇玮迎战二都谷追奔三十里斩首千余级获马牛杂畜器仗三万余迁客省使康州防御使玛尔布攃勒立栅野吴谷玮选募神武军二百人斩栅获生口孳畜甚众宗噶尔大首领甘遵治兵于润努尔川玮遣间杀遵及破岳矩戬所立文法于楚玛尔城既而河州洮兰安江摩敦邈川当布诸城皆纳质为熟户时玮作堑抵灿罗咙灿罗咙西蕃要害地也先是玮遣小吏杨知进防赐物通甘州可汗王还过宗噶尔界立遵邀知进语曰秦州大人直以兵入灿罗咙来幸为我言愿罢兵嵗入贡约蕃汉为一家因使种人逹实卜琳从知进来献马自是嘉勒斯赉势蹙退保碛中不出秦人请刻石纪功有诏褒之天禧三年徳明寇柔逺砦都巡检杨承吉与战不利以玮为华州观察使鄜延路副都总管环庆秦等州縁边巡检安抚使威齐古密逹木等族闻玮至归附者甚众拜宣徽北院使镇国军节度观察留后签书枢密院事宰相丁谓逐寇凖恶玮不附已指为凖党除南院使环庆路都总管安抚使干兴初谪左卫大将军容州观察使知莱州玮以宿将为谓所忌即日上道从弱卒十余人不以弓韔矢箙自随谓败复华州观察使知青州徙天雄军以彰化军节度观察留后知永兴军拜昭武军节度使知天雄军以疾守河阳数月为真定府定州都总管改彰武军节度使卒赠侍中諡武穆玮用士得其死力平居甚闲暇及师出多竒计出入神速不可测一日张乐饮僚吏中坐失玮所在明日徐出观事而贼首已掷庭下矣尝称疾加砭艾卧阁内不出防贼至玮奋起裹创被甲跨马贼望见皆遯去将兵几四十年未尝少失利嘉勒斯赉闻玮名即望玮所在东向合手加颡契丹使过天雄部勒其下曰曹公在此毋纵骑驰驱也真宗慎兵事凡边事必手诏诘难至十数反而玮守初议卒无以夺后虽他将论边事者往往密付玮处之渭州有告戍卒叛入夏国者玮方对客奕棋遽曰吾使之行也夏人闻之即斩叛者投其首境上羌杀边民入羊马赎罪玮下令曰羌自相犯从其俗犯边民者论如律自是无敢犯环庆属羌田多为边人所市致单弱不能自存因没彼中玮尽令还其故田后有犯者迁其家内地所募弓箭手使驰射较强弱胜者与田二顷再更秋获课市一马马必胜甲然后官籍之则加五十亩至三百人以上团为一指挥要害处为筑堡使自堑其地为方田环之立马社一马死众出钱市马降者既多因制属羌百帐以上其首领为本族军主次为指挥使又其次为副指挥使不及百帐为本族指挥使其蕃落将校止于本军叙进以其习知羌情与地利不可徙他军也开边濠率令深广丈五尺山险不可堑者因其峭絶治之使足以限敌后皆以为法天雄卒有犯盗者众谓狱具必杀之玮乃处以常法人或以为疑玮笑曰临边对敌斩不用命者所以令众吾非好杀也治内郡安事此乎初守边时山东知名士贾同造玮客外舎玮欲按边即同舎邀与俱同问从兵安在曰已具既出就骑见甲士三千环列初不闻人马声同归语人曰玮殆名将也玮为将不如其父寛然自为一家嘉祐八年诏配享仁宗庙庭【按宋宰辅编年録云本朝曹武惠配享太祖武穆配享仁宗韩忠献配享英宗文定配享徽宗父子配享自昔所无也】
　　琮字宝章兄珝娶秦王女兴平郡主琮防时从主入禁中太宗置膝上拊其背曰曹氏有功我家此亦佳儿也及彬领镇海军节度使补衙内都指挥使仁宗册琮兄女为后礼皆琮主办除卫州团练使琮因奏曰陛下方以至公属天下臣既备后族不宜冒恩泽乱朝廷法族人敢因縁请托愿致于理时论称之出知邠州兼知秦州度羡财为仓廪大积谷古渭冀城生羌屡入钞边琮怀以恩信击牛酾酒犒之多请内属宝元初防元昊反拜同州观察使复知秦州上攻守御三策乆之兼同管勾泾原路兵马定国军节度观察留后刘平石元孙败关辅震恐琮请籍民为义军以张兵势于是料简乡弓手数万人贼寇山外还天都劫仪秦属户琮发骑士设伏以待之贼遂引去琮欲诱吐蕃犄角图贼得西川旧贾使谕意而沙州镇王子遣使奉书曰我本唐甥天子实吾舅也自党项破甘凉遂与汉隔今愿率首领为朝廷击贼帝善琮策改陕西副都总管经畧安抚招讨副使拜步军副都指挥使与夏竦屯鄜州还为马军副都指挥使以疾卒帝临奠后并出临丧就第成服赠安化军节度使兼侍中諡忠恪琮小心谨畏善赞谒御军整严死时家无余赀子佺皇城使嘉州防御使佺子诗尚鲁国大长公主
　　潘美字仲询大名人父璘以军校戍常山美少倜傥府中典谒尝语其里人王密曰汉代将终凶臣肆虐四海有改卜之兆大丈夫不以此时立功名取富贵碌碌与万物共尽可羞也防周世宗为开封府尹美以中涓事世宗及即位补供奉官高平之战美以功迁西上閤门副使出监陕州军改引进使世宗将用师陇蜀命防永兴屯兵经度西事先是太祖遇美素厚及即位命美先往见执政谕防中外陕帅袁彦凶悍信任羣小嗜杀黩货且缮甲兵太祖虑其为变遣美监其军以图之美单骑往谕以天命既归宜修臣职彦遂入朝帝喜曰潘美不杀袁彦能令来觐成我志矣李重进起兵太祖亲征命石守信为招讨使美为行营都监以副之杨州平留为巡检以任镇抚以功授秦州团练使时湖南叛将汪端既平人心未宁乃授美潭州防御使岭南刘鋹数寇桂阳江华美击走之溪洞蛮獠自唐以来不时侵畧颇为民患美穷其巢穴多所杀获余加慰抚夷落遂定干徳二年又从兵马都监丁徳裕等率兵克郴州开宝三年征岭南以美为行营诸军都部署朗州团练使尹崇珂副之进克富川鋹遣将率众万余来援遇战大破之遂克贺州又下昭桂连三州西江诸州以次降美以功移南面都部署进次韶州韶广之北门也贼众十余万聚焉美挥兵进乘之韶州遂拔斩获数万计鋹穷蹙遣其臣王珪诣军门求通好又遣其左仆射萧漼中书舎人卓惟休奉表乞降美因谕以帝意以为彼能战则与之战不能战则劝之守不能守则谕之降不能降则死不能死则亡非此五者他不得受美即令殿直冉彦衮部送漼等赴阙鋹复遣其弟保兴率众拒战美即率厉士卒倍道趋栅头距广州百二十里鋹兵十五万依山谷坚壁以待美因筑垒休士与诸将计曰彼编竹木为栅若攻之以火彼必溃乱因以锐师夹击之万全策也遂分遣丁夫数千人人持二炬间道造其栅及夜万炬俱发防天大风火势甚炽鋹众惊扰来犯美挥兵急撃之鋹众大败斩数万计长驱至广州鋹尽焚其府库遂克之擒鋹送京师露布以开即日命美与尹崇珂同知广州兼市舶使拜山南东道节度五年兼岭南道转运使土豪周思琼聚众负海为乱美讨平之岭表遂安八年议征江南遣美与刘遇等率兵先赴江陵既命美为升州道行营都监与曹彬偕往进次秦淮时舟楫未具美下令曰美受诏提骁果数万人期于必胜岂限此一衣带水而不径度乎遂麾以渉大军随之吴师大败及采石矶浮梁成吴人以战舰二十余鸣鼓泝流来趋利美麾兵奋撃夺其战舰擒其将郑賔等七人及破其城南水砦分舟师守之奏至太祖遣使令亟徙置战櫂以防他变美闻诏即徙军是夜吴人果来攻砦不能克进薄金陵江南水陆十万陈于城下美率兵袭撃大败之李煜危甚遣徐来乞缓师帝不之省仍诏诸将促令归附煜迁延未能决夜遣兵数千持炬鼓噪来拒美率精锐以短兵接战因与大将曹彬率士晨夜攻城百道俱进金陵平以功拜宣徽北院使命副党进攻太原战于汾上破之且多擒获太平兴国初改南院使三年加开府仪同三司四年命将征太原美为北路都招讨判太原行府事部分诸将进讨并州遂平继征范阳以美知幽州行府事及班师命兼三交都部署留屯以捍北边三交西北三百里地名固军其地险阻为北边咽喉美潜师袭之遂据有其地因积粟屯兵以守之自是北边以宁美尝巡抚至代州既秣马蓐食俄而契丹兵万骑来攻近塞美誓众衔枚奋撃大破之封代国公八年改忠武军节度进封韩国公雍熙三年诏美及曹彬崔彦进等北伐美独拔寰朔云应等州诏内徙其民防契丹兵奄至战于陈家谷口不利骁将杨业死之美坐削秩三等责授检校太保明年复检校太师知真定府未防改都部署判并州加同平章事数月卒年六十七赠中书令諡武惠咸平二年配飨太宗庙庭子帷徳至宫苑使帷固西上閤门使惟正西京作坊使惟清崇仪使惟熙娶秦王女平州刺史女即章怀皇后【按宋史本传云惟熙女即章怀皇后也惟熙二字重出系误今删】美后追封郑王以章怀故也惟吉美从子累资为天雄军驻泊都监虽连戚里能以礼法自饬剔厯中外人咸称其勤敏云
　　李超者冀州信都人为禁卒常从潘美军中主刑刀美好乘怒杀人超每潜缓之美怒解辄得释以是全者甚众人谓其有隂徳子濬字徳渊中进士累擢秘书知康州景徳初以虞部员外郎兼侍御史知杂事从幸澶渊师还命与陈尧咨安抚河北逾年判吏部铨濬居宪府未再嵗帝宠待之擢枢密直学士宰相王旦言濬虽有剸剧才然骤厯清切时望未允真宗曰朕业已许之矣寻知开封能检察隐微京师称之出知秦州暴疾卒濬与李宗谔同嵗同月后一日生其卒也亦后一日众以为异










　　钦定续通志巻三百一
　　钦定四库全书
　　钦定续通志巻三百二
　　列传
　　宋【六】
　　张美　　　　郭守文　　　　尹崇珂
　　刘廷让　　　袁继忠　　　　崔彦进
　　皇甫继明　　张琼　　　　　曹翰
　　杨信【嗣赞】　　　党进　　　　　李汉琼
　　刘遇　　　　李懐忠　　　　米信
　　田重进　　　刘廷翰　　　　崔翰
　　张美字元珪贝州清河人少善书计初为左藏小吏以彊干闻三司荐奏特补内库専知出为澶州粮料使周世宗镇澶渊每有求取美必曲为供给及即位召为枢宻承旨时宰相景范判三司被疾命美权判三司征淮南留为大内部署一日方假寐忽觉心动遽惊起行视宫城中少顷内醖署火起既有备即扑灭之俄真授三司使世宗再幸淮上皆为大内都防检北征又为大内都部署师还为左监门卫上将军充宣徽北院使判三司美彊力有心计周知利病以干敏称世宗连嵗征讨粮餽不乏深委頼焉然以澶渊有所求假颇薄之美亦自愧恭帝立加检校太傅太祖即位加检校太尉初李筠镇上党募亡命渐倔彊难制美度筠必生变隂积粟于懐孟间后筠果起兵太祖亲讨之大军十万出太行经费无阙拜定国军节度县官市木闗中同州嵗出缗钱数十万以假民长吏十取其一谓之率分钱嵗至数百万美独不取干徳五年移镇沧州太平兴国初入朝改左骁卫上将军八年请老以本官致仕雍熈二年卒年六十八淳化初諡恭惠子守瑛至供备库使孙士宗至内殿承制士禹为崇班士安为閤门祗士宣为礼殿副使
　　郭守文字国华【据东都事畧补】并州太原人父晖仕汉为防理军使周祖征河中战死守文年十四居丧哀毁周祖怜之召隶帐下广顺初补左班殿直太祖即位迁西头供奉官蜀平选知简州时剑外多防守文悉招来集附从潘美征岭南会擒刘鋹驰传告捷迁斡林副使从曹彬等平金陵防送李煜归阙下时煜以拒命颇自歉不欲生见太祖守文察知之因谓煜曰国家止务恢复疆土以致太平岂复有后至之责耶煜心遂安俄从党进破并防于团栢谷太平兴国初秦州内附蕃部骚动命守文乘传抚谕西夏悦伏三年迁西上閤门使是夏汴水决于宁陵宋亳丁壮塞之命守文董其役是冬又与王侁石全振防塞灵河县决河及征太原与梁迥分防行营马歩军会刘继元降其弟继文据代州依契丹之援以拒命遣守文讨平之俄受诏防定州屯兵大破契丹于蒲城迁东上閤门使领澶州刺史召还擢拜内客省使雍熈二年诏守文率兵屯三交俄加领武州团练使属夏人扰攘命守文帅师讨之破夏州盐城镇济啰尼等十四族又破宻威族诸部相率来降凡银麟夏三州归附者百二十五族万六千余户西鄙遂宁五年大举北伐为幽州道行营前军歩军水陆都监卒与契丹遇为流矢所中气色不挠督战益急会大军不利坐违诏逗遛退军左迁右屯卫大将军事具曹彬传明年复旧职三月拜宣徽北院使又与田钦祚并为北面排阵使屯镇州端拱初改南院使镇州路都部署又为北面行营都部署兼镇定高阳闗两路排阵使是冬契丹南侵大破之唐河端拱三年十月卒年五十五赠侍中諡忠武追封谯王守文沈厚有谋畧颇知书每朝退习书百行出言温雅未尝忤人意先是将臣戍边者多致冦以邀战功河朔诸州殆无宁嵗既败岐沟闗乃命守文以内职总兵镇常山以经畧之守文既丧月余中使自北边来言守文死军士皆流涕帝问何以得此对曰守文得禄赐悉犒劳士卒死之日家无余财帝嗟叹乆之赐其家钱五百万为真宗纳其女为夫人即章穆皇后也子崇徳至太子中舎崇信至西京左藏库使赠福州观察使崇俨至崇仪使赠润州观察使诸司使无废朝赠官之例崇信崇俨咸以后兄故特示优礼崇徳子承夀至虞部员外郎天禧五年録承夀子若水为太常寺奉礼郎崇仁为解州团练使
　　尹崇珂秦州天水人后徙居大名父廷勋厯磁同滁三州刺史崇珂初事周世宗于藩邸及即位补东西班都知从战高平及从征淮南皆有劳绩累迁殿前都指挥使太祖即位出为淄州刺使有善政民诣阙请刻石颂徳太祖命殿中侍御史李穆撰文赐之讨湖南为行营前军马军都指挥使荆湘平授朗州团练使又与潘美丁徳裕克郴州干徳中征岭表为行营马歩军副部署克广州擒刘鋹即日诏与潘美同知广州迁保信军节度未防南汉开府乐范容州都指挥使邓存忠韶州贼帅周思琼春恩道都指挥使麦汉琼等据五州之地以叛崇珂讨之太祖遣中使李神祐督战数月尽平其党还治所六年卒年四十二赠侍中子昭吉弟崇珪初太宗在周朝娶崇珂妹追諡淑徳皇后
　　刘廷让【按宋史本传作字光乂考东都事畧廷让本名光毅太宗即位赐今名今据改】其先涿州范阳人曽祖仁恭祖守文其弟守光囚父仁恭守文举兵讨之为守光所杀廷让与其父延进避难南奔少有膂力周祖以帐下广顺中从世宗征淮南领雷州刺史再迁涪州团练使太祖即位转江州防御使从征李筠为行营先锋使建隆二年改侍卫马军都指挥使领江宁军节度干徳二年诏领兵赴潞州以备并冦兴师伐蜀为四川行营前军兵马副都部署率禁兵诸州兵由归州进讨张廷翰随之入其境连破松木三会巫山等砦获蜀将南光海袁徳宏等夺战舰二百余艘因度南岸初防州有鏁江为浮梁上设敌棚三重夹江列礟具廷让等将行太祖以地图示之指鏁江曰我军至此泝流而上慎勿以舟师争胜当先以歩骑陆行出其不意击之俟其势却即以战櫂夹攻取之必矣及师至距鏁江三十里舎舟歩进顿兵白帝庙西先夺其桥复牵舟而上监军武守谦率所部来拒战廷翰引兵逆击败之于猪头铺乘胜克其城守将髙彦俦自焚悉如太祖计遂进克万施开忠四州峡中郡县悉下遂州州将陈愈率吏民来降尽出府库金帛以给将士初出师太祖命所得郡县当倾帑藏为朕赏战士国家所收唯土疆尔故人皆効命所至成功蜀平时王全斌等皆坐贪黩左降惟廷让秋毫无犯全师雄等复乱又与曹彬破之改领镇安军节度从征太原开寳六年出为镇宁军节度太平兴国二年入为右骁卫上将军雍熈三年曹彬败于岐沟闗诸将失律多坐黜免既而契丹扰邉议遣将无惬上意者时廷让与宋偓张永徳并罢节镇在环列帝欲令撃契丹自効乃遣分守边郡以廷让知雄州又徙瀛州兵马都部署是冬契丹数万骑来侵廷让与战君子馆时天大寒兵士弓弩皆不能彀契丹围廷让数重廷让先分精兵属李继隆为后殿缓急为援至是继隆退保乐夀廷让一军皆没仅以数骑获免先锋将贺令圗杨重进皆防于契丹自是河朔戍兵无鬬志又科乡民为兵以守城未习战鬬契丹遂长驱而入防深祁徳数州杀官吏俘士民所在辇金帛而去博魏之北民尤苦焉太宗闻之下哀痛之诏廷让诣阙待罪太宗知为李继隆所误不之责四年复命代张永徳知雄州兼兵马部署以疾求归京师不俟报廼离屯所帝怒下御史按问狱具诏削夺在身官爵配商州又黜其子如京使永徳为濠州团练副使永恭为崇仪副使永和为唐州刺史廷让既黜怏怏不食行至华州卒年五十九帝録其旧勲赠太师子永徳至内殿崇班永恭至西京作坊副使永和为内殿承制永至崇班永保永昌永规并至閤门祗永崇为崇班永宁及孙允忠并为閤门祗袁继忠其先振武人后徙并州父进仕周为阶州防御使继忠以父任补右班殿直太祖平泽潞讨并汾悉预攻战干徳中征蜀大将刘廷让麾下既克蜀知云安军歴嘉蜀二州监军开寳中伐广南及平迁供奉官防隰州白壁闗屯兵时河东拒命继忠累入其境破三砦遂与都巡检郭进畧地忻代州改天平军巡检太宗即位命撃梅山洞贼破之又巡遏边部于唐龙镇征太原预破鹰军先登防阵契丹入代境率兵击走之以功迁通事舎人防髙阳闗屯兵与崔彦进破契丹长城口时有劝继忠自论其功者继忠不答会赵保忠来朝献其地绥州刺史李克宪偃蹇不奉诏遣继忠谕防竟率克宪入朝迁西上閤门副使诏与田仁朗率兵定河西诸州大破西人于葭芦川【按方舆记要延安府东北有葭芦川夏国传载种谔谋取横山遣燕逹等筑抚宁故城及开光岭葭芦川等砦宋史本传作葭芦州误今据改】迁引进副使防定州屯兵雍熈二年迁西上閤门使三年大将田重进征契丹命为定州路行营马歩军都监领师取飞狐下灵邱平蔚州擒其帅大鹏翼以献事见重进传师还继忠为后殿行列甚整至定州重进欲斩降卒后期至者继忠谕以杀降不祥皆救免之迁判四方馆事领播州刺史防屯兵如故大将李继隆以易州静塞骑兵尤骁果取麾下畜其妻子城中继忠言于继隆曰此精卒止可守城万一敌至城中谁与捍者继隆不从既而契丹兵至城防卒妻子皆为所俘继隆疑此卒怨已欲分诸军继忠曰不可但奏升其军额优以廪给使之尽节可也从之众皆感悦继忠因自请以麾下会契丹骑大至驻唐河北诸将欲坚壁待之继忠身先士卒辞气慷慨众壮之率静塞军摧锋先入契丹兵大溃淳化初迁引进使防镇定髙阳闗两路屯兵三年被病召赴阙卒年五十五继忠长厚忠谨士大夫多与游前后赐赉钜万计悉以犒赏士卒身死之日家无余财搢绅称之子用成雍熈初登进士第至太常博士
　　崔彦进大名人有胆畧善骑射汉干祐中周祖帐下广顺初补卫士世宗镇澶渊令领禁兵以从征淮南及平瓦桥闗累迁东西班指挥使领昭州刺史太祖即位征李筠为先锋部署从平李重进改虎防右厢建隆二年迁侍卫歩军都指挥使领武信军节度大举伐蜀为鳯州路行营前军副都部署蜀平坐纵部下畧玉帛子女及诸不法事左迁昭化军节度观察留后改授彰信军莭度太平兴国二年移镇河阳四年遣将征太原分命攻城以彦进与郢州防御使尹勲攻其东彦进督战甚急晋阳平从征幽州又与内供奉官江守钧率兵攻城之西北及班师诏彦进与西上閤门副使薛继兴等领兵屯闗南是秋契丹侵遂城与刘廷翰崔翰等击破之五年车驾北巡为关南都部署败契丹于唐兴口雍熙三年命将北伐分兵三路诏彦进为幽州道行营马歩军水陆副都部署与曹彬米信出雄州大军失利彦进坐违彬节制贬右武卫上将军事具彬四年授保静军节度端拱元年被病召归阙卒年六十七赠侍中彦进频立战功然好聚财货所至无善政没后诸子争家财有司摄治太宗召见为决之谓左右曰此细务朕不宜亲临但以彦进尝任节制不欲令其子辱于父耳子懐遵至内殿崇班懐清至崇仪副使懐遵子上贤娶镇王女崇安县主懐清子从湜娶岐王女永寿县主为西京左藏库副使后坐事除名【按宋史此下有张廷翰其征蜀时已载刘廷让中别无事迹足録今从删】
　　皇甫继明冀州蓨人父济汾川令继明身长七尺善骑射以膂力闻郡中刺史张廷翰以左右荐于太祖补殿前指挥使歴左右番押班都知太平兴国七年坐秦王廷美事出为汝州马歩军都指挥使雍熙二年召入为马歩军副都军头田重进北征继明为前锋加马歩军都军头端拱二年转龙神卫四厢都指挥使领罗州防御使副髙琼为并州部署淳化二年又副范廷召为平虏桥砦兵马都部署改髙阳闗部署至道元年改领洋州观察使充环庆路马歩军都部署继明御下严肃士卒颇畏惧之二年受诏防送辎重赴灵州继明已先约灵州部署田绍斌率军迎援适被病禆将白守荥请率兵先往继明宿将虑守荥等轻佻与敌接战曰我疾少间遂矍铄被甲上马强行至清逺军卒年六十三诏赠彰武军节度子懐信为供奉官
　　张琼大名馆陶人少有勇力善射太祖帐下周显徳中太祖从世宗南征击十八里滩砦为战舰所围一人甲盾鼓噪而前众莫敢当太祖命琼射之一发而踣淮人遂却及攻寿春太祖乗皮入城濠城上弓弩遽矢大如椽琼亟以身蔽太祖矢中琼股死而复苏镞着髀骨坚不可防琼索杯酒满饮破骨出之血流数升神色自若太祖壮之及即位擢典禁军累迁内外马歩军都军头领爱州刺史太宗自殿前都虞尹开封太祖曰殿前卫士如狼虎者不啻万人非琼不能统制即命琼代为都虞迁嘉州防御使琼性无机多所凌轹时史珪石汉卿方用事琼轻侮之目为巫媪二人防之琼擅乗官马纳李筠仆畜部曲百余人恣作威福禁军皆惧又诬毁太宗为殿前都虞候时事召讯琼琼不伏太祖怒令击之汉卿即奋铁挝乱下气垂絶曵出遂下御史案鞫之琼知不免解所繋帯以遗母狱具赐死太祖旋闻家无余财止有仆三人甚悔之因责汉卿曰汝言琼有仆百人今何在汉卿曰琼所养者一敌百耳太祖优恤其家以其子尚防乃擢其兄进为龙防副指挥使
　　曹翰大名人少为郡小吏好使气陵人不为乡里所誉汉初周祖镇邺与语竒之以世宗帐下世宗镇澶渊署为牙校入尹开府留翰在镇防周祖寝疾翰不俟召归见世宗密谓曰主上不豫王为冡嗣不侍医药而决事于外廷失天下望世宗悟即入侍以府事属翰总决及世宗即位补供奉官从征髙平参豫谋画寻迁枢密承防世宗征淮南留铠甲千数在正阳既而得降卒八百部送归京师时翰适从京师来诣过正阳十数里许遇之虑劫兵器为叛矫杀之及见世宗具言其事世宗不悦翰曰贼以困归我非心服也所得器甲尽在正阳茍为所劫是复生一淮南矣因不之罪从征瓦桥闗防班师留知雄州世宗大渐谕范质等以王着为相翰为宣徽使质以着嗜酒翰餙诈而専并寝之改徳州刺史太祖即位从征泽潞还改济州刺史干徳二年征蜀移刺均州【按隆平集载干徳中伐蜀以翰帅荆襄又诏兼漕运是翰非仅刺均州也】涧谷深险翰令凿石通道师旋以济诏兼西南诸州转运使自石门径趋归州饷运不乏由防万入防王全斌军成都以平时全师雄拥众十万余据郫县叛未防军校吕翰杀武懐节据嘉州以叛均率兵防曹彬等讨平之师还迁蔡州团练使开寳中河决澶州令翰董其役复决阳武再防役皆有成绩将征江南命翰率兵先赴荆南改行营先锋使进克池州金陵平江州军校胡徳【按宋史太祖本纪开寳九年夏曹翰防江州屠之擒牙校宋徳明胡则】牙将宋徳明据城拒命翰率兵攻之凡五月而防屠城无噍类杀兵八百所畧金帛以亿万计伪言欲致庐山东林寺铁罗汉像五百头于京师因调巨舰百艘载所得以归迁桂州观察使判颍州太平兴国四年从征太原为攻城南面都部署与崔彦进李汉琼刘遇三节度分部攻城翰攻东北刘遇坚欲昜之数日不决上虑诸将不恊遣谕翰曰卿智勇无防西北面非卿不能当也翰乃奉诏筑土山瞰城中数日而就继元甚恐军中乏水城西十余里谷中有娘子庙翰徃祷之穿渠得水人马以给又从征幽州率所部攻城东南隅掘土卒得蟹以献翰谓诸将曰蟹水物而陆居失所也且多足彼援将至不可进防之象况蟹者解也其班师乎已而果验五年从幸大名拜威塞军节度仍判頴州复命为幽州行营都部署诏督役开南河自雄逹莫以通漕运议筑大隄捍之翰遣徒数万伐巨木于敌境遣骑五授五色旗为斥前遇邱陵水泽防贼烟火则各举其旗以为应又起燧于境上敌疑不敢近塞得巨木数万以济用讫事归镇翰在郡歳乆征敛苛酷政因以弛上以其有功每优容之防汝隂令孙崇望诣阙诉翰所为多不法诏遣御史滕中正乘传鞫之狱具当弃市上贷其罪削官爵流锢登州雍熙二年起为右千牛卫大将军分司西京召八为左千牛卫上将军赐钱五百万白金五千两淳化三年卒年六十九赠太尉上命迁其四子守谦守能守节守贵官其六子守让守贽守澄守恩守英守吉皆补殿直翰隂狡多智数好夸诞贪冐货赂饮酒至数斗不乱每奏事帝前虽数十条皆黙识不少差尝作退将诗曰曽因国难披金甲耻为家贫卖寳刀翰直禁日因语及之帝悯其意故有银钱之赐咸平元年赐諡武毅
　　杨信瀛州人初名义徳中太祖麾下为禆校太祖即位权内外马歩军副都军头累迁殿前都虞侯领汉州防御使干徳四年信病瘄帝幸其第赐钱二百万改静江军节度开寳二年防指挥都知杜廷进等将为不轨谋泄夜启武门召信追捕迟明十九人皆获帝亲讯而诛之迁殿前都指挥使改领建武军节度太祖尝令御龙直习水战于后池有鼓噪声信居武门外闻之遽入服皂绨袍以见帝谓曰吾教水战尔非有他也出帝目送之谓左右曰真忠臣也九年授义成军节度太平兴国二年改镇寜军并领殿前都指挥使三年以疾在告俄卒赠侍中信虽瘖疾而质实自将善部分士卒指顾申儆动有纪律故见信任而始终无疑焉未死前一日瘖疾忽愈帝闻而骇之遽幸其第信自言遭遇两朝息宠隆厚叙谢感慨涕泗横集帝加慰勉赉有差信弟嗣赞建隆初以信荐为殿直累迁髙阳闗战擢都监淳化二年知保州门无私谒改如京使再知保州有战功咸平初真拜保州刺史召还授本州团练使时杨延昭方为刺史嗣言尝与延昭同官骤居其上不可愿守旧官帝嘉其让乃迁延昭官嗣与延昭乆居北邉俱以善战闻时谓之二杨嗣治郡兼领廵徼在郡日少城堞圮壊有未葺者诏供备库副使赵彬代之改深州团练都巡检使兼保州钤辖五年邉人宼保州嗣与杨延昭御之部伍不整为所袭士马多亡失代还特宥其罪明年与防秋之防条陈北面利害以其练逹邉事出为镇定髙阳闗三路后阵钤辖移定州副都部署景徳初改镇州路副都部署嗣耄年总军政虑有废阙旋命代之复出为天雄军副都部署以左龙武大将军致仕卒年八十一录其子承宪为侍禁赞稍知书无异能以兄故得掌禁旅累资朝着至牧守焉
　　党进朔州马邑人防给事魏帅杜重威重威败进以膂力军伍周广顺初补防指挥使铁骑都虞太祖即位转本军都校累迁领睦州防御使改领阆州干徳初改龙防左厢都虞领利州观察使权歩军杜审琼卒命进代领其务领彰信军节度开寳元年将征太原以进将河东行营前军太祖师临晋阳置砦四面命进主其东偏师未成列太原骁将杨业领突骑数百来犯进奋身从数人逐业业急入隍中防援兵至縁缒入城获免帝激赏之改侍卫马军都指挥使领镇安军节度又命将河东行营兵征太原败太原军于城北太祖崩召还太平兴国二年出为忠武军节度在镇歳余一日自外归有大蛇卧榻上寝衣中进怒烹食之遇病卒年五十一赠侍中进出戎行形貌魁岸居常恂恂每擐甲胄毛髪皆竪进名进自称曰晖人问之则曰吾欲从吾便耳先是禁中军校自都虞已上悉书所掌兵数于梃上如笏记焉太祖一日问进所掌防何进不识字但举梃以对曰尽在是矣帝以其朴直益厚之尝受诏巡京师见有畜养禽兽者必取纵之骂曰买肉不将供父母反以饲禽兽乎太宗尝令亲吏臂鹰雏于市进欲放之吏曰此晋王鹰也进乃戒之曰汝谨养视小民传以为笑其变诈又如此杜重威子孙有贫困者进分月俸给之士大夫或有愧焉子崇义闲廐使崇贵閤门祗李汉琼河南洛阳人曽祖裕祁州刺史汉琼体质魁岸有膂力晋末补西班卫士迁内殿直周显徳中从征淮南迁龙旗直副都知改左射指挥使太祖即位再迁铁骑第二军都校领饶州刺史累迁领洮州观察使征江南命领行营骑军兼战櫂左厢都指挥使自蕲春攻岐口砦沿流防池州破铜陵取当涂作浮梁于牛渚以济大军分围金陵率所部度秦淮取巨舰实苇其中纵火攻其水砦防之江南平领振武军节度太平兴国二年出镇彰徳太宗亲征太原改攻城都部署汉琼与牛思进主攻城南偏汉琼先登矢集其脑并中指伤甚犹力疾战帝召至幄欵赐良药以慰劳之先是攻城者以牛革冒木上士卒防之而进谓之洞子帝欲幸其中以劳士卒汉琼极谏以为矢石之下非万乗之尊所宜轻往帝乃止太原平改镇州兵马钤辖契丹数万骑宼汉中汉琼与战于蒲城大败之逐至遂城俘斩万计加检校太尉车驾幸大名汉琼上谒陈邉事称防命为沧州都部署以病还京卒年五十五赠中书令汉琼性木强使酒难近然善战有功无子弟汉赟汉彬太平兴国初汉赟补供奉官尝监髙阳闗平戎军乗传衢婺二州捕剧贼程白眉数十人悉殱焉累仕崇仪使知宁州大中祥符七年卒汉彬至礼賔副使
　　刘遇沧州清池人少魁梧有膂力周祖镇大名帐下广顺初补控鹤都头改副指挥使太祖即位迁御马直指挥使累迁控鹤右厢都指挥使领琼州团练使从征太原迁虎防右厢改领蔚州防御使开寳六年转侍卫歩军都虞领洮州观察使征江南领歩军战擢都指挥使时吴兵三万屯皖口遇防诸路兵破之擒其将朱令赟王晖等获戎器数万金陵平加领大同军节度太平兴国二年出为彰信军节度四年征太原与史珪攻城北面平之进攻范阳师还坐所部失律责授宿州观察使五年从幸大名复保静军节度幽州行营都部署防筑保州威虏静戎平塞长城五城徙镇滑州遇性淳谨尤善射太宗待之甚厚雍熙二年卒年六十六赠侍中
　　李懐忠州范阳人初名懐义太祖掌禁兵时帐下为防都头累授东西班都指挥使改领富州刺史开寳中从太祖征晋阳累月未下防盛暑欲班师懐忠谓贼婴孤城内无储偫外无援兵其势危困若急攻之破在旦夕臣愿奋鋭为士卒先防大热战不利懐忠中流矢力疾战益奋还授防指挥使迁富州团练使改日骑左右厢都指挥使帝幸西京爱其地形势得天下中正有留都之意懐忠乘间进曰东京有汴渠之漕嵗致江淮米数百万斛禁卫数十万人仰给于此帑藏重兵皆在焉根本安固已乆一旦遽欲迁徙臣实未见其利帝嘉纳之【按长编载太祖欲迁都西京怀忠言迁都未见其利帝不聼晋王又以为言帝亦不答徐谓左右曰姑从晋王言不出百年天下民力殚矣本传作帝嘉纳怀忠语互异】太宗即位领大同军节度三年改歩军都指挥使卒赠侍中録其子绍宗等三人为供奉官大中祥符二年又録其子徳钧为借职米信旧名海进【按东都事畧作旧字海进】本奚族少勇悍以善射闻周祖即位防圣军从世宗征髙平迁龙防散都头太祖总禁兵以信麾下得给使左右遂委心焉改名信署牙校及即位补殿前指挥使迁直长平州日信执弓矢侍帝侧有防骑将迫乗舆射之一而毙迁内殿直指挥使开寳元年改殿前指挥使领郴州刺史太宗即位累迁领洮州观察使征太原命为行营马歩军指挥使与田重进分督行营诸军并人潜师来犯信击败之杀其将裴正并州平遂移兵攻范阳师还以功擢保顺军节度使命与郭守赟等同防定州屯兵六年迁定州驻泊部署八年改领彰化军节度使雍熙三年征幽蓟命为幽州西北道行营马歩军都部署败契丹于新城契丹率众复来战大军稍却信独以麾下龙卫卒三百御敌敌围之数重矢下如雨信射中数人麾下士多死防暮信持大刀率从骑大呼杀数十人敌遂少却信以百余骑突围得免坐失律议当死诏特原之责授右屯卫大将军明年复授彰武军节度端拱初诏置方田以信为邢州兵马都部署监之改镇横海军信不知书所为多横帝命何承矩为之副以决州事及承矩领防屯田信多専恣不法帝知之召为右武卫上将军判左右金吾街仗事未逾月吏卒以无罪被捶挞者甚众强市人物妻死买地营葬妄居民冡墓家奴陈赞老病棰之致死为其家人所告下御史鞫之信具伏狱未上而卒年六十七赠横海军节度子继豊内殿崇班閤门祗
　　田重进幽州人形质竒伟有武力周显徳中应募为卒太祖麾下从征契丹至陈桥还迁御马军使积功至瀼州刺史太平兴国四年从征太原还録功擢为天徳军节度使改侍卫歩军指挥使领静难军节度使九年河决滑州韩房村重进总防其役以刘吉为之副河遂塞雍熙中命师北征重进率兵飞狐城下用袁继忠计伏兵飞狐南口擒契丹骁将大鹏翼及其监军马赟【按宋史太宗本纪作康州刺史马頵】副将何万通并渤海军三千余人斩首数千级俘获以万计逐北四十里连下飞狐灵州【按宋史太宗本纪灵州作灵邱】等城进攻蔚州其牙校李存璋等杀酋帅萧栋摩执耿绍忠率吏民来附防曹彬之师不利乃命重进董师驻定州迁定州驻泊兵马都部署三年率师入契丹境攻下岐沟闗杀守城兵千余及获牛马辎重以还四年改彰信军节度淳化三年改真定尹成德军节度未防移京兆尹永兴军节度五年改知延州复还镇至道三年卒年六十九赠侍中重进不事学太宗居藩邸时爱其忠勇尝遗以酒炙不受使者曰此晋王赐也何为不受重进曰为我谢晋王我知有天子尔卒不受上知其忠朴故终始委遇焉子守信六宅使守吉閤门祗
　　刘廷翰开封浚仪人父绍隂后唐末兵籍晋天福中以队长戍魏博范延光反绍隂力战死周世宗镇澶渊廷翰以膂力帐下即位补殿前指挥使累从征伐再迁至散指挥第一直都知太祖即位预平上党维迁铁骑都指挥使领亷州刺史太平兴国四年从征太原领镇州驻泊都钤辖太宗北伐既班师帝以邉备在于得人乃命廷翰李汉琼率兵屯真定崔彦进屯闗南崔翰屯定州契丹果纵兵南侵廷翰先阵于徐河彦进率师出黒芦堤北衔枚蹑契丹后崔翰汉琼兵继至合撃之大败其众于蒲城廷翰以功领大同军节度殿前都虞八年改领彰信军节度雍熙四年改镇滑邢端拱中镇州驻泊马歩军都部署郭守文卒帝特命廷翰代之淳化三年改大名尹天雄军节度以病求解官还阙帝亲临问赐赉有加未防卒年七十赠侍中廷翰自卫士至上将颇以武勇自任寛厚容众虽不事威严而长于御下为殿前都指挥使入朝常行众中每歴宫殿门少识之者尝与郊祀恩当追封三世廷翰少孤其大父以上皆不逮事忘其家讳上为撰名亲书赐之子赞元宫苑使登州刺史赞明皇城使勤州团练使
　　崔翰字仲文京兆万年人少有大志丰姿伟秀太祖见而竒之以麾下从世宗征淮南平寿春取闗南以功补军使太祖即位迁御马直副指挥使从征泽潞开寳初迁河东降民以实陜西地晋人勇悍多习武艺命翰差择之及阅试河北镇兵取其骁果者以分配天武两军九年领端州刺史太宗即位进本州团练使太平兴国二年讲武于西郊时殿前都指挥使杨信病瘖命翰代之翰分布士伍南北绵亘二十里建五色旗号令将卒望其所举以为进退六师周旅如一帝御台临观大悦以藩邸时金带赐之谓左右曰近朝之将必无如崔翰者从征太原命总侍卫马歩诸军率先攻城流矢中其颊神色不变督战益急帝即军帐抚问之太原平时帝将有事幽蓟诸将以为晋阳之役师罢饷匮刘继元降赏赉且未给遽有平燕之议不敢言翰独奏曰所当乗者势也不可失者时也取之昜帝谓然定议北伐既而班师命诸将整暇以还至金台驿大军南向而溃帝令翰率卫兵千余止之翰请单骑往至则谕以师律众徐以定不戮一人既复命帝喜因命知定州得以便宜从事縁邉诸军并受节制军市租储得以専用契丹兵数万宼蒲城翰防李汉琼兵于徐河河阳节度崔彦进兵自髙阳闗继至因合撃之契丹投西山坑谷中死者不可胜计俘馘数万所获他物又十倍焉以功擢武防军节度使初刘继元降帝令翰往抚慰俘畧无得出城时秦王廷美以数十骑将冒禁出翰呵止之至是构于上明年出为感徳军节度使至镇时盗贼充斥翰诱其渠魁戒以祸福羣盗感悟散归农畆境内肃然雍熙二年移知滑州三年北伐不利帝追念徐河之功召翰为威虏军行营兵马都部署改镇定国军移镇镇安军淳化三年召还以病留京师稍间入见帝曰臣既以身许国不愿死于家得以马革裹尸足矣帝壮之复令赴镇月余卒年六十三赠侍中翰骁勇有谋所至多立功轻财好施死之日家无余赀子继颙虞部员外郎孙承业内殿承制閤门祗承祐内殿崇班




　　钦定续通志巻三百二
<史部,别史类,钦定续通志>
　　钦定四库全书
　　钦定续通志巻三百三
　　列传
　　宋【七】
　　李琼　　　　郭琼　　　　陈承昭
　　李万超　　　白重赞　　　王仁镐
　　陈思让　　　焦继勲　　　袁彦
　　李谷　　　　昝居润　　　王易简
　　赵上交【曮】　　刘温叟【煜几】　　刘涛
　　边光范　　　刘载　　　　程羽
　　李琼字子玉幽州人祖传正涿州刺史父英涿州从事琼幼好学渉猎史传挟策诣太原防唐庄宗募勇士即应募与周祖等十人约为兄弟一日防饮琼熟视周祖知非常人因举酒祝曰凡我十人龙蛇混合异日富贵无相忘皆刺臂出血为誓周祖与琼情好尤宻尝见其危坐读书因问所读何书琼曰此阃外春秋所谓以正守国以竒用兵较存亡治乱记贤愚成败皆在此也周祖曰兄当教我自是周祖出入常防以自随遇暇辄读每问难琼谓琼为师及讨河中乃解琼兵籍令参西征军事贼平表于朝授朝散大夫大理司直迁太子洗马周祖镇邺表为大名少尹广顺初拜将作监充内作坊使连知亳陜二州改济州刺史世宗初迁洺州团练使改安州防御使治郡寛简民请立碑颂徳诏中书舍人窦仪撰文赐之太祖即位召为太子宾客建隆三年请老改右骁卫上将军致仕卒年七十三赠太子少师郭琼平州卢龙人祖海本州两冶使父令竒卢台军使琼少以勇力闻事契丹为蕃汉都指挥使后唐天成中挈其族来归明宗以为亳州团练使改刺商州迁原州清防初移阶州城垒未葺蜀人屡寇琼因徙城保险民乃无患受诏攻文州拔二十余砦晋天福中羌浑骚动朔方节度张希崇表琼为部署将兵共讨平之开运初为北面骑军排阵使阳城之役战功居多改沂州刺史充荆口砦主兼东面行营都虞侯擒莫州刺史赵思以献改刺怀州俄为北面先锋都监契丹灭晋盗贼蠭起山东为甚契丹主命琼复刺沂州以御盗琼即日单骑赴郡盗闻琼威名相率遁去汉干祐中淮人攻密州以为行营都部署未至淮人解去防平卢节度刘铢恃佐命之旧称疾不朝大臣惧其难制先遣琼与卫州刺史郭超以所部兵屯青州铢不自安置酒召琼伏壮士幕下欲害琼琼知其谋屏去从者从容就席略无惧色铢不敢琼因为陈祸福铢感其言遂治装俄诏至即日上道琼改颍州团练使又加防御使时朗州结荆淮广南合兵攻湖南诏琼以州兵合王令温大军攻光州寻以内难不果罢归朝遣诣河北计度兵甲刍粮周祖召权知宗正卿事世宗征刘崇为北面行营都监歴绛蔡齐三州防御使在齐州民饥琼以已俸赈之人怀其惠相率诣阙颂其徳政诏许立碑宋建隆三年告老加右领军卫上将军致仕归洛阳干德二年卒年七十二琼虽起卒伍而所至有惠政礼士乐善葢武臣之贤者也陈承昭江表人始事李景为保义军节度周世宗征淮南景以承昭为濠泗楚海水陆都应援使世宗既拔泗州引兵东下太祖遇承昭于淮上击败之亲擒承昭世宗释之授右监门卫上将军改右领军卫上将军分司西京太祖即位以承昭习知水利督治惠民五丈二河以通漕运建隆二年河成歴左右神武统军四年大发近甸丁壮修畿内河堤命承昭董其役又令督诸军子弟凿池于朱明门外以习水战从征太原承昭请壅汾水灌城城危甚防班师功不克就干徳五年迁右龙武军都统开寳二年卒年七十四赠太子太师大中祥符元年録其孙宗义为三班借职
　　李万超并州太原人幼孤贫负贩以飬母晋祖起并门万超应募隶军籍战累防稍迁军校从李守贞讨杨光远于青州奋勇先登飞石中其脑气不属者乆之开运中从杜重威拒契丹于阳城流矢贯手万超拔矢复战神色自若以功迁肃鋭指挥使契丹入中原时万超以本部屯潞州主帅张从恩将弃城归契丹防前骁卫将军【迩鉴作左骁卫大将军】王守恩服丧私第从恩即委以后事【按通鉴载赵行迁知留后守恩权巡检使与传所载委以后事句互异】遁去及契丹使至专领郡务守恩遂无所预万超奋然谓其部下曰我辈埀饵虎口茍延旦夕之命今欲杀使保城非止逃生亦足建勲业汝曹能乎众皆喜曰唯命遂率所部入府署杀其使推守恩为帅列状以闻汉祖从其请仍命史宏肇统兵先渡河至潞见万超语之曰得复此州公之力也吾欲杀守恩以公为帅可乎万超对曰杀契丹使以推守恩葢为社稷计尔今若贼害于人自取其利非宿心也宏肇大竒之表为先锋马歩军都指挥使路经泽州刺史翟令竒坚壁拒命万超驰至城下谕之令竒乃开门迎纳宏肇即留万超权州事汉祖遂以为刺史及征李守贞以万超为行营壕砦使河中平拜懐州刺史周祖开国从征慕容彦超又为都壕砦使以功授洺州团练使预収秦凤改莱州从平淮南连移蕲登二州所至有善政太祖即位入为右武卫大将军迁左骁卫大将军开寳八年卒年七十二
　　白重赞宪州楼烦人其先沙陁部族重赞少从军有武勇汉初为防圣都指挥使干祐中平河中以功领端州刺史周广顺中授义成军节度在镇日河屡决重赞亲部丁壮塞大程六合二堤世宗征刘崇以重赞为河东道行营马军都指挥使重赞与李重进居阵西偏樊爱能何徽居阵东偏既合战爱能与徽皆遁走惟重赞与重进率所部力战世宗自督亲军合势薄之并人大败既诛爱能等授重赞保大军节度使及征太原河阳刘词为随驾都部署重赞副之忻州监军杀刺史赵臯及契丹大将杨耨姑以城降而契丹兵犹盛命重赞及符彦卿击走之改河阳三城节度检校太尉征淮南命重赞率亲兵三千军于颍上改淮南道行营马歩军都虞侯俄迁彰义军节度太祖即位加检校太师改镇泾州【有】马歩军教练使李玉本燕人凶狡与重赞有隙遂与
　　部下阎承恕谋害重赞宻遣人市马缨伪造制书云重赞构逆令夷其族乃自持伪制并马缨以告都校陈延正曰使者致而去矣延正具白重赞重赞封其书以闻太祖大骇验视皆诞谬遂命六宅使陈思诲驰赴泾州禽玉及承恕鞫问伏罪俄改泰宁军节度干德四年又为定国军节度开寳二年改左千牛卫上将军奉朝请三年卒年六十二
　　王仁镐邢州龙冈人后唐明宗镇邢台署为牙校即位擢为作坊副使累迁改右领军卫将军晋天福中青州杨光远将图不轨以仁镐为节度副使伺其动静歴二年或谮仁镐于朝改防国军行军司马仁镐至河中数月光远反书闻汉干祐中歴昭义天雄二军节度副使周祖镇邺表仁镐为副留守及起兵仁镐预其谋广顺中为王峻所忌出为唐州刺史充宣徽北院使兼枢宻副使显徳初复出为永兴军节度使世宗嗣位移河中防殿中丞上官瓒使河中还言河中民多匿田租遂遣瓒按视均定百姓苦之多逃亡他郡仁镐抗论其事廼止五年拜安国军节度制曰眷惟襄国实卿故乡分予龙节之权成尔锦衣之美时人美之郡有羣盗仁镐遣使遗以束帛谕之悉遁去不复为盗恭帝立移山南东道节度太祖即位加检校太师建隆二年以疾召还次唐州卒于传舍年六十九仁镐性端谨俭约崇信释氏毎晨诵佛经至日旰出视事从事刘谦责仁镐曰公贵为藩侯不能勤恤百姓孜孜事佛何也仁镐敛容逊谢无愠色当时称其长者
　　陈思让字后已幽州卢龙人父审确仕后唐至晋累歴檀顺涿均沁唐祁城八州刺史预征蜀权利州节度终金州防御使思让初庄宗帐下即位补右班殿直晋天福中迁作坊使以先锋右厢都监从武德使焦继勲领兵讨安从进大破之授坊州刺史契丹谋入侵以思让监檀州军讨杨光远于青州也又为行营右厢兵马都监兵罢改磁州刺史符彦卿北征契丹思让表求预行寻改卫州连丁内外艰时武臣罕有执丧礼者思让不俟诏去郡奔丧闻者嘉之起复随州刺史汉初移刺淄州防淮南与朗州马希萼合兵淮南攻湖南马希广来乞师旋属内难又周祖北征乃分兵令思让往郢州赴援兵未渡而希广败思让留于郢周祖即位召思让及所部兵还刘崇自立于太原【按宋史称刘崇僭号于太原考五代史于周广顺元年书刘崇自立于太原葢崇为后汉髙祖母弟周祖簒汉崇义不为周屈十国谱论亦予其不屈于周今依五代史改】周祖思得方略之士以备边遣思让率兵诣磁州控扼泽潞未行陞磁州为团练即以思让充使刘崇遣大将李瓌【通鉴作李存瓌】自团柏军于鹞子店思让与都监向训张仁谦等率军至虒亭西与瓌军遇获崇偏将王璠曹海金俄遣王峻援晋州以思让与康延昭分为左右厢排阵使率军自乌岭路至绛州与大军合崇烧营遁去思让又与药元福袭之命权知绛州明年迁绛州防御使显德元年改亳州充昭义军兵马钤辖屡败并人及契丹援兵迁安国军节度观察留后充北面行营马歩军排阵使五年败并军于西山下是秋邢州官吏耆艾邢铢等四十人诣阙求借留思让诏褒之改义成军节度观察留后六年世宗将北征命先赴冀州以俟命及得瓦桥闗为雄州命思让为都部署率兵戍守世宗不豫还京留思让为闗南兵马都部署恭帝立授广海军节度太祖即位加检校太傅干德二年又为保信军节度时皇子兴元尹德昭纳思让女为夫人开寳二年改防国军节度河中尹七年卒年七十二赠侍中思让累歴方镇无败政酷信释氏人目为陈佛子身没之后家无余财弟思诲至六宅使子钦祚累迁至香药库使长州刺史钦祚子若拙
　　若拙字敏之【按宋史本传后云若拙寡学术素无文目为瞎牓此处称其幼嗜学应对详雅云云前后互异今删】太平兴国五年进士甲科解褐将作监丞通判鄂州改太子右赞善大夫知单州以能政就改太常丞迁监察御史充盐铁判官益州系囚甚众太宗召若拙面谕委以疏决迁殿中侍御史通判益州淳化三年就命为西川转运副使未几改正使召归防李至守洛都表若拙佐治改度支员外郎通判西京留司乆之柴禹锡镇泾州复奏为通判迁司封员外郎部送刍粮至塞外优诏奬之入为盐鐡判官转工部郎中与三司使陈恕不协求徙他局改主判开拆司车驾北巡命李沆留守东京以若拙为判官河决郓州朝议徙城以避水患命若拙与阎承翰徃规度寻命权京束转运使因发卒塞王陵口又于齐州浚导水势设巨隄于采金山奏免六州所科梢木五百万民甚便之河平真授转运使召还拜刑部郎中知潭州时三司使缺若拙自谓得之及是大失望因请对言父母年老不愿远适求纳制命帝怒追若拙所授告敕黜知处州徙温州代还复授刑部郎中再为盐铁判官改兵部郎中河东转运使防经度制置使陈尧叟言其干职擢拜右谏议大夫徒知永兴军府时邻郡嵗饥前政拒其市籴若拙至则许贸易民赖以济又移知凤翔府入拜给事中知澶州蝗旱之余勤于政治郡民列状乞留天禧二年卒年六十四若拙多诞妄寡学术当时以第二人及第者为牓眼若拙素无文故目为瞎牓云子映
　　焦继勲字成绩许州长社人少读书有大志尝谓人曰大丈夫当立功异域取万户侯岂能孜孜事笔砚哉遂弃其业游三晋间为轻侠晋祖镇太原继勲以儒服谒见晋祖与语悦之留帐下天福初授皇城兼宫苑使迁武德使安重荣反镇州安从进自襄阳举兵为应【按五代史晋天福六年十月山南东道莭度使安从进反十一月西京留守高行周为南面军前都部署以讨之十二月成德军节度使安重荣反天平军节度使杜重威为镇州行营招讨使战败之七年正月安重荣伏诛又按五代史安从荣传安从进反襄阳重荣闻之乃亦举兵又安从进传天福六年安重荣执杀契丹使者反迹见高祖为之幸邺从进闻高祖北遂杀知麟以反与宋史安重荥反镇州安从进自襄阳举兵为应互异】晋祖命继勲督诸将进讨至唐州南遇从进军万余设伏击败之禽其牙将安洪义鲍洪等得山南东道印从进单骑奔还从进弟从贵率兵千余人援均州刺史蔡行遇继勲杀其众生禽从贵断腕放入城中从进自此不能复镇继勲就拜齐州防御使出帝即位从进平借继勲咸平镇之徙襄阳防御使嵗余入为右千牛卫大将军拜宣徽北院使迁南院使西人寇边朝议师致讨继勲抗疏请行拜秦州观察使兼诸蕃水陆转运使既至推恩信设方略招诱诸郡酋长相率奉玉帛牛酒乞盟边境以安俄徙知陜州就迁保义军兵马留后汉初凤翔军校阳彦昭据城叛命继勲率师讨之以功授保大军节度召入防汉祖幸大名留为京城右厢巡检使俄改右羽林统军隠帝末命继勲领兵北征及周祖举兵向阙继勲奉隠帝逆战于留子陂【五代史作刘子陂】战不利遂归周祖广顺初改右龙武统军世宗征淮南为左厢排阵使又改右羽林统军将军左屯卫上将军拜彰武军节度太祖即位召为右金吾卫上将军改右武卫上将军权知延州判右街使杜审琼卒命继勲代之时向拱为西京留守多饮燕不省府事群盗白日入都市劫财拱被酒不出捕逐太祖选继勲代之月余京城肃然太祖幸洛还以为彰德军节度仍知留府事太平兴国三年卒年七十八赠太尉继勲猎渉史传颇达治道所至有善政然性吝啬多省公府用度时论少之子守节【按宋史此下有守节附传及刘重进传无事迹足録今竝删】
　　袁彦河中河东人少以趫勇应募汉干祐中周祖领军讨李守贞以彦置麾下及镇邺以为部直小将显德初授内外歩军都军头领泉州刺史改岳州防御使从征夀州为城北造竹龙都部署竹龙者以竹数十万竿围而相属上设版屋载甲士数百人以攻其城又命于涡口修桥桥成世宗幸焉因立为镇淮军前太祖下滁阳禽皇甫晖姚凤彦皆有劳绩诏褒之又令率师屯下蔡以逼夀春及克夀州【按刘仁赡镇夀州始末见五代史死节传周世宗实録载仁赡降书葢其副使孙羽等所为也羽诈为仁赡书以城降仁赡即于是日卒周世宗本纪书三月丁未克夀州注云仁赡实不降故书周自克之尔宋史承周实録之文误今依世宗本纪改仁赡降为克夀州也】从世宗攻濠泗又禽南唐将许文绩边镐等以献真授歩军都指挥使领彰信军节度防帝立移保义军节度太祖即位加检校太尉改镇曹州移鄜州罢镇归阙卒年六十六景德四年特诏録其孙昭庆为借职【按宋史此下有祁廷训张铎李万全三传及田景咸王晖合传俱无事迹可録今删】
　　李谷字惟珍颍州汝隂人身长八尺少勇力善射以任侠为事颇为郷人所困愤从学所覧如宿习年二十七举进士连辟华防二州从事晋天福中擢监察御史出帝即位拜职方郎中转吏部郎中罢职天福九年出帝亲征契丹诏许扈从充枢宻直学士加给事中为冯玉李彦韬所排防帝再幸河北改三司副使权判留司三司事开运二年出为磁州刺史北面水陆转运使契丹入汴出帝防尘旧臣无敢谒者谷独拜迎于路泣曰臣无状负陛下因倾囊以献防契丹主使至州谷禽斩之宻送款于汉祖潜遣河朔酋豪梁晖入据安阳契丹主患之即议北旋防有告契丹以城中虚弱者契丹还攻安阳防其城谷自郡候契丹遂见获曰尔何背我归太原谷曰无之契丹主因引手车中似取所获文字而谷知其诈因请曰如实有此事乞显示之契丹国制人未伏者不即寘死自后凡诘谷者六次谷词不屈契丹主病且曰我南行时尔谓我必不得北还尔何术知之今我疾甚能救则致尔富贵谷曰实无术为人所防耳谷气色不挠俄而德光道殂永康继立署谷给事中时契丹将满达守真定而李崧和凝与家属皆在城中防李筠何福进率兵逐满达推防圣指挥使白再荣【迩鉴作恩州团练白再荣】权知留后再荣利崧等家财令甲士围其居以求赂既得之复欲杀崧等灭口谷遽见再荣谓之曰今国亡主辱公辈握劲兵不能死节虽逐一契丹将城中死战者数千人非独公之力也一朝杀宰相即日中原有主责公专杀何辞以对再荣惧崧等获免汉祖入拜左散骑常侍旧制罢外郡归本官至是进秩奬之也俄权判开封府时京畿多盗中牟尤甚谷诱邑人其巢穴有刘德舆者梁时屡摄畿佐居中牟素有干材谷即署摄本邑主簿请侍卫兵数千佐德舆悉禽贼党自是行者无患俄迁工部侍郎周祖西征为西南面行营水陆转运使闗右平改陈州刺史周祖兵入汴命权判三司广顺初加戸部侍郎拜中书侍郎平章事仍判三司初汉干祐中周祖讨河中谷掌转运时周祖已有人望兼汉政紊乱潜贮异志屡以讽谷谷但对以人臣当尽节奉上而已故开国之初倚以为相是嵗淮阳吏民数千诣阙请立生祠许之谷恳让得止先是禁牛革法甚峻犯者抵死谷乃校毎嵗用革之数凡田十顷嵗出一革余聴民私用又奏罢屯田务以民隶州县课役尽除宿弊显德初加右仆射集贤殿大学士从世宗征太原命谷先调兵食又代符彦卿判太原行府事师还进位司空门下侍郎监修国史谷以史氏所述本于起居注丧乱以来遂废其职请令端明枢宻直学士编记言动为内廷日歴以付史官是嵗河大决齐郓十数州丁壮塞之命谷领防刻期就功二年议伐南唐以谷为淮南道行营前军都部署兼知庐夀等州行府事忠武军节度王彦副之韩令坤以下十二将率从谷领兵自正阳渡淮先锋都将白延遇败吴兵数千于来远又破千余人于山口镇进攻上窑又败千余众获其小校数十人长围夀春南唐遣大将刘彦贞来援谷召将佐谋曰今援军已过来逺距夀阳二百里舟櫂将及正阳我师无水战之备万一防桥梁隔絶王师则腹背受敌矣不如退守浮梁以待戎辂之至初世宗至圉镇已闻此谋亟走内侍乘驿止之谷已退保正阳仍焚刍粮回军之际递相掠夺淮北役夫数百悉防于夀春世宗闻之怒亟命李重进率师代之以谷判夀州行府是秋诏归阙得风痹疾累表请致仕优诏不允毎军国大事令中使就第问之四年吴人壁紫金山筑甬道以援夀春时议师老无功请罢兵为便世宗令范质王溥就谷谋之谷手疏请亲征世宗大悦用其策及淮南平出谷疏令翰林学士承防陶谷为赞以赐之是夏世宗还谷扶疾见便殿诏令不拜命坐御坐侧以抱疾既乆请辞相位世宗怡然勉之以平夀州叙功加爵邑是秋抗表乞骸骨罢相守司空加邑封令每月肩舆一诣便殿访以政事防帝立加开府仪同三司进封赵国公求归洛邑从其请太祖即位遣使就赐器币建隆元年卒年五十八赠侍中谷为人厚重刚毅深沉有城府议政事明畅耸聴好汲引寒士多致显位与韩熙载善熙载将南渡宻告谷曰若江东相我我当长驱以定中原谷笑曰若中原相我下江南探囊中物耳谷后果如其言李昉尝为谷记室谷曰子他日官禄当如我昉后至宰相司空周显德中扈载以文章驰名枢宻使王朴荐令知制诰除书未下朴诣中书言之谷曰斯人命薄虑不克享耳载知制诰迁翰林学士未几卒世谓朴能荐士谷能知人谷归洛中昭义李筠以谷周朝名相遗钱五十万他物称是谷受之既而筠起兵谷忧恚而终子吉至补阙拱至太子中允
　　昝居润字广川【据东郡事畧増】博州髙唐人善书计后唐长兴中隷枢宻院为小吏以谨愿称晋初补牙职防景延广留守西洛署为右职延广卒陕帅白文珂表荐居润于周祖时世宗尹京诏以补府中要职即位擢为军器库使从征髙平以功迁客省使知青秦二州歴知凤翔河中府【按宋史作歴知鳯阳河中府考宋时无凤阳府名据东都事略改】显德三年代王朴知开封府四年幸夀州命为副留守幸淮上以宣徽北院使兼副留守六年征闗内为东京副留守吴廷祚为枢宻使真判开封府改左领军卫上将军防帝立加检校太傅太祖即位加检校太尉及征泽潞命赴澶州巡警师还权知镇州加佐领军卫上将军建隆二年又权知澶州拜义武军节度【东都事畧作义成军】在镇数年得风痹干德四年卒年五十九赠太师居润性明敏有节槩笃于行义晋室将亡景延广委其族自洛赴难至则为契丹所执僚吏部曲悉遁独居润保防其家居润与太祖同事世宗情好欵浃尝荐沈伦于太祖以为纯谨可用后至宰相世称其知人子惟质至内园使弟居济至水部员外郎大中祥符三年録其孙建中为三班借职【按宋史此下有窦贞固李涛两传查窦贞固入宋未乆不仕而卒李涛已改入贰臣其附后之李澣李仲容二人无迹可録今并删】
　　王易简字国寳京兆万年人性介特寡合曾祖朏唐劒州刺史祖远连州刺史父贯唐州刺史易简少好学工诗防僖宗幸蜀长安兵乱避地山谷梁干化中举进士擢第复隐华山邠帅韩恭辟观察支使府罢华帅李保衡复辟从事逾年尹皓代保衡易简仍在幕府防朱友谦以河中叛归庄宗攻华州甚急城中危惧咸请筑月城以自固皓恃勇不聴易简固请廼许板筑始毕外城果坏军民赖之防夜不能攻友谦遂遁去皓卒易简归田里久之召为著作郎数月弃去复召为右拾遗上书忤防出为邓州节度推官后唐同光中遣魏王继岌伐蜀以宰相郭崇韬为招讨使辟易简为巡官改魏王都督府记室叅军明宗即位周帅罗周恭辟为掌书记府罢退居华隂作小隐诗二十首并序以见志好事者多传诵秦王从荣闻而重之谓宰相冯道李愚曰易简有才岂宜乆居外地即召为祠部员外郎改水部郎中知制诰府中书舍人晋初判宏文馆史馆事晋祖为治务求速效易简上渐治论以谏之诏书褒答以论付史馆及废翰林学士易简兼知内制又拜御史中丞歴右丞吏部侍郎左丞判吏部铨尝上言选人诣都亲求解样徃来跋踄乞委南曹详定下诸州毎取解时准条式遵行从之周朝讳简易止名易广顺初迁礼部尚书是冬合三铨为一令易简权判俄改刑部尚书徳四年以太子少保致仕归乡里太祖即位召加少傅所居华隂构一鸣堂二品楼优游自适建隆四年无疾卒年七十九子景让进士及第至尚书郎
　　赵上交州范阳人本名逺字上交避汉祖讳遂以字称祖光邺鄂州録事叅军父简章州司马上交身长七尺负才任气为乡里所推后唐同光中尝诣中山干王都有和少防者亦在都门下毁訾上交都遂不为礼因南游洛阳中官骠骑大将军马绍宏领北面转运制置大使表为判官迁殿中丞秦王从荣开府兼判军卫以上交为虞部员外郎充六军诸卫推官累迁司封郎中充判官从容豪迈不遵礼法好眤羣小上交从容引恭世子戾太子之事讽谏从荣怒出之歴泾秦二镇州节度判官从荣及祸僚属皆坐斥上交由是知名晋初召为左司郎中度支判官歴右諌议大夫防废翰林学士以上交为中书舍人知内外制迁刑部侍郎上言乞自今但能雪活寃狱不限中外官并加旌赏诏从之俄迁户部侍郎拜御史中丞弹举无所阿避契丹入汴立明宗防子许王从益为帝【按五代史后唐明宗家人王淑妃传称许王从益晋天福四年九月封为郇国公以奉唐祀出帝即位契丹犯京师耶律徳光拜从益为彰信军节度使从益辞不之官与母俱还洛阳徳光北归留萧翰守汴州汉高祖起太原翰欲北去乃使人召从益委以中国遂以从益权知南朝军国事又按汉高祖本纪天福十二年五月萧翰遯归于契丹以郇国公李从益知南朝军国事据此则立从益者乃契丹北归以后晋守萧翰所为非入汴时事也又许王是唐时初封此时已降称郇国公所立者止称权知南朝军国事亦未尝为帝两史互异】以礼部尚书王崧为左丞相上交为右丞相契丹去上交请去伪号称梁王汉祖将至从益遣上交驰表献款授检校礼部尚书太仆卿迁秘书监周祖监国命太师冯道迎湘隂公于徐州以上交副之广顺初拜礼部侍郎防将试贡士上交申明条制颇为精密始复糊名考校擢扈载甲科及取梁周翰董淳之流时称得士转户部侍郎明年再知举谤议纷然时枢密使王峻用事常荐童子上交拒之峻怒奏上交选士失实贬商州司马朝议以为太重防峻贬乃止但坐所取士李观侯璨赋落韵改太子詹事徳初迁賔客二年拜吏部侍郎多请告不朝时出游别墅世宗因问陶谷曰上交岂衰老乎谷对曰上交昔掌贡举放鬻市家子李观及第受所献名园多植花卉优游自适世宗怒免其官太祖即位起为尚书右丞建隆二年卒年六十七上交所莅官以干闻当时称有公辅器尤好吟咏子曮字可畏七嵗丧毋过哀十二能属文与兄晙同举进士未成名而兄夭遂以防补千牛备身歴秘书郎殿中丞著作郎卒年二十六【按宋史此下有张锡张铸邉归谠三传无事迹足録令删】
　　刘温叟字永龄河南洛阳人性重厚方正动遵礼法唐武徳功臣政防之后父岳后唐太常卿温叟七嵗能属文善楷岳时退居洛中语家人曰吾儿风骨秀异所未知者夀耳今世难未息得与老夫皆为温洛之叟足矣故名之温叟以防补国子四门助教河南府文学清泰中为左拾遗内供奉以母老乞归就养改监察御史分司未几召为右补阙仕晋累拜刑部郎中改都宫郎中充翰林学士初岳仕后唐尝居内署至是温叟复居斯任时人荣之温叟既受命归为母夀立堂下须臾闻乐声两青衣举箱出庭奉紫兼衣母命卷帘见温叟曰此即尔父在禁中日内库所赐者温叟拜受泣下嵗满加知制诰契丹入汴温叟惧随北迁与承防张允共上表求解职契丹主怒欲出允等为县令赵延夀曰若学士才不称职求解者守本官可也不可加贬出遂得罢职出院汉祖南下温叟自洛从至郑州称疾不行及入汴温叟乆之方至授驾部郎中周初拜左谏议大夫改中书舍人加史馆修撰判馆事显徳初迁礼部侍郎知贡举得进士十六人有谮于帝者帝怒黜十二人左迁太子詹事温叟实无私后数年其被黜者相继登第温叟与张昭同修汉隐帝及周祖实録恭帝即位迁工部侍郎兼判国子祭酒事太祖即位改刑部建隆九年拜御史中丞丁内艰退居西洛旋复本官三年兼判吏部铨一日晚归由阙前太祖方与中黄门数人偶登明徳门西阙前驺者潜知之以白温叟温叟令传呼如常过阙翌日请对具言人主非时登楼则近制咸望恩宥辇下诸军亦希赏给臣所以呵导而过者欲示众以陛下非时不登楼也太祖善之【按温叟传呼过阙翼日诣对之言因宋祖善之
　　史家遂以为美谈伏读通鉴辑览　　　　　　御批诚春秋之定论以是知温叟大有愧于蘧伯玉矣】任台丞十二年屡求代太祖难其人不允开寳四年被
　　疾太祖知其贫就赐器币数月卒年六十三温叟事继母以孝闻虽盛暑非冠带不敢见五代以来言执礼者惟温叟焉立朝有徳望精赏鍳门生中尢器杨徽之赵隣几后皆为名士范杲防时尝以文防温叟大加称奨以女妻之太宗在藩邸闻其清介遣吏遗钱五百千温叟受之贮防西舍中令府吏封署而去明年重午又送角黍纨扇所遣吏即遗钱者视西舍封识宛然还以白太宗太宗曰我钱尚不用况他人乎昔日纳之是不欲拒我也今周嵗不启封其苦节愈见命吏辇归邸是秋太宗侍宴后园因论当世名节士具道温叟前事太祖再三赏叹雍熙初子炤罢徐州观察推官待选以贫诣登闻求注官及引对太宗问谁氏子炤以温叟对太宗愀然召宰相语其事且言当令大臣罕有其比因问炤当得何官宰相言免选以为厚恩帝曰其父有清操録其子登朝庶足示擢炤太子右赞善大夫炳煜并进士及第
　　煜字耀卿进士及第积官秘书省著作郎知龙门县羣盗杀人煜捕得之将械送府恐道亡去皆斩之众服其果通判益州召还时王曙治蜀或言其政苛真宗问曙治状与凌防孰愈煜曰防在蜀嵗丰事简故得以寛假民比嵗小歉盗贼窃发非诛杀不能禁然曙所行亦未尝出陛下法外帝善之天禧元年始置谏官帝谓宰相曰谏官御史当识朝廷大体于是以煜为右正言防都城东南有泉出民争传可以已疾诏即其地建祥源观煜言诡妄不经且亢旱不可兴土木以营不急嵗荐饥河决滑州大兴力役饥殍相望煜请防免宰相以应天变【按宋史真宗本纪河决滑州在天禧三年六月建祥源观在天禧二年闰四月宋史本传叙此二事先后失次令据改】又请罢提防刑狱禁民弃父母事佛老者皆不报表请补外帝以煜屡言事乃以判三司户部勾院出安抚京西还直集贤院同修起居注迁右司谏以尚书工部员外郎兼侍御史知杂事权判吏部流内铨累迁刑部郎中龙图阁直学士知河南府徙河中府卒初王曙坐防凖贬官在朝无敢徃见者煜叹曰友朋之义独不行于今欤往饯之经宿而还尝善河中处士李渎渎死为陈其高行诏以著作郎赠之唐末五代乱衣冠旧族多离去乡里或爵命中絶而世系无所考惟刘氏自十二代祖北齐中书侍郎环儁以下仕者相继而世牒具存焉子几
　　几字伯夀以煜任为将作监主簿生而豪儁长折节读书第进士从范仲淹辟通判邠州邠地卤民病逺汲几浚渠引水注城中役兴客曰自郭汾阳城此州茍外水可酾何待今日无为虚费劳人也几不答未几水果至凿五池于通逵民大便利知宁州俗喜巫军校仗妖法结其徒乱有日几使他兵伏垒门以伺夜半尽擒之加本路兵马钤辖知邠州侬智高犯岭南几上书愿自効以为广东西捉杀道闻蒋偕张忠战没疾驰至长沙见狄青曰贼若退守巢穴瘴毒方兴当班师以俟再举若恃胜求战此成擒耳贼果悉众来大战于归仁铺前锋孙节死几以右军抟闘胜负未决言于青出劲骑五千张左右翼其中坚贼骇溃进皇城使知泾州陛见辞以母老丐复文阶归养仁宗谕之曰泾内地也将毋莫便焉命特赐冠帔领循州刺史迁西上閤门使再归郎中班防公亮荐之复以嘉州团练使为太原泾原路总管夏人宼用亮堡【东都事畧作同家堡】转运使陈述古摄渭帅几移文索援兵不听率诸将偕请又不听乃趣以书手述古怒移几为凤翔且劾生事朝廷以縂管非转运使所得徙置遣御史出按述古黜几亦改鄜州召判三班院邉吏告夏人趋大顺英宗问几几曰大顺天险非夏人可得近正恐与赵明为雠尔帝曰明之子奔马入城几为所掩卿料敌一何神也以为秦鳯总管神宗即位转四方馆使知保州治状为河北第一逾六年即请老还为秘书监致仕元丰三年祀明堂大臣言几知音诏诣太常定雅乐几曰古乐备四清声沿五李乱离废请増之乐成予一子官间与人语邉事谓张耒曰比见诏书禁邉吏夜饮此曹一旦有急将使输其肝脑此平日禁其为乐为今役者不亦难乎夫推牛酾酒丰犒而休养之非欲以醉饱为徳所以増士气也耒敬识其语再加通议大夫卒年八十一几笃于风义推父遗恩官从兄已得任子必先兄弟子之孤者其议乐律最善以为律主于人声不以尺度求合古今异事声亦随变犹以古冠服加于今人安得而称儒者泥古致详于形名度数间而不知清浊轻重之用故求于器虽合而考于声则不谐尝游佛寺闻钟声曰声澌而悲主者且不利是夕主僧死在保州闻角声曰宫微而商离至秋守臣忧之及期几遇疾然所学颇杂郑卫云
　　刘涛宇德润徐州彭城人后唐天成中举进士释褐为凤翔掌书记拜右拾遗时太常丞史在德上章词理鄙俗仍犯庙讳涛上言请正其罪虽不允时论是之累迁起居舍人晋天福初改司勲员外郎史馆修撰歴度支职方二郎中掌左藏库汉初宰相苏禹珪荐为中书舍人周广顺中坐令子监察御史顼代草诰命左迁少府少监分司西京顼亦贬复州司户显德四年再知贡举枢宻使王朴言涛取士不精命翰林学士李昉覆试黜者七人责授太子右赞善大夫恭帝立迁右詹事涛性刚毅不挠素与宰相范质不协常鬰郁不得志遂退居洛阳之清化里杜门以书史自娱太祖素知涛履行开寳二年召赴阙以老病求退授秘书监致仕年七十二卒清泰初中书舍人卢导受诏主文将鎻宿涛力荐薛居正以为文章器业必至台辅导取之后果为相世称其知人顼子嵗晟子讷谭并进士及第至屯田员外郎讷为殿中侍御史边光范字子仪并州阳曲人父仁嗣忠武军节度副使光范后唐天成二年起家榆次令召为殿中丞长兴四年改太常丞晋天福初授检校户部
　　员外郎北京留守判官兼侍御史二年拜太府少卿上书言选能吏以苏民瘼奏入留中不出积官光禄少卿广晋府判官出帝即位拜右谏议大夫权知开封府事迁给事中防蝗灾遣使亳州括借军粮称为平允开运元年权知郑州拜左散骑常侍二年入为枢密直学士出帝以光范藩邸旧僚待遇尤厚因游宴见光范位翰林学士下即日拜尚书礼部侍郎知制诰翰林学士仍直枢密院汉初改检校刑部尚书卫尉卿上言慎选良牧立定年限以责辑绥之效疏入不报周广顺初出知陈州迁秘书监召拜御史中丞复为礼部侍郎时礼部侍郎于贡部或掌或否光范拜官将及秋试乃言于执政曰他曹公事不敢辞若处交衡校阅名贤品藻优劣非下走所能也及期辞疾不出乃以翰林学士承防徐台符掌之时论多其自知世宗即位改刑部侍郎权知开封府俄迁户部显徳五年遣使普均租税光范诣宋州时韩通掌禁兵领宋师修汴堤访郡民皆言光范均平之状乃具以闻世宗嘉之太祖即位征泽潞命为前军转运计度郑洛汝孟懐刍粮拜太常卿时张昭为吏部尚书朝议以其耆老令光范签判选事建隆四年襄州节度慕容延钊征湖南以光范权知州事路当冲防饷馈无阙是冬郊祀召还防延钊卒复知襄州大军数万由陜路讨蜀出汉上光范复当供亿人不知劳尝举本镇判官李檝为殿中侍御史檝后坐事除籍光范左迁太子宾客仍知襄州五年兼桥道使朝廷遣使督治道常六七辈一使所调发民皆数百人吏缘为奸多私取民课所发不充数而道益不修光范计其工以州卒代民官给器用役不淹久人以无扰诏书褒美开宝四年复判吏部铨曹御史中丞刘温叟卒以光范判御史台事数月真拜中丞六年以疾解铨曹任卒年七十三光范性至孝谦退和易雅有吏干母病疽尝吮之景徳中録其孙易从同学究出身
　　刘载字徳舆涿州范阳人唐卢龙节度济之六世孙父昭下蔡令载后唐清泰中举进士晋初解褐校书郎厯左拾遗集贤殿直学士汉初为殿中侍御史厯仓部员外郎尝着五论曰为君为相为将去谗纳谏颇为文士所称周世宗初擢知制诰顕徳三年拜右谏议大夫迁给事中太祖即位浚五丈河自陈桥达曹州之西境命防其役建隆四年贝州节度使张光翰来朝遣载权知州事光翰归镇载还知贡举干徳六年令知镇州开寳四年坐与何继筠不协改山南东道行军司马十年不召尝受诏权防检州事太平兴国初复入为给事中三年出知襄州六年代还告老改工部侍郎致仕乃赐一子出身八年卒年七十一载尤好学博通史传善属文尝受诏撰明宪皇后諡册文又作吊战国赋万余言行于世雅信释典敦尚名节子宗言至比部郎中宗望景徳二年进士及第大中祥符四年其孙介以载文集来献以为试将作主簿
　　程羽字冲远深州陆泽人少好学能属文晋天福中擢进士第授阳谷主簿厯虞乡醴泉新都令皆有政绩太祖开宝中选为两使判官入对询以时事敷奏称防擢著作郎出知兴州逾年改知兴元府【阙】　　　八年诏归阙以本官领开封府判官羽性淳厚莅事恪谨时太宗尹京颇以长者待之及即位拜给事中知开封府未几出知成都府为政寛简蜀人便之入朝拜礼部侍郎太平兴国五年典试贡士御试得人居多帝欲优以清职故事端明殿设学士二员居翰林学士上专备顾问冯道赵鳯始居是职累朝因之及是即殿名以羽为文明殿学士位在枢密副使【按太宗本纪太平兴国五年正月改端明殿学士为文明殿学士太平兴国五年三句应在拜礼部侍郎下今改】六年以老疾求解职拜兵部侍郎未几致仕雍熈元年卒年七十二赠礼部尚书子帝振以廕至尚书虞部员外郎大中祥符元年卒其子适赐同学究出身从孙琳别传




　　钦定续通志巻三百三
　　钦定四库全书
　　钦定续通志巻三百四
　　列传
　　宋【八】
</div>
    <div class="pagination">
<a href="钦定续通志_page185.html">上一页</a><span>...</span><a href="钦定续通志_page181.html">181</a><a href="钦定续通志_page182.html">182</a><a href="钦定续通志_page183.html">183</a><a href="钦定续通志_page184.html">184</a><a href="钦定续通志_page185.html">185</a><span class="current-page">186</span><a href="钦定续通志_page187.html">187</a><a href="钦定续通志_page188.html">188</a><a href="钦定续通志_page189.html">189</a><a href="钦定续通志_page190.html">190</a><a href="钦定续通志_page191.html">191</a><span>...</span><a href="钦定续通志_page187.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
