<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1740 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1740 页/共 1860 页
  </h1>
  <div class="content">
   统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十六年。辛亥。四月。庚申。上还圆明园。　　

○旌表守正捐躯河南新蔡县民金文焕女金氏。　　

○辛酉。孝端文皇后忌辰。遣官祭昭陵。　　

○谕曰、保宁奏、车凌乌巴什等。初遇萨迈林传播浮言一事。张皇失措。经策伯克多尔济之妻布尼、明白开导。始将萨迈林、并俄罗斯书。一并送出。扎萨克一等台吉阿咱喇、平时率多帮同办事。亦属奋勉等语。布尼、著赏给墨尔根哈屯名号。并大缎二匹。锦缎一匹。阿咱喇、著赏给品级。并大缎二匹。锦缎一匹。以示奖励。　　

○以散秩大臣观音保、为正黄旗汉军副都统。　　

○壬戌。谕军机大臣等、据奎林等奏拏获偷渡舵水客民一案。内称蔡牙、听从王金山偷渡过台。将已故陈次之旧置商船一只。装载客货。托陈次之侄陈鼎、为管船出海。驶近台湾。将船停泊僻静处所。另雇小船二只。装货上岸。被汛口盘获。陈鼎等闻知。将原船驾逃等语。客民私渡台湾。例干严禁。王金山起意偷渡。包揽客民。陈鼎等听从驾驶过台。闻知汛口查拏。又复驾船逃走。均属不法。未便任其远扬漏网。著传谕奎林、留心侦缉。并著伍拉纳等。于沿海地方。及各该犯原籍。上紧查拏务获。严行审办速奏。再另摺、王谒等霸占采捕。黄儿殴毙黄田一案。将随众殴伤黄成之黄治一犯。从重照光棍为从例。问拟绞候。而摺内复将光棍为首拟斩立决之例。牵连叙入。殊未明晰。奎林、著传旨申饬。仍将案内在逃要犯王谒、黄儿等。严拏获务。从重定拟具奏。　　

○补行乾隆五十五年大计。山西省。罢软官一员。年老官七员。有疾官四员。才力不及官三员。分别处分如例。　　

○以故广西太平府属土知州韦一麟弟一彪、袭职。　　

○甲子。上御勤政殿听政。　　

○谕军机大臣等、前据朱圭奏、二月分粮价单内。所开各属价值。皆系价中。与上月相同字样。竟成印板文章。经朕降旨申饬。兹朱圭奏到三月分粮价单。惟凤阳府属之中糙米、小麦、较上月稍增。其余十二属。俱仍开与上月相同。该省米粮价值。岂能一律相等。而各属每月时价。亦不应绝无增减。朱圭前此奏报粮价。既率据属员禀报。并不确切查明。遽行入告。而此次所开三月分各属粮价。又复依样葫芦。仍视前奏报具文。可见该抚仅系读书之人。于地方事务。不能留心查核。岂不知朕廑念民依。无时稍释之意耶。著再传旨申饬。　　

○又谕、前因黎维祁投回内地。特令令带领属下人等来京。归入镶黄旗汉军旗下。授为佐领。赏给钱粮。俾免失所。伊自到京数月以来。尚知安分。上年冬间。忽向该管都统金简、恳请仍回安南。并请于安南之高平、谅山、宣光、兴化四处内。酌给一处安插。愚妄无知。莫此为甚。兹据都统金简奏称、黎维祁庸懦无能。听信黄益晓、范如松、阮国栋、黎忻等教唆。是以妄行渎请。而黎光睿二十名。不领饷银。随同告归。亦属生事。请将黄益晓等四名。分别发往伊犁等处当兵食粮。黎光睿等二十名。分发江宁等处安插等语。黎维祁自到京以来。入旗受职。恩加养赡。乃敢听信黄益晓等之言。渎请回国。自应将教唆之人。加以惩治。已令将黄益晓等四名。发往伊犁等处。入伍当兵。祇准支食一半钱粮。黎光睿等二十名。不必发遣外省。即著发往热河地方安插。著将办理情形。谕令该国王知悉。并将朱批金简原摺。发给阅看。至黎维祁弟妹妻妾。及伊从人眷属等。尚在安南。未经带出。前经降旨、令阮光平查访送出。俾得家室完聚。系朕格外之恩。今黎维祁等。如此不安本分。不能承受朕恩。竟不必将伊等眷口查送。况黎维祁等进关以后。迄今已及两载。妇女老弱。经兵燹流离之后。亦恐难于寻访。著传谕该国王、若此时业已访得。仍可遣送进关。倘现在尚无消息。竟可毋庸查访矣。现届天中令节。该国王迎禧集庆。诸事吉祥。因思上年端节。正值该国王入觐在途。曾驰赐节赏一分。今远隔阙廷。朕心深为廑注。著照上年之例。加恩赏给库纱、葛纱、牙扇、蕉扇、十锦扇、芙蓉巾、香器、药锭等物。并奶饼一匣。随旨发往。用昭优眷。将此谕令知之。不必遣人谢恩。　　

○乙丑。谕、京师自三月初六日。得有膏雨以后。近畿一带。业据奏报普沾渥泽。惟京城一月以来。虽间有微雨。未得深透。现届大田播种之际。望泽甚殷。因思清理庶狱。或可感召甘霖。著刑部堂官、查明徒罪以下各案犯。情节较轻者。分别减等发落。其因事牵涉、拘系候质者。亦速行讯明省释。至寻常案件。并著即行完结。毋得稽滞。该部即遵谕行。　　

○丙寅。河东河道总督李奉翰奏、兰仪厅兵不敷用。请拨上南、黄沁、曹考、商虞四厅兵六十八名。归兰仪厅修防。从之。　　

○以陕西河州镇总兵路超吉、为云南提督。调陕西延绥镇总兵玛勒洪阿、为河州镇总兵。以湖南衡州协副将杨秀、为延绥镇总兵。　　

○丁卯。谕军机大臣等、据御史初彭龄参奏、彭元瑞于伊侄彭良馵、为其子顶买严维敬吏员一案。经刑部审出之后。始行具奏。其中知情扶同、瞻徇取巧情节。己属显然。再武英殿、国子监、皆系彭元瑞管理。上年十二月。武英殿出有校录一缺。咨行国子监。咨取肄业生充补。彭元瑞即将伊壻饶文震咨送。嗣因诸生啧有烦言。彭元瑞复令提调将咨文驳回等款。因命军机大臣、严行讯究。业据彭良馵自行供认。先已告知伊叔。而彭元瑞、亦自认彭良馵未经刑部审出拘拏之前。已向告知。哀恳容隐。因念其家有老母。未行具奏。隐忍不言之罪。实无可辞等语。其咨送伊壻饶文震充补校录一款。现在吊查稿案。情节亦属支离。彭元瑞、前于浙江学政任内。不能谨饬。因系已往之咎。且念其学问尚优。未即罢斥。复经加恩擢用尚书。而协办大学士一缺。悬缺两年未补。因彭元瑞近年以来。颇知黾勉。又用为协办大学士。伊自当感激朕恩。力图改悔。以副朕矜宥成全至意。乃于伊侄彭良馵顶买吏员一案。知情容隐。及知事难掩盖。仍复饰词检举。而咨送武英殿校录。又辄将伊壻饶文震咨送。显有徇私情弊。其咎实无可辞。若伊一知彭良馵顶冒舞弊情节。即行据实奏明。送刑部治罪。其咎止于失察。不过如诺穆亲失察伊侄笃隆阿一案。尚可知恩留任。今彭元瑞竟敢为之容隐。事后始行饰词检举。且伊壻充补校录。即系应行回避之人。并不停其咨送。是其种种徇私欺隐。若再加恩宽宥。为大臣者。竟可任情欺蔽。从而效尤。更将何以示儆。即令彭元瑞扪心自问。亦何颜复膺显要耶。将来定案时。自应将协办大学士。吏部尚书。全行斥退。以示惩戒。所遗员缺。即令孙士毅补授。并协办大学士事务。此时尚未明降谕旨。著先传谕孙士毅、即行来京陛见。将总督印务。交与长麟暂行署理。其两江总督员缺。现己另谕寄知书麟、令其来京陛见。再行降旨补授。孙士毅、若能到于朕启跸前更好。将此由六百里谕令知之。　　

○又谕、据御史初彭龄参奏、彭元瑞于伊侄彭良馵、为其子顶买严维敬吏员一事。经刑部审出后。彭元瑞始行具奏。明系知情取巧。又将伊壻饶文震、咨送武英殿校录。旋因国子监诸生。啧有烦言。复行驳回等款。当令军机大臣提齐人证鞫讯。并询问彭元瑞、据彭良馵。供出顶买吏员一事。恐刑部审讯破案。已将情节告知彭元瑞、而彭元瑞亦自认于具摺检举时。并未将知情隐忍缘由。据实奏明。请从重治罪。是彭元瑞有心隐饰。已属咎无可辞。至将伊壻咨送校录。虽注明回避。未曾画稿。旋由武英殿驳回。但彭元瑞、系总理国子监。即不应将伊壻咨送。现在吊查稿案。亦难置辩。将来定案后。自应将彭元瑞协办大学士、吏部尚书斥退。现已传谕孙士毅、令其来京陛见。补授彭元瑞遗缺。书麟前因句容县漕书作弊一案。获咎较闵鹗元为轻。是以加恩弃瑕录用。伊曾任两江总督。该处地方河务。尚为熟谙。孙士毅赴京后。仍欲将书麟补授两江总督。著传谕书麟、接奉此旨后。将山西巡抚印务。交郑源璹暂行护理。启程赴京陛见。其山西巡抚员缺。将冯光熊调补。并著传谕冯光熊、亦启程赴京。其巡抚印务。暂交王懿德护理。至彭元瑞知情不举。徇私滥送等事。现已讯有端绪。即可审明定案。另降明发谕旨。想书麟等于途次可以接奉也。将此由五百里各传谕知之。　　

○又谕曰、福康安等奏稽查炮位。酌定章程一摺。内称各国来广贸易洋船。间有携带炮位枪刀等项。由粤海关监督、于该船出入虎门时。查验开报。例准随带。其东省商船。领照出口。无论远赴夷地。及赴各省贸易。均由守口文武员弁。验照放行。不准携带炮位等语。此事恐难行。已于摺内批示矣。商船出洋携带炮位。原为洋面御盗之用。不特各国来广贸易商船。未便禁止。即内地出口商船。概行不准携带炮位。倘于海面遇匪船行劫。临时不能抵御。岂有转令束手待毙之理。况在船行劫者。不独内地匪徒。想各国夷匪。亦有纠约为盗。携带枪炮。出没海洋。为行旅之害。而内地出洋商船内。转无炮位抵御。该商等即不保护货物。亦各爱惜身命。若拘泥禁止。何以卫商旅而御盗劫。若有名无实。何必为此耶。著福康安等。饬令海口文武员弁。祇须于商船出洋时。将炮位稽查点验后。仍准其携带。不可因噎废食也。至另摺奏、拏获崖州拒捕盗犯梁章有等。讯出梁章有、即系蛋家二、顶名支饰。希图避重就轻。俟催提盗犯陈学辉等到日。再行质审。立寘重典。又访获描刻关防李应选一犯。现在严刑根讯等语。所办好。蛋家二、系为首戕官之犯。情罪重大。既经就获。讯明定案时。自当问拟凌迟。其拏获该犯之文武员弁。并著福康安等。查明出力之人。随案咨部议叙。以示鼓励。所有未获之盗首何起文、大辫三、及案内夥盗。仍著严饬文武。及各路委员人等。加紧搜捕。尽数查拏。毋使一名漏网。将此传谕福康安、郭世勋知之。　　

○蠲免山东临清、平原、禹城、齐河、德州、长清、德平、济阳、临邑、陵县、聊城、茌平、高唐、堂邑、馆陶、清平、莘县、冠县、恩县、博平、商河、滨州、乐陵、邱县、夏津、武城、范县等二十七州县。德州、东昌、临清等三卫。上年水灾耗羡银、一万四千九百七十两有奇。　　

○戊辰。上还宫。　　

○己巳。上御太和殿视朝。文武升转各官谢恩。　　

○幸圆明园。　　

○谕军机大臣等、据尚安等奏、俄罗斯因禁止通商。将萨迈林放出。造作浮言。以为摇惑土尔扈特之计。断不敢与内地构兵等语。所奏尚为近理。至所称、密寄信与巴里坤、古城、吐鲁番领队大臣。令其加意防备之处。殊可不必。倘有洩漏。转致土尔扈特人众生疑。著传谕尚安、此际惟当安静防守。视为无事。仍速令各领队大臣、及回疆各城大臣等。不必声张。免致回众疑惧。　　

○庚午。谕军机大臣等、昨据孙士毅等奏、酌筹建昌府属各隘、添设卡巡。堵缉私盐一摺。朕以为有名无实。交部核议。据户部议奏、私盐易售之故。总由旧定销引之处。距出盐地方过远。而私盐就近贩卖。价值较平。民间日食所需。买私势所必至。虽添设卡座巡丁。堵缉稽察。不能周密。仍属有名无实。且令商人捐办。仍不能杜绝私枭。徒令坐糜费用。所奏均毋庸议。仍令该省督抚、遵照新降谕旨。筹议具奏等语。已依部议速行。并著长麟、全德、前往其地。详悉妥议速奏矣。向定销盐地方。相隔辽远。民食不便者。原不止此一处。是以新降谕旨。令各该督抚妥议。就近改拨引课。即如建昌一府。例食淮盐。距淮南二千余里。至闽省汀州、邵武等府。不过二三百里。程站近至十倍。盐价自必悬殊。淮南商人。运盐至建昌。道路遥远。水脚盘费。用度较多。盐价自必倍昂。不能令商人赔本贱卖。此病不惟在民。而且病在商。闽省私盐。数日可至该处。费省价平。出售自易。转欲驱令民间舍近求远。舍贱买贵。不但其势有所不能。抑且于情理亦未平允。今惟添设卡座。增设丁役。以杜绝贩私之弊。并未寻究本源。亦属徒劳无益。且商人等运盐路远。所费已属不赀。复将新建卡座工料。及巡丁兵役饭食等项。俱令商人捐办。层层糜费。亦非体恤商人之道。该商等、势不能不将新增费用。仍于盐价内取齐。则病民益甚。其弊不止病商。于查缉私盐之事。仍属有名无实。此不待智者而后知也。朕非固执所降谕旨。欲将销盐较远地方。改归就近省分。均匀搭配。庶于鹾政有裨。原不误国课。而且利商。但此事行之已久。另加更定。必须踏勘地方情形。妥议章程。俾民商两便。方能永远无弊。长麟现在署理两江总督。江西乃其所辖。著即带印前往。与全德一同至彼。会同姚棻、悉心妥议。并知会闽省督抚。会商办理。务使官引畅销。商民交利。以副朕恤商爱民至意。方为妥善。此事关系盐务。在全德以两淮有额定盐课。未必肯通融将建昌一府。划归闽省。所谓出纳之吝。必致捍格难行。不知省商费而不误国课。于淮商为有益耳。但恐姚棻、不能折服全德、因长麟平日尚属晓事。是以令其前往。长麟务须确持定见。悉心筹议。此系发令之始。长麟等议到日。各省已可陆续奏到。若江西办有规则。各省销盐地方。即可查明道路远近。仿照更定。至从前定地销盐。分画疆界。盐政衙门。必有成案可稽。全德接奉此旨。即查明定例。因何不按远近定立疆界。又行之已久。何近年方有此弊。商人等行销纳课。是否早经赔累拮据之处。一面先行覆奏。一面会同长麟、起程前往。所有江苏巡抚印务。长麟起程时。即交奇丰额、暂行护理。除常行事件。照旧办理外。如该省及安徽省。另有紧要事件。原可札商办理也。将此由五百里传谕长麟等、并谕伍拉纳等知之。　　

○吏部奏、原任湖北粮道王均等。均应不准捐复。得旨、王均、张官五、俱系听从李天培派带木植。且王均系道员。与臬司并无统辖。张官五系隔省之员。不过交往通情。非逢迎上司可比。情节均尚可原。刘＜王晋＞于安插土司。捏报病故。其失察之咎。尚属因公。所有王均、张官五、刘＜王晋＞、三员。俱准其捐复。余依议。　　

○举行乾隆五十五年大计。卓异官。奉天省二员。直隶省十二员。江西省十一员。河南省九员。山西省十一员。甘肃省六员。湖北省六员。四川省十五员。广东省十二员。云南省七员。贵州省七员。并江南河员一员。东河河员三员。分别议叙如例。　　

○蠲免江苏砀山、萧县、睢宁等三县。徐州卫。上年水灾额赋有差。并予勘不成灾各州县卫缓徵。　　

○辛未。谕、前据福崧奏严维敬呈控、咨查冒领吏员执照、捏行改籍一案。交刑部行提犯证审办。严讯代改籍贯之朱瀚、究出彭良馵贿嘱该犯。为伊子顶买情节。将彭良馵拘拏到案。旋经彭元瑞具奏。彭良馵是伊亲侄。顶名舞弊。实系不能约束。并未将知情容隐之处。据实检举。朕以彭元瑞身为大臣。渥受恩眷。自不致庇护伊侄。饰词具奏。其咎亦止于不能管教子弟。尚无大过。昨据御史初彭龄奏、彭元瑞、于此事。早已知情。及刑部审出之后。始行具奏掩饰。显有瞻徇取巧情弊。并奏称、彭元瑞管理武英殿、国子监事务。上年十二月武英殿校录缺出。咨取肄业生充补。国子监即将伊壻饶文震咨送。旋以诸生啧有烦言。复令武英殿提调具文驳回。实属徇私颠倒等语。因命军机大臣。会同刑部。将此案一并审明。定拟具奏。兹据讯明彭元瑞于四月初间。已知彭良馵顶冒情弊。即欲拏送刑部。彭良馵以家有老母。再三哀恳。遂即听从容隐。迨刑部指名拘拏。彭元瑞含混奏闻。藉为支饰弥缝之计。彭良馵到案。即据供认不讳。彭元瑞始自行认罪。不能置辩。至咨送伊壻饶文震充补校录一节。虽经武英殿驳回。而国子监咨送原稿。仅注明回避字样。未经画行。仍未停止咨送。而吊查该衙门从前咨送校录之稿。无不画行者。是其徇私滥送之弊。欲盖弥彰。无可解免。奏请将彭元瑞革职。核其情罪。实无可宽。从前彭元瑞、在浙江学政任内。不能谨饬。因系既往之事。且无左验。是以不复深究。仍行保全。加恩录用。洊擢尚书。近年以来。颇知黾勉供职。且念伊学业优裕。甫用为协办大学士。旋锡宫衔。如此曲赐矜全。恩施格外。彭元瑞自当感激思奋。益励操修。迺敢辜负朕恩。徇私容隐。非仅如近日诺穆亲失察伊侄笃隆阿可比。且此案刑部堂官。皆有观望之意。独阿桂一人饬办耳。即阿桂、和珅、亦未必与彭元瑞情孚莫逆。然使伊果能谨恪自持。无瑕可摘。又谁得乘间抵隙。持其短长耶。且不但阿桂、和珅、不能意为好恶。于朕前臧否大臣。即朕办理庶务。一秉大公。有功必录。有罪必惩。惟视其人之自取。从不稍存成见。而有所爱憎于其间。是彭元瑞此案。不惟为大臣者。不能曲为轩轾。即朕素以其文词雅赡。犹欲成全保护。然一经败露。御史纠参。军机大臣等审讯得实。自应按例惩办。亦不能稍为回护。若再加曲宥。为大臣者。竟可相率效尤。无所畏忌。何以儆有位而肃官箴。彭元瑞具有天良。即令其清夜扪心。亦何颜靦居显秩耶。本应即照所议革职。念其学问素优。堪任编纂书籍之事。姑免其全行斥退。彭元瑞、著革去太子少保。协办大学士。吏部尚书。仍加恩降授侍郎。南书房行走。予以自新而观后效。彭元瑞经此番惩戒之后。倘再不知改悔。定行从重治罪。不能屡邀宽典矣。至刑部堂官。于此案迟延观望。经阿桂严饬究问。始行查出实情。除阿桂外。其余各堂官。均著传旨严行申饬。国子监堂官吉善等。咨送饶文震、虽询无显听嘱托情弊。但彭元瑞、既称系尹至戚。未经画稿。该堂官仍行咨送。即属有心瞻徇。吉善等、俱著交部议处。彭元瑞所遗吏部尚书员缺。著孙士毅补授。并协办大学士事务。其两江总督之缺。地方河务较繁。一时不得其人。因思书麟、久任江南。于该省地方河工。尚称谙练。前以句容书吏侵蚀一案获咎。因其曾饬所属查办。尚非如闵鹗元之有心徇庇属员者可比。是以复弃瑕录用。自任山西巡抚以来。尚知改过奋勉。书麟、著补授两江总督。其所遗山西巡抚员缺。著冯光熊调补。其所遗湖南巡抚员缺。著姜晟补授。姜晟屡经获咎。以其尚谙刑名。屡加宽宥。今于彭良馵一案。姜晟亦不无观望。第因简任乏人。湖南事务较少。是以复任封圻。姜晟抵任后。若再不知振作改悔。定行加倍治罪。孙士毅、即著来京供职。其印篆交与长麟署理。冯光熊未抵任以前。所有山西巡抚印务。著郑源璹护理。姜晟未抵任以前。所有湖南巡抚印务。著王懿德护理。朕综理庶务。黜陟臣工。功罪权衡。从不豫存成见。大臣等若敢稍涉隐饰。亦无不洞烛情伪。罚当其辜。兹特明白宣示。申诫诸臣。其各勉矢朴诚。屏绝私意。约束子弟。勤慎奉公。倘竟自蹈愆尤。朕惟执法从事。决不姑息。是朕之小惩大诫。正所以保全大臣。庶不至败检纵恣。转罹重罪也。所有顶冒吏员案内各犯。著即照议完结。并将办理此案原委。通谕知之。　　

○又谕、据宝琳奏、查阅杭州乍浦官兵技艺。请将骑射平常之协领等革任。协领系督率大员。务须骑射熟娴。方可管教所属官兵。兹协领富贵、成德保、骑射平常。且复性好安逸。其属不堪。富贵、成德保、即照宝琳所请。革去协领。以示惩儆。至宝琳奏摺内。措词殊不明晰。前既称杭州。后又称乍浦。前后牵混。甚属含糊。宝琳著申饬。嗣后遇有一切事件。务须详晰声叙。如系杭州之事。只称杭州。如系乍浦之事。只称乍浦。不可如此含糊从事。　　

○谕军机大臣曰、孙士毅等、酌筹建昌府属添设卡巡。堵缉私盐一事。朕以为有名无实。昨经降旨。令长麟、全德、前往江西。会同姚棻、详悉妥议。并将向定销盐地方。何以定立疆界。相距辽远。商民既属不便。因何又奉行日久。不加更定。谕令全德、查明先行覆奏。朕思淮南商人。运盐至建昌。道路遥远。费用增多。盐价自必倍昂。欲令民间舍贱买贵。舍近求远。其弊在于病民。若民间贪图贱价。买食私盐。官引壅积难销。勒令商人平价出售。势必赔本贱卖。运脚无出。则此弊不特病民。抑且病商。不知从前定例时。何以不就近分地行销。致使道里远隔。搭配不均。商民交病。且定例不始于近年。何以近年方有此弊。商人等行销纳课。若向有赔累拮据之处。因何不早思变计。以情理揆之。其故殊不可解。或系历任盐政、以额引均有定课。拨出一府。即少一府盐课。所谓出纳之吝。未肯通融筹办。不知减淮商一府之课。增闽省一府之课。于国课原无所损也。抑或该处私盐充斥。查缉不易。即使以建昌划归闽省。而私贩越过建昌。仍可随地阑入。延及他府则改拨之法。亦属无益。是以不必更张。再或因该商等定地行销。各有窝本。久已置同产业。不肯拨归邻省。商人致捐赀本。是以宁可捐赀添卡添兵。以防私盐偷漏。种种情形。难以悬揣。朕非欲固执新降谕旨。豫存成见。惟在长麟等踏勘情形。悉心筹议。庶使官引畅销。商民两便。方为妥善。长麟尚称晓事。全德久任盐政。自所谙习。此次派令前往。自能详妥办理。副朕恤商爱民之意。并著传谕全德、于起程之前。将从前定地销盐例案。据实查明。因何不按远近匀配。商人有无赔累格碍之处。一并先行覆奏。　　

○以吏部左侍郎金士松、礼部右侍郎铁保、充武英殿总裁。　　

○壬申。谕曰、景安、著调补山西布政使。其河南布政使员缺。即著郑源璹调补。郑源璹现署抚篆。俟冯光熊抵任后。再赴新任。　　

○谕军机大臣等、据赵佑奏拏获枪撞棍徒一摺。内称南安府知府胡本涛等。查获形迹可疑之李承恩、邱大成、周嘉谟等三名。讯系广东嘉应州人。改名易姓。由赣属定南、信丰一路。来到南安。甫及两日。正在设计招摇。未有说合生童。即被查拏。若照谋而未成例。罪应枷杖递籍。不过就其捏名。咨行收管。不足以示惩创。请将该三犯解粤。交该省抚臣。确究的实姓名顶戴。斥革治罪等语。李承恩等三犯。混捏姓名。藉以卖笔墨等物为名。随棚赴考。希图招摇撞骗。未便将就完案。自应解粤办理。该犯等解到后。著福康安等、严行审讯。查明的实籍贯姓名。有无顶戴。即行斥革治罪。以示惩儆。又据赵佑奏、赣州拏获久惯枪架之傅章宁、夥谋招摇之孙发祥一案。并著传谕姚棻、即行提集犯证。严审定拟具奏。将此各谕令知之。　　

○调工部右侍郎张若渟、为刑部左侍郎、礼部右侍郎吴省钦、为工部右侍郎。以降用侍郎彭元瑞、为礼部右侍郎。　　

○癸酉。谕、本日到京之喀什噶尔帮办事务头等侍卫博兴、前曾在理藩院行走多年。于该院事务。尚属熟练。博兴、仍著在该院郎中上行走。　　

○又谕、据福康安等奏行商拖欠番夷货价。严审定拟。分别追还一摺。内称访查丰泰行商吴昭平、有拖欠夷商银两之事。严切饬查。当据喝口□也唎口□治等呈控。该商欠交番银四十万一千六百余圆。合银二十八万九千一百余两。请将吴昭平革去职衔。从重发往伊犁当差。家产业经查封。共估值银五万九千三百余两。除抵该商名下所欠关饷银两外。余银五千八百余两。先给夷人收领。尚欠货价银二十八万三千三百余两。现据原保各行商蔡世文等。情愿限五年内。分作六次代还等语。行商吴昭平、于乾隆五十四年。揭买夷商货物。价值久未清还。欠银至二十八万余两之多。情殊可恶。自应照所拟发遣示惩。至所欠银两。虽据福康安等。将估变家产余银。先给夷商收领。不敷之数。亦经各商呈请分限代还。但内地商人。拖欠夷商银两。既据该夷商呈控到官。若不即为清欠。转致贻笑外夷。著福康安等。即于关税盈余银两内。照所欠之数。先行给与夷商收领。再令各商。分限缴还归款。至粤海关监督。徵收商税。管理洋行。于洋商拖欠物价。不能早为清厘。亦难辞咎。所有五十四年以后监督等。俱著福康安等查明。咨送该衙门议处。　　

○谕军机大臣等、据梁肯堂奏、热河自广仁岭而下。有旱河一道。因前两年阴雨较多。山水涨发。河道渐次淤寒。又河屯协署前河道。亦有淤满。均请挑挖。应否仍照上届。交热河工程处估办等语。该处旱河。既经该督委员勘明。实系淤寒。自应准其挑浚。但所奏太迟。朕五月间巡幸热河。为期已近。此时兴工挑挖。已属无及。莫若俟朕驻跸热河时。就近派令熟谙工程之员。会同确估。再行修浚。将此传谕知之。　　

○又谕、浙江省安插夷人。去冬据该抚奏明。除送加安南外。其黎辉玾等十名口。情愿来京。跟随黎维祁居住。前因黎维祁率领所属人等。业经归旗。编入佐领。是以准令来京。今黎维祁听从黄益晓等教唆。妄请回国。分给一道安插。实属愚谬无知。不安本分。已将黄益晓等。分别发遣。不便又将外省安插夷人增入。令与黎维祁等聚处。致滋事端。所有浙省送京夷人黎辉玾等十名口。现在尚未到京。著传谕沿途各督抚、即于中途截留。详加询问。如黎辉玾等。情愿仍回故土。即行递赴广西。咨会陈用敷、遣送出关。交与该国王收管。若伊等不愿返国。亦可毋庸送京。著即解往江宁。交与该督、同原发该处夷人。一并安插。并令地方官严加管束。倘敢生事。即行从重治罪。寻山东巡抚惠龄奏、询问黎辉玾等。俱愿回本国。遵旨递赴广西。咨会抚臣陈用敷办理。报闻。　　

○又谕、昨审讯俄罗斯逃出土尔扈特喇嘛萨迈林、据供、伊因迷失道路。遇打牲哈萨克。掠卖与诺特海回子。随至俄罗斯鄂木城。意欲脱逃。有喀尔喀赛因诺颜部落之蒙古安达赉、告以俄罗斯聚众。欲袭取土尔扈特。并给俄罗斯字书一封。令其携出呈报等语。拉旺多尔济、系赛因诺颜部落扎萨克亲王。现在驻劄游牧。著传谕拉旺多尔济、查明安达赉、有无父母妻子。并何时逃入俄罗斯之处。据实奏闻。仍谕令恒瑞。一体详查。　　

○大学士公阿桂、大学士伯和珅奏、审讯护军海旺等。偷窃库银一案。分别定拟。并应议各员。请旨办理。得旨、海旺、富尔呼纳、多福、宾保、成禄、钟福、索木贺七犯。俱著处斩。并派刑部堂官一员。同该旗护军统领。传齐各护军。看视行刑。俾各知所儆畏。多隆武、五保、佛保、太保、永明、六达子、九福、钟保、珠隆阿等九犯。俱系看库之人。于海旺等偷窃库项。既经撞遇。普不据实首告。复敢得受赃银。听从徇隐。情罪可恶。仅拟发往伊犁为奴。殊属轻纵。所有多隆武等九犯。俱著改为应斩监候。秋后处决。入于本年秋审情实办理。至护军统领等。俱系轮日该班。有稽查之责。若仅议本旗该管。及是日轮应值宿之员。则其余前锋统领、护军统领等。俱得置身事外。无以示惩。所有各前锋护军统领参领等官。俱著交军机大臣、严行查询。从重治罪。至此库系存贮银两。封锁不开。银库司员。虽无看守职任。但平日坐拥厚廉。并不随时看验封条。留心查察。实难辞咎。著将该司员等。应得三年养廉。均停其支领。阿桂、和珅、系管库大臣。既经失察于前。办理此案。又复失之宽纵。除将所短银两。著落照数赔补外。仍著交部议处。其出首之花尚阿、尚属畏法。仅赏银五十两。未足示奖。著赏银一百两。余照所奏完结。　　

○署江西巡抚姚棻疏报、乾隆五十四年分。南昌、丰城、分宜、萍乡、乐平等五县。开垦新生田地、塘、二顷二十七亩有奇。　　

○甲戌。谕曰、孙士毅未到任之前。所有吏部尚书事务。著刘墉暂行署理。　　

○是月。升任两江总督协办大学士吏部尚书孙士毅奏、查勘玉山县城工。并挑沟建闸。共需银一万八千四十三两。即著错估知县程肇丰、丁如玉二员分赔。得旨允行。　　

○福建巡抚浦霖奏、督臣驻劄泉州。搜捕洋盗。臣恐各盗闻风窜入邻境。分饬员弁。于交界处堵截查拏。得旨。如此不分疆界。严缉洋盗。可嘉。勉为之。若得大案要犯。更当奏请议叙。　　

○福建水师提督奎林覆奏、台湾匪徒。纠众结会。多在收成以后。青黄不接之时。常有抢案。拟于每年秋仲。赴台湾驻劄。春尽冬初。回厦门办理水师事务。得旨、好。勉为之。毋高兴自满。　　

○山东巡抚惠龄奏、登、莱、青三府属。海洋岛屿甚多。有地亩钱粮应查办者。计三十处。请照内地例。编排保甲。造册报核。每年于三府中。委同知一员。前往巡查。并劝农桑。得旨、行之在人。妥实为之。　　

○又奏、云南委员杨大观、铜船遭风。沉铜全行捞获。查铜觔短少。例应赔补。今既全获。可否仰邀议叙。请旨办理。得旨、有罚无赏、无是理也。咨部议叙。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百七十七

大清高宗法天隆运至诚先觉体元立极敷文奋武孝慈神圣纯皇帝实录卷之一千三百七十八
  </div>
  <div class="pagination">
   <a href="清实录乾隆朝实录_page1739.html">
    上一页
   </a>
   <span>
    ...
   </span>
   <a href="清实录乾隆朝实录_page1735.html">
    1735
   </a>
   <a href="清实录乾隆朝实录_page1736.html">
    1736
   </a>
   <a href="清实录乾隆朝实录_page1737.html">
    1737
   </a>
   <a href="清实录乾隆朝实录_page1738.html">
    1738
   </a>
   <a href="清实录乾隆朝实录_page1739.html">
    1739
   </a>
   <span class="current-page">
    1740
   </span>
   <a href="清实录乾隆朝实录_page1741.html">
    1741
   </a>
   <a href="清实录乾隆朝实录_page1742.html">
    1742
   </a>
   <a href="清实录乾隆朝实录_page1743.html">
    1743
   </a>
   <a href="清实录乾隆朝实录_page1744.html">
    1744
   </a>
   <a href="清实录乾隆朝实录_page1745.html">
    1745
   </a>
   <span>
    ...
   </span>
   <a href="清实录乾隆朝实录_page1741.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
