<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 679 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 679 页/共 848 页</h1>
    <div class="content">○豫拨东河防险银十万两。购办碎石。从河道总督朱襄请也。　　

○丙子。谕内阁、前据讷尔经额奏参、直隶调防海口之提标三屯营游击赵毓桂、在防所闻丁毋忧。禀请给假。不候批示。即行起程。请交部严加议处。当交兵部议奏。兹据该部照擅离汛守例议以革职。本属咎所应得。惟念该员于丁忧后具禀请假。因治丧情切。先自起程。与以亲老亲病。托辞规避者。情节不同。赵毓桂著加恩改为革职留任。八年无过。方准开复。　　

○又谕、卞士云奏、请将粮台报销。先为酌定章程等语。浙江省自军兴以来。所设粮台。或并或分。或添或撤。其间经手之员不一。将来核办报销。必应各专责成。庶免歧混舛错。所有该省道光二十年六月以后各局台支用银钱。将来军务竣后。核理报销。均著责成经手人员。按照历次奏定章程。分案别类。按例造册详报。由总局汇核。分案请销。其各经手之员。无论邻省本省。彼时有因升调事故离浙者。或暂行扣留。或临时饬调。或随事咨询。并著分别酌量办理。将军参赞前后所提军需项下银两。作何支用。既非由省局及各分局经理。事竣之日。即著该将军参赞饬令经管之员详细造具清册。归入总局。一并报部核销。　　

○又谕、经额布奏、请撤回署副都统。另行拣员更署一摺。署伯都讷副都统倭升额。办理薓务。难期整顿。不胜署副都统之任。倭升额著撤回协领本任所遗副都统印务。即著雅青阿接署。　　

○又谕、果升阿奏、自请交议一摺。据奏往查吉林界内东南产薓山场。实无私种私秧。偷穵情弊。前奏回任日期摺内。漏未声明。请交部议处。果升阿著加恩免其议处。嗣后务当会同经额布认真查办。力除弊窦。以期薓务日有起色。毋得仅以一奏了事。　　

○谕军机大臣等有人奏、县令藉差病民。幕友扶同勒索一摺。兵差过境。屡经降旨严禁州县勒派。若如所奏。撤任大城县知县淩志召、夥同在署作幕之本县举人刘鉴等、邀请绅士。勒派车辆。威吓罚钱。藉公科敛侵肥入己各情。如果属实。殊干法纪。著讷尔经额确切查明。据实严参。不得以该员业经撤任。将就了事。原摺著钞给阅看。将此谕令知之。　　

○钦差大臣工部尚书赛尚阿等奏、天津马队官兵。所短马匹无多。现有续调来津之直隶营马匹。可以就近补给。毋庸续请调拨。从之。　　

○前署浙江巡抚卞士云奏、浙省现值兵燹灾祲之后。各官竭蹶难支。请将定海等县第五次摊补官垫民欠银。分别展限。从之。　　

○改铸云南镇沅直隶同知。分防经历。司狱。教授。训导。邱北县知县。训导。印信关防条记。从总督桂良请也。　　

○以祈祷灵应。予四川郫县庙祀古蜀王杜宇。开明。列入春秋祀典。从总督宝兴等请也。　　

○礼部议准、四川总督宝兴疏报、采访成都、汉、新都、崇宁、彭、巴、江津、荣昌、马边、荣经、开、洪雅、遂宁、蓬溪、东乡、泸忠、峨边、十八州厅县贞节妇女陈李氏等二十八口。江西巡抚吴文镕疏报、广陵县吴李氏等二百四口。陕西抚富呢扬阿疏报、岐山县黄萧氏等六口。各请建总坊旌表。从之。　　

○旌表守正捐躯云南大关厅民李铁匠妻萧氏。陕西韩城县民陈世德妻姬氏。　　



大清宣宗效天符运立中体正至文圣武智勇仁慈俭勤孝敏成皇帝实录卷之三百七十九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十二年。壬寅。八月。丁丑朔。祭先师孔子。遣协办大学士吏部尚书卓秉恬行礼。　　

○谕内阁、都察院奏、据直隶安平县六品顶带齐庚辛控称、该县书户马梅溪等勒折浮收。因铸炮敛费。追取各户银钱。并借兵差苛派车辆。克扣老民赏项。偷卖仓谷至七百余石之多。又据地保弓一言控称。该县按亩派捐。拖累无辜等语。所控各情。均关官吏舞弊。扰累良民。虚实均应根究。以成信谳。著交讷尔经额督同臬司文柱、亲提人证卷宗。秉公研鞫。务期水落石出。按律定拟具奏。原告齐庚辛、伊子序爵、弓一言、均著该部照例解往备质。寻奏、齐庚辛、弓一言、因疑妄告。齐庚辛年逾八十。应将伊子抱告齐序爵与弓一言均拟枷杖。马梅溪徇隐堂兄马因培包揽钱粮。应拟杖革。知县蔡五辰失于觉察。请交部议处。下部议。从之。　　

○谕军机大臣等、朱树奏、酌议漕船寄泊章程一摺。据奏粮船停泊之后。水手留船。诸多未便。惟资遣回籍。尚属可行。又另片奏、空船出闸。并趱入江南境寄泊。便于南下等语。江境黄河漫溢。该漕督所称可以克期抢办。无误回空。自系指甫经漫口情形而言。究竟现在光景若何。是否与运道有碍。尚未据麟庆查明续奏。著朱树会同麟庆、李湘棻、随时体察。相机妥办。总期回空不至梗阻。仍可照常归次。方为妥善。至水手或暂留各船。或资遣回籍。仍当临期斟酌。妥商办理。是为至要。将此各谕令知之。　　

○旌表守正捐躯山西高平县民李新则妻焦氏。太谷县民王斗子妻李氏。　　

○戊寅。祭大社。大稷。遣惠亲王绵愉。恭代行礼。　　

○谕军机大臣等、耆英等奏、夷务已定。和约钤用关防一摺。朕详加披阅。俱著照所议办理。惟尚有须斟酌妥协者。即如该夷赴各该口贸易。无论与何商交易。均听其便一节。须晓谕该夷。一切听汝自便。与地方民人交易。但日久难保民人无拖欠之弊。祇准自行清理。地方官概不与闻。其各国被禁人口。自应一律施恩释放。以示格外之仁。将来五处通商之后。其应纳税银。各海关本有一定则例。该夷久在广东。岂有不知。至中国商人在内地贸易。经过关口。自有纳税定例。所称定海之舟山海岛。厦门之鼓浪屿小岛。均准其暂住数船。俟各口开关。即著退出。亦不准久为占据。以上各节。著耆英等向该夷反覆开导。不厌详细。应添注约内者。必须明白简当。力杜后患。万不可将就目前。草率了事。其有应口讲指画。该夷方能明白者。亦著饬令通事往返传说。令其折服。据称＜?口英＞夷船只。八月初十前后。必可退出长江。著迅速妥办。以慰廑念。将此由六百里加紧谕令知之。　　

○山西巡抚梁萼涵奏、遵议盐斤加价。取之于民。并非有累于商。而豫省因私盐充斥。各商俱系减价售买。山陕两省。复因引盐滞销。于额定升斗内加增斤两。方能出售。此时若再议加价。引盐愈贵。私盐愈贱。民间择贱而食。官盐更壅滞不行。而阖纲商人。近年疲累已极。难以支持。必致有误正课。复查嘉庆十五年办理河工。行盐各省。均议加价。嗣因工竣。旋即奏停。惟河东迄今未经停止。是以较之他省。更属难以加增。应请免议。从之。　　

○以绥远城军政年逾六十官六员精力未衰。命留任。　　

○己卯。上奉皇太后幸慎德堂。进膳。　　

○谕军机大臣等、李湘棻奏、察看防堵情形。并密布淮扬后路一摺。览奏均悉。清江浦一带。为水陆扼要处所。自应妥为布置。现在夷船未退。黄河漫溢。游民乘间聚众为匪。势所难免。是练兵治具。不仅为防夷而设。至江宁夷务情。谅已略悉梗概。所备各路兵丁。除漕标河标仍归该督等分遣各处。照常安置防守外。其因防夷调取兵勇。著麟庆、李湘棻、会同商议。酌留数百名。分布要隘。以资防御。总期实在得力。不在人数之多。转致有名无实。河北间有旱蝗。淮徐之间。捻匪勾结抢掠。尤宜豫为设法。摉捕净尽。勿令滋扰。另片奏、河水漫溢。横冲中河。向东北由六塘河海州一带归海。又请暂缓遣散水手等语。黄流漫口后情形若何。于本年军船回空。有无妨碍。现在作何筹办。著麟庆迅速据实具奏。至赶办河道。冀送军船南下。且夷船果能退出大江。则遣散水手。又须一律招回。著朱树等随时察看。应否暂缓遣散。仍俟河道深通。夷船能否退出。再行核办。将此由四百里各谕令知之。　　

○又谕、禧恩奏、遵旨请调副都统一摺。盛京副都统。现在毋庸对调。如该处防堵需人。著届时于倭克精额。乌淩额。二员内酌调一员前往。至新授盛京副都统庆往。是否胜任。仍著该署将军随时察看。不可稍存迁就。将此谕令知之。　　

○两江总督牛鉴等奏、遵议徐州府属八州县系产硝之区。现在海氛不靖。诚恐奸匪偷漏。已饬属于产硝适中处。设立局厂。凡民间埽取硝斤。均令赴厂秤收。按斤给价。将硝存公备用。查私贩原为图利。今既有利可取。自不致贩私干罪。又例载官员盘获私硝。有免罪免议及议叙等语。似亦不致规避处分。意存消弭。至采买硝斤。每百斤例给正价津贴。共银七两。应即以此数为定值。其不产硝处所。亦饬各属严拏私贩过境。傥不肖弁兵得规庇纵。一经查出。并将经过地方官一律参办。从之。　　

○庚辰。谕内阁、麟庆奏、桃北厅漫口一摺。据称桃北厅崔镇汛杨工上下漫水情形。上首十五堡口门。业已挂淤。其下首萧家庄口门。刷宽一百九十余丈。临近旧埽。间被带塌。掣动大溜。下游正河断流等语。本年水长。较上年尚大四尺有余。桃北水高堤顶。仅恃新筑子堰拦御。虽属人力难施。该河督究未能先事豫防。咎有应得。麟庆著交部严加议处。牛鉴有兼辖之责。著交部议处。桃北厅同知陈潞、桃北营守备张源吉、王簿刘廷理、千总戴长春、署协防事把总王廷玉、均著即行革职。署淮海道沈镐、参将吕邦治、游击季承章、署淮安府知府曹联桂、署桃源县知县段海鳌、均著交部分别议处。其外南桃南平漫处所。已赶紧抢定。修补完整。著照议饬令该厅营各员分赔。不准开销。以示惩儆。该部知道。　　

○谕军机大臣等、麟庆奏、查勘桃北厅漫口。筹办情形一摺。已明降谕旨。将麟庆、牛鉴、分别严议议处。并将专管文武各员分别革职议处矣。此次黄河盛涨。漫水直趋中河。下注六塘河。由滩河口归海。被淹村庄。究有若干户口。黄流经过地方。与入海门户。较旧道相距远近若干。均著查明详细绘图贴说呈览。至各村庄人口被淹。必当加意抚恤。著一面妥为安插。一面飞咨江苏巡抚饬属妥办。勿任流离失所。另片奏、漫口兴堵。博采众议等语。此时第一要义。不可有误军船回空。该河督惟当设法抢办。使军船连樯南下。迅速归次。至应如何筹议兴工。或将黄水挽回故道。多方拦截。或趁此改道。另行办理。仍著详察水势。悉心筹度。再行妥议具奏。又另片奏、驿路不致迟误等语。已悉。将此由四百里谕令知之。　　

○两江总督牛鉴等奏、江宁调集各路官兵。所需军火粮饷。若由苏州粮台供支。实属缓不济急。请于江宁省城添设防堵总局。以备支应。得旨、不久竣事。断不准昧良冒滥。　　

○参赞大臣四川提督齐慎覆奏、遵查镇江逆夷。时来时去。据宝山知县禀称、六月二十日。有探差了见黑鬼五六人登岸。丈量海塘。又有通事一人上岸。似是广东口音。向居民传说。尚有大帮多只。在定海开行。不日到口。先往镇江南京。后到天津之语。该通事姓名籍贯。屡经密访。坚不吐实。其丈量海塘之意。亦不肯说明。现惟严密防范。以期有备无患。报闻。　　

○前任山西太原镇总兵官台费音。以年老休致。　　

○贷江宁藩库银。采买截拨苏松各属未解漕南等米。以济兵糈。从总督牛鉴等请也。　　

○命陕甘总督富呢扬阿拨银十一万三千五百三十八两。解赴鸟噜木齐。六千一百九两。解赴和阗。备道光二十四年经费。　　

○辛巳。上御勤政殿听政。　　

○遣官祭文昌帝君庙。　　

○谕内阁、刑部奏、广东省题报秋审。有兄弟俱应正法。例准存留一人养亲之案。未据该省声明。请旨定夺等语。此案林时高。林李石。兄弟二犯。罪应绞监候秋后处决。惟定例犯罪有弟兄俱拟正法者。存留一人养亲。该抚初次具题。既称林时高。林李石之父。现年七十三岁。家无次丁。例应存留一人养亲。而秋审后尾。未据声明。碍难核办。著广东巡抚即行查明该犯等如果实系亲老丁单。即照例于二人内酌留一人养亲。并将犯亲现在或存或故。或家有次丁。并已死之许亚有等。是否亦系独子。详晰确查具奏。归入次年秋审办理。以符定制。寻奏、讯明犯父已故。且该犯等尚有胞弟林亚爱、年已成丁。前供兄弟二人。实系捏饰。毋庸留养。下部知之。　　

○以大理寺卿赵光、为都察院左副都御史。　　

○以办理湖北崇阳县、善后事宜。予布政司库大使马章堤等升叙有差。　　

○壬午。上诣绮春园问皇太后安。　　

○荆州将军禄普等奏、查获荆江汉城铜铁炮位。酌拨湖北安徽二省。以备防堵。其余炮身较轻。不堪致远。及裂鏥不堪应用者。移贮满营炮库。用昭慎重。从之。　　

○以查获湖北荆江等处炮位。予荆州协领穆腾额记名以副都统用。　　

○癸未。遣官祭关帝庙。　　

○甲申。上奉皇太后幸同乐园。进膳。赐皇子及内廷王公大臣蒙古王贝子额驸等食。　　

○谕军机大臣等、程矞采奏、镇江等处夷船情形一摺。据奏镇江番舶停泊者。尚有九只。其余刘河江阴等处。所泊夷船。往来无定。吴淞口外。泊有＜?口英＞夷船二只。咈啷哂亚国船二只等语。览奏均悉。仍著妥为防范。另摺奏、筹拨附近省分银一百万两。已饬户部速议具奏。此项银两。原备现在支发。及将来善后事宜之用。著程矞采严饬管局各员。力加撙节。不得稍有虚糜。总须将来善后事竣。尚有盈余。方为妥善。将此由四百里谕令知之。　　

○乙酉。太宗文皇帝忌辰。遣官祭昭陵。　　

○以甘肃伊犁镇总兵官昌伊苏。署直隶提督。　　

○丙戌。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

</div>
    <div class="pagination">
<a href="清实录道光朝实录_page678.html">上一页</a><span>...</span><a href="清实录道光朝实录_page674.html">674</a><a href="清实录道光朝实录_page675.html">675</a><a href="清实录道光朝实录_page676.html">676</a><a href="清实录道光朝实录_page677.html">677</a><a href="清实录道光朝实录_page678.html">678</a><span class="current-page">679</span><a href="清实录道光朝实录_page680.html">680</a><a href="清实录道光朝实录_page681.html">681</a><a href="清实录道光朝实录_page682.html">682</a><a href="清实录道光朝实录_page683.html">683</a><a href="清实录道光朝实录_page684.html">684</a><span>...</span><a href="清实录道光朝实录_page680.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
