<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 629 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 629 页/共 1860 页</h1>
    <div class="content">○还宫。　　

○谕、江苏学政梦麟、参奏建德县知县董丰垣、徇私请托一摺。董丰垣、冯国霖、倚托师生。夤缘干请。其书函、又即系冯国霖自行呈递。显有情弊。董丰垣、著解任冯国霖、著革去生员。交与该督鄂容安、查审具奏。　　

○吏部右侍郎慧中、年老休致。以原任广东巡抚苏昌、为吏部右侍郎。　　

○蠲直隶大城、涿州、青县、静海、延庆、宣化、怀安、怀来、张家口理事厅、遵化等、十厅州县。乾隆十八年水、雹、旱灾。应徵额赋有差。　　

○甲子。谕军机大臣等、新补江南徐州府知府傅梅、看来才具中平。未必能胜繁剧之任。况徐州府属、当水灾之后。一切劳来安集。尤需干员加意料理。可传谕鄂容安、令于通省知府内、另行拣选一员调补。将傅梅量移简缺。如该员调简之后。仍不能胜任。再行奏闻请旨。毋稍姑容。贻误公事也。　　

○补行江苏省、乾隆十六年大计。卓异官七员。升赏如例。　　

○以故五经博士孟衍泰孙毓瀚、袭职。　　

○旌表守正被戕之四川仪陇县民苟学美妻王氏。　　

○乙丑。月食。　　

○上御太和殿视朝。文武升转各官谢恩。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百五十八



大清高宗法天隆运至诚先觉体元立极敷文奋武孝慈神圣纯皇帝实录卷之四百五十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十九年。甲戌。三月。丙寅。吏部议准、山东巡抚杨应琚奏称、六年俸满之教职。向系陆续报到。抚学二臣、不能会同考验。嗣后定于每年岁底。学臣试竣回省时。公同考验。分别题咨办理。从之。　　

○户部议覆、前任广东巡抚苏昌疏称、丰顺县属李树湾、东边角、二处铅山。矿砂旺盛。准商开采。从之。　　

○礼部议覆、江苏学政梦麟奏称、学政思欲竭力惩创。而稽核无权。势难整饬。胪陈提调官诸弊。请严立科条以专责成等语。臣等酌议、嗣后请令各省学政。约束幕宾亲友。胥吏家人。凛遵法度。务正本清源。以绝造言之端。至顶冒枪手。招摇影射。妄传线索。显造飞语匿名揭帖等事。关系风俗人心。学政当关防考试时。诚不及周知。及试毕开门。一有见闻。即严饬提调官密访拏审。提调官如容隐私结。轻为出脱。即据实参奏。请旨敕部、按律例处分。若提调借无根之言。挟制学政。冀其畏祸隐忍。经学政陈奏。敕下督抚、审实从重治罪。倘学政自以无权无责。苟且自全。别经发觉。除提调官治罪外。将学政一并严加议处。其原奏比照立例之处、毋庸议。从之。　　

○以太常寺卿金德瑛、为内阁学士、兼礼部侍郎。　　

○旌表守正捐躯之山西河津县民赵金柱妻胡氏。　　

○丁卯。上幸南苑。行围。　　

○谕军机大臣等、据喀尔吉善等奏称、告病海盐县知县舒瞻、未曾回旗。今已足疾全愈。该员明敏干练。在浙多年。熟悉风土。请留浙差委。遇相当缺出题补等语。所奏非是。舒瞻、系例应病痊引见、坐补原缺之员。即其才具明干。于浙省知县内。实属出色。亦应俟引见时、奏请仍发浙省。免补原缺。候朕酌量准行。今乃遽请留浙以他缺题补。恐启侥幸规避之渐。在喀尔吉善等、虽为地方起见。但该督抚均系满洲。而舒瞻又系满员。将使旁观者、议其不公。亦非远嫌之道。可将此传谕喀尔吉善、雅尔哈善、知之。舒瞻、著照例送部引见。　　

○是日、驻跸旧衙门行宫。　　

○戊辰。谕军机大臣等、前因军营无事。额驸策凌、年老。就近以塔密尔作为军营。今有办理乌梁海之事。军营应移驻乌里雅苏台。以塔密尔作为内地。从前驿站。设自推河至塔密尔。今军营既移至乌里雅苏台。自推河直抵乌里雅苏台为便。著传谕舒赫德、成衮扎布、将迁移驿路。自推河直抵乌里雅苏台之处。定议办理。再军营现贮米石。亦著查明。若添兵二三千名。酌量支给。足敷几年之用。一并具奏。嗣经舒赫德等议、于塔密尔、鄂尔坤、二处。所存银米军器等项。将应运之物。派参赞大臣安崇阿、原任巡抚永贵、运至乌里雅苏台。鄂尔坤、塔密尔、所有绿营参将、守备、千总、各一员。把总三员。兵三百名。俱移驻乌里雅苏台大营。再查前因以塔密尔为军营。派参赞大臣一员。给与印信。驻劄乌里雅苏台。今大兵既驻乌里雅苏台。所有参赞大臣印信。应暂贮。俟办理诸务既毕。将参赞大臣。移于卓克索等处。展界驻劄。另行定拟办理。至迁移军台。查自张家口至鄂尔坤、四十四台。自鄂尔坤至乌里雅苏台。设喀尔喀台站十八处。今军营既在乌里雅苏台。台站可直抵军营。道里较捷。自张家口至乌里雅苏台道路。今计现设台站数目。与应移台站。正足相当。现派侍卫六格等、及喀尔喀台站台吉等、查明旧设台站地方。及移设台站。由何处安台。应添喀尔喀官兵若干之处。详细查酌办理。再查军营、现存米一万五千余石。大麦四千九百余石。臣等现议喀尔喀官兵、停其支米。全给羊价银两。约计添兵三千名。尚足敷一年有余支用。报闻。　　

○是日、驻跸南红门行宫。　　

○己巳。上行围。　　

○祭先蚕之神。皇后亲诣行礼。　　

○裁广东肇庆协左右两营马兵三十名。改设战兵三十名。于额设守兵内、改拔战兵三十名。从署总督班第请也。　　

○旌表守正捐躯之河南郾城县民张五敦妻郭氏。　　

○是日、驻跸新衙门行宫。翼日如之。　　

○庚午。上行围。　　

○赐扈从王公大臣等食。　　

○谕曰、良诚题参当涂县知县李允升一本。所见甚属错谬。学政职司课士。整饬士习。是其专责。至于绅士争控细事。原非所当与。即使有司审断不公。或其中别有情弊。亦应咨明督抚。听其查办。乃遽以凌辱士子为辞。具疏参奏。殊于体制未协。且江南士习浮嚣。倚恃学政为之申理。将益致滋事。其渐更不可长。良诚甫任学政。不惟不能加意整顿。转偏护邀名。染读书无识者陋习。且本内、一则称议处。一则称严审。尤属不合。著严行申饬。原本掷还。　　

○谕军机大臣等、良诚题参当涂县知县李允升徇私妄断一案。据称监生王自橦等、与候选州同吴懋学、控争草场。该县并不秉公确审。将王自橦等、送学扑责。后经控告批府审明。仍行断回王自橦执业等语。地方绅士争控细故。原非学政所应干与。已传旨申饬。至此案、该县从前因何审断失宜。及有无嘱托受贿情弊。著传谕鄂容安、秉公查审。据实奏闻。寻奏、此案李允升于两次集审后。因场地界址。年久无案可凭。令原中公议。审而未断。尚无偏徇。王自橦等、不候官断。恃符逞强。送学戒饬。亦非过举。再三严诘。实无别项情弊。但究因该县办理迟延。以致频频呈控。应请议处。得旨、如此则李允升亦不必议处。　　

○刑部议覆、云贵总督硕色等奏、安南猺匪盘道钳、勾结内地已正法匪犯何圣烈等、招人不法一案。遵旨照会安南国王。追捕歼除。旋据交趾八宝夷目兵三等、将盘道钳、邓盛王、二犯。诱获解送。讯明在交称王。并勾结内地民夷。散劄招人属实。应如所请、将该二犯照例分别正法。从之。　　

○蠲缓安徽太平、寿州、宿州、凤阳、临淮、怀远、虹县、灵璧、凤台、阜阳、颍上、霍邱、亳州、太和、泗州、盱眙、天长、五河、滁州、全椒等、二十州县。新安、凤阳、长淮、泗州、滁州等、五卫。乾隆十八年水灾、应徵额赋。并予加赈。其应徵漕项银米。除被灾较轻之太平、滁州、全椒、三州县。新安、滁州、二卫外。分别蠲免缓带有差。　　

○辛未。上诣畅春园、问皇太后安。　　

○回圆明园。　　

○壬申。准噶尔乌梁海额楞塞尔来降。命赏给安插如例。　　

○癸酉。上诣畅春园、问皇太后安。　　

○还宫。　　

○谕军机大臣等、昨经降旨拣选察哈尔八旗兵五百名。令侍卫永柱、总管阿敏道、带往军营调遣。看来尚不敷用。著再派侍卫萨木都布、前往察哈尔地方。会同总管等、于八旗兵内、再行拣选五百名。即令萨木都布带往军营。　　

○甲戌。谕、朕于五月初六日。启銮往热河。七月初五日。由彼启銮巡幸吉林。所有军营应奏事件。若照旧例、仍进张家口出古北口。行走纡回。徒劳驿站马匹。著派富德、达松阿等、自张家口外第三四站起。察看情形。酌量定议。安设台站。直抵热河。以便驰送军营事务。　　

○谕军机大臣等、据广东巡抚鹤年奏称、向来幕客盘踞省城。挟有余赀。或贸易行盐。或经营置产。娶妻买妾。流寓为家。因而交结官长。联络胥吏。且既有家室。署内难于关防。不时出入。滋弊无穷。现与督臣彻底清查。凡有养属者。或令其自行回籍。或任其另行远馆。并严饬所属。毋得私相容隐。倘知而故犯。即与失察之上司。一并参处等语。幕友交通作弊。实为害政之端。自应设法清厘。严行禁饬。但此种积习。相沿已久。他省必尚有似此者。可于奏事之便。传谕各省督抚、留心体察。实力查办。亦剔除积弊之一事也。　　

○命制郊坛大祀斋戒敕谕牌。军机大臣等。遵旨议奏。凡有事于圜丘、方泽、祈谷、雩祭、应陪祀各官。向例于前期四日。斋集午门外。听宣敕谕。行之日久。徒存具文。嗣后请令在京大小各衙门。赴内阁恭录敕谕。制牌缮写。敬谨收贮。每遇两郊大祀。于致斋日期。敬谨安设。俾仰瞻之下。时凛恪虔。较之宣读一过。更为亲切。其宣读敕谕仪注。即可停止。得旨、是。　　

○钦差尚书舒赫德等奏、准噶尔频年内乱。至今阿睦尔撒纳等、相争未定。虽无力侵犯喀尔喀地方。而防守不可稍疎。臣等公同详议、现今乌里雅苏台地方。驻兵三千名。俱经遴选。现又发察哈尔兵五百名前来。由此项兵内、及新到察哈尔兵、拣选二千名。于五月初十日内外。每人给马三匹。令萨喇勒、努三、贝子车木楚克扎布、沙克都尔扎布、公青滚杂卜、恭格敦丹等、与萨木都布、公同带领。由控圭一路。缓行牧放。进至卓克索、查验准噶尔乌梁海。如来至阿尔台以内、旧游牧地方。即速前进。或招降。弹驱逐。遵奉屡次谕旨。悉心办理外。计乌梁海事竣后。正防秋紧要之时。卓克索等处、当库列图要路。将此二千兵、即于卓克索以内、控圭等路。驻劄防秋。再派参赞大臣安崇阿、副将军贝勒车登扎布、领兵一千名。驻劄库克岭等处、防守索勒毕岭、布拉罕路。其余兵五百名。并常驻劄乌里雅苏台兵一千名。令参赞大臣乌勒登、带领轮班喀尔喀大员、总办两路一应边卡事务。其每年应派防秋兵三千名。停止驻劄鄂尔坤等处。臣舒赫德、成衮扎布、亲率喀尔喀郡王桑寨多尔济、贝勒车布登、车苏隆、公齐旺等、驻劄塔密尔、乌里雅苏台、中间鄂尔海、喀喇乌苏等处。接应各处之兵。相机而行。此项兵、俱于六月初旬。齐赴军营。务选人才精壮。器械整齐。倘有草率塞责者。即行严参。令各扎萨克、明白通谕四部落外。并将喀尔喀协理台吉章京等员内、拣选才能出众者。以备差遣。严传各卡侍卫台吉等。加意瞭望探听。于七月底、差哨探兵、往阿尔台山梁。根寻踪迹。俟雪降后。将备调兵、酌量彻回。其每年保护四部落游牧兵。仍照旧豫备。得旨、此次车凌等既来投诚。又办理乌梁海事务。秋尤为紧要。是以朕昨降旨于察哈尔兵内、再添派五百名发往。现今舒赫德、成衮扎布、来京陛见。俟至京时。诸务再行面谕。至伊等另摺所奏、喀尔喀兵丁军器。挑选好者留用。其平常者。俱行驳回。办理甚是。但器械为武备要项。何至军前始行挑出驳回。明系喀尔喀风俗弊坏。平日漫不经心。苟且塞责所致。著将此严行晓谕各扎萨克、嗣后有似此者。必将该副将军、及扎萨克等、从重治罪。断不宽宥。再库克岭、惟安崇阿、与车登扎布、二人。驻劄堵截。尚属不敷。现在已令副都统德宁、前往军营。至防秋时。即著德宁、与安崇阿。车登扎布等。在库克岭驻防。　　

○乙亥。上耕耤。诣先农坛行礼。更服。至耤田所。躬耕三推。复加一推。御观耕台。命康亲王永恩、裕亲王广禄、和亲王弘昼、各五推。吏部尚书达勒当阿、协办大学士户部尚书蒋溥、礼部尚书王安国、兵部左侍郎彭启丰、刑部左侍郎秦蕙田、工部右侍郎三和、左都御史杨锡绂、通政司副使涂逢震、大理寺卿罗源汉、各九推。毕、顺天府府尹、率农夫终亩。赏赉耆老农夫如例。　　

○谕军机大臣等、据麒麟保奏称、车凌属人叶尔都、因寻觅马匹。为喀尔喀人射死。车凌乌巴什属人巴启、齐伦、率领其子潜逃。现在严行缉拏。其防护车凌等游牧。乞调取鄂尔坤兵丁、及扎萨克一员。前来办理。喀尔喀人等、偷窃牲畜。甚至将人射死。目无法纪。应痛加惩治。著舒赫德、策楞等、严行查拏。讯明正法。并著派巴勒达尔、总统照看。扎萨克达什丕勒、领兵一百五十名。住于车凌等游牧。用心巡查。务使盗贼肃清。其车凌等属下人有逃窜者。亦著舒赫德、策楞、遍行各卡扎萨克。令其严行查缉。拏获之日。即当讯明正法。并将此传谕车凌等知之。　　

○加赈两淮富安、安丰、梁垛、东台、河垛、丁溪、小海、草堰、刘庄、伍佑、新兴、庙湾等、十二场。乾隆十八年潮灾灶户。　　

</div>
    <div class="pagination">
<a href="清实录乾隆朝实录_page628.html">上一页</a><span>...</span><a href="清实录乾隆朝实录_page624.html">624</a><a href="清实录乾隆朝实录_page625.html">625</a><a href="清实录乾隆朝实录_page626.html">626</a><a href="清实录乾隆朝实录_page627.html">627</a><a href="清实录乾隆朝实录_page628.html">628</a><span class="current-page">629</span><a href="清实录乾隆朝实录_page630.html">630</a><a href="清实录乾隆朝实录_page631.html">631</a><a href="清实录乾隆朝实录_page632.html">632</a><a href="清实录乾隆朝实录_page633.html">633</a><a href="清实录乾隆朝实录_page634.html">634</a><span>...</span><a href="清实录乾隆朝实录_page630.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
