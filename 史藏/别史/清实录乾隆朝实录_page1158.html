<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1158 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1158 页/共 1860 页</h1>
    <div class="content">
○谕、今岁东省齐河等十七州县卫。间有被水村庄。业经谕令该抚查明抚恤。其勘不成灾之章邱等十三州县。及齐河等十七州县卫毗连灾地之处。虽田禾被淹甚轻。民力究未免拮据。所有章邱等十三州县勘不成灾地亩。及齐河十七州县卫毗连灾地之处。应徵本年钱粮。及带徵各年钱粮。与民借银谷。著再加恩。俱缓至明岁麦熟后徵收。以纾民力。该部遵谕速行　　

○谕军机大臣等、据富明安等奏、请以济东泰武道汪圻。调补盐运使。所有新授运使吴承勋。请另行补用一摺。所奏非是。济东泰武道兼辖四府。应办公务甚多。员缺最为紧要。朕知汪沂在东省年久。其人尚能办事。是以将伊补授。至盐运使所职。不过盐课钱粮。较济东道。繁简相去不啻霄壤。且各道中之出色者。每多记备擢用。而盐运使则资深道府。循分供职之人。即优为之。亦不尽期其造就上进。虽其品级优于各道。而叙次则仍在各道之下。今若令汪圻调补。于地方公务。既少一得力之人。即为汪圻计。名为迁阶。而实则置之闲散。转致无可见长。亦非所以爱惜而成全之也。若因汪圻现有承办差务。伊原系济东泰武道所管府分。即有应办之差。富明安自无庸为此过虑。此意谅必出于西宁。伊因盐政另有分办之事。欲得熟手相助。不思汪圻现署运使。无难令其兼办。至吴承勋。原由开列俸深知府内升用。其能胜任与否。本未深知。将来召见时。视其人如果不相宜。何难另行简授。计茯时差务亦可就竣。即或吴承勋岁内已赴新任。初到、诸事自未熟谙。原不妨令汪圻仍行帮办。无虞遽易生手也。所请不可行。将此传谕知之　　

○又谕曰、熊学鹏奏、请于萧山、山阴、会稽、一带。改建鱼鳞大石塘。及条块石塘坦水之处。所奏非是。浙省海塘情形。朕南巡时。屡经亲临阅视。知之最悉。海潮大势趋北斖之时居多。是以北岸塘工。不得不加修护。其趋中小斖。已属仅见。数十年来。惟乾隆十六年一至中斖。彼时南塘并不闻有碍。目今潮势正趋北斖。即中小斖。潮尚未到。与南岸渺不相涉。何必如此鳃鳃过计乎。况现在潮势常趋北塘。已不得不时加培护。若于潮势未到之南塘。亦创议兴筑。殊属无谓。且南北两塘。同时并修。于理既觉非宜。于事更为无益。而国家经费。亦岂可不悉心筹画。无端糜耗乎。若因今岁萧山等处。偶被风潮起见。其事本不常有。但当视旧时塘工间被冲塌者。量为修复。何必援照海宁之例。与举大工。总由本朝工作、与前代不同。前代遇有力役。一切派自里下。小民自皆闻风里足。即有司亦多视为畏途。至于本朝办工物件。照时值购买。口食并按日支给。闾阎多藉以赡其身家。即地方官经手承办。亦不无资其余润。且有不肖官吏、借端浮冒者。皆所不免。是以利于兴工。并有从而怂恿。亦未可定。而封疆大臣。则宜持以慎重。不应遽为浮论所惑也。朕勤求民隐。凡关系民生必应修举之事。即工费浩繁。亦所不靳。似此无禆实济。妄费工作。徒使墨吏奸胥。藉为开销地步。则经不能为所朦混。熊学鹏尚属晓事之人。何竟未筹度及此。所奏不准行。将此传谕知之　　

○是日、驻跸要亭行宫　　

○戊寅。上御行殿。勾到安徽。江苏。情实罪犯。停决安徽绞犯一人。江苏斩犯二人。绞犯一人。余七十五人、予勾　　

○兵部议奏、两广总督李侍尧奏、遭风淹毙官兵。请减等恤赏。应无庸议。其奉调考验遭风者。请照所奏。停止恤赏。得旨、兵部议驳李侍尧。请将巡洋船只遭风淹毙。递减恤当等因一本。所驳甚是。官兵出洋巡查。俱系因公差委。猝遇台飓击损船只。更非人力所能施。不特漂溺毙命者。死事宜旌。即落水而幸获生命者。亦属命恳呼吸。较诸冲锋冒镝之人。其死伤本无区别。是以向例照军功分别给以荫赠赏赉。诚为允协。至于捏报遭风。定例处分极重。祇在督抚等实力确查。随时惩儆。自不致冒滥滋弊。若因偶有捏报之案。即欲将恤赏成例。遽事停减。未免因噎废食。李侍尧所见非是。应如兵部所议行。至奉调考验官兵。遭风淹毙。及受困幸全者。该督请将旧定恤赏之例。一概删除。兵部照议覆准。此等虽与巡洋出哨者不同。但奉调究属因公。情亦可悯。嗣后著照旧例减半给赏。以昭平允　　

○是日、驻跸密云县行宫　　

○己卯。吏部议准。江苏巡抚萨载奏称、军流人犯。州县产亲为点卯稽查。往往委之典史。以致该犯等脱逃多年。漫无觉察。请嗣后责成该管道府。于盘查巡察之便。随时稽查。如州县疎脱匿报。立即揭参。该道府容隐。一并参处。从之　　

○广东巡抚德保疏报、广州、潮州、肇庆、三府属。垦地十四顷五十三亩有奇　　

○旌表守正捐躯之江苏吴江县民龚明山妻张氏。浙江兰溪县民章光德妻邵氏　　

○是日、驻跸南石槽行宫　　

○庚辰。上回銮。奉皇太后居畅春园。问皇太后安　　

○诣安佑宫行礼　　

○幸圆明园　　

○辛巳。上诣畅春园、问皇太后安　　

○谕、据钟音参奏、汀漳龙道杨开鼎。前署道汀州府知府克兴额。于驾厂应修战船。并不即时验收。一任抛泊海口。致被漂失击碎。正在著落赔造。复据该道杨开鼎。捏称仍堪小修。希图朦蔽。混领修费。请旨将杨开鼎。克兴额。革审等语。所奏甚是。杨开鼎。克兴额。俱著革职。交该抚与案内应行质讯人犯。一并严审究拟具奏　　

○谕军机大臣等、前以阿桂、彰宝等奏、筹办驻满兵一事。两人所见。各有不同。因于八月初三日降旨、谕令再行详加熟筹。合词具奏。此事在朕初无成见。不过因旗兵较绿营可信。为地方保障耳。永昌离省窎远。购买粮石。自属拮据。可于云南省城设营驻守。或其间亦有碍难办理之势。均无妨将实在情形。据实入告。乃迄今时逾两月。未见覆奏。不知有何难于定议。而迟缓若此。著传谕阿桂、彰宝。即将现在作何筹办。究属应行应止之处。迅速具摺奏闻。寻奏、省城驻防满兵。查教场地方。足敷建造兵房。岁需粮石。亦敷支给。惟现在省城粮价。仍未平减。若蒙兴工作。多集人夫。市价必至增昂。请将建营移驻之处暂停。俟一二年后。再将该处情形。妥议具奏。下军机大臣议行　　

○又谕、据阿桂等奏、盘获老官屯遣回□□罢夷老段波些等一摺。所办尚属妥协。关口遇此等□

□罢夷。即行盘获解汛。长青于此。颇觉认真。所有实力查办文武员弁。及守隘获匪之兵弁人等。均应查明分别酌予奖赏。以示鼓励。至诺尔塔。令□□罢夷替写多朝相家书。遣老嘴等潜行送回。名为索取银物。或藉此探听关内消息。实情事所必有。今随到即经执讯。亦可稍抑其窥伺之谋。但夷性诡诈。见两次所遣之人。俱在关口缉获。安知不别生狡计。潜回向沿边探访内地举动。及与边外□□罢夷。暗通信息。皆所不免。惟在阿桂、彰宝、尽心设法访察。通饬各关隘随时切实稽查。遇有踪迹可疑。即行盘诘查拏。毋任稍有疎漏。至沿边土司。虽系内地所辖。但地邻缅境。与彼种类相近。声息易通。甚或心存观望。彼此互相照应。俱所不免。此等遇有作奸滋事之处。自不得不严行问罪。然或绳之遇急。转致伊等望风疑畏。益以坚其附贼之心。与其惩于既犯。莫若防于未然。此中权衡轻重。全在伊等相度机宜。酌量妥办。方为得当。因思边外土司。向令防守其毗连口隘。既以捍圉。兼令自卫。固属两便。但伊等近在本处。自为之心过甚。难保其不潜滋事端。即缅匪亦易就该地情形。设计勾引。或应量其距所属地界稍远处。将各土司随时参互更调防守。勿令久居一处。得以狎习勾通。阿桂等、当不动声色。妥善为之。毋致此辈猜疑生衅。前因多朝相寄信多朝珍一事。朕降旨不必将多朝珍土司革退。亦以多朝珍无由豫知其事。如即加之罪责。未免使沿边各土司。因此生心。殊非抚辑边夷之道。此次多朝璧。未将所寄之信。即为呈明。自属不合。今令其暂居省城。所办甚是。但须密为防范。毋令乘间兔脱。俟事定再行酌办。并不必复向多朝珍辗转穷诘。但暗为留神体察可耳。将此传谕阿桂等知之　　

○又谕、本日据钟音参奏、汀漳龙道扬开鼎。汀州府知府克兴额。将驾厂应修战船。并不验收。以致被水冲击。玩忽误公。复捏称仍堪小修。希图混领。请旨革职究审一摺。所办甚是。已降旨革审矣。崔应阶身为总督。且兼署抚印时。明知该员等如此任意误玩。乃仅檄司著落赔补了事。并未据实参劾。殊不可解。该督向来办事。颇能认真。是以加恩特升总督。前因审办李阿闵案内夥犯各案。摺内并无声请敕部之语。即以该督不能留心检点。恐精神渐不如前。曾经降旨询问。旋据覆奏、年逾七旬。精力有减无加。恐致贻误地方。请于安徽、湖南、稍简之区。或在各部寺闲散衙门行走效力。朕尚以得人甚难。且该督未有过端。不欲无故降用。是以未经允行。乃数月以来。于朕行幸热河之后。违例请拣佐杂人员。又秋审册内所办审案。将应拟绞罪之黄绍祖等三人。错拨发遣。经部斥驳。并传旨切加训饬。已属节节贻误。今于杨开鼎等、怠玩朦蔽。又不据实参究。仅饬赔修了事。其为错谬尤大。与该督平日认真办事之处。判若两人。是其精力不能振作。已可概见。海疆海寄。岂复堪资委任。崔应阶。著传旨严行申饬。仍即令其来京陛见。再降谕旨。其总督印务。著交与钟音暂行署理　　

○壬午。谕、昨阅秋审江苏招册。黄耕莘等、在汛塘抢夺洋船案内。有把总闻世豪。身系弁员。乃于该犯等抢货散逸。不即督率兵众。竭力追捕。反敢听嘱受贿。扶同捏报。情罪甚重。后知事已败露。始将钱文退还。又非畏罪抱赃出首者可比。原拟仅发伊犁。名虽充当苦差。仍得安居坐食口粮。岂足以示惩儆。著将闻世豪。即行解京。交该部详核案情。另行定拟具奏　　

○又谕曰、大学士阿尔泰。已有旨准令来京陛见。四川总督印务。著德福前往署理。其湖南巡抚印务。著吴达善兼署　　

○又谕曰、萨载。著来京陛见。江苏巡抚印务。著李湖护理　　

○谕军机大臣等、缅匪生性奸猾。闻我今岁进兵。伊复差人投诚。亦未可定。著传谕前队领兵之海兰察。常保住等、若进兵时。贼匪又差人投诚。即晓谕云。尔缅酋言语无信。我若进兵。尔等即来投降。我兵彻回。尔即翻改前言。如是者并非一次。今后断不能信矣。且将军大臣等。令我领兵前进。惟知剿洗。尔等恳请于我何益。若果系诚意来降。我将军在后。尔但遣大头目来。我等遣人送至将军处。以待办理。晓谕后若遣人来。即送至阿桂处。海兰察等、仍带兵前进。奋力酌量除剿。即贼匪差人投降。断不可允。并著传谕阿桂。于启程之前。将兵弁详加开导。令其各知奋勉　　

○又谕、今岁十一月初。派兵袭击缅匪。此时阿桂等、谅已将一切事宜。次第筹备。所有进兵时紧要机宜。现降清字谕旨、传谕伊等遵办矣。因思我兵未启程之前。如缅匪遣人将苏尔相等送回。则军营应有酌量区处之道。若不豫为指示。恐伊等胸无成竹。未必能措置邆且。若待请旨。再行往返。多需时日。又成后著。因先期详悉示谕。苏尔相留老官屯日久。其于缅地情形。并贼匪动作消息。必有见闻。阿桂等、俟苏尔相到后。即行带至公所。屏退众人。逐细密加盘问彼处情事。务使尽行吐露。随即严行监禁。于次早提出苏尔相。当遣来众缅子之面。谕云。昨岁大兵攻围老官屯。尔缅酋穷蹙请命。屡遣人诣军门哀吁。奉表纳款。愿即送还被留内地之人。经略等因尔情词恭顺。遂彻兵解围。乃迟之又久。并不见尔处将人送还。本将军等、以其事曾经奏闻大兵帝。岂容尔等顿悔前言。因遣苏尔相持檄询问。乃苏尔相至老官屯。诺尔塔竟敢将伊羁留。不令即还。已属悖理。且敢将苏尔相用脚绊拘系。尤为罪大恶极。实为覆载所不容。今尔匪酋既将苏尔相送还。姑不与尔深较。至苏尔相身为都司。奉派传檄。当凛然以大义自持。见贼匪敢于无礼。即当奋力与之并命。纵或怯懦无能。亦当誓死骂贼。设为贼匪所害。自必加恩优恤。录及子孙。乃竟甘受凌辱。任其拘绊。似此无耻偷生。中国岂复容其靦颜苟活。苏尔相虽非大员。然亦四品武职。何至昧于礼义取辱损威。实为国法所不贷。是以大皇帝豫降谕旨。料尔贼匪必不敢将伊久留。令于苏尔相到后。即传旨将苏尔相当众缅子面。立行正法。以申法纪如此宣谕示众讫。即将遣来缅子。派委妥干员弁。严行管押解送来京。择其中一二无用之缅子放还。使之传语贼众。并于其临行时。谕以尔匪酋节次所留内地之人。如杨重英等。皆忘耻贪生。罪无可逭。久不齿于人类。即回至内地。亦与苏尔相无异。至尔等现今遣来之缅子。已解送京师。听候大皇帝发落。尔等归巢。可传谕尔酋。如即将所留内地之人。尽数送还。则尔遣来之缅子。原属无足比数。或即发还。亦未可知。尔处祸福。惟尔择之。如此令放还缅子传布彼处。得悉内地此番办理情形。自必知所警惕。且俟缅匪作何行止。再为定局。今年且姑缓进兵。即俟明岁秋冬举行。亦无不可。惟在阿桂等、临时妥协酌办。务合机宜。副朕先事筹谕至意　　

○又谕、昨据大学士阿尔泰奏、请来京陛见。并将督篆可否交刘益护之处请旨。已于摺内批准。但思川省地界边陲。一切控御弹压。俱关紧要。刘益系汉藩司。且擢用未久。骤令护理督篆。恐不足以资镇理。已有旨令德福前往署理。著传谕德福。接到谕旨。即将抚篆交藩司护理。驰驿前往四川。阿尔泰。俟德福到后。再行来京。至吴达善接到谕旨后。亦即前往湖南。兼管巡抚事务。将此谕令阿尔泰等知之　　

○又谕、昨阅秋审江苏招册。黄耕莘等、在汛塘抢夺洋船案内。把总闻世豪、不能督率兵众追捕。反敢受贿扶同捏报。情罪甚重。仅拟发遣伊犁。不足蔽辜。现已有旨交刑部另行核拟。著传谕伊勒图。遴委妥员。将闻世豪即速押解来京。沿途务饬小心防范。毋致稍有疎虞　　

○又谕曰、观音保。现已解至刑部审讯。其供词与原审情节不符。及与夸喀对质。亦各执一说。已交军机大臣会同该部审办。所有案内之银匠何彪年、系应行质讯之犯。著传谕杨廷璋、即选派妥干员役。将该犯速行押解来京。沿途务须小心严密防范。毋致免脱。及有畏罪自戕情事。倘有疎虞。惟该督是问。著将此传谕杨廷璋知之　　

○军机大臣等议奏、据副将军阿桂等奏、接到安南移文等因。查上年黄公缵等、携眷内附。谕令于边外安置。该国王因建水县、牌查猛天寨接壤之猛赖。致兴化夷目、转报该国王。故有此举。但黄公缵穷蹙来归。已蒙安插。该国王何得擅向内地索取。且据称黄公缵等、系获罪彼国之人。既知其窜入内地。应早报边吏。代求访缉。不应俟闻内地安插之信。始行文索取。请令阿桂等、即作文移切实驳责。方为得体。得旨依议速行　　

○以云南督标中军副将锦山、为开化镇总兵　　

○癸未。谕、从前暂开捐例。原属一时权宜。以遂海内士民急公上进之愿。究于事体非宜。停捐以后。曾有奏请再行开例者。朕皆斥而不允。今国家帑藏充盈。储积广有。朕方屡次加恩。曾蠲粮赋。惟期藏富闾阎。国用更无虞不足。开捐一事。竟当永远停止。至于现行事例。如报捐贡监。并微末职衔。及封典加级等项。皆于名器无妨。原可仍听照旧捐纳。因思未登仕籍之人。冀邀冠服章身。并有加捐实级请封。藉以显扬者。自属人情之常。且所捐祇系虚衔。既无碍正途铨选。亦不致滥穷误公。若仅以末职卑阶为限。未免阻人希荣之志。或可推广其例。量以何衔为止。俾伊等各随所愿。量力自为报捐。至降革留任人员。原属因公处分。且其人尚不至于摈弃。是以量予加恩。俾得在任自效。但一经议处。即停其升转。直待数年无过。方准开复。从前曾有捐复之例。复经部议删除。第念此等人员内。未尝无可及锋而用之人。若以微眚淹滞多年。亦觉可惜。自当仍准援例捐复。俾得黾勉自新。以上各条。应如何定例之处。著军机大臣、会同各该部详悉妥议具奏。寻议。现行捐例。外官、自未入流以上。至州同为止。武职、自把总以上。至游击为止。并无京官职衔。今拟照豫工例。京官、自未入流、从九品、及一应小京官以上。至郎中为止。外官、自未入流以上。至道员为止。至武职旧例。系捐至游击职衔。已属三品。毋庸再议。俱准其捐纳职衔。不准选用。从之　　

○又谕、本日梁翥鸿、以选补四川永宁道缺。具摺谢恩。内有总漕任内、因米色潮润、办理不善降调之语。意欲将所得过愆。轻减其词。以饰人耳目。殊不知处分缘起不明。非特无以见该员前后黜陟之由。即朕进退人才。始终不得已之苦心。亦难以共喻。不得不为明白宣示。梁翥鸿。系朕所深知。其人本一忠厚无能为之人。前者。第因其久任藩司。尚无大过。是以特加擢用。乃自任总漕以后。办理动形竭蹶。且闻其有耽饮好逸之扭。岂可复膺重寄。适遇有处分之案。因即照部议降调。若米色偶有潮润。亦凡为总漕者所常有。使其别无他故。何至遽以公过去官。梁翥鸿岂得仅援此为解嘲地耶。朕临御三十五年。于内外大小臣工。功过劝惩。一惟其人所自取。从不肯令有丝毫屈抑。每念国家得人不易。岂能一遇因公挂误。即加罢斥。凡于部臣按例议处之案。无不详悉披览。即官小秩卑者。犹以事非私罪。量予从宽留任。何况大员。今大员中革职革任屡犯。而从宽留任者。不可屈指数。其有照议实予降革者。则必统核其生平。实不足以称任。因为明示惩创。俾众人共知所警。此朕从来用人权衡慎重之本怀。自信可与天下共白。而中外臣工。宜亦无不共见共闻。梁翥鸿不自维获谴之故。猥思以小过自文。恐无识之徒。见其摺奏。或从旁代为称屈。于黜陟本末。且无由共喻。然梁翥鸿素不谙晓文义。即此摺亦或假手俗幕所为。原属不值一噱。但其措词失实。于朕造就群材之意。殊有关系。是以明降此旨。通谕中外知之　　

○又谕曰、乌勒登、年老有疾。所有镶黄旗蒙古都弘员缺。著永璧补授。永璧百日孝内。仍著永贵署理　　

○又谕、热河行宫总管。原系五品顶带。新设副总管。亦系五品。伊等品级相同。恐难统辖。热河总管。著赏给四品职衔　　

○礼部奏、冬至节应行庆贺礼。得旨、奉皇太后懿旨。今年冬至。著停止行礼　　

○广东巡抚德保疏报、广州、惠州、潮州、肇庆、罗定、嘉应、六府州属。开垦水田四十七顷五十一亩有奇。广州、潮州、二府属。开垦沙坦地一百六十五顷六十七亩有奇　　

○甲申。上诣畅春园、问皇太后安　　

○诣大高殿。寿皇殿、行礼　　

○还宫　　

○谕、明岁恭逢皇太后八旬万寿。普天同庆。已允山东巡抚富明安所请。祗奉安舆。亲诣泰山拈香展敬。朕亦以便道临谒阙里。诹吉于来春二月初三日启銮。所有一应事宜。著各该衙门照例豫备　　

○谕军机大臣等、据李侍尧等奏、丰顺、海阳、二县匪犯朱阿姜等。聚众不法。并据揭阳县知县萧应植。缉获与匪徒交结之监生池亨会。现在督拏案犯严审一摺。匪徒聚众。持械杀伤衙役多人。不法已极。而池亨会身系监生。辄敢与匪犯交结。家藏兵书符咒。及描画参军帅印。并枪剑等物。尤为不轨之尤。该县萧应植、风闻奸民聚众之案。即留心访缉。亲往拏获。颇属能事。应俟定案后。将该员送部引见。已于摺内批示矣。其丰顺、海阳、二县起事之地。地方官所办善否。并著据实查奏。地方有此等重案。不可不根究党恶。尽法惩创。以申宪典。所有未获逸犯。务即上紧迅速捕获。毋任一人窜匿。稍稽显戮。该督等不得先存恐致蔓延之见。因而姑息从事。使逆匪罔知警惧。徒贻地方之害。一经缉获审明。即将该犯等立时正法。以昭炯戒。一面再行具摺奏闻。又该犯等皆内地民人。何以头缠白布。自为记号。或系近日闻有缅匪习俗。均系白布缠头。因而效尤。如此、其情尤属可恶。此一节并著交该督等、于审办时悉心严讯得实。一并具奏。寻奏、查丰顺县知县吴兰瀔、八月内押解人犯来省。及回县、事已发觉。该县亲赴山峒。设法搜捕。先后拏获案犯十五名。其咎在于不能早为察缉。事后办理。尚合机宜。至朱阿姜等、用白布缠头。据供。系藉此为纠党记号。便于认识。并无效尤缅匪之意。报闻　　

○又谕、前闻方世俊任湖南巡抚时。耽于麯糵。日在醉乡。除办理摺奏事件外。其余公务。概置不问。并有午后即不接见属员之语。方世俊身为巡抚。纳贿盈千。情罪实无可逭。其纵底废事之有无。于其应得之罪。初无加损。原可毋庸深究。而近日又有言其性虽嗜酒。但系晚间始饮。从未见其白日沉酣。亦无不接见属员之事。与前次所闻。迥不相符。其孰真孰伪。不可不加核实。梁国治、宫兆麟、皆曾任湖南臬司。与方世俊同城办事。知之必真。著传谕梁国治。宫兆麟。各就所见。即行据实覆奏。毋得彼此相商。稍有徇隐。寻梁国治奏、臣前往湖南臬司。与方世俊同城办事一年。伊性素好饮。但未见沉酣。凡办理案件。臣与藩司各道。同往进见商议。并无专办摺奏。其余公务。概置不问之事。报闻。宫兆麟奏、臣任湖南臬司。时。知前抚方世俊、颇能饮酒。其紧要事件。仍无废弛。亦并无午后不接见属员之说。得旨、如此则李拔之言为虚矣。然方世俊之罪。固在受赃。不在醉酒也　　

○军机大臣等议覆、喀什噶尔参赞大臣富森布等奏称、噶什噶尔回民。每年应交正项租钱。并余谷棉花等项。折作价钱内。除放给官兵盐菜银两等项外。每年仍剩钱五千串。将此项钱每年动用三四千串外。按时价兑换银两贮库。以备公用。请嗣后每年赏给臣等养廉银。即于此项银两内放给。毋庸由陕甘总督拨解等语。应如所奏。每年造册奏销。从之　　

○又议覆、广州将军特克慎奏称、广州满洲、汉军、领催、前锋、马甲、共三千名。每名额马三匹。广州地方时气。与福州无异。易致倒毙。毙则扣兵饷买补。实为受累。请将官马裁二千四十匹。余照福州例。交与各旗官员。立圈餧养。至兵丁裁马一匹。仍得两匹马草豆银。每月官扣银四钱。以备餧养。及买补鞍辔之用。余银以备买补倒毙马。应如所请。从之　　

○以侍讲秦承恩。为顺天武乡试正考官。侍讲良诚。为副考官　　

○乙酉。上御乾清门听政　　

○谕军机大臣等、前据朝铨奏、额勒登布、浮收差银。馈送上司礼物。业经刑部核覆。照因公科歙枉法赃入己。拟绞监候。入于朝审情实。兹复据刑部奏、苏佩抱赃首控苏孔道。谋夺庄头一案。额勒登布。又有收受苏孔道银一百二十两。贿求补放庄头之事。而出银之苏孔道。及原告之苏佩。未据该侍郎录取供词。难以核其情罪。著用六百里传谕朝铨。即速将苏孔道、苏佩、讯取实据供词。迅由六百里驰奏。务于本月二十六日以前奏到。毋得稍有迟误。将此传谕知之　　

○丙戌。赈贷浙江萧山县钱清场本年水灾贫民。并缓额徵　　

○丁亥。上御太和殿视朝。文武升转各官谢恩　　

○谕军机大臣等、本日召见川北镇总兵余大佐。看其人本平庸。而年力又已就衰。于专阃大员。恐难胜任。惟现在已经补授总兵。姑令赴任。著传谕该署督。于余大佐到川后。留心体察。如不能胜任。即行具摺据实奏闻。毋得稍存瞻顾之见。再该员前在广东水师副将任内。李侍尧何以輙行保举。且称其堪胜总兵。不知该督所赏识者何在。著传谕李侍尧、即行明白回奏。　　
</div>
    <div class="pagination">
<a href="清实录乾隆朝实录_page1157.html">上一页</a><span>...</span><a href="清实录乾隆朝实录_page1153.html">1153</a><a href="清实录乾隆朝实录_page1154.html">1154</a><a href="清实录乾隆朝实录_page1155.html">1155</a><a href="清实录乾隆朝实录_page1156.html">1156</a><a href="清实录乾隆朝实录_page1157.html">1157</a><span class="current-page">1158</span><a href="清实录乾隆朝实录_page1159.html">1159</a><a href="清实录乾隆朝实录_page1160.html">1160</a><a href="清实录乾隆朝实录_page1161.html">1161</a><a href="清实录乾隆朝实录_page1162.html">1162</a><a href="清实录乾隆朝实录_page1163.html">1163</a><span>...</span><a href="清实录乾隆朝实录_page1159.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
