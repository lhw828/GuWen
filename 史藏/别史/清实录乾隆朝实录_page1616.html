<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1616 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1616 页/共 1860 页
  </h1>
  <div class="content">
   贵、拏获。讯供、于四十七八两年。曾在直隶苏漕集、贩卖烧酒。两次见过张均德。嗣后并未往来。亦从不认识段文经、徐克展、刘勤、等语。赵二因卖酒、屡次与张均德相会。且据王成功供、张均德同徐克展、豫商要往赵二家藏避。是该犯必知段文经、及张均德逃窜踪迹。现在自因质证无人。支吾狡饰。著传谕勒保、再将赵二严讯。务得段文经、徐克展、张均德、刘勤、四犯实在下落。并即饬属于潞安、及与直隶交界一带。实力侦缉。赵二此时且毋庸解京。著勒保将该犯提禁省监。严加锁金□靠。毋致疎脱自戕。俟拏获张均德等、再令质对。该犯自无能狡展也。　　

○又谕、大名纠众滋事正犯段文经、徐克展、及伊阳拒捕戕官之秦国栋、俱在逃未获。已节次降旨。令邻省各督抚。一体严缉。第恐该犯等闻拏紧急。改装易服。或由山东、江、浙、一带海口。窜往台湾。希图潜匿。该处地隔重洋。最易藏奸。著传谕常青、严饬台湾镇道。及厦门等处沿海地方文武员弁。留心查察。实力侦缉。毋任要犯潜踪漏网。至常青、现署闽浙总督。浙省亦其所辖。所有浙江乍浦、宁波、一带。亦著一并严饬所属。上紧截拏。以期弋获。并谕伊龄阿知之。　　

○是日、驻跸要亭行宫。　　

○庚寅。上御行殿。勾到陕西、浙江、情实罪犯。停决陕西斩犯七人。绞犯十二人。浙江绞犯七人。余百四人、予勾。　　

○谕、前据伊龄阿奏、据温处道张裕谷、永嘉县知县程嘉缵禀、窦光鼐未到平阳之先。即差人先赴平阳。招集生监呈控。及抵平阳。当堂询问生监。以黄梅在任款迹。生监答以不知。窦光鼐即发怒咆哮。用言恐吓。又续奏。据平阳县知县田嘉种禀、窦光鼐诣该县城隍庙。令其多备刑具。传讯书役。并因锁拏吏役未到。发怒咆哮等语。黄梅婪索各款。如果审属虚诬。该道等所禀。尚属有因。今黄梅款迹。既经审实。则该道等、于窦光鼐前往平阳查办时。遽以咆哮发怒具禀。明系回护知府范思敬、及黄梅。迎合上司。且督抚遇有访查事件。身在省城。不能不委之属员。而为属员者。并不访查明确。据实禀报。乃竟官官相护。联为一气。率行装点情节。扶同具禀。希图蒙混上司。使各省从而效尤。相率为伪。则为督抚者。将何以厘奸剔弊、察吏安民耶。此等外省恶习。最为可恶。不可不严加惩治。所有温处道张裕谷、永嘉县知县程嘉缵、平阳县知县田嘉种、俱著交部归案。一并严加议处。　　

○谕军机大臣曰、书麟现在清口。帮同李世杰等、办理漫工事务。自未便遽离该处。但安徽省、现届秋审勾到之时。近来直隶山东等省。重犯越狱之事。共有三案。书麟既未能亲回本省。著令严饬藩臬两司。加意稽查。并饬标营官兵。及司监禁卒等。一体小心防范。毋致稍有疎忽。至本日李世杰等奏报、司家庄等处。做过漫工分数。及未堵口门。现在赶办等语。是司家庄等三处口门。正须上紧镶做。赶办堵合。现今已交冬令。正属水落归槽之时。该督等务须分投速办。惟期各工及早堵合妥竣。以慰廑注。　　

○又谕、前大名纠众滋事一案。据王成功供、在邯郸重正镇。见段文经、徐克展、各骑马匹。刘勤、张均德、随向西走等语。正定距大名稍远。犹可推诿。至邯郸与正定较近。该犯等明目张胆。乘骑马匹。结夥逃窜。该处营汛弁兵。毫无侦察。任其远扬出境。全保、所司何事。著传旨严行申饬。并著该镇、于山西、河南、交界处所。实力督率。严密查拏。务期弋获。　　

○又谕、前明兴奏、续获司监越狱顾狗一犯。本日明刖兴又有由驿驰奏之摺。阅之不过将顾狗审明正法。殊属无谓。此案逸犯。尚有张曰虔未获。又前历城越狱在逃七犯。迄今已及三月。尚无一名就获。至大名首犯段文经等、屡经降旨。令该抚严饬各属。设法搜捕。况该犯等又有由馆陶东北逸去之语。至今亦并无下落。明兴尚有何颜面。为此敷衍搪塞之奏。著再传旨严行申饬。仍著将段文经、徐克展、二要犯。及两次越狱逸犯八名。饬属留心盘诘。严密查拏。务使悉就擒获。不至漏网。庶可稍赎万一。毋得仅以空言渎奏。致干重戾也。　　

○是日、驻跸密云县行宫。　　

○辛卯。谕、据毕沅奏、豫省开封、卫辉、归德等属连年积歉。现届开徵之期。查历年缓借各项甚多。请展至五十二三两年。秋后带徵等语。豫省开封等属。连□山戊不□歉收。今秋又有蝻孽萌生。晚谷不无稍减。若此时新旧并徵。民力未免拮据。所有秋收稍歉之详符、陈留、杞县、尉氏、洧川、中牟、兰阳、郑州、新郑、延津、封邱、阳武、原武、长葛等、十四州县。并历年积歉之汲县、新乡、获嘉、修武、内黄、通许、鄢陵、仪封、荥泽、商邱、睢州、柘城、鹿邑、汤阴、许州、襄城、十六厅州县。除本年应徵地丁钱粮。及应纳漕米。照例惩收外。其历年缓徵蠲剩带徵未完地丁正耗。及有漕地方。缓徵带徵旧漕。并未完节年出借耔种口粮。春借仓谷等项。俱著加恩。准其展至五十二三两年。秋后带徵。俾得次第输将。民力益臻宽裕。该部即遵谕行。　　

○谕军机大臣等、据特成额奏、准督臣李侍尧、咨拏守备陈兴龙一摺、称本年七月。道过荆州。陈兴龙前来谒见。称赴施南本任。并未言及李侍尧委令护送臣之眷属。臣亦无令其护送之事。等语。前据李侍尧、以守备陈兴龙、自京引见回楚。捏报到任日期。藉称护送特总督家眷赴滇。将陈兴龙□□□□尔□奏。当经降旨。询问特成额、曾否派令该备护送家眷。抑系该备私自随行之处。据实覆奏。今特成额奏称、在荆州遇见陈兴龙。伊并未言及李侍尧委令护送之事。是何言乎。岂有李侍尧既差该备护送特成额家眷赴滇。又将该备□□□□尔□劾。并咨云截留之理。此非特成额幕友文理不通。即系特成额故作不知。以为诿卸地步。陈兴龙断无自欲护送家眷之理。著该督据实明白回奏。勿得讳饰。仍著李侍尧、将陈兴龙所称、护送特成额家眷一节。究系何人差委。抑系该备藉词捏报之处。讯取亲供。据实覆奏。　　

○又谕、据毕沅奏、藩司江兰、护送移驻官兵事竣。现在起程进京陛见等语。前因该省伊阳县戕官首犯秦国栋、在逃未获。又大名滋事案内。首犯段文经、徐克展、亦日久未获。曾降旨责成毕沅、江兰、专心查缉。若不能拏获。毕沅不准前赴湖广新任。江兰亦不准遽卸藩篆。来京陛见。该督等此时。自已接奉前旨。秦国栋、系该省戕官首犯。查拏日久。迄今并无踪迹。非段文经等犯、尚得诿为邻省者可比。该督等所办何事。览奏甚为愤懑。乃江兰不知惭愧。饬属尽心缉拏。辄欲荣膺升任。进京陛见。试思要犯久稽显戮。并不能实力躧获。尚有何颜面。来见朕耶。所有秦国栋、段文经、徐克展等犯。仍著责成毕沅、江兰、专心在豫督率查拏。并著传谕江兰、于何处接奉此旨。即自该处速行回藩司本任。务须严饬所属。设法购线。上紧访缉。仍遵前旨。俟要犯拏获。方准来京陛见。至毕沅另摺奏、盘获大名戕官逆党许三之子许三更、一名。解交直隶质讯等语。许三更、系要犯许三之子。著毕沅派委妥员。解京审讯。毋庸转解直省候质。致有狡展也。　　

○又谕、本日军机大臣。审讯山东解到焦玉坤一犯。供称、伊子焦成芳、当闻外间查拏同教。就各逃散。不知藏匿何处等语。前据明兴奏、讯问焦玉坤供、伊子焦成芳、与段文经等、在大名闹事后。即逃往曲周县上路庄、马德良家藏匿等语。焦成芳。既经伊父焦玉坤供、随段文经等在大名滋事。情罪重大。自应迅速严拏。立正刑诛。乃明兴辄信焦玉坤一面供词。仅咨直省拏缉。而于该处原籍地方。转不严密侦缉。以致焦成芳日久未获。所办何事。除就近传谕刘峨、于曲周地方严拏外。著明兴、仍在馆陶一带。严密查缉。务将焦成芳弋获。毋任远扬漏网。　　

○军机大臣等议覆、御史刘绍锦奏称、各省监候要犯。仍发原处。毋庸概禁省监。以致人数众多。商谋逃逸。又四川总督保宁奏称。请将留省重犯。分禁府监。添设禁卒防范。臣等酌议。请将逆匪劫盗。案情重大者。留禁司监。并交该督抚。量拨省城府县分禁。酌添禁卒巡察外。至寻常谋故杀等案。仍发原监。候部文到日。本处正法。其应入次年秋审者。亦发回原处。俟次年秋审。再行留禁省监。并请通行各省遵办。从之。　　

○是日、驻跸南石槽行宫。　　

○壬辰上诣安佑宫行礼。　　

○幸圆明园。　　

○钦差大学士公阿桂、河东河道总督兰第锡、遵旨议奏、查韩庄、德胜、张庄闸一带。溜急直下。向于德胜、张庄、两闸间。建六里石闸。以资擎托。前经黄水浸泡损裂。又因运河挑深。闸底高于河底。舟行被搁。应闸底落低二尺。其金门以下。亦因底高跌深。旧基不能钉桩安石。须移上数丈另建。于形势并无更改。再该闸视上下各闸较低。前因河形直下。恐水涨冲击。不敢加高。止于闸背用草加镶攩护。查旧闸墙一丈八寸。今移建酌加石四层。连河底落低二尺。统计一丈五尺六寸。与各闸收水丈尺相符。即水涨亦可不受冲击。至该闸月河。仅容一舟。现议展宽四丈。水大开放畅行。闸座亦不致著重。闸背可停加镶。得旨允行。　　

○癸巳。谕军机大臣等、据书麟奏、安省各属秋禾。约收分数一摺。内称怀宁等四十二州县。统计约收八分。其定远等十七州县。因被水成灾。现在委员确勘。分别办理。等语。该省怀宁等四十二州县。据称约收八分。而于通省收成。总共约有几分之处。未经奏明。所有定远等十七州县。成灾分数。此时自已查勘明晰。著传谕书麟、即将通省收成总数。统计若干之处。迅速据实覆奏。以慰廑注。　　

○又谕、据勒保覆奏、抵任后。即将赵二一犯。严切审讯一摺。前据赵二供认、素与张均德熟识。又据王成功供称。亲见张均德、随段文经等、说逃往潞安。寻找赵二。是该犯系案内要犯。必须严切质讯。著传谕勒保、即将赵二一犯。派委妥员。迅速解京审讯。至段文经等。现有逃往潞安之语。该抚务须实力躧缉。督饬文武员弁。上紧查拏。毋任潜踪漏网。　　

○甲午。谕曰、绰克托、著补授户部尚书。所有庆桂未到京以前。兵部尚书事务。仍著福长安署理。　　

○又谕、现在京察记名应用道府人员。将次用完。遇有缺出。不敷简放。应令各省豫行保举。以备简用。除直隶、山东、河南、三省。查拏大名纠众滋事段文经、徐克展、二首犯。及河南伊阳拒捕戕官之首犯秦国栋。迄今未获。可见各该省缉捕全不认真。上下因循怠玩。竟成积习。浙江各府州县。仓库亏空。俱有应得处分。且官官相护。扶同朦混。吏治甚属废弛。俱不准其保举外。所有江苏、安徽、陕西、甘肃、湖北、湖南、广东、广西、八省。著各保举堪胜道员者二员。堪胜知府者四员。四川、福建、江西、山西、四省。著各保举堪胜道员者一员。堪胜知府者三员。云南、贵州、二省。著各保举堪胜道员者一员。堪胜知府者二员。各该督抚秉公慎重拣选。据实具奏。并出具切实考语。送部引见。候朕酌量简用。　　

○又谕、著传谕索住、直隶大名道县衙役段文经、徐克展等、妄立邪教。纠集匪徒。将该道戕害。屡经严缉未获。索住所属打牲乌拉等处。人夫冗杂。最易藏奸。今将该二犯年貌原籍咨会。务严饬所属。留心访查。倘有可疑。即行盘究。再吉林地方。每年挖薓。人夫丛集。现值放票之时。著都尔嘉、一体留心。如能拏获。朕必奖励施恩。勉之。　　

○谕军机大臣等、据全德奏、场灶间有被水。前往查勘一摺。内称坐落淮安之庙湾一场。经五坝诸水下注后。独为众水所归。被淹将及两月。其海州三场低洼处所。亦间有被淹等语。盐场全恃荡草。若水涸之后。仍可有收。著传谕徵瑞、于抵任后。即前往各该处。详悉查勘。督率疎洩。其已经涸出之地。饬将池井渐次修复。至极低处所。水尚未退者。即确勘是否成灾。据实奏闻。又全德奏、本年海州场河。于盐闸未开之时。即遇黄水泛溢。永丰坝垣被冲。及水退后。盐河已多淤垫等语。并著该盐政、饬属上紧挑挖。一律深通。以期无误鹾运。仍将办理情形。据实覆奏。　　

○又谕、前据全德奏、滁州生员骆愉、呈递书策。语涉狂诞。已降旨令其将该犯解京。交军机大臣。会同刑部审讯矣。该犯书内称、戊戌年。由兵部驿递、传赐总商江广达宫妃一事。扬州众口喧传。此事既经流播。其言必有所自来。业经降旨。令李世杰密行查访。并将骆愉所进副策。发寄阅看。徵瑞此时、已往东省。自应由彼赴任。到扬后。即将此一节留心访察。究系何人传说。据实具奏。至骆愉书内。戊戌年春间。由兵部驿递之语。现在交查兵部。戊戌春间。止有因盐枭、曾寄信盐政谕旨二道。其间有无夹带私书。无从查办。该犯既有此言。或彼时竟有私带书信之事。亦未可定。再该犯条陈盐政弊端。是否可行。现在该处。或实有此等弊窦。应须厘剔之处。亦不可以人废言。徵瑞与此事毫无干涉。自必无所用其回护。著到任后。一并查明。据实覆奏。除骆愉所呈盐法策稿。已寄李世杰外。所有全德奏到各摺。俱著钞寄徵瑞阅看。　　

○又谕、连日审讯焦玉坤一犯。据供、有素识之张宽、引进徐克展、拜伊为师。并称张宽、于本年业已病故等语。此系该犯一面之词。张宽是否病故。殊难凭信。著传谕明兴、在馆陶一带。严密访查根究。据实具奏。勿任狡饰。致令远扬漏网。并该省二次越狱人犯八名。曾否弋获。一并迅速覆奏。　　

○乙未。谕、上年海昇、殴死伊妻吴雅氏、装点自缢一案。刑部司员业成额、李阔、检验不实。特派刑部侍郎景禄、杜玉林、带同司员王士棻、庆兴等、前往检验。该堂司官。以海昇系阿桂姻亲。意存瞻徇。复派侍郎曹文埴。伊龄阿、覆审。始究出致死实情。因降旨将有意回护之堂司各员。发往伊犁效力赎罪。以示惩儆。实属咎无可宽。今思阿桂、系满洲大臣。景禄、庆兴、业成额等、俱系旗员。逢迎瞻顾。自所不免。汉堂司官。不过随同附和。缄口不言而已。且旗员在新疆地方。该将军尚可各处差委。汉员在彼。亦不能得力。姑念杜玉林等、于刑名事件。平日尚能熟习。除景禄、庆兴、业成额、仍留伊犁当差外。杜玉林。王士棻、著加恩释令回京。交军机大臣。带领引见。再降谕旨。至李阔、系此案原验之员。因素与海昇认识。辄授意仵作。令其捏报。所谓罪之魁也。非仅如王士棻之扶同徇隐者可比。虽同系汉员。情节较重。仍不准释回。　　

○又谕曰、毕沅、江兰、王昶、虽俱经朕降旨。各加升擢。但河南伊阳戕官首犯秦国栋、及大名滋事案内、首犯段文经、徐克展、俱日久查拏未获。可见该抚等、缉捕并不认真。尚何颜复膺升擢。著遵前旨。责成毕沅、江兰、专心查缉。若不能拏获要犯。毕沅不准前赴湖广新任。江兰亦不准遽卸藩篆。来京陛见。倘秦国栋、经别省拏获。毕沅等、俱不能辞咎。至王昶、系隔省臬司。经永保派委。在商州潼关一带。督饬查拏。即秦国栋别经拏获。亦于王昶无涉。尚可来京陛见。再赴新任。江兰则前经专派伊捕缉要犯秦国栋、段文经等。至今查拏日久。尚无一名就获。乃并不在彼尽心设法根缉。竟奏请陛见。荣膺升任。靦颜以巡抚自居。试思要犯久稽显戮。并不能实力躧获。尚有何颜面。前来觐见。亦何颜忝居显职耶。江兰并非才具出众。别有出力之处。不过因其上年查办灾赈事务。不辞劳瘁。尚属奋勉。是以加恩将伊擢任巡抚。乃竟志得意满。辄思养尊处优。不以缉捕要犯为事。甚属非是。江兰、著交部严加议处。至毕沅素系晓事之人。江兰即欲来京。亦应阻止。乃竟代为陈奏。亦属不合。毕沅著交部议处。　　

○又谕、前因山东省监犯单大经等、脱械越狱时。东南二监房禁犯。俱安静未动。特令该抚查明各犯各姓案由。及原拟罪名。分晰咨送。本日据军机大臣。会同刑部。将明兴开送单内。分别情罪。酌拟减等具奏。朕详加阅定。已依议行矣。因查山东省、除越狱已经正法之单大经等。及尚知畏法、分别加恩减等之李伦等。此外尚有情实应行予勾之犯二十二名。向以秋审人犯。择其情罪重大者。于秋审时。即将各犯羁禁司监。不必发回本处。原为慎重起见。本年直隶、山东、二省。有越狱之案。内而御史刘绍锦。外而总督李世杰、保宁。辄纷纷条奏。多以留禁司监、人犯众多、为未便。试思秋审人犯。若果俱存留司监。则今山东省、何以尚有应行予勾。不在司监者二十二人之多。可见外省办理此事。竟属□□□□尔□差。并不画一。上下通同。虚词掩饰。已可概见。无一实心任事者。实为愧懑。殊不知直隶山东。皆由于平日怠玩废弛。不能上紧稽察。以致有越狱脱逃之事。若如舆论。以为司监犯多所致。则直隶山东二省外。尚有十余省。又何以俱无此等越狱之事耶。地方事务。总在各督抚等、实心实力。认真办理。苟不如是。蚩蚩愚民。何事不可为耶、将此通谕知之。　　

○又谕、前据阿桂等、审拟黄梅婪索一案。业经节次降旨。并将阿桂等、交部严加议处矣。今思伊龄阿、于黄梅种种勒派贪婪。虽非伊任内之事。但曾经□□□□尔□奏窦光鼐、未到平阳之先。即差人先赴平阳。集生监呈控。及抵平阳后。当堂询问生监等、以黄梅在任款迹。生监答以不知。窦光鼐即发怒咆哮。又续奏窦光鼐、诣该县城隍庙。令该县多备刑具。传询书役。因锁拏书役未到。发怒咆哮等语。伊龄阿。于窦光鼐亲赴平阳。集生监。逼写亲供。咆哮生事之处。则屡经查出□□□□尔□奏。而于窦光鼐所奏黄梅在任。勒借部民钱文。及侵用田单公费朋贴各款。岂竟毫无闻见。何以不能查出。况借票田单。证据确凿。一经访察。无难得实。乃竟置之不言。岂伊龄阿但能访查窦光鼐。而不能访查黄梅乎。即使所奏窦光鼐情节。系温处道张裕谷等、官官相护。联为一气。率行装点。扶同具禀。伊龄阿为其所蒙蔽。然为督抚者。厘奸剔弊。是其专责。岂舍此张裕谷等数人之外。别无可寄耳目。又何以察吏安民耶。总之伊龄阿、因窦光鼐屡次哓哓争执。心存憎恶成见。一闻属员之言。不察虚实。遽行□□□□尔□奏。而于黄梅、则不免意存赡徇。虽有侵贪款迹。亦置若罔闻。以为前任既已办过。若再明办。恐累及前任。即此一见。岂可复膺封疆之任。现在交部严加议处。应听候部议外。念伊系内务府人员。历任关差。于榷税事务。尚为熟悉。况和珅于乾隆四十三年。兼管崇文门监督。迄今已有八载。现系大学士。亦不便兼理榷务。从前曹锡宝□□□□尔□奏和珅家人全儿一事。未必非因此。而又不敢直言。亦可鄙也。伊龄阿、著来京。在总管内务府大臣上行走。并兼管崇文门监督。所有浙江巡抚员缺。著琅玕补授。长麟、著补授刑部侍郎。英善、著补授江苏布政使。所遗湖南布政使员缺。著郭世勋补授。其湖南按察使员缺。著恩长补授。　　

○谕军机大臣等、据永保奏称、商州山阳地方。盘获伊阳县人夏璜一犯。讯系伊阳县书办。因铁炉营有戕官之事。即于次日同其兄夏琏、并伊侄逃至山阳。觅亲居住。并不知秦国栋等逃往何处。亦并非此案逸犯等语。夏璜、既系伊阳县书办。何以一闻秦国栋等戕官之事。即行踉跄逃窜。且伊阳就近之地。岂无该犯亲戚。乃踰越数县。远赴陕省。觅亲居住。其形迹甚属可疑。自即系该县孙岳灏带赴铁炉营之人。当日见本官遇害。仓卒潜逃。及闻同夥丁役。多已严拏治罪。遂与其兄侄越境远扬。以为避罪之计。亦未可定。著交毕沅、严行根究。务得确情。无任狡饰。至所获秦国栋案内王进城一犯。并著永保。派委妥员。解赴豫省。交毕沅归案办理。此案首犯秦国栋、迄今三月有余。未经弋获。而大名首犯段文经、徐克展、又尚在逃。著毕沅等、督饬文武员弁。上紧查拏。实力侦缉。克期务获。毋任要犯远扬。漏网稽诛也。　　

○丙申。上诣大高殿、寿皇殿、行礼。　　

○还宫。　　

○丁酉。孝慈高皇后忌辰。遣官祭福陵。　　

○谕军机大臣等、昨阿桂奏、堵筑漫工。据李世杰等告称、所有黄河漫口四处。除烟墩一处。业经堵合断流。其李家庄一处。仅存口门十一丈。即日亦可堵闭。司家庄漫工。已做成一百余丈。筑坝进占、斜带挑溜。现在溜势已渐逼归正河。堵合尚不为难。惟运料船只较少。不能如期趱办。总可于十月初十以内。堵筑完竣。汤家庄又须稍迟数日等语。前因司家庄漫工。系河湖相连处所。节次谕令该督等、上紧堵筑。并经该督等奏、督饬工员趱办。于九月内一律完竣。何以司家庄、汤家庄、两处。又须展至十月初旬。方能堵合。目下节交冬令。水落归槽。于进占下埽事宜。自更易于著力。著传谕李世杰等、严饬各工员。昼夜上紧堵筑。务克期完竣。俾黄水速归故道。以慰廑注。至该督等前奏、需用银五十余万两。系专指堵筑漫口、需用钱粮。其灾区赈恤。应用若干。前经谕令该督等、通盘核算。所有被灾分数。现已据袁鉴详悉查明具奏。其需用银两。自已核有确数。将来两项费用。该省库贮。是否足敷。著李世杰等、即行查明据实覆奏。　　

○戊戌。谕军机大臣等、据王昶奏、督缉伊阳匪犯秦国栋、及直隶大名滋事首犯段文经、徐克展、现拟驰赴楚、陕、豫、三省毗连处所。督率员役。上紧躧缉。合三省力量。尽心设法。四面搜查。总使凶犯无可潜藏。自不致久稽显戮等语。要犯迄今尚未就获。何云尽心。毕沅、江兰、王昶、虽经降旨。各加升擢。但伊阳戕官首犯秦国栋、及大名滋事首犯段文经、徐克展等、俱经责成伊等督饬搜缉。乃查拏日久。至今并无一名就获。可见该督等、缉捕全不认真。外省废弛恶习。可恶已极。毕沅、江兰、王昶、尚何颜复膺升擢。若要犯一日不获。毕沅、江兰、王昶、均不准各赴新任。至段文经、徐克展等、经该督等多派员弁。广为搜捕。其与直隶山东附近之河南、山西、陕西、湖广、江南、以及福建、盛京、口外、京师。凡该犯等可以逃窜之处。俱经朕早为虑及。节次降旨。令各该处一体饬属严拏。何以至今尚未得该二犯实在下落。朕心甚为烦懑。昨以无聊之极思。令吉梦熊。占六壬课。据称、贼当在近水处藏匿。应于正北往南略近西追捕等语。近水处所。自系运河一带。而往南略近西。则又在湖广。陕西等省。并著传谕李世杰、李侍尧、毓奇、李封、严饬各属。一体留心侦缉。前因刘峨、明兴、远离省会。久驻大名、冠县。虽名为督率搜捕。仍属有名无实。是以降旨。令其各回省城。且段文经等。或潜匿附近处所。闻督抚已回省城。该二犯或意谓缉捕稍宽。希图潜回原籍。亦属情之所有。该督等虽身回省城。心应仍在该处。不时严饬文武员弁。乘时密行访缉。以期弋获。乃该督抚回省又将一月。段文经等仍未拏获。若果各该省尽心实力。设法广为搜缉。该犯等岂有翼飞向外国。何致日久稽诛耶。刘峨、毕沅、明兴、江兰、俱著传旨严行申饬。仍著各饬所属。严行躧缉。毋得渐生怠玩。致干咎戾。　　

○是日起。上以孟冬享太庙。斋戒三日。　　

○己亥。孝敬宪皇后忌辰。遣官祭泰陵。　　

○谕曰、十一阿哥、现在校阅各馆应进清汉书籍甚多。不必兼办四库全书馆总裁事务。　　

○又谕曰、绵德阿哥、病逝可悼。著加恩赏银二千两。办理丧事。准其灵柩进城。　　

○又谕曰、何裕城奏、本年江西乡试贡生涂红鹏、年八十八□山戊不□。三场试毕。文艺平顺等语。该生年过八袠。犹能踊跃观光。宜沛渥恩。以广作人雅化。著加恩将涂红鹏、赏给举人。准其一体会试。俾皓首穷经者。得偿夙志。用昭嘉惠耆龄之至意。　　

○庚子。谕曰、保宁奏、忠州梁山县生员彭省非、现年八十六□山戊不□。叙州府南溪县生员谭谕美、现年八十□山戊不□。乡试三场完卷等语。彭省非等、俱年跻耄耋。志切观光。宜沛渥恩。以广作人雅化。彭省非。谭谕美。俱著赏给举人。准其一体会试。俾皓首穷经者。得偿夙志。用昭嘉惠耆龄至意。　　

○谕军机大臣等、据毕沅奏。续获伊阳拒捕害官夥犯李殿士、审明正法一摺。内称该犯同逃赴楚之杜三一犯。经汝州差捕。会同襄阳县拏获。现准署湖广督臣李侍尧咨会、已解豫归案审办等语。李殿士一犯。系伊阳县差役。在襄阳县地方盘获。杜三一犯。前据李侍尧奏。系襄阳县兵役。于樊城地方盘获。而毕沅则又称汝州差捕。会同襄阳县拏获。外省遇有缉捕案件。往往有功则相攘夺。有过则相诿卸。最为可恶。杜三一犯。究系何处差役。首先盘获。著传谕李侍尧、毕沅、查明据实覆奏。毋蹈外省朦混邀功积习。至杜三、李殿士、俱在湖北襄阳地方拏获。则同案在逃之秦国栋、及大名案内首犯段文经、徐克展。或由河南一带。窜入该处潜匿。亦未可定。前已节次传谕李侍尧、严饬文武员弁。一体购线设法侦缉。李侍尧办事。向属认真。若能将各该首犯按名拏获。岂不更见其出力。朕必格外嘉奖。将此传谕李侍尧、毕沅、并谕李封知之。　　

○是月。调任长芦盐政徵瑞奏、粮船所带南货。上年因河道浅阻。中途起卸。过津关者、十无二三。本年江、浙、湖南、帮船。缘上年客货附搭无利。是以除旗丁土宜外。揽载甚少。此时京师南货。仍恐未能充足。其未过津关各帮。臣蒙恩调任两淮。当转嘱署盐政臣王柄。俟划筏抵津。遵前谕办理。得旨、祇可如此。　　

○两江总督李世杰、江南河道总督李奉翰、安徽巡抚书麟奏、九月望后。天气晴明。人夫云集。顾家庄引河。业挑竣开放。引溜入河。颇见顺畅。堵筑司家庄漫工。止存口门四十二丈。汤家庄、止存口门八十余丈。此后料物。催趱较易。惟有严饬工员赶办。务令十分稳固。得旨、知道了。慎重为之。朕岂不日夜焦思。盼速合口。但亦不肯欲速、督饬尔等。尔等相机为之。　　

○书麟又奏、安省本年雨泽过多。湖河并涨。五河、定远、凤阳、凤台、怀远、泗水、旴＜日台＞、寿州、天长、灵璧、来安、全椒、滁州、合肥、庐江、巢县、无为等十七州县。蒙恩抚恤外。兹据藩司陈步瀛、确勘已成偏灾。应请给赈。再凤阳、长淮、泗州、滁州、庐州、五卫。被水屯田。照坐落州县办理。其新旧钱粮。请概予缓至来年徵收。得旨、一切赈恤。实力为之。　　

○署湖广总督李侍尧奏、湖北督抚、及武昌城守三标营。共募补新兵一千二百二十名。查各该营旧兵。前奏准、动武昌关口岸余银照市价、每兵一。买米九斗。存贮义仓。备青黄不接时借给。于秋冬月饷内扣还。兵丁得此接济。无虞食贵今新兵事同一例。仰恳于赴滇兵差恩赏余银内买贮。报闻。　　

○又奏、迩来直隶。山东。屡有越狱之案。司监防范更应严紧。臬司固有专责。势难时刻亲查。若以一司狱常川经管。日久难免疎防。拟于在省候补佐杂。并督抚两标千把总外委内。各派一员。酌给饭食。协同司狱查验。如有疎虞。一体严处。更昭慎重。得旨嘉奖。　　

○署河东河道总督兰第锡奏、微山湖水势。上廑宸衷。臣屡饬道厅。将各处通湖引渠。实力疎浚。现勘昭阳湖尾递达微山之路。尚觉浅狭。饬令再加展宽挑深。俾一律通畅。今查湖口志桩。水深六尺。将来回空过竣。上游湖河之水。尽力收储。足资春运。得旨、好。勉为之。　　

○四川总督保宁奏。川省直隶州厅。凡遇军流以上重案。例应解道。由道解臬。川省地方辽阔。辗转解送。中途恐有疎虞。统计合省九州五厅。除程站相近。毋庸置议外。若松茂属之杂谷、懋功、二厅。建昌属之邛、眉、二州。川东属之达州。永宁属之资州。相距本道驻劄处。皆数百里、至千余里不等。请嗣后径解臬司。以免稽迟疎脱。得旨允行。下部知之。
  </div>
  <div class="pagination">
   <a href="清实录乾隆朝实录_page1615.html">
    上一页
   </a>
   <span>
    ...
   </span>
   <a href="清实录乾隆朝实录_page1611.html">
    1611
   </a>
   <a href="清实录乾隆朝实录_page1612.html">
    1612
   </a>
   <a href="清实录乾隆朝实录_page1613.html">
    1613
   </a>
   <a href="清实录乾隆朝实录_page1614.html">
    1614
   </a>
   <a href="清实录乾隆朝实录_page1615.html">
    1615
   </a>
   <span class="current-page">
    1616
   </span>
   <a href="清实录乾隆朝实录_page1617.html">
    1617
   </a>
   <a href="清实录乾隆朝实录_page1618.html">
    1618
   </a>
   <a href="清实录乾隆朝实录_page1619.html">
    1619
   </a>
   <a href="清实录乾隆朝实录_page1620.html">
    1620
   </a>
   <a href="清实录乾隆朝实录_page1621.html">
    1621
   </a>
   <span>
    ...
   </span>
   <a href="清实录乾隆朝实录_page1617.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
