<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 545 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 545 页/共 1860 页</h1>
    <div class="content">
○吏部等部议准、奉天府府尹图尔泰奏称。宁远州判一缺。虽系佐贰。凡户婚田土等事。俱令审办。请照奉天州县之例。改设满员。又奉省风俗最为淳厚充军人犯聚集。习气不无渐染请嗣后编发奉天者。改别省安置。从之。　　

○己卯。谕军机大臣等。潘思榘所奏。飘到琉球番船一摺内称该番是否实系送米伊国。抑系贩往别处。箱内均系何物。行令密查等语。外番船只如果系遭风飘泊到境。其情形踪迹。不难立辨。自应照例安顿遣回。以昭抚恤。何用辗转饬查。失天朝怀柔远人之义。且地方官办事习套。所谓查察者。不过行一牌。具一禀。便塞责了事。而远人已不免疑忌。此乃奉行陋习。有名无实。深所不取如实见其中不无情伪。则该督抚等。又当实力严查。悉心筹办。非可徒以文移往返因循故套也。嗣后遇有此等番船。飘至内地。量其实系被风。即令宿顿驿馆。乘便送归。不必多方饬查。以滋外夷疑畏。著传谕该督喀尔吉善、该抚潘思榘、知之。　　

○又谕、昨据高斌覆奏。淮北一带。二麦收成。实有六七分等语。是虽不为甚歉。但桃源、宿迁等县。积年屡被偏灾。元气未复。麦收如祇六七分。恐不足以苏民困。当即传谕黄廷桂、王师、令其详查奏闻。酌量借给口粮。以示抚绥。今黄廷桂调任陕。甘。两江总督事务。已著高斌暂行兼管。若俟交代后接办。未免稍迟。且桃、宿、等县皆其巡视河工、不时往来之处。所有地方实在情形。知之必悉。可再传谕高斌。令其就近速行确查。如有应行酌借口粮之处。即著一面办理。一面奏闻。俾贫民得资接济。可以待至秋成。以慰畛念。并将传谕黄廷桂等谕旨钞寄。寻奏。臣查淮安府之山阳、盐城、阜宁、等县。上年本未被灾。今年麦收七分以上。毋庸酌借口粮。其桃源、清河、安东、俱系被灾地方。臣即就近传谕。于二十二日起。动支府库银七千两。分给三县。并谕各该县。如有实在无力贫民。即一面量行借给。一面报明。俟秋收还项。至淮北小民。多食大麦杂粮。现今大麦足资糊口。而高梁早豆。六月中旬。亦可收获。其酌借口粮。俟六月下旬。再查情形。随宜办理。得旨。欣慰览之。　　

○庚辰。谕、镶黄旗满洲将墨尔根副都统默尔泰、呈请伊子随任之处具奏。各省驻防将军、副都统等员。非地方办事文职可比。嗣后伊等子弟内及岁者。如情愿随带。任其自便。该旗不必奏请。　　

○吏部议覆、御史欧阳瑾奏称。列科庶吉士。多于既用之后。纷纷告假。俟散馆将近。陆续而来。请自今科为始。该教习不得任其请假。再翰林编检假归者。于考差前先冬而来。两差既完。托故而去。请一并禁止等语。查庶吉士教习三年。与告假之年例。本不相符。或有因患病。及省亲告假者。应令教习大臣严查。毋任捏饰滥给。至编检告假告病。处分綦严。原无来去自由之事。但如该御史所称。或未可定。嗣后应令该掌院严查。如有情弊。将该员议处。该堂官查议。又称汉侍读、侍讲、及学士、少詹、祭酒、等缺。准由编检出身之京堂科道郎中各官。按资开列。查汉编检人数较多。应升各缺。向由本处人员。开列简放。若以别项人员。分缺间用。则编检升途壅滞。是以京堂科道等官。可由翰詹改补。而翰詹等缺。不准京堂改授。定例本属平允。再编检既改郎中。升途亦异。未便复行升转翰詹等缺。所奏应毋庸议。从之。　　

○兵部议准、直隶总督方观承疏称。静海县唐官屯千总一缺。向由部选。迨屯粮归入静海、沧州、等州县经理。所辖仅三所堤工。今堤工亦归各州县经管。未便复名屯所千总。请改于河工把总内拣补。咨部请劄。照例办理。从之。　　

○兵部侍郎兼管顺天府事蒋炳等奏。顺天府四路添设米厂。所粜钱文。经御史李文驹、奏准。上届四万四千石之数。易银解部。此番十万石。即将钱解部。查各厂官员。惟恐多贮致长钱价。多方销售。不能仍存所粜之数。请令各厂。以现存之钱解部。其已经易银。即将银解部。得旨。知道了。平粜钱文。前据军机处议覆御史李文驹条奏。请解部搭放兵饷。今该府尹等。既奏称不及十万串。为数无多。且待至搭放兵饷。转不能即速流通。著不必解部。陆续交与八旗米局。令其照市价稍为酌减。以平市价。俾钱文不致壅滞。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百九十

大清高宗法天隆运至诚先觉体元立极敷文奋武孝慈神圣纯皇帝实录卷之三百九十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十六年。辛未。闰五月。辛巳。谕、朕前降旨令九卿督抚。荐举潜心经学之士。虽据大学士等核覆。调取来京候试。现在到部者。尚属寥寥。但观此番内外诸臣保举。尚未能深悉朕意。盖经术为根柢之学。原非徒以涉猎记诵为能。朕所望于此选者。务得经明行修。淹洽醇正之士。非徒占其工射策。广记问。文藻词章。充翰林才华之选而已。亦非欲授以政事。责其当官之效。如从前各保一人故事。此朕下诏本意也。在湛深经术之儒。原不必拘拘考试。若如内外所举。既有四十余人。即云经术昌明。安得如许绩学未遇之宿儒。其间流品。自不无混淆。岂可使国家求贤之盛典。转开幸进之捷径。势不得不慎重考校以甄别之。闻有素负通经之誉。恐一经就试。偶遇僻题。必致重损夙望。因而托词不赴。以藏拙为完名者。苟如此用心。已不可为醇儒矣。其安所取之。然此中亦实有年齿衰迈。不能跋涉赴考者。伏胜年九十余。使女孙口授遗经于鼌错。其年岂非笃老。何害其为通儒。此所举内。果有笃学硕彦。为众所真知灼见。如伏生之流者。即无庸调试。朕亦何妨降旨问难经义。或加恩授以官阶。示之奖励乎。著大学士九卿。将现举人员。再行虚公核实。无拘人数。务取名实相孚者。确举以闻。如果众所共信。即可不必考试。若仍回护前举。及彼此瞻徇。则尤重负尚经学求真才之意。独不畏天下读书人訾议。与后世公评耶。　　

○又谕、据署长芦盐政高恒摺奏。东省永阜等场。今年海潮漫溢。滩盐被淹。况值奏销届期。正杂课项。均应催徵全完。实难措办等语。著将山东乾隆十六年、春夏二季正课。缓至壬申起。分限二年带徵。以纾商力。该部遵谕速行。　　

○谕军机大臣等。总督黄廷桂。奏到江省近日情形。据称苏城米价。每石增银三四钱。目今二麦甫登。民间犹可支持。将来六七等月。去秋登甚远。贵食堪虞。正须设措等语。米价乃民食攸关。地方官宜刻刻留心体察。其作何补救。必须豫为筹画。方于临时有济。苏城米价既觉陡增。该督抚即应早奏。黄廷桂此奏。已属迟缓。王师并未奏闻。非所以体朕宵旰勤民之意也。且但谓正需设措。而作何设措。亦未声明。转瞬即届六七月之期。若待奏报往返。岂不于临期有误。黄廷桂已调赴陕甘。著传谕高斌、王师、令将作何筹办。方可不致米价日腾。其前因南巡截留漕米项内。如有余剩自可通融接济。一并作速查明。详议奏闻。其奏报迟缓之处。并谕黄廷桂知之。寻高斌等奏。查目下苏城上米次米。每石市价二两一二钱不等。不致渐昂。其上年截漕米。系散派各州县。即有余剩。于青黄不接时平粜。无可通融。长、元、吴、三县余剩截漕。将次粜完。现拟接粜仓谷。至苏城富户存米。每年六七月间。始行出粜。现已上市。再闻江西、湖广。早稻颇丰。六月望后。商贩踵至。自可日渐平减。目前偶贵。可以无虑。得旨。览奏稍慰。仍望秋成大有。始释此怀耳。　　

○又谕、据黄廷桂奏称。上元县进兴典铺被焚。地邻郑三等。从中包揽。立局赔偿。后因克减钱文。致被典户人等。将掌柜之陈自申等。鞭打押禁。并拆毁郑三等房屋一案。现饬该府县。将为首各犯。逐一查拏。按律严审究拟等语。此等案件。亦祗可如此办理。但摺内止称据江宁巡道周承勃所禀。高晋身为藩司。且兼江宁织造。乃属通省大员。该督既赴常会审。伊现驻劄省城。则地方一切事务。皆其专责。自应一面严饬府县查拏。一面具摺奏闻方是。乃止听巡道一人具禀该督。而伊竟若置身事外者。殊不可解。或因有畏惧黄廷桂之意。以致迟回观望。亦未可定。可传旨询问高晋。令其据实覆奏。寻奏。上元县进兴当铺一案。臣以上江藩司。驻劄下江地方。江宁非所管辖。一切事件。地方官向不呈禀。嗣据巡役禀报。随传询该府起衅之由。查拏首犯。适黄廷桂回省。当将此事口禀。经督臣奏明。不复重渎。并非畏惧黄廷桂之意。得旨。览。　　

○又谕、据署广西提督乌德纳摺奏。粤西提标。每年操兵。除阴雨公事外。实用火药。不过八九千斤。乃营员泥定每年操药一万五千余觔之例。豫开公粮。递年溢出未买硝磺银九百两零。既有存余。难免挪用。诚为不合。参之不可胜参等语。豆斌向任广西提督。一切整顿营务。是其专责。操演火药。理应按年据实开报。何以一任营弁任意浮开。著传谕豆斌。令其据实回奏。寻奏。本标定额。豫贮二年火药八万八千八百余觔。每年给兵操演。出陈易新。臣离任时。查存火药六万八千七百余觔。因广西产硝甚微。各营俱有存价购买。前已饬营员。亟为配制补足。且向来接期操演。每十日合操一次。一月演习大阵。每岁所需不止八九千斤。柳州营伍。皆系亲标。稽察最易。岂敢坐视营员添减浮开。不为查参之理。得旨。俟汝到京日提奏。　　

○授多罗顺承恪郡王熙良女为郡主。壻傅珠礼、为多罗额驸。　　

○壬午。大学士等议覆尚书舒赫德奏。各省标营增扣名粮。以充公费。据各直省督抚。陆续奏到情形不一。臣等公议。应如所请。上下两江。及江西、福建等省。无庸增扣。直隶除督提二标外。余各分别标营。每百名内。酌添一分。浙江、及陕甘二省之各镇协标营。并甘抚甘提各营。仍照旧例。扣存三分。四川省、照旧于每名原扣步粮三分内。改扣马二战一。山东于原扣二分外。再添二分。山西太原、大同、等镇。每兵百名。原扣未及二分各营。准其添扣足二分之数。云、贵、二省。每兵百名。各增扣一名。广东、广西、各营。旧习向以余存马价折充公用。今据该督奏请将广东各营马价数内。每匹二十一两四钱。广西各营马价。每匹二十两四钱。均节余银三两。归公解部交纳。其实不敷公用。如春江。义宁等协营。淮添名粮一二分。至湖北、湖南、二省。据称现在各营。借垫扣抵。兵丁不无拮据。若于原扣公粮二名外。增扣二名。定以期限。过后仍拔补足伍。一遇营中公用不敷。又须酌拨。办理周章。应令该省各营。于原扣二名外。酌扣一名。其河南巡抚所请、兰阳等十县官地租息。拨归营伍。查兰阳等十县官地一百余顷。雍正十三年。经前抚臣奏请归公。接济民食。未便拨归营伍。但现在河北九营。抚标二营。地广兵单。不便再行裁扣。而所有河滩地亩。及置买官地。收租添补。又实不敷营中公费。应交该抚另筹议奏。从之。　　

○旌表守正捐躯之江苏上海县民郭和中女郭氏。　　

○癸未。吏部议准、御史章有大奏称。八品以下微员。凡应补应选者。向免赴部守候。吏部掣签汇题后。将凭封发各省督抚验看。给凭赴任。所以体恤微员。免其跋涉。若有就挑来京。仍将凭封发本省。该员往返。员缺久旷。请将此等人员。铨选得缺。附于月官之末。九卿验看后。即由京给凭赴任。从之。　　

○甲申。旌表守正捐躯之直隶吴桥县民贾福恒妻张氏。　　

○乙酉。谕军机大臣等。阿思哈奏平阳府临汾县村庄被水一摺。不无粉饰之见。且奏报太迟。地方猝遇偏灾。关系民瘼。最为紧要。理应刻即办理。刻即奏报。督抚应办之事。无重于此者。该省于闰五月初一日水发。阿思哈至十三日。方具摺奏闻。而附近之霍州等州县。有无被水。尚未查到。再称东西高河各村。倒塌房屋三百余间。而淹压兵民男妇。仅六七名口。恐州县有以多报少情弊。阿思哈身任封疆。不应怠忽若此。念其新任巡抚。著传旨严行申饬。嗣后当留心查办。不得怠缓从事。河南为山右下游。水到较后。昨览鄂容安奏摺。该抚闻山西丹、沁、两河。初一日水涨。于初六日。驰至河内、武陟。亲行查勘。如此方是。并谕阿思哈知之。俾知所愧勉。　　

○丙戌。刑部议覆、云贵总督爱必达疏称。参革盐道郭振仪。废弛盐务。亏欠成本。应行著追。按律发边远充军。接任盐道张惟寅。有意瞻徇。降三级调用。得旨。郭振仪应追银两。系挪抵脚户亏欠盐觔。此滇省向来相沿陋习。非侵蚀帑金入已者可比。既经查出。祗应严警将来。不必追究其既往。所议郭振仪按律发边远充军之处。著加恩宽免。现在应追未完银两。免其追缴。张惟寅著该督抚出具考语。送部此见。其积余银两历任滥支滥给应行著追之项。一并豁免。　　

○丁亥。上御勤政殿听政。　　

○谕、督抚为通省表率。地方之事皆其事。至如水旱震溢。灾及闾阎。尤其最重而最急者。该督抚即应体朕痌瘝乃身之意。无论偏州下邑。亲往抚绥。或遇不法棍徒。聚众闹赈。最易滋生事端。亦应亲往弹压。此乃职分当然。而向来督抚率委属员查勘。并不亲行。名曰镇静。实则偷安。独不念灾黎之辗转沟壑。呼号待拯情状耶。督抚每离治所。必须题报。此亦沿袭虚文。督抚一出。人所共知。何待题报。且督抚同城者居多。一人勘灾。尚有一人居守。携篆护篆惟便。如虑随从员役家人。不无骚扰。此自在该督抚之善于约束耳。又岂可因噎废食。是皆历来督抚养尊处优。耽于逸乐。罔恤民艰。遂成锢习。所谓为天子分忧者固如是乎。近日如河南巡抚鄂容安。一闻山西丹、沁、两河水发。涨入豫境。即亲至武陟、河内。察勘情形。如此方克称封疆重寄。甚属可嘉。山西巡抚阿思哈。于所属之凤台、高平等县被水。委员查勘。奏报又复稽迟。业已传旨申饬。云南总督硕色。巡抚爱必达奏。剑川、鹤庆、丽江等处地震。伤压甚重。仅委知府查明赈恤。提督虽非督抚可比。既在该地方。亦不当坐视。而事务更简。可以身行驻劄。与被灾之地较近。冶大雄亦仅委之游击。又福建总督喀尔吉善。巡抚潘思榘奏。宁化、清流、山水骤发。入城深至丈余。亦非常异涨。而委之知府同知以下等官。皆非慎重灾伤。矜恤颠连之意。殊属不合。著通行传谕各省督抚。嗣后不得拘泥往例。凡遇灾伤异常之地。务令亲身前往查察。应行赈恤者。一面赈恤。一面奏闻。则闾阎受惠速而得实济。即以禁奸暴而安善良。其胜委员数倍矣。朕恐民隐不能上闻。省方问俗。尚不惮数动属车。督抚等顾可深居简出。惮跋涉之劳耶。　　

○又谕、闽浙总督喀尔吉善等。摺奏福建汀州府属之宁化、清流、二县地方。本年五月十二等日。大雨水发。冲激入城。深至丈余。房舍俱多坍塌。人口亦有淹毙等语。该处积雨之后。山溪盛涨。漂及乡城。民间栖止口粮。一时不免荡析。非寻常偶被偏灾者可比。朕心深为轸念。著该督抚等。将现在一切应行抚恤事宜。即速董率有司。不必拘泥赈恤常例。一面悉心办理。一面具摺奏闻。俾灾黎均沾实惠。至所奏邵属之建宁。汀属之归化。尚有应行确勘之处。著喀尔吉善等。一并速查妥办。毋得稍有稽延。该部速行。　　

○又谕、据云贵总督硕色等奏。本年五月初一日。云南鹤庆属之剑川州地震。城垣房屋。及人口牲畜。倾倒损伤者甚多。其同时被灾者。鹤庆、浪穹、次之。邓川、丽江、较轻。大理、宾川、微动无碍等语。滇南地处极边。此番被灾甚重。朕心深为悯恻。急应实力抚绥。著该督抚等。将被灾各该处。所有应行赈济给价。及一切抚恤事宜。毋拘常例。即行董率有司。一面加意办理。一面奏闻。务令灾黎得所。以副轸念。该部速行。　　

○又谕、新柱所奏。稽查洋船出入。请颁谕旨。通饬沿海汛防。遵例查验等语。从来办理政务。惟在实力奉行。不在徒烦诫谕。洋船出入。关系海防。向来立法稽查。定例綦密。地方文武各官。果能悉心遵奉。何至有顶充偷渡之事。该将军、所引陈怡老等各案。正因该督抚平日狃于因循懈弛。不能整顿之所致。其弊专在有令而不行。初非由于训饬之不先也。倘伊等痼习不悛。而惟欲朕屡颁谕旨。朕即不厌谆详。亦徒自觉其词费耳。于事何益。可传谕沿海各督抚。伊等既有海防之任。怠废职守。责有攸归。嗣后有仍前不遵定例、实力稽查者。经朕察出。定行从重治罪。慎之。　　

○谕军机大臣等。开泰奏称。威宁州属妈姑铅厂。楚民罗奇熊。因抗断被厂员责处十板。回棚殒命。罗姓房族。拥入官房拴殴厂官一摺。罗奇熊越界造炉。本属多事。抗官违断。尤为强横。即使因杖致毙。罗姓房族。亦不应藉命居奇。乃敢拴辱厂员。逼写甘结。种种不法。唐二、刘有如等。又复乘机逞凶。刁风断不可长。且薄责十板。何至伤生。此中情节。正当深究。乃该抚止称验明杖伤本轻。委系如法决罚。而罗奇熊之如何身死。或系服毒。或系自尽。并未究明。殊属含糊疎漏。著传谕该抚。令其彻底严审。务得实情。详悉具奏。　　

○又谕、据杨锡绂奏、请将沅州府知府黄岳牧。调补衡州府知府一摺。黄岳牧、前因不胜臬司之任。降用知府。此时或谓其因降等补用。自知竭蹷奋勉。悛改旧习。或谓其于方面大员。诚不胜任。而在知府中。尚属庸中佼佼。是乃情理所有。若谓其廉明勤干。才守兼优。则黄岳牧朕所深知。其才干颇短。人亦甚俗。何能当此过誉。杨锡绂之品题鉴赏如此。亦多见其闇昧无识矣。将此传谕杨锡绂。并谕阿里衮。令其留心试看。　　

○戊子。上诣畅春园、问皇太后安。　　

○谕曰。硕色等奏至办理宫尔劝一案。甚属舛缪。前此传谕。令其严行查办者。因督等奏宫尔劝、先于出署之日。暗行寄顿。夫藩臬大员。而怀狡诈鬼蜮伎俩。则其侵欺属实矣。是以有即加刑讯、亦不足惜之谕。并非谓无论实与不实。即当夹讯也。宫尔劝、如果在厂多收铜觔。婪索肥已。则有厂内岁入。可以彻底清查。而其囊箧亦必甚丰。如不过沿袭陋规。及家人私收加秤。则所渔利甚微。与郭振仪案等耳。今据供只收归公养廉。路耗铜觔。俱已报解充公。而其任所原籍赀产。仅止此数。已大概可知。何用加之夹讯乎。且奏内称严加刑讯。又称刑讯再三。茹刑不承。徒办成刻酷之形。意谓奉旨刑讯。无论虚实。不敢不加之三木。究之外省办事。祇应虚名。虽满纸张皇。焉知非以套夹塞责。转使无知之辈。谓将布政使用刑严讯。乃因查追家产。滋传闻窃议之端。硕色等如此办理。甚属不知轻重。著严行申饬。此案宫尔劝究属有无入已。著再秉公详晰分别。另行定拟具奏。　　

○命永贵实授浙江巡抚。　　

○己丑。谕曰。奉宸苑卿。向系总管内务府大臣兼管。但有河工等务。关系紧要。如有专管之人。于事更为有益。郎中四格、著放为奉宸苑卿。专办奉宸苑事务。倭赫不必兼理。甚总管内务府大臣事务。著和亲王兼管。　　

○庚寅。旌表逼嫁捐躯之湖北江陵县民曾映彩妻陈氏。　　

○辛卯。谕、今岁恭逢圣母皇太后六旬万寿。慈福沾被。海宇同之。敬稽皇祖圣祖仁皇帝万寿。特开乡会恩科。广作人雅化。盖国家遇大庆。则必有殊常之恩。朕思以绍吁俊之鸿规。溥承欢之渥泽。于壬申年举行万寿恩科。三月乡试。八月会试。俾兹多士。共乐观光。以昭盛典。该部即遵谕行。　　

○又谕、侍卫乃武官之标准。骑射尤关紧要。去年因侍卫步射不堪。曾经降旨议处诫饬。而今日引见之侍卫。步箭仍属不堪。每发不赴的。多有贴地而去者。是诚何理。所有步箭不堪之哈禄等十四人。著交领侍卫内大臣。严加议处具奏。至领侍卫内大臣。教习侍卫。是其专责。乃平日并不善为演习教导步箭。以致如此。殊属怠忽。领侍卫内大臣等。俱著交部察议具奏。奇通阿、丰安、更有何事。并不用心演习教导。尤属错缪。奇通阿、丰安、著严查议奏。　　

○壬辰。上诣畅春园、问皇太后安。　　

○谕、保举经学之陈祖范、吴鼎、梁锡玙、顾栋高、既据大学士九卿等。公同覆核。众论佥同。其平日研穷经义。必见之著述。朕将亲览之。以觇实学。在京者。即交送内阁进呈。其人著该部带领引见。在籍者。行文该督抚就取之。朕观其著述。另降谕旨。或愿赴部引见。或年老不能来京者听。其著述不必另行缮录。致需时日。启剿袭猝办。赝鼎混珠之弊。　　

○谕军机大臣等。王廷诤办理王奠洲旧案。前经新柱藩思榘等查到之日。面加诘询。王廷诤以那苏图印批为据。随交该抚再行密查。今据奏称。此件会禀。乃严文谟欲诬王奠洲为首罪之捏禀。出于严文谟一人之手。王廷诤误信严文谟为能员。复回护汀漳道任内批词。于离任时。抽去臬司衙门印禀。以作并非枉断凭据。不知那苏图调任两广。八月十三日。交周学健署理督篆。此批系九月十六日。用印批发。交印接印。档案可凭。岂得以周学健任内批禀。作为那苏图任内批发。冀卸从前固报枉断之咎等语。观此则王廷诤始终回护。抑且取巧矣。此案久经完结。王奠洲又已病故。王廷诤业经处分。朕复加恩录用。更不问前案之直曲。但使回护取巧之习。不知悛改。在道员任内。仍复如此居心。则不但不能受恩。必且终致获咎。著准泰传谕王廷诤知之。　　

○癸巳。谕、今岁雨旸时若。入夏以来。田禾畅茂。西成可望有秋。近据直隶总督方观承奏报。河间县之西里门。及程各庄等处。有飞蝗自东而来。虽称地方员弁。合力搜捕。已应时扑灭。但所在州县。不可不豫为防范杜绝。盖蝗蝻最为田禾之害。当其始生。本不难于扑灭。捕蝗之令。亦再四申明。但农家恐其践踏苗稼。往往各怀观望。以致滋生繁衍。势不可遏。虽愚民虑不及远。护惜已之田禾。而不虑贻害他人。然先受向隅之苦。亦人情所必有。朕思计其所损苗稼。官为赏给以偿之。且向有以米易蝗之法。若仿而行之。凡因捕蝗践伤田禾。所在有司。查明所损之数。酌量分晰给与价值。则农民无所顾惜。尽力搜捕。较之蝗灾已成。始行扑灭者。难易殊矣。该部即速行知各督抚。令其通饬所属州县。实力奉行。永除灾害。以承天庥。　　

○谕军机大臣等、据直隶总督方观承摺奏、本月十九日河间县之西里门。及程各庄等处。有飞蝗一片。自东而来。当经该地方官会同营汛员弁。合力搜捕。已应时扑灭净尽等语。直隶河间、天津、皆与山东接壤。蝗蝻所起。或由邻境萌生。或致蔓延邻境。均未可定。著传谕准泰、令其即速详查。与直隶毗连各州县。及滨海之区。如有蝗蝻发生。严饬该地方官立时扑灭。务期净尽。仍令据实奏闻。不得稍有掩饰。寻奏、东省各境、上年冬雪十分深透。今岁入夏以来。又值大雨连沛。蝗蝻实无萌发之机。凡属毗连直隶之处。逐细搜查。并无蝗蝻萌动。报闻。　　

○工部议准、调任陕甘总督行川陕事尹继善疏称、重庆镇标守备。带兵分驻大庵。外委分驻木板凳。及丰和场通判。移驻大溪口。应建衙署兵房。从之。　　

○甲午。谕曰。管理向导处大臣班第奏称、围场西南两边。设立行围马甲之卡座。东北两边。设立扎萨克蒙古之卡座。与伊等水草之地相近。倘于各处巡查。不无瞻徇掣肘。请将喀喇沁、翁牛特、克什克腾、六哨。互相移易等语。朕思令蒙古等、各离水草另设卡座。则伊等不能照管牲畜。于生计无益。著加恩停其移易。仍令在原卡居住。并著围场总管喀喇沁、翁牛特、克什克腾、之扎萨克。于住卡之蒙古等。将朕体恤之意。晓谕伊等。各将所住之卡。严行防守。察拏偷窃之人。如果奋勉。奏明鼓励。倘仍有瞻徇等弊。不惟将伊等从重治罪。必照班第所奏办理。　　

○又谕、山东兰山、郯城、一带。上年被灾颇重。今岁朕经临时。留心体察。地方情形。即不及他处。后经该抚奏报。麦收分数。亦稍逊于邻郡。虽从前屡加赈恤。而民力初苏之际。即将缓徵之项。照例催输。小民未免竭蹷。著加恩将上年兰山、郯城、二县。被灾案内。缓至今年徵收之新旧钱粮米谷。及蠲剩各款。概缓于明春麦熟后起徵。以纾民力。该部即遵谕行。又谕、京师玉泉。灵源浚发。为德水之枢纽。畿甸众流环汇。皆从此潆注。朕历品名泉。实为天下第一。其泽流润广。惠济者博而远矣。泉上有龙神祠。已命所司鸠工崇饰。宜列之祀典。其品式一视黑龙潭。该部具仪以闻。　　

○寻议。春秋祭品礼仪。均与黑龙潭龙神祠同。从之。　　

○乙未。上诣畅春园、问皇太后安。　　

○是月。两江总督黄廷桂奏。两江近日以来。得雨裁插。米价渐减。惟是人稠地窄。食指不赀。全资客贩。稍稽便需平粜。且上江凤颍一带。下江淮徐各属。动遭漫淹。节年赈济。仓贮大概不充。从前湖北湖南。曾经拨协仓谷。河南亦曾协济杂粮。可否令楚豫二省督抚。酌量于湖南湖北。动拨谷石。分发两江存贮。其河南则不拘粟麦动拨。由河路分发淮徐等处。得旨。览。此或系因灾。岂有无事而资邻省之理。此奏恐非诚。将以博去后之思乎。卿不宜出此。　　

○江苏巡抚王师议覆、御史陆秩条奏清厘积欠一摺。查江苏积欠钱粮。弊窦多端。清厘匪易。如该御史所奏。每图设立一人。持单催令粮户自封投柜。今江南有名无实。率皆图书串通算房。代纳代投。拖延挪移等语。查包揽侵蚀。未必尽系图书。而图书为一图之总。作弊尤易。揆厥由来。俱不能力行自封投柜之法。应如所奏。严饬地方官。明白晓谕。令粮户自封投柜。毋得私相授受。违者照例治罪。又奏称江南州县。徵比钱粮。止论银数。不问姓名。统计某图共该若干。若至八分九分。图书便可塞责。至某户有欠无欠。官实不知。欲除此弊。必须按时将各图花户。内摘内销等语。查江省徵比钱粮。诚有此弊。庸懦牧令。止顾一时考成。如地丁漕项等款。某项限急。即先徵解。或徵至多半。计其处分甚轻。即谓不妨宽至下年。如此递欠。徒责之图书何益。至于内摘内摘内销。实为切要。应如所奏。严饬各属。实力奉行。违者以惰徵参治。又奏称管徵幕宾。串通算房。多少有无之中。高下其手等语。查徵比幕宾。舞弊得贿。虽未必尽人皆然。亦所不免。应如所奏。自督抚以及州县。时时防察。毋得疎懈。得旨。如所议行。　　
</div>
    <div class="pagination">
<a href="清实录乾隆朝实录_page544.html">上一页</a><span>...</span><a href="清实录乾隆朝实录_page540.html">540</a><a href="清实录乾隆朝实录_page541.html">541</a><a href="清实录乾隆朝实录_page542.html">542</a><a href="清实录乾隆朝实录_page543.html">543</a><a href="清实录乾隆朝实录_page544.html">544</a><span class="current-page">545</span><a href="清实录乾隆朝实录_page546.html">546</a><a href="清实录乾隆朝实录_page547.html">547</a><a href="清实录乾隆朝实录_page548.html">548</a><a href="清实录乾隆朝实录_page549.html">549</a><a href="清实录乾隆朝实录_page550.html">550</a><span>...</span><a href="清实录乾隆朝实录_page546.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
