<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 54 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 54 页/共 263 页</h1>
    <div class="content">　　○遣敕谕建州左卫都督佥事凡察董山等尔等世居边陲旧为亲戚正宜同心协力抚率部属用图长久往岁冬因尔一卫存留二印已尝遣敕谕尔凡察董山协同署事将新印进缴今尔凡察乃奏董山不应署事都指挥李章加等又奏保凡察独掌卫事此事朕处置已定岂容故违敕至尔等即遵依前敕存留旧印随将新印缴来务在安分辑睦毋为小人所惑自取罪衍尔凡察所奏取回人口已敕边将如例给粮接济尔等其钦承之复敕辽东总兵官都督佥事曹义等遣人往察其二人不和之故及多人之情并计议处置之方奏闻处之
　　○甲戌巡按山东监察御史等官何永芳奏山东乐陵阳信海丰因与直隶沧州天津卫地相接蝗飞入境延及章丘历城新城并青莱等府慱兴等县已专委指挥江源添委左参议李雯等设法捕瘗  上命驰驿谕三司御史务在严督尽绝稽迟怠误者具实究问
　　○乙亥南京  太庙  社稷坛殿宇梁柱多有朽腐者诏太监刘宁等修理遣驸马都尉沐昕祭告
　　○敕行在都察院右佥都御史丁璇曰往者鹤庆军民府民杨仕杰妻阿夜珠告土官知府高伦谋杀其子观即命法司移文勘验既而大理卫千户王蕙勘报伦擅率军马欲谋害亲母杨氏又称其母告伦不孝及伦私歛民财多造兵器杀戮军民支解枭令等罪遂敕黔国公沐晟都督沐昂同云南三司巡按御史体覆后各官皆奏伦所犯为实及伦赴京诉冤蕙又奏其妻刘氏与百户刘刚等协同为恶都察院已逮各犯问拟重刑听决今伦累诉止因与叔宣争袭官职宣教令阿夜珠妄告及因与蕙争娶周氏为妾蕙挟讎诬陷其所勘杀死者多是病死其中亦有强盗拒捕之人亦有家人佃户今尚存者伦母杨氏后亦至京诉称伦无不孝之事实为宣等陷害朝廷累次行勘其总兵三司官或利伦之田产或纳宣等贿赂皆未尝躬诣体勘惟遣人代行所遣之人亦岂复有公道今蕙逮至京师即输款与伦同词除释刚等六人械系伦蕙以俟体实外今特敕尔及御史严恭宜潜自为计或令严恭托以他事亲诣鹤庆地方公干设法密访乡村军民夷人务得伦所犯及原勘保官陷害实情奏来区处此是申理土官冤抑重情朕以尔二人廉能故密命尔尔须体朕至意存心正大毋有偏狥以妨朝廷公道
　　○行在兵部左侍郎邝野言参赞甘肃军务本部尚书柴车当往代右佥都御史曹翼而疾甚不能行乞更命一人  上曰车有疾令回乡医治其命大理寺少卿程富为都察院右佥都御史代之○山西都指挥使马贵为署都指挥佥事李庸讦奏其贪秽不奉法奸收军人妻女为妾下巡按御史曹泰＜訁訇＞问所连者皆实  上特命贵戴罪视事赃之当徵者徵之事之当正者正之
　　○丙子靖江王府辅国将军赞亿卒遣官赐祭命有司营葬
　　○总督云南军务行在兵部尚书兼大理寺卿王骥奏云南曲靖卫及曲靖军民府军民皆举卫镇抚丁显才干乞与署职以抚其人  上命升显为指挥佥事抚恤军民夷人勿别差调骥又奏贵州直抵云南洱海等处自洪武以来初开道路因蛮夷叛服不常兼山恶路险是以设立站堡编发为事充军者二百人接递军需又与附近夷人犬牙相制近来有司不知利害不加存恤凡一经过扛擡私货动役百人甚至不足则剥衣服役妇女日夜不休以致逃窜流离十去七八且原站堡止有百户无印信是以诈伪莫辨乞铸降印信仍出榜禁约从之又言云南密迩贼巢声势相闻正会兵聚操发号施令之始军威不振赏罚不行无以惊慑蛮夷激劝将士其管军官有不遵号令贪虐害军不理边备者欲待奏报惩治动经数月请依便宜事例处置然后奏闻庶号令归一军声易振  上曰云南都指挥犯罪见征进者依前敕以军法处之非征进者奏闻处之各卫指挥犯罪者会总兵镇守官鞫之仍以奏闻
　　○镇守延绥等处都督佥事王祯奏狭西布政司右参政年富怒绥德卫指挥等官给粮赈济军民輙杖辱之军民因而饥死者甚众富亦奏祯遇寇出没輙托言人饥马瘦不敢追剿居常不训军士教场草生尺余及私役军士买妾骄淫事下巡按御史同三司会勘当逮问  上俱宥之既而祯复坐奏秋青草场不实命狭西按察佥事许资勘之并勘得祯其他不法如富言者数事事下巡按御史鞫验祯罪多显迹而资所奏亦有虚者  上曰祯肆恶不悛罪本深重朕第念武臣再屈法宥之资勘事不以实罚俸一月
　　○给南京金吾左等卫官军骑操马五百六十一匹
　　○丁丑行在鸿胪寺通事序班祁全奏臣先奉命往四川勘事切见松潘等处祁命等簇寨番人杂处有大姓小姓之分僧教道教之别如国师商巴罗只儿监藏等此道教为小姓禅师绰领等此僧教为大姓各有管摄不相干预近年以来商巴因与离叭剌麻争夺境土紏集番众互相讎杀乘机虏掠军民孳畜以致边境不宁动扰兵众深为未便今商巴及绰领见在京师乞各授敕一道令照族姓分守地方钤束番人毋相侵犯庶几蛮夷知警边方宁谧从之
　　○镇远侯顾兴祖安乡伯张安等官捕蝗事竣还京大同都司蓟州永平亦奏捕灭已尽  上曰畿甸多蝗朕日夜为忧今已殄绝民其少瘳乎
　　○己卯占城国王占巴的赖薨其孙摩诃贲该以王遗令遣王孙述提昆等奉表来朝贡方物并乞恩嗣位
　　○户部右侍郎张凤言近日行在户部以副总兵吴亮奏贵州缺粮移文令于龙江盐仓掣挚客商盐内支五千七百余引于两淮运司余盐及私盐内凑拨一万引运赴镇远等府收贮备用缘龙江仓盐多杂以灰土泥沙到彼价低不堪易米给军宜俱于两淮运司支给欲俟奏报诚虑迟误军饷已如数给之  上曰凤司国计能任事如此良可嘉矣
　　○直隶当涂县大信巡检司前漕河南通大江舟行避险者悉由此行后以江水泛涨沙土壅积不通有司请＜锍-釒＞浚从之
　　○庚辰贵州宣慰使司土官宣慰使宋斌遣舍人龙源等广西利州土官知州岑颜遣判官苏祖旺等来朝贡马赐彩币等物有差
　　○赐占城国王孙述提昆等袭衣靴袜彩币钞绢有差
　　○行在山西道监察御史刘克彦言近命臣往顺天府所属捕蝗所过涿州等一十州县谷麦间有伤损犹未为害惟房山县地僻蝗多麦苖殆尽其民饥乏损伤仍复采薪燃炭以供驿传之费又有军校厨役园户守厂诸项差占官马驴牛令老幼妇女代养频年饥馑终日愁苦臣所亲历目睹若非朝廷曲加恩惠必皆转死沟壑请敕该部将坐派军需应徵夏税陪补马匹等事悉为停免柴炭等项夫役亦量减免使其稍得休息及时布种黑豆荞麦以为秋成之望然后于边山之处深掘壕堑以防明年飞蝗遗种复生庶可无害  上是其奏命该部即行之
　　○行在户部奏御马监光禄寺并象马牛房草束俱取办于山东河南并北直隶府州县缘今顺天等府蝗旱糓草少收先尝奏准行在后军都督府并本部差官摘拨运粮军采刈秋青草运至在京通州及花园草场收贮今年七月至十一月应运草六十二万束请就令运赴近便水次坝上等八马房收积备用从之
　　○辛巳免直隶徐州并丰沛二县被灾粮二万二千四百余石草二万二千一百三十余包
　　○总督云南军务行在兵部尚书兼大理寺卿王骥奏五月初七日得木邦报已起军马于境上俟候接应官军其孟定府刀奉来刀门班等俱各来降而叛寇亦保等皆屯于孟定欲催大军攻之臣等议以为盛夏多瘴难于进兵候总兵官定西伯蒋贵兵至即分路进讨  上敕贵等曰比得骥奏欲待尔等至日合兵前进尔等宜同心协和精深计虑务出万全更湏抚恤军士甘苦同之知人善任奖励作兴则大功未有不成者勉之勉之
　　○赐祭延安绥德等处阵亡官军百户钱聚等十人
　　○壬午升大宁都司都指挥佥事张锐为贵州都指挥同知贵州布政使司右参议李睿为按察司副使先是尚书王骥奏贵州官军月粮皆于四川关支相去甚远舟车不通各卫差一二人总领其粮动以千数皆贱粜之而军士不过得盐一斤半斤而已况四川之粮皆百姓肩挑背负积之甚艰而出之甚贱以致军士妻子衣食不给皆剜蕨根度日而亲管官员又不矜恤剥削万端按察司及御史以地方广阔巡历不周俾被害军士饮恨吞声无可控诉切见贵州等二十卫所屯田池塘共九十五万七千六百余亩所收子粒足给军食而屯田之法久废徒存虚名良田为官豪所占子粒所收百不及一贫穷军士无寸地可耕妻子冻馁人不聊生诚为可虑乞选堂上官一人及推能干按察司副使或佥事一员照狭西例于行在锦衣卫管事官选调一员署贵州都司事使其提督卫所镇抚蛮夷经理屯田询察贤否庶几奸毙可革边境宁谧  上曰骥所言甚善吏部即会官保举廉能公正官一人为按察司副使兵部于都指挥指挥内推保廉干善抚恤军士者一人管都司事至是吏部兵部以锐睿举故命之
　　○巡按山西监察御史曹泰奏钦睹敕谕今岁以来灾沴数见京畿尤甚洪范咎徵皆由人事尔等皆与国同体自今其体朕心以敬天爱人为心毋懈夙夜庶几以回  天意以固  宗社生民之福此诚  皇上克谨天戒怀保小民之深意也续该都察院右副都御史朱与言奏今四方间有水旱四时未尽差谬七曜未皆紊度是盖大臣之过乞罢大臣尸位者以应天变其时蒙恩勉令脩省不赐黜罚今南北直隶蝗蝻又生水潦荐至此必大臣中尚有稔恶怙过属官中或有背公向私以致灾沴不息乞敕御史给事中指实奏闻去其一二仍令堂上官考察属官选择廉公大臣分行天下考察外任官此端本澄源兴利除害之要道也＜锍-釒＞奏  上是之令给事中御史参议以闻于是都给事中胡清监察御史马谨等交章劾行在吏部尚书郭琎少保工部尚书吴中都察院左副都御史李浚太仆寺少卿崔奎通政使司右通政李锡国子监祭酒贝泰中军都督府左都督陈怀右军都督府左都督萧授老疾妨政工部左侍郎李庸新建伯李玉后军都督府左都督沈清中军都督府都督同知王贵贪婪无守吏部右侍郎洪玙户部右侍郎陈瑺都察院右佥都御史程富行止不端通政使司通政使李暹敷奏粗俗太常寺少卿蒋守约寺丞王一居戴庆祖持身不洁顺天府府尹姜涛不谙抚字国子监司业赵琬性刻伤教乞将琎等罢归田里玉等勒还私第如此则灾患可弭休徵可致而有以衍国家万万年无疆之休矣  上曰彼为大臣而不能秉法循礼何以表率僚属黜之固当然其中亦自有贤否姑兼存之使改行从善如更不悛必不曲贷
　　○行在后军都督府掌府事太子太保成国公朱勇吏部尚书郭琎等上章言灾沴之兴实由臣等冒昧所致伏乞  圣恩涵贷许令戴罪脩省以图自新其属官中有不职者臣等考核奏闻在外官吏先行巡按御史考察然后选择大臣遍历咨访务在官得其人军民安业以上回天意  上曰尔等宅心公私处事得失皆朕所素知但念为朝廷重臣非有大故悉置不问柰何善不加脩过不知悔致兹物议之纷纷也继自今宜革心改行以赎前愆往岁遣人考外任官进退多有不公今姑已之其贪酷虐害军民者令御史三司官体实来闻
　　○宣府等处管粮参政刘琏言宣府所辖各卫仓添设经历各所仓添设吏目提督出纳今长安岭雕鹗赤城马营云州等堡指挥等官提督不便请如例添设  上命于龙门守御千户所添吏目一员专司出纳指挥等官毋得干预
　　○蠲义勇左神武后会州路州沈阳中护燕山等卫水灾屯种子粒一千一百六十四石
　　○癸未哈密忠顺王倒瓦答失里遣使臣马黑麻等罕东等处都指挥绰儿加等遣使臣锁南儿加等俱来朝贡马驼方物赐宴并赐彩币等物有差
　　○命脩长淮卫城○甲申升行在兵科给事中王永和为本科都给事中永和九载任满给事中宋杰等荐其详慎乞仍留侍从故升之
　　○日生左右珥色黄赤鲜明
　　○丙戌行在国子监祭酒贝泰致仕泰金华人由乡贡任教谕进国子助教升司业以大臣荐升祭酒善教洪熙间命魏国公定国公入监读书宠赐优厚至是以老疾丐休从之
　　○丁亥遣中官祭中霤之神
　　○直隶海州并河间府属县各奏五月中大雨雹六月旱山东寿光临淄二县各奏旱蝗民食不给税粮无从办纳  上命行在户部覆实除之
　　○宥山东备倭署都督佥事李福罪初福受捕鱼户诉状杖登州卫指挥孙凯凯父通诋福福并执通杖之八十枷示卫门既而释之通奏福诸不法事事下巡按御史逮诸所连者鞫之有实请治福罪  上宥之第住俸半年戒以再犯不宥
　　○戊子宥守备兰州卫都指挥同知戴旺罪初镇守右佥都御史王翱劾奏旺不操练军士所部教场地俱垦为田且言旺久废疾请别选公廉干济者往代之事下行在兵部奏请行镇守官会勘其实至是言旺疾实未笃操练时当歇役教场地虽非旺自垦然为人盗垦旺不能禁罪终难逭请寘于法  上曰姑宥之再犯不宥
　　○行在都察院右都御史陈智行在工部左侍郎李庸有罪罢为民初庸以智都风纪尝私馈之会有言灾异由大臣不脩省改过请罢其尤以回天意者监察御史给事中遂劾庸贪赃无厌不顾廉耻庸衔智受馈不已庇奏智贪婪暴怒诸不法罪并诬监察御史给事中朋奸党蔽  上怒命行在锦衣卫俱执之下百官究状太师英国公张辅等上其狱俱当流例输赎黜为民  上曰庸智皆大臣朕累宥其过略不知戒不才如此可再用邪其免赎即发回原籍为民
　　○先是行在吏部右侍郎洪玙为监察御史马谨等劾其行止不端有玷名爵有旨宥之至是玙自陈右都御史陈智子滥膺保举为本部考黜御史章圭枉问工部主事孙雷为民为本部紏举因挟私讎朋比诬陷乞敕多官辨之  上曰陈智已寘诸法玙姑令任事命六科给事中从公体验具实以闻○己丑敕谕赤斤蒙古卫都督佥事且旺失加都指挥佥事革古者可儿即等近遣医官哈先往哈密公干已敕尔及沙州卫都督困即来等遣人护送出境沙州卫已即遵承而尔等竟致违误又闻尔革古者及指挥锁可者亦鲁伯等率领家属常往沙州地界肆为寇盗甚或诈冒沙州名目邀劫往来使臣盖朝廷建立卫分授尔官职正欲管辖一方之众而尔等自为不道尚安望其钤束下人使之安分乎传闻之言事或失实朕已悉置不问自今宜恪秉勤诚恭承朝命毋蹈前非庶几享福于悠久
　　○命劄失巴嗣其季父领占巴为真脩禅师给敕命
　　○升行在大理寺卿王文为行在都察院右都御史行人司行人高寅为行在光禄寺少卿行在鸿胪寺序班张如宗为本寺寺丞
　　○以福建都司各卫所仓改隶府县先是巡按监察御史姚璧奏福建滨海卫所仓廒旧隶武职管属恃其豪横欺毙多端寔为民病乞改隶有司仍于各府县置通判县丞一员提调收支粮斛  上命行在户部移文福建三司官议至是奏以为宜从之
　　○免直隶滁州全椒来安二县旱伤粮一千三百一十余石草一万八千四百余包
　　○广西按察使章聪劾广东署都指挥杜信守备广西地方不严哨备致贼杀虏人民从容遁去请治其罪从之
　　○夜有流星大如杯色青白出尾宿西北行至房宿后七小星随之
　　○庚寅敕谕六部都察院大理寺通政司六科锦衣卫朕以菲德恭承  祖宗大宝主宰兆民夙夜祗勤惟恐一人或有失所间以畿内旱蝗尤存兢惕有言京师大臣怠肆所致遂下其章明示百辟俾之脩省而任言责者指擿群过事多失实若勋臣端士小过微瑕及暧昧无徵之事咸在掇拾朕览所言虚实混淆悉已不问但令改过然犯者不感恩而悔过言者犹抱忿而致罔呶呶不厌无人臣礼夫贪黩者生民之蟊木□＜虫虫＞诬罔者国家之谗贼其最甚者皆已黜罢尔大小官员宜各秉礼义持廉洁存忠厚戒贪欲素为善者益加自励永保禄位终全誉名素不检者即洗心改虑以务善行以保令终其悉勉之凡言事者必审察的实勿诬是为非勿毁直为曲理刑者务在公平推究情实毋枉非辜毋忽人命如或怀私妄言及纵情滥刑国法必所不宥鬼神亦有阴诛其悉勉之掌风纪者尤须秉公持正振肃纲纪抑浊扬清扶植善类有实犯者必公言之勿惮权贵有屈抑者必明辨之毋忽卑贱用称朝廷耳目之寄各属官中或有庸劣不任贪婪无守及轻薄生事枉人者堂上官具以名闻将降罢之庶几所用皆贤治平可望特兹敕谕其敬承之毋慢毋忽
　　○时取到逃匠皆带刑具罚工  上以天气酷热令有司脱去之
　　○甘肃参赞军务行在兵部尚书柴车卒车字叔舆杭州钱塘县人天资秀敏由举人擢兵部武选司主事转员外郎永乐八年  驾征北车扈从以行还迁江西布政司右参议明年坐事左迁兵部职方司郎中升岳州知府居三岁复入为职方郎中宣德五年升兵部右侍郎三载转左侍郎时西鄙不靖以车廉干命往协赞狭西军务调遣军马督运粮饷皆得事宜赐金织衣一袭先是虏寇凉州副总兵刘广丧师败律不以实闻反要功赏至是车劾奏其罪  上命械广诣京以车尽心为国赐以金币岷州卫土官都指挥后能家人冒功升赏车上言罢革诏嘉之遣使宴劳赐赉甚厚仍增俸一级在边章＜锍-釒＞凡数十上切中时病同事多不喜其所为车持论益坚不事阿狥满考升兵部尚书正统五年召还请归展墓明年还朝感疾  上遣医视之复俾还乡调治未行卒讣闻赐葬祭如例官给舟车归其丧车历事四朝凡四十余年操履清慎中外称之
　　○夜月犯毕宿
　　○辛卯命魏国公徐显宗为正使给事中李素为副使持节册晋王庶长子钟铉为榆社王次子钟铎为徐沟王西城兵马副指挥张贵女为云丘王美堣妃以晋定王第八女为垣曲郡主配王裕命裕为宗人府仪宾给赐诰命冠服等件
　　○壬辰晋王美圭薨王晋定王长子母妃傅氏洪武三十二年生永乐三年封为晋世子二十一年封平阳王宣德十年袭封晋王至是薨年四十三讣闻  上辍视朝三日遣官赐祭王和厚易直恭事朝廷久而愈笃谥曰宪命有司治丧葬
　　○漕运右参将都指挥佥事汤节言徐州至济宁诸闸本积水以便漕舟今使客怙威至即起闸吏胥莫能禁臣见徐州吕梁二洪剥浅小船可令给与各闸传送使客庶利于积水从之
　　○癸巳封持戒禅师绰领为清修广惠国师给诰命银印
　　○革直隶凤阳府量积仓从知府杨瓒奏请也○直隶真定府民程仲良等六人保定府民刘士名等三人各出粟六百石有奇狭西宁夏卫舍人王荣军余叶荣等四十六人西安府民泰福等四人各出豆粟三百石有奇直隶徐州民刘芳等四十三人庐州府民许再兴等十五人山东兖州府民宋琛等十三人各出榖千石有奇赈济赐敕旌谕复其家
　　大明英宗法天立道仁明诚敬昭文宪武至德广孝睿皇帝实录卷之八十
　　大明英宗睿皇帝实录卷之八十终
　明英宗睿皇帝实录卷之八十一
　　正统六年秋七月乙未朔享  太庙
　　○遣中官祭司门之神
　　○辽王贵＜火受＞奏欲朝京代世孙仕壥以婚礼毕奏欲诣京谢恩俱以道途＜叐＞涉复书止之
　　○狭西平凉府开城县奏本县民户数少差占数多遇有急务实难措置内土军三百八十四户户有二三十丁者止一军役乞令无应民差奏下行在户部议土军优免五丁余听科差从之
　　○罢监察御史周軏陆瓛章圭成规方洙为民时敕各衙门堂上官考其属右都御史王文言軏瓛贪墨无守圭规佻薄生事枉人洙庸劣不任请皆罢黜从之
　　○丙申山西按察司佥事刘翀下狱有朱氏者先为安陆侯吴杰妾杰死改嫁指挥张能能死又嫁指挥程鹏皆为妾鹏坐事诛翀慕其赀貌取为妻至是巡按御史曹泰劾奏翀忘廉耻配失节妇为风宪玷  上命逮翀下狱鞫之
　　○丁酉复除顾晃为江西临江府清江县县丞晃在任专理粮税寻丁忧去任民思之不置及是起复会邑民六百余民保其公勤不苛故命复之
　　○出内帑银一万一千二百余两送云南总督军务尚书王骥处收贮以备赏劳从骥奏请也
　　○少保兼行在工部尚书吴中奏臣因久病蒙命医调治未能全复月支俸粮不无虚费乞为住支  上曰卿事先朝累有勋绩迨辅朕又效劳勤俸粮仍旧关用庶称朕优待老臣之意
　　○十三道监察御史劾行在吏部右侍郎洪玙内行不饬  上命法司执玙及所连者廷鞫玙具陈与御史讐嫌以暗昧事加己遂释之
　　○河南彰德卫辉开封南阳怀庆五府山西太原府山东济南东昌青莱兖登六府辽东广宁前中屯二卫直隶东胜兴州  □二卫蝗生  上命行在户部速移文镇守巡按三司官严督军卫有司捕灭  戊戌  仁孝文皇后忌辰遣官祭  长陵
　　○书复庆王秩煃曰所喻真宁王母丧欲躬营葬于韦州已允所言但令以礼自持勿贻下人之议
　　○书复永和王济烺曰得府中长子美坞奏知叔祖遘疾甚朕心愓然特遣医者吴端赍药星驰往疗惟叔祖善加调摄早遂痊愈以副朕亲亲之望○山西大同卫军王信过姊家遇僧詈之姊怒逐信遂敺杀姊狱具当斩审刑员外郎萧维祯以为赦例但不宥子孙谋杀父母祖父母者弟杀姊当原
　　上曰信杀亲姊忍心害理其宥死发哨守极边
　　○己亥敕云南威远州土官知州刀盖罕曰叛寇思任发侵尔境土遣人胁尔从逆尔毋招曩猛能秉大义效忠朝廷悉出金赀分赉头目尔母子躬擐甲胄贾勇杀贼斩其头目刀泒罕追逐余贼过江溺死数千斩首数百级得其战舰战象仍留兵守贼所据江口之地忠义卓然深足嘉尚今特升尔正五品授奉政大夫修正庶尹封尔母为太宜人俱锡诰命银带及彩币表里酬尔母子勋劳陶孟刀孟经等亦赐赉有差尔宜益勉忠义以副朕怀
　　○调江西建昌府新城县知县陈员韬于吉安府永新县永新县知县冯受于新城县临江府清江县知县胡季本于本府新淦县新淦县知县杨度于清江县南康府星子县主簿廖文昌于吉吉安府安福县安福县主簿陈祥于星子县先是本布政司言员韬季本文昌才堪繁剧而县友简静受度祥才宜简静而县反繁剧乞易置之庶各称其才  上曰朝廷用人正欲度才授任遂命吏部如所言更调之
　　○巡抚大同宣府右佥都御史罗亨信言大同今岁春夏少雨人皆艰食新拨屯田旗军二千九百名该徵子粒一万七千四百石乞减半徵收从之
　　○行在大理寺左评事马豫言臣奉敕审刑切见各处有司官吏捉获强盗意图升赏逼令多招人犯彼盗乘机概以讐人指攀所司輙拷掠成狱不待详报伤死者甚多请令各处三司及卫府州县今后强盗勿听妄指果有赃证务行巡按监察御史按察司官会审方许论决若未审录有伤死者勿准例升赏  上从之仍命法司行各处官司凡鞫狱囚务要详审得实不许輙听攀指冤及无辜
　　○庚子永和王济烺令总旗贾旺守母妃坟旺数有侵盗且出怨言王欲罪之旺诣阙言内使李诚自宫不净永乐十五年与王宫人通王夫人杖死所通宫人诚以他事诱王敺死夫人及其母后数有欲发其事者王輙杖死以灭口千户李珙为王治私宅以居所奸妓者妓者生女甫三岁珙即求以其幼子为仪宾又言庆成王羙埥令总旗徐旺诱妓者与奸因奏升旺为典仗有欲告者王假他事杖死之二小旗尝为盗王隐之而召其妻与奸踰年始出之余所连者尤众法司逮治俱服论贾旺绞诚斩珙等俱赎杖复职二王所坐在赦前宜勿论  上曰然第珙所犯重其调之边卫仍以书谕二王今后戒慎庶小人无得藉口
　　○命翰林院修玉牒
　　○江西丰城县沙月等湖堤单薄易决有司请填筑以便民从之
　　○壬寅山西交城县民王景聚林贤临县民白惟能高志荣朱景祥王有禄山东兖州府民宋深徐洪李祥武自然刘上成于子文王大用郑刚裴宁林茂邢智纪信钱贵宋谦武定州民李通张文直孙胜孙谦刘友直李本王子全李贵王雄各出稻麦千石有奇佐官赈济赐敕旌劳复其家
　　○行在兵部左侍郎邝野等言京卫武学教授纪振请立学规下臣等议臣等会同少师兵部尚书华盖殿大学士杨士奇等议武学虽隶兵部亦属御史提调其都督以下子弟选材器颇优家道相称者百四十人通前所选幼官一百人均分六斋肄业其所选幼官或有选除袭替则依旧选补其堂名明伦六斋名居仁由义崇礼弘智惇信劝忠一幼官及武职子弟所读之书小学论语孟子大学内一本武经七书百将传内一本每日总授不过二百字有志者不拘必须熟读三日一温就于所读书内取一节讲说大义使之通晓春夏秋月每日辰时初刻入学至未时末散冬月申时散一都指挥纪广等五十一员俱已年长难于读书惟令五日一集听讲其会讲之日教授训导咸在内轮一员以大诰武臣历代臣鉴百将传及古今名臣嘉言善行内采一叚升座讲说务在坦直明白易晓各官齐班祗揖立听有未晓者许其请问再为解说务使粗知大义讲罢祗揖而散其幼官子弟亦随后听讲一幼官子弟日写仿纸一张率以百字为度有志者不拘一幼官子弟有事请假先自训导以达教授明立假簿量事繁简缓急定与限期依限赴学一都指挥纪广等升堂听讲执弟子礼不系听讲之时相见各以礼待其幼官以下常在学肄业者必行师弟子礼一都指挥纪广等听讲之日遇有公差及当操之日皆须报知本学明注簿籍事毕仍前会讲幼官内有领队管队官如遇操练之时分作两班轮下教场三日一换亦须报知本学明注簿籍操毕仍前赴学不该操者依旧在学一本学置纪过簿一扇都指挥等官有犯学规者学官以言训饬不从者明书其过三次不改具呈总兵官处随宜惩戒其余幼官子弟有犯量情责罚一提督御史下学悉依宪纲礼仪其勉励官员子弟须稽考勤惰量加警饬毌致废弛一教官幼官及武职子弟廪馔每人月给食米三斗  上曰可其令教官用心诲之
　　○狭西绥德卫守备大桑坪寨指挥佥事安贵言本寨地临极边新设营堡守备其军士自餧其马口粮月支止四斗食用不足乞如例量拨在官屯田与赎罪草束支给兼用口粮月增五升从之
　　○甲辰命故建州左卫指挥佥事丹保奴子买秃袭职
　　○夜有流星大如杯色赤有光出天棓西南行至天弁
　　○乙巳山西布政司奏社稷秋祭在迩而晋王已薨其庶长子未受封缺主祀者事下行在礼部议尚书胡濙等言礼经三年丧不祭惟祭天地社稷为越绋行事注谓不敢以卑废尊今晋王庶长子钟铉近已册为榆社王其令主祀于礼为宜从之
　　○赐狭西都指挥佥事哈剌卜花指挥祁贤彩叚表里有差先是罕东安定二卫洎申藏簇仇杀总兵官宁远侯任礼承  上命遣二人赍敕抚谕宁辑以还故有是赐
　　○命故锦衣卫指挥使徐晟子辅袭职
　　○山西巡边都指挥同知戴旺私役军士招妓者与饮为巡按御史所奏命旺自陈状至是旺输罪  上以其不文过饰非宥之
　　○丙午诏占城国曰昔我  祖宗恭  天明命君主天下海内海外四方万国无间远迩一视同仁咸欲使之安其分遂其生故各建统属以主其治朕祗嗣大宝一循旧章故占城国王占巴的赖爰自  先朝以迄今日恭事朝廷勒脩职贡逾久逾笃始终一诚聿兹云亡宜有继续其孙摩诃贲该敦厚慎恭贤类其祖上能事大下能保民今特遣正使给事中舒瞳副使行人吴惠赍敕封摩诃贲该为占城国王以主国事尔大小头目人等其钦遵朕命尽心辅翼惇行善道俾凡国人咸蒙大平之福庶几副朕仁覆一统生民之意遂命其来使述提昆逋沙赍敕谕摩诃贲该敬效臣职恭脩朝贡善抚国人和睦邻境并以织金纻丝纱罗赐王及其非
　　○顺天府尹姜涛奏本府八月乡试例取举人八十名近者浙江等布政司并应天府举人俱视常例有增惟顺天府仍旧然本府与应天府俱有监生并各处儒士吏典应试乞准应天府例增二十名从之
　　○行在户部郎中王瑄奏近奉敕偕山东布按二司官协脩预备之政已提督济南等六府州县储积杂粮一百九十一万六千九百余石脩盖仓囤收贮今臣回京请令布政司参政一员不妨本职往来监督禁革奸弊春时巡抚赈贷秋成督并还官岁终仍具还官之数以闻庶使人有惊惧粮无亏耗从之
　　○巡按江西监察御史李俊言天下各卫所军士多援例诡称老病亡归其补伍又不以壮丁第以幼者纪录图附近地又有募异姓以代希脱免者有妄指亲族或良民者有不听官吏里老勾解者究其原皆各处漕运诸船军士受赂载归沿河巡司不加诘察所致请敕都察院出榜禁约各卫所军士果老疾者勾丁得代始释逃卒及载归者俱调边卫巡司失于诘察者罪如律章下行在兵部以为逃卒之禁已有著令不必榜示宜以俊言谕诸天下清军者  上从之
　　○狭西汉中府石泉县儒学署教谕事举人黄士文言天下各邑文庙社稷诸坛每岁春秋祭祀共用猪羊五十四只帛三十六叚此在壮邑措置固易至如石泉民止一里五十六户贫窘者多措办实难洪武间文庙祭仪官给价米比因撙节粮储惟给以钱乞令邑民四里以上者给官钱不及四里者酬以米庶几民困少苏事下行在礼部覆奏凡州县不及三里者春秋二丁第行释菜礼其过三里者悉仍旧制从之
　　○丁未贻书永寿王志埴曰比闻王偕弟以行香故引火者官校四十余人于南山五台寺观游览三宿方回而防闲甚疏万一为小人所侮非惟亏损令德其如先王遗体何凡今诸王之出在礼有不可已者亦必先期遣人驰奏今叔以游览轻出露宿不知自爱是皆惑于左右小人之邪说继今宜谨自防非亲亲之厚不致此言叔其亮之
　　○敕缘边诸将曰今已立秋正当防慎之时尔等须预饬边备将士须勤操练须熟器械须整齐马匹须膘壮瞭望须远计虑须滐盖虏情谲诈切不可恃其有使往来而不为之备自古边将之善谋者寇虽未至常若寇在目前须臾未尝怠忽故终无寇患尔等慎之慎之
　　○行在刑部署郎中事员外郎刘广衡奏近奉命巡视浙江其杭州等九府属县民饥已发在官米榖赈济湖广按察司佥事曹鼎亦奏辰州等四府所属州县民饥已赈济之各具数以闻
　　○直隶河间顺德二府所属州县复蝗命大理寺少卿顾惟敬并监察御史郎中主事分捕之
　　○命监察御史陈永李俨王通捕蝗于顺天诸郡邑初已命御史邢端刘克彦陈璞史濡至是克彦璞濡有他属故以永俨通代之
　　○己酉中元节遣官祭  长陵  献陵  景陵○代王桂宠其侍女荣花菊花妃徐氏妒之粪其鼻口漆其身成癞已而傅药溃烂之复潜令卫卒阴仲谦诱之亡去大同府官以闻  上命王妃勿问仲谦付佥都御史罗亨信治之狱成坐杖命杖讫发甘肃充军仍敕谕王自今宜严肃内外以正家法凡有当行之事悉令世孙奉行不许妃嫔干预
　　○赐迤北来降达子哈儿苦答冠帽银带金织袭衣银钞彩叚表里房屋器皿
　　○命行在翰林院侍讲学士陈循往同翰林院侍讲陈用为应天府乡试考官
　　○敕广西总兵官安远候柳溥参将都指挥田真及广西都布按三司巡按御史曰得浔州府奏前年桂平县大藤峡等山贼时常出没未及二年所劫本县及平南藤容三县民五十余家虏去男妇六十余人牛羊近百强占田土然不闻尔等奏报此事若果有之尔等皆居显位何忍坐视又闻总兵官虽调湖广等处官军在彼哨守其不服水土病死亦多以致贼无忌惮民罹其害敕至即公同计议各委堂上官一人往彼会知府等官斟酌民情事势如何且遣人抚谕如贼能革心顺服还所虏男妇牛畜及退所占耕民田则赦其前罪谕令改过如贼怙终不从抚谕必剿除之以安边民用兵之际须分别善恶不可滥及无辜以招天谴慎之慎之
　　○敕四川都布按三司曰今得董卜韩胡宣慰使克罗俄监粲奏其所进语录经文已贮成都府兴福寺马二百一匹欲从保县前来被杂谷瓦及谷敦之人伐树寨路不容经过乞差原管进马沈镇抚男羽等往彼接取此事虚实虽未可知第夷人远来朝贡不可为小人所沮敕至尔等即遣羽等或增选一二人同其差来人前去接取就访察杂谷瓦及谷敦之人果不遵礼法阻绝道路即令谕以祸福利害不许生事启衅如彼执迷不从尔等同议停当奏来区处不可视以为常有失远人归向之心尤须严饬所遣毋得纤毫有所需素搅扰番夷取罪非轻尔等其钦承朕命毋忽
　　○辛亥敕宣府总兵官都督谭广左参将都督佥事黄真右参将都督佥事杨洪往因备边及操习神铳军士常令尔等就彼造演箭用今闻尔广于宣府立神铳演箭局尔真尔洪于独石等处亦团局造火枪神铳等器此器旧无在外成造之例虑日久传习者多必有漏泄之弊敕至尔等即便停止将已造完者会同镇守内官赵琮佥都御史罗亨信盘点贮库具数奏闻遇有警急酌量取用如后阙用来京关领
</div>
    <div class="pagination">
<a href="明实录英宗实录_page53.html">上一页</a><span>...</span><a href="明实录英宗实录_page49.html">49</a><a href="明实录英宗实录_page50.html">50</a><a href="明实录英宗实录_page51.html">51</a><a href="明实录英宗实录_page52.html">52</a><a href="明实录英宗实录_page53.html">53</a><span class="current-page">54</span><a href="明实录英宗实录_page55.html">55</a><a href="明实录英宗实录_page56.html">56</a><a href="明实录英宗实录_page57.html">57</a><a href="明实录英宗实录_page58.html">58</a><a href="明实录英宗实录_page59.html">59</a><span>...</span><a href="明实录英宗实录_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
