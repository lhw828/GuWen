<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 529 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 529 页/共 848 页</h1>
    <div class="content">○顺天府以宗室乡试中额请。得旨、取中五名。　　

○乙丑。遣官祭贤良祠。　　

○谕军机大臣等、据色卜星额奏、湖南头二三帮漕船。上年欠完芜湖关木税银二万三千一百十八两零。并本年欠找木税银五千七百七十五两零。延不交纳。请饬催追完缴。又另片奏、江广重运漕船。任意包揽客木。沿路耽延。行走迟滞。此弊江西湖北。间或有之。惟湖南帮为甚。请饬该省严禁各船丁舵。毋许包揽客木。例外多带各等语。江广重运漕船。向准跨带竹木。原以御风浪而资贴补。近来帮丁惟利是图。每有逾额多带。或包揽客货。以致运行迟误。且于过关时并不照例纳税。经前次明定章程之后。此风尚未尽革。若不严行查禁。何以肃关务而利漕行。著林则徐、讷尔经额、即严饬该管粮道、查明各该帮应交芜湖关税课银两。照数催追完缴。迅速解交该关。以便随同下届钱粮。补行解部。以清年款。毋再迟逾。并严禁各船丁舵。不得任意包揽客货。致误运行。如有例外多带。即著各关查照道光八年谕旨。将客木解卸。漕船放行。令木商自行报税。总期漕运关务。两有裨益。将此各谕令知之。　　

○又谕、有人奏、山东盐务。因商累另行招募。该盐政出示。本云如愿应募。准自行到纲试办。不准朦混保举。藉端撞骗。逮后运司出示。则云无论土著坐贾行商。如有家道殷实。堪以应募之人。立即禀送投充。其意似欲勒派。现在外间传闻。有谓地方官需索多赃。并有富民畏累。逃往外境等语。招商原为行盐。岂容勒派滋弊。该省盐务。既系奏准招募。何以张贴告示。前后互异。致省外州县。藉端需索。且致百姓畏逃。尚复成何政体。著经额布即行转饬该运司恪遵原奏。妥为办理。无许私自改动。稍滋弊端。其州县官藉派索诈。致富民逃往境外。如果实有其事。尤属大干法纪。著即确切查明。严行惩办。毋稍徇隐。将此谕令知之。寻奏、遵查该运司招商示稿。核与长芦盐政奏案及饬发告示。俱属一意相承。并无私自改动、前后互异之处。亦无州县藉端需索各情。现仍督饬运司妥募殷商。设法行销。总期国课民食。两有裨益。得旨、妥为之。　　

○又谕、有人奏、山东莠民日众。请密谕妥为查办。据称山东匪徒习教。曹州府所属较多。此种莠民。人皆视为善良。不但同教之人信附。即寻常百姓。亦鲜有知其为匪者。惑人愈众。敛钱愈多。终归不妥等语。匪徒传习邪教。为害地方。屡经查拏。总未尽绝。傥或办理不密。必致闻风逃遁。且恐激成事端。著该抚即遴派善于访缉之干员。才具沉细。不致冒昧妄动者。俾令访明会首何人。聚会何处。会中头目几人。是何姓名。分住何县。密带干役。按名指拏。以净根株。原摺钞给阅看。将此谕令知之。寻奏、遵派妥员改装易服。分赴曹州等府密行咨访。旋据禀自秋徂冬。周历各处。并无习教之人敛钱集众等事。第玩法匪徒。奸诈百出。时刻须防。现拟每间一月。仍派员分赴各该处严查。俾地方官知有委员梭巡。亦不敢不认真访缉。得旨、随时留心。不可一查了事。　　

○又谕、有人奏、山东盐务。渐归凋敝。每年应徵正杂课款、及加价帑利、共约银五十六万两。现在钱价过贱。须制钱八十余万千。方能易及此数。较嘉庆二十年以前。约多出制钱三十万千。更兼南运各境。近为淮北票盐浸灌。引皆不销。每年赔课。又须制钱五六万千。共赔制钱将及四十万。此皆新增之累。该省曾经另请加价二文。以资津贴。经部议驳。仍恐办课艰难。即另易新商。而来则亏折。亦必辗转倒累等语。淮北票盐。浸灌山东引地。以致南运滞销。前经该省将此项额引。暂为停领两年。以销往年积引。设两年之后。票盐仍复浸灌。积引仍未畅稍。又将作何办理。因思淮北票盐。既能浸灌。其能多销可知。应否将山东南运不销各引。改归淮北票盐行销。著该抚体察今昔情形。通盘筹画。从实核议具奏。至盐斤加价一节。业经该部议驳。而各商因钱价过贱。办理艰难。亦须妥为筹画。总期课款有著。商民免累。方为尽善。将此谕令知之。寻奏、遵查南运各州县。距淮较近。距东较远。起运东盐。路远费重。盐价亦不免较昂。现当淮北改行票盐。盐价极贱。南运引地。始则受灌滞销。继则悬秤不卖。该商等受累既重。课绌引悬。请将南岸受灌较重之商邱、宁陵、柘城、鹿邑、夏邑、永城、虞城、睢、铜山、砀山、萧、宿、十二州县引地。归于淮北。一律改行票盐。按票抽税。庶课帑悉归有著。至北运引地。每盐一斤。加制钱二文。计每人每日食盐二钱。每年仅多费钱十二文。既不至于病民。该商等贴补有资。应缴课款。亦必能年清年款。下部议。寻议、各省行盐。如以境界毗连。私贩易于阑入。即将沿边引地。改归他省行销。则邻私愈逼愈近。必致逐步侵占。无所底止。该省南运各州县。距东虽远。而转运实便。距淮虽近。而转运实难。且查萧砀等县。为东运腹地之藩篱。傥归并淮北。改行票盐。则外无拦隔。该省北运引地。反受私冲之害。又将何以防御。况永阜场每年计少捆盐十余万引。积无所用。势必偷卖横行。有碍官引。更不可不防其渐。至该省盐价。已加至三文。统计每年共加银二十七万余两。自未便再议增添。专顾商情。致妨民食。业经奏驳在案。该抚所称不至病民。并该商等能年清年款之处。亦未能确有把握。所奏均无庸议。从之。　　

○丙寅。上诣绮春园问皇太后安。　　

○以詹事府詹事毛树棠、为内阁学士。兼礼部侍郎衔。　　

○以翰林院侍讲张日章、署日讲起居注官。　　

○丁卯。谕内阁、给事中况澄奏、重犯脱逃。请饬认真躧缉一摺。各省地方。遇有命盗重案。承缉官果能上紧查拏。何至要犯远扬。日久无获。若如所奏、陕西紫阳县民妇邹周氏一家四命一案。又盛京刑部员外郎吉泰、被雇工燕成杀死、并另毙二命、砍伤多人一案。又山东范县民人郭庭训等、讎杀郭明得等七命一案。要犯在逃。未能拏获。此等情节重大。该地方官并不严缉正凶。按律惩办。则寻常逸犯。尚安望其严密缉捕。不致漏网耶。总由该管上司。意存徇庇。于参限内设法迁调。以为规避处分地步。即循例核办。亦不过开参了事。以致各州县等官任意迁延。罔知愧奋。使民冤难雪。凶暴稽诛。玩泄成风。莫此为甚。著盛京将军、山东陕西各巡抚、迅饬各该地方官即将三案要犯。勒限缉拏。归案究办。并通饬所属各州县协力侦缉。俾正刑诛。傥敢玩视民瘼。仍前怠忽。著即将承缉各官。指名严参。从重惩处。毋得稍存姑和眠。以重民命。并著步军统领衙门、顺天府、五城、暨各省督抚、严饬各属。凡遇要犯在逃。缉获另结之案。务即按名弋获。随案完结。如敢视为已结案件。不肯实力摉捕。或任听捕役人等隐匿卖放。一经查出。即行据实参奏。毋稍徇纵。庶凶徒不致幸逃。而闾阎亦可安堵矣。将此通谕知之。　　

○又谕、吴清鹏奏、造卷错误。请交部议处一摺。此次顺天乡试。正蓝旗应试诸生祥泰、业经投卷。并未亲赴衙门填写卷面。因书吏代写。致将同名异旗未经投卷之祥泰三代履历。误填卷面。遂致无卷不能进场。该府丞业将书吏照例惩办。其未能详细核对之治中资镇衡、著交部议处。吴清鹏未能先事觉察。著一并交部议处。　　

○又谕、失察领催冒领恩赏之正白旗满洲参领果勒炳阿、副参领庆升、帮办甲喇事务之兴德、误出图片之佐领宗室崇泰、俱著交部分别严加议处。该都统等虽经据实检举。究未能先事详查。著一并议处。　　

○署京营右翼总兵裕诚、因病赏假。以镶白旗蒙古副都统特登额、署京营右翼总兵。　　

○礼部议准、前任河南巡抚杨国桢疏报、采访新蔡县节烈妇女张氏等五十四口。请建总坊旌表。从之。　　

○修浙江东西海塘泼损埽工。从巡抚乌尔恭额请也。　　

○戊辰。世宗宪皇帝忌辰。遣官祭泰陵。　　

○上诣安佑宫行礼。　　

○谕内阁、周天爵奏、运船遇浅。请添雇剥船等语。据称运河浅处甚多。剥船实不敷用。现在未过故城者。尚有江西两帮。湖南三帮。未出东境者。统计十帮。自应设法赶催。著经额布即于现存例备、及另行添雇船只外。再添雇剥船六百只。交该署督迅速起剥。妥协办理。　　

○又谕、周天爵奏、请将勒索丁费之运弁革职审讯一摺。湖南头帮领运千总单继善、需索该帮旗丁王三盛规费银两。实属目无法纪。且恐另有贪赃不法情事。著先行革职。交讷尔经额提集全案人证。讯明该革弁确受数目。及收存税银。是否有意隐匿。均应逐一严讯。彻底根究。按律惩办。以儆官邪。寻奏、单继善病故。其应缴关税。及得受赃银。现饬查追。报闻。　　

○又谕、前据御史帅方蔚奏称、四川广元县有差役千余人。东乡县典史衙门设有厅役数百人。勾串丁书。勒诈婪赃。应请查禁。当降旨令鄂山据实查明。兹据该督查称、广元县正役帮役。额设一百数十名。东乡县典史衙门。现在实止额役六名。均无可裁减。并无滥设白役数千名及数百名之多。所奏应毋庸议。惟川省州县。地方辽阔。词讼繁多。该地方官若不时加访察。难免白役滥充。闾阎扰害。著鄂山通饬各道府随时认真稽查。如有违例私设冗役。即行据实揭参。并嗣后傥有白役犯案。一经查出。即将该州县及失察之该管上司。一并从严参办。毋得姑容宽纵。以肃吏治而惩奸蠹。　　

○又谕、前因在籍给事中瞿溶、呈控常州府各县收漕。浮勒折钱一案。当降旨著陈銮、怡良、于漕务完竣后。确切核办。兹据该抚查明、常州府所属各县。上年漕务。均照旧章办理。并无官吏浮收。及民心不服情事。漕粮为天庾正供。在民不准稍有拖欠。在官不得任意浮收。自应遵照旧章。无任丝毫增添滋弊。以示限制。如经徵各州县。违例浮勒入己。及任听漕记人等刁难勒掯。苦累闾阎等事。著即分别严参提究。其刁劣粮户。如不慎选好米。强以低丑潮杂之米。赴仓挜交。甚至健讼把持。抗粮多事。著即从严惩办。无稍宽纵。　　

○谕军机大臣等、湖北正考官翰林院侍讲贾桢、系上书房行走之员。著林则徐于该员出闱后。即传旨令该员迅速回京供职。将此谕令知之。　　

○成都将军凯音布等奏、遵查夷匪起衅缘由。及饬办情形。查马边厅属夷地。与雷波、屏山、峨边等厅县接壤。环绕凉山。此次该夷等因阿什子家黑夷三和、与大乌抛家黑夷熟果、互打冤家起衅。扰及内地。遂有乏食夷支。乘机附和。在毗连老林居民场市。肆行焚抢。并有汉奸熟夷。从中勾结。该夷伎俩。素恃山高箐密。可以藏匿。兵退复来。习为故常。现将沿边匿匪。悉行捕灭。仍严饬该镇督同将弁等相机筹度。实力穷摉。以免后患。报闻。　　

○免云南铜厂民欠无著工本银。　　

○准浙江、湖南、江西、帮船遭风亏折米石。分限买补。　　

○己巳。秋分。夕月于西郊。遣睿亲王仁寿行礼。　　

○谕军机大臣等、本日据琦善奏、接据青县知县罗珍禀称、近日有外来穷黎。扶老携幼。男女成群。肩挑背负。每起自三五人至十余人不等。由南而北。询其原籍。多系山东临清、乐陵、德平等州县人。因本境被旱。欲赴京东一带。投靠亲友各等语。此等穷黎。因原籍灾歉。以致纷纷赴京东一带觅食。琦善以畿辅重地。理宜肃清。业已截留。妥为资送回籍。所办甚是。经额布身任巡抚。于地方被灾穷黎。自应设法调剂。俾得就近谋食。不致转徙他方。所有此次由直隶咨送回籍穷黎。著即派委大员。督饬所隶各州县妥为安抚。毋致流离失所。是为至要。将此谕令知之。　　

○又谕、本日据仓场侍郎铁麟等奏、南粮入关太迟。恐误回空等语。本年山东直隶运河浅阻。节节耽延。江广等帮军船。尚在武城故城一带起米。并有未出临清闸者。前议添雇民剥一千只。亦未能如数赶到。著琦善迅速催雇剥船。轮转应用。总期不误回空。方为妥善。至截卸囤米。原出下策。傥能办理迅速。照例迎剥起剥。依限回空。不必遽议及此。琦善接奉此旨。务即体察情形。督饬文武员弁。认真催趱。其所须船只。迅即雇觅应用。若能轮转起剥。不致另筹卸囤。则回空自可无误。原摺片著钞给阅看。将此谕令知之。　　

○又谕、据裕泰奏、查有前任江西学政福申家人萧三、在该省城窝赌放债并置产等情。该犯前因跟随福申考试。索诈得赃。发遣释回。并不遵照路票回籍。听官管束。辄敢潜至江西犯事地方。盘踞多年。窝赌放债。置有房屋。已属玩法。且该犯自配释回。焉有重资。恐其从前犯案时。寄顿赃款。漏未查出。不可不彻底根究。即有牵涉福申之处。亦须严行查办。不可因福申业已革职。有意开脱。则大负委任之意也。著裕泰即督同臬司悉心严审。据实具奏。将此谕令知之。　　

○又谕、本日据都察院奏、甘肃已革两当县知县王大千、遣抱呈控秦州知州杨钰贿和张吕氏控案。已明降谕旨、著瑚松额秉公审办矣。此案据该革员呈称、秦州知州杨钰贿和张吕氏控案。因畏伊呈明。央令县丞张万选、候补府经历廉九皋、向伊贿寝。给银二千五百两。经伊将贿银呈明学政、转咨总督查办。杨钰复捏情节。贿串诬陷。致伊反被参办各等语。案关被参讦告。且有因案贿和重情。虚实均应彻底根究。著瑚松额亲提研讯。务得确情。毋得稍有不实不尽。以成信谳。至杨钰既有贿和等情。该革员曾将贿银呈明学政。罗文俊何以不奏明请旨。径行转咨总督查办。该督据咨如何办理。并著明白据实回奏。将此各谕令知之。寻罗文俊奏、前任两当县知县王大千遣丁递禀。仅呈缴贿和张吕氏银二十三两。其贿和该参员之二千五百两。并未呈缴。据称并未向总督及两司衙门控告。祇求咨办。是以转咨督臣查办。报闻。　　

○前任闽浙总督程祖洛奏、台湾嘉义二县划匀疆界。及改拨户口钱粮章程。一、徵收正供。配运兵米眷谷。分别匀拨。以专责成。一、丁耗钱粮。解支起运。俸工养廉。分别划扣。以便造报。一、番社屯租。分别改划代徵解给。以备徵调。一、大武陇巡检。归两县管辖。更换印信。一、新划台湾县四里。原设弁兵月米。循旧支放。修建汛署兵房。归入修理兵房本案造办。一、新划四里未结命盗等案。按年分归两县审办。一、嘉义县湾里溪迤南各庄。划归台湾县管辖。其取进文武生童。责成台湾道通融酌拔。以杜争端。下部议。从之。　　

○命翰林院编修孙瑞珍、在上书房行走。　　

○庚午。谕内阁、经额布奏、南粮出境。酌办情形一摺。本年直隶山东一带。运河阻浅。前据漕运总督周天爵、奏明大概情形。昨复据仓场侍郎铁麟等奏称、起剥船只。未能如数赶到。已降旨饬令琦善迅速将剥船陆续催齐应用。无误回空。兹据经额布奏称、漕臣奏请将山东剥船九百只。趱入北河备用。现在山东正在吃紧之际。恐不敷转运。自系实在情形。惟天庾正供。断不可误。疆臣尽心职守。无庸强分畛域。著经额布体察情形。如水势足资浮送。即催趱前进。傥须起剥运送。亦即酌量办理。至添雇剥船。节节轮转挽运。自资得力。递相接济。无虑水势日消。总期有裨漕行。军船依限归次。方称妥善。　　

○又谕、贡院围墙。堆盖棘茨。原以肃关防而昭慎密。本日据监试御史多斌等奏、围墙棘茨。因风吹落。又据监临隆文等奏、查明并无别项情弊。惟现当关防之际。不能即时补盖。著步军统领衙门顺天府多派营员坊官。于墙外严密巡查。所有吹落棘茨。并著确查下落。随后添补。以昭慎重。　　

○辛未。谕内阁、昨日礼部将伴送越南国贡使之广西署梧州协副将新太协副将那龄阿、带领引见。该员年逾七旬。精力衰颓。难期振作。该督抚早应甄别。或奏请勒休。或送部引见请旨。即伴送贡使。沿途照料。亦应派委精明强干之员。何得以衰迈庸员充选。那龄阿著以原品休致。邓廷桢、梁章钜、著传旨严行申饬。所有越南国贡使。著派郭继昌伴送出京。沿途小心照料。邓廷桢接奉此旨。迅即遴派妥员。趱程迎出。无论行抵何处迎著后。郭继昌即交与派出之员带往。自行驰赴新任。　　

○癸酉。上诣绮春园问皇太后安。　　

○予故土尔扈特扎萨克郡王散达克多尔济祭如例。　　

○甲戌。谕内阁、御史文丕奏、坛庙祭祀。宜严门禁一摺。坛庙祭祀。典礼攸关。门禁理宜严肃。以昭诚敬。嗣后著稽察之王大臣、于未经上祭之先。严密查察。无许一人混入。至行礼时。尤当认真稽察。无论何项差使人员。概不准擅自出入。傥仍前怠玩。别经查出。惟王大臣是问。　　

○谕军机大臣等、据关圣保等奏称、博窝番贼。甫经投诚。现在宿凹宗、曲木多两处。来有番贼共一千余名。声言报讎。要将唐古特官民。全行杀害。并向寨内抢取粮食。杀伤土兵。烧断曲木多桥梁。使我兵不能相顾。又将官寨围困。其边坝、巴里郎等处。复有番贼一百余名。在大路抢劫。居民躲避。现派番兵前往查办等语。番民犬羊性成。旋服旋扰。兹复胆敢纠众抢粮。围寨伤兵。种种情形。实属目无法纪。自应严加惩办。以靖地方。现经该大臣等、酌派前后藏及江孜番兵。合之该处土兵。共有二千余名。兵力不为不厚。足资制敌。著即饬令各该处番官戴琫等迅速带往。相机剿办。并饬噶布伦策垫夺结等察看情形。傥该贼番等见我兵威。即知畏惧。务令将此次起意为首及助恶之人。速即全数献出。痛加惩治。其未经随同滋事者。妥为安置。如敢始终抗拒。负固不服。即著该大臣饬令噶布伦等悉心筹画。整饬戎行。认真剿捦。务俾慑服。惟不得轻率前进。或致偾事。至带兵番官等、尤当严行饬谕。凡经过及驻劄地方。务即严加约束。毋令目兵人等稍滋扰累。其与博窝连界之江达拉里硕板多边坝等处。并著飞饬汉番官弁。派拨兵丁。实力防堵。毋令番贼势穷逃窜。阑入卡内。以靖边防而杜后患。将此谕令知之。　　

○又谕、关圣保等奏、廓尔喀年贡到藏起程日期一摺。又另片奏、该国王例进贡物。逐一查点。与上届相符。惟另有小铜炮一尊。又洋镜洋表珊瑚毡片等件共七箱。据该噶箕等禀称、铜炮系该国王另外呈进。其洋镜等物。系该国王之妻呈进等语。此次该国王于例贡之外。另进贡物。自系倍加恭顺。惟天朝抚驭外藩。具有定制。例进贡物。应仍照旧章办理。其额外进呈各件。著该大臣等。妥为存贮。俟该噶箕等回国时。仍令将原物带回。并著该大臣等、向该噶箕等告以天朝制度。俱系照例办理。尔国王之妻。向无呈进贡物之例。业经代为奏明。大皇帝以尔国王恭顺可嘉。格外体恤。年例贡物。照旧赏收。是尔国王向化悃诚。已蒙洞鉴。所有另行呈进、及尔国王之妻呈进各件。仍交尔等带回。嗣后尔国王务当仰体大皇帝爱惜尔国民力之意。毋再额外贡献。以符定制。至该国王求赏银两之处。俟该噶箕等到京进表时。再降谕旨。将此谕令知之。　　

○又谕、关圣保等奏、请暂缓查阅后藏营伍边界。据称后藏江孜定日三汛营伍边界。每年秋季。例应驻藏大臣轮班前往。查阅一次。惟道光十三年查阅届期。因筹办博窝军务。曾经奏准暂缓等语。现在博窝番民。又复滋事。该大臣等自应在藏会同筹办。以期妥速。所有本年应行查边阅伍。准其援照成案。缓至来年秋季。再行前往。至饬委该管将备。就近校阅。并赴各边隘周历巡查。往返脚价盘费。暨例赏各等项。俱著照所议办理。将此谕令知之。　　

○陕甘总督瑚松额、奏请入觐。得旨、本省实无可署督篆之人。若由京派往。徒劳往返交代。卿祇可仍缓前来。俟朕遇便斟酌可也。　　

○缓徵甘肃皋兰、金、陇西、古浪。四县暨东乐县丞所属被旱歉区新旧额赋。　　

○乙亥。谕内阁、前因南运河浅涸。军船阻滞。有旨令琦善催雇剥船。迅速办理。兹据该督奏称、本年漳卫来源。水势甚微。自临清至南皮等处。节节浅露。袤延千里。挑浚捞泥。难期深远。其浅处仅存二尺一二寸。加以挑穵束水。所增无多。现届秋汛水落。傥再消耗。即空船亦难挽行。纵令尾帮军船赶赴津关。截卸北仓。犹恐缓不济急。惟有将在后各帮。遇有较大集镇。借用民房。截卸囤贮。饬令原运弁丁。守候剥运。以便军船南下。其已抵津关之江西等帮。即就近在北仓截卸。赶令回空等语。现在节过秋分。运河水势。难期骤长。在后江广军船。自以赶紧回空。连樯南返为急。若再稍为延缓。必致有误新漕。当此万分吃紧之时。自应通筹熟计。务臻妥协。至借用民房囤贮。亦须妥为办理。勿致扰累。著仓场侍郎、直隶漕运各总督、山东巡抚、体察情形。无分畛域。妥速筹办。务使米石接续北来。空船克期南下。毋得迁延观望。致有贻误。至截卸北仓。著仓场侍郎查照成案。酌派坐粮厅一员。饬令前赴天津办理。　　

○又谕、户部等衙门议覆、吉林将军祥康等奏。承办薓斤酌加劝惩一摺。吉林等处承办拣选官薓之员。如递至三年。均能九成以上者。著改为加三级。无庸送部引见。　　

○谕军机大臣等、有人奏、广东地方。日形疲弊。敬陈六款。垦请整饬一摺。据称该省盗案叠出。会匪居多。有添弟会三合会各名目。联结党羽。种种扰害。一涉词讼。需索多端。又该省州县。徵收粮米。闻有每石折银六七两之多。纵容书差。受贿包庇。至积贮便民。莫如设立义仓。以民捐充贮之谷。备岁歉不时之需。于官民均有裨益。若巡船之设。原为捕盗堵私。近来各船。只图收受地面陋规。并未缉获私匪。水陆营汛。渐至有名无实。该省盐务。宜杜私侵。必须随时体察。设法疏销。至榷税一节。尤宜厘剔弊窦。其坐省奸夷喳口□典等、及零丁洋已造之趸船。均须驱逐各等语。著邓廷桢等即将摺内所指各款。逐加确查。如有似此弊端。务须破除情面。认真惩办。总期吏治戒行。均有实效。方为妥善。原摺著钞给阅看。将此谕知邓廷桢、祁＜?土贡＞、并传谕文祥知之。寻奏、遵查各款。一、粤东负海依山。向为匪类渊薮。综计两年来。前后获犯几及五千人。其中间有结拜弟兄者。然并无添弟三合名目。至民间词讼。土音实属难解。但初到之员。学习一半年后。亦可渐通。并不尽凭书吏传达。其有串供诈骗者。一经查出。即当据实严办。一、粤省徵米。系供兵糈之用。从未折银解司。其自愿折纳小户。仍按照便民章程。酌量妥办。傥书差土棍。敢于浮收包揽。立拏惩治。州县据实参处。一、省城向无义仓。前值岁收中稔。因偕司道等首先捐廉。并绅商富户。随同踊跃乐捐。共建盖东西两仓。现已工竣。即令买谷存贮。其平粜赈恤一切章程。仿照社仓事例。妥议立案。似可经久无弊。一、通省水陆兵丁。按营核计。兵数足额。并无减克情事。且武职人员。缺无肥瘠。亦无所用其钻谋。至考核各营。老弱庸劣。沙汰殆尽。所有节次具奏拏获各匪。得自营弁者居多。尚无被控收受陋规、得贿放行之案。一、现当遵拏纹银出洋、鸦片入口之时。陆续获解匪徒。均系本犯自认出洋。并无妄拏商船之案。惟潮州琼州各府商民。每图捷径。航海往来。应请查照原奏。通行晓谕。令各商船概走内河。不许出洋行走。如有必须经洋之处。须领有新给船照。及各关税单。验明放行。亦不得妄拏勒索。一、粤省盐务。分别省潮引地。省河各埠。历经严定缉私章程。潮桥各埠。或有埠无商。或有商无本。以致各路私侵。自应尽力查拏。力筹补救。至潮盐由海运至郡城。一路河道淤塞。前经该商捐资挑浚。挽运已通。或可渐期起色。一、趸船寄泊外洋。业经将驱逐情形具奏在案。其口□渣口□典即口□渣吨并口□颠口□地两夷。因行商积欠未清。控经发司确审。俟审明后即勒限回帆。以免久留滋弊。得旨、一切认真勉力为之。　　

○直隶布政使托浑布奏、回任日期。得旨、看汝才具。深惬朕怀。但今人外任年久。或沾染时习。或因循苟且。或始勤终怠。皆非实心为国之道。汝其一力向上。协同督臣琦善。凡吏治武备仓库弭盗安民诸大端。实心讲求。实力办理。以副朕得人望治之心。万勿自弃。勉益加勉。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　
</div>
    <div class="pagination">
<a href="清实录道光朝实录_page528.html">上一页</a><span>...</span><a href="清实录道光朝实录_page524.html">524</a><a href="清实录道光朝实录_page525.html">525</a><a href="清实录道光朝实录_page526.html">526</a><a href="清实录道光朝实录_page527.html">527</a><a href="清实录道光朝实录_page528.html">528</a><span class="current-page">529</span><a href="清实录道光朝实录_page530.html">530</a><a href="清实录道光朝实录_page531.html">531</a><a href="清实录道光朝实录_page532.html">532</a><a href="清实录道光朝实录_page533.html">533</a><a href="清实录道光朝实录_page534.html">534</a><span>...</span><a href="清实录道光朝实录_page530.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
