<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 718 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 718 页/共 848 页</h1>
    <div class="content">
○以礼部尚书陈官俊、充经筵讲官。　　

○以伊犁惠远城开垦地亩。予同知庆辰等升叙有差。遣戍已革员外郎董梦龄等分别释回。赏伯克楚鲁克等顶翎。　　

○乙丑。以岁暮祫祭。遣官祭太庙中殿后殿。　　

○赏御前行走科尔沁扎萨克土谢图亲王色登端噜布、乌珠穆沁扎萨克车臣亲王彭苏克纳木济勒、科尔沁扎萨克图郡王索特纳木伦布木、乾清门行走喀尔喀扎萨克郡王托克托瑚图噜、紫缰。　　

○丙寅。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○遣官祭太岁之神。　　

○诣皇太后宫问安。　　

○暹罗国使臣披耶唆哩巡段哑派拏车突等四人于午门外瞻觐。　　

○丁卯。上御保和殿。筵宴朝正外藩。科尔沁、乌珠穆沁、巴林、喀喇沁、奈曼、敖汉、翁牛特、苏尼特、阿巴噶、四子部落、土默特、扎噜特、阿巴哈纳尔、茂明安、鄂尔多斯、郭尔罗斯、喀尔喀、青海、阿拉善、土尔扈特、察哈尔、王贝勒贝子公额驸台吉塔布囊等、随文武大臣依次就坐。诸乐并作。上进酒。召左翼科尔沁扎萨克土谢图亲王色登端噜布、卓哩克图亲王巴图、达尔汉亲王索特纳木彭苏克、扎萨克郡王僧格林沁、扎萨克扎萨克图郡王索特纳木伦布木、郡王济克默特朗布、扎萨克贝子济克默特、乌珠穆沁扎萨克车臣亲王彭苏克纳木济勒、巴林扎萨克郡王那木济勒旺楚克、喀喇沁扎萨克都楞郡王色伯克多尔济、奈曼扎萨克郡王阿宛都瓦第扎布、固伦额驸德木楚克扎布、敖汉扎萨克郡王达尔玛济尔第、郡王布彦德勒格哷固鲁克齐、翁牛特扎萨克郡王喇特纳济哩第、苏尼特扎萨克郡王齐旺扎布、阿巴噶郡王萨尔济勒多尔济、四子部落扎萨克郡王伊什齐当、土默特扎萨克贝勒那逊鄂勒哲依、扎萨克贝子德勒克色楞、右翼喀尔喀车臣汗阿尔塔什达、乌里雅苏台参赞大臣赛音诺颜扎萨克亲王车林多尔济、扎萨克亲王额林沁多尔济、车登巴咱尔、扎萨克郡王托克托瑚图噜、那苏隆巴咱尔、那逊巴图、青海扎萨克郡王达锡旺扎勒等、至御座前。赐酒成礼。　　

○是年。旌表孝子、江苏等省李性等二十五名。孝义、江苏等省狄翔鸿等四名。孝女、江苏吴氏等五口。孝妇、福建赵林氏等六口。守节合例、满洲富森布妻巴岳特氏等一百十六口。蒙古倭楞额妻吴氏等五十三口。汉军蔡呈湍妻刘氏等三十二口。内务府扎拉丰阿妻李氏等四口。各省驻防张志松妻王氏等二百二十九口。奉天等省徐兰妻刘氏等一千一百四十七口。夫亡殉节、蒙古定住妾王氏。直隶等省苏勋杰妻陈氏等三十口。未婚守志、满洲忠鼐聘妻瓜尔佳氏。蒙古德顺聘妻白氏。江苏等省沈文蔚聘妻颜氏等二十八口。百岁寿民妇、江苏等省顾天禄等三十六名口。五世同堂、直隶等省李福功等四十七家。各给银建坊如例。　　

○一产三男、奉天等省刘禄等三家。　　

○会计天下民数谷数。直隶等省通共大小男妇四万一千七百二十三万九千九十七名口。存仓米谷三千二百一万八千二十一石四斗六升七合八勺。　　


大清宣宗效天符运立中体正至文圣武智勇仁慈俭勤孝敏成皇帝实录卷之四百一

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十四年。甲辰。春。正月。戊辰朔。上诣奉先殿行礼。诣堂子行礼。　　

○遣官祭太庙后殿。　　

○率王以下文武大臣诣寿康宫庆贺皇太后。礼成。御太和殿受朝。作乐宣表如仪。　　

○诣大高殿。寿皇殿。行礼。　　

○御乾清宫。赐皇子亲藩等宴。　　

○以来岁皇太后七旬万寿。命于本年八月举行恩科乡试。来年三月举行会试。　　

○命乾清门侍卫护军统领扎勒罕泰、在御前行走。　　

○己巳。上御紫光阁。赐蒙古王贝勒贝子公及外藩使臣等宴。并赏赉有差。　　

○命喀尔喀扎萨克郡王拉苏隆巴咱尔、青海扎萨克郡王达锡旺扎勒、土默特扎萨克贝勒那逊鄂勒哲依、均在乾清门行走。　　

○庚午。高宗纯皇帝忌辰。遣官祭裕陵。上诣奉先殿。寿皇殿。行礼。　　

○谕内阁、朕于二月二十七日由圆明园启銮。三十日祗谒东陵。礼成后。于三月初三日驻跸南苑。初八日回圆明园。所有应行事宜。著各该衙门照例敬谨豫备。　　

○又谕、赛什雅勒泰奏、请将部缺笔帖式斥革管束等语。所奏甚是。喀什噶尔部缺笔帖式德克吉柯、于联顺解任之际。协同乌噜木齐骁骑校讷莫因、禀恳欲随联顺前往伊犁。并未批准。德克吉柯、竟擅用台马八匹。声称迎接开明阿。取道东往。实属行踪诡谲。任性妄为。德克吉柯、著即斥革。讷莫因、亦著暂行革职。一并解赴伊犁。交布彦泰、惟勤、归案严讯。该部知道。　　

○以阿克苏屯田丰收。予员弁议叙。赏兵丁一月盐菜银。　　

○辛未。上诣大高殿行礼。　　

○幸圆明园。　　

○奉皇太后居绮春园。　　

○诣安佑宫行礼。　　

○给江苏海、桃源、二州县暨大河卫上年被水灾民一月口粮。　　

○给浙江富阳、新城、余姚、三县上年被水被旱被风灾民一月口粮。　　

○贷陕西定边、洋、怀远、葭、四州县上年被水被雹灾民耔种。　　

○给河南中牟、祥符、通许、阳武、陈留、杞、淮宁西华、沈邱、太康、扶沟、十一县上年被水灾民一月口粮。并贷尉氏、项城、鹿邑、睢、四州县灾民仓谷。　　

○癸酉。上诣绮春园问皇太后安。　　

○皇八子奕詥生。　　

○甲戌。世祖章皇帝忌辰。遣官祭孝陵。　　

○谕内阁、潘锡恩奏、挑河工竣。并勘办御水等工一摺。江南长河挑工。现已验收如式。惟第三十五分、宽深尺寸。尚有不敷。所有承挑此段工程之铜山县县丞陈保元、著即摘去顶带。以示惩儆。至山盱义河、跌塘过深。溜势湍激。必应由外越筑之处。著该督督饬道将等赶紧进筑。务期一律稳固。工竣核实量验。傥承办员弁草率偷减。不能如式。著即指名严参。毋稍姑息。　　

○缓徵直隶景、东光、二州县上年被水村庄额赋。展缓三河、武清、蓟、大城、永清、东安、安、高阳、河间、阜城、任邱、故城、天津、青、静海、沧、南皮、盐山、槁城、元城、大名、南乐、清丰、新河、宁晋、二十五州县应徵节年积欠漕粮。给东光县灾民一月口粮。　　

○缓徵山东福山、临清、济宁、临邑、德、馆陶、海丰、利津、菏泽、单、曹、武城、鱼台、邱、十四州县及德州、临清、二卫上年被水被风村庄额赋。　　

○贷山西大同、文水、汾阳、三县上年被水被雹灾民耔种。　　

○乙亥。谕内阁、朕闻近来江南河工。时有过往官员及举贡生监幕友人等、前往求助。该河督及道厅等官碍于情面。不能不量为资助。以致往者日众。竟有应接不暇之势。不知河工银两。丝毫皆关国帑。河员承领钱粮。均有购料修防之责。傥过往官员举贡生监幕友等视为利途。纷纷前往。该员等焉有自出己资之理。无非滥请支领。克减工程。以为应酬之费。于河务甚有关系。不可不严行禁止。因思此等游客。不能无因至前。往往向在京官员、求索书信。以为先容。甚至嘱托该河督授意属员。广为吹嘘。此风可恶之至。著潘锡恩通饬各属一律严禁。嗣后查有执信往谒。意在干求者。著该河督即将其人暂行扣留。指名参奏。其有向道厅求助。业经帮助银两者。即将授受之人。一并参办。概不得意存见好。稍事姑容。并著两江总督明查暗访。傥此后仍有前项情弊。该河督未即举发。即行单衔奏参。庶几惩一儆百。力挽颓风。南河既有此弊。东河亦所不免。著东河总督通行严禁。并责成山东河南巡抚一体访查。至各省盐务衙门。向来陋习相沿。亦应严行杜绝。著通饬各省盐政一概禁止。毋任虚糜课饷。其兼管之各省督抚、均著密行稽察。以期弊绝风清。经此次通饬禁止以后。两河道厅及盐务官员、傥再藉口应酬。以致侵欺帑项。必当严加惩治不贷。将此通谕知之。　　

○又谕、此次朝鲜国使臣回国。礼部知照兵部文移。误送司务厅。以致转行迟滞。所有礼部承办司员、著交部议处。礼部堂官、著交部察议。兵部司务厅笔帖式庆泰、业据该部咨部议处。著吏部照例议处。兵部堂官、并著交部察议。至该使臣究在何县地面被抢。有无官兵护送。著顺天府查明办理。并著将此案赃贼。严饬该地方官缉拏务获惩办。寻奏、查朝鲜从人郑禹必、于二十三年十二月二十一日。行抵三河县枣林地方。坐马惊逸。行李失落。旋获马匹。交四驿馆设法带回。沿途有兵护送。并无被抢情事。报闻。　　

○谕军机大臣等、麟魁等奏、坝工复遇大风。保护平稳。并续得进占丈尺一摺。现在两坝已做成四百零八丈九尺。口门仅賸二十二丈九尺。埽前水深溜急。正在吃紧之际。著麟魁等督饬各员。将已办新工。加意守护。仍即跟接进占。克期赶办。务于迅速之中。倍加慎重。总须尽人力以待天时。相机妥筹。期于一律稳固。无少疏虞。至挑水坝续得二十丈。业已挑溜东趋。其引河亦经挨塘放水。惟至下南厅属。适值天寒水冻。难于宣洩。俟积冻稍融。即著赶行试放。至引河头所留老滩。应行刬土挑沟之处。均著照议妥筹豫办。将此谕令知之。　　

</div>
    <div class="pagination">
<a href="清实录道光朝实录_page717.html">上一页</a><span>...</span><a href="清实录道光朝实录_page713.html">713</a><a href="清实录道光朝实录_page714.html">714</a><a href="清实录道光朝实录_page715.html">715</a><a href="清实录道光朝实录_page716.html">716</a><a href="清实录道光朝实录_page717.html">717</a><span class="current-page">718</span><a href="清实录道光朝实录_page719.html">719</a><a href="清实录道光朝实录_page720.html">720</a><a href="清实录道光朝实录_page721.html">721</a><a href="清实录道光朝实录_page722.html">722</a><a href="清实录道光朝实录_page723.html">723</a><span>...</span><a href="清实录道光朝实录_page719.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
