<!DOCTYPE html>
<html>
<head>
    <meta charset="UTF-8">
    <title>明实录孝宗实录 - 第 22 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录孝宗实录 - 第 22 页/共 128 页</h1>
    <div class="content">　　○命辽府奉国中尉豪坲禄米暂改一年折色为本色恤其被火灾也
　　○以水灾免直隶永平府所属州县弘治二年秋粮十之五草束十之六及直隶永平卫屯粮十之四卢龙卫十之七东胜左卫并兴州右屯卫俱十之五开平中屯卫十之八山海抚宁二卫俱十之六
　　○庚午  英宗睿皇帝忌辰  上祭  奉先殿遣驸马都尉蔡震祭  裕陵
　　○湖广容美施南二宣抚司并忠孝大旺金峒龙潭剑南高罗忠峒东乡五路八安抚司及镇南椒山玛瑙上下爱茶峒木册石梁下峒水盍源通塔平施溶溪八长官司及四川酉阳宣抚司各遣头目进贡谢恩赐彩叚钞锭有差
　　○朝鲜国王李娎遣陪臣同知中枢府事尹效孙等奉表及方物来贺正旦赐宴并衣服彩叚等物有差
　　○夜西方流星如盏色青白光烛地自五车行丈余发光如盌西北行至近浊尾迹炸散后小二星随之
　　○辛未调四川布政司提督银课左参议潘祺于江西湖广布政司抚民右参议马铨提督大岳太和山俱以剩员裁革改调也
　　○降应天府府尹杨守随为广西布政司右参政南京刑部郎中赵璧为江西吉安府通判南京大理寺左寺正闻钊为湖广华容县知县南京户科给事中方向为云南多罗驿驿丞先是南京监察御史劾奏守备太监蒋琮不法事太监郭镛公差至南京因奏向管理后湖黄册牧羊于湖滩之上户部主事卢锦鬻官地芦薪以修公廨而璧钊守随勘问止坐锦为民谓向无罪所拟未当御史不行劾奏俱党比不公  上复命司礼监太监何穆大理寺少卿杨谧等会南京内外守备官重勘拟向璧钊俱赎杖还职守随俟朝觐毕逮问得旨向降边方杂职守随璧钊俱降一级调外任
　　○壬申赐晋府交城王第四子名曰奇氵□习第五子曰奇渚鲁府镇国将军阳钺庶第四子曰当汗代府镇国将军仕塠庶第三子曰成钶第四子曰成鉒第五子曰成镏仕土□威嫡长子曰成金□孱仕土□贵庶第五子曰成金□耑
　　○升南京大仆寺卿秦崇为应天府府尹
　　○升四川布政司右布政使刘忠为山西左布政使广西右布政使谢绶为云南左布政使
　　○司礼监太监何穆大理寺少卿杨谧等按核南京守备太监蒋琮及御史姜绾等互奏事状下都察院会刑部议绾等行事多失有乖风纪琮累陈辩辞诬陷人罪及太监陈祖生郑强等各因袭受献洲场之类并南京刑部侍郎阮勤都察院佥都御史虞瑶大理寺卿吴道宏寺丞屠勋拟罪不当致仕南京工部尚书程宗见任侍郎黄孔昭因袭前弊俱宜逮治具琮与绾等讦奏词所连及者百余人经年未结官吏人民皆失职业乞早为决断  上曰御史不顾大体构词讦奏烦渎朝廷姜绾刘逊余浚孙纮缪樗纪杰方岳各降一级刘恺降二级俱调外任蒋琮亦有不实姑宥之陈祖生郑强钱能李荣程宗免问黄孔昭阮勤虞瑶吴道宏屠勋各停俸三月于是绾调桂阳州逊沣州浚平度州纮胶州樗莒州杰同州岳泰州俱判官恺浏阳县县丞初绾等下狱而琮犹治事众论不平刑科都给事中陈璚监察御史伊宏等各上＜锍-釒＞争之谓如按事者则琮与御史皆当下狱如都察院议则俱合待勘罪同法异难以服人且以一内臣而置御史十人于狱台院为空传之四方殊累大体礼科都给事中韩重等亦以为言皆不听至是绾等调降命下众议纷然而琮之势日重然其祸实自此始矣琮小有才言语狂诞为同类所恶  上亦厌之每为正言以迎合  上意及继晓李孜省等遇赦琮奏请复治  上悦之既守备南京骄恣不法绾等劾之琮支词深辩勘官亦右琮而抑绾等故绾等落职而不及琮云
　　○命改建料甎厂于长家湾之浑河口以工部主事陈雍言旧厂去水次颇远军民船运纳料甎不便故也
　　○是日晓刻金星犯罗堰星○癸酉升福建布政司右参政刘大夏为广西右布政使广东按察使李瑢为云南右布政使
　　○南京内府花园上元江宁二县岁拨夫二百供浇灌之役民颇被其扰左都御史马文升及应天府丞冀绮请罢之守备太监陈祖生等因陈累朝种树及夫役增减之数乞存留如旧事下南京工部议处右侍郎黄孔昭言种树以备宗庙荐新之用园丁亦难尽革请如天顺八年诏例仍岁拨夫八十名从之
　　○甲戌工部郎中顾余庆奉敕往广西贺县修理  孝穆皇太后先茔至是讫功其曾祖祖二墓皆因旧修筑惟其考福斌墓尝遭兵燹失所在乃别筑一冢于祖墓傍其堂宇仪物悉用所赠官品之制仍复县民三户守之
　　○铨注果勇营把总锦衣卫带俸都指挥佥事王杲于河南都司领宣府操备班军
　　○直隶桐城县知县陈勉奏桐城即古桐乡汉宣帝时有朱邑为令兹土遗爱在民国朝胡俨胡颐先后继之俨后迁至国子祭酒颐迁至监察御史然邑有祠无祀而俨颐祠祀俱缺乞敕礼部议将邑等三人共立一祠祀之以慰民心命下其奏于所司
　　○乙亥狭西西安前卫带俸都指挥佥事东铉以事下狱死命其子鲁调袭平凉卫指挥佥事旧例军职为事监故者其子孙承袭调卫兵部拟例以请故有是命
　　○
　　河南按察司按察使张文昭言五事一在京官不分大小并许给假省亲惟在外者不许仁泽似有未周乞令在外诸司官凡亲年六十以上愿省视者照京官例令抚按官核实放回省视依限复任一近年各处无籍之徒妄将平人地土报与王府累年奏讨行勘民实不堪乞敕该部悉与立案不行以安军民一各处徵粮田土有无知小民捏作开恳无粮者典卖与人一得地价挈家即逃该纳粮草多累里甲陪纳间或复业往往以虚钱实契等情诬告买主乞通行天下如民欲卖有粮田土即率买主地邻到官立契以该纳粮草照数过割有司附籍自后但于买主处徵收一递角□羊各处听理原奏人犯多有中途脱逃原籍官司因勘合既到即将被告者提角□羊堕其奸计乞敕法司今后若勘合先到仍候本犯正身角□羊到方与提人问理若经半年之上不问情词虚实俱立案不行一旧例照刷文卷未尝限以三年五年亦不以灾伤之年停免盖刷卷本为革弊停积年久其弊反深乞敕都察院仍遵宪纲照刷不必另差御史止行巡按御史添带人吏照刷命下其奏于所司
　　○丙子命减价粜京仓及各府预备仓粮以济贫民京通二仓粜粳米三十万石真定粜预备仓粟二十五万石保定河间各十万石大名八万石顺德五万石广平四万石粳米石五钱保定河间粟石四钱真定三钱五分顺德广乎大名各三钱其银俱贮之有司候秋成复籴补所出之数
　　○近例乌思藏番僧三年一贡令四川布政司比号相同并有番王印信番字奏启方许其法王卒止用本处僧徒袭职不由廷授至是辅教王遣番僧锁巴等保送大乘法王袭职入贡乃欲自洮州而入洮州守备官据例阻回以其事闻下礼部议谓有前例宜行洮州守备官于锁巴内令四五人赍执勘合前往四川布政司比号果系原降辅教王处勘合字号相同本司宜即差人具奏并给与印信文书仍令回至洮州守备官再行审验其大乘法王处所差者许令入贡然不许其奏请袭职若辅教王处所差者准作弘治三年一贡沿途量起人夫护送方物至京如其字号不同及有诈昌别情宜从四川镇巡官并洮州守备官径自奏闻以凭区处从之
　　○丁丑天下朝觐官陛辞各赐之以敕曰朕绍  祖宗丕图君临天下所期吏称其职民安其业以无负于  祖宗之付托斯于代天理物之责无愧焉惟尔藩臬诸司及府州县官实与朕分理民物者果皆能祗承效职使民安田里而无愁叹之声否乎抑亦有瘝官废事黩货峻刑以厉吾民者乎兹因朝觐之期已令所司从公考察黜陟用示惩劝尔等皆在留任之列其归励乃志慎乃行勉于治事必职务修举勤于抚字俾民沾实惠庶克副朕简贤图治之意而尔等亦可保其禄位焉不然食焉怠事之殃胥谗反尔之咎又何能逭其敬之哉故谕
　　○戊寅赐怀仁王府桂平郡君并仪宾曹思诚潞城王府沾化郡君并仪宾王辅乐陵郡君并仪宾董江诰命冠服如制
　　○湖广道监察御史张宾等上奏曰法者天下之公万世不可易者也近太监蒋琮与御史姜绾等奏讦情同而罪不同何以示劝惩于将来况南京根本重地琮阴险奸邪暴横生事岂宜久居是任刑科给事中赵竑等奏曰诸葛亮有言宫中府中俱为一体陟罚臧否不宜异同姜绾等劾蒋琮者四琮亦奏辩者六其违法同其烦扰朝廷亦同奏诉不实亦同狱成绾等降外任而琮独不问是琮与绾等罪同而罚异似非公平正大之体也户部尚书李敏等奏曰政令归一则人心悦服否则人心不服而国体乖今姜绾等与蒋琮所奏事情各有不实绾等降谪琮独宥免是政令不一也知者谓御史烦扰朝廷不知者谓御史紏劾内臣得罪不伤国体乎  上曰业已处分矣既而敏等复以为言  上曰朕以蒋琮守备重任不宜轻动非有他也其勿复言
　　○巡按江西监察御史赵炯以监临江西乡试进小录装轶失次下刑部逮问赎杖还职
　　○南京太仆寺卿张谦丁忧服阕复除原职
　　○是日辰刻日晕生背气色淡又生左右珥色赤黄
　　○己卯赐潞城王府辅国将军成鉠成鏳成鐏成镑诰命冠服如制
　　○以水灾免直隶隆庆卫并居庸关等驿弘治二年地亩粮一千三百六十石有奇
　　○庚辰巡按浙江监察御史张文言比见侍郎彭韶议拟两浙盐课自景泰五年以后逋欠者分为三等拆追银货每岁带徵二分顾灶丁困极岂可复徵乞尽蠲之下户部议宜以原定则例量减三分原一钱者止追七分原一钱四分者追一钱一分原一钱五分者追一钱二分而两淮则自景泰五年至天顺八年者每引追银一钱五分自成化元年至十年者每引银二钱十一年至二十年每引银二钱五分亦银货半收仍每岁带徵二分从之
　　○辛巳升鸿胪寺左少卿齐佑为尚宝司卿带俸以其子世美为驸马都尉例不得管事也
　　○南京监察御史张泽言西域胡人成化中尝进狮子等兽为中国害今  圣明临御复进异马数十匹以尝  皇上嗜好冀遂其往来互市之图若不抑之于始四夷闻之必相率来贡蠹耗中国无有穷已乞如周武王却旅獒汉文帝却千里马故事拒而绝之俾四夷晓然知朝廷不贵异物之意命下其奏于所司
　　○户部侍郎白昂奏臣奉敕修治张秋决河由淮河相度水势至于河南中牟等县见其上源决口水入南岸者十之三入北岸者十之七南决者自中牟县杨桥等处至于祥符县界析为二支一经尉氏等县合颍水下涂山入于淮一经通许等县入涡河下荆山入于淮又一支自归德州通凤阳之亳县亦合涡河入于淮北决者自原武经阳武祥符封丘兰阳仪封考城诸县其一支决入金龙等口至山东曹州等处冲入张秋运河去冬水消沙积决口已淤因并为一大支由祥符之翟家口合沁河出丁家道口等处俱下徐州此河流南北分行之大势也臣以为合赖涡二水而入于淮者其间各有滩碛水脉颇微宜＜锍-釒＞浚以杀河势合沁水而入于徐者则以河道浅隘不能容受方有漂没之虞况上流金龙等口虽幸暂淤久将复决宜于北流所经七县筑为堤岸以卫张秋已与河南巡抚等官议行之然所司原议第开山东河南北直隶河道而南直隶徐淮境内实河所经要地议拟未及其事尚无所统下工部议请复令昂仍会同巡抚等官详议修浚事宜以闻从之
　　○命辽东安乐州达官都指挥佥事撒升哈之子李清代原职指挥使仍在州抚住带俸差操听调
　　○壬午太子太保吏部尚书王恕言南京守备太监蒋琮与御史姜绾等讦奏失实俱有罪今绾等降外任侍郎黄孔昭亦以勘事罚俸琮乃独蒙恩宥人多不平乞追还前旨以消物议此事近屡有言者奉旨輙以事既发落罢之臣惟人之大伦君臣也父子也臣所学者忠孝之道今臣亲已去世虽欲孝谁为孝幸有  圣天子在上且身居臣邻之地匡辅谏诤是其职也是以政治阙失知无不言言无不尽期于补阙而成美若  陛下曰可臣亦曰可陛下曰否臣亦曰否则非  陛下起臣之意亦非臣之志也夫事未得其当虽十易之不为过要于其当而后已若谓已发落者不可易则古所谓从谏如流者岂皆未发落事乎  上曰朕以守备重任不宜轻动何为复如此说不允
　　○升山东布政司左参政何鉴为四川布政司右布政使福建右参政沉晖为广西右布政使四川按察司副使张抚为湖广按察使湖广副使薛纲为广东按察使
　　○命山西行都司故都指挥佥事谷琳之弟琛袭原职玉林卫指挥使
　　○是日昏刻南京东北方雷发声
　大明孝宗敬皇帝实录卷之三十五
　　弘治三年二月癸未朔先是贵州镇巡等官奏欲会兵征剿苗贼拟调湖广四川云南官军土兵刻期以进兵部覆奏令别议长策未至而镇巡等官复力请用兵兵部仍以为未可止请行参将等官调兵操练布政司预积粮储示若欲用兵者以警慑之从之
　　○乙酉实授都察院理刑知县等官贾宗锡王一言熊达邓公辅卢格朱文吴瀚魏英刘廷瓒张烜梁廷宾白鸾俱为监察御史宗锡湖广道一言福建道达山西道公辅广西道格江西道文云南道瀚四川道英河南道廷瓒贵州道烜广东道廷宾狭西道鸾浙江道
　　○复除前宾州知州吴孟俅于旧任孟俅广东定安县人成化中以举人选知宾州州有八寨各峒大小夷屡为寇乱急之则散缓则复出孟俅单骑入寨峒抚谕之皆罗拜愿受约束孟俅赏劳省谕许出就州市贸易第禁带刀剑弓箭由是夷人信服州以无事镇守等官交荐之升从四品散官仍治州事后以忧去任至是八寨峒夷及南丹宾州二卫所旗军相率陈状乞令孟俅复知本州总督两广都御史秦纮以间故有是命
　　○丁亥释奠先师孔子遣少傅兼太子太师吏部尚书谨身殿大学士刘吉行礼
　　○戊子祭  大社  大稷  遣顺天府官祭先农之神
　　○命仁和长公主及驸马都尉齐世美禄米俱如例米麦兼支
　　○先是庆成赐宴序班刘勋等赞礼失仪御史李瀚等劾之勋亦劾瀚等越过御路复升陛观乐命锦衣卫执瀚勋等鞫之俱赎杖还职
　　○四川茂州地震有声如雷
　　○己丑命礼部尚书兼文渊阁大学士徐漙詹事府少詹事兼翰林院侍讲学士汪谐为会试考试官
　　○巡抚山东都察院右佥都御史钱钺乞致仕不允
　　○中军都督府带俸安顺伯薛瑶卒珤山后人世居顺天府昌平县曾伯祖贵洪武间归附累功封伯爵四传至珤历管五军营调显武营兼掌府军前卫印弘治元年以疾角□羊任至是卒辍视朝一日赐祭葬如例自凡外夷入附者其封爵多从顺字今永顺伯与珤之先盖兄弟也
　　○升锦衣卫百户蔡遇为副千户其弟遵授锦衣卫百户遇遵皆淳安大长公主子也
　　○遣官祭大河之神以户部侍郎白昂奏欲开浚河道故也
　　○夜月犯昂宿
　　○庚寅初  上命礼部右侍郎周经充会试知贡举官经入院后闻子病而左侍郎倪岳又以亲属入试回避乃上＜锍-釒＞援尚书姚夔入院例上请命尚书耿裕代之
　　○分守辽阳副总兵都指挥佥事韩斌以老疾乞致仕许之
　　○辛卯追录福建上杭武平二县擒获流贼有功官军民快人等升赏有差守备都指挥佥事杨海分守右参政王范分巡佥事杨廷贵伍希闵各量赏如例○＜锍-釒＞浚直沽迤东海口新开沽一带河道
　　○壬辰以水灾免河南开封等六府并汝州弘治二年分秋粮三十七万五千八石草四十八万二千二百七十余束及怀庆等八卫屯粮六千三十余石
　　○以贵州有警募民纳银备军兴之用一百二十两者授正七品散官八十两者正八品六十两者正九品四十两者与冠带从本布政司奏也
　　○故广宁伯刘璇支过禄米一百石诏免还官
　　○命狭西行都司都指挥佥事甄玉之子鉴代为西宁卫指挥使
　　○监察御史蔡杲以公事杖军斗至死东厂缉事官奏执之下刑部拟杲罪如例  上以刑部尚书何乔新等议罪不当令具实以闻既而乔新等引咎以请  上曰人命重事命尔等推鞫情实何为推避不言法当重治既服罪姑宥之仍罚俸两月且命锦衣卫逮该司官问之刑部复具杲罪应送吏部查例发遣  上以蔡杲酷刑难照常例命降一级调外任遂降湖广随州判官
　　○癸巳先是有旨令迤北及瓦剌进贡使臣人等迤北许一千一百名入关四百名入朝瓦剌许四百名入关一百五十名入朝既而迤北使人忽剌忽等二十九人去而复来恳求谐入大同守臣以闻命礼部看详礼部言忽剌忽等情词恳迫许来无害但先次阻回者无虑二千人若探知此二十九人者得入亦援例以请则难于再阻宜暂给口粮姑令在境外不准作入关之数俟虏使还日挟与俱回从之
　　○命兵部左侍郎吕雯之子时正工部左侍郎陈政之子夔俱为国子监生各从其请也
　　○改注锦衣卫带俸都指挥同知李铭羽林前卫带俸都指挥佥事李敬金吾右卫带俸都指挥佥事何清于广东都司领操
　　○命辽东都司带俸都指挥同知罗雄充副总兵分守辽阳锦衣卫带俸都指挥使王铭充右参将分守锦义二城狭西西安前卫指挥使刘景守备阶文地方
　　○中都留守司都指挥佥事徐贤山东都司都指挥佥事杨铭各领军京操贤所部军士不至者二千余人铭所部不至者九百余人并下狱鞫问赎杖还职
　　○甲午户部以水旱灾请免直隶淮安府弘治二年分秋粮米九万六千七百余石草二十六万七千三百四十余包扬州府米豆共四万八千五百四十余石草八万七千四百八十余包凤阳府米七万四千九百三十余石草一十五万四千一百余包湖广郧阳府夏税麦三千二百八十余石襄阳府麦二万二千七百七十余石荆州府麦七千八百五十石郧阳及襄阳二卫麦共三千六百六十二石河南南阳府麦四万三千一百二十余石丝二万五千三百五十余两南阳卫所属三千户所并守御邓州唐县二千户所麦八千六百一十余石  上曰国赋固有定法然岁有丰凶凶岁义当损上益下若必欲一概取盈仓廪则实矣如病民何奏中所拟甚当朕意悉从之仍谕有司使贫民各沾其惠
　　○乙未遣户部尚书叶淇祭太仓之神
　　○遣顺天府官祭宋丞相文天祥
　　○是日巳刻南京雨霾至酉刻方息
　　○丁酉升山西芮城县县丞李济为本县知县以县民前后保留及巡抚等官交荐也
　　○己亥太傅兼太子太师英国公张懋陈禁革处置夷情事宜谓京城原设两会同馆各有东西前后九照厢房专以止宿各处夷使及王府公差内外官员但北馆有宴厅后堂以为待宴之所而南馆无之每赐宴止在东西两照房分待褊迫不称乞敕工部将近日拆卸永昌等寺木料改造宴厅于南馆仍葺两馆颓坏墙屋至设宴之日该宴者谕令依次序坐未该预宴者勿令近前混攘又各处使臣多习巧诈往往交通馆夫及市人不待礼部开巿之期预将违禁货物私卖近哈密等国夷人带来玉石等货又为奸人赊卖久不还价夷人延住经年或出外饮酒为非通事累促起程亦被拨置奏害虽有榜禁漫不知畏乞敕礼部申严禁约令缉事官校访捕如弊在通事及馆夫人等则治以重罪如弊在夷人亦宜没入违禁货物俾知惩戒又永乐间创立四夷馆内分八馆俱取谙晓番字语言教师并选各国子弟同国子监年幼监生送馆习学各授官职以通各国夷情后亦取在京官民子弟教习成效授职办事比来各馆缺官既无教师训诲又无子弟学习提督官曾以为言未得处分乞敕礼部查例举行礼部覆奏俱从之
　　○庚子宁府瑞昌玉宸＜氵靓＞薨王荣安王庶长子母秦氏成化四年生十三年封为镇国将军弘治三年进封瑞昌王未遣使薨年二十三讣闻辍朝一日赐祭葬如制谥曰悼顺
　　○礼部言哈密等处贡使马黑麻打力等所贡玉石等物多与原报名色不同姑请通送内府交收另行查例奏请给价从之
　　○命故丰润伯曹振之子恺袭伯爵○广西田州府土官知府岑溥为恩城州土官知州岑钦所逐两广守臣委官护送其子猇入府复为钦所遏不得入暂居浔州府兵部言此系国体轻重宜停原委官俸仍令按察使陶鲁等督官军三千次南宁府调思恩府知府岑浚等各率土兵助之谕钦令角□羊兵释怨不听则相机进讨进之
　　○修南城龙德等殿拨锦衣卫力士三百人助役
　　○辛丑  景皇帝忌辰遣仪宾杨淳祭陵寝
　　○命辽东都司都指挥佥事盛铭守备宁远等处
　　○命刑部左侍郎彭韶之子瀚为国子监生从其请也○壬寅赐楚府奉国将军荣淙长子名曰显梼辽府镇国将军恩銗嫡长子曰宠浟
　　○以水灾免直隶苏州府崇明县弘治二年分秋粮米五千二百六十余石草六千四百三十余包
　　○四川越嶲卫地震有声
　　○癸卯赐岷府镇国将军彦沰彦氵□射晋府奉国将军表榆表木□刍表□□木诰命冠服如制
　　○命狭西行都司署都指挥佥事马瑢子锐代为甘州左卫指挥使
　　○甲辰命故狭西都司都指挥佥事朱祥之子镛袭绥德卫指挥同知
　　○乙巳太仆寺寺丞熊宗德以官马耗损下狱赎罪还职
　　○丙午升巡抚河南都察院右副都御史杨理为工部右侍郎总督粮储南京都察院右副都御史李益为南京都察院左副都御史掌院事
　　○巡抚狭西右副都御史萧祯及巡按监察御史刘凤翔奉例考察请黜肃府老疾官左长史李泰等三员吏部覆奏从之
　　○巡按狭西监察御史陈瑶言狭西地方内分八郡外列三边八郡钱谷巡抚狭西者主之三边军马巡抚各边者主之事体归一惟榆林一边先因密迩沙漠镇巡等官驻劄绥德遥制军务故延安庆阳二府亦在节制之内事体不一有司莫知适从今巡抚延绥都御史已移镇榆林宜令专治榆林军务其延庆二府有司民事不宜复有干预兵部覆议从之
　　○丁未升吏部郎中张宪工部郎中李浚俱为布政司左参政镇江府知府熊佑广西左参议林同礼科都给事中韩重雷州府知府魏瀚俱为右参政宪山东浚佑河南同浙江重狭西瀚福建
　　○礼部会试中式举人钱福等三百名
　　○夜东方流星如盏色青白光烛地自贯索东行至天市垣内而散
　　○戊申命故武进伯朱霖之子洁袭伯爵
　　○命调湖广按察司副使沈钟于山东四川按察司副使焦芳于湖广芳奏臣先任翰林院侍讲学士蒙  先帝命充经筵讲官又命臣随侍  陛下于  东宫讲读臣窃念本以菲材滥竽词苑得以尧舜周孔之道进讲于  圣主之前诚非常之际遇古今之嘉会顾臣何人敢以当此每自誓心不欺务求讲明义理少尽臣职之所当为者岂意一辩义理辙中祸机成化十九年三月十六日当臣讲御制文华大训进学篇中引程子在宋哲宗朝上太皇太后书论辅养君德一叚云古人生子自能食能言而教之是故大学之法以豫为先人之幼也知思未有所主便当以格言至论日陈于前虽未晓知且当薰聒使盈耳充腹久自安习若固有之虽以他言惑之不能入也詹事彭华却将知思二字改写智愚二字臣初作讲章只依文顺角□羊既而思之智愚未有所主一句于理未通因取伊川文集考之乃是知思二字恐印本未的乃取抄本对之又取宋文鉴及诸臣奏议考之皆是知思二字非智愚也臣先与大学士万安等说宜预先改正万安呼彭华对臣面问你从何书抄写如此差错彭华说一时忘记待回检阅与臣同到东阁怒形于色与臣说你只以智愚讲角□羊臣说若不知其差可从其说今明知有所据敢自欺自欺即欺  君欺  君即欺  天人而欺  天罪莫大焉彭华说以我论之智愚比知思似若为胜虽程子之言恐亦未是臣说知思未有所主于理为顺若强以智愚角□羊之不惟于理未通于程子上下文理亦皆有碍彭华说孔子曰唯上智于下愚不移程子之言恐本于此臣说此是孔子论人自幼至老气质之性溺于一偏有如此者这是程子论人之幼也固未有所知亦未有所思如何有所主耳及其长也若主于智固以智为美德而主之可也谁肯以愚而主之乎其曰不移是他人以彼为不移耳岂有自肯以愚为主而不移乎程子遗言外书皆门人所记固有不一此乃上太皇太后书是其手笔非苟为者况各书所载多同当以知思为是彭华因臣词正理直无言可答含羞大怒臣乃叹说汝辈欺  君我岂敢从臣于进讲之时只以知思为说愈加怀恨千机百网必欲中伤而后已后华又嘱其乡里妖人李孜省同恶大学士万安夤缘入阁后乃于安密谋捏写帖子诬臣与指挥张旺等主谋起藁保留兵部郎中邹袭串同孜省用使图书传与东厂官校将臣逮系锦衣棰拷苦甚逼臣招认臣仰天号恸与镇抚杨纲说我为  东宫讲官荷蒙恩宠极厚于此等事如何肯为况与邹袭素无相干指挥张旺等素不相识如何可架空认此罪名若真有此事虽斩于市曹甘心不悔我一身之辱固不足恤但  圣明之世不宜有此冤抑备以前事陈说纲言此是东厂所行谁敢再辩今若不认必须受刑臣思奸谋已成及当时幸臣无辜而受罪嫉臣无德而荷宠者又不止华与安一两人于此不认必致于死以此只得诬服狱成降调湖广桂阳州同知臣昼夜忧惊犹恐后祸盖以自古奸权用事力尚可以害国家况小臣之孤立者乎弘治改元恭遇  皇上嗣登大宝崇用老成流放邪佞臣备具群奸排陷之由孤臣冤抑之苦陈情上渎荷蒙  皇上知臣屈贬瘴所怜臣潜邸旧臣遂升臣霍州知州命下才数日又升今职既得以远离瘴疠为幸又得以进膺金紫为荣人轻恩重感荷难胜粉骨碎身何以云报兹于感激之余而复敢以前情陈渎者盖臣之冤抑虽蒙  陛下日月之明固已照察而天下之人恐不能以无疑指挥张旺等荷  陛下天地之仁俱已赦回在京而微臣之冤尚未至于尽白臣素感恩宠未尝少替于顷刻瞻恋阙廷未尝敢忘于斯须但忠孝二端臣子大节孝于亲者必忠于君未有不孝于亲而能忠于君者也今思臣父见年八十一岁臣母七十七岁景迫桑榆隔越万里道路险阻难为迎养虽有一弟尝患眼疾揆之于例虽若未允较之人情颇亦可矜伏望  皇上俯怜旧臣放臣回还养亲臣犬马之年五十有五若未填沟壑自当驱策驽钝罄竭愚忠以报洪恩于万一奏闻  上以焦芳既称亲老路远不便迎养命改调湖广狭西地方且命吏部查缺以闻吏部以芳系提学湖广狭西俱见有提学官拟上山东  上乃命调钟山东而调芳于湖广盖特恩也
　　○湖广按察司副使龚泽丁忧服阕复除四川按察司整饬安绵石泉兵备
　　○黜祠祭署奉祀刘景容祀丞张宗敏夏以清原籍闲住以郊坛内库房不戒于火也
　　○己酉老人星见丁位色赤黄　○庚戌先以午门楼朝鼓岁久而裂命工部改造未久复裂责令尚书贾俊等具实以闻俊等引罪宥之
　　○巡抚两广右都御史秦纮复劾总兵官安远侯柳景贪残不法事诏并鞫之
　　○辛亥赐庆府临颍郡主并仪宾毛伟连山郡主并仪宾程通洛安郡主并仪宾王宥辽府辰阳县君并仪宾张经诰命冠服如制
</div>
    <div class="pagination">
<a href="明实录孝宗实录_page21.html">上一页</a><span>...</span><a href="明实录孝宗实录_page17.html">17</a><a href="明实录孝宗实录_page18.html">18</a><a href="明实录孝宗实录_page19.html">19</a><a href="明实录孝宗实录_page20.html">20</a><a href="明实录孝宗实录_page21.html">21</a><span class="current-page">22</span><a href="明实录孝宗实录_page23.html">23</a><a href="明实录孝宗实录_page24.html">24</a><a href="明实录孝宗实录_page25.html">25</a><a href="明实录孝宗实录_page26.html">26</a><a href="明实录孝宗实录_page27.html">27</a><span>...</span><a href="明实录孝宗实录_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
