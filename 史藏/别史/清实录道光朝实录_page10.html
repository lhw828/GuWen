<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 10 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 10 页/共 848 页
  </h1>
  <div class="content">
   ○谕军机大臣等、吴璥等奏报、续得进占丈尺、并引河挑成分数一摺。仪封大工。自九月十七日、兴工进占以来。至十月十二日。东坝进口。续得十二丈。西坝续得十九丈。连前共已得六十三丈。挑穵引河一百三十三分。截至初十日。计工已有三分八厘。现在口门尚存一百三十三丈。吴璥等、当趁此天气和暖之时。督率官弁兵夫、赶紧工作。所进埽占。务期步步坚实。于迅速之中。加意慎重。其所穵引河。尤须一律深通。妥速趱办。勿误十一月内合龙之期。是为至要。将此由四百里谕令知之。　　

○又谕、有人参奏陕西绥德州知州罗应庚。籍隶杭州。身家本不清白。曾充湖北知县永佑长随。川楚例内。冒籍顺天。朦捐县丞。发往陕西。其时军功冒滥。得洊升知县知州。后永佑又任陕西朝邑县知县。主仆同官。罗应庚、遂求认为师生。陕西官场。多有知其出身卑贱者。伊上年在绥德州任内。因买补仓谷。抑勒派买。百姓鬨闹。巡抚将伊撤回。又现任东城指挥徐珍。系其亲子。托为出嗣徐姓等语。罗应庚、以长随朦捐官职。在任又有抑勒派买情事。如果属实。均干法纪。伊浙籍杭州。其出身履历。乡党自能深悉。再伊服官陕省有年。僚属中亦必多知者。其前在绥德州任内。是否实有勒买仓谷情事。著陈若霖、朱勋、各于本省确查。自行覆奏。该抚等从前虽有失察之咎。朕概不追论。惟当秉公查明。据实直陈。以凭究办。不可稍涉回护。将此各谕令知之。　　

○又谕、本日据陈若霖奏。萧山等县、被灾地方。己明降谕旨。分别加恩抚恤矣。该抚摺内。奏称劝谕地方殷富、及有谷之家。量力出粜。尚不乏好义乐施之人。周恤其一乡一里者。更有循环粜籴、辘轳采运、以济民食者。所办甚为得宜。本年浙江所属地方。被灾较广。恐官给赈恤不能周遍。如果该省殷富士民。谊笃桑梓。设法赈济。较之官赈。更为有益。但该富民等。总须善为劝谕。不得以官势勒派。其好善乐施者。或捐资散放。或出谷平粜。总令该绅士等。各择端方好义之人。自行经理。不得令吏胥从中侵扰。转致畏累不前。交晓谕该绅士等。各县被灾之区。业蒙恩旨抚恤。该富民再行捐输接济。俾灾黎糊口有资。不致流离失所。将来必将伊等捐资若干、全活人数若干之处。据实奏明。恳请恩奖。其全活愈多。则恩奖亦优。该抚先明白宣导于前。俾令踊跃从事。俟事竣后。再行秉公查奏。务令道无饥馑。普获生全。用副朕轸念灾区至意。将此谕令知之。　　

○以户部候补主事前任吏部右侍郎凯音布、为都察院左副都御史。　　

○以镶红旗护军统领博启图、署正红旗满洲副都统。　　

○移四川成绵龙茂道驻成都、兼管水利事务。盐茶道、专管通省盐茶事务。毋庸分巡地方。以复旧制。从总督蒋攸铦请也。　　

○修浙江桐庐县沿江塘汛。从巡抚陈若霖请也。　　

○缓徵浙江萧山、诸暨、丽水、缙云、青田、宣平、建德、淳安、遂安、遂昌、钱塘、富阳、奉化、嵊、临海、宁海、金华、东阳、义乌、永康、武义、浦江、西安、龙游、江山、常山、开化、寿昌、桐庐、分水、松阳、云和、景宁、三十三县及杭严台衢卫所被旱被水新旧额赋。给贫民一月口粮。并冲塌房屋修费。　　

○缓徵两淮泰海二州庙湾、板浦、中正、临兴、四场被灾灶户新旧盐课。　　

○辛丑。谕内阁、钱臻奏、酌筹曹沂等处事宜一摺。曹州沂州二府。地方紧要。该府刘名载、陆蕖、既人地未宜。著即撤回。留于东省候补。其曹州府沂州府员缺。著该抚即将吴阶、王朝恩、二员。酌量人地。奏明补授。该省钜野、定陶、曹县、单县、城武、朝城、金乡、兰山、郯城、莒州、沂水、滕县、峄县、十三州县。据该抚奏称亟须整顿。除曹县知县胡世琦称职外。其余十二州县。著准其无论合例与否。遴员奏明调补。以资治理。　　

○谕军机大臣等、钱臻奏、酌筹曹沂等处紧要事宜一摺。曹沂等处。民风不醇。邪教盐枭掖匪等。根株未断。亟宜整顿。使之革面革心。不致养痈贻患。该抚酌筹于保甲缉捕教养等事。责令府州县处处认真。以期潜移默化。著即责成该抚、妥协经理。朕亦不能遥制。此事于整顿之中。仍将持以镇静。不可操之过急。稍涉张皇。至为政首在得人。该府州县。废弛已久。若非破格更调。难资治理。朕既以东省吏治民风。责成钱臻。即照所请准行。一切不掣其肘。该抚惟当尽心区画。慎选贤才。移风易俗。除莠安良。朕将拭目以观其成。行之而效。则该抚之功。不效则该抚之咎。更不能藉口于任用之不专也。将此谕令知之。　　

○又谕、本日据斌静等奏、绥福驰抵喀什噶尔。会同酌办情形。所奏殊未明晰。斌静等发此摺时。距张格尔苏兰奇等滋事之日。已一月有余。其何以起衅缘由。岂有仍未查明之理。色普徵额、既已率众剿杀贼众多名。追出卡伦。何以张格尔、苏兰奇、忽杳无下落。前此色普徵额所获活贼二十余名。及解交斌静八十余名。正可根讯确供。又何以全行正法。究竟所杀是否逆贼。抑系无辜布噜特。或系无辜回民。斌静等一味滥杀。以期灭口。从前屡传萨木萨克滋事。及经查办。皆无其人。此次张格尔、称系萨木萨克之子。何以突如其来。苏兰奇祖父著有劳绩。伊亦赏加翎顶。素为出力。何以遽萌异志。且贼众仅三百余人。辄敢图为不轨。均非情理。其中必另有激变缘由。又或斌静等、恇怯无能。一闻讹言。遽尔张皇失措。办理乖方。以致边人惊窜。此时张格尔、苏兰奇、二人。毫无踪影。斌静等此次之奏。但称山内雪深草枯。兵难行走。看来伊等之意。竟系全无把握。希图含糊了事。前已有旨。令庆祥驰赴喀什噶尔查办。著即迅速前往该处。查明起事根由。或应带兵、追捕逆首。或应传檄、谕令缚献。一面抚定边疆。一面将实在情形。据实奏闻。以凭核办。至绥福本系庆祥派往之员。庆祥到彼后。即随同庆祥办事。不可再与斌静等、会衔奏事。扶同支饰。将此由六百里谕知庆祥、并传谕绥福知之。　　

○上以恭上大行皇帝尊谥。自是日始。斋戒三日。　　

○壬寅。谕军机大臣等、布噜特滋事。前从据斌静等奏到三次。其因何起衅缘由。总未据奏明。其捦获贼匪。色普徵额处、先行诛戮二十余名。解交斌静审办者。又续诛八十余人。并无一确实供词。曷不留要犯数名。以待覆讯。其中必有办理错谬。是以滥杀灭口。甚有可疑之处。现在逆首张格尔、苏兰奇、杳无下落。张格尔、是否实有其人。从前屡传萨木萨克滋事。均属子虚乌有。此次张格尔、称系其子。恐亦系谎播之词。至苏兰奇、自其祖父。向化已久。嘉庆二十年孜牙墩案内。苏兰奇颇为出力。何以忽生叛志。均属可疑。庆祥现已驰往彼处。必当彻底查明。前所获之布噜特。虽已正法。该处回民。及其他爱曼之布噜特。自必能知其详。庆祥访查明晰。如苏兰奇、张格尔、实系纠合谋逆。此时虽逃窜无踪。必当设法购致。明正典刑。不可以道远雪大为词。颟顸了事。示弱边境。如张格尔并无其人。或苏兰奇并未谋叛。斌静等另有激变情事。其抢夺卡伦。并非苏兰奇部众。斌静不为查明。遽行加兵。以致惊惶远窜。庆祥访有确据。即行据实参奏。不可代人受过。若稍涉瞻徇欺隐。将来别经发觉。恐庆祥不能当此重咎。该将军身膺重寄。边疆重地。务办理公允。以安众心。方为不负委任也。将此由六百里谕令知之。　　

○癸卯。谕军机大臣等、据孙玉庭等奏、现因审讯命案。究出匪棍胡大成、自立仗头名色。在海州边境地方。私设盐关。聚集夥党。带有火器刀械。架护私枭。抽钱渔利。致酿人命。业将著名仗头胡大成、及夥党李成幅等各犯。共三十五名。全行捦获。并起出铁炮鸟枪刀械火药等项。委员迎提审办等语。江南海州地方。与山东沂州所属毗连。向为盐枭盘踞之区。该匪徒私立仗头名号。聚集多人。竟敢收藏枪炮军火刀械。以备拒捕。此不但有妨鹾务。若因循不办。其势渐张。为害甚钜。昨据钱臻奏。已将山东委员等会同拏获案内首夥各犯。解归江省审办。孙玉庭即督饬严行审讯。并严究枪炮军火来历。是否营伍中不肖员弁。有通同舞弊之处。尤宜严究。按律惩办。该督等仍不时查访。闻有此等大夥枭徒。立即派员严密查拏。务令畏法敛戢。渐净根株。不致养痈贻患。以静地方。是为至要。将此谕知孙玉庭。并传谕延丰知之。　　

○又谕、玉麟等奏、承办布达拉赏项事务之噶勒丹锡哷图萨玛第巴克什、闻皇考大行皇帝大故。恭请朕安。呈进佛哈达。率领三大庙宇众喇嘛等。前往大小各庙。至诚念经一摺。噶勒丹锡哷图萨玛第巴克什、闻皇考大故。即发至诚。齐集众喇嘛等念经。复欲代达赖喇嘛、偕班禅额尔德尼、遣堪布等、来请朕安。甚属可嘉。著照所请。其赏给萨玛第巴克什、大哈达一个。大荷包一对。小荷包四个。赍到时、玉麟等转赏萨玛第巴克什祗领。　　

○除江南狼山镇坍没牧马沙地二十六顷八十一亩额赋。以孙福田归公沙地四十四顷三十六亩。赏狼山镇为牧厂。　　

○甲辰。上素服诣太和门。恭阅大行皇帝尊谥册、宝。行礼毕。回宫。更缟素。诣观德殿、恭候册宝至。上诣大行皇帝几筵前。恭献册、宝。册文曰。臣闻尧陛传心。精一衍见知之统。虞廷炳治。平成昭熙洽之庥。合千百国以尊亲。金瓯泳泽。示亿万年之徽显。玉册镌华。敬奉鸿名。丕扬骏烈。钦惟皇考大行皇帝。极建中和。化弥宙合。默祷早孚于癸巳。蓂阶隆授玺之仪。纪元先定于庚辰。芝箓契题图之瑞。肃纲纪于临轩之始。严饬官常。述徽猷于继序之余。勤披宝录。敦行节俭。杜贡献而弗陈。懋勉敬诚。历旰宵而益劭。粤若瑶坛祷谢。格天而旸雨调时。珠阜烝尝。法祖而春秋展礼。乾行敕政。批章忘乙夜之劳。孚惠諴民。蠲赋免庚呼之吁。蒇伟功于三省。蚁穴消除。清余孽于重洋。鲸波谧静。豫齐安堵。久昭阜俗之规。潦沈省方。再莅发祥之境。澄吏治而因循有戒。正民风而刁健胥惩。转漕防河。并仰九功之叙。淀津台麓。咸邀五辂之巡。诘戎而家法钦承。秋行紫塞。典学而经腴讲贯。春启丹筵。壁奎罗文府之华。数还参两。云汉倬诗章之富。集更函三。汇四裔之朝正。赆琛并达。忆六旬之称庆。支干重周。凡廿五年之实政实心。皆亿兆人所共闻共见。念夫人天既隔。日月有时。缅讳事之宜遵。进佥谋而并考。箕范特详作圣。睿思涵锡极之原。羲爻首阐长人。仁德裕体元之用。扬言莫罄。稽古义于周书。彝典聿循。肇休称于殷礼。谨奉册、宝。上尊谥曰受天兴运敷化绥猷崇文经武孝恭勤俭端敏英哲睿皇帝。庙号曰仁宗。于戏。溯卅九载生成鞠育。讵能酬罔极之恩。凭二十字拟议形容。庶仰副立隆之号。寅遵吉礼。申佑昌图。谨言。　　

○诣景仁宫问皇太后安。　　

○谕内阁、仪亲王、成亲王、二王。系朕之伯。年齿亦高。岂可常行叩拜。与诸臣略无区别。在君臣之分。固所当然。然内廷召对。与朝会迥不相同。若动辄叩拜。在二王伯固属尽礼。朕心不安之处。难以言喻。古人云。礼缘义起。是必有当从宜者也。嗣后如朝会大典。朕亦不敢因一己之心。有乖体制。可仍遵定例行礼。若寻常召对。以及三年后内廷宴赉。均毋庸叩拜。至坤宁宫赐食祭肉。礼应向上叩拜。于朕前不必随众叩拜。遇有赏赐物件。著具摺谢恩。不必当面叩首。二王伯务体朕敬长亲亲之至意。无得谦抑过当。反失朕心。其遵谕行。　　

○命广州副都统庆长来京。调密云副都统福荫、为广州副都统。起已革内阁学士阿隆阿、为密云副都统。　　

○赈江南海州被水被旱灾民。蠲缓安东、沛、萧、邳、沭阳、上元、江宁、句容、江浦、山阳、阜宁、清河、桃源、盐城、高邮、甘泉、兴化、宝应、铜山、丰、砀山、宿迁、睢宁、武进、江阴、丹徒、丹阳、金坛、奉贤、二十九州县淮安、大河、徐州、三卫新旧额赋。并给贫民一月口粮。　　

○乙巳。以恭上仁宗睿皇帝尊谥礼成。颁诏天下。诏曰。朕惟自古帝王。甄陶元化。锡羡延洪。参焘载以侔勋。畅垓埏而遍德。爰有隆称鸿号。荐庙崇徽。所以阐彝宪之式昭。示尊亲之共戴。迪前光而迓祉福。诚钜典也。钦惟皇考大行皇帝。体元立极。表正垂型。健顺同符。自强之功不息。勋华继统。重光之运维新。溯癸巳之荐馨。诚孚默告。迨丙辰之受玺。敬绍亲传。日聆训政以恢谟。时奉诒谋而敷治。瑶坛洁飨。昊贶灵甄。黼构崇禋。先型陟降。绀辕载耒。勤耤亩以加推。閟殿升歆。谒桥山而展采。诵宝录而殷怀手泽。莅讲筵而远契心源。中正协于乾行。神智周乎泰运。披章引对。乙夜忘劳。省岁陈常。寅衷无逸。杜方州之贡献。整饬廉隅。定泉府之盈余。流通关市。诰诫特先乎宗室。劝惩交励于官联。还淳以正人心。警怠以勤吏治。轸茅檐之俭岁。蠲赈频施。恤棘寺之祥刑。眚灾肆赦。龙门疏派。筹河则巩固长堤。鲸岛潜踪。防海则平消骇浪。幅员既广。渐被尤宏。戊校丁屯。受犁庭者万里。葱山盐泽。环列燧者千城。沐闿惠之涵濡。遍遐陬而怙冒。铜街辟邸。并集年班。珠海输琛。虔修岁事。围场负弩。瞻行幄以凫趋。蕃部连营。奉盟书而蚁附。盖惟德怀威畏。是以远至迩安。若乃建皇极之敷言。观人文而成化。宸章贻训。义贯乎畴图。奎藻分编。体兼乎雅颂。玉堂驾幸。锡宴联吟。璧水躬临。圜桥听讲。校士则宗潢偕选。烝髦而恩榜频开。纂典礼而上媲周官。编文颖而旁摉艺苑。集三唐之著作。荟萃英华。广一统之方舆。详徵沿革。聿兴文教。载溯武功。初平川楚之尘氛。声灵有赫。继值滑曹之煽动。挞伐斯张。虞干迅格于两阶。汤网宏开于一面。蒇功早奏。讲武仍勤。总兵政于中枢。练军容而大阅。鹰台列队。礼备春搜。虎旅从戎。岁行秋狝。缵十全而纪绩。歌七德以宣威。综廿五载之敕几。垂亿万年而作则。笃贶崇乎天眷。庥徵启自皇猷。显融以觐耿光。懿铄以扬大烈。惟文武圣神之广运。本聪明睿知以有临。朕仰蒙高厚之恩。渥荷钧陶之范。昭宣谟烈。恪守仪型。启牖诗书。懔遵训诲。忆昨甲周衍庆。方曼寿以胪欢。今兹丙驭时巡。遽升遐而弃养。终天衔恤。莫罄哀凄。率土输忱。难名巍荡。谨命诸王贝勒大臣文武群臣。敬考彝章。详议谥号。百辟卿士。佥言允符。祗告天。地。宗庙。社稷。以嘉庆二十五年。十月。二十一日。敬奉册、宝。恭上皇考大行皇帝尊谥曰受天兴运敷化绥猷崇文经武孝恭勤俭端敏英哲睿皇帝。庙号曰仁宗。既镂文而撰德。宜锡类以推恩。所有事宜。开列于后。一、岳镇海渎庙宇倾颓者。该地方官奏明修葺。以致诚敬。一、内外大小各官。除各以现在品级。已得封赠外。著照新衔封赠。一、在京满汉文武大小官员。俱加一级。一、在京王公文武官员。任内有革职留任、及降级罚俸者。咸与开复。又在京官员。现在议降议罚者。悉行豁免。一、外藩蒙古王公以下。台吉以上。有罚俸住俸者。咸与开复。其现在议罚者。悉行豁免。一、会试文武举人。已经中式者。除过犯黜革外。其有殿试誊写错误。不合体式者。礼兵二部察明核实。准其再行殿试。一、乡试已经中式文武举人。除过犯黜革外。其有磨勘原卷。字句错误。以致停科者。俱著宽免。准其会试。一、满汉孝子、顺孙、义夫、节妇、该管官细加咨访。确具事实奏闻。礼部核定。以凭旌表。一、各省道路桥梁。间有损坏者。著地方官查明修理。以利行旅。一、各处养济院。所有鳏寡孤独残苦无告之人。有司留心。以时养赡。勿致失所。一、现在内外监候质审。及干连人等。俱著准其保释。一、军流人犯。有本人身故。其妻子情愿回籍者。该管官报明该部。准令各回原籍。于戏。丕显丕承。永膺受乎多福。是彝是训。用敷锡厥庶民。慰顺群情。导扬盛典。布告天下。咸使闻知。　　

○命两淮盐政延丰留任。　　

○改云南腾越州为直隶厅。将永昌府学文武学额。各拨入五名。定为文生二十五名。武生二十名。从总督庆保请也。　　

○丙午。上诣观德殿几筵前供奠。　　

○谕内阁、军机大臣六部、议覆整饬部务条陈一摺。所议甚是。六部律令。务在持其大纲。则政清而易理。外省庶务。原皆责成于地方官。此在督抚分别贤能庸劣。举错公明。自收得人之效。其或不效。则督抚岂能辞咎。部中多立科条。州县无日不奉行具文。转荒其教养本务。于事何益。而公罪繁多。贤吏或因此废黜。不肖者巧于规避。部书得以舞文纳贿。皆由于此。嘉庆十八年。曾敕吏兵二部。删减例条。该部未能实力遵行。又谕题调要缺。不计因公处分。而该部续议章程。仍多牵混。殊不知公罪从严。则中材以下之官。益多巧避。严其经徵处分、则多垫欠。而那新掩旧。即成亏空。严其承缉处分、则多讳盗。而纵恶养奸。转贻大患。故曰徒法不能以自行。著吏兵二部。各将处分则例。悉心确核。于各条下。皆注明公罪私罪字样。其公罪有至降调革职。非事关重大者。酌改从宽。各部烦苛无当处分例文。互商裁汰。务归简明。其公罪处分。除盗案及正项钱粮停升外。余皆不挂推升。至题调要缺。则一切因公处分。皆无庸计算。各纂成例册呈览。至六部事务綦繁。一事到部。无论题奏咨行。皆当细心确核。固不当迟延积压。亦断不能各限以五日而毕。堂官不能每日全行进署。若有紧要事件。禁止私宅禀商。势必坐待以致延误。除弊之道。殊不在此。　　

○又谕、马家庄老贵人、及苏妈拉妈妈坟茔房间。著和恭亲王履懿亲王后嗣。自行修理。其每年清明供饭一次。仍照旧官为办理。　　

○又谕、宗室祥佩。前因渎控仓弊不实。移驻盛京。兹复遣伊子文秀。在御史佟济处。具呈称冤。恳其代奏。冀免移驻。甚属狡诈。著交松箖严加管束。如在盛京仍不安分。该将军即行据实参奏。加重治罪。　　

○缓徵江西奉新、武宁、靖安、新昌、清江、新淦、新喻、峡江、永丰、都昌、建昌、安义、瑞昌、丰城、上高、庐陵、吉水、泰和、安福、德化、德安、湖口、彭泽、二十三县被旱灾民。本年漕米。　　

○缓徵安徽宿、天长、盱眙、亳、蒙城、太和、定远、寿、巢、怀宁、桐城、潜山、太湖、宿松、望江、宣城、南陵、泾、贵池、青阳、铜陵、石埭、建德、东流、繁昌、无为、庐江、和、阜阳、二十九州县及泗州卫被水被旱灾民新旧额赋。赈凤台、怀远、凤阳、灵壁、五河、泗、宿、天长、八州县及屯卫军民。并给一月口粮。　　

○丁未。上诣景仁宫问皇太后安。　　

○谕内阁、据富俊奏称、今年伊轮应年班来京。请旨叩谒梓宫一摺。富俊仰邀皇考仁宗睿皇帝深恩。今值年班。吁恳来京。敬谨叩谒梓宫。所请尚属出于诚悃。即照所请。于本年封印后。将将军印信。交富登阿署理。著伊来京。　　

○赏紫禁城内外进班前锋护军等银。　　

○复军机处满汉章京支领办公银三千两旧制。　　

○展八旗兵丁应扣借支库银限期两月。　　

○戊申。上诣观德殿几筵前行月祭礼。　　

○命乌噜木齐都统贡楚克札布来京。以成都将军德英阿、为乌噜木齐都统。　　

○以河南南阳镇总兵官呢玛善、为成都将军。山东临清协副将段琨、为南阳镇总兵官。　　

○修湖北襄阳老龙石堤。从总督张映汉请也。　　

○修福建泉州厂战船。从巡抚韩克均请也。　　

○以福建建阳县米价增昂。命平粜仓谷。　　

○己酉。谕内阁、此案谭亚九、因见伊母与人争殴。情切救护。以致误毙母命。较之从前山西白鹏鹤一案。情节又轻。谭亚九、著改为斩监候。　　

○军机大臣奏、会议条陈河员添用正途一摺。据原奏、近日三河四省河工各缺。祗有请旨道员五缺。尚有正途人员。其由该督等题补题升之缺。则自道厅以及佐杂。无一不由捐纳出身。恭查嘉庆二十二年。钦奉特旨。将丁丑大挑一等举人。分发三河试用。惟是举人应补、不过七品八品员缺。而河工道员及同知通判。有表率之权者。得人尤为紧要。可否仿照分发举人之意。将正途出身。才守素著之人。设法分班。除授补用等语。查河工道员共有十缺。请旨七缺。保题三缺。其同知通判。河工既无部选之缺。若在应补应升班内。酌量拣发。而应补人员。正途出身者。为数无多。应升人员。又皆在任。未便发往。是道员丞倅。别无变通之法。第同知通判。皆知县佐贰升阶。若知县佐贰内。正途居多。将来保题河厅。自不患无正途人员。请将在部候选之教习期满知县。教职保举知县。准其拣选。发往河工差委。并准其借补佐贰。按原衔升转。则正途人员。不致复有偏枯。而人材亦可兼收并蓄矣。从之。　　

○命塔尔巴哈台参赞大臣先福、回京。赏镶蓝旗满洲副都统百顺、都统衔。为塔尔巴哈台参赞大臣。以塔尔巴哈台领队大臣吉勒通阿、为正黄旗护军统领。二等侍卫吉灵阿、为塔尔巴哈台领队大臣。正红旗蒙古副都统巴彦巴图、署正黄旗护军统领。　　

○调镶蓝旗蒙古副都统阿彦托克托、为镶蓝旗满洲副都统。镶黄旗汉军副都统金保、为镶蓝旗蒙古副都统。以已革理藩院侍郎裕恩、为镶黄旗汉军副都统。　　

○以乾清门二等侍卫高喀鼐、为上驷院卿。正黄旗蒙古副都统额勒经额、为十五善射大臣。　　

○命正白旗满洲副都统安福、管上虞备用处事。镶红旗蒙古副都统博克顺、管御船处事。乾清门头等侍卫乌淩阿、管御枪火药局事。　　

○蠲缓河南阳武、延津、封邱、武陟、获嘉、原武、安阳、临漳、内黄、浚、汤阴、永城、荥泽、十三县水淹沙压田亩新旧额赋。　　

○庚戌。谕内阁、从前军机处满汉章京。皆由军机大臣。于内阁等衙门传取。嘉庆四年。改由内阁、六部、理藩院、保送引见。嗣后将保送人员。先令军机大臣考试。分别弃取。带领引见。其记名者。挨次传补。立法至为允当。惟大员子弟。设有回避之例。殊可不必。防弊之道。初不在此。如大臣子弟。有挑入军机处者。藉以学习政事。未尝不可造就人材。嗣后保送军机章京。著无庸回避大员子弟。其军机章京。有升至通政司副使。大理寺少卿。及补授科道者。即回本衙门行走。著仍照旧例行。
  </div>
  <div class="pagination">
   <a href="清实录道光朝实录_page9.html">
    上一页
   </a>
   <span>
    ...
   </span>
   <a href="清实录道光朝实录_page5.html">
    5
   </a>
   <a href="清实录道光朝实录_page6.html">
    6
   </a>
   <a href="清实录道光朝实录_page7.html">
    7
   </a>
   <a href="清实录道光朝实录_page8.html">
    8
   </a>
   <a href="清实录道光朝实录_page9.html">
    9
   </a>
   <span class="current-page">
    10
   </span>
   <a href="清实录道光朝实录_page11.html">
    11
   </a>
   <a href="清实录道光朝实录_page12.html">
    12
   </a>
   <a href="清实录道光朝实录_page13.html">
    13
   </a>
   <a href="清实录道光朝实录_page14.html">
    14
   </a>
   <a href="清实录道光朝实录_page15.html">
    15
   </a>
   <span>
    ...
   </span>
   <a href="清实录道光朝实录_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
