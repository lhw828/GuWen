<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1352 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1352 页/共 1860 页
  </h1>
  <div class="content">
   ○幸瀛台。　　

○丙申。浙江巡抚三宝、遵旨覆奏、浙省漕运。原系冬兑冬开。近年逐渐压迟。实由旗丁在途。托故稽延所致。现严饬监运各员。加意催运。不许停泊。务与江苏各帮、衔尾而上。嗣后递年。均恪遵训旨。一体认真督办。务与河臣所奏相符。报闻。　　

○丁酉。勉诸王等习骑射。谕曰、朕恭阅实录。当太宗文皇帝时。王贝勒内即有懒于骑射之事。今承平日久。想诸王中亦必有废弛者。我国自开基以来。首重骑射。理宜恪遵旧典。服习勤劳。即如朕每岁行围。犹能于马上驰射。此乃众所共见者。著通谕阿哥、诸王。各宜凛遵祖训。黾勉奉行。亿万斯年。传之子孙毋替。　　

○又谕、据明亮奏、带领各土司头人。计日按程、应于十二月十五日。先后三起。俱可抵窦店。拟于十六日、全带进城等语。为期略早。著传谕明亮、将各土司头人等、沿途缓程前进。于十二月二十日。全行带进京城。候二十一日。朕亲诣瀛台。明亮于是日、即带领各土司头人、于西华门外。同年班朝正之准噶尔回部人等、一体跪觐。更觉观瞻愈肃。　　

○谕军机大臣曰、福建海坛镇总兵陈汝捷、系捐纳卫守备。前在直隶捕蝗出力。经方观承保奏。并言其熟悉水师。是以屡加迁擢。用至总兵。兹陛见来京。召对时、见其神气就衰。且口角微歪。似有痰气。恐于专阃之任不宜。著传谕钟音、将该镇在任时。精力若何。办事有无贻误。如不能胜任。即据实奏阅。勿稍徇饰。又据陈汝捷奏称、每年出巡八个月。朕因询以在外日久。考拔兵弁等事。如何办法。复据称可以随时回营考核等语。该镇如果每年出巡八个月。远在大洋。何以又能随时回营。恐止系海船出洋八个月。该镇未必自始至终、皆在船巡哨。而其言亦未明晰。并著钟音、一并查明。详晰奏覆。将此由四百里传谕知之。寻奏、总兵陈汝捷、平日办事。尚属认真。惟该镇系福建归化人。官话费力。应对每形艰涩。其神气就衰。或因途中染疾所致。容臣俟伊回闽。察看具奏。至考核弁兵。该镇实系乘便回营。非自始至终。在船巡哨也。报闻。　　

○又谕、据明亮奏、已革知府倭什布、已革参将李天贵、现已派令协同松茂道查礼、仍赴郭罗克。督同该土司、勒限缉拏凶犯。查参将李天贵、原因出师金川。著有劳绩。赏戴花翎。口外番人。惟知以翎顶为重。若见该革员并无翎顶。未免呼应不灵。可否恳恩俯准倭什布、李天贵、暂带原衔。姑用各原带翎顶。令其缉贼自效等语。倭什布、李天贵、既派往郭罗克地方、协缉凶犯。自应准其暂用原衔翎顶。使番人不敢轻视。但伊二人。均系已经革职之员。若不定以限期。伊等转得藉缉贼为由。冀常邀顶戴荣耀。岂肯上紧督缉。著勒限一年。令其缉贼自效。如能于限内缉获凶犯。该员等不但虚博翎顶之荣。并可加恩予以革职留任。若一年限满。仍然未获。该员等并不必留彼协缉。徒令赚戴翎顶。即当解京治罪。以示惩儆。将此谕令文绶等、并谕明亮知之。　　

○是月。河南巡抚徐绩奏、安阳、汤阴、临漳、林县、武安等邑。均得雪一二寸不等。冬至后瑞雪再得普沾。可卜来牟之庆。目下粮价平减。捆载盈途。实有盈宁之象。得旨、知道了。似觉略望雪。何不明奏。　　

○河东河道总督姚立德奏、塘河、长河、今冬轮届小挑。臣于空帮全过济宁时。即带同运河道章辂、先赴临清等处查勘。各塘应挑。深自二三尺、至四五尺不等。长河应挑。自数寸、至尺余不等。均于河心钉立志桩。崖上筑做封墩。盖用灰印。以杜偷减。期于重运有益。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二十一



大清高宗法天隆运至诚先觉体元立极敷文奋武孝慈神圣纯皇帝实录卷之一千二十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十一年。丙申。十二月。戊戌朔。上幸瀛台。　　

○谕军机大臣等、前因沉德潜选辑国朝诗别裁集。进呈求序。朕偶加披阅。集内将身事两朝。有才无行之钱谦益居首。有乖千秋公论。而其中体制错谬。及世次前后倒置。亦复不可枚举。因于御制序文内。申明其义。并命内廷翰林。为之精校去留。俾重锓版。以行于世。其原板自应一并销毁。但阅时既久。此板曾否销毁。任听存留。而沉德潜身故后、其门下士无识者流。又复潜行刷印。则大不可。著传谕杨魁、即查明此板现存何处。如未经销毁。即委员将板片解京。并将未经删定之刷印原本。一并查明恭缴。　　

○礼部奏、明年元旦庆贺礼仪。得旨、是。照例行礼。奉皇太后懿旨。停止筵宴。　　

○己亥。上诣皇太后宫问安。　　

○幸瀛台。　　

○以庄亲王永瑺、大学士舒赫德、充玉牒馆总裁。理郡王弘＜日为＞、协办大学士程景伊、尚书永贵、充副总裁。　　

○庚子。命国史馆编列明季贰臣传。谕、昨阅江苏所进应毁书籍内。有朱东观选辑明末诸臣奏疏一卷。及蔡士顺所辑、同时尚论录数卷。其中如刘宗周、黄道周、指言明季秕政。语多可采。因命军机大臣。将疏中有犯本朝字句。酌改数字。存其原书。而当时具疏诸臣内、如王永吉、龚鼎孳、吴伟业、张缙彦、房可壮、叶初春等。在明已登仕版。又复身仕本朝。其人既不足齿。则其言不当复存。自应概从删削。盖崇奖忠贞。即所以风励臣节也。在思我朝开创之初。明末诸臣。望风归附。如洪承畴、以经略丧师。俘擒投顺。祖大寿、以镇将惧祸。带城来投。及定鼎时、若冯铨、王铎、宋权、谢升、金之俊、党崇雅等、在明俱曾跻显秩。入本朝仍忝为阁臣。至若天戈所指。解甲乞降。如左梦庚、田雄等、不可胜数。盖开创大一统之规模。自不得不加之录用。以靖人心而明顺逆。今事后平情而论。若而人者。皆以胜国臣僚。乃遭际时艰。不能为其主临危授命。辄复畏死幸生。靦颜降附。岂得复谓之完人。即或稍有片长足录。其瑕疵自不能掩。若既降复叛之李建泰、金声桓、及降附后、潜肆诋毁之钱谦益辈。尤反侧佥邪。更不足比于人类矣。此辈在明史既不容阑入。若于我朝国史。因其略有事迹。列名叙传。竟与开国时范文程、承平时李光地等之纯一无疵者。毫无辨别。亦非所以昭褒贬之公。若以其身事两朝。概为削而不书。则其过迹。转得藉以揜盖。又岂所以示传信乎。朕思此等大节有亏之人。不能念其建有勋绩。谅于生前。亦不因其尚有后人。原于既死。今为准情酌理。自应于国史内、另立贰臣传一门。将诸臣仕明、及仕本朝各事迹、据实直书。使不能纤微隐饰。即所谓虽孝子慈孙。百世不能改者。而其子若孙之生长本朝者。原在世臣之列。受恩无替也。此实朕大中至正之心。为万世臣子植纲常。即以是示彰瘅。昨岁已加谥胜国死事诸臣。其幽光既为阐发。而斧钺之诛。不宜偏废。此贰臣传之不可不核定于此时。以补前世史传所未及也。著国史馆总裁、查考姓名事实。逐一类推。编列成传。陆续进呈。候朕裁定。并通谕中外知之。　　

○辛丑。谕军机大臣等、据杨景素奏、核议东省沿河安设粮船纤夫章程。按各州县水道闸座之顺逆难易。分别用夫之多寡等因一摺。自系就该省情形筹办。但山东与直隶、江苏、境壤相连。必须通盘核计。昨周元理在京面奏、以粮艘自景州至天津。皆系顺水。若遇风静波平。并可无须纤挽。或偶值逆风稍大。即须添雇短纤。向来漕船北上。俱有短纤随行。以备雇用。而雇夫之事。多在中途。临时应急。地方官断难沿途为之豫备。若无故聚集民夫数千。随路分布。又不免于滋扰。至此等短纤。惟在沿河地方官、严查贼匪。不使潜踪滋事。而各船押运官弁、复实力稽查。宵小自无从逞其伎俩等语。所奏颇觉有理。何以尚未据具摺奏闻。著传谕周元理、即照前日面奏事宜。详晰确核。迅速覆奏。又浙江省、已据该抚奏称、毋庸设立纤夫。至江苏省、作何筹办。至今未据奏覆。并著谕令该督抚。将如何酌定章程之处。即速妥议具奏。俟覆到时。同杨景素摺、一并交军机大臣。会同该部核议具奏。将此谕令周元理、高晋、杨魁、并令杨景素知之。　　

○又谕曰、图思德奏、探闻缅酋懵驳已死。及关外信息等因一摺。此事非图思德所能办。已于摺内批示矣。看来图思德之意。颇以懵驳之死为幸。妄冀缅匪一事。即可从此完局。此非晓事之见也。缅甸数年以来。并未实有悔罪输诚之举。虽内地严守关隘。不与贸易。恐亦有名无实。未必能制其死命。总之缅匪若不将拘留内地之人送还。及实在进贡乞恩。断不能准其开关通市。其局不能完结。转不系乎懵驳之死与不死。况缅匪狡诈异常。从前曾经捏报懵驳已死。日久乃知其诈。此次安知非其故智复萌。即或果有其事。而其子不能改父之过。又与懵驳何异。图思德此时惟当静听。并不必遣人向关外探访彼处信息。为其所愚。使贼匪从而轻笑。设果得鲁蕴、亲自到关。恳请通贡。图思德竟当明白开导。谕以汝果出于诚心。竟宜亲身进京。朝见大皇帝。如能将杨重英、苏尔相诸人全行送回。并诚恳纳贡。大皇帝不但准汝仍通贸易。并且格外加汝大恩。汝若不亲去。本督部堂难以代汝转奏。至于中国抚驭外夷。全恃威信。从不肯赚其入而置之死。即如秤管猛、到京数年。今仍遣令归巢。皆汝等所。深悉者。且使果欲杀汝。亦非难事。汝既已亲来。我等总督、提督、现在边境。皆可执汝诛之。又何必俟汝到京再办。汝当反覆自思。若非亲自叩觐大皇帝。此事断不能完。如汝惊疑顾虑。不敢进京。本督抚亦不相强。即令汝回去。亦不代汝奏闻。如此晓谕。察其神色。即行据实奏闻。候朕定夺。此时缅酋处、如差小头人到关。惟当谕以汝等之言。不足为凭。如果有诚心恳请之处。可令汝大头人等自来。本督部堂另有谕示之语。若彼投递缅字文禀。总须付之不答。仍将原禀驰奏。将此由六百里传谕知之。　　

○吏部等部议准。左都御史崔应阶奏称、因疯杀人。向例追埋葬银两。永远监禁。至因疯连杀二命之犯。亦照此办理。似未允协。应改拟绞候。从之。　　

○旌表守正被戕奉天锦县民张科举妻王氏。　　

○壬寅。上诣皇太后宫问安。　　

○幸瀛台。　　

○兵部议覆、陕甘总督勒尔谨疏称、甘肃兴武营、一切兵马事宜。只有都司一人经管。查察难周。请将大坝堡千总、移驻兴武。拨宁夏镇标后营把总一员。移驻大坝。应如所请。从之。　　

○旌表守正捐躯河南孟津县民王东孝妻王氏。　　

○癸卯。孝惠章皇后忌辰。遣官祭孝东陵。　　

○谕曰、观保在尚书房行走有年。尚属小心勤谨。今闻其患病溘逝。著加恩给还左都御史原衔。　　

○谕军机大臣等、据勒尔谨覆奏、甘省除宁夏外、再无他处可以分黄河之势。周人杰所称建闸开渠。分引黄河灌田之处。诚属冒昧等语。所奏似不免稍存意见。水利为农田首务。所系于民生者甚钜。而甘省频年。又每因缺水致旱成灾。如果于附近河流之处。相度地势。设法开渠。以资灌溉。自于旱地有益。虽甘省山阜较多。难以施之通省。但其中岂无近河稍低之地。可以引溉田畴。即或仅有数处可行。而数处民生。已沾其利。该督正宜虚心采访。不可固执己见。况周人杰在朕前并奏称、伊在庆阳。曾经力行水利。该督覆奏此摺时。该府尚未回任。何不俟其到时。详晰面询。其在庆阳时。如何兴水利。何处办有成效。并就彼所知他府属、何处尚可以仿办。不妨就其所言。酌量择而行之。如果有利于民。不应咎该府所言之过。若该督以周人杰奏及此事。辄目为冒昧。则朕咨询民隐。谁复敢据实直陈。即该督如此存心。亦非集思广益之道。设或周人杰所见果属冒昧。或伊在朕前所陈。皆属虚词。亦不宜于此时加之责备。俟将来大计时。就其优劣。再行核办。亦未为晚。著传谕勒尔谨、即速详询确核。据实覆奏。毋得稍存回护。　　

○又谕、昨据杨景素奏、沿河安设漕船短纤一摺、朕以山东与直隶、江苏、境壤相接。必须通盘核计。且前日周元理在京。面奏此事。颇觉近理。随谕令该督、及高晋等。即速妥议奏覆。俟奏齐时。交军机大臣、会同该部定议。今日高晋等、亦将纤夫一事。议定章程具奏。独周元理、至今尚未奏到。此事必合各省汇办。方可通行。现届开兑冬漕之时。转瞬新春。粮艘便湏北上。南省之夫。即当早备。难以复行稽迟。著传谕周元理、即照前日面奏事宜。详晰议定。迅速覆奏。　　

○大学士管两江总督高晋、遵旨覆奏。漕运冬兑冬开。现飞饬粮道。及各州、县、凛遵妥办。如监兑厅员。不能督催趱运。立即参处。嗣后每年遵守。自克副冬兑冬开之限。不致再有迟逾。其安徽、江西、二省。已飞饬各粮道。一体赶紧办理。安省、均于岁内开行。西省、务于正月扫帮前进。报闻。　　

○旌表逼嫁捐躯山东邹平县民杨某聘妻孙氏。　　

○甲辰。谕、据高晋奏、审拟在籍知县赵时煐。殴伤胞兄赵时烈一案。将赵时煐问拟杖徒。不准援赦宽减等语。所办未为允协。赵时煐曾任县令。非齐民可比。宁不知弟殴胞兄。有伤伦化。使伊在任时、遇此等事控理到案。岂能不按律严惩。乃与胞兄争衅。辄敢动手抵殴两伤。实属犯长蔑伦。亦且知法犯法。非但不应援赦末减。并当较寻常弟殴胞兄者。加等问拟。用以饬名教而儆败类。今该督仅照律以杖徒科罪。实不足蔽辜。此案著交刑部、从重改拟具奏。至高晋以大学士管理总督。主持风化。弼教明伦。是其专责。不应宽纵若此。高晋著交部议处。　　

○旌表守正捐躯河南汝阳县民高勋妻牛氏。　　

○乙巳。上诣皇太后宫问安。　　

○幸瀛台。　　

○谕、京察为激扬大典。各部院堂官。自应秉公举劾。将满汉属员中、才具出众者。登之荐剡。衰颓庸钝者。予以纠参。方足鼓励人才。澄清吏治。乃向来部院各堂官、每届计典。除荐举外、不过约略劾去一二员。以符成例。其余概与优容。姑息瞻徇之习。皆所不免。殊不知一部院中多一衰庸恋栈之辈。即少一出力办事之员。既难保无阘冗误公。且使候缺者上进无阶。不得及锋而试。于理亦未为允协。所有从前办理京察各部院堂官。俱著传旨申饬。明年又届京察之期。各该堂官、务将满汉司员、及笔帖式等。秉公核实。举劾沙汰。毋许稍事姑容。倘仍有心存徇庇。致衰病庸劣之徒。滥竽旷职者。或经朕访闻。或为科道纠弹。必将该堂官从重议处。将此通谕各部院衙门知之。　　

○又谕、繙译乡会试停止以来。已二十余年。近日满洲学习清文、善繙译者益少。著加恩以乾隆戊戌年八月。考试繙译举人。己亥年三月。考试繙译进士。既与文武科场日期。两不相碍。且予伊等一年之功。俾得从容究心。繙译益臻精熟。　　

○丙午。谕、吏部议、汤萼棠调补抚州府知府之处。固属照例核驳。但朕向遇知府员缺紧要者。虽即简补有人。仍令该督、抚、于所属拣员调补。而以所遗之缺用其人。总期有裨地方。今海成以新放抚州府知府蔡葵、初莅江西。恐于土俗民情。未能熟习。请与南安府知府汤萼棠对调。为人地相需起见。事属可行。即其缺有美恶。手有高下。不必深求也。汤萼棠等、著即照该抚所请调补。嗣后遇有似此指缺简放。而该省督、抚、复奏请调补者。吏部除按例议驳外。仍著夹片声明。候朕定夺。　　

○又谕曰、明亮著在御前侍卫上行走。在京之日。兼军机处行走。　　

○又谕曰、额林特、不胜护军统领之任。著在副都统上行走。所遗镶白旗护军统领员缺。著静海补授。正蓝旗汉军副都统舒泰、出差。复兴、又有腿疾。舒泰之缺。著静海兼署。　　

○又谕曰、傅良年老。恐难胜将军之任。著留京在散秩大臣上行走。俟有都统缺出。奏请补授。西安将军员缺。著伍弥泰调补。即赴新任。绥远城将军印务。著博成暂行署理。　　

○谕军机大臣等、据兵部议覆、四川总督文绶奏称、署川北镇标左营游击德胜、不识汉字。难堪绿营之任。呈请回旗当差等语。此事文绶办理未协。绿营员弁不识汉字者甚多。即总兵不识汉字。亦颇有人。岂游击转因此不堪胜任。抑或另有别情。该督藉词具奏。亦未可定。设或该员性情行事。于绿营外任。实不相宜。该督何妨据实奏闻。不应借不识汉字彻退。但该督原疏、称该员仍请回旗当差。尤非情理。该员如果不愿外任。何不于拣选时、据实呈明。乃业经发往川省。复行呈请回旗。岂伊见补用无期。遂尔心生改悔耶。朕令旗员简用外任。既使绿营弁兵。有所效法。即于旗人生计。不无稍裨。若既发外省。仍令回旗。不特仆仆道途。诸多拮据。即起身领借盘费银两。回京后又须坐扣。更何以度日当差。是因拣发而转致苦累。岂朕体恤旗人之意。文绶系满洲总督。何于此等情形。竟未能计及耶。著传谕文绶、即将德胜因何呈请回旗之故。据实覆奏。毋稍含糊回护。兵部摺暂存。俟文绶奏到时、再降谕旨。　　

○又谕、今日三宝汇奏、今年甄别过教职、首领、佐杂、各官。俱将己未俸满、及留任、告病、勒休、参革、等项。分别开单呈览。惟场员一项。止于摺内将去留缘由声叙。并未另列清单。场员与教职、佐杂、等官。同系甄别。自应画一办理。未便两歧。著传谕三宝、将甄别各场员。仍照汇奏教职等款式。开单补奏。嗣后并即遵照办理。将此传谕知之。　　

○赈恤甘肃皋兰、金县、狄道、河州、渭源、靖远、沙泥州判、红水县丞、陇西、安定、会宁、通渭、平凉、隆德、静宁、固原、盐茶厅、抚彝厅、张掖、山丹、武威、永昌、平番、古浪、灵州、西宁、秦州、肃州、高台等二十九厅、州、县、分防州判、县丞、本年旱灾贫民。　　

○旌表守正捐躯河南确山县民王文佐妻孙氏。　　

○丁未。谕军机大臣等、据周元理奏、承准廷寄。粤省审拟革监倪宏文、赊欠夷商化银一案谕旨。遵即移行大小文武衙门。入于交代遵行。并另札天津道府。将此案传示各商。俾伊等往来海洋。宣扬德意等语。所办未为妥协。此案李质頴办理不合。已降旨将伊交部察议。各省俱可一体恪遵。至传寄谕旨一道。其中有统论中国抚驭远人之道。止宜将军、督、抚、留心经理。不便宣示外夷。是以未经明发。而令各将军督抚入于交代。俾各后任永远遵行。该督抚奉谕后。惟当谨贮署中。列入交代册档。并毋庸移行文武大小衙门。至于海口夷商。即欲宣扬德意。亦祇可将明旨通传。其廷寄内之语。岂宜传示。况将军督抚。办理此等事务。惟在实心妥办。又何藉文告虚词。周元理所办。未免误会前旨。著传谕周元理、如尚未通行。即为停止。若已行文。仍速彻回。直隶一省如此。恐他省亦有似此者。并著再谕各将军督抚。接奉前此传写谕旨。止存贮入于交代。不必宣示远近。
  </div>
  <div class="pagination">
   <a href="清实录乾隆朝实录_page1351.html">
    上一页
   </a>
   <span>
    ...
   </span>
   <a href="清实录乾隆朝实录_page1347.html">
    1347
   </a>
   <a href="清实录乾隆朝实录_page1348.html">
    1348
   </a>
   <a href="清实录乾隆朝实录_page1349.html">
    1349
   </a>
   <a href="清实录乾隆朝实录_page1350.html">
    1350
   </a>
   <a href="清实录乾隆朝实录_page1351.html">
    1351
   </a>
   <span class="current-page">
    1352
   </span>
   <a href="清实录乾隆朝实录_page1353.html">
    1353
   </a>
   <a href="清实录乾隆朝实录_page1354.html">
    1354
   </a>
   <a href="清实录乾隆朝实录_page1355.html">
    1355
   </a>
   <a href="清实录乾隆朝实录_page1356.html">
    1356
   </a>
   <a href="清实录乾隆朝实录_page1357.html">
    1357
   </a>
   <span>
    ...
   </span>
   <a href="清实录乾隆朝实录_page1353.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
