<!DOCTYPE html>
<html>
 <head>
  <meta charset="utf-8"/>
  <title>
   明实录太宗实录 - 第 36 页/共 95 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明实录太宗实录 - 第 36 页/共 95 页
  </h1>
  <div class="content">
   太宗文皇帝实录卷六十七
　　五月甲寅朔敕甘肃总兵官西宁侯宋晟曰近闻回回多买中国人妻妾子女出境律买卖者皆处死宜严加禁约之世因循也
　　○乙卯升东胜右卫指挥使陈景先为大宁都指挥佥事  丙辰遣使赐谷王橞纱布各八十疋  命户部徒山山西之平阳驲潞山东之登莱府等府州民五千户隶上林苑监牧养载种户给路费钞一百锭口粮六斗
　　○丁巳设湖广思南思州二宣慰使儒学
　　○戊午端午节赐文武群臣宴
　　○己未赐国子监琉球国及云南生石达鲁等并其从人夏衣
　　○辛酉湖广武昌府僧言欲增脩观音阁以祝  圣寿  上不从曰人修短有定数祸福由所行所行诚善福不祝当自至不善祸非祝所能去人但务为善何假外求哉
　　○癸亥升鸿胪寺左寺丞王七十五为本寺右少卿
　　○甲子开平卫卒蒋文霆言王者以天下为家以百姓为子百姓不足君孰与足今有岁办各色物料里长所领官钱悉八已名为和买其实强取于民万不偿一若其土产尚可措办况非土地所有须多方徵求以致倾财破产者有之凡若此者非止一端今后宜令有司除常赋外妄取民一钱者以受财枉法论其各色物料非土地所有禁勿取又言旌表节义所以励俗今承流宣化者率不务公每年求访孝子节妇但应故事纵有当举者里邻上之州县而州县不为理吹毛求疵多方沮毁设有准举者吏胥需索钱物否则诬论其短事竟不行今后有当举者宜令所司核实即与申达旌表从之  是日征安南官军获贼首黎季犛及其子澄先是总兵官新城侯张辅追贼至典臾海门泾鹊浅久晴水涸贼弃舟遁及官军至大雨水涨数尺舟毕渡众大喜曰天赞王师及辅率步骑至龙茶舟师亦至伪四辅大尹阮谨等来降言黎贼走入安遂调都督佥事柳升率舟师前进辅及左副将军西平侯沐晟等循举厥江进至日南州奇罗海口升杀贼得舡三百艘余贼遁辅等乘胜追之升复引兵出奇罗海口永定卫卒王柴胡等七人与贼遇贼困败  与皆败走柴胡等生擒贼首黎季犛李保保等十人擒其子澄于海口中山
　　○乙丑安南土人武如卿等于永盎海口望高山获伪大虞国王黎仓伪太子黎芮及黎贼子孙弟侄伪梁国王黎潡等并贼将伪柱国东山乡侯胡杜等安南平  夜月犯东南第二星
　　○丙寅遣千户亦剌思那速儿丁及舍黑撒答等使瓦剌时虏中来降者言鬼力赤为部下所废其众欲立本雅失里遂遣亦剌思等赍敕往谕马哈木等以天命有归及福善祸淫之意并赐马哈木太平把秃孛罗及其所部撒都剌等金织文绮有差  西域回回亦不剌金等并凉州等卫卒二百十一人贡马赐钞有差
　　○丁卯北京行部言自西湖景至流通凡七闸河道淤塞自昌平县东南白浮村至西湖景东流水河口一百里宜增置十二闸请以民丁二十万官给费用脩置命运粮军士浚道其置闸俟更议
　　○戊辰  上以征南将士冲冒炎署虑生疾病遣使奉香帛遍祀岳镇海渎及安南山川城隍之神祈福  夜有星如盏大青白色有光出紫微蕃内北至行至游气中
　　○己巳  上幸灵谷寺驻驿中庭有青虫着  上衣以手拂置地徐命中官取置树间曰此虽微物皆有生理毋轻伤之
　　○庚午设赤溪湳洞长官司隶思州宣慰使司命王必恕为长官王显彰为副其所统寨六十七苗民一千五百余户皆必恕等所招集思州宣慰使田琛言于朝且请设治所故有是命
　　○辛未  上闻河南饥有司匿不上闻命刑部悉隶寘于法又  敕都察院左都御史陈瑛等曰国之本在民而民无食是伤其本  朕自嗣位以来夙夜以安养生民为心每岁春初及农隙之时  敕郡县浚河渠脩筑圩岸陂池捕蝗蝝遇有饥荒即加赈恤比者河南郡县荐罹旱涝有司匿不以闻又有言雨旸时若禾稼茂实者及遣人视之民所收有十不及四五者有十不及一者亦有掇草实为食者闻之恻然亟命发粟赈之已有饥死者矣此亦  朕任用匪人之过已悉置于法其榜谕天下有司自今民间水旱灾伤不以闻者必罪不宥
　　○壬申  敕甘肃总兵官西宁侯宋晟曰闻来归鞑靼赤纳本是沙州卫指挥使买住所部今赤纳为都指挥佥事官居买住之上亦是边帅不审实以闻之过夫高下失伦人不得其分则心不平今已升买住为都指挥同知赐诰命冠带自今凡来归者应授官职宜审定高下等第以闻或失其当咎有所归  武安侯郑亨父用卒用庐州合肥人洪武初隶籍行伍积功至大兴左卫千户以老病令亨袭职亨从  上靖内难屡以战功封武安侯遂以亨爵封用至是卒遣官赐祭  夜有星如鸡子大青白色有光出即位西北行至游气
　　○癸酉上问侍臣曰闻近俗之弊严于事佛而简于事其先果有之乎对曰闻有之  上叹曰此盖教化不明之过朕于  奉先殿旦夕祇谒未尝敢慢或有微恙亦力疾行礼世人于佛老竭力崇奉而于奉先之礼简略者盖溺于祸福之说而昧其本也率而正之正当自朕始尔
　　○甲戌征讨安南总兵官新城侯张辅等奏云南广东广西征将军士有事故缺伍者欲于安南土著军民内选拔补伍从之命给以月粮仍赐敕谕曰从征将军远违父母妻子跋涉山川勤劳备至方今夏热宜择高爽之地驻营以休息之
　　○乙亥阔伦么连鞑靼头目把秃不花等来朝贡马赐袭衣彩币
　　○戊寅工部言北京文明河至通州五闸每闸合设船二十艘乞于龙江告用闸户十一户水脚夫四百六十人于湖广江西河点充从之
　　○己卯日本国王源道义遣僧圭密等七十三人来朝贡方物并献所获倭寇等  上嘉之赐敕褒谕曰王忠贤明信恭敬  朝廷殄灭凶渠俾海滨之人咸底安靖  朕甚嘉之兹特赐王白金一千两铜钱一万伍千缗绵纻丝纱罗绢四百一十疋僧衣十二袭帷帐衾褥器皿若干事并赐王妃白金二百五十两铜钱五千缗绵纻丝纱罗绢八十四疋用示旌表之意复工部左侍郎张本右侍郎甄庸官本等先坐事落职至是宥而复之礼部左侍郎杨砥坐事降工部主事
　　○辛巳都察院佥都御史俞士吉自浙江巡视民瘼还上  圣孝瑞应颂  上曰尔以大臣出视民瘼既归其民情何如年谷何如水患何如未闻有一语而汲汲进谀词都御史行事固如此乎命掷还之
　　○壬午征讨安南总兵官新城侯张辅等平安南捷奏至群臣入贺曰黎贼父子违天逆命今悉就擒皆由  圣德合天神人助顺  上曰  天地  祖宗之灵将士用命所致朕何有焉群臣复以开设三司及郡县为请  上命降诏行之  升金吾右卫指挥佥事张贵为都指挥佥事掌虎贲左卫事  福建都指挥佥事张豫坐困顿置番国方物不如法谪戍安南
　　太宗文皇帝实录卷六十七


太宗文皇帝实录卷六十八
　　永乐五年六月癸未朔以安南平  以安南平诏天下曰  朕祗奉  皇图恪遵成宪弘敷至化期四海之乐康永保太和俾万物之咸遂夙夜兢业弗敢怠遑仰惟  皇考太祖高皇帝混一天下怀柔远人安南陈日煃慕义向风率先职贡遂封为安南王者世有其土比者贼臣黎季犛及子苍弑其国主戕及阖家毒痛生民怨声载路诡易姓名为胡一元子为胡＜大互＞隐蔽其实诡称陈甥言陈氏绝嗣请求袭爵  朕念国人无统听允所云幸成奸谋肆无忌惮自谓  圣优三皇德高五帝以文武为不足法周孔为不足僭国号曰大虞纪年元圣自称两宫皇帝冒用朝廷礼仪招纳逋逃阳奉正朔觊觎南诏窥伺广西据思明府之数州侵宁远州之七寨掳其子女殴其人民欺占城孱弱夺其土疆逼与章服要其贡赋累使晓谕怙恶弗悛安南王孙奔窜来诉黎贼谬陈诚款请迎君之乃伏兵要杀于途拒辱朝使朕遣人赐占城礼物又却使臣而夺之蠢兹凶竖积恶如山四海之所不容神人之所愤怒兴言至此衋然伤怀寔不得已是用兴师期伐罪吊民将兴灭而继绝爰命总兵官征夷将军新城侯张辅等率师八十万讨之飞度富良深入逆境桓桓虎旅威若雷霆业业凶徒势如拉朽七百万之众须臾而尽二千里之国次第皆平生擒逆贼黎季犛及子黎苍黎澄与其家属并伪将相官僚黎季貔胡杜等抚纳降附绥辑良善遍求陈氏子孙立之其国之官吏耆老人等咸称为黎贼杀戮已尽无可继承又称安南本古交州为中国郡县沦污夷习及兹有年今兹泛扫欃枪刬磢芜秽愿复古郡县与民更新朕俯狥舆情从其所请置交阯都指挥使司交阯等处承宣布政使司交阯等处提刑察按察使司及军民衙设官分理廓清海徼之妖氛变革遐邦之旧俗所有合行事宜条列于后安南王陈氏为黎贼所杀犯于非命宜与赠谧慰其幽冥其子孙宗族有为黎贼所害者宜赠以官有司皆具名来闻陈氏子孙既为黎贼尽戮宗祀废绝有司宜与建祠其坟墓芜废宜与修治祠坟各给民三十户供祭埽安南官吏军民人等为黎贼驱迫死亡者众暴露可悯有司即为埋瘗安南郡县官吏皆陈氏旧人为黎贼威胁本非得已诏书到日凡在职役者悉仍其旧然民久染夷俗宜设官兼治教以中国礼法黎贼数年以来为政苛猛毒虐其民今悉除之宣布  朝廷政令以安众庶安南各处关隘有结系人民守把营寨及逃避海岛者  诏书到日即便解散其民罹黎贼困苦已久有司宜善抚恤使安生业无致失所其官吏军民有为黎贼所害或黥刺徒配或全家流徒不得其所及一应被害之人  诏书到日悉放回原籍复业所在有司即便起发毋得停留其有囚系于狱者即时放遣安南境内凡有高年硕德有司即加礼待及鳏寡孤独之人无依倚者为立  济院以存恤之有怀才抱德可用之士有司以礼敦遣至京量才于本土叙用安南与占城百夷等处接界宜各守疆境毋致侵越亦不许军民人等私通  境私自下海贩鬻番货违者依律治罪于戏威武再扬岂予心之所欲元恶既殛实有众之同情广施一视之仁永乐太平之治布告中外咸使闻知  敕谕交阯总兵官征夷将军新城侯张辅左副将军西平侯沐晟左参将丰城侯李彬右参将云阳伯陈旭及诸大小将校人等安南黎贼弑君篡国僭号纪元凶暴不仁毒痡一国侵夺邻壤抗拒  朝命不脩职贡  朕不得已命尔等往讨其罪赖  天地宗社默相将士用命兵威所至咸以削平生擒逆贼黎季犛父子及其伪官绥辑善良抚纳降附秋毫无犯市肆不惊捷音来闻良深喜奖昔宋元之时安南逆命兴兵讨之皆无成绩今之此举实逾古人盛名伟烈传之百世兹特遣人赍敕慰劳炎暑正盛宜择高爽之处休息士马俟天气清肃即班师  复敕辅等曰尔前送上耆老莫邃等表文言陈氏子孙尽为黎贼所戮无可继承请如古制复立郡县已命尔等加意推寻又得所奏称陈氏实已绝嗣郡县不可无  请设三司抚治军民令皆如所请立交阯都指挥使司以都督事吕毅掌司事黄中为副再选能干都指挥二副之布政司按察司以尚书黄福兼掌之前工部侍郎张显宗福建布政司左参政王平为左右布政使前河南布政司左参政司刘本右参政刘昱为左右参政前江西按察司周观政安南归附人裴伯耆为左右参议前河南按察司阮友彰按察副使杨直为按察副使前太平府知府刘有年为按察佥事别选办事官发去可于府州县等衙门官内任仍具名来闻不足者别令吏部铨注今遣印信付尔给授之  改交阯龙兴府为镇蛮府建兴府为建平府天长府为奉化府新兴府为新安府国威州为威蛮州宣光州为宣化州上福州为福安州安邦州为清安州日南州为南靖州布政州为政平州明灵州为南灵州龙眼县为清远县安世县为清安县应天县为应平县山明县为山定县上福县为保福县龙潭县为清潭县丹阳县为丹山县龙拔县为陇扳县天施县为施化县古战县为古平县统兵县为统宁县佛誓县为善誓县天本县为安本县独立县为平立县黎家县为黎平县御天县为新化县费家县为古费县安邦县为同安县安兴县为安和县茶龙县为茶县县杜家县为古杜县上路县为路平县上福县为福康县布政县为政和县邓家县为古邓县左布县为左平县世荣县为士荣县余仍其旧  定交阯所隶州县交州址江谅江三江建平新安建昌奉化清化镇蛮谅山新平演州又安顺化总十五府以威蛮福安三带慈廉利人五州隶交州府本府亲领东关慈广二县威蛮州领山定清威应平大堂四县福安州领保福芙留清潭三县三带州领扶隆安朗扶宁安乐立石元郎六县慈廉州领丹山石室二县利仁州领清廉平陆古榜古礼利仁六县以嘉林武宁北江三州隶北江府本府亲领超类嘉林二县嘉林州领安定细江善才三县武宁州领仙游武宁东岸慈山安丰五县北江州领祈福善誓安越三县以谅江南策上洪三州隶谅江府本府亲领清远古勇凤山那岸陆那五县谅江州领清安安宁古陇保禄四县南策州领青林至灵平河三县上洪州领唐濠唐安多锦三县以洮江宣江施江三州隶三江府洮江州领山围麻溪清波夏华四县宣江州领东拦西拦虎岩三县沱江州领陇拔古农二县以长安州隶建平府本府亲领懿安安本平立大湾望瀛五县长安州领威远安谟安宁黎平四县以东潮靖安下洪三州隶新安府本府亲领峡山太平多翼阿瑰西关五县东潮州古费安老水棠四县靖安州领同安支封安立安新安大渎万宁云屯八县下洪州领长津四岐同利清沔四县以快州隶建昌府本府亲领俸田建昌布真利四县快州领  吕施化东结芙蓉永涸五县以美禄胶水西真顺为四县隶奉化府以请化爱九真三州隶清化府本府亲领古滕古弘东山古雷永宁安定梁江七县清化州领俄乐细江安乐磊江四县爱州领河中统宁宋江支俄四县九真州领古平结悦缘觉农贡四县以新化廷河古兰神溪四县隶镇蛮府七源上文下文万崖广源上思下思朗七州隶谅山府本府亲领新安如敖州巴丘温镇夷渊董七县七源州领水浪琴脱容披平六县上文州领杯兰庆远库三县以政平南灵二州隶新平府本府亲领福康衙仪知见三县政平州领政和古邓从质三县南灵州领丹裔左平后度三县以演州隶演州府演州领千冬芙蓉芙□□留琼林四县以南清欢二州隶乂安府本府亲领衙仪丕禄古杜支罗真福土油偈江土黄八县南清州领河黄磐石河华奇罗四县欢州领石塘东岸路平沙南四县以顺化二州隶顺化府顺州领巴阆利调安仁三县化州领利逢士荣乍今茶偈思容蒲苔蒲浪七县改太原等五镇为太原宣化嘉兴归化广威五州真隶布政司太原州领富良司农武礼洞喜永通宣化弄石大慈安定感化太原十一县宣化州领旷当道文安平原底江收物大蛮杨一九县嘉兴州领笼蒙四忙三县归化州领安立文盘文振水尾四县广威州领麻笼美良三县设交趾布政司永盈库交州府医学僧纲司泸江驲丰盈库永丰仓建平府永盈库常丰仓三江府丰济仓嘉林州儒学交州北江谅江建平四府税课司福安三带慈廉利仁喜林武宁北江宣化八州税课局应平大堂山定清威宁细江善才武宁东崖青林至灵平河古勇清安大平多翼河现西关长津同利二十县税课局多锦县之麻浪保禄县之下昌唐濠县之金缕唐安县之司王峡山县之峡山五税课局北江府并三带州之长江慈廉州上古利仁州之养顽宣化州之长江慈廉县兵神大堂县之江潭山定县之山定清威县清威唐安县之泾咍清远县之翁罗安谟县之安谟海口东结县之车栗口胶水县之圆光古勇县之粉池平河县之冻美安老县古齐场之封县之阿蹑社四岐县之四岐社域个娄社安定社河泊所凡二十一慈廉县之婆加应平县之三议河大堂县之三江口场津桥芙蓉县之河鲁口唐江桥扶隆县之江口镇扶宁县之园山镇立石县之车朗镇丹山县之喝江口清廉县之泾蜍平陆县之宁江古榜县之泡桥永江口嘉林县之三江口汉上究兰青林县之平滩江口至灵县之古法渡平河县之多鱼海口堆海口安铺江口多锦县之阿牢江口山围县之陈舍麻溪县之花原山夏华县之荡灰东栏县之古雷江口西栏县之轩关虎岩县之三岐江口陇拔县之费舍古农县之洒舍懿安县之路沛江大湾县之大安海口安宁县之山水江黎平县之生药山江安投县之神投海门太平县之嘹江多阁泾口多翼县之栗江河瑰县之支隆渡西关县之支来庄东潮州之天廖江屯山占费县之扶带社海口安老县之老海口多混海口同安县之同安海口之封县之多俚社海口安和县之小白藤海口长津县之波了杜四岐县之域个娄队油江队祝水队同利县之多弋俸田县之俸田建昌县之黄江口真利县之海门东结县之车栗口美禄县之宁江口西真县之带江口顺为县之阿江口会江口胶水县之添福海口胶海口收物县之石思乡大蛮县之北果桥当道县之兰社文安县之渭隆江口平原县之北衢底江县之锡山镇巡检司凡六十七清廉县之姜桥保福县之保福嘉林县之嘉林武宁县之市桥平陆县之永安黎平县之生药保禄县之芹站马驲凡七交州府之泸江武宁县之市桥保禄县之芹站及鸡陵丘温递运所五石室县僧会司交阯盐课提举司广慈大黄二场盐课司改鸡陵关为镇夷关  改大理寺卿陈洽为吏部左侍郎遣郎中张宗周等以吏部勘合二十道付洽凡当受官必与总兵官新城侯张辅左副将军西平侯沐晟兵部刘俊计议量才授职给与勘合来朝之日凭此稽考其先已授职如无碍者皆补与之合底簿填写则奏缴  周王橚第十一子赐名有熅
　　○丙戌木邦军民宣慰使罕的法以  朝廷遣使赍  敕赏劳遣头目代扛零等来朝谢恩贡象马犀牛方物时八百所辖孟掌浪诸寨物平其头目孟刀遣陶孟刀永弄等随罕的法之使诣贡金银器及马犀牛谢罪各赐之钞纻丝纱罗有别赐罕的法及其母妻锦绮纱罗
　　○丁亥升安陆卫指挥佥事刘震为交阯都指挥佥事蔚州卫指挥使倪皎为大宁都指挥同知李陵卫千户顾兴为本卫指挥佥事故千户徐颇儿子贵袭升金吾左卫指挥同知
　　○戊子修治北京祀典神祇坛宇及作祭器乐器  敕甘肃总兵官西宁侯宋晟曰  朝廷遣使为虏拘留未归未知其意何如近回回安命帖木儿等来言鬼力赤数遣人至哈密市马木雅失里亦遣人与鬼力赤往来今沈安命帖木儿去尔可选人与之同往察彼处动静以闻
　　○己丑遣官祭中雷  擢淮安府山阳县民丁珏为刑科给事中珏讦告其乡诽谤罪数十人法司言珏才志可用故有是命
　　○庚寅  命都督同知朱崇都督佥事冀英往镇浙江都司属卫  赐往安南军士家钞各五锭  上语礼部臣曰朕居深宫犹苦炎热每念军士南往者荷戈深入而又冒触毒郁之气道远未能劳之悉与钞伍锭给其家设德州左卫
　　○辛卯升礼部左侍郎赵羾为本部尚书  监察御史蒋彦禄言  国家养军士以备攻战暇则教之急则用之今各卫所官夤缘为奸私家役使倍徒常数假借名目以避正差贿赂潜行互相蔽隐请严加禁正从之  命法司核治
　　○壬辰升锦衣卫千户刘岳为本卫指挥佥事  广西总兵官右军都督同知韩观奏蒙敕兵移兵剿捕柳州等处蛮寇今年四月初一日兵至柳州贼闻风遁入窠穴难剿除请俟秋冬益进兵讨从之  命指挥徐祐周鼎刘纲往湖广广东贵州三都司选壮士三万同锦衣卫指挥程远期以十月初一日至广西与观军合攻之
　　○癸巳设交阯交州左右等卫指挥使司敕总兵官新城侯张辅等及兵部尚书刘俊曰交阯城中立交州左右中三卫富良江北立交州前卫昌江丘温各立卫市桥隘留关各立守御千户所市桥以两所守之粮储已令都督韩观等督广西土兵儹运足半年之食则止即将镇守军士分布耕种及于已附土人内收税供给驿传紧要处亦令韩观于军卫有司土官衙门摘拨舡马人夫相兼递送存留守城军士广西二千五百广西四千七百五十湖广六千七百五十浙江二千五百江西福建各一千五百云南四千余就本处收集土军相参守御其合用官听自选留  敕甘肃总兵官西宁侯宋晟曰安南黎贼悉已就擒南海之地廓然肃清惟沙漠鬼力赤等倔疆未顺为患边境当俟衅驱除之尔有谋略宜具来闻
　　○甲午诏三法司凡内外文武官自永乐二年六月始有犯笞杖徒流杂死死罪降谪去职者悉宥之减半俸常停减者全给有从征交阯功绩显著者复职给全俸但曾经战阵者亦复职给半俸若在途营求差遣避征及冒功得职应革并律不应赦与见系狱者不在此例  哈密回回洗剌从等贡马赐之钞币  福建按察司副使陈思聪有罪降常德府同知
　　○乙未敕交阯总兵官新城侯张辅等曰交阯已平惟广西柳浔等州叛寇未灭班师则预报都督韩观克期合兵剿之更选都督及都督指挥领兵三万人由他道进必殄灭此寇毋遗民患并敕都督韩观知之  命金吾左卫故指挥使伯颜帖木儿弟捌哈袭指挥使  翰林院侍读学士王达卒达字达善无锡人自县训导以荐升国子监助教  上即位用姚广孝言升翰林院编修再升翰林院侍读学士达性澹泊为人谦和恭慎为文章以诗名  上间问建文君过失事达对曰可与为善但辅导者非人故误之耳达卒年六十五命有司归其丧
　　○丙辰修扬州迤北闸埧
　　○戊戌  敕锦衣卫指挥程远曰广西柳浔等处蛮寇未平已命交阯总兵官新城侯张辅等班师之日与都督韩观共讨之又命广东湖广贵州三都司调军二万期十月初一日至广西付尔率领分道并进预报尔知之  升锦衣卫千户林观牛林为本卫指挥佥事观等自少事  上于潜邸盖最久云
　　○己亥改狭西左布政使杜智于河南升刑部郎中孟骥为河南左参政户部郎中赵仪右参政兵科给事中  丘陵为右参议
　　○庚子  上谕都察院臣曰自昔阉宦弄权假  朝廷号令擅调军马私役人民以逞威福生事造衅倾覆宗社者多矣我  太祖皇帝监前代之失立纲纪明号令调发军马必以御宝文书朕即位以来一遵旧制爱恤军民首诏天下一民一军不许擅差复  命所司严切禁约  年曾  命内使李进往山西采天花此一时之过后甚悔之更不令采近闻李进诈传  诏旨伪作勘合于彼召集军民复以采天花为名假公营私大为军民之害及今炎暑之日亦不散遣计李进所为与昔之弄权者何异若后来仿效益多  朝廷威福之柄下移嗣君何以统治天下今进所为所在军民官都不奏来此亦与胡蓝斋黄欲坏  国家事何异尔即差御史二员径诣山西将李进一干为非之人鞫问明白械送京师必寘重法若都司布政司有干涉者并鞫治之虽关皇亲亦不恕仍令御史用心推治不可容纵  壬寅遣驸马都尉宋琥省其父西宁侯晟疾就令赍  敕谕晟曰卿久在边劳身焦思招怀抚辑使朕无西顾之忧朕甚赖之近闻得疯疾妨起处朕心惓惓特遣琥侍疾卿宜强饮食进医药用副倚注之重琥年少智识未充宜遂教以边务然大事须自处置不可忽也  巡按云南监察御史顾斌言云南所属郡县皆有儒学而春秋释奠先师惟云南府学行之请令各府州县皆行释奠礼从之
　　○癸卯  上问礼部臣近四夷之情何如对曰蛮夷由来叛服不常数年  陛下怀之以恩待之以礼今皆悦服无复反侧之意  上曰朕素待之以诚彼或不诚亦不与校故亦有感激愧服者孔子常曰言忠信行笃敬虽蛮貊之邦行之矣圣人之言万世可行  敕交阯总兵官新城侯张辅左副将军西平侯沐晟等兵部尚书刘俊曰交阯应有怀才抱德山林隐逸明经能文博学有才贤良方正孝弟力田聪明正直廉能干济练达吏事精通书算明习兵法武艺智谋容貌魁伟语言便利膂力勇敢阴阳术数医药方脉之人悉心访求以礼遣送赴京擢用  考咸卜河等处鞑靼头目苦烈等来朝贡马赐之钞币  兵部给事中傅安郭骥等自撒马儿罕还安等自洪武二十八年使西域留撒马儿罕者十有三年至是其头目哈里闻  上即位乃遣使臣虎歹达等送安等并贡方物  赐虎歹达  钞及金钱文绮纱罗各十表里改安等礼科给事中赐文绮袭衣安等言元帖木儿驸马已卒哈里嗣之乃帖木儿之孙遂命遣指挥白阿儿忻台等往祭帖木儿而赐哈里玺书银币并赐其部属有差
　　○丙午设济宁卫及增设徐州卫中左中右二千户所  夜月犯火星
　　○庚戌浙江布政司言杭州府沿江堤岸复沦于江  上命左通政赵居任督民脩筑
　　○辛亥云南千崖长官司长官曩欢等遣子刀思曩来朝贡象马金银器皿方物赐之钞币  广西布政司奏柳州自正月至六月不雨  上览奏忧形于色语廷臣曰春无雨则不得种夏无雨虽种亦且稿死过此民一岁之计无望矣命户部遣人驰往视之
　　太宗皇帝实录卷六十八


太宗至孝文皇帝实录卷六十九
　　永乐五年秋七月壬子朔享  太庙  甘肃总兵官西宁侯宋晟奏哈密头目陆十等作乱忠顺王脱脱已杀之恐有他变遣人请兵为守备敕晟以兵五百或一千选才能之将率领赴之且令熟计使相更代又敕晟曰安克帖木儿妻子往依鬼力赤恐诱虏入侵哈密不可不备且令会计所追军士行粮仍戒饬之无为虏困  大古剌等处土人头目刀放别等二十七人来朝赐钞及文绮纱罗袭衣有差
　　○癸丑西宁侯宋晟卒成字景阳定远县人  太祖高皇帝起兵濠梁晟父朝用与兄国兴隶行伍俱积功至元帅晟从父兄在兵间与有战功累授武德将军建宁卫正千户再升骠骑将军江西都指挥使移守山西又守凉州以父丧召还顷之复镇凉州尝遣部将张文杰出玉门关袭鞑靼也速儿监虏其众二万余获酋长吴把都等献俘京师升右军都督佥事率兵征哈密下令军中多具糗粮倍道疾驰一夕奄至城下质明金鼓之声震地阖城股栗即日克之虏其王子别列怯及伪国公省哈朵儿只收其部落辎重牛马以归继破罕东羌斩获尤多西境以宁改中军都督佥事平广西五开蛮声威益振  上即位以晟旧臣威信素著西鄙升后军左都督命镇甘肃招降西北虏酋把都帖木儿伦都儿灰等五千余人封西宁侯其卒命有司治丧葬三子瑄早卒琥尚安成公主瑛尚咸宁公主  夜金星犯右执法
　　○乙卯  皇后徐氏崩后中山武宁王达之长女母夫人谢氏后自幼贞静纯明孝敬仁厚王与夫人言此女天禀非常宜以经史充其知识后于书一览輙成诵不忘姆师咸惊异之由是博通载籍每览昔人言行之懿未尝不一再以思曰古人书之册固欲后来者仿而行之也  太祖高皇帝闻王有贤女一日召王谓曰朕与卿同起布衣至今日同心同德始终不间古之君臣相契者率为婚姻朕第四子气质不凡知卿有令女能以配焉佳儿佳妇足以慰吾两翁王拜稽首谢洪武九年正月册为燕王妃恭勤妇道  高皇后深所爱重尝曰燕王妃所行足以仪范宫闱又曰此吾孝妇也  上之国北平后理内政宫中肃然而和厚逮下有周南樛木之德焉  孝慈皇后崩哀毁动左右执丧三年疏食如礼免丧或语及  先后未尝不流涕  上举义靖内难后所赞画多协  上意  上帅师在外留世子守国敌兵攻城甚急时城中守卒不支凡部分措置备御抚绥激厉之方悉得其宜城卒以全虽事总于世子亦多禀命于后云  上既正大统是岁十一月后正位中宫愈益祇勤数言南北战斗累年兵民俱敝宜与休息又言帝尧施仁自亲族始又言人材难得昔汤武之佐伊尹太公皆先代之人况今日贤材皆  太祖皇帝所成望  陛下不以新旧为间  上悉嘉纳曰后所言皆合吾意侍  上燕闲语及先朝事  上问犹忆  先后遗言何者其至要乎后历举以对曰赏罚惟公足以服人过于仁厚不犹愈于刻薄理天下者以贤才为本自奉欲薄养贤欲丰夫妇相保易君臣相保难天下安危系民之苦乐民心之所归即天命之所在凡此之言皆帝王要道理乱大原愿  陛下朝夕无忘  上喜后弟增寿素归诚于  上义兵之兴阴有翊戴功为建文君所害  上悼惜不已将追命之爵以语后后力言不可  上曰后欲为汉明德耶顾今非以外戚故封之竟迨定国公而命其子景昌袭爵  命下乃以告后后谢曰此  上之大德然非妾之志也  上曰爵命非有功不与朕方以至公治天下岂有私意哉后继今勿复有言后曰  上命已行妾何言顾穉子未有知惟  上赐之师教庶几上不辱大恩下不累先人  上曰后言良是  命礼部择师教之初立  皇太子封汉赵二王后曰太子国家之本诸王藩屏所资愿择老成端正之士辅养德器  上曰此朕所注意也又语后曰  皇考之制东宫官属率以廷臣兼之任使一则疑隙不生今凡宫臣之重者悉择廷臣贤者兼之后曰此  先朝鉴戒往古之失诚良法也虽万世当守而行之曰长子仁厚足为令器不泰  祖宗矣二子三子  陛下宜早教之惟  陛下留意  上曰吾亦知之一日  上退朝晏后请其故  上曰吏部选人每循资格朕今日亲拔二十余人方岳为郡守故不觉晏耳后曰国之理乱  于民之安否系于牧守之贤不肖奈何悉用资格任牧守哉资格可□□选曹之弊然贤才不免于淹滞故往古今制有出众之才必有不次之擢积年劳之多亦有叙升之典二者并行则士无枉才官得实用而治效可致  上曰然  上勤于政事或日昃未食后亦不食以俟尝问曰  陛下日与共图政理者谁何  上曰六卿治政务翰林职思典词命朝夕左右者尝请于  上悉赐其命妇冠服钞币且谕之曰妻之事夫其道岂止于衣服馈食必有德行之助焉古之公侯夫人及大夫士之妻助成其夫之德化有形于诗歌者有载诸史传者矣古今人岂相远哉常情朋友之言有从有违夫妇之言婉顺易入吾在宫中旦夕侍  皇上未尝不以生民为念每承顾问多见听纳今  皇上所与共图理道者六卿翰林之臣数辈诸命妇可不有以翼赞于内乎百姓安则国家安国家安则君臣同享富贵泽被子孙矣后观女宪女戒诸书其取义作内训二十篇居常志存内典复采儒释道嘉言善行类编之名劝善书后奉祭祀尽诚敬事  上恭(敬)[谨]不懈晨夕与  皇太子诸王言惟孝亲恤民与妃嫔以下言惟恭敬和睦与亲戚言惟奉法循理闻外家稍有纵肆召至责之有谦慎者时加赐赉为劝后言动以礼喜怒不形下人有过教之使改亦靡不畏服焉后识达治道言必师古性不喜华饰自御俭素宫阃之内化之既得疾医药勿效日益剧  上临问后对曰今至此命也但身蒙  上恩位中宫不得给事此遗憾耳又曰今天下虽定兵甲不用然民生未大苏息惟上矜念之又问复有何言曰愿广求贤士明别邪正不以小过而废之不以小才而比之子孙成之以学宗室亲之以恩妾不能报  上恩矣愿无骄畜外家  上泣后亦泣曰人生死有定数惟  上割恩自爱无以妾故伤圣心遗今  白王太子曰吾祗事  皇上于今三十有一年上不能继承  先皇后懿德吾甚愧之今至此命也奚悲尔吾之长子孝仁淳厚当夙夜恪勤敬事  君父勿以吾故过哀毁以伤君父之心吾素菲薄无德及人身殁之日丧务从简省毋妨臣民往者  皇上遭罹内难躬率将士在外吾母子留北京敌兵围  将校士民之妻皆擐甲胄挟矢石登城列阵协力一心以死固守及内难平吾正位中宫富贵已极而将校士民之妻至今报赉未称吾寝食未尝忘近闻  皇上将巡狩北京意愿从行将请恩泽及之而吾今不逮矣尔能体吾心九泉无恨呜呼主器之任在尔匪轻敬以事上仁以抚下肃以正家恩以睦亲尔念之顾皇孙曰尔将来有  宗社之寄大平之任宜励学笃志又谓  上曰此孙远大之器幸善视之后崩  上哭恸群臣奉慰  上曰皇后仁明贤淑汉马氏唐长孙之伦也虽处中宫其一念惟在仁民继今朕入宫不复闻直言矣后年四十六  皇太子及汉王赵王皇女永安永平安成咸宁四公主皆后出也
　　○丙辰礼部奏丧礼在京文武官及听选办事等官各给麻布制丧服皆斩衰二十七日而除服素服百日服浅深色自初五日为始辍朝不鸣钟鼓  上素服御西角门文武百官素服乌纱帽黑角带诣思善门外哭临毕行奉慰礼明日如之又明日早文武官成服诣思善门外哭临毕易素服行奉慰礼凡三日皆如之文武百官自初五日为始各就公署斋宿至二十七日止文武四品以上命妇成服  日为始丧服诣思善门内哭临三日而止听选办事等官各丧服入  材监生典吏僧道坊厢耆老各素服自成服日始赴应天府举哀三日军民及妇女各素服首饰禁用金银珠翠亦三日停音乐祭祀百日禁屠宰四十九日停嫁娶官员百日军民一月在外文武官服制与京官同闻讣日于公厅成服三日而除命妇与在京命妇同亦三日而除军民男女皆素服三日音乐祭祀嫁娶之禁俱同在京从之  定各王及公主等服制世子郡王皆齐衰不杖期世子郡王妃并郡主皆大功同楚诸王及宁国诸公主并郡主之子皆小功  遣中官以  大行皇后讣告赵王高燧及永安公主永平公主并召赴京遣人讣告各王府
　　○丁巳  命礼部于灵谷守天禧寺设荐扬大斋  劄木哈地面鞑靼头目他阿察儿等来朝贡马赐钞币有差
　　○戊午夜有星大如盏青白色光烛地出五车旁西北行至游气  山东兖州府武城等处蝗
　　○甲子设云南古剌驿隶金齿千崖长官司  夜大星犯木星
　　○乙丑召山西布政司左参政王彰至升礼部右侍郎云南速睹嵩土官扳洋遣人来朝贡方物赐之钞  丁卯  命驸马都尉宋琥佩平羌将军印充总兵官镇甘肃节制狭西都司及行都司  都察院奏海运官军其舟被风胶浅沦没所运粮米合当追陪仍治其罪  上曰海涛险恶舟胶浅必坏官军得免溺死矣幸矣岂当仍治失粮之罪悉释不问  黄河泛溢河南伤濒河苗稼
　　○戊辰升浙江布政司左参议左献为刑部右侍郎兖州府知府郑刚为山西布政司左参政  庚午擢监生刘安石璞陈瓒秦茂王会李旭弋定远为监察御史
　　○壬申旌表府军卫军蒲良儿小军右卫余丁黄河四孝行皆以母疾良儿刲肝阿回刲肉及肝煮液进母食之皆愈又大名府南乐县民冯彦方妻岳氏岳州府平江县民吴伏显妻凌氏常德府澧州民王谷树妻程氏扬州府通州民王行素妻许氏窦居得妻潘氏邵七五妻鲍氏徐士良妻刘氏沈伯七妻陈氏九江府德化县民魏辅妻董氏济南府禹城县民杨添锡妻訾氏开封府太康县民张敏妻李氏成都府崇宁县民李孝光妻文氏俱早丧夫能谨妇道表其门曰节贞  敕兵部编武职勘合一千道往交阯付尚书刘俊掌之遇土官土人有功者会议授官如文职之制  交阯总兵官新城侯张辅等奏交阯都司城倾圮宜修筑及清化宜立卫兼前留守丘温隘留二关官军守御皆从之  云南镇沅府土官知府刀平遣子腾来朝贡马初镇平为镇沅知府永乐四年平从征八百有劳遂升州为府平为知府至是遣子谢恩
　　○癸酉命如来大宝法王哈立麻于山西五台建大斋资荐  大行皇后赐白金一千两锦缎绫罗绢布凡二百六十赐大国师果栾罗葛罗监藏巴里藏卜等白金文绮钞有差  夜火星犯诸王西第三星
　　○甲戌  皇太子千秋节免贺  修南郊斋宫东庑钟楼  朝鲜国王李芳远遣陪臣卢开奉笺贡方物赐钞及文绮
　　○乙亥北堂奇山大乃若因河好兀等处鞑靼头目一里哈等来朝贡马赐钞币袭衣  通政司言有养马军士告人诅咒其马死者  上曰此诬词也彼不用心畜马致马病死岂有马不病而人能咒死之理愚昧小人诬平民罔朝廷以规免己罪不可听遂斥之
　　○丙子  上谕礼部臣曰皇后丧礼文武欲致祭者听物品俱光禄寺办毋令自备礼部言天下大小诸司宜各遣官进香  上曰交阯新定都司布政司按察司听其来州悉免凡进香至者量地远近予道里费修神乐观立醴泉碑初命道士于朝天宫设醮上资  皇考  皇妣冥福竣事醴泉地出观井中君群以为  上孝感所致请立碑昭灵贶命翰林侍读胡广制碑文
　○丁丑交阯布政司奏南安夷人俗惟尚浮屠法不知敬事祀典之神宜设祭风云雷雨山川社稷等坛使知祈报之道从之
　　○戊寅兵部侍郎兼詹事府少詹事墨麟卒麟狭西高陵人洪武二十五年以国子生擢监察御史尚严刻升北平按察司副使  上靖内难麟以城守功升侍郎寻兼少詹事至是卒  命工部给棺归葬命有司治坟茔麟为御史时有粮长罪不应刖麟煆炼成狱奏刖之然麟恒自歉于心及病恍惚见被刖者已而麟足趾皆腐脱尽乃死论以者以为冥报云
　　○己卯升山东布政司左参政郭进为工部右侍郎
　　○辛巳命中山武宁王徐达长孙钦袭封魏国公洪武中王之嫡长子辉祖袭封魏国公  上初即位辉祖以罪免归弟卒至是  上念王开国元勋不可无继特命钦袭封禄米仍王之旧岁给五千石钦  上所赐名云  置山东济宁卫经历司经历及云南马隆守御千户所吏员各一员
　　太宗文皇帝实录卷六十九


太宗文皇帝实录卷七十
　　八月壬午朔癸未湖州卫总旗李和招论料人头目盘星剑等一百余户向化和就率之来朝赐赉有差
　　○甲申  敕尚书宋礼侍郎金纯古朴师达副都御史刘观等曰朕以营建北京命卿等取材于外军民之劳夙夜在念今天气渐寒宜节星人力使温饱趋事而无愁苦之声斯为善矣卿等宜尽心焉  乙酉敕宁夏总兵官右军都督府左都督何福往镇曰甘肃令驸马  夜有星大如鸡子赤色有光出天桴西南行至云中
　　○辛卯鞑靼塔安不花等来以塔安不花为宁夏卫指挥佥事余授千户镇抚赐银钞文绮缯有差
　　○壬辰广东布政司言揭阳诸县民多流徙者近招抚复业凡千余户户科给事中奏此皆逃避差役之民宜罪之  上曰人情怀土岂乐于迁徙必有不得已而去者既复业则当抚绥之何忍复罪为近臣者宜戒刻薄逐敕广东布政司及郡县善抚辑之
　　○癸巳老人星见丙位色赤黄而明润
　　○丙申昼太白见未位
　　○戊戌夜月犯外屏西第五星是日交阯总兵官新城侯张辅遣游击将军都指挥同知朱广鹰杨将军都指挥佥事方政会同都督韩观剿捕广西蛮寇先是敕辅等回军剿捕如辅有军务牵制则择能干都督或都指挥二员同观剿捕于是遂遣广等云
　　○己亥占城国王占己的赖奏臣仰荷  天威以今年五月克取安南所侵地获到贼党胡烈潘麻那等专遣头目济媚等献俘阙下且上表进方物谢恩  上嘉纳之  夜金星犯氐宿东南星
　　○庚子刑部都察院大理寺请录囚  上命恶逆强盗谋故杀人故勘平人致死者不宥余死罪皆贷之发戍极北南人戍极南流罪以下姑释之使改过自新
　　○辛丑通山王孟爚妃程氏薨讣闻遣官治丧葬  乞里山女直野人头目哈剌等来朝贡马赐钞及文绮袭衣  夜有星大如盏青白色有光出东南云中流丈余东南行至云中
　　○甲辰北京留守行后军都督府言北京并永平山海保定城垣及关寨口为霖雨所坏京城及临边关隘宜即兼用兵民修理余俟农隙从之
　　○丙午周王橚遣世子有燉楚王桢遣世子孟烷及僚王植宁王权谷王穗鲁王肇煇各遣中官祭  大行皇后命燕山左卫故指挥使哈等不花义子杨者儿花歹袭指挥使金吾右卫故指挥同知金保儿义子金北京袭指挥同知
　　○己酉升四川布政司右参政宋性为北京刑部右侍郎  夜火星犯司怪南第二星
　　○庚戌封蜀王椿次女为富顺郡主第三女为遂宁郡主楚世子孟烷还国赐之钞币其从官赐钞有差  敕狭西行都司都指挥陈敬及巡案监察御史曰人臣无外交古有明戒我  太祖皇帝申明此禁最为严切如胡惟庸私通日本祸及身家天下后世晓然知也今边境犹有玩法嗜利之人往往潜往下笼吉儿沙迷查千王诸处诡称朝使索取宝物或于道途盗窃外夷所贡善马为或为商贩图此皆边防不谨致然都指挥为朝廷镇守边境御史为国家耳目之臣皆坐视不理可乎其悉心廉问防闲不可纵弛  上以  大行皇后崩郡县耆老多有诣阙进香恐妨其业命礼部分遣人止之  是日前军都督佥事高士文率兵至广源州与寇力战死之时交阯已平定而七源诸州山谷中有余寇犹出没为盗总兵官新城侯张辅遣士文率兵往捕至广源州寇出逆战士文击败之斩数十人乃集其余众依山结寨自固士文昼夜攻之寨将破寇突出走士文率敢死士追及与力战而寇反据高地矢石乱下士文中飞炮死所部将士复追寇与战寇复窜入七源州辅遣都指挥程玚等继领兵至遂平之士文狭西咸阳县人洪武间由小校从征云南又从征金山有功授燕山左护卫百户  上平内难士文出入战阵奋勇当先累升前军都督府都督佥事征交阯多效劳勚而终以战没其为人质直刚果善骑射既死人皆惜之  夜有星大如鸡子青白色尾迹有光出五车西北流丈余发光如盏大光烛地入紫微西蕃至钩陈  是月通州真定永平等府霪雨伤稼
　　太宗至孝文皇帝实录卷七十
太宗文皇帝实录卷七十一
　　永乐五年九月辛亥朔八百大甸宣慰使刀招散老挝宣慰使刀线歹及波勒土官麻哈旦麻剌吒各遣头目来贡金银器方物赐其头目钞币布有差
　　○壬子太监郑和使西洋诸国还械至海贼陈祖义等初和至旧港遇祖义等遣人招谕之祖义降诈降而潜谋要却官军和等觉之整兵堤备祖义率众来劫和出兵与战祖义大败杀贼党五千余人烧贼船十艘获其七艘及伪铜印二颗生擒祖义等三人既至京师命悉斩之  苏门答剌古里满剌加小葛兰阿鲁等国王遣使比者牙满黑的等来朝贡方物赐其使钞币铜钱有差仍命礼部赐其王锦绮纱罗鞍马等物  夜有星大如盏青白色有光出紫微西蕃内东北行至云中
　　○癸丑修翰林院  占城国王遣使臣济媚等陛辞赐文绮袭衣及钞有差  夜金星犯东第一星
　　○甲寅升湖广道监察御史关可诚为湖广按察司佥事国子监丞王俊用为光禄寺丞兖州府同知郑云为广东布政司右参议擢监生李琳为山东道监察御史  置交阯盐课提举司提举同提举副提举吏目各一员  修顺天府西湖景堤三百七十九丈
　　○乙卯命都指挥汪浩改造海运船二百四十九艘备使西洋诸国  交阯总兵官新城侯张辅左副将军西平侯沐晟等遣都督佥事柳升等赍露布献俘至京其文曰圣人一视之仁体乾坤之覆懤帝王九伐之法严蛮貊之侵陵盖救民莫切于除凶而治内不忘于安远安南逆贼黎季犛更姓名胡一元及子黎苍更姓名胡＜大互＞者世为陪臣生禀凶德肆蛇虺之毒逞鬼蜮之雄屡犯边疆肆虐邻壤弑主篡国遂移陈氏之宗僭号纪元妄称有虞之裔家被诛求之惨人怀屠戮之心积恶滔天呼冤动地  皇仁宏加于曲宥玺书屡敕其改图故天地之德广大遍包而魍魉之情谲诈无已伪迎故主孙子虐以淫刑邀遏天朝使臣稔其悖逆神灵赫怒远迩尽伤在王法所必诛岂  圣心之得已臣等谨遵  睿算肃奉  天威以去年十月十四日师至芹站飞度富良将佐奋励以争先士卒秉忠而用命拔多邦之垒下两都之城士庶欢迎市肆不易穷搜薮泽之内屡战江海之间降附者悉俾安全旅拒者无不推破剑气辉煌于牛斗军声震动于蛮夷盖恶党悉就于诛夷而元凶深窜而假息臣辅臣晟等水陆并进昼夜兼行游击将军朱广王恕等追及于日南州都督佥事柳升横海将军鲁麟等蹴之于奇罗海旌旗照耀川原之草木皆红鼙鼓喧阗沧海之鲸波悉沸腥膻决法蚊蚋失依村莽汤焚豺狼就缚逆贼父子及其伪将相等悉皆擒获臣等奉扬  圣旨宣布洪恩招辑流离宽宥迫胁室家欢庆脱身水火之中田里讴歌大慰云霓之望妖氛开豁瘴疠肃清谨以所获首贼伪大虞国上皇黎季犛伪太虞国主黎苍贼男伪推诚守正翊赞弘化功臣云屯镇兼归化镇嘉兴等镇诸军事节度大使洮江管内观察处置等使使持节云屯归化嘉兴等镇诸军事领东路天长府路大都督府特进开府仪同三司入内检校左相国平章军国事赐金鱼袋上柱国卫国大王黎澄伪太原镇兼天关镇骠骑上将梁国王黎潡伪新安镇骠骑大将军新典郡王黎汪贼孙伪太子黎芮伪郡嗣王黎卤伪郡亚王黎□□泥幼孙五郎贼弟伪临安镇兼大安海镇骠骑大将军开府仪同三司入内相国平章事赐金鱼袋上柱国唐林郡王黎季貔贼侄伪望江镇辅国大将军入内判中都府河阳郡亚公黎原昝伪领龙兴路都统府平陆县上侯黎子＜马卒＞贼侄孙伪御辇署一局正掌乡侯黎叔烨伪清亭侯黎伯骏伪石塘乡侯黎廷燀伪永禄亭侯黎廷爌贼将伪入内佥闻朝政兼内侍省都知知左班事谅山镇权佥行军行谅江路同知总管府事赐金鱼袋柱国东山乡侯胡杜伪入内行遣同知尚书左司事枢密院副使阮彦光伪正奉大夫入内行遣门下左谏议大夫同中书公事兼三江路太守新安镇制置使国子学祭酒赐金鱼袋护军黎景琦伪宁卫将军知威卫事管右圣翊军赐金团符县伯段鼙伪营神劲营亭伯陈汤梦伪钩铃卫中郎将领龙捷军兼领壮勇营范六材谨差都督佥事柳升横海将军鲁麟神机将军张胜都指挥佥事俞让指挥同知梁鼎指挥佥事申志槛送京师并其伪造金印图书一十六颗献之阙下臣等猥以驽钝得效驰驱仰  庙略之有神仗  皇威而无敌风行草偃天开日明复全振古之封疆永乐太平之盛世无任欢呼庆抃之至谨奉露布以闻  上御奉天门受之文武群臣皆侍兵部侍郎方宾读露布至弑王篡国僭号纪元等语  上使问季犛父子曰此为人臣之道乎季犛父子不能对宾读毕诏以季犛父子苍及其伪将相胡柱等悉付狱而赦其子孙澄芮等命有司给衣食
　　○丙辰  上谕礼部尚书郑赐兵部尚书金忠曰柳升鲁麟领兵获首贼今来献俘宜先与赏赉俟总兵官至京通论其功升官爵军士有功者就与官赏即定等第行之于是赐都督柳升银二百两钞一千锭彩币十表里织衣纻丝衣一袭横海将军都指挥鲁麟银一百五十两钞六百锭彩币八表里织金纻丝衣一袭亲获贼首黎季犛军人为首者王柴胡升指挥使赏银二百两钞六百锭彩币五表里织金衣纻丝一袭钮花金带一为从者李福等四人皆升指挥佥事赏银一百两钞四百锭彩币四表里织金纻丝衣一袭素金带一擒获贼男黎澄军人为首者李保保升赏如李福为从者张荣祖等三人升正千户赏银五十两钞三百锭彩币二表里织金纻丝衣一袭级花银带一献俘官神机将军指挥使张胜等四人各赏银一百两钞四百锭彩币六表里织金纻丝衣一袭护送官及军人医者三百六十五人赏银钞彩币有差
　　○丁巳蜀王椿代王柱肃王楧庆王＜木旃＞靖王江赞仪各遣承奉祭  大行皇后颁赏交阯镇守官军及有司官吏等钞一品二品十五锭三品四品十二锭五品十锭六品七品八锭八品至杂职并办事官各六锭旗军土军各五锭吏典知印承差各二锭耆民各一锭  命金吾后卫故指挥使陈信弟让金吾右卫故指挥佥事侯哈兰歹子麟贺全子胜俱袭父职升金吾左卫副千户王贵为本卫指挥佥事  升兵科给事中冯贵为交阯布政司右参议  交阯左副将军西平侯沐晟遣百户张镇等械送贼将胡间等三人至京赏银钞彩币布绵有差  帖木者秃等处女直野人头目恍可等来朝贡赐之钞币  福建浦城县有马鞍等银坑三所岁可得银千四十余两铅四万一千五百余斤宜发民开煎从之
　　○戊午新建龙江天妃庙成遣太常寺少卿朱焯祭告时太监郑和使古里满剌加诸番国还言神多感应故有是命  赐翰林院侍读黄准等五员各彩币五表里白金二十两白米四石钞二百锭升北京道监察御史裴琏浙江道监察御史徐文瑛为河南按察司副使狭西道监察御史黄友信为佥事降广西按察司副使陆广平为交阯按察司佥事  旧港头目施进卿遣壻丘彦诚朝贡设旧港宣慰使司命进卿为宣慰使赐印诰冠带文绮纱罗
　　○庚申朝鲜国王李芳远遣陪臣李贵龄等来朝贡马赐之钞币  缅甸故土官卜剌浪次子马者速遣人朝贡初卜剌浪分其地使长子那罗塔管大甸次子马者速管小甸卜剌浪死那罗塔尽收马者速土地人民马者速往依速睹嵩土官板洋为赘壻至是欲复居小甸遣人来朝且诉其情敕谕那罗塔曰尔违父命逐弟而据其地夺其赀财致弟无所归甚乖孝友之道其即改行为善所得尔弟地土资产悉以还之兄弟相好如初则朕汝嘉不然天殃人祸悔将无及
　　○辛酉  赐文武百官楜椒有差  升云南蒙化卫指挥同知陈钦为交州右卫指挥使初钦犯法谪交阯立功赎罪黎澄之擒钦与有功故升用之
  </div>
  <div class="pagination">
   <a href="明实录太宗实录_page35.html">
    上一页
   </a>
   <span>
    ...
   </span>
   <a href="明实录太宗实录_page31.html">
    31
   </a>
   <a href="明实录太宗实录_page32.html">
    32
   </a>
   <a href="明实录太宗实录_page33.html">
    33
   </a>
   <a href="明实录太宗实录_page34.html">
    34
   </a>
   <a href="明实录太宗实录_page35.html">
    35
   </a>
   <span class="current-page">
    36
   </span>
   <a href="明实录太宗实录_page37.html">
    37
   </a>
   <a href="明实录太宗实录_page38.html">
    38
   </a>
   <a href="明实录太宗实录_page39.html">
    39
   </a>
   <a href="明实录太宗实录_page40.html">
    40
   </a>
   <a href="明实录太宗实录_page41.html">
    41
   </a>
   <span>
    ...
   </span>
   <a href="明实录太宗实录_page37.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
