<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 197 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 197 页/共 367 页</h1>
    <div class="content">　　○锦衣卫百户吴应麒奏往山西平阳府夏县等地方开矿府军后卫指挥王允中奏往山东青州等府沂水等州县开矿俱章下户部
　　○礼部题八月十七日  万寿圣节百官俱公服行礼以  仁圣皇太后在殡故也
　　○差主事李叔元往江南徐来仪往江北徐安往关内冯若舒往关外各审决
　　○丁酉谕内阁朕览卿等揭奏朕岂敢自逸偷安惟是昨者寒火上攻乍作乍可朕今频服药饵调摄且初八日恭上  尊谥大礼朕力疾亲行其于颁诏俟传免御卿等体君忠爱至意若  皇太子等质尚脆弱未暗礼仪难以陪从谕卿等知
　　○秋祀遣礼部尚书范谦于  先师孔子公徐文璧于  大社  大稷代行礼
　　○命礼部与做番国师印给国师剌卜＜人＞
　　○礼部覆  昭陵开工事理及祭告  大行仁圣懿安康静皇太后几筵
　　○遣侯郭大诚张炳薛钲伯卫国本曹允成焦梦熊吴国乾杨世阶方烨祭告  长陵  献陵  景陵  裕陵  茂陵  泰陵  康陵  永陵  昭陵各行礼
　　○遣侍郎吕鸣珂祭  天寿山及  后土司工之神
　　○兵部覆操江都御史陈荐条陈七议一禁官军改差一议营基营房一议改造战船一议请给关防一议选任捕职一议核实功迹一议江海要区得旨如议行
　　○命管理河北郎中黄承玄挑浚南旺等处运河
　　○择八月十五日  昭陵兴工命礼部左侍郎刘楚先工部左侍郎徐作相度具奏
　　○戊戌以  万寿圣节钦赐四辅臣及日讲官等金银篆字符书有差
　　○大学士赵志皋等题御史员缺大差之人乞将都察院前疏发票不报
　　○大学士赵志皋屡疏乞休  上谕密勿赞襄朕正倚老成今中外多故卿居首辅当竭力尽忠以副眷注况精力未衰偶疾不妨调理何可屡次求去不允所辞
　　○原任衮州府通判华光大奏父华富制有神异火器职方试验堪用比报东虏小歹青入寇广平以火器攻虏虏辄扶伤奔北既而督抚传檄捣巢委督放火器得获大捷至水战大船不必挽桨止用二人潜以盘水车飞轮搅之一船可烧敌船百艘欲为天津通州海口备御计章下兵部
　　○刑部覆浙江巡抚刘元霖题乡官董份纵仆招尤儒臣范应期极冤未雪等事发遣章椿丘邦卿等发配王九龄陆应时等
　　○山东巡按李思孝题臣巡历沈阳中卫据辽东镇坐营中军陈九围正安堡参将张奇功镇堡守备张承祖报粆花卜言顾花大等在营传各家达子祭旗聚兵围抢广宁地方见在可可母林屯住副总兵李如梅领兵移沈阳督阵备御方时新游击王守官佟养直参将张奇功等于母林迤北离墙三百余里哨见达贼偶值天雨阴雾官兵一拥向前在阵擒斩一百九名颗内贼首一颗勘实以闻章下兵部
　　○己亥太常寺题恭上  仁圣皇太后尊谥先期遣公徐文璧祭  南郊侯徐文炜祭  北郊驸马许从诚祭  太庙伯王学礼祭  社稷
　　○辛丑有流星青白色尾有光自虚宿往西行后有二星随之
　　○礼科左给事中张企诚题  祖陵防患宜周河流分洩当亟乞将前勘应开下流诸工俟秋水农隙集夫兴举其凡一应开洩入海白驹场等处河道都俟再勘不妨暂停以省劳费章下工部
　　○壬寅命造真保蓟永开矿户部锦衣卫内官监各官关防
　　○西华门城楼工竣命侍郎徐作祭告  后土司工之神　　○初定讲期谕礼部如今天气炙热经筵暂免日讲照常行以后经筵春以二月十五日起至五月初二日免秋以八月十二日起至十月初二日免岁以为常
　　○经筵秋讲是年暂移八月二十二日嗣后仍照前旨以  大行仁圣皇太后丧礼故也
　　○工部题覆总督河道工部尚书杨一魁条议分黄导淮事宜十事一议展河岸以固堤防盖旧河身阔二百余丈尚有缕堤边堤以束之而新河面窄土松伏秋之防不可不虑宜于新渠中坚处所再辟二十丈以广容纳两岸傚边堤之制另筑厚堤一道以固冲击其王家口周三庄为运经之地令加浚凿并筑坚堤以便牵挽工期三载费约八万于大工余剩数内支用一议长夫以时修守盖黄坝至五港口约至三百余里河堤始创势易溃决议设夫一千七百名以待修救之用而州县之加派果难乃于镇口闸原议夫内裒四百名夫高家堰堤夫八百名尽调新河防守于山阳长夫裒拨高堰清江浦诸处分守又以折盐引银岁募五百名责令遇有浅阻亟为挑浚则夫不增而用足一议设专官以便责成盖修浚虽以夫役而督率要在专官其娘子庄以下应以府同知张兆元专为督察仍管清军马政而以总捕巡盐二事改委通判其旧用巡简者改设主簿二员各有信地则管理可以无虞一议裁新堤以免壅溃盖筑堤所以障淮而恐以泗为壑新堤可以议裁而恐裁去太多或贻后悔且应量裁数叚以洩淮涨仍开瓜仪二闸以分高宝之害庶上有洩而下有归也一议修  祖陵以培国脉盖以二十五年为始查阅应修所在估料工费于粮漕衙门移文南京工部动支以凭开注类缴一议分河官以理淮泗盖以凤阳府同知兼管淮河泗州同知旴＜日台＞县县丞加管河名色专属南河分司遇有修筑前呈管河衙门料估起工岁终告成甄别一议设官兵以严讥察盖五港口淮口地方四邻河海既通奸宄出没应添设五港巡简司属安东县提调官吏方兵俸粮于盐课募夫数内动支专司讥察一议改湖水以疏漕渠盖高宝诸湖原系沃壤自淮黄逆壅冲决汪洋即岁加堤障犹多昬垫今入江入海之路既浚分黄导淮之功已成应于泾河子婴沟金湾河诸闸并瓜仪二闸并为开治大放湖水就湖疏渠与高宝越河相接既避运道风波之险而水固成田给民菽种渐议起科以充河费一议建庙宇以答灵贶盖河之有神所从来矣而自建功以至竣役河伯效顺酬报宜隆除岔庙及五港口立庙外议于黄坝周庄处所各建庙祀请赐庙额以示崇报一议备钱粮以储岁用盖守救之官役既立则物料亦宜并储宜于瓜洲通济镇口诸闸如仪真事例量取船税以济河工之用一议辟清口以导淮流盖清口为淮出之门而苦为黄壅今虽挑浚而恐水分势缓泥沙复入合议岁修以图永利一议浚海口以免内涨盖以黄水倒灌正以海口为阻即分黄工就而伏秋水涨势恐复阏则石＜石达＞口廖家港白驹场诸处海口金湾芒稻诸河宜乘时开刷以为预图酌量功程修举者也疏上如议行　　○贵州宣慰司安疆臣奏副宣慰宋承恩以考较生儒为该学教谕熊梦祥率诸生殴辱并求更定  祖制下所司
　　○给敕书提督大工大臣并监察科道官员
　　○癸卯  孝康敬皇后忌辰遣官致祭  泰陵  上御皇极殿奉册宝诣  大行仁圣懿安康静皇太后几筵上尊谥册文曰维万历二十四年岁次丙申八月丙申朔八日癸卯孝子  皇帝臣  稽首百拜上言臣闻德茂坤纯祗仰母仪之备礼隆涣号光昭宗祐之休爰申殷荐之彝式播明章之烈恭惟  皇妣大行仁圣懿安康静皇太后浚猷渊靖并喆端凝蚤俪  先皇惕鸡鸣而佐理暨开冲＜耳少＞垂燕翼以贻谋奠神器而置诸安丕显简能之绩葆圣真而藏于密逾高幽赞之功四方从绨练之风万国景珩璜之教璇宫玉食方隆长乐之仪翠盖鸾旗遽返蓬莱之驾瞻隆天而罔极局厚地以增伤追惟至德无疆胥华夷而共戴是宜鸿名有赫焕日月以增辉庸叶人谋请从天锡谨奉册宝上  尊谥曰  孝安贞懿恭纯温惠佐天弘圣皇后伏愿  圣灵昭鉴载懿美于无穷慈祜长延配安贞而永久
　　○是日阁臣赵志皋等上奏恭慰
　　○户部题广东广州等十府乞议蠲存留停积逋赈穷民三事如议行
　　○八月十七日恭遇  万寿圣节遣抚宁侯朱继勋成山伯王允忠等九员于  各陵行礼
　　○日讲官礼部右侍郎兼翰林院侍读学士冯琦再疏以亲病乞归  上以其情词恳切准暂假回籍著驰驿给赏路费银二十两纻丝一表里
　　○甲辰颁  孝安皇后尊谥诏于天下诏曰朕惟盛德光昭必纪鸿名以立极尊亲礼备用襄达孝于慎终闵余疾怀袛循经制钦惟我  皇妣大行仁圣懿安康静皇太后安贞应地柔顺承天始俪  先皇殚忧勤而佐潜邸者九载旋正  后位秉雍肃以总阴教者六年诞弘樛木之施茂衍螽斯之庆抚朕冲昧嗣缵基图式承  文母之徽音获奠  祖宗之洪业圣善昭垂于内则神功默运于中区爱日方殷二纪聿隆孝养昊天罔极寸心未报慈恩遽违长乐之欢倍切永怀之痛捧训词之淳切仰顾复以悲思追溯深仁亶揄扬而莫罄崇增显号庶招揭于无穷特谕礼官博参庭议协从令吉光备彝章以八月初八日敬告天地  宗庙  社稷恭上  皇妣尊谥曰  孝安贞懿恭纯温惠佐天弘圣皇后鸣呼德并福以兼隆贻万＜礻冀＞母仪之懿范荣与哀其咸备罄九围黎庶之舆情诏布四方咸使闻知
　　○乙巳  孝慈高皇后忌辰  奉先殿行祭礼  上以万寿圣节颁赐元辅赵志皋次辅张位陈于陛沈一贯讲官刘元震等银币有差
　　○兵部题委指挥官王吉赍捧符节诰敕冠服等件已到梁山朝鲜陪臣黄慎等护送渡海倭将平调信等出营远迎龙节率众叩头参拜足见尊奉  天朝之体报闻
　　○命工部侍郎吕鸣珂提督  大行仁圣皇太后祔葬  昭陵工
　　○礼部题丧礼以日易月  先朝旧典但  梓宫在殡服色未用全吉在  宪宗皇帝居  孝庄皇太后丧服除后仍素翼善冠素服腰胵御西角门视事文武百官素服角带朝参不鸣钟鼓  武宗皇帝居  孝宗皇太后之丧服制亦如之待  神主祔  庙后礼部奏请变服此  累朝之旧典也至  世宗皇帝居  章圣皇太后丧服除次日即遇正旦朝会祭享皆为吉礼礼官仍举旧典酌议以请拟元旦  上服黑翼善冠浅淡袍黑犀角带御殿受贺屡请乃奉钦依具黑翼善冠黄袍御殿百官公服致辞居他处服黑布至丧次仍素服百官俱青素冠服  郊有事吉服作乐  庙有事浅色服不作乐奉引安灵仍用缞衣以终之此  皇祖之独断也臣等查据旧典斟酌礼仪除服之后大事未襄居艰仍遵  累朝之遗典遇有吉礼如  万寿圣节诸凡朝贺等事则遵  世庙之权宜报曰可
　　○准土番照例给文起送入贡
　　○提诚意伯刘世延究问  上谕刘世延屡被论劾稔恶不悛朕念旧勋姑容省改今乃檀用关防牌票私造兵器聚众杀人意欲何为其关防何年铸给下部核奏
　　○命户部开采河南叶县等矿以龙虎卫指挥陈永寿奏也
　　○保定巡抚李盛春奏停开矿内言畿辅重关矿连  陵脉  上谕开矿事着差去官斟酌采取如果关系  陵脉处所不许轻动
　　○原任户部尚书耿定向卒定向道学自命立朝侃侃初入台班即以弹劾权要忤严嵩再忤高拱张居正终以不能曲投时好致仕归未竟厥施士论惜之
　　○丙午赠已故南京礼部尚书林庭机太子太保
　　○刑部等衙门尚书萧大亨等奏明罪犯熟审应发恳求  圣断得旨鲍鸾等南京刑部查照遣配发落刘世延罪大恶极三法司会奏定夺
　　○给冯琦父母诰命以其日讲效劳不在考满例
　　○户部题总督漕运尚书褚鈇条议六事一久任运官以责成效一改造京船以省浮费一核实完欠以正赏罚一预启京口以速粮运一改解预支以防挂欠一更换交兑以便民情  上命如议行　　○己酉兵部覆狭西巡按徐侨题火真诸酋入犯极边防御事得旨防剿西虏事情行督抚镇守官酌量虏情顺逆相机调度勿致疏虞
　　○狭西巡按任万化题时正秋防警报踵至顺义王会同着力兔阿赤兔火落赤永邵卜分报侵犯约在八月十五日内顺天巡抚李颐奏八月初八日据西路副总兵李芳春报西虏部落要犯蓟镇行各路道将严加防御章并下兵部
　　○敕黄明臣充总兵官镇守昌平居庸等处地方
　　○庚戌招集平日盗矿居民以其熟惯采取仍择富民编为矿头从太监王虎请也
　　○留守后卫百户王守仁奏以御赐祖遗财物仰助大工称叔祖王弼为开国功臣封定远侯长女则楚贞王元妃也弼卒子幼依妃而钦赐狭西庄田八十六处赤金六万八千余银二百五十余万珠宝不可胜计皆寄楚库凡六传至王锦楚府没其寄银而庄田之利自永乐至今凡八百余万愿尽所出以助大工事下部覆议具奏
　　○辛亥兵科署科事左给事中徐成楚奏黠虏合谋入犯边陲势甚可虞乞谕顺义王坚志内向无阳款阴逆致革市赏并敕当事疆臣便宜决策防御章下兵部
　　○礼部奏宁夏平虏城获功该赏功银三千六百余两命于兵部马价给
　　○壬子  万寿圣节免朝贺
　　○江西萍乡县布衣民罗正彝奏进帝范录二部上留览下其章于礼部
　　○癸丑兵部题沈惟敬于六月二十五日到日本见关白恭敬感激  天朝差倭将沿途迎接正使并进日本地图续报正使同平行长于二十一日渡海讫专待关白会至釜山倭营尽毁  上览奏报闻
　　○礼部题  万寿圣节天下诸司进到表文凡一千一百一十八道进收报可
　　○甲寅兵部覆兵科署科事刑科左给事中徐成楚题参白羊城守备张永龄广东琼崖参将周易皆以行贿营升并及原任职方司郎中贾维钥钥舅张子忠受嘱等情  上严旨切责张永龄周易著革任回卫听勘张子忠法司一并究问所奏金□赞剌干请全在该部执持秉公推用未可全诿荐举塞责这次各堂上官姑且罚俸二个月以后务要正己率属司官如有不法者当即参治毋得纵容姑息且近日武官升转频数无益地方徒启剥削营求之端以后还要久任责成庶得实用
　　○丙辰赐都刚头目彻吉丹班藏等该土司奉祀前朝名臣姜维李德裕李冰祠名灵佑封号仍照前代原官以其有功蜀土且从番夷信鬼之俗礼部请也
　　○福建巡抚金学曾题前刑部侍郎郑世威赠谥章下所司
　　○吏部题大学士陈于陛给繇加太子太保荫一子入监读书给与新衔诰命
　　○丁巳  宪宗纯皇帝忌辰遣官致祭  茂陵
　　○大学士陈于陛辞恩  上谕卿赞襄恪慎世效忠劳考续加恩朝廷彝典宜承眷命不允辞再疏奏谢报闻
　　○通州城工竣赏给辽总督孙矿顺天巡抚李颐直隶巡按高举密云兵备按察使王见宾通州知州陈登通津营参将王文元等银有差
　　○戊午山西巡抚魏允贞追论贪肆监司薛亨多赃革职闲住
　　○升山西参政冯露为湖广按察使
　　○升户部狭西司署郎中事员外郎郑璧为南京尚宝司卿
　　○复除江西左布政冯孜为湖广左布政　　○工部题  梓宫发引委员外叶藨垫道
　　○己未蓟辽总督孙矿奏奉旨东巡敬陈御倭机宜一议形势一议设兵一议聚粮一议额饷皆以遵旨所云不论封事成否战守二端在我原不可废乞加酌议章下兵部
　　○准总兵麻贵餋病
　　○署兵科给事中徐成楚题枢筦善后事宜条陈论资论俸荐用正途而罢听用效劳等官内除大将不拘资叙复请宽文网以无掣当事之肘赦小过以无灰褁革之心与其数起数废孰若免其废而降罚以示惩与其焂参焂荐孰若恕其参而戒饬以使过乞行覆议章下兵部
　　○庚申大学士赵志皋五疏乞休  上仍谕留之
　　○南京吏部尚书蔡国珍以衰病乞罢温谕不允　　○浙江巡抚刘元霖题袍叚料价缺乏下所司议
　　○辛酉原任刑部尚书舒化男舒体震请恤典章下所司
　　○壬戌大学士张位奏孙丕扬辞疏票拟招尤乞罢免以谢冢臣先是丕扬求去之疏已二十上阁票拟放而丕扬实无去意故衔之  上温旨谕位曰卿辅弼重臣忠诚清慎朕所鉴知奏辩朕已甚悉卿不必以此介怀宜即出安心辅政用副眷倚不允所辞
　　○大学士陈于陛以三年考满乞进父赠官缘父秩高先次两叨恩命皆不得给至是疏辞加恩纶音有世效忠劳之语奏讨加赠  上谕卿父以勤  先朝硕辅茂著忠勋准加赠太傅及卿嫡母并给诰命
　　○癸亥吏部尚书孙丕扬奏辅臣张位党沉思孝救丁此吕依御史周孔教给事中刘道亨为谋主共逐时贤时贤丕扬自予也其以票拟允放辄尔发愤  上谕奏内事情多涉鄙屑影响非朕倚任之意今后宜协恭和衷毋得自相抵牾以伤国体着照旧供职不允辞
　　○大学士陈于陛沈一贯题尚书孙丕扬揭帖为权臣主谋鹰犬效力其中疑诋大学士张位事多出一时粗鄙狠戾之语乞加体察保护以全阁臣之体仍赐纶音温留臣位将丕扬去留亲赐裁夺  上谕内阁览卿等所奏朕已洞知昨见丕扬之本因疑使气逞忿诬篾甚失体面正所谓含血喷人全无大臣风度而效憸夫之术可见前屡疏乞休乃矫情餙誉原非本心且次辅位久侍讲帏小心廉慎朕所素知况近政务皆朕独断敢谁簧鼓何所倚借丕扬以琐琐小事形于褚札其与小臣憸邪之计狥私逞臆不言可知至于本内所言三月未踵臣门已失古人远嫌之意而欲揽权招附明矣元辅亦以无根之言频欲求去卿等可传示二辅方今国家多事之秋正赖匡襄赞理及朕屡留之意不必以诬诋浮言疑畏介意可即遵旨入阁同寅协恭效古大臣休容之美共保太平之业谕卿等知
　　○甲子敕萧如薰左军都督府佥书管事
　　○敕侍郎李祯管理乾清坤宁二宫大工班军　　○礼科等科奏稽察章奏随事考成夺刘元霖赵可怀徐兆魁等俸有差敕及时完报注销
　　○户部题  仁圣皇太后殡宫合用朱翠金银宝石急缺乞量赐裁减召买供进谕系  大行丧仪之费实非得已着作速进
　　○给乾清坤宁二宫总提阅视监察等官提督东厂官较办事司礼监太监孙暹锦衣卫指挥使王之桢提督街道锦衣卫指挥同知李如祯巡视工程锦衣卫正千户王继祖各敕书一道
　　○秋分遣公徐文璧于  夕月坛行礼尚书杨俊民分献
　　明神宗显皇帝实录卷之三百
大明神宗显皇帝实录卷之三百一
　　万历二十四年闰八月乙丑朔大学士赵志皋奏谢  圣谕朕眷留元辅朝夕在心昨特传谕翼卿祗领机务烦重宜即遵承入阁办理慎无再有所陈
　　○大学士张位奏陈谢悃并乞放还臣奉职无状近被尚书孙丕扬恣言诬蔑有玷恩私连日省愆自艾席藁侍罪仰荷日月无私照临至隐不特斧钺宽贷更被华兖宠荣昨日阁臣沈一贯遵奉  上命诣臣私寓传示  圣主勉留大恩相与诵译  皇纶汪洋大训协寅恭而胥匡上理效休容以共保太平叩首钦承铭心佩服有  君如此奚忍负之独念臣孤根自怜一介寡合处实被诳抱愚不灵以洁身正己相规不虞直道招怨是积诚不足以孚人一无补也以忠  君爱国相勖不期巽言启疑是素行不足以信友二无补也矫情餙誉者哓哓尚利口之贤足徵其转移无术三无补也揽权招附者悻悻违革心之化足徵其表率不效四无补也  明主不蓄无用之臣愧也久矣尚可贪荣恋禄辱鼎铉而羞当世也与哉自  祖宗设立内阁以来体貌稍崇朝著怀妒今内阁清肃自守避迹远嫌乃吏部用舍任情蚁趋蝇附况蒙  乾断处分愈滋不悦颐指气使孰敢抗违恐阁臣难乎其居矣伏望  皇上矜臣自料自审之真悯臣知足知止之愿放归山林免堕免机俾全晚节  上温谕览奏卿既体朕惓惓眷注之怀何得尚言求去机务繁重宜即遵谕入阁佐理
　　○命太监陈增督同府军卫指挥曾守约往青州等府开矿不许动支官银及扰害地方
　　○兵部题朝鲜管拨官孟良相揭报倭将沙古鴈门五岛等与国王所差陪臣朴弘长相见执法甚恭宾主交让庶几封事可成盖仰赖  皇上一封息两国之争而联两国之好报闻
　　○原任詹事府少詹黄洪宪题勘明心迹屠大壮不候覆试擅自逃回乞勘大壮用贿有无章下部院
　　○命司礼监差公正内官领原奏留守后卫百户王守仁及抚按长史官查明恭进家财
　　○己正二刻日食初亏正酉午初四刻食九分余
　　○丁卯大学士赵志皋奏天变屡形恳乞  圣明大振朝纲以回天心以维世道事臣惟天人相为感应变不虚生在人  君修德行政以转移之而已今年三月乾清坤宁二宫灾六月钦天监奏慧星见又奏闰八月初一日日食至九分余此皆天变之所不常有者而见之于数月之内可不修德行政以消弭之乎臣愚以为修德行政之要则莫先于振纲纪国家二百余年纪纲何尝一日不立而今日之事则有大可慨者矣  皇上临御以来日视朝讲万几亲总五夜夙兴又且留心民瘼加意人才召对辅臣咨访部院开诚纳谏虚己受言惟上而  圣心忧勤故下而臣工愓励大臣师师小臣济济称太平极盛矣迩年以来玩愒起于治平忧勤怠于安逸纪纲之不振未有甚于此时者臣私心虑之于此不言是终无可言之时也言而见诸行事臣之幸也事若不行犹有臣之言在也愿  皇上少垂听焉臣惟古之帝王南面而听天下向明而治居尊御卑繇近达远无有弗届  皇上之不视朝将十年于兹临御久虚人情渐弛虽法度未尝尽废而诈伪不可尽穷不及此事反之恐将来益难支矣  皇上意在效法  皇祖然  皇祖晚年亦为权奸蒙蔽左右诬罔贿赂公行浊乱朝政幸末一怒而举安然亦晚矣此乃前事之当鉴者而可复蹈之耶臣愿  皇上励精图治质明视朝或五日一出或一月三出  天威不违咫尺臣功俨然翼趋进而踧唶在朝退而恪恭尽职此朝纲不可不振者一也六曹章疏奏发有期数年以前  皇上虽不视朝章疏随时即发且多御批威如雷霆恩如雨露皆不可测乃今一概不发夫推官而不发则官不得职奏事而不发则事不得奉行近因尚书孙丕扬之请一日发下二十余本京城欢声动地然所未发者尚多也至于奏请行取盖选贤与能以司耳目也内而台谏不可久虚外而知推不宜久滞且使部中进士待选与起复餋病补任者不致久稽也又内而部寺之升迁外而藩臬之听补守候甚久胡可迟之愿  皇上俯从部请照常票发俾人才不致阻滞此朝纲不可不振者二也国是人心关乎世道往时大小臣工同心一德朝无异政人无异言而迩来则渐乖隔各怀己私各持己见党同伐异乱是与非一人倡之十人从而和之必求胜而后已坏国家之事弗顾也又有不修职业而出位言事者志在彰己之直有自具疏草而倩人代上者意图售己之谋堂属有定分也欲逞其奸则侈口剧谈而不顾名分邪正有定论也欲肆其害则极口丑诋而故违其心狥私结党引类成群汉唐宋党锢之祸可立见也是在  皇上察其几而亟反之庶贤者得行其志而世道可挽回耳此朝纲之不可不振者三也官邪既以不正则頺风波及下贱彼不得用之小人因而哄然蠭起幸边疆之多事得以负戈从戎于其间流言道路惑乱听闻而好事者又从而乐道之以遂其攻人害成之谋诚不知其何心也又有一番罢闲官吏举监生儒如乐新炉之类藏匿京师投入势宦衙内作文写书四布投递旋即送入报房令人抄报传示四方夫报房即古之置邮传命以达之远近者也非奉命者不敢抄今则朝奏疏而夕发抄不待命下而已传之四方矣近日又有假刘世延一本论臣与位及兵部石星与李祯玩其词颇不类世延语因查通政司并无有副本乃知憸邪小辈假此以诬诋善类其风岂可倡哉此朝纲不可不振者四也刘世延以穷凶极恶之姿肆乱臣贼子之行中外远近侧目已久今一旦置之于法举朝臣民无不欢忻鼓舞诵  皇上之英明神武而非寻常之所能测识矣然世延之恶虎狼之贪也其肆恶也显而易见世固有心术险诐智巧艰深气焰足以薰灼一时机权足以笼络众志坏朝政而不顾国家之利害者此蛇虺之毒其肆恶也微而难知察之不早鲜有不误人之国者此朝纲之不可不振者五也王人者导利而布之上下者也孔孟大圣贤也孔子曰放于利而行多怨孟子曰王何必曰利盖防其源也利源一开则贿门遂辟奔兢之途启攘夺之患生未有不乱者是以王者贵五榖而贱金玉藏富于民而不藏富于国盖人君以天下为家四海为富锦衣玉食瑶台琼室何所不有安用此无尽藏之货宝充积后宫也此臣之所大惑也且利能令人智昏自古英明才智之主夫岂鲜哉一狥于利则志昏于得恣多取之念肆无猒之求凡可以瘠民而肥己者无不为之此唐德宗琼林大盈之积可鉴也彼世称为何如主哉臣不愿万世之下致皇上之昌此名也即近日采矿一事一疏允之十疏继之至有一省请开三十一处者小人之放肆至此然岂尽为国家谋哉无非逢  君之欲遂己之谋徒以长奸民之酿乱耳令除开采已有成命外以后再有闻风渎奏希图窃利者悉行禁止此朝纲之不可不振者六也夫昔年星变既已兆其乱萌今复再见岂可幸其无应伏望  皇上轸念  上天仁爱之心为先事消弭之术察臣出于爱国无以言为赘疣将所陈六事俯赐施行力加振作务使纪纲正而风俗还斯  宗社之福臣民之庆也疏入不报
　　○吏部尚书孙丕扬以切责不自安疏再上乞休  上命其驰驿回籍痊可起用
　　○狭西总督李汶题青把都儿抢掠镇番叙原游击以失事拟戍领兵官徐龙管队家丁李朝选宰桑务三人深入破敌功乞行查勘覆议章下兵部
　　○戊辰遣公徐文璧祭  历代帝王侯郭大诚伯方烨尚书杨俊民范谦各分献
　　○大学士赵志皋六疏乞休  上以君臣大义勉其与三臣协忠匡济为国任劳毋得自逸
　　○准协理京营都御史沉思孝驰驿回籍病痊起用孙丕扬既去沉思孝刘道亨周孔教周献臣相继求罢谓赵学仕一郎署以墨败事经即讯何以不俟到部而即为外补善地丕扬实主之既经南北交章论剌乃无端而指阁臣去己蔽罪诸人乞并罢斥以释险陂之憾  上允思孝去而道亨等留
　　○命太监陈增于山东沂州龙扒山虎头沟三山洞等处开矿
　　○命保定总兵杜桐填补延绥总兵
　　○己巳下李宗城于法司从重拟罪以其辱命损威偷生惑众为兵科左给事中徐成楚参奏故也
　　○差锦衣卫佥书庄德福往楚府查明王弼家财
</div>
    <div class="pagination">
<a href="明实录神宗实录_page196.html">上一页</a><span>...</span><a href="明实录神宗实录_page192.html">192</a><a href="明实录神宗实录_page193.html">193</a><a href="明实录神宗实录_page194.html">194</a><a href="明实录神宗实录_page195.html">195</a><a href="明实录神宗实录_page196.html">196</a><span class="current-page">197</span><a href="明实录神宗实录_page198.html">198</a><a href="明实录神宗实录_page199.html">199</a><a href="明实录神宗实录_page200.html">200</a><a href="明实录神宗实录_page201.html">201</a><a href="明实录神宗实录_page202.html">202</a><span>...</span><a href="明实录神宗实录_page198.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
