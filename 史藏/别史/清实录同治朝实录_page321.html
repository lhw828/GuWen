<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 321 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 321 页/共 505 页
  </h1>
  <div class="content">
   ○以不遵约束。河南营已革参将李世玉遣戍军台。　　

○戊申。谕军机大臣等、英翰奏、回颍交卸抚篆。并筹豫西防务各摺片。前以直隶军务吃紧。豫省兵力较单。谕令英翰与李鹤年会筹防剿。毋庸回颍交卸。兹据英翰奏称、现已回抵颍州交卸抚篆。该署抚本月初二日拜发摺件至今二十余日。尚未奉到谕旨等语。已命军机处。将二月十四日寄信谕旨一道。另行钞录封寄。该署抚勇于任事。当念直豫交界地方。防务正关紧要。著即懔遵前谕。克日折回汴梁。督饬牛师韩等军。于临漳楚旺一带。扼要驻扎。并随时与李鹤年会筹布置。相机调度。毋稍稽延。刻下豫省西路。防务较松。姚广武等军。计已到豫。应否移扎河陕一带。以固边防之处。即著英翰、李鹤年、会商办理。将此由五百里各谕令知之。　　

○署山西巡抚郑敦谨奏、行抵固关。现将全省防务。妥筹布置。得旨、即饬该将弁等移扎获鹿。严密布置。辽潞一带。山口林立。尤应豫防偷越。陕省榆林。逆回肆扰。偪近河干。并著严饬在防文武。实力堵遏。毋稍疏虞。　　

○以前任光禄寺卿倪杰为太仆寺卿。　　

大清穆宗继天开运受中居正保大定功圣智诚孝信敏恭宽毅皇帝实录卷之二百二十六　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治七年。戊辰。三月。己酉朔。上诣绥履殿问慈安皇太后安。平安。室问慈禧皇太后安。至戊寅皆如之。　　

○谕军机大臣等、李鸿章奏、官军兜剿获胜。偪贼南趋。并逆踪已抢过滹沱河。丁宝桢奏、探悉贼踪仍窜西南。拟调军布扎。兼筹防剿各一摺。郭松林等军。追贼于深州李家村等处。叠获胜仗。将邱逆一股。剿除殆尽。张逆率党拌拒。复经张曜等军击败。其偷渡滹沱河之贼。经官军追至。淹毙不少。未渡者亦经围杀。余贼均向南窜。著即檄饬郭松林等跟踪紧蹑。毋任该逆得以喘息。贼踪飘忽。能扼之于滹沱北面。自易收功。若乘闲南趋。则窜豫窜东。贼势又形延蔓。此事未据左宗棠等奏报。即著李鸿章等会同确查具奏。如此时该逆尚未渡河。左宗棠、李鸿章、官文、务当懔遵叠次谕旨。督饬前敌各军乘胜合剿。仍蹙之滹沱河滨。尽歼丑类。丁宝桢亦当饬令杨飞熊等实力扼扎。并与追剿各军联络声势。以期面面紧偪。使逆踪不得旁窜。傥该大臣等各存意见。致已穷之寇。复肆鸱张。其何以副朝廷之委任耶。山东邱县曲周交界处所。土匪滋扰。著丁宝桢迅饬各该地方文武。会同王正起将临清等处匪类。认真查拏。务期悉数弋获。以绝根株。将此由六百里各谕令知之。　　

○又谕、刘坤一奏、拏办奉新教匪。并湖南会匪滋事。派兵防堵等语。江西奉新匪犯张继生等。习教吃斋。聚众劫杀。经该处文武督团将张继生等七名。捕获解省。讯供分别办理。逸犯曾帼才、杨万盛、本系义甯州教匪滋事案内漏网要犯。此次复敢传习邪教。煽惑众心。必须拏获惩办。以绝根株。著刘坤一严饬该地方官上紧缉捕。毋任远扬。并将夥党各犯。一律访拏究治。奉新县知县徐廷琛、疏防境内匪徒聚掳。事后仅获犯七名。其余首夥各犯。迄未续获。实属不知振作。著摘去顶带。勒缉逸犯。以赎前愆。湖南浏阳醴陵会匪。图扰江境。经浏阳团勇拏获数十名。余均逃散。此股匪徒。于何时啸聚。为首要犯。是否就捦。著刘昆迅速查明具奏。并酌派兵勇前往摉捕。以遏乱萌。不得敷衍了事。并著刘坤一饬令派往萍乡万载之副将贺抡元等。与湘省官弁。协力兜拏。毋令窜越。万载县匪徒张大吉、欲纠党赴浏阳入夥。现经拏获正法。逸犯黄发香、仍著刘坤一严饬躧缉。其已获之张更生等三名。并著确讯究办。将此由五百里各谕令知之。　　

○以江西吉水县捐输军饷。永广学额三名。　　

○以湖南甯远县捐输团练。永广学额六名。　　

○以山东营员刘时霖报效军饷。永广贵州安化县学额一名。　　

○予湖北钟祥阵亡提督曹仁美、吴崇国、总兵官谢连升等、于死事地方暨原籍各建专祠。　　

○追予湖北尹漋河阵亡提督唐殿魁谥忠壮。交国史馆立传。于江苏湖北暨原籍各建专祠。阵亡弁勇。一并附祀。　　

○予江西各属阵亡殉难库大使沈恒龄等绅民妇女一千九百六十员名口分别旌恤如例。　　

○旌表夫亡殉节湖北尹漋河阵亡副将刘朝煦妻方氏。并准于安徽庐州府原籍合建忠节祠。　　

○庚戌。谕军机大臣等、恭亲王等奏、捻逆渡河南窜。请饬各路统兵大臣迅图追剿。左宗棠等奏、官军剿捻叠胜。并歼毙贼目。暨渡河南窜情形各摺片。张曜、宋庆、督军在饶阳东北。乘夜击贼。直捣中坚。程文炳追贼深泽晋州等处。将断后悍贼痛剿。捦斩甚多。张曜、宋庆、一昼夜驰逐一百六十余里。尤属迅速。贼目张和尚、张玉、均为郭宝昌所部枪毙。张五孩亦被枪伤。该逆败残已极。向滹沱水浅处所窜渡。前以滹沱水势。消长靡定。谕令左宗棠等务乘水涨之时。偪诸河滨。迅图聚歼。今贼果由水浅处所涉渡南窜。距京师虽属较远。惟未能在滹沱北面迅筹剿灭。失此机会。甚属可惜。滹沱以南。地势平衍。若不振奋精神。赶紧将此股殄除。致令蔓延肆扰。难于收拾。必将该大臣等重治其咎。以儆玩泄。著左宗棠迅督前敌诸军。尽力追剿。毋任喘息。并将善庆、温德勒克西马队。调过南岸。与春寿马队合军。以利追逐。陈国瑞马步勇队。亦著饬令一体追剿。潘鼎新等军。即著官文饬令移扎滹沱北岸。扼要驻扎。以防回窜。应否调赴南岸之处。并著左宗棠酌量调遣。恩承所部京兵。即移扎保定一带。与官文妥筹驻防。丁宝桢所部。即移扎直东交界地方。以顾东省门户。兼顾河闲以南。并饬东省各军严扼临清濮范一带。其定安、富和、富尔荪、郑魁士等军。即著移扎河闲以北一带。并著官文、恩承、妥筹调度。崇厚所派天津洋枪练队。即著饬令该统将陈济清等、与定安等联络声势。兼顾津防。余承恩、唐训方、刘景芳、及直隶驻省各军。均著官文派令扼要移扎。摉捕河北。余捻土匪。兼顾省防。李鸿章所部郭松林等军。即著饬令由滹沱河南。迅速前进。并著亲督所部。兼程进剿。与左宗棠合力夹击。该大臣等务当戮力同心。和衷共济。迅图蒇事。不可稍存意见。致误事机。贼势现当穷蹙。北路官兵厚集。该逆非东窜临清东昌。即西窜晋省。李鸿章由景州一带进兵。当兼顾东南一路。以防捻逆与大名及濮范等处匪徒句结。晋省与直境交界。山隘甚多。防兵力单。尤属可虑。左宗棠现在定州。当一面督兵进剿。一面兼顾晋省山隘。以杜贼踪西窜。其平定辽潞各山口。郑敦谨当加意严防。毋令阑入晋疆。致成不了之局。大顺广一带。与豫省交界处所。著李鹤年督饬皖豫防军妥筹堵遏。遇贼窜近。即当越境截剿。毋任蔓延。张之万所派姚广武等军。曾否到豫。并著李鹤年迅速催过河北一带。归李鹤年调遣。以厚年力。本日又据英翰奏请回旗穿孝一摺。现在捻渡滹沱。势将南窜。豫境防务吃紧。皖军牛师韩等部。均在河北。该署抚现又续派黄秉钧等军。由陈州北趋卫辉。正须大员分路统带。仍著该署抚遵奉前旨。回驻汴省。与李鹤年协力筹防。如遇贼踪窜近豫疆。即著该署抚渡河。与李鹤年会剿。俟捻股荡平后。再行回旗补行穿孝。以遂孝思。将此由六百里各谕令知之。　　

○又谕、总理各国事务衙门奏、俄人穵金地方。是否越界。请饬核实勘办一摺。据称接库伦办事大臣咨称、俄人穵金一案。叠经与俄国领事官往返查覆。其穵金地方。是否在中国界内。虽前经库伦大臣照绘地图。咨送考核。而图中山河纠纷。方向远近。无从揣测。遽难定断。至俄使所称第十鄂博。靠山近。离水远。应顺山为界之处。非详查旧档图册并现在俄使来文。认真细勘。殊难核定。请饬库伦大臣再行确切履勘等语。此事轇轕数年。迄无定议。俄人心存叵测。辄思藉端牵混。非切实勘定。不足以正疆界而息争端。著张廷岳、阿尔塔什达按照总理各国事务衙门指陈各情。平心细勘。傥俄人穵金地方。果在俄国界内。固可无庸拦阻。若在中国界内。断不得任其侵越即著该大臣等详查案卷。指出确据。咨行该领事官。将穵金人众收回。总期速为了结。以缉衅端。总理各国事务衙门摺一件。单七件。均著钞给阅看。将此各谕令知之。　　

○以直隶饶阳等处追剿捻匪获胜。赏总兵官程之伟、参将杨春祥、游击蒋尚钧、贾蕙山、守备马玉昆、巴图鲁名号。守备宋得胜等花翎。余加衔升叙有差。辛亥。加赏普济堂、功德林、煮赈小米二百石。展期两月。　　

○壬子。谕内阁、张凯嵩奏、假期已满。病仍未痊。恳请开缺一摺。云贵总督张凯嵩、由县令不数年闲。洊擢封圻。上年＜??闲＞放云贵总督。叠经谕令星驰赴任。乃沿途逗遛。有负以病体未痊。奏请开缺。实属意存规避。屡委任。张凯嵩著即行革职。以示惩儆。　　

○谕军机大臣等、李鸿章奏、逆踪南窜。拟督军由冀州大名一带。相机进扎一摺。前因捻逆窜渡滹沱。曾谕令左宗棠等督兵严追。乃仍任捻逆于晋州境内渡河。从容南窜。官军未能跟踪截击。殊属可恨。滹沱以南。虚无一兵。大顺广各属。土匪甚多。固易句结。况西通晋省。东接临清等处。贼骑飘忽。尤恐纷窜为患。著左宗棠、李鸿章等、同心协力。督率各军。迅筹殄灭。傥再任贼蔓延。必当重治其罪。晋省平辽各要隘。著郑敦谨加意严防。并著丁宝桢迅带所部。移扎直东交界处所。相机防剿。捻踪已由钜鹿西南窜逸。潘鼎新、善庆、温德勒克西各军。著官文懔遵前谕。迅饬渡河南剿。不得稍涉疲玩。致误事机。李鸿章拟赴冀州大名进扎。设法兜剿。与前谕符合。即著照所议办理潘鼎新等军南下后。并著李鸿章妥为调度。恩承即著移扎保定一带。与官文会商。妥筹布置。现在捻踪既已南窜。近防不如远剿。李鹤年即著统率皖豫各军。出境迎剿。以收夹击之效。并著英翰迅赴河北。以为李鹤年声援。毋致阑入河北三郡。是为至要。将此由六百里各谕令知之。　　

○又谕、刘典奏、请饬库克吉泰兼顾省防。并请将随营人员留陕。库克吉泰、刘典奏、回逆窜扰鄜州各摺片。陕省回逆。飘忽无常。意图分扰腹地。刘典现驻三原。著即督饬各军加意防剿。毋稍疏虞。省城重地。防范宜严。刘典一时未能晋省。著库克吉泰妥筹兼顾。督率在省司道等严密布置。慎固城防。不得稍有疏懈。刘典所请将知府喻步莲、张澐、知县罗重熙、周豫刚、留陕补用之处。均著照所请分别班次。留于陕西补用。已革知县向世永、著准其留营差遣。回逆大股。窜陷鄜州。并由张家川窜至汧阳属境。又由泾河川什字道一带。向南分窜。势甚剽疾。著库克吉泰、刘典、严饬刘端冕等军。分路进剿。迅将各股歼除净尽。以靖疆圉。其鄜州城内文武员弁。并著该署抚查明具奏。现在陕省东西路均形吃紧。左宗棠务将窜直捻匪。迅速埽除。以便移师回陕。免致有所牵掣。将此由六百里各谕令知之。　　

○又谕、户部奏、遵议乔松年奏请拨海关四成洋税济饷一摺。陕西回逆纷扰。需饷浩繁。庆泾各营。亦须力筹接济。亟应赶紧筹拨。著照该部所议。自本年三月起。即著英桂、瑞麟、郭柏荫、李瀚章、李福泰、何璟、师曾、于闽海等关四成洋税项下。按月各拨解一万两。其广东江苏原定每月协饷一万两。仍著瑞麟、曾国藩、丁日昌、如数拨解。以济要需。刘典于各该省饷项解到时。务须撙节动用。均匀拨济。毋令缺乏。原摺著钞给阅看。将此由五百里谕知曾国藩、英桂、瑞麟、郭柏荫、李瀚章、丁日昌、李福泰、刘典、并传谕何璟、师曾知之。　　

○以江西捐输军饷。永广信丰县学额十名。余干县九名。　　

○以河南捐输军饷。永广乡试中额三名。尉氏、滑、温、三县学额各三名。氾水、密、武陟、登封、四县各二名。杞、鄢陵、郑、禹、商邱、汲、新乡、辉、延津、封邱、河内孟、偃师、巩、永甯、商水、扶沟、许、襄城、汝、郏、陕、商城、二十三州县各一名。　　

○以陕西麟游等处剿匪获胜。予总兵官丁贤发以提督＜??闲＞放。赏副将周廷兴、朱桂馥、巴图鲁名号。盐经历杨懋春蓝翎。余加衔升叙有差。　　

○癸丑。谕内阁官文、左宗棠奏、营员叠被民团戕害。亟应查办一摺。直隶办理团练。原以保卫地方。官兵等过境。如有肆行骚扰者。亦应听候统兵大臣按照军法办理。若如官文、左宗棠、所奏。历经派出侦探解粮之守备王广先等、在深泽交河等处地方。叠被乡民杀害。至数十名之多。核其被害情由。并非因骚扰启衅。该乡民等任意妄杀。不可不严行惩办。著官文、左宗棠、出示严禁。以后官兵。务当严肃纪律。各该处乡民。不得仍前妄杀。傥有前项情弊。即行严拏惩治。用遏乱萌。并著官文严饬各该地方官。将各案为首凶棍。严缉究办。正定县知县郑兆同。于营员解饷过境。并不派差护送。任令差役群殴弁勇。又不交犯追赃。咎无可辞。著即行撤任。留于地方协缉。仍听候官文等查参办理。　　

○谕军机大臣等、官文、左宗棠奏、滹沱河南北两岸。官军剿捻获胜。贼踪南窜。官文回驻省城。请留成保差遣。丁宝桢奏、回顾东境。相机进剿各摺片。捻逆窜过滹沱河后。官军在南北两岸。叠获胜仗。现在贼在稿城赵州一带。著左宗棠、李鸿章、懔遵叠次谕旨。同心协力。迅筹殄灭。务将此股就地歼除。毋任再行纷窜。宋景诗是否亦在贼中。遇有捦获贼匪讯供时。可得该逆踪迹。著左宗棠等查明。一并剿除。以杜后患。现据获贼供称、该逆图窜怀庆清化镇。伐竹为矛等语。著李鹤年妥筹守御。并迅饬各军出境迎剿。会殄逆氛。英翰当懔遵昨日谕旨。迅赴河北。以为李鹤年声援。晋省南路天井关风门口等处。尤应豫为之备。著郑敦谨调拨官军。严密布置。贼踪被创狂窜。殊无定向。亟应严扼滹沱北岸桥梁浅滩。以固正定河闲天津三府门户。著官文、崇厚、悉心筹画。分别严防。官文现已回省。并督饬地方官购运粮草。接济各军。毋令缺乏。已革副都统成保、著仍发往穆图善军营效力赎罪。官文所请留于春寿军营之处。著毋庸议。恩承即驻扎保定一带。与官文会筹防守。丁宝桢现由景德一路前进。应如何扼要驻扎之处。著该抚觇贼所向。相机办理。潘鼎新一军。著官文仍遵昨日谕旨。饬令由滹沱南岸前进。会合诸军。迅歼丑类。将此由六百里各谕令知之。　　

○署直隶总督官文奏、请留调任布政使钟秀帮办防务。允之。　　

○以云南巡抚刘岳昭为云贵总督。云南布政使岑毓英为巡抚。按察使宋延春为布政使。前浙江按察使李元度为云南按察使。　　

○以四川官军克复贵州绥阳等城出力。赏总兵官谭翊襄、副将易得森、李致辉、李鸿基、何行保、都司黎佐清、邬德全、巴图鲁名号。知州李兆祺、都司罗长盛等花翎。把总张希文等蓝翎。余加衔升叙有差。　　

○予直隶深泽等处因公被戕副将何文喜、参将钟开元、守备王广先、祭葬恤荫。监生邱万年等赏恤如例。　　

○予广西各属阵亡殉难监生曾学质等绅民妇女五百十九名口分别旌恤如例。　　

○赏广东省丁卯科乡试年老诸生容斐如等二人举人。　　

○命五城煮赈展期两月。　　

○甲寅。以神灵显应。颁山东郯城县关帝庙扁额。曰神威显佑。　　

○谕内阁、前因御史佛尔国春奏称、休致河南知县李瑞椿、访有政声。援案恳请恩施。并参劾封邱县知县孙成竹等朋比贪墨等款。当经降旨令李鹤年查明覆奏。兹据李鹤年奏称、李瑞椿经原任河南巡抚吴昌寿参劾后。曾赴李鹤年行营谒见。经该抚察看语言举止。诸欠安详。其耳聋亦系因病。时发时止。并非为营炮所震。前在署新安县知县任内。才识庸下。办公竭蹶。政绩既无表见。声名亦属平常。吴昌寿劾请勒休。实无屈抑。所参封邱县知县孙成竹、教谕刘聿堂各款。均无其事等语。御史职司纠察。原许风闻言事。向来遇有参劾人员。交各该省督抚查无实据者。原皆置之不议。所以开言路而防壅蔽。至业经被劾之员。既无屈抑。何得妄引旧案。率行陈奏。以致淆乱是非。今该御史所参孙成竹等朋比贪墨等款。经李鹤年核实查核。均属毫无影响。姑置勿论。至所奏李瑞椿被参屈抑。其为挟私妄奏。已可概见。且前任知县蕴琛开复原官之案。曾经钦派曾国藩秉公查奏。该员实系甚洽民心。著有劳绩。是以降旨开复原官。乃该御史引为成案。代为李瑞椿率行奏请。其中情节尤属显然易见。此等恶劣风气。断不可长。佛尔国春著回原衙门行走。以示薄惩。所请将李瑞椿援案恩施之处。著毋庸议。其所参之封邱县知县孙成竹、教谕刘聿堂二员。均著免其置议。　　

○署山西巡抚郑敦谨奏、遵查前任山东巡抚阎敬铭病未痊愈。难以赴省办防。报闻。　　

○以协办大学士吏部尚书朱凤标为会试正考官。吏部尚书文祥、兵部尚书董恂、都察院左副都御史继格、为副考官。　　

○以礼部尚书全庆、刑部尚书谭廷襄、兼署吏部尚书。礼部尚书万青藜暂署户部尚书。礼部右侍郎沈桂芬署兵部尚书。　　

○以镶蓝旗蒙古都统世铎兼署镶白旗满洲都统。散秩大臣恩来署正白旗满洲副都统。　　

○追予浙江海甯山阴等州县殉难廪生曹锦堂、暨妇女胡刘氏等十三名口分别旌恤如例。　　

○赏广东省丁卯科乡试年老诸生谢燮机举人。　　

○蠲缓山东高密、即墨、邹平、鱼台、日照、历城、章邱、长山、新城、禹城、泰安、惠民、阳信、商河、曲阜、汶上、朝城、邹、滕、峄、济甯、滋阳、甯阳、乐陵、齐东、海丰、蒙阴、沂水、临淄、乐安、安邱、诸城、莱阳、兰山、寿光、昌乐、平度、潍、胶、淄川、单、沾化、临胊、四十三州县。暨德州、济甯、临清、三卫。涛雒、永利、二场。被扰被水被旱被风被虫地方新旧额赋有差。　　

○乙卯。谕军机大臣等、崇实奏、练军剿捕盐枭。获匪多名。续派马步驰剿。并请饬刘策先查办团练各摺片。上年枭匪窃发。屡经直军兜剿。始获荡平。现在捻匪虽已南窜。尚未远离直境。天津河闲两府。复有盐匪结帮滋事。若不赶紧剿捕。必至酿成巨患。且恐与捻匪互相句结。又成不了之局。陈济清所部官军。赴交河泊头镇剿捕。匪众五百余人。胆敢放枪拒敌。守备周永全等整队奋剿。阵斩四名。生捦三十六名。尚未大加惩创。崇厚现调刘景芳马勇并正定陈军。驰赴沧州南皮交河东光等处会剿。即著饬令该将弁等、会同陈济清派出各队。实力摉捕。将著名匪首查拏净尽。并饬知县马淮督同各商巡役。购线密拏。毋任漏网。此次获犯弁兵。即照该侍郎所请。提银分赏。并著官文严饬该地方员弁督饬兵役。会同派出各军。赶紧摉捕。严杜乱萌。前令定安一军移扎河闲。著官文行知该将军于抵河闲后。严密堵扼。以防他窜。上年马贼头目王五、现在直东交界地方。聚人索马。纠集数十骑。到处纷窜。丁宝桢由河闲督兵回顾东境。正可乘势剿捕。即著该抚迅速派队掩捕。悉数歼除。至青沧以南之枭匪。聚则劫抢盐店。散则溷迹各村。兼为巡役书差所包庇。最难摉捕。候补道刘策先现在易州以南驻扎。著官文速饬该道员统带所部练勇。驰赴沧州一带。查办团练。务使枭匪不得溷迹。以清内患。将此由六百里各谕令知之。　　

○又谕、郑敦谨奏、贼踪南窜。布置晋防各摺片。捻逆渡过滹沱。向南狂奔。现由隆平窜至钜鹿任县。沿途询问彰德路径。左宗棠督兵傍山南追。务须尽力拦剿。杜贼窜晋之路。平定州迤南各山隘。并辽潞泽及垣曲各关口。与直豫交界处所甚多。郑敦谨现已派兵防守。著即饬令带兵各员认真堵截。毋稍疏懈。贼骑剽疾异常。该署抚当勤加侦探。视贼所向随时相机择要移扎。居中调度。免致顾此失彼。李鸿章拟由衡冀一带驰赴大名等处追剿。著即兼程前进。务当与左宗棠前敌各军迅速会剿。不可稍涉迟缓。李鹤年现驻彰德正可督饬豫皖防军越境迎击。并著英翰懔遵前旨。星驰赴豫。渡河助剿。一面飞饬黄秉钧、张从龙等军。迅赴河北。以厚兵力。晋省兵力。尚形单弱。左宗棠等总以合力同心。防剿兼施。毋令捻踪窜入晋疆为要。并著在直境会兵兜剿。就地殄灭。永靖逆氛。傥推诿观望。任令逆踪窜及他省。致成不了之局。恐该大臣督抚等不能当此重咎也。将此由六百里各谕令知之。　　

○又谕、库克吉泰等奏、官军剿贼获胜。克复鄜州城池。并麟游等处剿贼情形各摺片。此次回匪突陷鄜州城池。经刘端冕、刘厚基等、督兵攻克。周绍濂等复在吉子岘地方击贼获胜。大挫凶锋。剿办尚属出力惟西路回匪。时思东窜。著库克吉泰、刘典、督饬刘端冕等探贼所向。奋力堵剿。节节场荡。以靖疆圉。其窜及杨家店一股。既经高连升击败。仍著檄令该提督相机进剿。毋稍松懈。北路榆林一带窜贼。近日剿办情形若何。并著妥筹兼饷。谭玉龙一军。在麟游邠州等处击退贼匪。尚为奋勉。该革员前在香花台剿贼出力。经库克吉泰等奏请开复提督原衔。并赏还翎支。已于二月初四日寄谕内照所请奖励。此次在事出力员弁。著准其存记。汇案保奖。回逆崔三一股。现窜汧阳、宝鸡一带。著督饬张岳龄等会合川军。妥筹兜剿。迅殄逆氛。将此由五百里各谕令知之。　　

○命都察院左副都御史鲍源深仍在上书房行走。　　

○以克复陕西鄜州城。赏副将文明章、章复盛、巴图鲁名号。予总兵官甘大有等加衔升叙有差。革援剿不力副将黄超群、都司张鹏程、吏目孟振钧职。仍留营。
  </div>
  <div class="pagination">
   <a href="清实录同治朝实录_page320.html">
    上一页
   </a>
   <span>
    ...
   </span>
   <a href="清实录同治朝实录_page316.html">
    316
   </a>
   <a href="清实录同治朝实录_page317.html">
    317
   </a>
   <a href="清实录同治朝实录_page318.html">
    318
   </a>
   <a href="清实录同治朝实录_page319.html">
    319
   </a>
   <a href="清实录同治朝实录_page320.html">
    320
   </a>
   <span class="current-page">
    321
   </span>
   <a href="清实录同治朝实录_page322.html">
    322
   </a>
   <a href="清实录同治朝实录_page323.html">
    323
   </a>
   <a href="清实录同治朝实录_page324.html">
    324
   </a>
   <a href="清实录同治朝实录_page325.html">
    325
   </a>
   <a href="清实录同治朝实录_page326.html">
    326
   </a>
   <span>
    ...
   </span>
   <a href="清实录同治朝实录_page322.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
