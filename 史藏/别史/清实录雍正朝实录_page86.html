<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 86 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 86 页/共 216 页</h1>
    <div class="content">○乙未。广西巡抚韩良辅、摺奏移驻官弁事宜。一、查柳州设有同知、通判、各一员。经历、司狱、各一员。今将柳属之宾州、改为直隶。属以四县。则柳州同知、似属冗员。应裁。至庆远一府。所辖一州四县。并南丹、那地、东兰、忻城等土州县。幅＜巾员＞辽阔。苗獞杂处。乃仅设知府、而无同知通判。请以所裁之柳州同知。改设庆远府同知。一转移间。大有裨益。一、查上林之三镇。在县城东北一百四十余里。接界忻城安定二土司。故明时、号其地为东西二抚民。设立思吉、周安、古篷三镇。给官田养赡土兵。历今三百余年。忘其旧制。夺田争立。积案累累。拟将思吉镇之兵田查出、分给土兵。归于三里营守备管辖。轮拨经制千总一员、以统制之。并移佐贰一员、协同守备、暂驻思吉。播以恩威。俟思吉驯服之后。再及于周安古篷。俾一一革心。同沾圣化。一、查上林县、处于安定古零忻城诸土司中。所属之东西二抚民、及思吉等三镇。即故明所平之八寨也。箐深山险。犷悍难治。向属柳州府管辖。雍正三年。前抚臣李绂、请改隶宾州之后。一切要务。径达该州。宾州又无官兵、足资弹压。实于机宜未协。若将上林改属思恩府。将三里营改属思恩协。不独文武相去咫尺。便于调度。且将来经营三镇。其地既属思恩。则同知可以暂驻三里营。与备弁协同办理。而思恩府协之声威。足以制服犭□农獞。其古零安定等土司、逐渐抚绥不难矣。得旨、著孔毓珣、会同广西巡抚提督议奏。寻议、柳州府应裁同知一员。庆远府应添同知一员。俱准其改设。其思吉镇应移佐贰一员。请即将上林县之三畔镇巡检移驻。至新经改属宾州之上林县及三里营。请仍照旧制。属柳州府管辖。无庸再议更改。余均应如所请行。从之　　

○予故正红旗蒙古副都统雅图、祭葬如例　　

○丁酉。调镶黄旗汉军副都统安华、为广东广州右翼副都统。镶白旗汉军副都统石文焻、为镶黄旗汉军副都统。升镶黄旗参领刘汝霖、为镶白旗汉军副都统　　

○以镶红旗汉军都统辅国公鄂奇、协办镶黄旗汉军都统事务　　

○刑部议奏。奉天府府尹蔡珽、应许戴铎求托转奏等案。应拟斩立决。妻子入辛者库。财产入官。得旨、蔡珽著革职。将此本暂收内阁。俟伊四川案件、审结到时。一并进呈　　

○戊戌。宗人府议奏。允＜礻我＞于禁所、藏理魇魅。历供不讳。又供出与阿其那、共为不法。应立正典刑。得旨、允＜礻我＞著免其正法。仍旧禁锢　　

○己亥。谕管理旗务诸王、及满洲文武大臣等。自古人生以节俭为本。盖节俭则不至于困穷。糜费则必至于冻馁。此理所必然者也。本朝满洲、素性淳朴。凡遇出兵行围。俱系自备。并无违误。而生计各足。近来满洲等、不善谋生。惟恃钱粮度日。不知节俭。妄事奢靡。朕屡曾降旨、谆谆训谕。但兵丁等相染成风。仍未改其糜费之习。多有以口腹之故、而鬻卖房产者。即如每饭必欲食肉。将一月所得钱粮。不过多食肉数次。即罄尽矣。又将每季米石、不思存贮备用。违背禁令。以贱价尽行粜卖。沽酒市肉。恣用无余。以致阖家匮乏。冻馁交迫。尚自夸张、谓我从前曾食美物。服鲜衣。并不悔悟所以致此困穷者。乃以美食鲜衣之故也。今汉人谋生。尚知节俭。殷实之家。每日肉食者甚少。其贫乏之人。孳孳谋食。仅堪糊口。若满洲等、果能节俭。将每月所得钱粮、少使留余。则日久习成。生计自裕。产业可立矣。或有不肖之辈。不守本分。妄行糜费。既至贫乏。惟希恩赏。从前皇考轸念兵丁效力行间。致有债负。曾发帑金五百四十一万五千余两。一家获赏、俱至数百。如此厚赉。未闻兵丁等置有产业、生计滋益者。悉由妄用于衣食。徒令贸易之人得利。一二年间。荡然无余。心愈奢侈。而生计较前反加窘乏。其后又发帑金六百五十五万四千余两。赏赐兵丁人等。亦如从前立时费尽。朕自即位以来。除特行赏赐外。赏给兵丁一月钱粮者数次。每次所赏、需银三十五六万两。此银一入兵丁之手。亦不过妄用于饮食。不及十日。悉为乌有。亦何裨益。且库帑俱系国家之正项。天下百姓之脂膏。岂可无故滥行赏赉。以累百万之帑项。徒供伊等数日口腹之费乎。若不将恶习改除。朕即有施恩之意。亦不可举行。兵丁等、果将朕训谕之意、晓然明晰。实心遵行。痛改妄行糜费之习。朕加恩赏赐。众亦可得永远均沾。至生计各遂之时。始知朕所以爱养满洲之恩。为至深且切也。王大臣等、亦宜各从俭约。以为下人之表率。行之既久。自可挽此恶习。满洲乃国家根本。朕知之既深。岂有不教之理。朕自即位以来。众人有论朕为太严者。由朕欲众人痛改恶习。进于善良。止其奢靡。使知俭约。凡朕意虑所及之处。悉申禁令。而不肖匪类。不得肆行其意。或妄加议论。如朕曾有禁止酗酒、禁止赌博、赴园馆、斗鸡及□(令□酉)□鸟□鹑蟋蟀、雇人当差、放印子银两、典钱粮米石、用黄铜器皿等谕旨。悉为兵丁等身家计也。如此训诲不已。众人咸应体朕苦衷。且此等训诫。咸系皇考从前禁止之事。并非创始于朕。但当时之臣工。未能实意奉行。是以一应恶习、未得尽改。今王大臣官员内、仰体朕旨。加意奉行者。不过十居其五。大半未惬朕怀。而无知之人。遂论以为过严。如欲使若辈称为宽仁之主。何难之有。但不加约束。任其种种糜费。则不但坐视满洲等渐流至于不得衣食。毫无颜面。即以国家全力养赡伊等。亦且不能给足。朕意实有所不忍。势亦必不可也。尔等其仰副朕意。各将所属官兵、及闲散人等、剖析情理。不时详加训诫　　

○升署湖南巡抚布兰泰、为户部右侍郎。仍署湖南巡抚　　

○实授塞楞额、为山东巡抚　　

○礼部议覆。镶黄旗满洲都统兼前锋统领鄂善奏。鄂善之高祖常书、自沾河归诚。蒙太祖高皇帝殊恩。将亲妹公主下嫁。因在盛京薨逝。未得册封。恳请追给封典。应如所请。其应封固伦公主、和硕公主之处。恭候钦定。得旨、著封为和硕公主　　

○喀尔喀扎萨克多罗郡王盆素克、年老解退。以其子垂扎卜、袭替　　

○庚子。升詹事府少詹事蔡世远、为内阁学士兼礼部侍郎。以少詹事任兰枝、署内阁学士　　

○河道总督齐苏勒疏言、黄运两河堤岸。绵亘数千余里。沿河地方官。遇工程险急。以河工事非涉己。或致旁观膜视。查徐、邳、丰、沛、萧、砀、灵、睢宁、宿迁虹县桃源、清河、安东、山阳、宝应、高邮、江都等十七州县。为黄运两河必经之地。请敕令江南督抚、照东豫两省之例。于所属州县内、择才堪肆应者。会同保题、引见调补。如遇紧急要工。俾印河各官、协力勷事。从之　　

○赈山东邹平等十二县济南一卫、水灾饥民　　

○辛丑。谕内阁。朕今年五十。己有谕旨、不行庆贺礼。昨杨名时、南天祥奏摺。俱称今年进京、庆祝万寿。朕思圣祖仁皇帝久道化成。圣德神功。际天蟠地。当年五十圣寿之时。尚未允行庆贺之礼。朕临御以来。虽时时有励精图治、乂安海宇之心。而实在善政善教、可以造福于社稷苍生者。何事堪以自信。正当君臣交相儆勉。期于有成。又安可为此粉饰之事。以滋烦扰乎。朕之待下、惟有一诚。诸臣果矢诚恳之念于隐微寤寐之中。尊君亲上。如诗书所载元后父母之谊。岂不胜于拜舞彤墀。效称觞祝嘏之仪节乎。外任诸臣。俱不必具本奏请来京。只照常年之例行。若有因地方事务、应来京陛见者。朕自另降谕旨。其各省耆民等、若有欲来京庆祝者。著地方官切止之。再各省地方。若有指称万寿。建立经坛。或聚集梨园諠哗糜费者。此皆生事不安本分之徒。诱惑愚人。希图财利。尤宜严禁。傥有司不行禁止。经朕访闻。定照欺罔之律治罪　　

○调镶红旗蒙古副都统萨尔禅、为正黄旗满洲副都统。升镶红旗参领岳岱、为本旗蒙古副都统　　

○添设宗人府宗室御史二员。属都察院管辖　　

○壬寅。调兵部左侍郎阿克敦、为吏部左侍郎。仍署理广东巡抚印务。以署刑部侍郎正白旗满洲副都统岳尔岱、为吏部右侍郎仍兼副都统。转兵部右侍郎图理琛、为左侍郎。调礼部右侍郎永寿、为兵部右侍郎。刑部右侍郎莽鹄立、为礼部右侍郎。以公塞尔臣、署理礼部右侍郎　　

○盛京兵部侍郎吴尔泰、缘事降调。升都察院左副都御史永福、为盛京兵部侍郎　　

○以镶黄旗汉军副都统石文焻、署正蓝旗汉军都统　　

○升山东布政使张保、为刑部右侍郎。直隶口北道岳浚、为山东布政使司布政使　　

○癸卯。孝端文皇后忌辰。遣官祭昭陵　　

○四川布政使佛喜、缘事降调。以署通州副将管承泽、为四川布政使司布政使　　

○旌表直隶肃宁县烈女、傅之玉女傅氏。拒奸不污。被刃殒命。给银建坊。入祠致祭如例　　

○甲辰。正蓝旗满洲都统公音德患病解任。以其子讷亲袭替　　

○调镶白旗满洲都统希尔根、为正蓝旗满洲都统　　

○乙巳。谕宗人府。淳亲王子弘曙、愚昧怠惰。并无勉励成人之意。著将其长子革去。伊弟弘暻、人老成。著封为长子　　

○议政王大臣等遵旨、议覆。云贵总督鄂尔泰疏言、中甸一区。为云南西面藩篱。延袤二千余里。应设弁兵。以资控制。但中甸虽地大民众。天气寒冷。不能种植。维西一带。天气和畅。又接鹤丽镇、剑川协之汛防。外通西藏。实紧要之区。应于维西建立大营。设参将一员。千总一员。把总一员。兵四百名驻劄。中甸地方。应设守备一员。把总一员。兵丁二百名驻劄。中甸之格咱地方。应设兵五十名。奔杂拉渡口。应设把总一员。兵五十名。祁宗、喇普二处。应各设兵五十名。阿墩子。应设千总一员。兵一百五十名。浪沧江。应设把总一员。兵五十名。其守备千把兵丁。统属于维西营之参将。仍听鹤丽镇统辖。则声势联络。呼应得灵。其设兵一千名。应于鹤丽镇抽兵四百名。剑川协抽兵二百名。援巢□刀左右两协。抽兵四百名。拨归维西营。饷银移彼就此。已敷给放。其所设营弁。应裁援巢□刀右协守备一员。两协标千总各一员。把总各二员。拨补维西营。止须设参将一员。一转移间。内外营制。俱合机宜。而兵饷不致增添矣。均应如所请。得旨、维西一区。乃通藏之路。甚属紧要。今令兵丁移驻边远地方。搬移家属等项。不可节省钱粮。必须丰裕足用。施恩前往。著降旨与总督鄂尔泰办理。余依议　　

○云贵总督鄂尔泰题。云南永昌府湾甸土知州景先哲故。请以其子景荣名承袭。下部知之　　

○丙午。谕议政王大臣等。雍正三四年以来。外省将军督抚提镇等、多有请于该地方、添设子母炮者。经议政王大臣、及兵部议行。昨阅圣祖仁皇帝实录内。载山西总兵官金国正、愿捐造子母炮一疏。奉谕旨、子母炮系八旗火器。各省概造。断乎不可。皇考必另有圣意。朕因不知当时曾有此旨。遂尔准行。今既已错误。应如何办理。著议政王大臣定议具奏。寻议、子母炮原系内制。不便通给外省。前议准行。实臣等错误。今议盛京、宁古塔、近海。黑龙江、与鄂罗斯接壤。三处仍照前设立子母炮一百位。此外各省旧存子母炮、及捐造者。悉令查明送部。至炮位系军中必需之器。查各省每兵一千名、设立威远炮四位。子母炮六位。应行令该将军督抚提镇、查明本省炮位。咨明臣等。按册酌拨。以符原额炮位之数。若本省不足。或于邻省移取。或动正项钱粮制造。得旨、各处应设炮位。俟拨给齐备之后。将彼地所有子母炮。赍送来京交部　　

○以护军统领克什图、为正白旗领侍卫内大臣　　

○丁未。刑部议覆、署直隶总督宜兆熊疏言、顺义县民张四、戳死旗人方冬魁。应绞监候。得旨、方冬魁乃旗下闲散之人。理应安分家居。今因饮酒沉醉。见张四不曾让坐。遂恃强骂詈扭打。致张四情急。刀戮陨命。向来居乡旗人。欺陵民人者甚多。即方冬魁之事可见。著将张四免死枷责。从轻发落。为旗人恃强陵弱者戒。并晓谕八旗。及各屯庄居住之旗人。咸使闻知　　

○署湖广总督福敏摺奏。谬冲花苗蠢动。经臣会商黔省。协力擒捕。今黔省委拨游守二员。带兵三百五十名。臣委游击吴文。都司刘策名。带兵三百名。会齐进巢□刀。黔兵堵截后路。楚兵从前路直抵贼寨。凶苗四散逃窜深箐。官兵深入搜捕。现在遍行穷追。臣又飞檄副将黄贤。协同擒巢□刀。务尽根株。俟事竣日。查明疆界。作何安设塘汛。巡防善后之策。臣与黔省督抚提臣。会同酌议奏闻。奉上谕。阅奏捕苗情形深惬朕怀。此番筹画。甚合机宜　　

○戊申。以散秩大臣公夸岱、阿齐图、佛伦、候陈泰、五格、拉歆、侯噶尔萨、俱为内大臣　　

○移云南鹤庆府通判驻维西。添设剑川州州判一员。驻中甸。从云贵总督鄂尔泰请也　　

○己酉。谕内阁。治天下之道。在于用人。今日刑部堂官塞尔图等、保举笔帖式一人。升补主事。朕问其在部办事几年。则对曰三月。又问所以保举之由。则曰因伊坐台十二年。是以举之。朕令内外各衙门遴选人员者。原期官得其人。人称其职。使吏治民生、均收实效也。况刑部为民命所关。朕尤加意慎重。惟恐用人不当。使刑罚偶失其平。干天和而枉国法。此意乃举朝所共知者。塞尔图等、以朝廷量能授职之典。视为用情市恩之地。此不过身受者一人感激而已。而欲有益于国家之事。生众人鼓励之心。岂可得乎。朕治天下。用赏用罚。悉秉至公。夫赏所当赏。则在朕并非加恩。而受之者不必私感。罚所当罚。则在朕并非用威。而受之者亦不当怀怨。凡受恩而生感者。即受罚而生怨者也。施恩而喜人之感激者。即用罚而惧人之怨望者也。然则喜人感激。将日日施恩。而惧人怨望。不几置法度于不用乎。塞尔图等、身为大臣。乃庶官之表率。今存卑鄙狭小之见。既欲市卖私恩。则必回避嫌怨。似此私心自用。即作威作福之所由也。此风断不可长。是以特行宣谕。令内外臣工、咸以为戒　　

○又谕。领侍卫内大臣六员。实授内大臣。亦著定为六员。朕特旨额外补授者。可准为额外之员　　

○辛亥。谕河道总督齐苏勒、两江总督范时绎、江苏巡抚陈时夏、钦差督理江苏水利李淑德、陈世倌。朕轸念民依。以苏松地势稍下。特遣大臣、会同督抚。开浚水道。为久远之计。太湖之水归海者。经刘河白茆河居多。必径直深广。令水畅出。方能一劳永逸。图志所载、二河形势数十里。一径直趋入海。无少曲折。因海口为潮沙堙塞。悉成平陆。今既开浚疏通。务必尽去新涨地亩。以复故道。闻有地方土民、不愿开浚。投递公呈。或请别开支河。或请另开新道。其言纷纷不一。此皆背公怀私之徒也。傥至惑于听闻。依违迁避。使积水不能畅出。数年后、仍致壅塞。则罪不可逭矣。该督抚钦差等、当竭力秉公详勘。务为一劳永逸之策。或有生事阻挠者。指名参处。严禁刁风。无得少有欺隐。苟且塞责了事。异日代人受过也　　

○壬子。谕内阁。安南国定界一事。朕己加恩。别议立界。该国王不知感激。又复具本。从广东云南二省总督处求为题达。伊愚昧无知朕当颁敕谕。再行开示。昨鄂尔泰奏称己移咨文前去。如文到日。该国王己遵奉施行。则此不必再颁。一切事宜。著鄂尔泰妥酌行之　　

○吏部题。二等阿思哈尼哈番陈俊、因病休致。应销去恩诏所得拖沙喇哈番。余三等阿思哈尼哈番。以其子陈国仪袭替。从之　　

○旌表河南商邱县烈妇、张孟林妻苗氏。拒奸被刃。贞烈不污。给银建坊。入祠致祭如例　　

○癸丑。谕内阁。朕以移风易俗为心。凡习俗相沿。不能振拔者。咸与以自新之路。如山西之乐户。浙江之惰民。皆除其贱籍。使为良民。所以励廉耻而广风化也。近闻江南徽州府、则有伴儅。宁国府、则有世仆。本地呼为细民。几与乐户惰民相同。又其甚者。如二姓丁户村庄相等。而此姓乃系彼姓伴儅世仆。凡彼姓有婚丧之事。此姓即往服役。稍有不合。加以棰楚。及讯其仆役起自何时。则皆茫然无考。非实有上下之分。不过相沿恶习耳。此朕得诸传闻者。若果有之。应予开豁为良。俾得奋兴向上。免至污贱终身。累及后裔。著该抚查明定议具奏。寻礼部议覆安庆巡抚魏廷珍遵旨议奏、江南徽宁等处。向有伴儅世仆名色。请嗣后绅衿之家。典买奴仆。有文契可考。未经赎身者。本身、及其子孙、俱应听从伊主役使。即已赎身。其本身、及在主家所生子孙、仍应存主仆名分。其不在主家所生者。应照旗人开户之例。豁免为良。至年代久远。文契无存。不受主家豢养者。概不得以世仆名之。永行严禁。应如所议。从之　　

○授一甲进士彭启丰、为翰林院修撰。邓启元、马宏琦、为翰林院编修　　

○西洋博尔都噶尔国王若望、遣使麦德乐、表贡方物。宴赉如例　　

○甲寅。调正白旗汉军副都统常保、为镶黄旗蒙古副都统。升镶白旗护军参领德尔芬、为正白旗汉军副都统　　

○乙卯。谕八旗大臣、内务府总管等。直隶州县。缉拏逃盗。每每察访至内府庄头之家。而庄头等、护庇不令缉捕。以致逃人盗案。匪类不绝。再八旗在屯居住人等。多系不思上进、怠惰浮薄之辈。竟有窝藏逃盗。欺陵百姓。好事妄为者。若不严加约束。必至妄生事端。八旗都统、内务府总管等。行文直隶总督、及巡察御史。嗣后内府庄头。及乡居旗人。有窝藏逃盗在家者。地方官差役搜捕、有抗拒者。即将窝家一并拏究。或有不守本分。酗酒生事妄为者。该地方官、即行详报总督。若系旗人。由总督移咨该旗。系内府庄头。移咨内务府。该旗及内务府、将应行审理者。即行审理。应行拏送者。即行拏送。若有迟延违误。将尔等治罪。若地方官徇隐、不行详报总督。或已详报、而总督不行移咨各该管处者。被巡察御史题参。该总督、及州县官。一并严加议处。巡察御史、徇隐不行查参。或别案发觉。或经朕访闻。务必重治其罪。如此立法。则内府庄头、及居乡旗人。各知警戒。畏法守分。而直隶地方、窝藏逃盗之弊可清。于乡居旗人百姓、亦大有裨益　　

○宣化总兵官李如柏疏言、宣镇所属各营。请于执三眼枪、及大刀兵丁内。酌改数名为藤牌手。得旨、各处营伍。所习武艺。所用器械。原无定制。是以武弁到任。往往以己所好尚、操演所属兵丁。学习未久。而接任旋复更改。非训练专精之道也。除骑射通行学习外。其余各种操演。著该上司、会同通省大员。因地所宜。酌量永远＜矢见＞制。定议以闻　　

大清世宗敬天昌运建中表正文武英明宽仁信毅大孝至诚宪皇帝实录卷之五十六



大清世宗敬天昌运建中表正文武英明宽仁信毅大孝至诚宪皇帝实录卷之五十七　　

</div>
    <div class="pagination">
<a href="清实录雍正朝实录_page85.html">上一页</a><span>...</span><a href="清实录雍正朝实录_page81.html">81</a><a href="清实录雍正朝实录_page82.html">82</a><a href="清实录雍正朝实录_page83.html">83</a><a href="清实录雍正朝实录_page84.html">84</a><a href="清实录雍正朝实录_page85.html">85</a><span class="current-page">86</span><a href="清实录雍正朝实录_page87.html">87</a><a href="清实录雍正朝实录_page88.html">88</a><a href="清实录雍正朝实录_page89.html">89</a><a href="清实录雍正朝实录_page90.html">90</a><a href="清实录雍正朝实录_page91.html">91</a><span>...</span><a href="清实录雍正朝实录_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
