<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 720 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 720 页/共 848 页</h1>
    <div class="content">○又谕、向遇恭谒东西陵之年。直隶总督呈进大小猪羊。著自本年为始。无庸呈进。改进食物。及乾鲜果品。以备赏赉之需。将此谕令知之。　　

○以镶红旗蒙古都统禄普、署察哈尔都统。未到任前。以副都统阿彦泰护理。　　

○癸巳。上诣绮春园问皇太后安。　　

○谕内阁、给事中扎克丹等奏、风闻各旗营由库领饷。时有低潮假银。莫敢举发。并现由炉房起出成锭假银、至三百余两之多。难保无奸商勾通库丁验匠。夹杂收纳。请饬严查等语。库储捐项。多系炉房倾造。现在该炉房存有假银。难保不于交库之时。夹杂交纳。于库项大有关系。著管库大臣严饬该司员等、认真查察。其兑收银两。务须率同能辨银色之匠役。详细验看。遇有低潮假银。立即根究来历。从严惩办。如查有库丁验匠。勾通朦混情弊。亦即一并严惩。毋稍宽纵。至支放兵饷。应如何验明给领之处。务即明定章程。通行各旗营画一办理。以恤兵丁而昭核实。寻奏、北库积土内。有多年旧银。颜色黑暗。难辨真伪。嗣后轮放此种银两。必须翦看。并于收银时。令匠役验看成色。严饬银库司员。认真查察。至支放兵饷。请各按旗分。统归总数支领。逐袋覆较。并令该旗会同户部司员、各领平砝较对。取具并无短少低潮假银甘结存案。从之。　　

○谕军机大臣等、穆彰阿等奏、遵旨再议意大里亚国通商章程一摺。朕详加披阅。所有三巴门内免领牌照听凭建造一节。准其照议办理。惟该督等前奏、不得于三巴门外擅有建造。现据该督等面与要约。当不致遽有反覆。惟事涉外夷。必须筹及久远。设使异时该夷以三巴门内无可驻足。又于三巴门外妄肆干求。该督如何防范遏绝。正宜远虑豫筹。著耆英接奉此旨。函商广东督抚、体察夷情。熟筹事势。妥议具奏。总须确有把握。毋为将就目前之计。方不负委任也。将此谕令知之。　　

○以都察院左都御史特登额、署镶红旗蒙古都统。　　

○朝鲜国王李焕、遣使表贺万寿、冬至、元旦、三大节。并进贡方物。赏赉筵宴如例。　　

○暹罗国王郑福、遣使表贺万寿。并呈贡方物。除年贡照例赏收外。其呈进中宫方物。命留抵下次正贡。赏赉筵宴如例。　　

○缅甸国王孟坑、遣使呈贡方物。赏赉筵宴如例。　　

○甲午。拨湖北地丁银四千四百两有奇。补给武昌、武左、蕲州、德安、四卫帮丁运费。　　

○乙未。上诣大高殿行礼。　　

○还宫。　　

○以故三等镇国将军承顺子景锡、降袭辅国将军。　　

○以祭社稷坛。自是日始。斋戒三日。　　

○丙申。孝仪纯皇后忌辰。遣官祭裕陵。　　

○谕内阁、户部奏、清查积欠。将尾零应追应扣应估变各银两。请旨饬办以清款项等语。各直省钱粮。丝毫均关国帑。此项应追应扣应估变等款。为数不少。岂容任意延宕。著直省各督抚等、严饬所属实力查办。其有力之家。及现任职官。可以追缴者。务当谕令赶紧完交。毋任不肖州县、及奸胥猾吏、通同捏报家产尽绝。希冀豁免了案。其实在无力者。亦当据实查明。报部核办。值此清厘帑项之时。各督抚自当感发振作。逐款核实办理。以期有裨国计。毋得因循玩泄。视为汇催具文。　　

○又谕、前因御史舒明阿奏、请通查各省荒地。降旨令户部议奏。兹据奏称、各省未经报部各荒地。有无私垦隐赋。殊难悬定。著各直省督抚府尹都统悉心体察。将所有荒地。核实查明。是否可以召买。均以有无情愿认买之人为断。如办有大概情形。即著先行据实覆奏。至有人承买荒地。著该督抚府尹都统酌量定价。收解部库。仍将每年收纳粮额。核定报部造册。其无人认买各地。应俟承买有人。随时办理。仍催令照例升科。毋许延宕。将此通谕知之。　　

○又谕、刘韵珂奏、遵保堪胜陆路总兵之副将一摺。闽浙督标中军副将武攀凤、升署副将。著仍遵前旨。送部引见。其浙江象山协副将张广信、前已有旨毋庸记名。延平协副将马从凯、兴化协副将舒静、资俸尚浅。以上三员。俱著毋庸送部引见。该部知道。　　

○谕军机大臣等、前据禧恩等奏、缉捕盗犯。渐有成效。因思吉林热河。与奉天接壤。尤防此拏彼窜。节经降旨。著该将军等体察地方情形。变通旧章。详议具奏。并令将获犯各员。应行鼓励之处。于定案时声明请旨。兹据经额布等酌议章程入奏。朕详加披阅。除东北两路向属安静。南路围场。已有成效。并吉林长春二厅。仍按年编查保甲。厅役界兵。巡查大道以护行旅。毋庸另议外。嗣后每年初冬起。至次年二月止。即由该将军等添派骁骑校委官三员。各酌带兵丁番役。分赴吉林长春二厅与奉天接壤之处。分段梭织巡缉。计共五个月。著分作三班。每五十日轮换弁兵一次。以均劳逸。其中获犯者分别奖赏。疏懈者责革示惩。其三月至九月。即令厅役界兵随时巡查。毋庸委派员弁。至长春厅本属蒙古。民人交杂。公事繁多。该通判巡检。各有专责。势难兼顾。所有缉捕事宜。著即于候补巡检内选派一员。每年冬令。驰赴长春厅、在于接壤奉天扼要处驻劄。督同厅捕等昼夜查缉。以专责成。果有获盗劳绩。予以尽先补用。如有怠忽。亦即参处。其吉林厅境内。有分防伊通河巡检一员。可以兼顾。威远堡交界之处。无须添员。又所请于发商生息银五万两内。拨出息银五六百两。作为该委员弁番役等盘费饭食奖赏之用。亦著照数动拨。如此明定章程。庶缉捕较为周密。盗风可期渐息。将此谕令知之。　　

○以吏部左侍郎祝庆蕃、署经筵讲官。　　

○丁酉。谕军机大臣等、朕恭谒东陵。所有独乐寺行宫。豫备盆景花卉。著自本年为始。毋庸豫备。将此谕令讷尔经额知之。　　

○又谕、前据麟魁等奏、坝工遭风屡蛰情形。已有旨令该尚书等相机妥办。万勿坐失机宜。计此时当已接奉。因思口门仅賸十四丈九尺。合龙较易。惟埽前水深八九丈余。进占尤须慎重。本年节候较早。转瞬桃汛经临。办理恐更棘手。连日未据奏报。朕心焦念之至。著谕知麟魁、廖鸿荃、钟祥、鄂顺安、将现在水势平险若何。进占能否顺利。约计合龙当在何日。据实具奏。仍不得因有此旨。稍存将就之见。草率蒇事。致贻后患。再前奏内称挑水坝业已挑动大溜。一俟水面擡高。风势顺利。再行相机启放等语。引河必须一律深通。启放时方能畅行无滞。此时所挑引河情形若何。并著一并具奏。以慰廑怀。将此由四百里谕令知之。　　

○又谕、御史乌凌阿奏、山西盐务。招商混举。官为勒派。请饬查禁一摺。据奏介休县盐商侯本城、捏报商累告退。朦混举保。经州县行文关提。差传押勒。诈索多赃。致居民逃往外境等语。招商行盐。愿应者方准认充。岂容朦举勒派。藉端索诈。致滋扰累。著梁萼涵确切查明。如该商等果有混行举保、及州县等藉派勒索等弊。即行核实究办。万不可受人欺朦。将此谕令知之。寻奏、遵查商册。并无侯本城。惟上年有介休县商人侯本诚告退。经该商举保汾阳县殷户王承祚等接办。屡传未到。现檄饬各该县严密访查。侯本诚实系家产净尽。并无捏饰。王承祚原捐郎中。委系家道殷实。亦非朦混举保。且屡传未到。更无从押勒诈赃。该御史所奏。自系传闻之误。报闻。　　

大清宣宗效天符运立中体正至文圣武智勇仁慈俭勤孝敏成皇帝实录卷之四百二

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十四年。甲辰。二月。戊戌朔。祭大社。大稷。上亲诣行礼。　　

○谕军机大臣等、本日据祁＜?土贡＞等奏、校阅官兵技艺一摺。大炮一项。所以防海。自以海中试放为宜。该督抚奏称滨海炮台。均多船只往来。未便纷纷拦截。若择海边偏僻地方演试。大炮擡运较难。又虑炮重药多。所费不赀。请常演五百斤以上炮位等语。海中演放大炮。固多窒碍难行之处。惟现铸数千斤大炮。原为防海起见。傥因演放不易。常年存贮。不但日久生锈。且炮手于点放准头。全未讲求。又何以备缓急之需。势将使有用之物。竟成虚设。所有此项大炮。应如何设法变通演放之处。著耆英、程矞采、再行体察地方情形。妥议具奏。将此谕令知之。　　

○两广总督祁＜?土贡＞、因病解任。调两江总督耆英、为两广总督。以福州将军壁昌、署两江总督。未到任前。命江苏巡抚孙善宝护理。以江苏布政使文柱护巡抚。福州副都统敬＜?穆-禾攵＞署将军。　　

○己亥。春分。朝日于东郊。遣豫亲王义道、恭代行礼。　　

○以举行仲春经筵。遣官告祭奉先殿。传心殿。上御文华殿经筵。直讲官赛尚阿、祁寯藻、进讲中庸取人以身。讲毕。上宣御论曰。人君不能独治天下。必与人共治天下。自公孤卿尹以至九州十二牧。莫不专厥司。尽厥职。而后天下治。然则治天下。取人其首要哉。顾人才之得。自古为难。上以名求。则下以名竞。上以势驭。则下亦以势趋。取之者相需未尝不殷也。应其取者。或相率而为伪。天下岂真无人耶。抑亦取人者不握其原也。夫本固则枝荣。形端则表正。主圣者臣必良。君明者臣必直。有尧舜之君。斯有皋夔之臣。有汤武之君。斯有伊周之臣。未有上好在此。下趋在彼者。故曰修身其要也。能修其身。则培养为有本。能修其身。则感化为无形。而且资众人之谋猷。明四目。达四聪。君身当日益修矣。立一身为表率。元首明。股肱良。人才当日益盛矣。由是济济多士。蔼蔼吉人。笙簧酒醴以来之。湛露彤弓以飨之。上以身先。下以身致。庶几唐虞三代之盛。复见于今日乎。直讲官关圣保、陈官俊、进讲书经德威惟畏。讲毕。上宣御论曰。书吕刑曰。德威惟畏。夫德何威哉。何以使人畏哉。以刑威天下者怨。以兵威天下者离。必与爱兼施。与恩迭用。而威乃可恃。与爱兼施。与恩迭用。则不以威威天下。而以德威天下矣。以德则所守者＜??闲＞而能御繁。所处者静而能制动。所务者寡而能服众。上之威以德也。若天之赫赫在上。七政九曜。昭布森列。对越者自生敬畏之心。若地之明明在下。五岳四渎。耸峙流行。践履者自起寅畏之念。民之畏其德也。奉之如神明。视而不见。听而不闻。时觉在傍而在上。仰之如父母。拊我畜我。长我育我。不啻靡瞻而靡依。畏而且服。畏而兼爱。岂畏法畏力者所可同日语哉。然又必树德者先有畏天命畏民志之忱。则不显亦临。无射亦保。上之威罔不惟德之勤。下之畏共率祗德之教矣。礼成。上幸文渊阁。赐讲官及听讲诸臣茶。复赐宴于本仁殿。　　

○幸圆明园。　　

○诣绮春园问皇太后安。　　

○庚子。遣官祭文昌帝君庙。　　

○谕内阁、朕此次恭谒东陵。启銮后著派肃亲王敬敏、惠亲王绵愉、大学士潘世恩、尚书恩桂、留京办事。　　

○以祈祷灵应、封广东新宁县宋校尉陈仲真为绥靖伯。从巡抚程矞采请也。　　

○辛丑。遣官祭关帝庙。　　

○谕内阁、六公主著封为寿恩固伦公主。　　

○又谕、原任御前大臣一等公博启图之子景寿、著指为寿恩固伦公主之额驸。所有应行事宜。著各该衙门照例豫备。景寿著施恩先赏给头品顶带。在上书房读书。　　

○又谕、景寿已指固伦额驸。所有派出偕老大臣选择吉期指配事宜。著内务府大臣照例办理。　　

○谕军机大臣等、有人奏、中牟大工办理不善。未能及时报竣。请专责成以杜后患一摺。前因坝工遭风屡蛰。降旨令麟魁等相机妥办。昨又由四百里驰谕。令将现在情形。据实具奏。计此时当已接奉矣。办理大工。全在委用得人。据奏管理料厂管办引河各员。均不能核实认真。少发工钱。以致人夫逃散。克扣麻价。以致料贩不前。且近日连走五埽。工程较难等语。著麟魁、廖鸿荃、钟祥、鄂顺安、将摺内所指各情节。逐一确查。据实覆奏。毋稍容隐。原摺著钞给阅看。将此谕令知之。　　

○步军统领吏部尚书恩桂、因病赏假。以大学士穆彰阿、署步军统领。　　

○壬寅。谕军机大臣等、有人奏、升任知县劣迹昭彰一摺。据奏江苏松江府知府练廷璜、于署上海嘉定长洲等县。将常平仓谷。全行私粜。其胞侄练承凤、私贩违禁货物。经前任臬司访拏。交县收禁。适臬司调任。该员即潜销其案。并收受书吏胡俊馈赂。挟伎纵饮。任令吏役等到处吓诈。勒令牙行领取秤杆。升任六安州时。遍邀富户典铺勒助盘费等语。州县为亲民之官。理应洁己奉公。方为无忝厥职。若如所奏。是该府练廷璜贪污败检。何以表率属员。松江为海疆要地。办理一切。所关尤钜。著壁昌、孙善宝、严密访查。傥实有前项劣迹。即行据实参奏。以儆官邪而惩贪墨。不准稍有不实不尽。原摺著钞给阅看。将此谕令知之。　　

○又谕、给事中孙起端奏、上年湖州八帮在清江浦。有聚众持械武弁被伤之事。粮船水手。凶悍性成。全在该漕督及经过地方各督抚、督饬员弁严行稽查。有犯必究。方足杜其争竞之端。若如所奏。是该水手等故智复萌。不可不严加惩办。著李湘棻确切查明。是否确有其事。曾否照例惩办之处。据实具奏。并著直隶总督、山东巡抚、谆饬粮船经过地方文武员弁。实力查察。本年漕船北上。傥有私带兵器。上岸逞凶之水手。立即按名严拏。尽法处治。并将摉查不力之员弁。即行参处。毋得稍为容隐。原摺著钞给阅看。将此各谕令知之。　　

○以祈祷灵应、封广东故龙门协副将景懋为忠显伯。从总督祁＜?土贡＞请也。　　

○癸卯。谕内阁、孟保等奏、廓尔喀贡使由捷径回家。请将护送之游击都司交议一摺。叠溪营游击应国锐、黔彭营都司李国安、于护送廓尔喀贡使回国。自应照例由济咙行走。乃任听该噶箕等、恳由绒辖尔捷径回家。并不禀请示遵。率即派人护送出口。实属错谬。应国锐、李国安、均著交部严加议处。　　

○谕军机大臣等、前据祁＜?土贡＞遵查广东水师提督吴建勋、操防不能得力。办理洋盗。迁延观望。当有旨降为副将。留粤酌补。兹据吴建勋奏辩督率操防。并无贻误。其查办廉州盗匪迟延。由督臣所发经费不足。舵水乏粮所致。并历陈督臣保奏各员。种种不实。及从前酌拟修复炮台章程。与督臣议论不合。触忿挟嫌。致被参劾等语。著耆英于到任后。将摺内所奏各情节。逐款详查。务须核实秉公。令其心服。切勿稍存成见。吴建勋原摺。著钞给阅看。所具虎门各炮台图。一并发给。再祁＜?土贡＞前已有旨准其来京调理。现因祁＜?土贡＞恐有应询事件。本日复谕知程矞采。令其俟该督到任后。再行起程。将此谕令知之。　　

○又谕、前据祁＜?土贡＞奏请开缺。当降旨令其来京调理。此时当未起程。著程矞采、传谕祁＜?土贡＞。俟耆英到粤后。再行来京。如已起程。谅亦离省不远。即著派员传知。令其折回。将此谕令知之。　　

○又谕、孟保等奏、廓尔喀正副噶箕。闻其亲属被害。由捷径先行回家。已明降谕旨。将护送之游击都司。严加议处矣。所有敕书御赐。业据该国王接奉。该噶箕等曾否回国。未据该国知照。著孟保、钟方、严饬济咙聂拉木绒辖尔及通内地之各口隘营官等。傥该噶箕等逃入界内。即行拘拏。派员押送该国。至该国如何惩办该噶箕之处。本与内地无涉。不必过问。如该国续有禀来。亦即以此意檄知。琦善到任时。如办理尚未完结。著将此旨令其阅看。会同钟方办理。将此由四百里谕令知之。　　

○又谕、孟保等奏、探得廓尔喀地方现在安静一摺。据奏廓尔喀所属把巴地方。忽来贼匪无数。疑系披楞之人。改装而来。经该国王派兵前往对敌。贼匪旋即退去。该国留兵防堵。现今地方安静等语。廓尔喀地方现在虽属安静。仍须严密防范。随时侦探。著琦善于到任后。会同钟方严饬所属。慎守边界。不准妄生事端。并著不动声色。随时密探该国近日情形。据实具奏。但不可稍涉张皇。是为至要。将此谕令知之。　　

</div>
    <div class="pagination">
<a href="清实录道光朝实录_page719.html">上一页</a><span>...</span><a href="清实录道光朝实录_page715.html">715</a><a href="清实录道光朝实录_page716.html">716</a><a href="清实录道光朝实录_page717.html">717</a><a href="清实录道光朝实录_page718.html">718</a><a href="清实录道光朝实录_page719.html">719</a><span class="current-page">720</span><a href="清实录道光朝实录_page721.html">721</a><a href="清实录道光朝实录_page722.html">722</a><a href="清实录道光朝实录_page723.html">723</a><a href="清实录道光朝实录_page724.html">724</a><a href="清实录道光朝实录_page725.html">725</a><span>...</span><a href="清实录道光朝实录_page721.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
