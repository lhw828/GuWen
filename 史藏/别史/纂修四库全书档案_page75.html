<!DOCTYPE html>
<html>
<head>
    <meta charset="UTF-8">
    <title>纂修四库全书档案 - 第 75 页/共 196 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>纂修四库全书档案 - 第 75 页/共 196 页</h1>
    <div class="content">四○五　谕大学士阿桂着充国史馆及四库全书馆正总裁
　　乾隆四十二年七月十七日
　　同日奉旨：
　　大学士 公阿桂着充国史馆及四库全书馆正总裁。钦此。
（军机处上谕档）

四○六　谕大学士阿桂着充文渊阁领阁事
　　乾隆四十二年七月十九日
　　乾隆四十二年七月十九日奉旨：
　　大学士 公阿桂着充文渊阁领阁事。钦此。
（军机处上谕档）

四○七　谕嗣后总裁应议者仍令罚俸半年总校等止须罚俸三月
　　乾隆四十二年七月二十三日
　　乾隆四十二年七月二十三日奉旨：
　　都察院、吏部进呈议处校书疎误之四库全书总裁等一本，将总裁议以罚俸半年，总校、分校、覆校议以罚俸一年，固属援照向例，因官秩之崇卑，定处分之轻重。但校勘载籍与部院衙门办事不同。盖部务由各司主稿，而堂官总其成，遇有错误，司官处分自应重于堂官。若校书之事，则总裁与分、覆校各官责成相等，其疎忽致悞过失亦同。且分校、覆校、总校等偶或讹舛，尚有总裁等为之勘核，若总裁复掉以轻心，其误竟无由改正。朕于进呈乙览时，信手抽阅，鲁鱼亥豕之讹，不一而足。然皆朕披览所及，其未经阅及者，讹误尚不知凡几。朕搜访遗编，嘉惠天下万世，总裁等理宜悉心校理，以襄右文之治。此而忽不经意，其过较分校等为重。况充总裁者俱系尚书、侍郎，其平日所得廉俸本属优厚，即罚俸一、二年，尚不至遽形窘乏。若总校、分校、覆校各员，不过翰林、中书等官，伊等常俸之外又无养廉，若将一年之俸罚去，其何以赡给身家，情形未免拮据。至办理四库全书，本以兴崇文教，诸臣既司校勘，各宜尽心，乃错悞至于累牍连篇，自不得不予以薄惩，俾稍知儆凛。然总计过误二、三次，始行交议，亦不可谓之过严，但庶僚议处转重于大员，于情事未为平允。嗣后总裁应议者，仍令罚俸半年；其总校、覆校、分校各员应议者，止须罚俸三月，卽自此次为始。其从前已经议处罚俸一年之总校等官，并着照此例行，庶足以昭公当而示体恤。将此通谕知之。钦此。
（军机处上谕档）

四○八　军机大臣奏拟写拣选誊录谕旨进呈片
　　乾隆四十二年七月二十五日
　　查甲午科顺天乡试，曾奉旨于落卷内挑取誊录六百名，以备缺出挨补。上届需用人数无多，是以止于皿字号卷内挑六百名备用。今查各誊录，至明年即届五年期满议叙，通计《全书》、《荟要》需用誊录计六百名，似应宽为预备。是以并令于贝字卷内拣选。臣等拟写谕旨进呈，恭候钦定。谨奏。
（军机处上谕档）

四○九　谕内阁办理四库全书并荟要所用誊录于京闱乡试落卷中择取
　　乾隆四十二年七月二十五日
　　乾隆四十二年七月二十五日内阁奉上谕：
　　办理四库全书并《荟要》二处所用誊录计六百余名，而应行缮录之书籍甚多。上届甲午科京闱乡试，曾于落卷中挑取补用。现在又届乡试之期，而明年誊录中即有五年期满应行议叙开缺者，均须随时顶补，自应预为筹备。着于发榜后，将未经取中之南北中皿及贝字号墨卷弥封，详慎翻阅，择其字画匀净可供抄录者，皿字号挑取八百卷、贝字号取六百卷，交与吏部，按照名次拆卷填注。此内如有本系誊录，卽行扣除，余俱出榜晓示，注册挨补。其有本生告假，或不愿充当者，亦听其便。至应派之阅卷官，俟临时再降谕旨。钦此。
（军机处上谕档）

四一○　江西巡抚海成奏遵旨陈明前进书籍应存应领情形折
　　乾隆四十二年八月初二日
　　江西巡抚海成谨奏，为钦奉上谕事。
　　乾隆四十二年七月二十九日承准大学士于敏中字寄，六月二十九日奉上谕：各省所缴之书，有自购进云云。钦此。遵旨寄信到臣。
　　伏思进呈书籍，与其俟发回后再行缴进，诚如圣谕，不若将应还应留二项先行开单奏交馆臣，分别办理，以省往返之劳。江省所进书内，有用价购得者，有借本钞誊者，有本家呈献者，从前各属多系笼统送缴，并未逐部详细注〔明〕。是以臣奉到前旨，复行司饬令各属分别查开具覆，以凭汇列清单覆奏。因未到全，未经具奏。昨始据各属禀齐，臣覆加汇核。江省自乾隆三十八年起，计十一次共进书一千三十七种，内购买及借钞者三百一十六种，藏书之家呈献者七百二十一种。臣谨遵旨分别清单，奏恳皇上饬交馆臣查核，将应行给还之书交存翰林院，俟馆臣知照到日，卽委〔妥〕便之员前赴领回，发还本家珍藏，并严饬承办各员善为经理。其余自行购进及借钞之书，卽请留备馆阁之储。
　　所有未卽奏覆缘由，相应一并覆奏，伏祈皇上睿鉴。谨奏。
　　乾隆四十二年八月二十四日奉朱批：览。钦此。
（军机处录副奏折）

四一一　浙江巡抚三宝奏续交应毁书籍折（附清单）
　　乾隆四十二年八月初四日
　　臣三宝谨奏，为续收应毁各书委员解缴，恭折奏闻事。
　　窃臣钦遵谕旨，查收应毁之书，业经十次，陆续共查获过书一千八百六十三部，先后奏明，委员分起解交军机处进呈销毁在案。
　　惟绿此等书籍既有触碍不经，素称藏书之家鲜有收留，若只责地方官及各学教官，并委员等谕令地保，家谕户晓，令其呈缴，事虽可以遍及，但内有现非攻书之人及止家存妇女，势难自行清检。臣前以分发敎职闲空人员甚多，曾经奏明以该员等俱系本地之人，派其各赴原籍府分，因亲及友，易于询访，更便代为清查。事本不烦，且励以缴书多寡，卽为将来补用名次先后，是以无不争先踊跃，竭力收罗。并仍严饬府县暨委员携价购买，协同各学敎官，传令绅士生监人等，广为搜觅。是以九、十两次，臣具奏缴解各书较前稍多，然尚有已收而未到局者。今据各属暨委员或得自价买，或收自呈缴，解交到局应毁各书六十五种，内重复二百四十九部，共计三百一十四部。又前已缴过各书内，今复又续获一百一十七种，内重复一千八百四十部，共计一千九百五十七部。二共二千二百七十一部，敬录书目清单，恭呈御览。除逐一包封，派委妥员卽为解交军机处查收，进呈销毁，并又续检查出《大义觉迷录》二十一部，内完全者八部，不全者十三部，一并敬谨包封附解外。浙省自钦奉谕旨查缴应毁各书以来，现已通共收获过书连重复共计四千一百三十四部。臣恐尚有遗存，未能尽绝根株，仍严饬各员上紧查缴，务期尽净，以仰副圣主杜绝邪言，不使稍有遗留之至意。
　　所有续收应毁各书，现在委员解缴缘由，理合恭折具奏，伏祈皇上睿鉴。谨奏。
　　乾隆四十二年八月十九日奉朱批：览。钦此。

　　附　续缴触碍书目清单
　　现获应毁遗书六十五种，内重二百四十九部，共计三百一十四部。
　　《阃外春秋》一部。刊本。是书明尹商着，汉阳人。汇辑历代名臣事迹，概以将略分大将、文帅等八门。列为三十二卷，始自周秦，迄于明代。末篇载李成梁事，触碍甚多。
　　《明百将传》七部。刊本。是书明顾其言编，江宁人。四卷。末附《刘綎传》一篇，语有触碍。
　　《明将略》一部。刊本。是书明潘康录，不分卷。首刻潘曾綋序，语有干碍。
　　《生气录》一部。刊本。是书明季徐与参着，兰溪人。纪明代边将胜负事迹，于刘、杜诸人篇中，大有干犯字句。原缺卷七至卷九、卷十二至卷十六。
　　《鸿猷录》一部。刊本。是书明高岱着，京山人。分一十六卷。所载自洪武迄嘉靖诸大事，序系李征仪作，语涉干犯。
　　《皇明实纪》七部。刊本。是书明陈建、沈国元等辑。二十七卷。所载系明洪武至天启年事迹，语多指斥字样。内一部全；一部原缺卷三至卷七、卷二十六、卷二十七，又一部原缺卷十一至卷十五、卷二十四至卷二十七，又一部原缺卷六至卷八、卷十三至卷十五、卷十九至卷末，又一部二册，又二部各一册，俱不全。
　　《明纪本末》一部。刊本。是书国朝卢元昌辑，云间人。分十九卷。纪明代历朝人君政迹，各自为纪。一卷末系宏（弘）光、隆武，语有失体之处。
　　《甲申纪事》一部。刊本。是书汇录明进士程源等所撰，曰孤臣纪哭、曰再生纪略，并杂纂福王时诸臣奏议，并多违碍。原缺卷一、卷二、卷六至卷八。
　　《宪章类编》一部。刊本。是书明布政使劳堪编。分四十二卷。内纪朝政，外纪贡市，分门编载，内有触碍字面。
　　《皇明馆课》六部。刊本。是书明大学士王锡爵辑，沈一贯参订。十五卷。汇载明代馆阁诸人所作诏、疏、表、笺及诗、赋等文，间有悖谬之语。内三部全；一部原缺卷十一；又一部原缺卷首、卷三，内有缺篇；又一部原缺卷一、卷七、卷十三。
　　《皇明馆课续集》二部。刊本。是书明王锡爵辑，焦竑参订。十五卷。分体汇载，与前集同。原缺卷首、卷十二。又一部原缺卷十一。
　　《清晖楼尺牍》一部。抄本。是书明大学士王应熊着，系应熊与人往复尺牍。有指斥辽东时事之语。
　　《王李合刻》一部。刊本。是书明陈继儒选，系王世贞、李攀龙所作杂文。内有《蓟辽疏议》、《北征策》等篇，字句尤多触碍。
　　《文娱二集》六部。刊本。是书明郑元勋选。集录明季杂文，间有诋触字句。内四部全；一部原缺卷首、卷七、卷十；又一部原缺卷一、卷三、卷五至卷末。
　　《皇明策衡》一部。刊本。是书明茅维辑，二十六卷。所载自明宏（弘）治至万历年历科试策，间有触碍之语。
　　《四六新书》四十四部。刊本。是书国朝黄始辑，吴郡人。八卷。所载皆明季诸人应酬等作。内有钱谦益文。内二十八部全；一部原缺卷四、卷八；又一部原缺卷二、卷四；又一部原缺卷二；又二部原缺卷四、卷五；又一部原缺卷一、卷三、卷四、卷八；又一部原缺卷五、卷六；又一部原缺卷一、卷四、卷五；又一部原缺卷四至卷末；又一部原缺卷一至卷五；又一部原缺卷二、卷六、卷七；又一部原缺卷一至卷五；又一部原缺卷一、卷三、卷四、卷六以下；又一部原缺卷八；又一部原缺卷一；又一部原缺卷六、卷七。
　　《四六新书广集》四十八部。刊本。是书国朝黄始辑，吴郡人。八卷。汇载明季及始同时各家应酬之作，以广前集所未备。内有钱谦益文。内二十六部全；一部原缺卷一、卷二、卷五；又一部原缺卷二、卷三、卷六；又一部原缺卷四至卷八；又一部原缺卷二至卷六、卷八；又一部原缺卷一至卷五、卷七；又一部原缺卷二至卷三、卷五至卷七；又一部原缺卷二、卷四、卷六、卷八；又一部止有卷四；又一部止有卷五；又一部原缺卷七、卷八；又一部原缺卷一、卷三；又一部原缺卷一、卷五；又一部原缺卷八；又一部原缺卷五、卷六；又一部原缺卷二、卷八；又一部原缺卷七、卷八；又一部原缺卷五、卷六；又一部原缺卷三、卷七；又一部原缺卷三，卷四；又一部原缺卷五；又一部原缺卷六、卷七、卷八；又一部原缺卷七、卷八。
　　《石民四十集》二部。刊本。是书明茅元仪着，归安人。从孙承宗赞画军前，荐授辽东总兵。所著文集分四十类，一百四十八卷，其中狂吠处甚多。内一部全；又一部原缺卷一至卷五、卷一百三十一至卷一百三十九。
　　《石民赏心集》三部，刊本；《渝水集》二部，刊本；《西崦集》一部，刊本；《江村集》二部；刊本；《横塘集》二部，刊本；又《岘集》一部，刊本。是书皆茅元仪着。各分卷次。内《江村》、《渝水》二集，尤多触碍。
　　《石民暇老斋杂记》一部，刊本，《福堂寺贝余》一部，刊本；《青油史漫》一部，刊本；《督师纪略》一部，刊本；《艺活甲编》一部；刊本；《戍楼闲话》一部，刊本；《六月谈》一部，刊本；《澄水帛》一部，刊本；《青光》一部，刊本；《掌纪》一部，刊本。是书皆茅元仪着。各分卷次，杂记古今见闻，厘为十种。内《督师纪略》、《六月谈》、《掌记》三种，所说尤多悖谬，余亦间有触碍。
　　《李氏文集》五部。刊本。是书明李贽着，温陵人。系贽所作各体诗、古文二十卷，其立说多有乖僻。内二部全；一部另板名《李温陵集》，卷次相同，全；又一部原缺卷七至卷十一；又一部原缺卷十六至卷二十。
　　《李氏遗书》一部。刊本。是书明李贽着，温陵人。所作诗文杂体，在文集之外分上下卷，语涉乖僻。
　　《李氏焚书》六十三部。刊本。是书明李贽着，温陵人。系贽所作各体诗文杂着。内四十八部全；又十部不全；又《续焚书》五部不全。
　　《清閟全集》四部。刊本。是书明姚希孟着。分十二集，语多违碍之处。内一部原缺《响玉集》卷一，《文远集》，《松瘿集》；又一部原缺《薇天集》卷一，《丹黄集》，《公槐集》卷一、卷二、卷五、卷六，《棘门集》卷一、卷二、卷五、卷六、卷七、卷八，《沆瀣集》，《秋旻集》卷六、卷七、卷八，《文远集》；又二部止《文远集》，余俱缺。
　　《孙高阳集》一部。刊本。是书明督师孙承宗着。二十卷。系自着诗文各体。内如奏疏、尺牍等篇，俱干涉辽东时事。
　　《瓯安馆诗》一部。刊本。是书明黄景昉着，晋江人。系自作各体诗二卷。内有《收复登州口号》等诗，语有触碍。
　　《环中堂诗集》一部。刊本。是书明方孔照着，桐城人。系自作古今体诗，共六卷。内如《长白行》、《乙酉民抄》等篇，大有干碍。
　　《毛古庵谏草》一部。刊本。是书明给事中毛宪着，武进人。系宪为兵、刑、礼三科给谏时条奏。内有陈言边患诸疏。
　　《夏峯集》四部。刊本。是书明孙奇逢着，容城人。诗文十四卷。内有《孙高阳志铭》及《高阳述闻》，所纪皆有干碍。
　　《双槐岁抄》二部。刊本，是书明黄瑜着，香山人。杂记闻见逸事，共十卷。第九卷内有《建州》一篇。
　　《求是堂文集》四部。刊本。是书明文德翼着，德化人。杂着一十八卷。甲申后德翼遯迹荒野所作。《戊子周兵记》一篇暗藏指斥。
　　《懒云居士集》一部。刊本。是书明裴应章着，福建人。诗文共六卷。字句间有触碍。
　　《葛溪集》二部。刊本。是书释洛毓着，上饶人。诗四卷。间有隐语。
　　《偶居集》一部。刊本。是书明山阴知县锺震阳着，宣城人。所著杂文内有《贺太守荣迁序》，语涉时事。
　　《文天瑞集》八部。刊本。是书明文翔凤着。皆系各体诗文，分《皇极篇》二十七卷，《东极篇》、《南极篇》二十二卷，间有触碍语句。内一部全；一部止《皇极篇》，又一部止《皇极篇》，原缺卷十、卷十七、卷十八、卷二十四至卷二十七；又一部止《西极篇》；四部名《文太清集》，俱删改之本。
　　《名山藏》一十一部。刊本。是书明何乔远辑，晋江人。内分《典谟》等记共三十七门，纪载明代掌故。其《臣林》、《王享》等记，俱有违碍。内七部全；一部原缺卷一、卷二，又一部原缺卷一至卷四；又一部原缺《典谟记》首二册并《舆地记》、《刑法记》、《本士记》、《本行记》、《艺妙记》、《货殖记》、《方技记》、《方外记》；又一部原缺《舆地记》、《漕运记》、《钱法记》、《兵制记》、《马政记》、《茶马记》、《盐法记》、《臣林外记》、《王享记》。
　　《白石樵真稿》十七部。刊本。是书明陈继儒着，华亭人。二十四卷。皆各体杂文，间有触碍之处。内四部全；一部原缺卷八、卷十二至卷十四、卷十七、卷二十，又一部原缺卷一、卷二、卷十八至卷二十一，又八部止尺牍四卷，又二部各二册，又一部一册，俱不全。
　　《续秘籍》十三部。刊本。是书明陈继儒辑。共计五十帙，各分卷。汇载唐宋以来说部之书。内有《四夷考》、《夷俗记》二种，语有违碍。内二部全；一部原缺八帙、九帙、十五帙、十六帙，又一部原缺一帙至十四帙、二十七帙至末帙，又一部原缺五帙至十五帙、十七帙至三十一帙、四十帙至四十八帙，又八部止订正叶向高《四夷考》一门。
　　《啜墨亭集》二部。刊本。是书明徐时进着，鄞县人。十二卷。系所著各体杂文，末附杂着。内有《策问》一篇，干涉辽事。内一部全；一部原缺卷五至卷十二并杂着。
　　《楼山堂集》一部。刊本。是书明吴应箕着，贵池人。十六卷。系应箕所著各体杂文。内有《兵事策》篇，语涉干犯。
　　《自广斋集》一部。刊本。是书明张世伟着，吴郡人。十卷。系世伟自着各体古文，间有触碍之语。
　　《芑山文集》一部。刊本。是书国初张自烈着。二十四卷。系各体诗古文。内有《结辽》、《毕命》等作，语涉干碍。
　　《明季遂志录》一部。刊本。是书国初郑亦邹着，海澄人。所纪皆郑成功事。
　　《读史纲》一部。刊本。是书国初左昊辑，桐城人。分十五卷，末附甲申以后事，纪载失实。
　　《大樗堂诗集》一部。刊本。是书国朝王隼着，广东人。卷首有屈大均序。诗赋共十卷，多感愤之语。
　　《牧斋性理抄珍》一部。刊本。是书钱谦益着。四卷。
　　《牧斋诗钞》一部。刊本。是书钱谦益着。系沈炘如选本。不分卷。
　　《牧斋杂文》一部。抄本。是书钱谦益着。共四十四篇。
　　《列朝诗集》六部。刊本。是书钱谦益辑。分作干、甲、乙、丙、丁、闰六集。内一部原缺干集、甲集内卷一至卷十一；又一部止甲集十卷，丁集四卷、五卷、六卷；又四部，俱不全。
　　《列朝诗集小传》三部。刊本。是书钱谦益着。系谦益族孙陆灿取列朝诗集中小传另纂成书，仍分六集。内一部全，一部原缺丁集以下，一部原缺干集。
　　《广东诗文集》一部。刊本。是书屈大均选，汇录粤东人著作。自唐迄明季，分类编次，共四十卷。内明季人诗，率多感慨。
　　前奏缴各书内，续获一百一十七种，内重一千八百四十部，共计一千九百五十七部。
</div>
    <div class="pagination">
<a href="纂修四库全书档案_page74.html">上一页</a><span>...</span><a href="纂修四库全书档案_page70.html">70</a><a href="纂修四库全书档案_page71.html">71</a><a href="纂修四库全书档案_page72.html">72</a><a href="纂修四库全书档案_page73.html">73</a><a href="纂修四库全书档案_page74.html">74</a><span class="current-page">75</span><a href="纂修四库全书档案_page76.html">76</a><a href="纂修四库全书档案_page77.html">77</a><a href="纂修四库全书档案_page78.html">78</a><a href="纂修四库全书档案_page79.html">79</a><a href="纂修四库全书档案_page80.html">80</a><span>...</span><a href="纂修四库全书档案_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
