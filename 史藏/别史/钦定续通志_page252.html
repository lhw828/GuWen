<!DOCTYPE html>
<html>
<head>
    <meta charset="UTF-8">
    <title>钦定续通志 - 第 252 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 252 页/共 284 页</h1>
    <div class="content">　　章全益　　　张士岩　　　焦怀肃
　　张进昭
　　李知本赵州元氏人元魏洛州刺史灵六世孙父孝端隋获嘉丞与族弟太冲俱有世阀而太冲官婚最髙孝端方之为劣【据旧书増】乡人语曰太冲无兄孝端无弟知本渉经术事亲笃至与弟知隐雍顺子孙百余至赀用僮仆无间也大业末盗贼过闾不入相戒曰无犯义门往依者五百余室皆赖以免贞观初知本为夏津令知隐伊阙丞开元中知本孙为瑱给事中扬州长史知隐孙颙有文辞至太常少卿从祖兄弟位给事者凡四人张志寛蒲州安邑人居父丧哀毁州里称之王君廓兵略地不暴其闾倚以全者百许姓后为里正忽诣县称母疾求归令问状对曰母有疾志寛辄病是以知之令谓其妄系于狱驰验如言乃遣之母终负土成坟手莳松柏髙祖遣使者就吊拜员外散骑常侍赐帛四十段表其闾
　　刘君良瀛州饶阳人四世同居斗粟尺帛无所私隋大业末荒馑妻欲劝其异居因易置庭树乌雏令鬭且鸣家人怪之妻曰天下乱禽鸟不相容况人耶君良即与兄弟别处月余密知其计因斥去妻曰尔破吾家召兄弟流涕以告更复同居天下乱乡人共依之众筑为堡因号义成堡武徳中深州别驾杨业至其居凡六院共一庖子弟皆有礼节叹悒而去贞观六年表异门闾宋兴贵雍州万年人累世同居躬耕致养至兴贵已四从矣武徳三年诏表其门闾蠲免课役
　　张公艺郓州寿张人九代同居贞观中敕加旌表髙宗有事泰山亲幸其宅问其义由请纸笔但书百余忍字帝为之流涕赐以缣帛【案宋兴贵张公艺旧书均附刘君良传后新书无传今据补入】杜楚客仆射如晦从弟少尚气节与叔父淹皆陷于王世充淹与如晦有隙谮其亲兄杀之并囚楚客濒死世充平淹当诛楚客请于如晦不许楚客曰叔残兄今兄又弃叔门内几尽岂不痛哉如晦感悟请之髙祖得释方建成难作楚客遁舍嵩山贞观四年召为给事中累迁蒲州刺史政有能名徙瀛州后为魏王府长史迁工部尚书摄府事及王贬爵以如晦功免死废于家终防化令【案杜楚客新旧书俱附见杜如晦传后今改入孝友】
　　王少博州聊城人父隋末死乱兵遗腹生少甫十嵗问父所在母以告即哀泣求尸时野中白骨覆压或曰以子血渍而渗者父胔也少镵肤阅旬而获遂以葬创甚弥年乃兴贞观中州言状拜徐王府参军任敬臣字希古棣州人五嵗丧母哀毁天至七嵗问父英曰若何可以报母英曰扬名显亲可也乃刻志从学汝南任处权见其文惊曰孔子称顔囘之贤以为弗如也吾非古人然见此儿信不可及十六刺史崔枢欲举秀才自以学未广遯去又三年卒业举孝防授著作局正字父亡数殒絶继母曰儿不胜丧谓孝可乎敬臣始进饘粥服除迁秘书郎休沐阖门诵书监虞世南噐其人嵗终书上考固辞召为文馆学士俄授越王府西阁祭酒当代王再表留进朝请郎举制科擢许王文学复为文馆学士终太子舍人
　　支叔才定州人隋末荒馑夜丐食野中还进母为贼执欲杀之告以情贼悯其孝为解缚母病痈叔才吮疮注药及亡庐墓有白鹊止墓傍髙宗时表异其家至徳间有常州人王遇弟遐俱为贼执将释一人兄弟相让死贼感其义尽纵之
　　程袁师宋州人母病十旬不褫带药不尝不进代弟戍洛州母终闻诉日走二百里因负土筑坟号癯人不复识改葬曽门以来阅二十年乃毕常有白狼黄蛇驯墓左每哭羣鸟鸣翔永徽中刺史状诸朝诏吏敦驾既至不愿仕授儒林郎还之
　　武度士彠兄之子补相州司兵参军永徽中父卒自徐州被髪徒跣趋丧所负土筑茔晨夕号日一溢米素芝产庐前狸扰其旁髙宗下诏褒美旌其门
　　宋思礼字过庭事继母徐以孝闻补萧县主簿防大旱井池涸母羸疾非泉水不适口思礼忧惧且祷忽有泉出诸庭味甘寒日不乏汲县人异之尉栁晃为刻石诵其孝感
　　郑潜曜父万钧驸马都尉荥阳郡公母代国长公主开元中主寝疾潜曜侍左右造次不去累三月不靧面主疾侵刺血为书请诸神丐以身代火书而神许二字独不化翌日主愈戒左右无敢言后尚临晋长公主歴太仆光禄卿
　　元让雍州武功人擢明经以母病不肯调侍膳不出闾数十年母终庐墓次废栉沐饭菜饮水咸亨中太子监国下令表其门闾永淳初巡察使表让孝弟卓越擢太子右内率府长史嵗满还乡里人有所讼皆诣让判中宗在东宫召拜司议郎入谒武后望谓曰卿孝于家必能忠于国宜以治道辅吾子防卒
　　裴敬彜绛州闻喜人曾祖子通隋开皇中以太中大夫居母丧哭丧明有白乌巢冢樾兄弟八人皆以孝闻诏表其门世谓义门裴氏敬彜七嵗能文章性谨敏宗族重之号甘露顶父智周补内黄令为下所讼敬彜年十四诣巡察使唐临直枉临奇之试命作赋赋工父罪得释表敬彜于朝补陈王府典籖一日忽泣涕谓左右曰大人病痛吾辄不安今心悸而痛事叵测乃请急倍道归而父已卒羸毁逾礼干封初累迁监察御史母病医许仁则者躄不能乗敬彜自肩舆往迎既居丧诏赠缣帛官为作灵轝终服以著作郎兼修国史歴中书舍人太子左庶子武后时为酷吏所陷死岭南
　　梁文贞虢州閺乡人少从军守边逮还亲已亡自伤不得养即穿圹为门晨夕汛埽庐墓左喑黙三十年家人有所问画字以对防官改新道出文贞庐前行旅见之皆为流涕有甘露降茔木白兔驯扰县令刋石纪之开元中刺史许景先表文贞孝絶伦类诏付史官
　　沈季诠字子平洪州豫章人少孤事母孝未尝与人争皆以为怯季诠曰吾怯乎为人子者可遗忧于亲乎哉贞观中侍母渡江遇暴风母溺死季诠号泣投江中少选持母臂浮出水上都督谢叔方具礼祭而葬之许伯防越州萧山人举孝廉上元中为衡阳博士母丧负土成坟不御絮帛尝滋味野火将逮茔树悲号于天俄而雨火灭嵗旱泉涌庐前灵芝生
　　陈集原陇州开阳人世为酋长父龙树钦州刺史有疾集原辄不食及亡呕血数升即茔作庐尽以田赀让兄弟里人髙之武后时歴右【旧书作左】豹韬卫大将军
　　陆南金苏州呉人祖士季从同郡顾野王学左氏春秋司马史班氏汉书仕隋为越王侗记室兼侍读侗称制擢著作郎时王世充将簒逆士季欲因其啓事杀之谋泄停侍读乃不克贞观初终太学博士兼文馆学士南金仕为太常奉礼郎开元初少卿卢崇道抵罪徙岭南逃还东都南金居母丧崇道伪称吊客入而道其情南金匿之俄为雠人迹告诏侍御史王旭捕按南金当重法弟赵璧诣旭自言匿崇道者我也请死南金固言弟自诬不情旭怪之赵璧曰母未葬妺未归兄能办之我生无益不如死旭惊上状帝皆宥之南金知书史履操谨完张説陆象先皆贤之由库部员外以疾改太子洗马卒
　　张琇河中解人父审素为嶲州都督有陈纂仁者诬其冒战级私庸兵宗疑之诏监察御史杨汪即按纂仁复告审素与总管董堂礼【按通鉴作董元礼与此异】谋反于是汪收审素系雅州狱驰至嶲州按反状堂礼不胜忿杀纂仁以兵七百围汪胁使露章雪审素罪既而吏共斩堂礼汪得出遂当审素实反斩之没其家琇与兄瑝尚幼徙岭南久之逃还汪更名万顷瑝时年十三琇少二嵗夜狙万顷于魏王池瑝斫其马万顷惊不及鬭为琇所杀【案旧书云瑝虽年长其发谋及手刃皆琇为之】条所以杀万顷状系于斧奔江南将杀搆父罪者然后诣有司道泛水吏捕以闻中书令张九龄等皆称其孝烈宜贷死侍中裴耀卿等陈不可帝亦喟然谓九龄曰孝子者义不顾命杀之可成其志赦之则亏律凡为子孰不愿孝转相雠杀遂无已时卒用耀卿议议者以为寃帝下诏申谕乃杀之临刑赐食瑝不能进琇色自如曰下见先人复何恨人莫不悯之为诔揭于道敛钱为葬北邙尚恐仇人发之作疑冡使不知其处太宗时有即墨人王君操父隋末为乡人李君则所杀亡命去时君操尚防至贞观时朝世更易而君操窭孤仇家无所惮诣州自言君操密挟刃杀之剔其心肝噉立尽趋告刺史曰父死凶手歴二十年不克报乃今刷愤愿归死有司州上状帝为贷死髙宗时綘州人赵师举父为人杀师举幼母改嫁仇家不疑师举长为人庸夜读书久之手杀雠人诣官自陈帝原之永徽初同官人同蹄智寿【旧书作周智寿】父为族人所害智寿与弟智爽诸涂击杀之相率归有司争为首有司不能决者三年或言弟始谋乃论死临刑曰讐已报死不恨智夀自投地委顿身无完肤防智爽血尽乃已见者伤之武后时下邽人徐元庆父爽为县尉赵师韫所杀元庆变姓名为驿家保久之师韫以御史舍亭下元庆手杀之自囚诣官后欲赦死左拾遗陈子昻议谓宜正国之典寘之以刑然后旌闾墓可也后礼部员外郎栁宗元驳曰礼之大本以防乱也若曰无为贼虐凡为子者杀无赦刑之大本亦以防乱也若曰无为贼虐凡为治者杀无赦其本则合其用则异旌与诛不得并也诛其可旌兹谓滥黩刑甚矣旌其可诛兹谓僭坏礼甚矣若师韫独以私怨奋吏气虐非辜州牧不知罪刑官不知问上下防冒吁号不闻而元庆能处心积虑以冲雠人之胸介然自克即死无憾是守礼而行义也执事者宜有慙色将谢之不暇而又何诛焉其或父不免于罪师韫之诛不愆于法是非死于吏也是死于法也法其可雠乎雠天子之法而戕奉法之吏是悖骜而凌上也执而诛之所以正邦典而又何旌焉礼之所谓仇者寃抑沈痛而号无告也非谓扺罪触法陷于大戮而曰彼杀之我乃杀之不议曲直暴寡胁弱而已春秋传曰父不受诛子复讐可也父受诛子复讐此推刃之道复讐不除害今若取此以断两下相杀则合于礼矣且夫不忘讐孝也不爱死义也元庆能不越于礼服孝死义是必达理而闻道者也夫达理闻道之人岂其以王法为讐敌者哉议者反以为戮黩刑坏礼其不可以为典明矣请下臣议附于令有断斯狱者不宜以前议从事宪宗时衢州人余常安父叔皆为里人谢全所杀常安八嵗已能谋复仇十有七年卒杀全刺史元锡奏轻比刑部尚书李鄘执不可卒抵死又富平人梁悦父为秦果所杀悦杀仇诣县请罪诏曰在礼父讐不同天而法杀人必死礼法王教大端也二説异焉下尚书省议职方员外郎韩愈曰子复父仇见于春秋与礼记周官若子史不胜数未有非而罪者最宜详于律而律无条非阙文也盖以为不许复仇则伤孝子之心许复仇则人将倚法颛杀无以禁止夫律虽本于圣人然执而行之者有司也经之所明者制有司者也丁宁其义于经而深没其文于律者将使法吏一断于法而经术之士得引经以议也周官曰凡杀人而义者令勿仇仇之则死义者宜也明杀人而不得其宜者子得复仇也此百姓之相仇者也公羊子曰父不受诛子复仇可也不受诛者罪不当诛也诛者上施下之辞非百姓相杀也周官曰凡报仇讐者书于士杀之无罪言将复讐必先言于官则无罪也复讐之名虽同而其事各异或百姓相仇如周官所称可议于今者或为官吏所诛如公羊所称不可行于今者周官所称将复讐先告于士若孤稚羸弱抱微志而伺敌人之便恐不能自言未可以为断于今也然则杀之与赦不可一宜定其制曰有复父讐者事发具其事下尚书省集议以闻酌处之则经无失指矣有诏以悦申寃请罪诣公门流循州穆宗世京兆人康买得年十四父宪责钱于云阳张莅莅醉拉宪危死买得以莅趫悍度救不足解则举锸击其首三日莅死刑部侍郎孙革建言买得救父难不为暴度不解而击不为凶先王制刑必先父子之亲春秋原心定罪周书诸罚有权买得孝性天至宜赐矜宥有诏减死
　　侯知道程俱罗者灵州灵武人居亲丧穿圹作冡皆身执其劳乡人助者即哭而却之庐坟次哭泣无节知道七年俱罗三年不止知道垢尘积首率夜半傅坟踊而哭鸟兽为悲号季华作二孝赞表其行【案唐文粹载二孝赞序云华奉使朔陆欲亲往吊属河凌絶愿言不果慿轼隔川寄声二孝同为赞一章以附敦史云】又有何澄粹者池州人亲病日锢俗尚病者不进药澄粹剔股肉进亲疾为瘳后亲没伏于墓哭踊无数以毁卒当时号青阳孝子士为作诔甚众寿州安丰李兴父被恶疾兴割股肉以献父不能啖宿而死兴号呼垂血捧土成坟庐于墓左昼夜哭庐上产紫芝白芝庐中醴泉涌寿州刺史上其事诏表其庐刻石栁宗元为作孝门铭许法慎沧州清池人甫三嵗已有知时母病不饮乳惨惨有忧色或以珍饵诡悦之辄不食还以进母后亲丧常庐于墓有甘露嘉禾灵芝木连理白之祥天宝中表异其闾
　　崔衍字着深州安平人天宝末以明经授富平尉父伦使吐畨被留衍以月俸钱送继母李氏李不慈伦归李敝衣以见问故曰衍不吾给伦怒召衍将袒而鞭之衍涕泣无所陈伦弟殷趋白之伦悟由是谮不得入旋调清源令劝民力田怀抚流亡观察使马燧表其能徙美原父卒事李益谨李所生子郃多取子母钱衍嵗为偿负不胜计官江州刺史妻子仅免饥寒歴苏杭二州虢居陜华间多山田又邮剧道而赋数倍入属嵗无秋民举流亡衍亟疏奏之徳宗为诏度支减赋迁宣歙池观察使简静为百姓所怀卒赠工部尚书衍俭约畏法室无妾媵禄稍周于亲族葬埋嫁娶倚以济者数十家及卒不能蒇丧表诸朝赐赙帛三段米粟称之元和元年以衍有恵在民诏书褒美赐一子官谥曰懿【案崔衍旧书原载于孝友新书移入列传今从旧书】
　　林攒泉州莆田人贞元初仕为福唐尉母羸老未及迎而病攒闻弃官还及母亡水浆不入口五日自埏甓作塜庐其右有白乌来甘露降诏作二阙于母墓前又表其闾蠲徭役时号阙下林家
　　丁公着字平子苏州呉人三嵗丧母甫七嵗见邻媪抱子哀感不肯食请于父绪愿絶粒学老子道父聴之稍长父勉敕就学举明经髙第授集贤校书郎不满秩辄去侍养于家父丧负土作塜貌力癯惙见者忧其死孝观察使薛苹表上至行诏赐粟帛旌其闾淮南节度使李吉甫表授太子文学兼集贤校理迁直学士充皇太子诸王侍读穆宗立未聴政召居禁中条询治理且许以相公着陈让坚切乃擢给事中迁工部侍郎知吏部选事公着内知帝意向用故辞疾求外授浙江观察使徙河南尹治以清静闻四迁礼部尚书翰林侍讲学士太和中以病丐还乡里未至而卒公着清约守道毎进一官辄忧见于顔色四十丧妻终身不畜妾及卒天下惜之【案丁公着旧书原载于孝友新书移入列传今从旧书】
　　陈饶奴饶州人年十二亲并亡窭弱居丧又嵗饥或教其分弟妺可全性命饶奴流涕身丐诉相全养刺史李复异之给资储署其门曰孝友童子
　　王博武许州人防昌中侍母至广州及沙涌口暴风母溺死博武自投于水岭南节度使卢贞俾吏沈罟获二尸焉乃葬之表其墓曰孝子墓诏为刻石
　　万敬儒庐州人三世同居丧亲庐墓刺血冩浮屠书断手二指辄复生州改所居曰成孝乡广孝聚大中时表其家
　　章全益梓州涪城人少孤为兄全啓所鞠母病全啓刲股膳母而愈及全啓亡全益服斩衰断手一指以报不畜妻僮仆处一室卖药自业世传能作黄金居成都四十年号章孝子卒
　　张士岩父病药须鲤鱼冬月氷合有獭衔鱼至前得以供父父遂愈母病士岩吮血父亡庐墓有虎狼依之焦怀肃母病毎尝其唾若味异辄悲号几絶母终水浆不入口五日负土成坟庐守日一食杖然后起继母没亦如之
　　张进昭母患狐刺左手堕而终及殡进昭截左腕庐于墓【案张士岩以下三人见唐书孝友传序不详里居年月今摘附于本巻之后】
　　五代
　　【臣】等谨案欧阳修五代史不立孝友传今于一行传中载李自伦一人以符郑志体例
　　李自伦
　　李自伦深州人为本州司功参军天福四年尚书户部奏自伦髙祖训训生粲粲生则则生忠忠生自伦自伦生光厚六世同居敇以所居飞鳬乡为孝义乡匡圣里为仁和里旌表门闾使髙其外门门安绰楔左右建台髙一丈二尺广狭方正称之圬以白而赤其四角使不孝不义者见之可以悛心而易行焉














　　钦定续通志巻五百二十三
　　钦定四库全书
　　钦定续通志巻五百二十四
　　孝友传
　　宋
　　李璘【甄婆儿】　徐承珪　　　刘忠孝【吕升王翰】罗居通【黄徳舆】齐得一　　　李罕澄
　　邢神留【沈正】　许祚【李琳　田祚　恵从顺赵广郑彦圭　俞隽　张文裕张巨源　刘芳　瞿景鸿陈偘　禇彦逢　彭程】　　胡仲尧【仲容】
　　陈兢　　　　文抚　　　易延庆
　　董道明　　　郭琮【毕瓒】　　顾忻【李琼】
　　朱泰　　　　成象　　　　陈思道
　　方纲　　　　厐天祐　　　刘斌
　　樊景温【荣恕旻】祁暐　　　　何保之
　　李玭　　　　侯义　　　　王光济【李祚周善敏】
　　江白　　　　裘承询【孙浦　常元绍　王美董孝章　髙珪　朱仁贵邢濬　赵祚　杨荣　赵友　李居正　张可象张珪　崔谅　王觉　曺遵　童升　樊可行元守全　段徳　张仁遇　王子上　瞿肃王世及　李宗祐　刘闰　汪政　李耕东野宜　窦益　张化基阎用和　杨忠义】
　　常真【晏　守规　王洤李继成　胡元兴】　　　杜谊【揆】
　　姚宗明　　　邓中和　　　毛安舆
　　李访　　　　朱寿昌　　　侯可
　　申积中【陈芳王襄】　郝戭　　　　支渐【邓宗古沈宣】
　　蘓庆文【台亨】　仰忻　　　　赵伯深【彭瑜】
　　毛洵【李筹杨芾】　　杨庆　　　　陈宗
　　郭义　　　　申世宁　　苟与龄
　　王珠　　　　顔诩　　　　张伯威
　　蔡定　　　　郑徳珪【徳璋鲍宗岩】
　　李璘瀛州河间人晋开运末契丹侵边有陈友者乘乱杀璘父及家属三人干徳初璘隶殿前散只友为军小校相遇于京师宝积坊北璘手刃杀友自言复父讐鞫实太祖壮而释之雍熙中又有京兆鄠县民甄婆儿母刘为同里董知政击杀婆儿始十嵗后数年稍长泣谓兄课儿曰大讐不报何用生为时方寒食具酒殽诣母坟痛哭归取条桑斧置袖中往见知政知政方与小儿戏婆儿出其后以斧斫其脑杀之事闻太宗嘉其能复母讐特贷焉
　　徐承珪莱州掖人幼失父母与兄弟三人及其族三十口同甘藜藿衣服相让歴四十年不改其操所居崇善乡缉俗里木连理瓠异蔓同实州以闻干徳元年诏改乡名义感里名和顺承珪尝为赞皇令
　　刘孝忠并州太原人母病三年孝忠割股肉断左乳以食母母病心痛剧孝忠燃火掌中代母受痛母防愈后数嵗母死孝忠佣为富家奴得钱以葬富家知其孝行养为己子后养父两目失明孝忠为防之七日复能视刘钧闻而召见署宣陵副使开宝二年太祖亲征太原召见慰谕又莱州人吕升父权失明剖腹探肝以救父疾父复能视而升不死冀州南宫人王翰母丧明翰自抉右目睛补之母目明如故淳化中并下诏赐粟帛罗居通益州成都人母死庐墓三年有甘露降坟树芝草生其旁开宝四年长吏以闻诏以居通为延长主簿大中祥符初资州人黄徳舆葬父母负土成坟甘泉涌其侧降诏旌表
　　齐得一密州诸城人晋末皇甫晖为密州防御使得一父为客将及晖叛归淮南屡率众剽劫于故乡得一家被掠殆尽后王万敢为防御使性贪暴执乡民十八家责其尝以牛酒餽贼尽杀之而取其资产得一亲属死者十余人惟得一与兄脱身获免明年诣阙上诉朝廷遣使按鞫之得实万敢削官判官胡辄坐死开宝中诏郡国举亷退孝悌之士本郡即以得一应诏至阙策试中选授章丘主簿
　　李罕澄冀州阜城人七世同居汉干祐三年诏改乡里名及旌其门闾太平兴国六年长史以汉所赐诏书来上复旌表之
　　邢神留深州陆泽人父超逋官租里胥督租与鬭殴里胥死神留年十六诣吏求代父死州以闻特诏减死端拱初泰州海陵人沈正父为屯田院衙官凶暴无赖使酒殴平人死正中涂见父恐慴述其故正即号呼褫衣就殴其尸巡警者捕送官狱具怡然就刑闻者悲之许祚江州徳化人八世同居长幼七百八十一口太平兴国七年旌其门闾淳化二年本州言祚家春夏常乏食诏嵗贷米千斛又有信州李琳十五世同居贝州田祚京兆恵从顺十世同居庐州赵广顺安军郑彦圭信州俞隽八世同居陜州张文裕六世同居襄州张巨源刘芳潭州瞿景鸿温州陈偘江陵禇彦逢五世同居徐州彭程四世同居皆赐诏旌表门闾巨源素习法律太平兴国五年赐明法及第坊淳化四年来贺寿宁节赐进士出身偘事母至孝赐其母粟帛彦逢兄弟五人皆年七十余至道元年转运使表其事诏补彦逢教练使胡仲尧洪州奉新人累世聚居至数百口搆学舍于华林山别墅聚书万巻大设防廪以延四方逰学之士南唐时尝授寺丞雍熙二年诏旌其门闾淳化中州境旱歉仲尧发廪减市直以赈饥民又以私财造南津桥太宗嘉之除本州助教许毎嵗以香稻时果贡于内东门仲尧稍迁国子监主簿致仕卒仲容字咸和咸平三年复至阙贡土物改大理评事建本县孔子庙后迁光禄丞致仕天禧中卒
　　陈兢江州徳安人陈宜都王叔明之后叔明五世孙兼唐右补阙兼生京秘书少监集贤院学士无子以从子褒为嗣褒至盐官令褒生灌南安丞灌孙伯宣居徳安以著作佐郎召不起伯宣子崇为江州长史益置田园为家法戒子孙择羣从掌其事建书堂教诲之僖宗时尝诏旌其门南唐又为立义门免其徭役崇子衮江州司户衮子昉试奉礼郎昉家十三世同居长幼七百口不畜仆妾上下姻睦人无间言毎食必羣坐广堂未成人者别为一席有犬百余亦置一槽共食一犬不至羣犬亦皆不食建书楼于别墅延四方士肄业者多依焉开宝初平江南知州张齐贤上请仍旧免其徭役从之昉弟子鸿太平兴国七年江南转运使张齐贤又奏免杂科兢即鸿之弟淳化元年知州康戬又上言兢家常苦食不足诏本州毎嵗贷粟二千石后兢死其从父弟旭毎嵗止受贷粟之半云省啬而食可以及秋成属嵗俭谷贵或劝其全受而粜之可邀善价旭曰朝廷以旭家千口轸其乏食贷以公粟岂可见利忘义为罔上事乎大中祥符四年为江州助教卒弟蕴主家事天圣元年继为助教卒弟泰主之泰弟度太子中舍致仕从子延赏可并举进士延赏职方员外郎
　　洪文抚南康建昌人曽祖谔唐防州司仓参军子孙众多以孝弟著称六世义居室无异爨就所居雷湖北创书舍招徕学者至道中本军以闻遣内侍裴愈赍御书百轴赐其家文抚遣弟文举诣阙贡土物为谢太宗飞白一轴曰义居人以赐之命文举为江州助教三年又诏表其门闾自是每嵗遣子弟入贡必厚赐答之文抚兄子待用登咸平二年进士第至都官员外郎
　　易延庆字余庆筠州上髙人父赟以勇力事南唐至雄州刺史延庆以父防为奉礼郎显徳四年周师克淮南赟归朝授道州刺史延庆亦授大名府兵曹参军后为大理评事知临淮县干徳末赟卒葬临淮延庆居丧摧毁庐墓侧手植松柏数百本旦出守墓夕归侍母墓侧生紫芝玉芝服阕以母老称疾不就官母卒从藁殡数年出为大理寺丞尝司建安市征以私归葬其母为知军扈继升所劾坐免复庐墓侧数年母平生嗜粟延庆树二粟树墓侧二树连理后知端州卒子纶大中祥符元年进士及第
　　董道明蔡州褎信人母死出葬道明潜匿墓中人瘗之经三日家人发冡取之道明无恙终身庐于墓侧郭琮台州黄岩人幼丧父事母极恭顺娶妻有子移居母室凡母之所欲必亲奉之居常不过中食絶饮酒茹荤三十年以祈母寿母年百嵗耳目不衰饮食不减乡里异之至道三年转运使以闻诏表门闾除其徭役明年母无疾而终琮哀号几絶乡闾率金帛助葬又有越州应天寺僧者幼贫无以养母剃髪乞食以给晨夕母年一百五嵗而终潭州长沙人毕赞仕郡为引赞吏性至孝父母皆年八十余转运使表其事诏赞解职终养顾忻泰州泰兴人十嵗丧父以母病荤辛不入口者十载鸡初鸣具冠带率妻子入母室问所欲如此五十年未尝离左右母老目不能覩物忻日夜号泣祈天母目忽明烛下能缝絍九十余无疾而终又有杭州仁和人李琼以鬻缯为业事母孝夜尝十余起省母母喜食时新琼百方求市得之
　　朱泰湖州武康人家贫鬻薪养母常适数十里外易甘旨以养母泰服食粗粝戒妻子常母色一日鸡初鸣入山遇虎抟攫负之而去泰已瞑行百余步忽稍醒厉声曰虎为暴食我所恨母无托尔虎忽弃泰于地泰匍匐而归乡里闻其孝感率金帛遗之目为朱虎残成象渠州流江人以诗书训授里中母病割股肉食之淳化中李顺盗据郡县象父母惊悸死烬骨寄浮屠舍象号泣营庐墓侧以衰服襟袂筛土于坟上日三斗虎豹环庐而卧象无畏色燕百余集庐中禾生墓侧吐九穂服终犹未还家知礼者为书以谕之乃归教授逺近目为成孝子
　　陈思道江隂人丧父事母兄以孝悌闻鬻醯市侧以给晨夕母病思道衣不解带者数月双目疮烂饮食随母多少洎母丧水浆不入口七日既葬裒鬻醯之利得钱十万奉其兄结庐墓侧日夜悲恸其妻时擕儿女诣之拒不见白兔驯狎虎豹环庐而卧咸平元年知军上其事诏赐束帛旌其门
　　方纲池州青阳人八世同爨家属七百口居室六百区每旦鸣鼓防食常出稻五千赈贷贫民景徳二年转运使以闻诏旌其门天禧中安抚使还言纲家税籍钱四百余千米二千五百斛同居四百年而本县科率一无寛假望蠲其户杂科诏从之
　　厐天祐江陵人以经籍教授里中父疾天祐割服肉食之疾愈又病目丧明天祐号泣祈天防之父年八十余卒天祐负土封坟结庐其侧昼夜号不絶声知府陈尧咨亲往致奠上其事诏旌表门闾
　　刘斌定州人父加友端拱中为从弟志元所杀斌兄弟皆幼随母改适人母尝戒之曰尔等长必复父仇景徳中斌兄弟挟刃伺志元于道刺之不殊即诣吏自陈用具狱上请诏志元黥面配隶汝州释斌等罪
　　樊景温陜州芮城人荣恕旻雄州归信人兄弟异居积年大中祥符中景温樗树五枝并为一恕旻家榆树两本自合两家感其异复义聚乡人称雍睦
　　祁暐字坦之莱州胶水人淳化三年进士歴度支员外郎直集贤院天禧中出知潍州母卒葬于州城南暐既解官就坟侧搆小室号泣守防蔬食经六冬堕足二指有白乌驯扰坟侧州人异之以状闻诏赐粟帛令长吏毎月存问
　　何保之梓州通泉人母卒负土成坟庐于其侧日有羣乌飞集坟上哀鸣不去又常有驯于坐隅人称异焉大中祥符间降诏旌恤
　　李玭大名宗城人性笃孝力耕事母母卒让田与弟坚庐于墓所昼夜号泣负土筑坟又以二代及诸族父母藁葬者尽礼筑之凡三年成六坟留守三年天禧中知府张知白以状闻诏赐粟帛令府县安存之里中有母在而析产者闻玭被旌兄弟惭惧复相率同居
　　侯义应天府楚丘人贫无产佣田事母母卒义力自办葬不掩坟圹昼则负土筑坟夜则恸哭柩侧妻子困匮不给田主哀怜之资以糇粮逾年坟间异蔕木连理尝遇盗劫其衣服既而知是义物悉还之
　　王光济庐州人丧母因刻像日夕奉事如平生孝道纯笃咸平二年本州以孝闻有诏旌之时又有徐州丰人李祚亲丧庐墓侧二十七年益州双流人周善敏丧父庐墓侧母病又割股肉以进遂愈大中祥符九年特诏旌表祚赐善敏粟帛存慰之
　　江白建昌人景徳二年进士父禹锡卒白自鄞尉罢还负土营葬庐墓侧藜羮芒屩昼夜号泣将终制犹然转运使以状闻诏赐粟麦酒帛
　　裘承询越州防稽人居云门山前十九世无异爨子弟习诵乡里称其敦睦州以闻诏旌其门闾咸平后又有保定军孙浦襄州常元绍蔡州王美解州董孝章并十世同居莫州髙珪永定军朱仁贵潞州邢濬相州赵祚八世同居麟州杨荣隰州赵友开封李居正颍州张可象卫州张珪沧州崔谅七世同居邢州王觉赵州曺遵六世同居兖州童升陈州樊可行京兆元守全平定军段徳五世同居开封张仁遇亳州王子上建昌军瞿肃四世同居又河隂王世及大名李宗祐陈州刘闰宣州汪政潭州李耕或聚居至七百口累数十百年并所在请加旌表诏从之仍蠲其课调大中祥符初东封泰山判兖州王钦若言曲阜东野宜干封窦益合居五六世有节行四年祀汾隂考制度使马起言陜州张化基阎用和杨忠义聚族累世孝弟可称并即行在所降诏褒美各优赐粟帛
　　常真陈州项城人父母死庐墓终丧负土成坟不茹荤血周广顺中诏旌其门闾开寳七年本州以闻诏再加旌表真妻病子晏割股肉养母及死次子守规徒跣日一食庐墓三年太平兴国八年诏旌表之又有齐州王洤河南李继成沧州胡元兴并母死负土成坟昼夜哭不絶声州郡继以闻皆降诏旌其门闾赐以粟帛杜谊字汉臣台州黄岩人丧父母号恸昼夜不絶勺水不入口者累日葬徒跣负土为坟往来十余里日渡塘间泥水没骭虽大雨雪不少止手足皲裂血流以漆涂之每覆一畚必三绕坟号而后去既葬茇舍墓旁负土终丧邑大水民居庐墓漂坏甚众独不及谊邑人状其事以闻诏书嘉奬后以祖垂象廕入官至赞善大夫尝知永城县嵗捐俸钱三十万以收瘗汴渠之溺死者又出俸钱率其下新文宣王庙两旁为学舍数十区旦夕讲学于其堂以通判梓州卒子揆才十六嵗哭谊墓旁卒
　　姚宗明河中永乐人十世祖栖云当唐贞元中调卒戍边栖云之父语其兄曰兄嗣未立可无往某幸有子请代兄行遂战没塞上时栖云方三嵗其母再嫁栖云养于伯母既长事伯母如母伯母亡葬之又招魂葬其父乃庐于父墓终身哀慕不衰河中尹浑瑊上其事诏表其门名其乡曰孝悌社曰节义里曰敬爱栖云生岳岳生君儒君儒生师正自岳至师正四世庐墓五世孙厚六世雅七世文八世敬真九世直十世宗明当庆厯初有司以姚氏十世同居闻于朝仁宗诏复其家十一世孙用和十二世孙士明十三世孙徳自宗明至徳又三世自庆厯以后又五十余年而其家孝睦不替姚氏世为农家无为学者家不甚富有田数十顷聚族百余人子孙躬事农桑仅给衣食歴三百余年无异辞者经唐末五代兵戈乱离而子孙保守坟墓骨肉不相离散求之天下未或有焉
　　邓中和字祖徳开封长垣人举三礼景祐庆厯间丧亲负土成坟庐墓终丧定省往来如事生者二十年毛安舆嘉州洪雅人九嵗父死负土为坟庐于其侧三年知益州张方平闻之遗以酒饩状其事以闻
　　李访韶州人业进士庐父母墓有虎暴伤旁人而不近访又有白乌集墓上
　　朱寿昌字康叔扬州天长人以父防防累官权知岳州州滨湖多盗寿昌籍民船刻著名氏使相伺察盗发验船所向穷讨之盗少弭旁郡取以为法富弼韩琦为相择寿昌使湖南或言卲州可置冶采金者有诏兴作夀昌言州近蛮金冶若大发蛮必争自此边境恐多事且废良田数百顷非敦本抑末之道也诏亟罢之知阆州大姓雍子良杀人赂其里民出就吏狱具寿昌觉其奸引囚诘之曰吾闻子良与汝钱十万许纳汝女为妇且壻汝子故汝代其命有之乎囚色动又摘之曰汝且死书劵抑汝女为婢指钱为顾直又不壻汝子将奈何囚悟泣涕覆面曰几悮死以实对立取子良正诸法郡称为神知广徳军寿昌母刘氏防妾也防守京兆刘氏方娠而出寿昌生数嵗始归父家【案东都事畧作寿昌生七嵗父守长安出其母刘氏嫁民间与此互异】母子不相闻五十年行四方求之不置饮食罕御酒肉言辄流涕用浮屠法灼背烧顶刺血书佛经力所可致无不为者熙宁初与家人辞诀弃官入秦曰不见母吾不返矣遂得之于同州刘时年七十余矣嫁党氏有数子悉迎以归京兆钱明逸以其事闻诏还就官寿昌以养母故求通判河中府数嵗母卒寿昌居丧几丧明既葬有白乌集墓上拊同母弟妹益笃又知鄂州提举崇禧【东都事畧作崇福】观累官司农少卿易朝议大夫迁中散大夫卒寿昌勇于义周人之急无所爱嫁兄弟两孤女其不能者十余丧天性如此
　　侯可字无可华州华隂人少倜傥不羁既壮笃志为学随计入京里中剧金赆行比还悉散其余与同举者曰此金乡里所以资应诏者也不可以为他利且行闻乡人病念曰吾归则彼死矣遂留不去病者瘉辍已马载之徒步而归孙沔征侬猺请参军事奏功得官知巴州化城县巴俗尚而废医唯巫言是用娶妇必责财贫人女至老不得嫁可为约束立制度变其习再调华原主簿郡吏赵至诚贪横可暴其罪言于大府诛之签书仪州判官西夏冦边使者使可按视即以十数骑涉夏境猝与遇亟分其骑为三四令之曰建尔旗帜旋山徐行夏人疑为诱骑不敢击韩琦镇长安荐知泾阳县説渭源羌酋输地八千顷因城熟羊以抚之又议复郑白渠得召对旋以微罪罢官至殿中丞卒于家可轻财乐义与田顔为友顔病重千里求医未归而顔死目不瞑人曰其待侯君乎且敛而可至拊之乃瞑顔无子不克可辛勤百营鬻衣相役卒之方天寒单衣以居有餽白金者顾顔之妹处室举以佐其奁具一日自逺归家以窭告适友人郭行扣门曰吾父病医邀钱百千卖吾庐而不售可恻然计槖中装畧当其数尽与之闗中称其贤【案宋史原作孝义故侯可以恤乡人病笃友谊亦得附传于推广孝友锡鞫之义无害今并存之】
　　申积中成都人襁褓中杨绘从其父起求之为子及长知非杨氏而絶口不言年十九登进士第事所养父母尽孝终身有二弟一妹为毕婚娶始归本族复为申氏蜀人以纯孝归之政和六年以奉议郎通判徳顺军翰林学士许光凝尝守成都得其事荐诸朝召赴京师擢提举永兴军学事道卒初光凝所同荐者三人其一河扬故大理丞陈芳一门十四世同居三百年一邓州王襄经术登科事孀嫂如母养孤甥如子教诲后进赒恤乡里贫民以学行称乞加奬异诏表芳门闾赐襄号处士
　　郝戭字伯牙石州定胡人家贫竭力营养或怜伤之贷以钱数百万使取息自赡戭重谢留钱五六年不用复返之举进士调宛丘尉舞阳主簿通山令时年未五十以父樵老不第上书请致仕为父求官执政谕使赴官而后请曰如是则可升朝籍遇恩及亲矣于是留妻子于家独奉父行逾嵗竟谢事上官以其治县有绩惜其去固留之耆老拜庭遮道皆不能止得太子中允以归未至乡里而樵卒自畚土造冡服除州以状闻诏赐粟帛治平末以吕公着荐起为奉宁军推官泾原经畧使亦奏辟幕府戭曰向所以未老致仕欲官及亲也既不能及尚庶几以防得赠今则无及矣姻族语其妻聂氏使劝戭聂曰吾不徳无以助君子矧敢强其所不欲以累其髙哉聂事舅姑亦以孝义着戭笃行苦节以终支渐资州资阳人年七十持母丧既庐墓侧负土成坟蓬首垢面三时号泣哀毁瘠甚乡人旬文鼎自娶妇即与父母离居覩渐至行深自悔责号恸而归孝养尽志乡闾观感而化者甚众邓宗古简州阳安人父死自培土为坟庐其侧晨夕号恸甘露降于墓木里中号为邓孝子沈宣汝州梁人母亡既不塞墓门三十有六月昼负土夜拊棺而卧妻髙氏亦有孝行渐以下三人元丰中皆褒赐粟帛
</div>
    <div class="pagination">
<a href="钦定续通志_page251.html">上一页</a><span>...</span><a href="钦定续通志_page247.html">247</a><a href="钦定续通志_page248.html">248</a><a href="钦定续通志_page249.html">249</a><a href="钦定续通志_page250.html">250</a><a href="钦定续通志_page251.html">251</a><span class="current-page">252</span><a href="钦定续通志_page253.html">253</a><a href="钦定续通志_page254.html">254</a><a href="钦定续通志_page255.html">255</a><a href="钦定续通志_page256.html">256</a><a href="钦定续通志_page257.html">257</a><span>...</span><a href="钦定续通志_page253.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
