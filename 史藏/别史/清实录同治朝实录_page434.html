<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 434 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 434 页/共 505 页
  </h1>
  <div class="content">
   ○予贵州各属阵亡殉难文生王熙等绅民妇女七百二十六名口分别旌恤如例。　　

○辛未。荣筹公主额驸志端病故。赏银一千两治丧。　　

○壬申上奉慈安皇太后慈禧皇太后幸潄芳斋。侍午膳。　　

○谕内阁、德英等奏、请将擅议招恳之副管等革职一摺。呼兰迤东蒙古尔山。业经德英奏明禁止开恳。乃副管托蒙阿、屯官奇祥、竟将弩敏河北克音河南荒地。砌词擅请拨放。实属悖谬。托蒙阿、奇祥、均著革职。以示惩儆。　　

○谕军机大臣等、景廉奏、遵旨筹画进兵一摺。景廉奉命进规乌噜木齐。现已檄调驻扎安西等处步队三营。交提督张玉春统带。由巴里坤向西进发。并咨调巴里坤绿营官兵三百名随同进攻。统计兵勇三千有余。防剿兼筹。实属不敷分布。景廉已会商文麟。饬令孔才驰赴西路。调齐镇西定等营暨奇古一带兵勇。听候调遣。即著酌度情形。妥为驾驭。以资得力。成禄即懔遵前旨。迅统所部。克期出关。不准再涉迟延。景廉军饷。前已由西征粮台借拨银十万两。并催令四川等省。将月协专协等款埽数筹解。著户部再筹拨银十万两。解至察哈尔。由景廉派员迎提应用。庆春当派员护解。催趱前进。以期迅速。此项饷银。到尚需时。准景廉先于乌科两城各借拨银二万两。著金顺、奎昌、多布沁扎木楚、常顺、文硕、照数发交该委员运解回营。俟部拨饷银解到。即行叩还。景廉现需健驼六百只。牛二百头。羊二千只。著文硕饬属于乌梁海等处代为购买。此项价值。即由借拨饷银内提出发给。至军行粮随。最关紧要。景廉现拟派员分赴巴里坤奇台古城一带。查看采办军粮。必须宽为筹备。以供支放。著伊勒屯、文麟、随时照料。毋稍膜视。景廉迅将诸事布置妥协。刻即督队西行。力图规复。毋误机宜。安敦玉等处险要。著文麟拨兵填扎。严密防守。不可稍涉大意。关外军情紧急。乌里雅苏台又时虞贼匪回窜。著金顺迅即驰赴新任。将防剿事宜悉心布置。以副委任。另片奏、请调员差委。及分拨马队等语。荣全军营。前已将富和等十员发往。足敷差委。本日有旨将景廉＜??闲＞放乌噜木齐都统。哈密帮办大臣。令锡纶补授。并令赴景廉军营随同办事矣。穆图善如能分拨吉林黑龙江马队二三百名。归景廉调遣。即著檄令兼程出关。以资攻剿。其请拨洋枪军火。已谕令李鸿章等筹解矣。将此由六百里各谕令知之。　　

○又谕、本日已有旨催乌噜木齐提督成禄迅速带兵出关。闻该提督所部兵勇。不甚得力。并有到处骚扰情事。此次规复乌城。事关紧要。必须军律严明。方能有济。成禄到营后。即著景廉咨照成禄。将所部兵勇。汰弱留强。严申军律。并著确查该提督如果不能胜任。随时据实奏闻。毋稍徇隐。将此密谕知之。　　

○又谕、据景廉奏、遵旨筹画进兵一摺。景廉进规乌噜木齐。因哈密仅有马步队三营。将后路驻防三营调赴哈密。由巴里坤向西进发。其安西敦煌两处。即由文麟分兵驻扎。以资防守。安敦玉等处。为巴哈东路声援。现在屡被肃回窜扰。兹又将驻防三营拔赴前敌。文麟亦未必有兵可拨。后路益形空虚。殊属可虑。本日已谕令成禄克日带兵出关。以资厚集。第念肃州一带。必须有兵填扎。方足截回氛之西窜。壮关外之声威。著左宗棠懔遵叠次谕旨。檄催徐占彪一军。迅赴肃州。将该处贼股力筹剿办。毋任纷窜。乌噜木齐为逆回老巢。丑类甚众。阜康亦为贼踞。势成掎角。景廉所部仅三千人。益以成禄一军。兵力仍形单薄。必须另添劲旅。扼扎关外。庶可联络声势。前经谕令曹克忠接统刘铭传所部淮军。拔赴肃州。将来此军抵肃。著令徐占彪率队出关。分扎安敦玉等处。足为景廉等后劲。并著左宗棠斟酌情形。豫为筹画。毋误事机。景廉等军饷。前据袁保恒奏、先拨银六万两。派提督李炳勋等领解赴哈等语。此时行抵何处。著左宗棠严饬该提督等迅速西行。并令沿途员弁妥为护送。俾得早抵哈密。以利师行。其余四万两。并著该督饬令西征粮台。迅速续拨解往。毋稍稽迟。将此由六百里谕令知之。　　

○以哈密帮办大臣景廉为乌噜木齐都统。头等侍卫锡纶为哈密帮办大臣。　　

○拨直隶洋枪二百杆。山西省城、绥远城、火药各一万斤。解赴乌噜木齐军营备用。　　



大清穆宗继天开运受中居正保大定功圣智诚孝信敏恭宽毅皇帝实录卷之三百二十二　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十年。辛未。十月。癸酉。谕军机大臣等、文煜王凯泰奏、闽省前办洋务密摺。现有洩漏。彻查严办一摺。上年七月闲。英桂覆奏防范海口密摺。曾经咨行沿海文武各员慎密筹办。在事人员。自应郑重其事。不得稍有漏洩。何以漫不经心。致令美国领事李让礼钞录。实属不成事体。是否沿边驿站偷拆。抑系该省文武各衙门收藏不慎。以致洩露。著文煜、王凯泰、彻底根查。严参惩办。不准含糊了事。粤省匪徒散放药粉一案。业经瑞麟奏结。闽省洋人。自不至再生疑惧。仍著文煜等随时随事。按约妥办。毋令滋生衅端。将此各谕令知之。　　

○又谕、刘昆奏、官军攻克螃蟹老巢。现饬进剿清江南北两岸一摺。援黔各军。自剿除雷公山苗寨后。该逆即收众聚粮。屯踞螃蟹。分占麦哨等处。负嵎抗拒。提督龚继昌等分路进攻。叠平逆寨。并力攻克螃蟹老巢。惟清江南北两岸。尚有乱苗占踞。现已饬龚继昌等。先将丹江西南黄茅岭开怀两路厎定。由凯里前进。埽除麻凯逆氛。进图北岸之黄飘等处。再由清平荡涤北岸。刘昆前已有旨谕令另候＜??闲＞用。即著王文韶督饬各军。节节进剿。实力埽荡。并著曾璧光、周达武、严饬黔军。随时与楚师联络。会合兜剿。以期迅埽逆氛。肃清黔境。将此由五百里谕知曾璧光。并传谕周达武。王文韶知之。　　

○以缉获逃匪。予福建参将郭祖耀以副将升用。予贵州螃蟹寨阵亡游击向信玉、梁得宣、杨得胜、祭葬世职加等。　　

○甲戌。谕内阁、武备院奏、库存盔甲。查有损失情形一摺。东华门楼并迤南角楼。为存储盔甲之所。本月十六日。该管甲库司员等、见南角楼槅扇脱落。当即前往看视。楼内向存盔甲三千五百副。分存八柜。业已拆毁五柜。显有损失情事。禁城库储重地。宜如何小心巡守。乃竟任令匪徒肆意行窃。且拆毁至五柜之多。其非一时一次可知。该员弁等毫无觉察。实属不成事体。著步军统领顺天府五城、将匪犯迅速查拏务获惩办。并著护军统领严饬直班官兵加意看守。毋得仍前疏懈。所有损失盔甲数目。即著确查具奏。其疏于防范之该员弁等。著该管各衙门查明参办。　　

○以翰林院侍讲崇绮充日讲起居注官。　　

○旌表守正捐躯直隶昌平州民李国发妻刘氏。　　

○乙亥。谕内阁、伯彦讷谟祜等奏、会审案内大员供词未确。请旨暂行解任质讯一摺。据奏覆讯翼尉文秀供称。向桂祥说合。实系达明阿交派。并无误会。该王大臣等咨令达明阿详细登覆。该总兵语多闪烁。仍与文秀各执一词等语。达明阿著暂行解任。听候质讯。　　

○前甘肃提督曹克忠、奏报起程赴陕日期。得旨、肃州军务紧要。著即迅速赴陕。统带淮军驰赴肃州。妥筹防剿。毋稍延缓。　　

○赏八旗暨步军营绿营官兵一月钱粮。　　

○丙子。谕军机大臣等、金顺奏、饷糈支绌。请饬部指拨款项一摺。金顺由甯夏拔队起程。于三道河什拉胡鲁苏地方。酌留马步数营在彼驻扎。自督各队。于九月中旬。先后驰抵包头。综计所部马步兵勇不下万人。月饷需六万数千两。人数过多。需款甚钜。粮运尤难。该将军当＜??闲＞拔精锐。汰除老弱。庶一兵得一兵之用。而饷项不至虚糜。转运亦稍资节省。乌里雅苏台军情紧要。金顺自应懔遵叠次谕旨。迅赴新任。妥筹防剿。即著选带得力队伍。部署成行。其余各队。酌量遣撤。以节糜费。乌城本有部拨专款。金顺抵任后。自可随时提用。并著户部核计。于就近省分。再行指拨有著之款。以资饱腾。其各省从前欠解金顺军营协饷。著即查明催令补解。俾资接济。另片奏、山陕两省州县垫办转运等款。请准作正开销等语。著金顺咨行山陕巡抚。查明此项转运。准其作正报销。以示体恤。将此由五百里谕令知之。　　

○又谕、恩麟、德泰奏、藏饷支绌。请饬拨解一摺。前据恩麟等奏、四川欠解西藏饷银。积至三十三万余两之多。当经谕令该督先行拨银十余万两。并将积欠饷银筹解。兹据奏称、续经吴棠拨银五万五千两。现在藏库支绌。所解之项。止属杯水车薪。尚难济急。该藏兵丁困苦。亟须接济。以资镇抚等语。著吴棠恪遵前旨。无论何款。先行筹拨银十余万两。派员解交西藏应用。仍一面查照定章。将应解饷项按年筹拨。不得再有蒂欠。至川省解运藏饷委员。即由吴棠妥议章程。知照恩麟等。查核劳绩等次。分别奏请升街奖励。将此由四百里各谕令知之。　　

○补铸甘肃阶州知州印信。从总督左宗棠请也。　　

○以江苏浙江官绅捐办棉衣。解赴直隶天津助赈。予升任闽浙总督张之万等优叙。余加衔开复有差。　　

○丁丑。谕军机大臣等、昨因景廉奏请续拨饷项。当经谕令户部再行筹拨。兹据奏称、拟于山西应解本年京饷内划拨十万两。并请饬四川等省。迅将欠解成禄军营月饷专饷。如数筹解。分拨应用等语。景廉进规乌城。需饷孔亟。著何璟、鲍源深、即照部议。督饬藩司于该省地丁项下应解本年京饷内。迅速筹拨银十万两。委员解交察哈尔。由庆春验收。即派妥员护解。催趱前进。一面知照景廉。赶紧派员迎提。此项饷银未到以前。著景廉仍遵前旨。暂在乌科两城存饷内借拨应用。部署成行。迅图进剿。至成禄军营饷需。截至本年九月止。四川月饷专饷。共欠解六十七万两。山东专饷。共欠解二十二万五千两。山西专饷。欠解五万两。河南专饷。欠解四万四千两。其月协之饷。湖北陕西亦尚有欠款。著吴棠、李瀚章、丁宝桢、何璟、鲍源深、李鹤年、郭柏荫、蒋志章、督饬藩司迅速如数筹解。不准再有蒂欠。各省饷银解到。景廉、成禄、即遵照户部奏案分拨应用。以资接济。将此由五百里各谕令知之。　　

○添设吉林三姓佐领一员。骁骑校二员。领催五名。前锋五名。披甲一百二十五名。裁撤西丹三百名。从将军奕榕请也。　　

○戊寅。谕军机大臣等、刘长佑、冯子材奏、会筹越南军务。刘长佑奏、接奉谕旨。缕陈下情。并捦获藤县贼首各摺片。越南匪首苏帼汉等、虽声称投诚。仍复心怀反侧。自应乘其穷蹙。悉力歼除。以绝后患。著刘长佑、冯子材、督饬派出各军。迅将海阳太原一带匪众悉数埽荡。匪首苏帼汉等、务须设法捦获。毋任漏网。其河杨兴化等处。距边较远。自不宜穷兵深入。转致边圉空虚。该抚等当传知该国王。自行攻剿。以清余孽。傥该匪窜近边境。仍当随时派军协剿。毋稍膜视。藤县所属之蜂门等处。久为贼薮。经官军进剿。将满村金屯匪巢先后攻克。并捦获贼首何先体等正法。办理尚妥。所有在事出力员弁团绅。著刘长佑择尤附案请奖。以示鼓励。仍著督饬副将陈培桂等。将永藤交界逸匪摉捕净尽。一面妥筹善后。绥靖地方。革生梁汝弼聚众逞强。罔知法纪。亦当严行惩办。以儆效尤。永甯州四十八山□弄之逃匪伍孑□免等、窜往柳城余家上雷等村。结党滋扰。著饬令游击黄兴仁等迅速剿办。务绝根株。刘长佑所陈为官吏除积习。为地方图久安。务当振刷精神。实力筹办。用副委任。至所称从前楚军营员流寓粤省者。尚不乏人。恐有招摇等事。该抚但当随时查察。有犯必惩。毋庸鳃鳃过虑也。前因冯子材等奏、进剿越南贼匪。夺获象只。拟挑选进呈。当照所请。准其挑选数只解京。第念越南贡象。甫经到京。若再将象只进呈。远道跋涉。恐沿途州县供应。不无扰累。所有此项象只。著冯子材发给夷官领还。毋庸解京。将此由四百里各谕令知之。　　

○又谕、奎昌等奏、官军剿匪获胜。生捦逆众各摺片。据称达尔济带队。于九月初九日。在喀雅喀喇乌苏地方剿匪获胜。逸贼约仅百名。此股残匪。现窜何处。翁音河一带。是否尚有另股窜踞。前据杜嘎尔奏、圭霍老四业经杀毙。兹据贼供。该逆向南山逃窜。著奎昌、多布沁扎木楚、探明贼踪。严密设法。以遏奔突。杜嘎尔当懔遵叠次谕旨。督率所部。觇贼所向。相机进剿。迅埽逆氛。此项贼匪。皆由肃州窜出。据获贼供称。大头目马四久伏肃州。若不捣其巢穴。则该逆首时嗾匪党出关。为害伊于胡底。著左宗棠檄催徐占彪赶赴肃州。认真摉捕。务将马四老巢迅速攻毁。毋任逆首稽诛。致令蔓延为患。成禄如尚未西进。亦著督率将士协同摉剿。以绝根株。达尔济前因轻率招降。纵贼远扬。业经降旨革职拏问。著奎昌、多布沁扎木楚、杜嘎尔、仍遵前旨。将该革员贻误情形。严行审讯。定拟具奏。达尔济所部官兵。杜嘎尔拟派何员管带。并著该副都统一并具奏。荣全前赴伊犁。带兵仅百余名。甚形单弱。著杜嘎尔迅饷吉尔洪额、讷苏肯、统带吉林黑龙江官兵各五百名。克日前往。听候荣全调遣。该二员起程日期。即著迅速具奏。毋再推诿迁延。傥荣全因兵力不敷。贻误事机。恐杜嘎尔不能当此重咎也。将此由六百里各谕令知之。　　

○以喀雅喀喇乌苏剿匪获胜。赏委营总达尔玛吉尔泰等花翎。笔帖式图鲁孟克等蓝翎。　　

○追予四川荣昌殉难武举唐廷扬等绅民妇女五百八十三名口分别旌恤。并立词建坊如例。　　

○己卯。命都察院左都御史皂保、吏部左侍郎胡家玉、在紫禁城骑马。　　

○追予江苏各属阵亡殉难州同衔徐钟声等绅民妇女一千七百五员名口分别旌恤如例。　　

○庚辰。山东巡抚丁宝桢因病乞假。以布政使文彬署巡抚。　　

○追予江苏六合阵亡六品军功杨守恩祭葬世职。如千总例。并予建祠。　　

○句到河南、山东、情实罪犯。停决山东斩犯四人。绞犯三人。余五十八人予句。　　

○辛巳。闽浙总督张之万开缺养亲。仍以福州将军文煜兼署总督。　　

○赏苏尼特扎萨克都楞郡王那木济勒旺楚克、扎萨克郡王托第布木黄马褂。阿巴哈纳尔扎萨克贝子桑斋萨喇特都布、阿巴噶扎萨克郡王瓦津达拉紫缰。命乌珠穆沁扎萨克郡王衔额尔德尼贝勒达克丹在御前行走。　　

○追予湖北麻城阵亡知县姚因振建立专祠。　　

○句到直隶、山西、热河、情实罪犯。停决直隶斩犯四人。绞犯二人。热河斩犯一人。余五十二人予句。　　

○拨神机营、武备院、腰刀一千七把。梅针箭五万一千一百枝。角弓一千张。乌枪二百杆。给黑龙江征兵备用。　　

○癸未。谕内阁、伊犁自同治五年失守。逆回盘踞。沦陷数年。该处官弁军民人等。身陷贼中。本有应得之罪。惟念当时回氛猖獗。该官弁军民人等。被春偪胁。未能自拔。尚属情有可原。朝廷惠爱黎元。务从宽大。所有从前在伊城被陷之官弁军民人等。均著加恩免其治罪。并著署伊犁将军荣全篇行宣示。宽其既往之愆。予以自新之路。该官弁军民人等。务各激发天良。共保地方。毋任回匪再行窥伺。至该处人众。颠沛流离。情形困苦。殊堪堪轸念。并著该署将军妥为抚恤。毋令失所。用副朝廷恫瘝小民至意。　　

○谕军机大臣等、荣全奏、探道西进。布置后路机宜。并请饬催杜嘎尔迅拨马队。杜嘎尔奏、筹办调往伊犁各队。并派员接统筹达尔济所部官军。暨捦获贼供情形各摺片。荣全现已行抵科布多所属扎哈沁之沙扎盖台。所有筹办驼马及留备后路接济。均尚周妥。惟从此西进。天气严寒。程途荒僻。殊深廑念。荣全勇于任事。不避艰险。甚属可嘉。著即激励官兵。探道前进。早抵伊犁。妥为经理。其后路转运各事宜。仍著奎昌、多布沁扎木楚、常顺、文硕、妥速筹办。不得稍有贻误。索伦官兵。远在苇塘子。流离日久。缓急难恃。自非得力劲旅。不足以壮声威。杜嘎尔现已令吉尔洪额。讷苏肯整队起程。并因应放饷银。咨商庆春。先由部拨荣全军饷内截留银五万两。交口北道办理月饷。下余解营赶办各项。自因移缓救急起见。著庆春即行拨给应用。并著奎昌、多布沁扎木楚、于乌城饷银内提拨五万两。解交荣全。以抵截留之款。杜嘎尔务当饬令吉尔洪额等。迅速拔队前进。毋稍迟缓。经过乌科台站应备各项。并著奎昌等豫为筹备。毋致沿途阻滞。是为至要。杜嘎尔请拨锅帐五百分。本日已谕令工部照数拨给。该副都统赶紧派员领取。以资应用。并将该副都统所部各营现有锅帐。先行凑齐。饬吉尔洪额。讷苏肯。迅速西进。不得藉词耽延。达尔济所带之队。杜嘎尔拟派参领贡果尔接统。并先令营总鞥克巴雅尔暂行管带。著即饬令其贡果尔。星速前往统带。察哈尔官兵。在翁音河一带扼扎防守。期与乌库两城声势联络。刻下败残余匪。窜往何处。据获贼任发汶供称。贼首马受等是否被杀。并未确知等语。仍著杜嘎尔查明具奏。一面确探贼踪。认真追剿。迅埽逆氛。所有任发汶供词。并著咨送奎昌等核办。记名副都统成山、侍卫永德、业已到营。杜嘎尔当督同该员等。将所带队伍相机布置。协力防剿。毋误事机。荣全另摺奏保经理台站采办驼只尤为出力各员。已照请奖励。其余正台帮台出力人员。并著奎昌、多布沁扎木楚、常顺、文硕、俟西进太兵过境后。查明分别请奖。荣全又奏接据伊犁被难官员来禀情形。本日已明降谕旨将该官弁等免其治罪。并令荣全妥为抚恤矣。该处官民感戴国恩。不为俄人煽惑。其志可嘉。所有各营官员。著仍以原职分管各众。并准以喀尔莽阿暂署锡伯营领队图记。各营事务。即责令一体照料。仍著荣全到伊后。察看情形。多方激劝。以固人心而维大局。将此由六百里各谕令知之。　　

○以内阁学士讷仁署镶黄旗汉军副都统。　　

○以故翰林院五经博士孟广均子昭铨袭职。　　

○以扎萨克图汗、扎哈沁、等旗办理台站出力。赏二等台吉丕淩哩扎木楚头等台吉衔。梅楞仲兑等花翎。余升叙有差。　　

○句到朝审情实罪犯。停决绞犯一人。余三人予句。　　

○甲申。谕内阁、本年各直省办理秋审人犯。经刑部由缓决改情实者。山东省有五起之多。该抚并臬司于秋谳重犯。未能详审核议。著交部查明分别议处。嗣后各将军府尹督抚等。务当督同所属。遵照定例。酌核案情。悉心究拟。固不可失之刻核。亦不可惑于救生不救死之说。故从轻减。总期执法持平。无枉无纵。用副明慎用刑至意。将此通谕知之。寻吏部议。山东巡抚丁宝桢。按察使李元华。均照失出例降一级调用。布政使文彬降一级留任。得旨、均著准其抵销。　　

○谕军机大臣等、瑞云奏、遵旨拨兵防堵要隘一摺。凉州地方辽阔。要隘甚多。现经瑞云将王仁和所部分拨三营。防守永昌等处。其郡城以南。亦经挑派旗绿两营。安插各隘防堵。所筹尚属周妥。即著瑞云督饬派出各军。实力巡防。遇贼即击。毋稍疏懈。凉州兵力本单。除分防各路外。止賸王仁和马步二营。甘州之扁都口地方。亦时有贼匪窜突。凉防兵勇。遇有缓急。抽调为难。瑞云已饬令王仁和添募二营。合满汉兵勇防剿北路。所有该军粮饷。即著左宗棠饬令驻凉营屯局。就近拨发。以济军需。瑞云此次抽出旗录二营官兵行营口粮。著一并饬令营屯局按月照支。毋令缺乏。如有贼股窜近。仍著穆图善就近拨兵应援。以固要地。平番县境各隘。著豫师督饬各军。认真防剿。不得稍有疏虞。瑞云在任多年。办理凉州一切事宜。尚为得力。现因抱病。有恳请开缺回旗之语。该副都统前次告病摺件。并未递到。该处防务紧要。瑞云未可递离。著穆图善就近派员查明该副都统病势如何。是否即能痊愈之处。迅速据实具奏。将此由五百里各谕令知之。
  </div>
  <div class="pagination">
   <a href="清实录同治朝实录_page433.html">
    上一页
   </a>
   <span>
    ...
   </span>
   <a href="清实录同治朝实录_page429.html">
    429
   </a>
   <a href="清实录同治朝实录_page430.html">
    430
   </a>
   <a href="清实录同治朝实录_page431.html">
    431
   </a>
   <a href="清实录同治朝实录_page432.html">
    432
   </a>
   <a href="清实录同治朝实录_page433.html">
    433
   </a>
   <span class="current-page">
    434
   </span>
   <a href="清实录同治朝实录_page435.html">
    435
   </a>
   <a href="清实录同治朝实录_page436.html">
    436
   </a>
   <a href="清实录同治朝实录_page437.html">
    437
   </a>
   <a href="清实录同治朝实录_page438.html">
    438
   </a>
   <a href="清实录同治朝实录_page439.html">
    439
   </a>
   <span>
    ...
   </span>
   <a href="清实录同治朝实录_page435.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
