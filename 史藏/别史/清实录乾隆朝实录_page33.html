<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 33 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 33 页/共 1860 页</h1>
    <div class="content">
○以鸿胪寺少卿李凤翥、为浙江乡试正考官。侍读李清植、为副考官。兵部侍郎姚三辰、为江西乡试正考官。司业开泰、为副考官。编修孙灏、为湖北乡试正考官。吏部郎中陈其凝、为副考官。　　

○壬午。上诣皇太后宫问安。　　

○恩赏丁忧翰林余栋、内库银五百两。　　

○礼部议、暹罗国使臣昭丕雅大库、代伊国王呈请恩赏蟒缎大袍一二件。又该国造福送寺需用铜觔。欲赴粤采办七八百斤。查旧例赏赐已有蟒缎蟒纱等物。铜铁出洋。久经严禁。该国王所请。应毋庸议。得旨。暹罗国远处海洋。抒诚纳贡。除照定例给赏外。著特赏蟒缎四匹。至采买铜觔一项。该国王称系造福送寺之用。部议照例禁止。不许令其采买。固是。今特加恩赏给八百斤。后不为例。　　

○癸未。给京员养廉。谕总理事务王大臣。国家命官分职。亮采宣猷。固欲各矢公忠。共襄国事。然必俯仰无忧。而后可以专心效职。朕临御以来。洞知京员俸禄所入。未足供其日用。深为廑念。祇以量入为出。国有常经。必须筹画周详。始可施行久远。今查得户部有平余银两。系各省与正供随解之项。每年约有十六七万金不等。此项银两。在内在外。原存贮以备公事之用者。若即以分给部院办事之人。作为养廉。于情理亦为允协。著总理事务王大臣等、查明部院各衙门事务之繁简。官员之多寡。其原有饭银。已足敷用者。无庸赏给。其不敷者。酌量加添。其向来并无饭银者。酌量给与。至翰詹京堂等衙门。虽事务不繁。而淡薄较部院更甚。均当令其一体沾恩。可按数分派。详悉妥议具奏。再外省武职俸禄之外。尚有心红纸张。及亲丁名粮之属。而旗员别无养廉。此亦久廑朕怀者。前已加恩、将步军营之章京等、量给空粮。资其用度。今参佐等员。其有空粮者。无庸赏给外。其未经赏给者。亦应照例分别赏给。以昭朕优恤文武臣工之至意。总理事务王大臣。其一并妥议具奏。　　

○礼部议、贵州学政邹一桂奏、思南府属蛮夷长官司正长官安守仁。安化县土主簿杨世正。俱由廪生承袭。广西学政潘允敏奏、土司徐国丞。由生员承袭。俱呈请一体乡试。得旨。准其一体乡试。　　

○江南河道总督高斌奏请、京口地方。专设千总一员。调拨河兵五十名。责令该千总督领修防。统归扬河江防河营守备管辖。京口厓岸岁修工程。饬令镇江府水利通判承管。以专责成。下部议行。　　

○赐恤巡哨落水身故庙湾守兵周大奇如阵亡例。　　

○甲申。禁泰山香税。谕总理事务王大臣。自古山川有能出云雨者。天子秩而祀之。而五岳之礼尤重。非有朝命。不得致祠。然王立大社。而州党又各有社禜之祭。则春秋祷赛。庶民各就其所敬信、而竭诚焉。亦礼俗之可以情假者也。泰山旧有碧霞灵应宫。远近瞻礼者、轨迹相望。必先输香税于泰安州。然后许其登山。税约岁万金。自前明以来。相沿未革。朕思东方物之所生。天地盛德之气之所发也。故传称触石而起。肤寸而合。不崇朝而遍雨乎天下者。惟泰山。则春祈秋报。黎庶辐辏。在国家亦宜顺达其情。若使力艰于输税。而不得登山。非所以从民之欲也。其富民乐施。多寡任意。准守祠人存贮。以修葺舍宇。平治道涂。有司不得干预。谕到即镌石树祠。用垂永久。　　

○命正经界。杜争讼。谕、朕闻滨海之乡。土地坍涨不常。田无定址。于是豪强得恣侵占。而争端日兴。其责在地方有司。熟悉土宜。按制定法。弭衅于未然。而平其争于初发。则可谓良吏矣。夫州县有司。非尽不知爱民者。特以田土情形。未能稔悉。不得不寄耳目于吏胥。而滑吏奸胥。又往往与土豪交通。变乱成法。予夺任意。弱肉强食。为厉无穷。讼狱繁兴。端由于此。至若沿海新涨之沙。邻邑互争。有司又各袒护所属。益滋纷扰。此皆徇私而未识大体者。朕以天下为一家。而州县官、各膺子民之责。亦当体朕之心以为心。又焉忍伸此屈彼、长其奸而导之攘夺哉。前此海滨要地。增设大员弹压。果其秉公查勘。经理得宜。应即令界址划然。各归其产。不当迁延岁月。仍假奸民之便。而使穷黎久致失业也。夫奸豪不惩。则无以安良善。经界不正。则无以杜争端。该督抚应饬所属亲民之员。毋以姑息怠缓从事。庶令民业各正。而争讼亦自是少息矣。　　

○户部议覆、河南巡抚富德疏称、南阳县地方复设南召县治。南阳县拨换拨归南召县地、一百九十四顷二十四亩五分零。南召县拨换拨归南阳县地、三十三顷一亩三分零。其人民户口。即照拨换拨归地界、分隶稽查管辖。从之。　　

○乙酉。禁百工当官贴费。谕总理事务王大臣。闻江浙地方。一应百工技艺。奉官役使。名为当官。久经严禁。而地方官并不遵照功令。更兼吏胥从中舞弊。凡有工作。不论公私。总以当官为名。短发工食。并有竟不给发者。如匠役不能亲身应差。则暗中歛钱相助。名为贴费。官则徇私。吏则中饱。种种弊规。累民实甚。夫百工勤手足之力。一日所得。仰事俯畜。仅足资给。何堪私役滋扰。该督抚应严行禁止。除公事照例给发工食。不得短扣外。总不许以当官名色。扰累斯民。倘不肖有司。阳奉阴违。或经访闻。或经题参。朕必将大小官员。分别处分。尔等可寄信该督抚知之。　　

○镶黄旗汉军都统纳穆图奏、旗人已经卖出房地。令户部赎还。给与本人。得旨。此项入官坟园地亩。赏还本人。乃朕格外之特恩。今将户部存留地亩。与拨给庄头之地亩。彻回给还本人。事属可行。若将已经卖出之地亩。复行赎回给还。事觉纷扰。即以官地抵还。亦为不便。此一项著八旗照此遵行办理。　　

○赏暹罗国王参立拍照广拍马呼六坤司尤提雅菩挨、锦缎。王妃、缎纱。及正使郎三立哇提、二贡使郎曝理哇振。三贡使坤史璘吥者哪、四贡使文备匹迈底等。缎疋有差。　　

○赐恤奉差漂溺身故之广东黄冈协守备余继祖、如例。　　

○旌表守正捐躯之广东徐闻县民麦圣清妻陈氏。　　

○丙戌。上诣雍和宫梓宫前。行月祭礼。　　

○诣皇太后宫问安。　　

○遣官祭火神庙。　　

○命纂修礼书。谕总理事务王大臣。朕闻三代圣王。缘人情而制礼。依人性而作仪。所以总一海内。整齐万民。而防其淫侈。救其雕敝也。汉唐以后。粗备郊庙朝廷之仪。具其名物。藏于有司。时出而用之。虽缙绅学士。皆未能通晓。至于闾阎车服宫室饮食嫁娶丧祭之纪。皆未尝辨其等威。议其数度。是以争为侈恣。而耗败亦由之。将以化民成俗。其道无由。前代儒者。虽有书仪家礼等书。而仪节繁委。时异制殊。士大夫或可遵循。而难施于黎庶。本朝会典所载。卷帙繁重。民间亦未易购藏。应萃集历代礼书。并本朝会典。将冠婚丧祭。一切仪制。斟酌损益。汇成一书。务期明白简易。俾士民易守。著总理事务王大臣、会同该部、从容定议。　　

○训文武官弁和衷。谕、兵民虽分两途。同属朕之赤子。全赖地方文武官弁。明晓大体。不存丝毫庇护之见。使民皆安分守业。兵各恪遵纪律。始能彼此安辑。称朕一视同仁之意。乃文武官弁。克体斯意者颇少。每见文官有意庇民。凡遇兵民互争之案。辄指兵丁为生事。而在民之曲直。不甚推求。武弁则有心庇兵。遇有犯违法令。扰害百姓者。并不即将名粮革除。移交有司审理。甚至有代为剖白。以致兵骄民怨。法纪废弛。设有司执法。反以为有损颜面。心怀不平。似此挟私构衅。甚非设官治理兵民之本意也。朕思文员通晓文墨者尚多。见理稍明。且系外籍之人。与民尚属疎远。私意易除。武弁则半系本地行伍出身。兵其同类。加之平日未尝学问。识见浅陋。庇兵之风。尤为难化。嗣后各直省督抚提镇。及驻防将军都统等官。务宜严饬属员。一洗积习。倘有仍存私见。袒护兵民者。立即严参重处。庶官弁各知和衷。兵民相资为理。而地方共享宁辑之福矣。　　

○直隶总督李卫、疏陈易州山陵驻防员役供应事宜。一、易州山陵。岁约需员役白米一千石。次白米二百石。江米一百石。漕米九千石。行文仓场总督。于漕船抵津时。豫酌按数截留。该帮领运千总。于天津雇船运至白沟河水次。先将样米呈送陵部验明。由坐粮厅及该管道委员监收后。按数给发。将给过支剩米数。岁底报部。一、截漕水运白沟一带地方。每年将及起运时。遴委干员。募夫挑浚淤浅。一、截拨漕粮。遇乾浅水大之时。仍由白沟河起载。陆路至易州。若北河水势通畅。竟从北河起运。一、天津至白沟沿河地方。向有营汛。照旧催儧。其霸州、任邱、雄县、等添设汛房。每汛设兵五名。建房三间。催儧巡查。汛兵于附近各营抽拨。一、雄县西关桥梁。宜修葺。以便重运停泊。一、白沟河镇西岸园地。建仓廒二十间、存贮。一、易州城有入官房五十五间。改作仓廒。并于隙地内、酌量添造。一、易州城、白沟河、两处。各设仓夫看守。一、拨运漕白米石。照蓟州之例。每石给耗三升九合。其三色白米。亦照例减半。每石给耗一升九合。按年造册奏报。一、山陵应需祭祀牛羊豆草。并各员役俸饷。俟礼部等衙门题定后。按期题拨。依价采买。一、易州运送米豆草束车价银两。照蓟、遵、丰、三州县、准给脚价之例、支给。一、山陵应需柴炭槽面及冰块。于司库地粮存公银内拨给。一、山陵祭祀牛羊。日支豆草。并供应包衣礼部兵部苇白柴炭冰块等项。饬令附近州县。照例豫备供应。于办公银内动支。均下部议行。　　

○以漕运总督程元章、署礼部侍郎。松江提督补熙、为漕运总督。　　

○以高攀桂、为河南河北镇总兵官。项朝选、为福建建宁镇总兵官。　　

○丁亥。禁四川私派番民。谕总理事务王大臣。四川松潘镇各番。输诚效力。恭顺多年。朕叠沛恩膏。俾各。休养得所。已将口里口外本年应纳正赋。通行豁免。示朕抚恤远番之意。兹闻从前各番额赋之外。镇将各衙门有私自派收之项。每年收谷。六族、包子寺、元坝寒盻七族、等寨。青稞四百余石。以为公务之用。又该镇衙门。收西路峨眉、七布、二寨。热雾、十二寨。红土坡、腊、白、三寨。小麦青稞等项。又收所属各寨折草价之青稞。及红花、雄溪、云屯、望山等处关堡折租银两。又漳腊营收羊峒、东败、王亚、寒盻、等寨。叠溪营收梁贡、黄包喇、等寨。大姓、葫芦、皮袋、等寨。小麦青稞等项。又遇刨挖贝母之年。该镇及镇标中营平番营等衙门。令平番所属各寨。交收贝母。似此额外私徵。甚为番民苦累。亟宜概予蠲除。以苏番困。嗣后松潘镇属番寨。除按年输纳正赋外。一切镇将衙门。不得丝毫派歛。倘有仍沿陋习。暗中索取者。经朕访闻。必严加治罪。著该抚及提督、遵朕谕旨。严行禁革。并通行晓谕各番寨地方知之。　　

○又谕、从前北路军需内。有运送科卜多截留察汉叟尔等处、应追脚价银二万九千余两。虽系商人承领。而起运之时。全数给发。是以截留之后。在于车驼户名下著追。已还过银一万四千余两。尚有一万四千余两未完。朕思车驼户、较商人更为贫苦。现今大兵既彻。营运无多。完项自属艰难。且多系并无家产之人。朕心深为悯恻。著将前项未完银一万四千一百四十四两九钱。俱行豁免。又商人赵位侯等、于观音保运送十八军需案内。除十二案李成功脚价应行扣追外。其余数案。多系因公赔累。情节亦有可原。且该商从前续办军需。有节省银二万余两。著该部查明。即以节省之项抵补。免其著追。　　

○户部议覆、云南巡抚张允随疏请、运京钱文。统于广西府建局鼓铸。东川钱局。截至乾隆元年春季停止。从之。　　

○以署山西大同总兵南天祥、为松江提督。　　

○戊子。大学士管川陕总督事查郎阿、参奏前任甘肃巡抚许容、隐匿灾荒。营私树党。得旨。革职解京治罪。　　

○以李质粹为直隶宣化镇总兵。　　

○己丑。两淮盐政尹会一疏称、两淮地方。水陆丛杂。陆路车辆头匹驮载。贩运盐觔。盈千累百。应与水路之船装。一并严禁。其年少妇女。孤行负卖。有关风化。应行禁止。至贫难小民。亦止许各自挑负易卖。不许结队成群。凑合兴贩。如过三人以上。仍行查究。至巡船兵役。系缉私所必需。照旧存留。下部议行。　　

○以国子监祭酒崔纪、为詹事府詹事。兼翰林院侍读学士。　　

○旌表守正被戕之江苏金坛县烈女王氏。　　

○庚寅。谕吏部。嗣后同知、通判、知州、知县、等官引见时。有奉旨以应升之缺记名者。应俟该省有应升之缺。尔部奏闻请旨补授。若该员甫经到任。即令升往他省。则仆仆道途。未免劳费。倘他省有紧要缺出。一时不得其人者。准将此项记名人员奏闻。至于京官记名者。不拘此例。　　

○总理事务王大臣议覆、川陕总督查郎阿奏、军营倒马。如已满五年之限。免赔桩银者。即以余马拨补。止扣皮脏银五钱。如未满年限者。仍按年分赔桩银。亦即以余马拨补。均免其找银五两。至各营牧放余马。每百匹、准岁报倒毙六匹。多者赔补。应如所请。从之。　　

○礼部议覆、顺天学政崔纪奏、一、生员无抗粮包讼等事。岁底五生互结。应停。一、生员告切已呈词。先令教官挂号用戳。应停。一、误课三次详革。未免太苛。应改正。季考月课托故三次不到者。教官严饬。无事故终年不到者。褫革。一、生员牵讼。先革后审。应停。一、交纳钱粮。严立三限。今士子欠粮者渐少。应改正。上户富生、岁底全完。中下贫生、开岁二月四月全完。逾期始行详革。革后全完。仍准开复。委系赤贫。暂免详革。一、生员加等拟罪之处。停止。一、完粮后方准收考。应停。一、被褫后不许出境。应停。从之。　　

○是日起。上以孟秋享太庙。斋戒三日。　　

○辛卯。谕总理事务王大臣。外省知县。由正途出身。任内无参罚者。按其资俸行取来京。以主事补用。其有廉明公正之员。或因公挂误。与例不符者。亦准督抚保题。此古三载考绩之意。所以简贤能、录功最也。但各部主事。设有定额。一年之中。出缺无几。又有应补之人。则行取来京之员。挨班选授。三年内必不能用完。而下次行取之期又至。日积日多。势将有迟至四五年不能得缺者。朕思此等人员。服官供职。著有成效。故特予行取以优待之。今令其遽离原任。需次选曹。在彼既不免守候之苦。而外任转少一谙练之县令。殊为可惜。所当酌量变通者。嗣后行取届期。该部将合例之人具题后。知会督抚、照武官保举注册之例。仍留本任办事。俟单月缺出。按俸铨补。得缺之后。给咨引见。再赴新任。庶各员不至去官守选。转多壅滞之虞。而外吏得以驾轻就熟。仍司牧民之职。其如何定例之处。著交吏部详晰妥议具奏。　　

○裁五城巡检。谕、国家设官。所以宁人也。京师为辇毂之地。五方之人。云集辐辏。是以于五城分命满汉御史、及兵马司正副指挥吏目等官。纠察而稽查之。又有步军统领。专掌九门巡捕。营员查匪类、缉盗贼、察赌博、等事。犯者、轻则自行惩治。重则送部究拟。立法亦綦详矣。嗣以外城街巷孔多。虑藏奸匪。各树栅栏。以司启闭。因而设巡检官数十员。于在京考职候选杂职人员内、拣选补用。此等之人。本系微职。一膺斯任。妄谓得操地方之权。所用衙役。率皆本地无藉之徒。望风应募。遂于管辖之内。欺诈愚民。遇事生风。多方扰累。甚至卑陋无耻。散帖歛分。苛索银钱。官役分肥。于地方并无查察防范之效。而司坊各官。反得推诿卸咎。又安用此冗杂之员也。著将巡检概行裁革。其栅栏仍照旧交与都察院五城、及步军统领、酌派兵役看守。至裁退之各巡检。著都察院分别等次。交部酌量补用。其未补者。仍归伊等原班铨选。　　

○命查勘江南江西被水乡村。酌免本年额赋。　　

○命侍读李清植、编修张若霭、以原衔充日讲起居注官。　　

○直隶总督李卫、遵旨详议、一切新旧营田。交各该州县管理。如本任事务匆忙。即委所属佐杂协办。并饬各该道府厅州稽察督理。其续报营田。借给工本。以及水田改旱、应行事宜。俱由本属府厅州申详该道核转。再令该道等劝导查察。如州县实力督课。三年之内。著有成效出色者。各该道府厅州详司核保照卓异例。不论俸满即升。倘因循作弊。即行揭报。滥举徇庇。亦即查参。又营田州县内。如丰润、霸州、天津、永年、新安、玉田、文安、大城、磁州、等九州县。或营田数少。或治大事繁。嗣后缺出。于现任州县内。拣选才具优长、熟悉水利之员、题调。下部议行。　　

○壬辰。训直省督抚纠劾察访之弊。谕总理事务王大臣。督抚为封疆重臣。一省数千里之间。吏治民生寄焉。所以激浊扬清。风示群吏者。莫要于纠劾贪暴刻深苟且昏惰之守令。所以移风善俗。绥靖良民者。莫要于访拏地棍衙蠹。生事不才之生监。然是二者。真知确见而尽得其实。其道甚难。何则。督抚所以寄耳目者。不过二三投契之监司。或朋好族姻。及多年相信之家仆。凡人公正无欲。忠信不欺。而才智又能不为人所欺者。千百中无十一。倘寄耳目非其人。则将以除奸而转为售奸之薮。将以剔弊而适开丛弊之门。其颠倒枉直。扰害闾阎。有不可胜言者。盖守令之巧诈者、多工于掩饰周旋。而安静悃愊、清白自守之吏。率不能迎合监司。弥缝督抚之左右。苟寄耳目者。以私意为爱憎。以毁誉为公评。漫听浮言。捏构条款。督抚信为诚然。或且惟恐不然。则弹章朝上。众口夕哗。纵复自悔。熟能认过。深文苛法。务实其事以自直。朕所前闻。往往若此。至于劣生棍蠹。访闻不实。片纸发行。即时扭解。纵能虚心体察。昭雪释除。而其人已身残家破矣。又况棰楚之下。何求不得。诬证屈服者。沈冤岂能更白乎。夫政贵有经。事求得实。督抚果能公忠体国。实意为民。于所属守令。平日讼狱催科、驭吏临民之实迹。一一留心而察之。其人之明暗公私仁暴。十可八九得。然后验以民情之向背。酌以众论之参差。则举劾自无大谬矣。至于劣生棍蠹。剥蚀地方。良懦编氓。莫不痛心切齿。特无力首告。恐转为所害耳。如果谆切晓示。凡被害之家。许据实上控。不以越诉格而不行。立即亲提证据。审实无虚。重惩不贷。其诬告者。罪亦如之。则法在必行。民知可信。将宿恶寒心。朋奸歛迹。既无用以蜚语流言、循访拏之故事。而怀怨挟讐。欲相倾陷以快其私者。更何以逞焉。继自今各直省督抚、宜争自砥砺。布实德于斯民。以无负朕委心倚任。俾专制一方之至意也。　　

○吏部议覆、浙江道监察御史八时泰奏称、满洲举人进士出身之中书主事以上等官。升用翰詹衙门。如系熟练部务之员。该堂官奏留办事。无庸开缺。其不行奏留者、照例开缺。蒙古官员降调。降至从七品以上者。以原衔借补中书。降至八品以下者。以原衔借补司务。情愿补笔帖式者。于考取各项笔帖式轮用一次之后。补用一员。应如所请。从之。　　

○是月。直隶总督李卫奏报、雨雹损伤庄村。并督捕蝗蝻情形。得旨。今年直隶三春雨泽。可谓浩荡天恩。入夏以来。虽已得雨。而尚欠沾足。初二之雨。今复隔七八天矣。朕日夜望雨。殊觉忧郁。若十日内不雨。则年成减几分矣。且有蝗蝻之灾。岂吾君臣措施。有所剌谬乎。　　

○又奏、易州恭建山陵。一路桥梁。豫为完备。其长新店街道。照依卢沟桥街口。铺盖厚石大版。一律坦平。得旨。好。卿委员作速办理。一面报部。一面动项趱修可也。　　

○又奏、泰宁镇官兵衙署营房。虽分官员兵丁。自行居住。原为守护山陵亿万年永远之计。初建时、必须详慎经理。向背合宜。请令该镇会同钦天监、于梁各庄等处。就近选择。得旨。著照所议行。仍将此旨。知会总理工部怡亲王等、令其协同办理。　　

○又奏、巡查盐枭情形。得旨。此事阿扬阿并未陈奏。卿但尽心办理。若果问心无愧。他人之萋菲。岂能动朕。是以朕之保全诸臣。皆诸臣之自保全也。何则。朕岂能以已之好恶。为朝廷用人去取之章本乎。　　

○江南总督赵宏恩奏、江南徐州、江西赣州等处。被水情形。得旨。被水州县如此之多。淹毙人口。亦复不少。此皆我君臣政治失宜。上干天和之所致也。若视以为泛常。而于赈恤之间。再复不尽心办理。则所谓不具人心者矣。　　

○大学士兼吏部尚书、总理浙江海塘、管理总督事务嵇曾筠奏请、宁绍台道赵侗敩。调补盐驿道。得旨。照卿所请谕部矣。浙省盐务。未能整顿。试如卿所云。朕思能整顿之人莫若卿。而整顿之法。莫若不避劳而不避怨。若云恐于国课有亏。不妨据实奏来。朕为民有所不惜也。前已降旨。令大学士等转传矣。　　
</div>
    <div class="pagination">
<a href="清实录乾隆朝实录_page32.html">上一页</a><span>...</span><a href="清实录乾隆朝实录_page28.html">28</a><a href="清实录乾隆朝实录_page29.html">29</a><a href="清实录乾隆朝实录_page30.html">30</a><a href="清实录乾隆朝实录_page31.html">31</a><a href="清实录乾隆朝实录_page32.html">32</a><span class="current-page">33</span><a href="清实录乾隆朝实录_page34.html">34</a><a href="清实录乾隆朝实录_page35.html">35</a><a href="清实录乾隆朝实录_page36.html">36</a><a href="清实录乾隆朝实录_page37.html">37</a><a href="清实录乾隆朝实录_page38.html">38</a><span>...</span><a href="清实录乾隆朝实录_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
