<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 312 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 312 页/共 1860 页
  </h1>
  <div class="content">
   ○诣皇太后宫问安。　　

○是月直隶总督高斌奏查定例、农民值青黄不接时。领借耔种口粮二项。耔种免加息秋收后、止将本数还仓。口粮酌秋成分数。其八分以上者。加息还仓。直隶顺天等府州厅。上年被灾。今春又值少雨。所有贫户新旧借贷口粮。恳恩免其加息。奏入、报闻。　　

○又奏、直属本年夏月。旱象已成。忽得甘霖大沛。嗣后雨旸时若。秋禾十分长茂。转歉为丰。皆由皇上至诚感通所致。得旨。览奏曷胜欣慰。但云朕诚感通。则实愧当。非谦词也。若云朕诚感通。则春麦失收。彼时岂有不诚。而今始诚乎。总之望岁之诚。无时或已。任重道远。通与不通。均非思议所及矣。　　

○江苏宣谕化导使编修涂逢震、御史徐以升奏、奉旨宣谕化导。业经遍谕淮、徐、扬、海、四府州属。并报秋成丰稔情形。得旨。欣慰览之。至宣谕一事。尤应以实心化导。而不可稍涉文饰也。　　

○江西巡抚塞楞额奏、江省蛟水陡发。广信、饶州、抚州、三府属。居民被淹。惟德兴一县。地处万山中。水长三丈有余。衙署城垣仓廒。多有冲塌。居民淹毙甚多。宜黄玉山乐平、次之现查明被灾户口。动仓谷先赈一月口粮。得旨。所奏俱悉。加意抚恤灾民。毋致失所。　　

○闽浙总督、调任两广那苏图奏、福建山海交错。民俗刁悍。一岁产谷、不敷口食。半取给于官仓。所有来春粜借之项。宜乘秋收购贮。台湾一府孤悬海外。并无土著半属游惰。现巡台御史熊学鹏、倡议垦荒。海疆重地。所虑者不在生熟各番正恐无藉棍徒。偷渡蜂聚。目下之利甚少而将来有事。办理甚费周章。臣蒙恩己调两广既有所见。不敢不据实奏明。得旨。此奏甚是。知道了。　　

○又奏、遵旨调补两广总督、随将印信交抚臣周学健、即日起程赴任。得旨。览。因汝督抚二人不和。则事必有掣肘。是以调用然自汝至福建。虽无陨越之失。亦无大过人之处。今至粤省。必黾勉从事。以盖前愆可耳。　　

○浙江巡抚常安奏、浙省七月以来。晴雨调匀。除被水处、现在查勘外。其余中晚二禾。可望丰稔。海塘大汛将过。亦俱稳固等语。得旨。所奏俱悉。浙省此数年尚属有收。即今被水之处。加意抚恤。自不至失所。亦属易办。但汝意颇以此为讳。而必欲为丰亨豫大之说。甚非朕所取也。　　

○浙江布政使潘思榘奏、浙省杭、湖、绍、严、各府属。因七月初旬。风雨骤作。田禾人口。俱有损伤。惟严属淳安、被水更重。已会同抚臣、动支库银二万两、仓米一千石、查赈。并衢属之常山、开化、水灾亦重。动支库银五千两。委员赈恤饬令亲诣村庄。逐一勘给。得旨。此等事。正汝地方官切已要务。必毋滥毋遗。以期实惠及民可。　　

○署湖广总督鄂弥达奏、本年八月十四日。奉到谕旨。鄂弥达自署任以来。所奏事件、甚属稀少。湖广两省、地广事繁。岂无应奏之事。可寄信询问训饬之。并著议台臣张汉奏请、疏通水利一摺。伏思有关国计民生之事。非灼见确知。不敢冒昧琐渎。即如水利一事。荆襄一带。当洞庭江汉之冲。上流多壅。即下流易溃。总缘民间堵截筑垦。以致滞塞。其间孰淤险。宜＜??锍-釒＞宜杀。必俟亲身查勘后、酌议具奏。得旨。看汝有姑息终老之意。非长策也。　　

○又奏、湖南北今年雨泽调匀。岁收丰稔。米价平减。得旨。年谷顺成。固朕所欣慰。而汝自到任以来。总无善政实迹。以慰朕怀。值此有年。汝心不益放耶。则又朕所忧也。　　

○又会同湖南巡抚蒋溥奏、靖州属之绥宁县地方。出产矿砂颇旺。请开采鼓铸。得旨。若在他处。又何不可之有。绥宁相近苗地。何不为久远之图。而但顾目前之小利耶。不准行。　　

○湖南巡抚蒋溥奏、遵科场例。每举人一名。取录科举百名。业经札致学臣、将定例晓示。得旨。所奏俱悉。覆试一事。秉公详慎为之。切不可复蹈因循之弊。　　

○山东巡抚喀尔吉善奏、拏获空子教匪人朱廷谦等、据供河南、湖广、多有传授。诚恐株连三省。请将现获首从。分别定拟。其余业咨豫楚两抚。密访有无。再行酌办。得旨。甚妥。应如此办理者。　　

○又奏、东省连岁偏灾。仓储未能充裕。现届秋成。例应买补。查黄黑豆并高粱之类。民间亦可资生。价值不甚昂贵。请动谷价。兼购分贮。遇歉、先动杂粮。次及谷石。其粜价仍归仓谷项下。得旨。应酌量地方情形办理者也。　　

○川陕总督公庆复、四川巡抚纪山奏、瓦寺土司属之余保泰、周起龙等、诬控土司桑朗容忠、克扣恩赏土兵银两。及私开硫厂。暗造军器。欲通准噶尔各款。本应按律问拟。但系外番。难以拘执常法。因将余保泰等、枷号发落。均遣川东极边地方安插。以靖衅端。得旨。即如此办理可也。　　

○庆复又奏、据西安布政使帅念祖呈称、陕省各标镇营兵丁。于乾隆五年。派拨护送准噶尔、熬茶夷使。至东科尔地方。无力制办行装。每名于肃州道库、借银三两。共五百八十五两。原议回营日、月饷内扣还。可否照西宁镇标、派往哈济尔卡路、等候夷使之马兵、每名赏银四两之例。一体免扣。得旨。著照所议行。该部知道。　　

○又奏、川省于七月十八九等日。大雨江涨。被水州县。业经会同抚臣查赈。至成都省会。冲淹房屋。虽旗民一体赈修。而旗下萃处满城。既无田产。又乏贸易。所有家具什物。多经水淹。都统永宁、每旗借给公项银。一百两。可否恳恩免其扣还。得旨。所奏俱悉。无庸特颁谕旨。卿即传旨赏给。应咨部者。咨部知之。　　

○又奏、川省泰宁协属、巴底土司。与打箭炉地方相近。现巴底安抚司纳旺、与伊叔汪扎、积有猜嫌。而纳旺系大金川土司之亲。汪扎系革布什咱土司之甥。从前革布什咱、被大金川抢占地方。今各借护亲为名。构兵相斗。虽不敢扰及内地。惟是相近西炉。宜加防范。现札商抚臣纪山、提臣郑文焕、明白颁谕。俾各知畏惮。得旨。此等虽属细事。亦不可忽视之。诸凡妥协办理。据实奏闻可也。　　

○署固原提督段起贤、谢署任恩。得旨。一切实力为之。不在多言。边方要地。尤非内省可比。勤慎为之。　　

○甘肃布政使徐杞奏、甘省临河近山地方。间有被雹被水。损坏房屋人口。照例分别赈恤外。其河东河西各属。连得甘霖。禾苗滋盛。可望丰登。但以七八两年。连获有收。粮价平贱。该省僻处边隅。素鲜外贩。若非官为采买。转有熟荒之患。得旨。欣慰览之。恐致熟荒。官为采买。甚善事耳。较之歉荒、为何如耶。　　

○四川提督郑文焕奏、前郭罗克、与阿里克、各酋目相仇。业与督抚公同酌定善后事宜。拣留汉土官兵四百余员名。驻扎经理。颁示禁约。各酋番革面革心。恪遵宪法。请彻所留官兵。各回营伍。得旨。所奏俱悉。不可谓己经了事。置之度外。尚宜时刻留心。　　

○两广总督马尔泰议覆、广东提臣林君升奏、拔募新兵。恐有任情冒滥等弊。请令镇臣于出巡时、将各协营本年拔募者。顺便考验。应如所奏办理。其督抚五营。及肇庆水师营。提标五营。及东莞、惠州、二营协。向系督臣提臣、亲自验补。毋庸议外。尚有不隶镇辖之广州协、增城营、请于镇臣因公赴省时、就近调验。亦应如所奏办理。至肇庆协、与督臣衙门同城。应同督标之兵。一体阅操。其平海大鹏、二营僻处滨海。所有员弁因公随带之兵。及按季派拨护饷者。止系数名。不能俱赴省考验。应听提臣于保题军装案内。委员一并查点得旨。依议行。　　

○又奏、调任闽浙总督、遵旨速赴新任。得旨。闽与粤俱边海要区。而闽之漳泉。风俗顽梗。尚须化导。是闽重于粤也。一切政务。不偏不倚。毋纵毋苛。勉力为之。以副朕望。　　

○署广东巡抚广州将军策楞奏、粤东民多游惰。习尚浮夸。有司以获免考成为幸事。大吏以顾惜一、已为了局。蒙恩简任封疆。每事励以实心。总期吏治民风。俱有起色。得旨。实力为之。固不可存欲速之心亦不可日久而视为泛常也。　　

○又奏、粤省地当濒海。倘遇盗贼窃发。惟赖舟师追捕。现甲兵之内。每见一经上船。即头晕呕吐。不能起立。皆平日未练所致。应照闽省。驻防水师旗分。一例办理。现详加筹画。酌定规条。加意训练。得旨。是。知道了。　　

○署广东布政使纳敏奏、抵粤以来。地方情形。已得大略。一切政务。上有督抚。下有州县。群咨博访。和衷办理。倘意见偶有参差。亦不敢依违附和。得旨。总在汝实心任事。不可谓上有督抚。下有州县。将地方之事。一切置之膜外也。　　

○署广东提督陈训奏、巡阅营伍。修整营汛烟墩了楼等项。不敢稍怠。再、经过高州、肇庆、等府。目击高下田禾畅茂。得旨。所奏俱悉。至营伍之整饬。谁不如是陈奏。而废弛者实多。则外省之弊。大率可见。以后、朕亦惟观其行而后听其言耳。　　

○广西左江镇总兵杨刚奏、粤西镇安府、归顺州、等处。与交趾保乐地方接壤。现匪徒莫保、与黎氏有仇。集党报复。督镇官率兵坚守。谅匪徒不敢窜入内地。得旨。但固我防御。使彼不敢扰、斯可耳。岂宜豫料其不滋扰。而遂弛我防御哉。　　

○又奏、现缘交趾保乐地方。被匪徒占踞不靖。保乐、距内地之镇安府边界不远。当即会同驿盐道王河、沿边踏勘。再、匪犯李捷三、廖士美等。现留心踩缉。务在必获。得旨。查办边隘之事。甚有关系。须无欺无隐。周详慎重为之。至李捷三二犯。尤应严缉务获。以靖地方人心者也。

　　

大清高宗法天隆运至诚先觉体元立极敷文奋武孝慈神圣纯皇帝实录卷之二百二十三



大清高宗法天隆运至诚先觉体元立极敷文奋武孝慈神圣纯皇帝实录卷之二百二十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆九年。甲子。九月。乙亥朔。谕内阁、朕令翰林科道。轮进讲章者。原以讲明义理。裨益学问也。若臣工有欲行陈奏之事。自应明白直陈于君上之前。何得借讲书之名。以巧用其术。如黄明懿今日之讲章。朕披览之下。觉其意有所指。因召见面问之曰。汝之讲章。为书义而发乎。抑因时事而发乎。伊奏曰、实因今岁北闱科场。搜检太严。及于亵衣下体。头场二场。搜出怀挟只四十余人。而闻风退避散去者。遂至二千余人之多。士气沮丧。有关国体等语。国家之开科取士。原欲得真才实学之人而用之。怀挟作弊。行类穿窬。乃最恶劣之习。大有害于科场者。朕早已闻知。先期告诫。至再至三。而伊等怙过不悛。头场搜出二十一人。二场搜出仍二十一人。即此数亦不为少矣。岂黄明懿犹以为少乎。况贡院门外、抛弃蝇头小卷。堆积于墙阴路隅者。更不计其数。此皆何人者。谓朕不知乎。此豫备夹带、而临时变计者。且有含于口颊。而搜检时、咽入腹中者。至于头场题目。略觉闲冷。而交白卷、及不完卷者。遂有三四百人。此又不能夹带、而场中竟至阁笔者。其二场点名时、散去之二千余人。明系学问空疎。又见不能夹带。托言搜检太严。待士非体。以不愿应试。掩其无耻。又有谓番役人等、有意栽害者。前二场搜检时、曾有搜出经文。查与该生本经不合。比将番役锁拏一事。而造言生事之徒。遂以此为口实。岂四十二人。悉皆出于栽害乎。至于搜到亵衣之内。原属非体。若果无其人。则搜查官员过当之罪。自无所逃。朕前已明白降旨矣。今既有其人。则有不得不通行之势。此又谁之咎乎。且士子有于亵衣下体。怀挟经文者。此人心之大丧。而读书者之耻也。朕前旨谓深自抱惭。并非虚语。而士大夫亦应共愧共愤。默而不言斯已耳。犹且袒庇无耻者起而攻搜检之太过。则朕不得不明言矣。议者徒谓以一二人之无耻。累及千万人。孰不知此一二人。非市井之徒。非穿窬之盗。而即挟策应试千万人中之一二人也。搜查者岂能豫知其为有为无而分别之。设有所分别。彼怀挟者方得以藉口。设无所分别。而一概从宽。则将来裈裤中竟成怀挟之薮矣。夫使圣贤之经文。入人裈裤之中而不为怪。独怪搜检太严之失士体。则为是言之人。朕竟不能知其为何心矣。或者其亦出于此道者耶。夫稂莠不剪。则嘉谷不生。朕之剔弊除奸。本欲使怀瑾握瑜之人。脱頴而出。整顿颓风。培养士气。正所以崇国体也。而黄明懿反以为士气沮丧。其谬妄已极。此必有不肖之士子。造作浮言。互相煽惑。以鼠窃狗偷之行。而有摇唇鼓舌之风。朕若不亟为整理。不但士习日颓。无所底止。即伊等将来、亦不免清流之祸。朕心不忍。是以法在必行。以挽救之。黄明懿身为翰林。若欲建白谏诤。即当据实敷陈。今乃借进讲经书。隐讽时事。甚属奸险诈伪。著交部严察议处。　　

○又谕、去年朕躬谒祖陵。将军额尔图、指称办公敛凑兵民银两。经御史和其衷参奏。不可不审明办理。因特派尚书来保、前往审讯。兹据来保等、审明具奏。兵民银两。皆由众人情愿。并非额尔图勒派。其借用银两一项。亦量当时所需借用。尚无从中侵渔肥已情弊。额尔图惟欲一切办理妥善。并未虑及借用凑敛之事。与例不合。一味过侈。殊属非是。至盛京习俗。流弊已极。遇有些微之事。輙取众论沸腾。亦非善事。此皆该地方将军大臣等。应办正务。乃额尔图在将军任数年。未能整饬挽回。亦显系伊未尽厥职。伊因此案、已解将军之任。著回京候旨。　　

○四川巡抚纪山奏、游棍何如章、因巴底土司、与革布什咱、大金川构衅。捏造谕旨。耸令瓦寺土司。发兵拒守。被该土司桑朗容忠、察知其妄。即行押交汶川县收禁。讯明捏哄情由。得旨。何如章、著即在该地方立时处斩。并将罪恶、宣播军民番众等知之。桑朗容忠、窥破何如章奸妄情节。即行押交收禁。将造谋捏哄等处。一一究出。甚属可嘉。著赏给指挥使职衔。该抚传旨奖谕。并赏赐缎二疋。绸二疋。以示鼓励。该部知道。　　

○以右卫副都统准提保、调补江宁副都统。以江宁副都统霄格、调补右卫副都统。　　

○丙子。上御乾清门听政。　　

○谕、天津等处。添派驻防兵丁。并派往拉林阿勒楚喀地方、屯田兵丁之缺。应照原议、将八旗养育兵内。销除二千三百四名。但养育兵、特为养赡并无产业之孤独人等而设。若尽所出之缺。全行销除。则于旗人生计无益。著交与八旗。俟驻防屯田兵丁起程后。将每月所出养育兵缺。暂行减半销除。其余一半。著照常养赡孤独人等。展限三年。陆续销除。　　

○兵部等部奏、各省废弛营伍之督抚提镇、分别议处一疏、得旨。韩应魁、著以参将用。胡贵著来京、该部带领引见。又谕、硕色著照部议所降之级。从宽留任。朕念此系初次。是以格外加恩。从宽免其应得处分。倘各省、督抚提镇。视为故常。不加意训练。以致营伍废弛。若被查出。则非不戒视成必将伊等照例治罪。谭行义、成元震、完颜伟、俱著罚俸六个月。吴进义、著销去荐举纪录一次。平常纪录十次。尹继善、著销去加二级。纪录四次。俱免其降调。喀尔吉善、著销去纪录一次。免其罚俸。余依议。　　

○丁丑。上奉皇太后居畅春园。　　

○幸圆明园。　　

○礼部议覆、署贵州按察使宋厚奏、黔州民情好讼。士习未端。请饬学臣、令各属教官、严加月课。不得视为具文。应如所请。每月集文武生员于明伦堂。恭诵圣祖仁皇帝训饬士子文。及卧碑所载各条。并按月月课。书文之外。兼试策论。教官训迪有方。著有成效。督抚学臣、核实保举。否则分别议处。生员内、如托故三次不到。及无故终年不到。该教官详明学臣。分别惩戒斥革。从之。　　

○以翰林院侍讲学士石介、为太常寺卿。　　

○戊寅。上诣畅春园、问皇太后安。　　

○谕内阁、著各省总督、巡抚、提督。于所属副将内、慎选可胜总兵之任者。秉公保举。具摺奏闻。　　

○户部议覆、安徽巡抚准泰疏报、安省六月以内。大雨时行。河水陡涨。凤阳府属之怀远、寿州、凤台、颍州府属之阜阳、颍上、洼地被淹。又七月初四等日。风雨交作。蛟涨尤甚。徽州府属之歙县、休宁、婺源、绩溪、宁国府属之宣城、南陵、泾县、宁国、旌德、太平、池州府属之贵池、青阳、东流、太平府属之芜湖、繁昌、广德州并所属之建平、一十七州县。又安庆、宣州、建阳、凤中、四卫。田禾淹没。民房官舍城垣。多有坍塌。现飞饬印官确勘。设法宣洩。各属应完新旧钱粮。请暂行停缓。其不成灾之处。照例酌借耔种口粮。仍将成灾田亩。俟勘明分数。题请豁免。应如所请。分别极次大小饥口。动支存仓米赈恤。其歙、休婺绩、等四县。该抚称僻处万山。市米缺少。应令各属仓粮。先尽本邑散赈外。不敷、即于邻近州县拨协。再、贫生一项。如果被灾不能谋生。亦应照乾隆三年谕旨。饬该教官、造册申送州县。于存公项下、拨交本学匀给。事竣核实题销。得旨。依议速行。
  </div>
  <div class="pagination">
   <a href="清实录乾隆朝实录_page311.html">
    上一页
   </a>
   <span>
    ...
   </span>
   <a href="清实录乾隆朝实录_page307.html">
    307
   </a>
   <a href="清实录乾隆朝实录_page308.html">
    308
   </a>
   <a href="清实录乾隆朝实录_page309.html">
    309
   </a>
   <a href="清实录乾隆朝实录_page310.html">
    310
   </a>
   <a href="清实录乾隆朝实录_page311.html">
    311
   </a>
   <span class="current-page">
    312
   </span>
   <a href="清实录乾隆朝实录_page313.html">
    313
   </a>
   <a href="清实录乾隆朝实录_page314.html">
    314
   </a>
   <a href="清实录乾隆朝实录_page315.html">
    315
   </a>
   <a href="清实录乾隆朝实录_page316.html">
    316
   </a>
   <a href="清实录乾隆朝实录_page317.html">
    317
   </a>
   <span>
    ...
   </span>
   <a href="清实录乾隆朝实录_page313.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
