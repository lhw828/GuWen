<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 225 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 225 页/共 502 页
  </h1>
  <div class="content">
   ○以江西监造炮位、火药、出力。赏同知张赋林、蓝翎。道员邓仁堃等、优叙。　　

○予江西阵亡训导刘芳槐、典史王廷瑞、八品军功易泽选、祭葬世职。　　

○予东河抢险淹毙外委辛得书、祭葬恤荫。　　

○甲申。谕内阁、吏部奏、捐免试俸、历俸、人员、与京察保荐例义未符、请旨定夺一摺。此项捐免试俸历俸人员。既得提升截取。已属从优。所有京察大典。自不得与资深人员。同登上考。著各该部院堂官。仍照旧章分别试俸、历俸、年限办理。以符定制。　　

○又谕、载龄、崇实奏、遵查川省大吏、收受陋规一摺。各省规礼陋习。例禁綦严。原以惩贪墨而杜夤缘。若上司不能廉洁奉公。又安望其正己率属。吏治之坏。实由于此。四川一省。自总督以及监司大员。率皆通同一气。收受苞苴。大吏以捐款为名。复陋规之实。司道以朘削所得。为结纳之资。试思府州县以取之于民者、应司道之求。司道又以索之于府州县者、饱督抚之欲。似此营私肥己。不顾廉隅。无怪属员之藉逞刁风。公务之日就废弛。甚至钻谋贿嘱。朋比为奸。尚复成何事体。即将裕瑞以下、与受各员。从重按律惩办。亦属咎所应得。姑念其官非一任。事非一年。本日已将裕瑞并案革职。其余司道各员。除另案查办外。已往之事。姑予从宽。嗣后该省一切陋规。著永行禁革。如有阳奉阴违。仍蹈积习。或另改名目。暗复旧规者。著该部从严定拟处分具奏。以儆官邪。并通谕各直省督抚、督率监司大员。务当簠簋自饬。洁己爱民。毋得婪私黩货。自取愆尤。傥屡训不悛。仍复罔知自爱。一经发觉。必即重惩。勿谓宽典可幸邀也。懔之。　　

○又谕、载龄、崇实奏、查明督臣访办谋逆重案、草率定谳各情一摺。前据四川学政何绍基、参奏总督裕瑞。收受陋规。并于郑怀江等、谋逆一案。办理错误。特派载龄、崇实、前往四川查办。兹据奏称、郑怀江等、平日结会树党。横行乡里。复因纠众争夺解邦溁石狮。欲行械斗。以致居民惊徙。实属目无法纪。立置重辟。已足蔽辜。裕瑞轻信把总曾芝荃等、侦探之词。虽经各属查明声覆。仍固执己见。辄以谋叛定案。该督身膺疆寄。于民命重情。应何如详审慎重。乃有意傅会张大。枉坐人罪。非寻常错误可比。且据载龄等、查明该督平日有收受属员陋规确据。尤属辜恩溺职。撤任四川总督裕瑞、著即行革职。所有会审承审各员。四川候补同知沈英、候补通判赵友泰、署泸州知州桂延、署富顺县知县徐继镛、候补直隶州知州音德布、琦龄并审转未经结案之前署按察使清安泰、及勘详之前任按察使升任广西布政使胡兴仁、均著交部分别议处。其缉拏此案之知县旷一清、守备李春锦、千总苏光赞、前经裕瑞请予议叙。著即撤销。署南江县知县伊克精阿、经裕瑞奏参革职。兹既查明郑怀江、并无谋叛重情。惟该员于地方棍徒。未能严办。究属疏于觉察。伊克精阿、著开复革职处分。仍交部议处。　　

○又谕、载龄、崇实、奏参道员声名狼籍等语。四川建昌道俞文诏、经该侍郎等、访查该员、前在首府任内。把持公事。自府厅以下各官。均奔走其门。声名狼籍。劣迹昭彰。若非立与罢斥。不足以儆官邪。俞文诏著即行革职。　　

○又谕、载龄、崇实奏、请将逞刁藐法之把总惩办等语。四川把总曾芝荃、谢洪恩、于载龄等、查办郑怀江案情。饬传到案画供后。辄复另递亲供。盖用钤记。经载龄等摘顶示惩。曾芝荃袖出小刀。自行划伤。卧地嚷闹。谢洪恩亦直扑公案。大肆咆哮。似此凶横藐法。殊出情理之外。曾芝荃、谢洪恩、业经载龄等咨革。著即发往新疆充当苦差。先于本地方枷号两个月。以示惩儆。　　

○又谕、王懿德等、奏参勒休知府挟制上司、请从严惩办一摺。勒休漳州府知府金崇、于被参后。辄敢向该藩司肆意咆哮。情同挟制。若不从严惩办。何以儆刁玩而肃官箴。金崇著即革职。勒令回京。交该旗严加管束。以示惩儆。　　

○谕军机大臣等、载龄、崇实奏、遵查四川各案、审明定拟各摺片。该侍郎等、前奏学政何绍基、不收水礼一节。殊难凭信。当经谕令再行确访。并查该员声名如何。未据该侍郎等核奏。何绍基原参川省各员。称藩司杨培善谀。嗣有人奏、俞文诏与该司联为一气。为州县代谋升调。拜认师生。是杨培之不能胜任藩司。已可概见。有无别项贪污劣迹。并俞文诏、索取行户陋规。得受厂商赃贿各歀。均著再行查确。据实参奏。毋得稍有不实不尽。将此由五百里谕令知之。　　

○又谕、胜保奏、连日攻贼情形。并统筹全局等语。览奏殊多支饰。该大臣拥兵高唐城下。数月以来。未建寸功。据奏攻其西门南门。冀可出其不意。是必侦知该两门贼势松懈。可以一鼓而进。方为确有把握。乃不过诱杀廿余人。仍属不能得手。所开地道。与安设地雷。亦未见迅速办妥。复以贼濠颇深。又待筹加镶板。贼情诡诈。其坚拒之计。既百出不穷。而该大臣筹攻之具。亦已多方。均屡试而不效。可见兵法所谓知己知彼者、该大臣直未讲求。节次谕令速图进取。毋再迁延。岂蕞尔孤城。临以钜万重兵。竟无制胜之策。该大臣自知惭愤。不思设法克期攻克。以赎愆尤。转虑及于东南兵力之不能兼顾。以楚军南下。贼势必致旁窜。防兵偪岁生懈为虞。所言何尝不中肯綮。独不知该大臣麾下将士。裹粮坐甲。瞬偪残年。不能生懈耶。现在楚境荡平。曾国藩等、扫除九江一带贼匪后。即可直捣安庆。南北各要隘。早经谕知各路统兵大员。及各该地方大吏。严兵扼守。胜保所称南贼于年内果无蠢动。则北路可望肃清。是直以南贼能否北窜。为高唐能否攻复之符验。舍己责人。尤为鄙佞。不知东境之贼。不过连镇窜余之匪。为数无多。一经剿洗。则南贼闻风胆落。更不敢复萌北窥之心。即连镇贼巢。亦失其掎角之势。胜保束手无策。遁辞饰非。清夜自思。能无羞愧。且闻该逆并未关闭城门。任意出入。兵勇无人过问。每于数十里外。抢掠村庄。劫取粮食。傥任其陆续宵遁。茫无闻知。将来以收复空城入告。糜饷劳师。俾逆贼蔓延他处。胜保尚有何颜见朕耶。著即懔遵前旨。速筹攻复。毋得于数日后具奏军情一次。以空言为塞责也。将此由六百里加紧谕知胜保、并谕德勒克色楞、善禄、崇恩知之。　　

○以剿办江西长甯贼匪出力。赏把总张朝相等、蓝翎。余升补有差。　　

○乙酉。命于大高殿设坛祈雪。上亲诣行礼。　　

○遣惇郡王奕誴、诣宣仁庙。凝和庙。恭亲王奕诣昭显庙。照应宫拈香。　　

○诣寿康宫、问皇贵太妃安。　　

○谕内阁、奕絪等奏、长芦应解息银、请饬银票各半解交一摺。所有长芦盐政、每年应解广恩库息银。嗣后著银票各半解往。以资办公。　　

○展西陵八旗兵丁应扣借支银。　　

○缓徵两淮富安、安丰、梁垛、东台、何垛、丁溪、草堰、刘庄、伍祐、新兴、庙湾、板浦、中正、临兴、十四场、被水灶地新旧额赋有差。　　

○缓徵甘肃皋兰、河、渭源、静甯、隆德、甯夏、灵、平罗、八州县、被水、被旱被雹被霜、节年旧欠银粮。及靖远、陇西、会甯、西和、安化、甯、泾、崇信、灵台、九州县、新旧银粮草束。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之一百五十二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。十一月。丙戌。谕内阁、文彩、李函奏、请饬催山东轻赍银两一摺。山东省应解通济库轻赍银两。已逾一年之久。尚未解到。实属任意迟延。此项银两。为仓场衙门、各项支放要需。著崇恩、督饬该粮道迅即筹兑。务于封印前解到。毋再延玩。　　

○谕军机大臣等托明阿等奏、水师军饷短绌、请饬江南督抚、迅速拨解等语。水师各艇兵勇口粮。向由京口粮台给发。本年七月以来未领口粮。至六万余两之多。屡次饬催。仍未源源接济。现当水师剿办吃紧之际。兵勇饷需万分支绌。情形极为紧要。著怡良、吉尔杭阿、迅即筹款。立将所欠之项。派委妥员。赶紧解往托明阿军营。不得以无款可筹。任意积欠。致误要需。将此由六百里谕令知之。　　

○又谕、曾国藩、塔齐布奏、官军克复黄梅县城。并剿办情形各一摺。我军克复广济之后。于初四日收复黄梅。是陆路一军。颇为得手。惟大股逆匪。尚聚于孔垄驿、小池口等处。我军水陆两路。声势未免隔绝。况江西水师。未能得力。两岸贼营甚多。水陆抗拒。曾国藩水上一军。介处贼营之中。情形颇觉危险。据奏所虑各端。甚为周密。此时自应于屡胜之后。倍加慎重。万勿稍涉孟浪。致误事机。傥将孔垄驿等处贼匪剿尽。劄营江岸。使水师与陆路。互相联络。然后相机进剿。庶不致有顾此失彼之虞。杨霈现驻黄梅广济之间。即应督饬魁玉、杨昌泗等、迅速进剿。北岸一带。即责成该督实力攻剿。俾塔齐布、罗泽南等、可以全师渡江。为图攻九江之计。若专恃该提督一人。奔驰南北两岸。徒劳兵力。更恐锐气销磨。于攻剿转无裨益。江西带兵之臬司恽光宸、前任总兵赵如胜等、已有旨由曾国藩等调度。傥该员等不知奋勇剿贼。即当严参惩办。逆匪抢夺江省战船四十余号又在安徽造船三十余号。意在拌力死拒。该侍郎等、务当督饬水陆各军。谋定后战。设法迅图克复九江郡城。毋令逆贼盘踞日久。牵掣我军。将此由六百里加紧各谕令知之。　　

○以克复湖北黄梅县城。赏千总周友胜、花翎。余升补有差。　　

○以守御江苏六合县城出力。赏守备秦怀扬、花翎。六品军功温纶等、蓝翎。在籍翰林院检讨徐鼒等、加衔升补有差。　　

○以攻克江南浦口贼营出力。加总兵官武庆、提督衔。赏二等侍卫伊兴额、头等侍卫。防御魁霖、巴图鲁名号。佐领都隆阿、花林布、法淩阿、协领巴林保、防御乌尔滚图、游击黄志配、邓凤林、都司富勒浑泰、守备韩金城、景阳春、萧漋、花翎。骁骑校富顺等、蓝翎。余升擢有差。　　

○予江南阵亡参领永升、骁骑校荣贵、祭葬世职。　　

○予湖北阵亡千总王映轸、祭葬世职。　　

○丁亥。谕内阁、户部奏、遵议托明阿等奏、酌加兵饷一摺。所议自系照例办理。惟念该营兵饷。比较从前已经核减。若骤复旧章。该兵丁等未免拮据。著仍照托明阿等所请。每兵每月。酌加银一两四钱。他处不得援以为例。其未经支发兵饷。应行补放之处。著即照新定章程给发。以示限制。　　

○谕军机大臣等、叶名琛、柏贵奏、省城北路剿匪、连次获胜一摺。朕详加披阅。近省一带。办理似有头绪。该督等摺内所叙。均系八月内情形。现在阅时又将三月。自必续有胜仗。近省各匪巢。谅可悉数埽除。该省满汉官兵。同心协力。绅士壮勇。均能联络勇往。正当乘此声威甚盛之时。一鼓作气。肃清巢穴。根本既固。然后妥速布置。将东西北三处匪徒。渐次剿办。著穆特恩、托恩东额、叶名琛、柏贵、督饬满汉各营将弁兵勇。激励在城官绅士庶。迅速将附城匪巢。及所辖各属贼匪。全行扑灭。毋留余孽。以净根株。至东路潮州各属。据本日奏报、剿办尚为得手。但以本地之兵。御本地之贼。诚恐转战力疲。若省城能一律敉定。则移得胜之师。分路四出。东会闽兵。援应潮州。西会广西官兵。攻复肇庆。北会江西湖南兵勇。疏通南韶大路。皆可措置裕如。现在王懿德、所派漳泉兵勇二千名。已交总兵庆寅管带。由海道前进。骆秉章所派辰沅兵一千名。已交署游击龙金源管带。于十月初四日。由长沙启程。陈启迈所派南康练勇三千五百名。已由始兴进剿。劳崇光所派之右江道张敬修、计日亦可出境。各路援兵四集。必须本省官兵。大振声威。为之倡率。方能合力兜剿。广东民气素强。兵力亦足。现虽各属匪徒蜂起。一经办有端倪。谅不难次第剿除也。将此由六百里谕令知之。　　

○予河南商城剿匪被戕副将春明、祭葬世职。建立专祠。守备郭建极、千总马万图、屈淩霄、把总何映桂、胡锦标、外委马梯云、卞向春、刘殿荣、祭葬世职。并附祀。　　

○予广东伤亡知县倪森、祭葬世职。　　

○戊子。谕内阁、惠亲王等奏、请饬山西省采办铁斤、解交京局、以资鼓铸一摺。现在铁钱局四厂开炉鼓铸。□山戊不□需生铁一千二百万斤。仅就附京地方采买。不敷应用。著山西巡抚、即饬藩司。迅派廉能可靠之员。如式采办。务于咸丰五年二月以前。先将一半生铁六百万斤。解交京局。无得稍有短绌。致误要需。所需工本运费。即在该省藩库钱款项下。作正动用。再由铁钱局卯钱内。照数划出。按月解交户部。以抵该省应解部库之款。其每年例解铁斤。既经停解。仍将节省价脚银两。解交部库。以清款目。　　

○谕军机大臣等、蒋霨远、赵万春奏、安南匪徒滋事、并督臣在营病故等摺片。遵义大营。调集滇黔两省官兵。为数不少。正当攻剿吃紧之际。而督师大员。遽尔出缺。军情不无惶惑。赵万春以本省提督。统辖全军。责无旁贷。务宜一面镇定军心。一面速筹扑灭。若稍事耽延。致令负嵎日久。虽遵义、兴义、相距尚遥。未必遽至蔓延句结。而南北两路。同时蠢动。黔省饷绌兵单。势将不可收拾。该抚现驻札佐。距省城甚近。虽云居中调度。仍不可一味株守。以现在形势而论。遵义一路。兵力甚厚。且有川省之兵。前后夹击兴义匪徒。亦系乌合初起。金刚保所带兵已有一千五百名。加以前调滇兵七百名。亦尽敷剿办。该抚务须统筹全省大局。以先剿遵义为要。兴义一带。即责成金刚保、福连、迅速妥办。毋任迁延。将此由六百里谕令知之。　　

○以工部尚书全庆、兼正红旗汉军都统。　　

○以山西巡抚恒春、为云贵总督。兼署云南巡抚。调陕西巡抚王庆云、为山西巡抚。云南巡抚吴振棫、为陕西巡抚。未到任前。以工部右侍郎载龄署理。以塔尔巴哈台参赞大臣舒兴阿、为云南巡抚。　　

○以署察哈尔都统华山泰、为绥远城将军。署密云副都统穆隆阿、署察哈尔都统。镶黄旗汉军副都统刘钲、署密云副都统。　　

○以塔尔巴哈台领队大臣英秀、为参赞大臣。赏岫岩城守尉英蕴、副都统衔。为塔尔巴哈台领队大臣。　　

○命翰林院编修鲍源深、提督贵州学政。　　

○以铸钱济饷。予南河同知郭礼图等、升补有差。　　

○以贵州安南县城被贼窜陷。革知府张锳等职。仍留任剿贼。　　

○予故云贵总督罗绕典、祭葬恤荫。谥文僖。赏伊孙清湜举人。一体会试。　　

○予故绥远城将军善禄、祭葬恤荫。谥勤壮。　　

○予贵州安南县殉节知县朱右贤、祭葬世职加等。建立专祠。　　

○己丑。谕内阁、袁甲三等奏、进剿庐舒以南逆匪一摺。并片奏续获胜仗等语。贼匪窜扰桐城。并于大小两关。踞险抗拒。经袁甲三等、派令参将刘玉豹等、带兵进剿。该逆纷纷倒退。回扼大关。臧纡青等、分带兵勇三路进取。贼众扰乱。我兵长驱入关穷追至白沙岭。计自午至酉。连夺两关。余匪窜奔桐城。刘玉豹、臧纡青等、进薄东南两门。跃过濠沟。直抵城下。庐江贼匪。会合安庆贼匪。来桐救援。臧纡青等、复合力鏖战。余众窜入街内。其窜出北街者。复被郭锦、及文生鹿庆商等、冲杀。臧纡青自率大队。转至贼后兜围歼戮贼众殆尽。夺获旗帜器械无算。桐城为驿站通衢。大小关为桐城要隘。现已夺险薄城。大兵所至。沿途居民。无不争先迎叩。鼓舞欢欣。著袁甲三等、即饬带兵文武。乘此军威大振之时。赶紧将桐城县城克复。以孤庐城贼势。所有出力员弁兵勇。并著袁甲三等、先行择尤保奏。候朕施恩。　　

○又谕、叶名琛、柏贵奏、剿办省城北路股匪、叠获大胜、攻毁贼巢一摺。广东省城北路匪徒。经叠次剿洗后。仍于佛岭市、萧冈、龙潭观等处。踞险抗拒。叶名琛等、饬令参将卫佐邦、济山等、各带兵勇。分路进剿。千总王大荣、带潮勇首先攻入龙潭观纵火焚烧。贼众惊溃。萧冈贼亦慌乱。卫佐邦、乘势挥兵。闯入贼巢。该匪溃奔。当将龙潭观、萧冈、两巢篷厂六百余座。全行烧毁。我军分路前进。抄袭佛岭市后。道员沈棣辉、挥兵乘胜围攻。火箭火球打入贼巢。篷厂延烧。我兵奋力抄击。该匪望风披靡。纷纷奔窜。贼营二千余座。全行烧毁。统计旬日之间。连破贼巢。共毙贼二万有余。斩首三千余级。生捦五百六十九名。所有叠次尤为出力之将备员弁。著该督等、核实保奏。近省北路贼垒。虽已渐次剿除。所有逃往石门、石井、各乡余匪。著该督等、务即乘此声威。全行剿灭。以靖地方。　　

○又谕奕山、图伽布奏、筹议牲畜变价、抵给饷项一摺。所有察哈尔、额鲁特、两营官兵。应领饷银著照该将军等所请。准其将伊犁现存牲畜。估变银五万二千六百七十八两零。以抵该官兵饷需。分作三年抵扣完款。以示体恤。　　

○谕军机大臣等、此次臧纡青、刘玉豹等、带兵进剿庐舒以南。夺回大小两关。直偪桐城。贼已失其所恃。办理甚为得手。惟该员等所带兵勇。不及二千余人。而桐城南距安庆。西距潜山。东距庐江。相去皆不甚远。我军深入重地。三面受敌。即使克复县城。亦恐兵力过单势难守御。临淮等处既无兵可拨。曾国藩、塔齐布、水陆两军。现在围攻九江。该处贼匪尚多亦恐不能克期抵皖臧纡青等、攻剿桐城。固不可迟延观望。亦不可锐进贪功。致有失挫舒城距桐城、仅一百二十里秦定三在彼督兵攻剿。声势较易联络。著和春等、即饬该提督、迅速抽拨兵勇。驻劄大小关。以为臧纡青等、后路声援。该处为安庆庐舒往来之路。今为我军所夺。不特舒城之贼势已孤即庐州之贼。亦必气夺。和春等正当乘此机会。一面督饬秦定三、迅攻舒城。一面严饬各营兵勇。进剿庐州。如能克复郡城。即可统兵南下。与臧纡青等、合力进剿。傥再事迁延。致大军为其牵掣。和春等贻误之咎。断难幸邀宽宥。逆匪在林毋圩、偷结贼营。业经署臬司恩锡、庐凤道张光第、督率兵勇。攻毁贼垒。惟和州含山。尚未克复。浦口一带。贼船往来麕集。著饬该员等、随时侦探。相机进剿。勿得株守一隅。其上游败窜之匪。并著实力堵御。毋稍疏懈。将此由六百里加紧各谕令知之。
  </div>
  <div class="pagination">
   <a href="清实录咸丰朝实录_page224.html">
    上一页
   </a>
   <span>
    ...
   </span>
   <a href="清实录咸丰朝实录_page220.html">
    220
   </a>
   <a href="清实录咸丰朝实录_page221.html">
    221
   </a>
   <a href="清实录咸丰朝实录_page222.html">
    222
   </a>
   <a href="清实录咸丰朝实录_page223.html">
    223
   </a>
   <a href="清实录咸丰朝实录_page224.html">
    224
   </a>
   <span class="current-page">
    225
   </span>
   <a href="清实录咸丰朝实录_page226.html">
    226
   </a>
   <a href="清实录咸丰朝实录_page227.html">
    227
   </a>
   <a href="清实录咸丰朝实录_page228.html">
    228
   </a>
   <a href="清实录咸丰朝实录_page229.html">
    229
   </a>
   <a href="清实录咸丰朝实录_page230.html">
    230
   </a>
   <span>
    ...
   </span>
   <a href="清实录咸丰朝实录_page226.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
