<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 232 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 232 页/共 1316 页</h1>
    <div class="content">○谕内阁、李文敏奏、特□□□尔□庸劣各员等语。江西候补知县汪嘉猷、行为荒谬。不顾声名。前署崇义县事试用知县严兆麒、办事粗率。声名平常。前署大庾县事候补知县周尚文、才识平庸。颇滋物议。瑞昌县知县林中钰、不学无术。听断乖方。临江府经历屠均、才具浅陋。率意妄为。署萍乡县芦溪司巡检、候补典史孟杰兴、行止卑鄙。声名恶劣。均著革职。以肃官方。现月　　

○庚戌。谕军机大臣等、孝贞显皇后梓宫。永远奉安普祥峪定东陵。本年方向是否相宜。著钦天监敬谨查明。知照军机处。现月　　

○浙江巡抚谭钟麟奏、余杭安吉客民滋事。拏办解散情形。得旨、即著饬属严拏首犯王平周等务获惩办。仍随时稽查约束。毋任游手之徒。再滋事端。摺包　　

○以前江西九江镇总兵程文炳为江西南赣镇总兵官。　　

○癸丑。遣官祭火神庙。　　

○谕内阁、户部奏、查获冒领恤赏人犯。并通同舞弊之书吏。请饬交刑部严切追究一摺。礼部已革书吏朱澐、胆敢串通户部书吏孙永祥、朱凤岐、捏造劄付。盗用司印。冒领赏银至一千余两之多。并据朱澐供称所用劄付。系盗用礼部堂印。实属藐法已极。朱澐即朱庆澐、孙永祥、朱凤岐、均著交刑部严行审讯。彻底根究。从重惩办。以儆奸宄而杜弊端。现月　　

○大学士全庆等奏、天坛望镫杆所需架木运价不敷。请饬部按八成实银给发。下部议。现月　　

○直隶总督李鸿章奏、审明革员吴樾、何涟、句串洋人米若士、强诈京都裕丰金珠店钜款。依棍徒扰害例。拟发极边充军。从之。　　

○又奏、广东职员梁云汉等、创设肇兴公司。专赴西洋贸易。所有进出口章程。应照洋商一律办下。下所司知之。　　

○以亏短银两。逮问直隶已革知县孙堃、尤振岭、吴士铨、并籍产备抵。　　

○旌表节妇浙江王丽中妻胡氏、娄毓妻徐氏、王崇本继妻胡氏、王世春妻项氏、王光祥妻单氏、单秀荣妻朱氏、朱梅生妻濮氏、冯锡恩妻王氏。　　

○甲寅。谕军机大臣等、普祥峪定东陵地宫。本年能否避开己亥方位。永远奉安之处。著钦天监再行详细查明知照军机处。现月　　

○乙卯。谕内阁、慈禧端佑康颐昭豫庄诚皇太后。自上年春闲圣体违和。多方调摄。现已大安。朕心实深庆幸。惟念慈躬甫就绥和。仍宜随时静摄。昕宵训政。未可过涉焦劳。朕惟有于定省之余。吁恳圣慈遇事节劳。宽怀颐养。日益康健。以慰天下臣民之望。上年宝廷奏、请饬各省保荐医士。当经寄谕各省督抚。详细延访。保送来京。旋据李鸿章、李瀚章、彭祖贤、保送道员薛福辰。曾国荃、保送知县汪守正。吴元炳、谭钧培、保送职员马文植等到京。由总管内务府大臣带领各该员同太医院院判等、每日进内请脉。所拟方剂。均能敬慎商搉。悉臻妥协。允宜特沛恩施。前山东济东泰武临道薛福辰、著记名以道员遇缺题奏。并赏加布政使衔。知府用候补直隶州知州山西阳曲县知县汪守正、著记名以知府遇缺题奏。并赏加盐运使衔。署右院判庄守和、著补授左院判。赏给三品顶戴。并赏还花翎。四品衔御医李德昌、著补授右院判。赏给三品顶戴。并赏戴花翎。医士栾富庆、佟文斌、均著以御医遇缺即补。并赏加五品顶戴。前署右院判李德立之子兵部主事李廷瑞、著以本部郎中遇缺即补。并钦奉懿旨、薛福辰、汪守正、庄守和、李德昌、马文植、各赏扁额一方。以示优异。总管内务府大臣恩承、广寿、志和、师曾、广顺。内阁学士宝廷。大学士直隶总督李鸿章。湖广总督李瀚章。陕甘总督曾国荃。湖北巡抚彭祖贤。前江苏巡抚吴元炳。护理江苏巡抚布政谭钧培。均著交部从优议叙。现月　　

○又谕、御史李映奏、近来督抚于属员被□□□尔□奉旨查办之件。往往避重就轻。化有为无。掩饰回护。积习相仿。请旨严申诫谕一摺。各省吏治。全在封疆大吏。随时考察。认真整顿。遇有查办事件。尤应秉公确查。据实覆陈。若意存袒护。曲为弥缝。将官方何由整肃。民隐何由上达耶。该督抚等嗣后务当破除情面。力求核实。毋得稍有隐饰。自干咎戾。至臣工陈奏摺件。理宜敬谨缮写。岂得草率从事。该御史摺片内讹字甚多。殊非敬慎之道。李映著传旨申饬。现月　　

○谕军机大臣等、有人奏、山西道员江人镜、署藩司时收受州县到任谢礼及节寿规礼。自是各藩司无不收受。又派赴灵石县清查荒地。委员揭姓藉端需索。威逼地户。致令剖腹自戕。前任潞城县知县王家坊、办理赈务。亏短仓谷。挪用捐款。平定州槐树铺卡税委员戴宝珊、侵吞厘税。捆殴官绅。且纵令伊子四出□□穴□又□利。人人切齿各等语。是否属实。卫荣光到任未久。无所用其回护。著按照所□□□尔□各节。确切查明。据实具奏。毋稍徇隐。原片二件。均著钞给阅看。将此谕令知之。现月　　

○以吏部尚书灵桂署正蓝旗汉军都统。明发　　

○以皇太后圣躬大安。赏医士庄守和扁曰效禀俞卢。薛福辰扁曰职业修明。汪守正扁曰业奏桐雷。李德昌扁曰杏林焕采。马文植扁曰务存精要。摺包　　

○丙辰。万寿节前期。上诣观德殿孝贞显皇后几筵前行礼。　　

○诣长春宫慈禧端佑康颐昭豫庄诚皇太后前行礼。不御殿受贺。停止筵燕。　　

○丁巳。上诣观德殿孝贞显皇后几筵前供奠。内记注　　

○谕军机大臣等、礼部奏、请饬严拏书吏归案审讯一摺。礼部书吏曾见亭即曾维钧。私用该部堂印。闻拏逃逸。著步军统领衙门、顺天府、五城御史、一体严拏该犯务获归案审办。将此各谕令知之。现月　　

○赏越南国王暨陪臣行人等缎疋笔墨银两如例。　　

○戊午。万寿节。上诣大高殿拈香。寿皇殿行礼。内记　　

○遣官祭太庙后殿。　　

○遣官祭都城隍庙。　　

○越南国使臣阮述等三人。于神武门外瞻觐。　　

○上以孟秋享太庙。自是日始。斋戒三日。内记　　

○己未。谕内阁、都察院奏、街道厅干预五城事务。请旨撤去差使一摺。京城铺商贸易。如有应行查办之事。向由巡城御史核办。给事中孔宪珏管理街道。辄即拟定章程。谕令炉房商人遵办。实属任意干预。孔宪珏著撤去管理街道差使。现月　　

○谕军机大臣等、孝贞显皇后梓宫。永远奉安普祥峪定东陵。据钦天监咨由军机大臣转奏、请饬风水官李唐酌拟办法等语。著内务府传询风水官李唐、能否避开己亥方位。应如何永远奉安之处。敬谨酌拟办法。开具说帖。知照军机处具奏。现月　　

○又谕、刘长佑等奏、剿办广南府属土匪情形一摺。广南府属土棍王泽宽胆敢诱胁各寨夷民。分踞红石岩旧莫寨各处。增修营垒。抗拒官军。经刘长佑等饬令官兵驰往剿办。将匪巢一律埽荡。毙匪多名。惟逆首现尚在逃。著刘长佑、杜瑞联、即饬该处地方官。迅将逆首王泽宽严拏。务获惩办。毋任漏网。一面将被胁民人。被扰村寨。分别抚绥。以安反侧。阵亡之副将黄恒泰。把总黎仕凯。均著照所议办理。将此谕令知之。现月　　

○以兵部尚书李鸿藻协办大学士。现月　　

○以残害土州伤毙多命。革云南参将王遇春等职。摺包　　

○庚申。上以孟秋享太庙。前期亲诣行礼。内记　　

○以车林德吉特承袭巴图那逊所出二等台吉。现月　　

○纂修官王会厘恭纂　　

帮总纂官王荣商恭辑监修总裁世恭阅一签六月初二日正总裁那恭阅六月二十六日专司藳本陆恭覆阅壬子十月二十四日　　

徐恭阅十一月初一日　　

荣月日副总裁唐月日　　

宗室宝恭阅六月十二日

　　

郭恭阅七月初三日　　

陈恭阅九月二十五日初校修改上卷拾玖签曾维藩恭校熙月日覆校修改上卷贰拾柒签吴葆诚详校宗室麒月日总校修改上卷肆拾贰签商衍鎏总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百三十二　　

光绪七年。辛巳。秋七月。辛酉朔。享太庙。遣肃亲王隆勤恭代行礼。内记注　　

○上诣长春宫问慈禧端佑康颐昭豫庄诚皇太后安。至庚寅。皆如之。内记注　　

○以拏获会匪。予湖北来凤县知县唐殿华、等奖叙有差。随手　　

○壬戌。谕内阁。镶白旗满洲奏、职官因案逃走。请饬查拏一摺。书吏朱庆云等冒领恤赏银两案内工部候补笔帖式恒惠、闻风潜逃。著步军统领衙门、顺天府、五城御史、一体严拏务获。交刑部归案审办。现月　　

○直隶总督李鸿章奏、广东爱育善堂绅董、捐助直隶赈银万两。请载入志乘。允之。摺包　　

○予积劳病故直隶记名提督潘国扬等议恤。随手　　

○追予阵亡直隶都司刘国英、山东千总宋永寿等优恤。随手　　
</div>
    <div class="pagination">
<a href="清实录光绪朝实录_page231.html">上一页</a><span>...</span><a href="清实录光绪朝实录_page227.html">227</a><a href="清实录光绪朝实录_page228.html">228</a><a href="清实录光绪朝实录_page229.html">229</a><a href="清实录光绪朝实录_page230.html">230</a><a href="清实录光绪朝实录_page231.html">231</a><span class="current-page">232</span><a href="清实录光绪朝实录_page233.html">233</a><a href="清实录光绪朝实录_page234.html">234</a><a href="清实录光绪朝实录_page235.html">235</a><a href="清实录光绪朝实录_page236.html">236</a><a href="清实录光绪朝实录_page237.html">237</a><span>...</span><a href="清实录光绪朝实录_page233.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
