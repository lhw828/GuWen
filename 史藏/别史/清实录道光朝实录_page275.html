<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 275 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 275 页/共 848 页</h1>
    <div class="content">
○还宫。　　

○谕军机大臣等、奕颢等奏、请修广宁城垣。并夏园巨流河两处庙宇工程一摺。盛京广宁城工。已逾保固例限。据奕颢等勘明城东西两面城楼、并鼓楼瓮城等处。急应修理。著照所请、将估需工料银一千二百九十九两零。准其于盛京户部银库内先行动支。发交地方官赶紧购料兴修。务期完整坚固。工竣核实验收报销。至夏园关帝庙。及巨流河河神庙殿宇等工。既勘有残圯情形。自应修整以肃观瞻。亦著准其择要勘估。交奕经等一体兴修。此两处庙宇内。如向有御座房。不惟无庸估修。并可全行拆卸。以归简易。将此谕令知之。　　

○盛京将军奕颢等奏、兴京启运殿工程。应用柁梁大木。已在奉天边外山场采获。得旨、所办甚好。深慰朕怀。　　

○命盛京户部侍郎多山、协管移居宗室。　　

○戊戌。谕内阁、江苏原任户部主事潘奕隽、前经降旨加恩赏加四品卿衔。准其重与恩荣筵宴。兹据蒋攸铦等据情代奏谢恩。并恳届期赴京。恭襄盛典。潘奕隽蕊榜再逢。固应来京与宴。但念伊年跻九秩。长途跋涉维艰。著加恩免其前来。以示体恤。其应得赏件。仍著该部照例赏给。　　

○又谕、杨国桢奏、请将捐监银两。分别封贮起解。以复原额一摺。豫省藩库。于雍正年间设有封贮银三十五万两。寻常不准动用。迨嘉庆年间办理川楚军需。动拨无存。旋于道光三年两次拨归封贮银十万两。六年分复将前项全数拨解甘饷。嗣后每溱足五万两。即解赴甘肃藩库交收。于该省封贮。归补无期。现在回疆善后。业已办竣。甘肃库贮。渐臻充裕。豫省储备。亦关紧要。著照所请、准将该省收捐监生银。俟收足五万两。即归补本省封贮。仍俟续收五万两。再行解赴甘肃。相间轮转。俾于甘肃库贮无误。而豫省封贮亦可渐次补足。以复原额而实储备。该部知道。　　

○以广东潮州镇总兵官苏兆熊、为广西提督。两广督标中军副将恒安。为潮州镇总兵官。　　

○己亥。上耕耤。诣先农坛行礼。更服至耤田所。躬耕三推。复加一推。御观耕台。命睿亲王仁寿、豫亲王裕全、成郡王载锐、各五推。吏部右侍郎白镕、户部右侍郎李宗昉、署礼部尚书潘世恩、署兵部左侍郎福勒洪阿、刑部右侍郎海龄、工部尚书穆彰阿、都察院左副都御史嵩惠、通政使司通政使穆馨阿、大理寺卿桂龄、各九推。毕。顺天府府尹率农夫终亩。赏赉农夫耆老如例。　　

○诣关帝庙拈香。　　

○幸圆明园。　　

○诣绮春园问皇太后安。　　

○庚子。谕内阁、那彦成等奏、推依博特夷使。续拏逸犯协解进卡一摺。叶尔羌六品顶翎回子库尔班。在推依博特地方。协同该夷使素尔莽素。续获从逆逸犯。及被胁逃出各犯。讯明分别办理。所有前经随贼攻城戕害官兵之齐鲁克、多斯、萨比尔、沙米尔杂四犯、均著即行正法。其库尔班、推米尔、柔则三犯。俱系被胁同行。并无抗拒官兵情事。著发往伊犁锡伯索伦等营。给官兵为奴。牙和普、米尔杂巴、依巴拉特三名。均系布噶尔回子。前在卡内贸易。因贼匪抢掠。逃出卡伦。并未被胁入夥。著给票遣令出卡。即回本处。　　

○又谕、耆英等奏、户部宝泉局鼓铸卿额。前经奏准每月按六卯鼓铸。兹据查明现存铜铅斤数。自本年三月至九月。仍按六卯鼓铸。惟局存铜斤。仅敷给发。在途各运。自应赶紧解交。俾免贻误。所有滇省委员叶申芗、领运丁亥年加运一起铜斤。于上年十月已入东境。符其珍、何兰汀、荫德合、郭安龄、陈师庆等五运。均于上年九月前已过龙江关。著两江总督、山东巡抚、直隶总督、确查各该运铜铅。因何迟滞。严饬承催督催各员。实力催趱。叶申芗一运。限于四月内运局。符其珍等五运。统限五六月内交局。以资接济。毋得再有稽延。　　

○谕军机大臣等、那彦成等奏、查明霍罕削弱情形。并投出回子汉民。据供办理逆裔家属各一摺。霍罕以蕞尔之区。近复翦其羽翼。日就削弱。不致为我边患。固属甚善。然当处以镇静。听其自毙。断不可喜事邀功。别滋衅端。惟该夷贪利无耻。现因严立章程。不准通市。未必不贿嘱附近各布噜特。影射贸易。该大臣等惟当严饬各卡伦、及经理贸易之官弁伯克等。严密稽查。勿致堕其术中。转为群夷所窃笑。至所奏饬知各布噜特。如有该夷贩货之人。及时禀报。即将私贩货物全行赏给。此外尚有重赏一节。行之恐有流弊。若布噜特贪图重赏。辄将他夷货物。指为霍罕私贩。岂不又生边衅。尚当悉心妥酌。务期严绝偷漏。不致日久滋弊。方为至善。现据投回汉民回子供称。从逆回子塔迪里克、能将张逆之子布素鲁克设法缚献。若能如此办理。自可赎其前罪。傥不能如其所言。亦不必刻意求获。即谓可以永除孽萌也。将此由四百里谕知那彦成、并谕扎萨阿、额尔古伦、伊萨克知之。　　

○以大学士曹振镛、为会试正考官。兵部尚书玉麟、右侍郎朱士彦、户部右侍郎李宗昉、光禄寺卿吴椿、为副考官。　　

○以礼部尚书松筠、署兵部尚书。工部尚书穆彰阿、署翰林院掌院学士。　　

○命四川布政使董淳来京。以河南按察使桂良、为四川布政使。山东兖沂曹济道惠吉、为河南按察使。　　

○以办理乌什各处城工出力。赏甘肃都司马奉三、花翎。古城佐领玛勒洪阿等、蓝翎。余升叙有差。　　

○辛丑。谕内阁、兵部将军台效力各官犯查明开单请旨。何元瀛、贾亮采、庆莼、花尚阿、吉升保、俱著仍遵再留三年之旨。扣满期限。即行释回。无庸奏请。雷文枚、秦耀曾、崔恒达、陆铮、曹六典、俱著准其释回。玉藻、蒋绍栋、喀勒冲阿、牛元铎、谢薪阳、吴昆、定善、长淳、玛彦布、俱不准释回。　　

○谕军机大臣等、昨将恒安补放潮州镇总兵。朕连日召见。该总兵人尚诚实。恐欠才干。潮州地方。界连闽省。民风犷悍。该总兵能否胜任。著李鸿宾详加察看。或应酌调。或应改补。务当据实具奏。不可因系特加简放之员。稍为迁就也。将此谕令知之。　　

○以捐建安徽太平府育婴堂。予知府陈云、绅士张宝荣等议叙。　　

○准大通桥车户承买黑豆二万石。津贴车价。　　

○壬寅。谕内阁、前经降旨将乌噜木齐追缴驼五千九百余只内、赏还乌里雅苏台蒙古王公原进驼三千二百只。科布多蒙古王公原进驼八百三十二只。并拨还乌里雅苏台官厂驼八百只。其余驼一千八十三只。饬令变价以省牧放。朕思阿拉善王玛哈巴拉。前因回疆用兵。首先进驼一千只。甚属急公。著英惠即于变价余驼内、拨出一千只赏还。如数领回。该都统行知该王玛哈巴拉、派人前往乌噜木齐。自行收领。以示朕体恤外藩至意。　　

○又谕、刘彬士奏、审出命案正凶。照例定拟。请将原审不实各员。分别革职议处一摺。浙江前任遂昌县勒休知县郑鸿文、于县民章石桂向俞双桂逼奸被杀一案。初审不实。迨随同该府覆审。仍不能究出正凶。误将苏丙南诬指之王圻拟绞。虽讯非有心故勘。惟案关人命。两次详报正凶错误。实属玩忽。郑鸿文著即革职。处州府知府李荫圻委审不实。失入绞罪。虽后经禀明臬司。会同委员审明更正。例有处分。著交部议处。　　

○谕军机大臣等、松龄奏、商纲项下、每年津贴织造丝斤银四万两。本年尚有盈余。请作为织造衙门办公之用等语。此项津贴银两。原系调剂织造衙门采办丝斤不敷之用。本年既有盈余。著准其留于该衙门。以资办公。嗣后此项银两。如有盈余。亦即作为公用用。傥有不敷。著该织造自行赔补。将此传谕知之。　　

○以户部左侍郎顾皋、兼署钱法堂事务。　　

○拨浙江省仓谷七百五十三石有奇。协济严州应放帮丁不敷米石。　　

○癸卯。上奉皇太后幸万寿山对鸥舫。进膳。　　

○谕内阁、博启图等奏、遵旨筹议双城堡屯田事宜一摺。上年据奕绍等会议。富俊条奏双城堡屯田。请援照乾隆年间初次移驻拉林成案办理。当经谕令博启图等详查妥议。并查明现在移驻之户。是否足资养赡。据实具奏。兹据该将军等奏称。从前拉林地方移驻京旗三千户。每户给地三顷。外有闲荒。听其招佃开垦。其不谙力作者。准其契买奴仆代耕。此次双城堡移驻之户。得地较少。将来生聚日稠。难免缺乏。自应酌减原定移驻京旗户数。量为添给地亩。俾资充裕。著照所议、双城堡原定移驻京旗三千户。改为移驻一千户。将所余二千户京旗地亩四万晌。添给一千户京旗。每户酌添给地十五晌。共添地一万五千晌。本地旗丁三千户。每户亦酌添给地八晌三亩三分余。共添地二万五千晌。计京旗旗丁共添地四万晌。每户京旗可得地三十五晌。每户旗丁可得地十八晌三亩三分余。通堡地亩九万晌。均予拨竣。至此后生齿日繁。需田添补。前经富俊勘有大封堆外闲荒六万余晌。著俟将来奏明开垦接济。其京旗闲散。素未习耕。著准其契买奴仆。注明旗册。代其耕作。或雇觅长工。助其力穑。所有应得地亩。不准私行典卖。务使各有专业。以期经久。　　

○又谕、博启图等奏、请将木植变价。暂行归款一摺。双城堡盖成房间。足敷移驻京旗四年居住。计至道光十三年始应兴修。现存木植甚我。堆放日久。必致不堪应用。著照所请、将该处现存房木五百余所。照依原发砍木盐菜银每年十二两之数。暂行变价归款。报部查核。俟届兴修之年。再行动用此项。派员砍伐。该部知道。　　

○甲辰。谕内阁、文孚等奏、两淮应解健锐营息银。逾限未解。现在支用不敷。著两淮盐政。将道光八年四月至十月应解下半息银三千两。迅即全数解交该营。嗣后著照奏定期限。按年两次解交。其欠解道光六年十月至七年十月息银、并闰月加增银、共六千五百两。并著照原限按年完解。毋许再有延缓。　　

○又谕、理藩院奏、请将擅用行粮、及攫取被灾人等什物入己之扎萨克头等台吉济克默特多尔济等。分别罚俸罚九等因一摺。喀尔喀车臣汗部落扎萨克那木济勒多尔济等旗。将被灾人等、移于邻近接壤之扎萨克头等台吉济克默特多尔济旗分游牧处所。通融接济。乃济克默特多尔济等。胆敢于被灾人等擅用行粮。并攫取马驼等物入己。所行殊属卑鄙。若不加以惩办。遂失蒙古醇朴旧俗。著照所请、扎萨克头等台吉济克默特多尔济、著罚扎萨克俸三年。图萨拉克齐垂布苏伦当苏伦、甲喇布彦德勒格尔、梅楞达克丹等、著各罚三九牲畜存公。　　

○赏借喀喇沁贝勒托恩多十年俸银。修理坟茔。　　

○乙巳。孝贤纯皇后忌辰。遣官祭裕陵。　　

○上诣绮春园问皇太后安。　　

○谕内阁、蒋攸铦等奏、请缓办刘河挑工。并缓漕米石、请俟下年搭运一摺。江苏刘河挑工。前据该督等奏请粜变缓漕米石。借给兴举。摊徵归款。嗣经部议饬令另筹借款。兹该督等查明、此项挑河工费。计需银数十万两。司库实无闲款可筹。著照所诅。暂缓兴挑。俟筹有银款。再行办理。其苏松等属道光八年徵存历年缓漕。及徵存七年未完米石。本应即行派帮搭运。现在该省各帮漕船。业经兑运开行。赶办不及。著留俟下年搭运。该部知道。　　

○又谕、宗室绵翱等以不干己事。希图讹钱。具控库丁书吏吞帑过贿等情不实。均属不安本分。所有桂瑛、庆兴、志道、受禄、应得罪名。俱著不准援减。绵翱事同一例。若以其系世袭职官。遽予宽贷。不足以昭平允。绵翱著不准援减。革去奉恩将军。交宗人府照例办理。　　

○旌表守正被戕河南祥符县民郑稍杆妻张氏。守正捐躯。永城县民魏儒林女运姐。　　

○修江苏丹阳县练湖闸座。从大学土士总督蒋攸铦等请也。　　

○修江西丰城县石堤。从护巡抚富呢扬阿请也。　　

○丙午。上幸南苑。　　

○谕内阁、富尔嵩阿奏、伊现在患病。恳请开缺回旗调理一摺。富尔嵩阿旧疾复发。暂时不能就痊。著照所请、准其来京调理。昨已将桓格补放归化城副都统。计期月内即可到任。俟那彦宝、桓格、无论何人先到任所。富尔嵩阿著即交代来京。　　

○又谕、嵩孚奏汉岸引盐滞销。恳恩展限奏报一摺。湖北湖南两省。上年夏秋雨泽愆期。收成稍歉。以致岁额盐斤、缺销六万九千八百九十二引。暨水贩已买未售之盐。停积二十四万二千八百四十四引。虽于应纳盐课及加价银两并无亏短。惟按例限截数奏报。则旧盐新引。层递积压。愈形壅滞。商力未免支绌。著照该督所请、准其援照成案。将本年正月间应行奏报八年销数之期。展限至六月内再行截数具奏。接销新引以后。每年提前一月。至五年后。仍遵原限于正月内奏报。不准再有推展。该部知道。　　

○又谕、徐炘奏、知县相验率谬。审明定拟一摺。山焉已革平鲁县知县汤可受。于张荣昌故杀妻命一案。并不细心检验。辨明伤痕。辄听仵作误报。于尸格内将被杀改填自刎。实属昏糊涂。汤可受著照该抚所拟。杖六十徒一年。不准援减。　　

○以正白旗蒙古都统格布舍、为宁夏将军。调镶红旗汉军都统德英阿、为正白旗蒙古都统、以惇亲王绵恺、为镶红旗汉军都统。　　

○予故前任浙江提督萧福禄祭葬如例。谥襄恪。　　

○免四川山东陕甘各营兵丁前赴回疆应赔倒毙驼马银。　　

○是日。驻跸新衙门行宫。　　

○丁未。上行围。　　

○谕内阁、著钦天监择吉恭移孝穆后丘梓宫于宝华峪妃衙门飨殿中间暂行奉安。神牌恭移于飨殿东间。所有应行典礼。著各该衙门敬谨妥议具奏。　　
</div>
    <div class="pagination">
<a href="清实录道光朝实录_page274.html">上一页</a><span>...</span><a href="清实录道光朝实录_page270.html">270</a><a href="清实录道光朝实录_page271.html">271</a><a href="清实录道光朝实录_page272.html">272</a><a href="清实录道光朝实录_page273.html">273</a><a href="清实录道光朝实录_page274.html">274</a><span class="current-page">275</span><a href="清实录道光朝实录_page276.html">276</a><a href="清实录道光朝实录_page277.html">277</a><a href="清实录道光朝实录_page278.html">278</a><a href="清实录道光朝实录_page279.html">279</a><a href="清实录道光朝实录_page280.html">280</a><span>...</span><a href="清实录道光朝实录_page276.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
