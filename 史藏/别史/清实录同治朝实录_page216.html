<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 216 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 216 页/共 505 页
  </h1>
  <div class="content">
   ○又谕、武隆额奏、围攻礼拜寺逆回情形一摺。塔城回匪变乱。经武隆额督兵固守城池。转世喇嘛带领马队。奋勇攻剿。均堪嘉尚。该逆盘踞礼拜寺。坚守不出。其势自已穷蹙。且寺内匪众。仅有三百余人。无难并力围攻。悉歼丑类。著武隆额督饬官军奋勇进剿。务将该寺逆回。悉数殄除。断不可任其乘闲他窜。复形滋蔓。哈萨克为回匪句结。屡次拥众内扰。亦经转世喇嘛带兵击散。难保不去而复来。仍著武隆额加意严防。督饬官军。扼扎要隘。遇贼即击。毋令匪踪深入。转世喇嘛棍噶扎勒参打仗勇往。应如何优奖之处。著武隆额仍遵前旨。迅速查明具奏。土尔扈特蒙古官兵。武隆额于调到后。务须申明纪律。加之训练。以期得力。伊犁佐领巴霞、先经明绪派令统带土尔扈特兵剿贼。全行溃散。嗣经武隆额叠次严催带兵赴援。置若罔闻。驼马处章京主事职衔巴彦图。于回匪变乱之时。私自出城逃走。并将关防遗失。且扬言塔城已失。惑乱众心。情殊可恶。巴霞、巴彦图、均著即行革职。该二员现由土尔扈特游牧潜赴科布多乌里雅苏台一带隐藏。著明谊、麟兴、车林敦多布、广凤、奎昌、一体严密访查。于拏获讯明后。即行就地正法。以昭炯戒。革员陈孚恩现在明绪处随同办事。崇熙已＜??闲＞放伊犁领队大臣。武隆额请调该二员办理文案之处。均毋庸议。署领队郭罗那督兵击贼。以致遗失关防。情尚可原。著免其议处。将此由六百里各谕令知之。　　

○护陕甘总督恩麟奏、民团□□穴□又□获逆回致署武威县知县汪培庆书信。现经撤任查办。得旨、汪培庆著即调省查讯。惟书信情节支离。显有诬陷情弊。恩麟当督属认真研鞫。务成信谳。　　

○云贵总督劳崇光奏、苗教各匪。窜扰余庆。署知县黄启兰剿贼获胜。得旨、仍著饬该署令等激励绅团。严密防剿。毋稍松劲。　　

○以陕西肃清全境出力。赏知府吕俊孙等花翎。千总李洪胜等蓝翎。余加衔升叙有差。予阵亡外委张得胜祭葬世职加等。　　

○以甘肃泾州防剿出力。赏参将范铭巴图鲁名号。都司孙登策等花翎。从九品刘振采等蓝翎。余加衔升叙有差。　　

○予甘肃肃州阵亡道员恒龄、护总兵官游击德祥、游击英兰、祭葬世职加等。　　

○追予甘肃固原合门殉难道员万金镛祭葬世职加等。万金镛眷属十八名口、暨官绅男妇一百三十四员名口分别旌恤如例。　　

○追予甘肃盐茶厅阵亡署总兵官参将万年新祭葬世职。如总兵官例。同知庄裕崧祭葬世职。如道员例。照磨胡枚等祭葬世职。　　

○予甘肃甯朔被戕知州刘湛祭葬世职加等。　　

○以贵州石阡府城被贼窜陷。旋即收复。免府经历李云昇查办。予阵亡署知府严谨、署都司陈定元、从九品严诚、祭葬世职加等。均建专祠。　　

○豁免陕西乾、甯陕、孝义、镇安、四厅州县被扰地方上年未完粮石。　　

○戊辰。谕内阁、户部奏、请将捏造部文冒领地亩人犯。饬部从重定拟一摺。户部管理各项地亩。关系钱粮出入。乃近年以来。竟有不法之徒。捏造该部印文。希图冒领地亩。舞弊营私。目无法纪。叠经该部查出。先经奏交刑部审讯。惟刑部律文。缘情定法。轻重各殊。傥该犯等饰词狡展。避重就轻。则作奸犯科者。必至益无忌惮。著刑部于定案时。查照例案。从重定拟。毋得稍涉宽纵。以彰宪典而儆效尤。　　

○予山东曹州阵亡把总刘振英祭葬世职。　　

○予山东曹州等处阵亡殉难绅民妇女四千九百四十四名口分别旌恤如例。　　

○己巳。谕军机大臣等、前据崇实、骆秉章、叠奏藏兵抢掠骚扰。围攻土司住寨等情。先后谕令景纹将此项土兵。压令折回。兹据景纹奏、瞻酋侵占各土司边界。扰塞川藏大道。久为边患。今经被害难夷。约会藏兵。收复土司各地。围攻瞻酋老巢。剿办正在得手。碍难遽行撤回。现派员弹压等语。骆秉章前奏瞻对已与明正土司具结息争。景纹又称藏兵攻打瞻匪。正在得手。不日可以剿灭。所奏情形互异。现在瞻对究竟是否尚在构兵。史致康系熟悉情形之员。其所禀现在情形。与景纹有无异词。著崇实、骆秉章、查探确情。据实具奏。此项藏兵。既据景纹奏称暂难撤回。即著该大臣饬令派出各员。前往弹压。妥为开导。务令该兵各安本分。恪遵约束。毋令滋生事端。扰害地方。该兵人数众多。若驾驭失宜。恐滋尾大不掉之虞。景纹惟当督饬委员。设法防维。不可稍涉大意。该大臣现由里塘前进。即著星速遄行。趱程赴藏。毋稍逗遛。以副委任。将此由五百里各谕令知之。　　

○以镶白旗满洲都统倭什珲布暂署正白旗蒙古都统。镶白旗满洲副都统何永安署镶黄旗护军统领。镶白旗蒙古副都统福钤署正蓝旗护军统领。正红旗汉军副都统增庆兼署镶红旗汉军副都统。　　

○庚午。谕内阁、奕劻等奏、陵寝外围墙垣。闲有坍倒。应否修理。请旨遵办一摺。据称查看围墙。自正关城起至苇子峪止。共坍塌劈倒三十段。计长五十余丈。墙垣甎顶。脱落一层至二三层不等。共一千二百九十余丈。水洞木棂。残缺损坏处所甚多。所需工料钱粮。永济库无项可筹。若暂缓请修。诚恐日久情形愈重。修费更钜各等语。毓禄现在赴陵查工。该侍郎到工后。即著会同奕劻、载岱、文谦、将此项外围墙垣坍塌情形。一并敬谨查勘。奏明办理。　　

○谕军机大臣等、鲍超奏、力疾起程日期一摺。霆营叛勇。现与花旗股匪合并。窜绕兴甯一带。大为江粤边境之患。鲍超拟于六月二十八日。力疾起程。赴鄂募勇往剿。具见以国事为重。惟兵在精不在多。鲍超此次召募新勇。尤当慎重＜??闲＞选。严明约束。务使增一勇得一勇之益。总以三四营为率。不准再多。尤不准再以无赖之人。杂厕其闲。致贻后患。宋国永覆辙具在。该提督当时时引以为鉴。不可稍涉大意。所有该营一切应用饷项。即著官文、郑敦谨、李瀚章、孙长绂、妥为筹画。设法协济。俾利遄行。康逆大股。尚踞镇平。叛勇又于江粤交界。出没无常。鲍超一军。应由何处先行进兵。并著与左宗棠等妥商办理。鲍超到江西后。一切进止机宜。即著归左宗棠节制。以一事权。娄云庆所带各营。本系鲍超旧部。将来即可仍由该提督调度。庶呼应灵通。剿贼必更得力。将此由五百里谕知官文、左宗棠、郑敦谨、李瀚章、并传谕鲍超、孙长绂知之。　　

○又谕、雷正绾奏、兵糈缺乏。疲馁致挫。自请严议一摺。雷正绾与曹克忠两军。进攻金积堡回巢。因粮运不继。兵众饥疲。冀力破逆巢。因粮于贼。致为堡外伏贼包抄后路。两面受敌。伤亡员弁勇丁二千余名。军械多为贼掳。览奏曷胜愤懑。统兵大员。全在谋定后动。出奇制胜。方能所向有功。雷正绾于官军进攻金积堡时。地系河套。水草全无。后路粮道。既为贼匪分股阻截。附营沟渠。又为贼众所掘。水道被洩。致官军饥渴交乘。两次被堡外伏贼包抄后路。究属先事未能审慎。致令全军挫衄。损折良多。该提督自请严议之处。本属咎有应得。姑念该提督此次力行进攻。尚无退缩情事。著从宽改为交部议处。嗣后该提督务当收集散勇。重整军威。力筹攻克金积堡。为阵亡员弁勇丁。雪此愤恨。上兵伐谋。总须以计画为先。不可徒恃血气之勇。至粮运为军行要需。杨岳斌、恩麟、务当力为筹解。源源接济。不可稍缓须臾。致令饥军哗溃。著杨能格赶紧就庆阳一带。迅速采买粮石。设法运解。分济雷正绾、曹克忠各营。不得推诿延缓。致误大局。阵亡员弁勇丁。著雷正绾查明请恤。将此由六百里谕知杨岳斌、雷正绾、并传谕恩麟、杨能格知之。　　

○又谕、林鸿年奏、暂移川滇边界。候拨饷需。再图进取一摺。林鸿年留驻川省。为时已久。现在滇省迤东。事机顺手。自应克期前往办理。以慰该省士民之望。林鸿年拟赴叙州地方。暂为驻扎。相机节节规取。所见尚是。惟饷需无著。自不能不藉川省协济。前经叠谕骆秉章随时量为接济。谅该督必已竭力筹画。川省现在剿办黔匪。固须宽筹饷项。而林鸿年既进规滇省。饷需亦必不可少。骆秉章总当力顾大局。先行筹给银数万两。以后仍按月源源拨济。俾办事不至棘手。林鸿年即迅速前进。次第筹办。不得以待饷为辞。迁延观望。致干咎戾。另片奏、请将逾限之已革府州县各员。随营效力等语。著照所请。所有已革澂江府知府朱鸿等三员。均准其随营效力。以赎前愆。傥不能得力。即著林鸿年随时参撤。将此由五百里各谕令知之。　　

○予江南江甯殉难知府瞿敬邦祭葬世职。文生张继庚等赏恤如例。合门殉难文生王金洛暨眷属三十名口分别旌恤如例。并建专祠专坊。　　

○予湖北咸甯被戕知县罗琳祭葬世职加等。　　

○予安徽婺源殉难从九品戴鸿藻等绅民妇女二千八百十九员名口分别旌恤如例。　　

○辛未。孝静成皇后忌辰。遣官祭慕东陵。　　

○谕内阁、御史汪朝棨奏、道光十二年七月闲。曾奉宣宗成皇帝谕旨。令督抚以至州县各衙门。将雍正六年六月十七日。世宗宪皇帝所颁兴利除弊舒民气而召天和谕旨一道。俱恭录一通。悬诸大堂。随时懔省。现在江浙两省新复地方。衙署均被焚毁。请饬照旧恭录悬挂等语。著该督抚于新设衙署。将道光年闲所奉上谕。敬谨照旧恭录。悬挂大堂。并饬所属州县。一体遵照。俾触目警心。监成宪而资治理。　　

○又谕、御史汪朝棨奏、陵差期近。请严禁扰累。以恤黎元一摺。本年山陵大差。跸路所经。除道清尘。以及豫备各项车辆。势不能不藉资民力。惟恐承办各州县。假手吏胥。分外苛歛。藉国家力役之征。削民自肥。殊堪痛恨。著顺天府府尹、直隶总督、严饬承办各州县及办差官员。务须洁己奉公。傥查有藉差科派。扰累闾阎者。即著指名严参。其随行太监校尉。并各项厮役人等。随驾外出。闲或恃众横行。沿途滋事。情尤可恶。著内务府銮仪卫各堂官。先行晓谕首领太监及校尉等。毋得恃众滋事。如有强取民闲什物者。一经查出。即照抢夺例治罪。至神牌道路及御路垫修工竣后。即须严禁一切官役人等往来践蹋。如敢违犯。即著总理行营王大臣管道大臣内务府銮仪卫各堂官。随时拏办。毋稍宽纵。　　

○又谕、御史汪朝棨奏、常年例贡。请饬各直省督抚酌请停缓等语。自军兴以来。各直省地方。多遭蹂躏。所有例应呈进贡品。如福建浙江等省之橘柑等贡。一经该督抚随时奏请缓进。无不降旨允准。原为百姓元气未复。故不忍以供亿之烦。重累吾民。今据汪朝棨所奏各节。与朝廷周恤民隐之意。亦尚吻合。嗣后凡被兵省分。常年例贡。力难筹办者。仍著各该省督抚等随时奏请停缓。以示体恤。　　

○又谕、昨据雷正绾奏、官军进攻金积堡败挫。自请严议。当以该署提督从前颇著战功。从宽改为议处。本日览杨岳斌所奏甘省情形一摺。始知雷正绾近来打仗。既不如前勇往。又不能约束兵丁。申明纪律。沾染军营习气。不自振作。致有金积堡之败。深负委任。咎有应得。署固原提督雷正绾、著撤去黄马褂。撤销勇号。并撤去帮办军务。归杨岳斌节制调遣。以示薄惩。傥再不知自爱。奋勉图功。即著杨岳斌严参惩办。　　

○谕军机大臣等、本日据官文等奏、楚省东西两路防务。同时吃紧。布置情形。乔松年奏、近日军情各摺。逆捻自雉河解围后。分为两股。一由亳州窜向永城。一由亳州窜向太和。经张得胜、英翰、分路追杀。太和民团到处截剿。歼毙甚多。并经官军将钢叉楼等圩攻破。步贼埽除殆尽。马贼均经窜逸。现据乔松年声称、永城一股。窜至开封所属之太康县。太和一股。窜近陈州之周家口等语。惟上月二十九日。已据吴昌寿奏到。贼由太康扶沟等处。窜过许州。直向西路扑至襄城郏县。虽经张曜陈国瑞两军跟踪紧蹑。己未能绕至贼前。后股赖汶洸等。续由太和边境。窜入淮甯。吴昌寿虽派李世玉等带兵。由省驰援陈郡。亦恐落贼之后。前经谕令乔松年派拨皖兵。越境追剿。著即懔遵前旨。迅派得力将士。驰往豫境。会合李世玉等。将赖汶洸等续窜股匪。合力追剿。该逆日向西趋。且前股张总愚等业已窜至襄郏。后股贼匪。势必续向西趋。意图归并。乔松年不得以防贼回窜为词。意分畛域。能将赖汶洸等股匪。越境剿除。则该逆自无从回窜皖境。至曾国藩身任统归。责无旁贷。前经叠谕该大臣筹拨一军。兼顾晋省。并令刘铭传等军。驰赴豫省北路。绕出贼前。防贼窜越秦晋之路。又令派拨马队驰赴豫境助剿。复以贼去徐郡甚远。令该大臣酌量前进驻扎。乃该大臣日久迄无奏报。于近来皖豫军情。及各路如何布置情形。均未陈奏。历次所奏谕旨。亦未答覆。实属疲玩因循。若欲藉此获咎。冀卸节制三省仔肩。何以仰副朝廷倚任之重。谅该大臣公忠体国之心。何忍出此。鄂省黄麻罗田诸路。官文已派成大吉等官。扼守要隘。著即饬令严密防堵。毋令汝甯股匪。阑入边境。并饬驻扎老河口随枣等处各军。俟贼离边稍近。即出境迎头截击。与豫军合力夹剿。官文等所称与吴昌寿会剿之语。总须认真办理。不得有名无实。徒事纸上之谈。吴昌寿亦当严督张曜等。将张总愚等股匪。尽力追剿。毋稍松劲。并严扼贼匪窜赴秦晋之路。正在寄谕闲。据刘蓉驰奏、逆匪由郏县向西南大路。图窜鲁山南召等处。请饬官文速拨重兵。驻扎淅川荆子关一带。刘厚基一军。因西路回氛甚炽。未能即赴潼关。请饬吴昌寿防守巩氾等处等语。贼骑剽疾异常。既据获犯供称有窥伺巩洛之意。则虎牢等处要隘。并陕州各要路。吴昌寿仍当豫筹严防。并严扼黄河口岸。毋稍疏虞。刘蓉因雷正绾等军。为金积堡回匪所挫。逆势猖狂。凤邠一带边防吃紧。令刘厚基五营。先行暂扎凤翔。惟东面潼商一带。空虚特甚。殊为可虑。著即迅饬刘玉兴等军。速赴凤翔。替出刘厚基之军。星驰潼关东面之金陡关扼守。并由该抚迅筹添兵驰赴商雒一带。严防要隘。若专恃邻省之兵。代为防守境外。设被贼踪阑入本境。必至贻误大局。懔之慎之。至鄂省兵力。尚敷出境防剿之用。与其专守本境。以待贼至。不若越境迎剿。豫行扼截。以固藩篱。官文、郑敦谨、务当速拨重兵。驰赴三省交界之淅川厅荆子关一带。严密扼截。俾贼众不得阑入商雒郧阳等处。与豫省追兵。两面夹击。吴昌寿饬令派出之陈国瑞等军。绕前截击。杜其窜入秦晋之路。均著迅赴事机。不可延缓。刘蓉因杨岳斌兵力单薄。甘省军情甚紧。请饬蒋凝学一军赴甘助剿之处。蒋凝学所部。除闹饷遣散外。现存各营。如能赴甘。亦可稍厚兵力。著官文酌量情形办理。将此由六百里各谕令知之。　　

○又谕、乔松年奏、本年捻匪窜皖。雉河被围。官军防剿兼施。不敷分布。先后添募马勇九百余人。步队九千余人。水勇五百余人。彼时急则治标。不暇计及饷项。现在设防已久。欠饷益多。虽准曾国藩拨给陈州存款银五万两。而后难为继。若非钜款接济。终虑有饥溃之虞。请饬江苏等省。筹拨饷项各等语。著李鸿章、刘郇膏、阎敬铭、王榕吉、文明等、各将应解皖省协饷。尽力设法筹拨解济。俾供要需。不准稍有延误。将此由五百里谕知李鸿章、阎敬铭、并传谕刘郇膏、王榕吉、文明知之。　　

○又谕、杨岳斌奏、甘省军务粮饷吏治民生大概情形。并曹克忠接仗失利各摺片。甘省用兵日久。而匪势愈炽。地方情形。日益雕敝。皆由带兵各员。习气太深。地方大吏。诸事废弛。种种情形。实堪痛恨。雷正绾、曹克忠两军。近因进剿金积堡失利。弁兵伤亡颇多。现在士气新挫。逆焰必至益张。杨岳斌当责令雷正绾等。申明纪律。重振军威。再图进取。以赎前愆。河狄一带。贼势最重。从前总以兵力不敷。未暇兼顾。杨岳斌现拟先剿狄河。再图西北。即著调拨各军。妥筹剿办。前因黎献一军。进剿肃州贼匪。兵力过单。谕令林之望移军助剿。嗣又据恩麟奏调张华一军。赴洮州剿贼。该两军现在行抵何处。仍著杨岳斌酌量调派。刘正高、沈大兴等所部。淫掳焚杀。经杨岳斌拏获三人正法。所办甚是。该二员何以拔营他徙。并著查明参办。嗣后如有不遵调遣。及纵勇骚扰情事。即著按照军法惩办。庶几壁垒一新。于军务方有起色。定边花马池一带。时虞贼匪东窜。并著与都兴阿妥筹兼顾。至该督所陈。于军务则先惩扰害。再汰疲羸。于粮饷则先筹采买。再议转输。于吏治则先儆贪墨。再振因循。于民生则先去烦苛。再谋招垦。均能切中窾要。该督受朝廷重寄。惟当实力实心。次第筹办。以副委任。曹克忠此次进攻贼堡。因无援失利。情尚可原。著免其议处。前据庄浪城守尉庆志、奏参恩麟袒护属员东赡泰砍伤兵丁。玩误饷糈。并陶茂林所部之勇。到处扰害等语。著杨岳斌汇入从前交查各案。一并查明具奏。原摺著钞给阅看。将此由六百里谕令知之。　　

○又谕、刘蓉奏、请催各省协甘军饷。以图补救一摺。据称雷正绾、曹克忠等军。进攻金积堡贼巢。遇伏失利。退扎预望城。各营挫衄之余。米粮军火等项。事事乏缺。必须宽筹饷项。随地采办。随时制造。方能重新壁垒。转危为安。庆阳防军。前经雷正绾调去六营。同时挫败。此项饷银到后。恐该逆闻而生心。请饬径解陕西藩库收存转解各等语。庆阳粮台。支应各营饷项。需用浩繁。现在甘军新挫。粮饷两缺。尤属刻不容缓之需。该督抚等素顾大局。自应设法赶紧筹解。以纾朝廷西顾之忧。即著骆秉章、吴昌寿、阎敬铭、王榕吉、迅将协甘欠解之款。各先筹拨银数万两。派员星速解交陕西藩库。此项饷银到后。即著刘蓉随时知照杨能格委员提拨。并派员就陕甘交界州县。采办米粮。分拨接济。并著刘蓉将欠解甘饷。随时筹解。以赡饥军。将此由五百里谕知骆秉章、吴昌寿、阎敬铭、刘蓉、并传谕王榕吉、杨能格知之。　　

○又谕、刘蓉奏、援甘协饷紧要。请饬催各省迅解等语。杨岳斌奉命西征。于行抵西安时。先后由陕库借拨银六万两。均议俟各省协饷解到时。扣留归款。迄今已逾两月。各省协饷。并未解到。陕库本甚拮据。去此钜款。已难周转。而杨岳斌统率全军抵甘。正值雷正绾等剿办灵州回匪失挫之后。贼焰甚张。而狄河等处之匪。偪近兰州。尤为肘腋之患。当此局势紧急。非饷项充裕。何以激励戎行。著官文、郑敦谨、将湖北月协之三万两。李鸿章将扬防节省项下月解之三万两。刘郇膏将江苏月协之一万两。其江西浙江湖南等省协款。并著刘坤一、马新贻、李瀚章、孙长绂、各筹两个月饷银。赶紧委员拨解到陕。由刘蓉转运前进。以济要需。傥敢稍事延宕。致西北大局。日就决裂。该督抚等其能当此重咎耶。懔之。将此由六百里谕知官文、李鸿章、刘坤一、马新贻、郑敦谨、李瀚章、并传谕刘郇膏、孙长绂知之。　　

○予安徽义门阵亡协领密成、外委唐庆华、祭葬世职加等。千总魏邦贞等祭葬世职。　　

○予甘肃金积堡阵亡总兵官周有贵、周有文、参将秦久胜、董逢春、游击保明、祭葬世职加等。　　

○壬申。孝懿仁皇后忌辰。遣官祭景陵。　　

○谕内阁、户部奏、东纲盐引。请饬查明奏报等语。向来各州县经徵盐课。督销盐引。分别已未完议叙议处。定例本极严明。此次山东巡抚阎敬铭请将以前未准部覆各年奏销。一并扣除。是否专指咸丰九年以前。抑九年后各案概行请免。声叙殊未明晰。若专指九年以前。则九年以后。仍须议处。办理未免两歧。若将九年后一并免议。又核与例义不符。且上年正月。该省造报咸丰六年盐引。南运商邱等州县。连年只引未销。显系各州县督催不力所致。傥该管上司。仍复任听含混造报。曲为开脱处分。该各属恃无考成。谁复认真督运。尚安望鹾政日有起色耶。著阎敬铭督同该运司详细查明。某州县未完若干。何年积引若干。并该部指驳各情。逐一分晰查明。核实奏报。以杜弊混而重课款。　　

○谕军机大臣等、吴昌寿奏、豫省两路官军。击贼获胜。现饬进剿一摺。发捻赖汶洸、牛落红等、由淮甯窜至西华。纷扰扶沟临颍。及许州属之秋湖栗园一带。叠经官军进剿获胜。陈郡所属。已无贼踪。该逆由舞阳西去。势将与前股句合。捻匪张总愚等。经张曜等由许州向南追剿。该逆奔往襄城郏县。旋至宝丰鲁山。盘踞南裕交界之横山神林大店等处。并由叶县入山。我军叠将横山等处克复。该逆闻风南遁。逆匪蔓延豫省腹地。势甚鸱张。亟须实力进攻。为一鼓歼捦之计。著吴昌寿严檄张曜等军。务将张总愚等股匪。就地殄除。毋令窜入邻省。又成不了之局。吴昌寿现由尉氏前赴许州。即著迅速前进。居中调度。毋误戎机。鄂豫壤地毗连。该逆由豫而鄂。俱系从前往来熟径。官文等前派成大吉等军。分路扼守。即著严饬各军。认真防堵。毋令匪踪阑入。并著官文、郑敦谨、抽拨劲旅。以剿为防。迅速饬赴豫疆。会合吴昌寿派出各军。协力夹攻。迅歼丑类。逆踪离皖虽远。必须皖军越境追剿。方可制贼奔突。以期聚而歼旃。著乔松年懔遵前旨。迅派得力将士。驰赴豫境。合力会攻。皖豫军情。及各路布置情形。著曾国藩统筹全局。妥为调度。随时奏报以闻。将此由六百里各谕令知之。　　

○又谕、孙长绂奏、叛勇被击窜逸。已赴粤军乞降。现在筹防情形一摺。叛勇与发逆。在吉祥墟□□穴□又□括粮食。分派不均。互相斗杀。既合复分。叛勇窜长甯。被剿遁往平远。进退失据。遂向粤军乞降。经方耀收受。计七千余人。现令前赴嘉应州石□港听候处置。著瑞麟、郭嵩焘、督饬方耀妥为区画。其有家可归者。酌量递解遣撤。如系无业游民。即遣散亦恐复为贼。须分营安插。令与官兵相辅而行。不可稍涉疏虞。致贻后患。汪逆仍踞镇平。添造木栅望台。意在伺隙而动。著即督饬在事各军。设法攻剿。务须四面兜围。毋令再有窜逸。发逆窜往老龙街。有图犯惠州之意。此股现系何人剿办。卓兴现在何处能否跟击。并著该署督抚责令迅速剿办。毋稍松懈。左宗棠等当懔遵叠次谕旨。饬令康国器等会同粤军。将镇平踞逆。悉数殄除。毋留余孽。镇平偪近江西之会昌长甯。孙长绂已令席宝田扼扎会长边界。并令娄云庆等严防龙定南安。王开琳迅扎会长。著即督令席宝田等扼要驻守。遇贼即击。毋稍大意。将此由六百里谕知瑞麟、左宗棠、徐宗干、郭松焘、并传谕孙长绂知之。　　

○河南巡抚吴昌寿奏、请调遣戍释回已革按察使张学醇改赴河南军营差委。允之。　　

○命甘肃布政使恩麟开缺听候查办。以按察使林之望为布政使。候补按察使杨能格为按察使。　　

○补行同治元年军政。山东卓异官二员。不谨官一员。才力不及官一员。分别议叙处分如例。　　

○以勇丁索饷滋闹。江西都司罗寅、王大魁、把总贾以标、叶隆仁、钟安高、革职拏办。　　


大清穆宗继天开运受中居正保大定功圣智诚孝信敏恭宽毅皇帝实录卷之一百四十八　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年乙丑。七月。癸酉。漕运总督吴棠奏、湖河水涨。拟启车逻等坝洩水。得旨、著督饬该管道厅等官。随时察看。相机办理。毋稍疏懈。　　

○派户部右侍郎董恂、兵部左侍郎崇厚、办理比利时国通商事务。　　

○甲戌。慈安皇太后圣寿节。遣官祭太庙后殿。奉先殿。　　

○遣官祭文宗显皇帝孝德显皇后暂安寝殿。
  </div>
  <div class="pagination">
   <a href="清实录同治朝实录_page215.html">
    上一页
   </a>
   <span>
    ...
   </span>
   <a href="清实录同治朝实录_page211.html">
    211
   </a>
   <a href="清实录同治朝实录_page212.html">
    212
   </a>
   <a href="清实录同治朝实录_page213.html">
    213
   </a>
   <a href="清实录同治朝实录_page214.html">
    214
   </a>
   <a href="清实录同治朝实录_page215.html">
    215
   </a>
   <span class="current-page">
    216
   </span>
   <a href="清实录同治朝实录_page217.html">
    217
   </a>
   <a href="清实录同治朝实录_page218.html">
    218
   </a>
   <a href="清实录同治朝实录_page219.html">
    219
   </a>
   <a href="清实录同治朝实录_page220.html">
    220
   </a>
   <a href="清实录同治朝实录_page221.html">
    221
   </a>
   <span>
    ...
   </span>
   <a href="清实录同治朝实录_page217.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
