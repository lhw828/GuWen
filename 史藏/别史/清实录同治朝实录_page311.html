<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 311 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 311 页/共 505 页</h1>
    <div class="content">
○缓徵山西萨拉齐厅被水地方新旧额赋。暨民借仓谷。　　

○丁亥。谕军机大臣等、官文、穆腾阿奏、截剿枭匪获胜一摺。枭匪在晋州钓鱼台吴邱等处。经余承恩、陈济清等、分路追剿。歼捦多名。所賸不满二百人。该匪经此惩创。势已穷蹙。亟应一鼓作气。迅速殄除。著官文、穆腾阿、严饬陈济清等尽力穷追。务将此股败残之众悉数铲除。不准一名漏网。傥敢稍涉懈弛。致败匪乘闲潜逃。纵令死灰复然。必将该员弁等从重治罪。已革总兵余承恩系剿贼不力获咎之员。此次督队击贼。尚属奋勉。著与在事出力各员。均行存记。并著查明逆首姓名。毋使幸逃显戮。本日据徐继畬等奏、请饬余承恩赴晋剿贼等语。晋省为饷源所自出。关系紧要。余承恩籍隶山西。保卫桑梓。尤应格外出力。著官文饬令该员将所部兵勇。挑选精锐。迅赴该省剿贼。归左宗棠调遣。直隶剿匪正在吃紧。未可因抽调一军。稍涉疏懈。官文等务当另调得力之兵。驰赴前敌。合力杀贼。以竟全功。将此由五百里各谕令知之。　　

○又谕、前因捻逆窜过黄河。扰及晋疆。叠经谕令左宗棠督兵入晋。先顾大局。兹据左宗棠奏、捻逆渡河犯晋。自请治罪。并调马德昭驻守运城。留刘典等剿办陕回各摺片。捻匪由吉州南窜河津。蒲解一带。防务吃紧。运城盐库。为饷源所自出。左宗棠现调马德昭一军进扎运城。著即檄令星夜拔营。驰赴该处驻扎。相机进剿。并著李鹤年一体严催。饬令克日起程。不得稍延时日。左宗棠当懔遵叠谕。迅速入晋督剿。刘松山郭宝昌两军。并著左宗棠、赵长龄、迅速催提。兼程来晋。绕由东路兜剿而西。与陈湜所部会合夹击。昨因东省捻股歼除将尽。李鸿章兵力有余。已谕令该大臣等将程文炳宋庆两军。由山东直隶赴晋助剿。张曜一军。由山东移赴河北堵剿。该将领等到晋豫后。即著归左宗棠调遣。并著一面催提。以厚兵力。此次捻匪入晋。该大臣竟未能立时得信。日久始得消息。朝廷焦盼已久。前经吏部遵旨将该大臣严议革职。已加恩改为革职留任。所请从重治罪之处。著暂行宽免。该大臣当思奋勉立功。力图自赎。傥再仍前贻误。宽典岂能再邀。且该大臣由闽浙总督调任陕甘。授为钦差大臣。督办陕甘军务。倚任不为不重。若不振奋精神。力求成效。清夜自思。保以自安。陕省回匪未靖。且续有由甘东犯大股。该处军务。即著责成刘典、高连升、与库克吉泰、乔松年、会筹剿办。乔松年责任封圻。亦当会商刘典等调度。不得置身事外。本日据前任太仆寺卿徐继畬、给事中白思佑、御史郭从矩等、奏陈山西军务。布置机宜。并请饬陈国瑞、余承恩、带兵赴晋各摺。已谕令官文饬余承恩统带所部西行入晋矣。陈国瑞前已有旨令赴山东归丁宝桢差委。现在东省军务较松。陈国瑞著改发山西。交左宗棠差遣。即著该员与宋庆、程文炳、合统兵勇赴晋。与余承恩所部。均归左宗棠节制调遣。徐继畬、白恩佑原摺。均著钞给左宗棠、赵长龄阅看。郭从矩原摺。著摘钞给左宗棠等阅看。该京卿等所陈布置机宜。并著左宗棠、赵长龄、斟酌情形办理。将此由六百里谕知左宗棠、库克吉泰、乔松年、赵长龄、李鹤年、并传谕刘典知之。　　

○又谕、刘岳昭奏、滇军回援省城楚雄等处一摺。迤西逆匪。连陷禄丰广通元谋等城。势甚狓猖。楚雄危急。省城戒严。岑毓英所部各军已分投西进援应。著刘岳昭咨照宋延春一面将省城防守事宜妥筹布置。以靖内患。一面督饬各军相机进剿。迅将禄丰等城克期攻拔。毋稍延缓。岑毓英现扎曲靖。即著饬令确探贼情。随时策应。不得迁延观望。坐失事机。滇省军务方殷。刘岳昭身任滇抚。务将黔西一带贼匪迅图埽荡。即行入滇任事。以副委任。将此由六百里谕令知之。　　

○铸给新设布伦托海办事大臣印信。从乌里雅苏台将军麟兴等请也。　　

○以废弛营伍。革云南副将唐锡峦职。　　

○科尔沁扎萨克图谢图亲王巴宝多尔济等七人、喀喇沁扎萨克都楞郡王色伯克多尔济等五人、敖汉郡王布彦德勒格哷固噜克齐、苏尼特扎萨克郡王托第布木等二人、扎赉特扎萨克郡王阿勒坦鄂绰尔、阿巴哈纳尔扎萨克贝子桑斋萨喇特多布等二人、扎噜特镇国公达瓦甯保、郭尔罗斯扎萨克辅国公阿勒坦鄂齐尔、乌喇特扎萨克辅国公贡桑端鲁布、克什克腾扎萨克头等台吉毕玛拉吉哩第、茂明安头等台吉达尔玛吉哩第、喀尔喀扎萨克郡王托克托琥图鲁等六人、于养心门内瞻觐。　　

○戊子。谕内阁、前因户部奏、遵议右赞善徐申锡积谷条陈。当经降旨谕令江苏浙江督抚迅筹采买米粮数十万石。由海运津。兹据太仆寺少卿彭祖贤奏、东南谷贱伤农。几辅宜筹足食。请饬江苏招商贩运。以资调剂等语。向来沿海地方。运米出口。例禁綦严。惟现在南北米价悬殊。若准内地商船接踵贩运。畿辅民食。庶可藉资接济。自应变通办理。著两江总督江苏巡抚转饬苏松太道。督饬沿海州县出示招商。凡沙船卫船及甯波福建广东商船。均准其在上海等处。运米赴天津售卖。随时由地方官给予护照。所过关卡并准免纳税厘。以广招徕。　　

○谕军机大臣等、李鹤年奏、遵覆张曜宋庆两军分扎山东东平戴庙等处。现饬防守情形等语。昨因晋省军情紧要。谕令李鸿章等饬令宋庆统带所部。由山东直隶赴晋。协同剿匪。张曜一军。移扎河北。李鹤年此次所陈。自未接奉前旨。晋省窜匪。亟应添兵协剿。著李鹤年懔遵本月初七初八等日寄谕。将张曜宋庆两军迅速调拨。以赴戎机。马德昭一军。昨据左宗棠奏调赴运城。即著李鹤年饬令赶紧拔营。驰赴该处。相机堵剿。该将领等到防后。即由左宗棠调遣。其段广瀛四营。现驻晋沟。应否渡河继进之处。著李鹤年与左宗棠会筹布置。赵长龄仍当督饬陈湜激励各营认真防剿。务将此股窜匪就地殄除。毋得专恃客兵。置身事外。再干重咎。将此由六百里谕知左宗棠、李鹤年、赵长龄、并传谕陈湜知之。　　

○又谕、麟兴等奏、土尔扈特盟长呈恳赴京。请旨遵行一摺。土尔扈特盟长布彦乌勒哲依图自伊犁变乱后。游牧尽失。奔赴乌城。呈请入都陛见。览其所呈各情。中途颠沛流离。甚为可悯。若仍令其折回游牧。道途阻滞。非所以示体恤。布彦乌勒哲依图著准其驰驿来京。由内地台站行走。惟该盟长入京。其土尔扈特厄鲁特游牧人众。日久无主。恐其滋生事端。著麟兴、锦丕勒多尔济、传知该盟长设法安插。该将军等亦当随时就近料理。务臻妥协。将此由五百里各谕令知之。　　

○督办新疆北路军务西安将军库克吉泰奏出省相机督饬。得旨、著即酌带官兵相机进剿。迅殄逆氛。不得株守咸阳。敷衍了事。　　

○以正白旗满洲副都统棍楚克林沁为镶红旗护军统领。正白旗护军统领常星阿为正蓝旗汉军副都统。未到任前以头等侍卫载良署理。　　

○以河东祥河等厅抢险出力。予同知邹梁等加衔升叙开复有差。　　

○以河南襄城土匪滋事。革知县罗俊职。降都司杜芸为千总。予剿办出力总兵官崔廷桂等升叙有差。　　

○己丑。谕内阁、钟岱、宋晋奏、遵查富新仓粟米霉变情形。请将监督先行交部议处一摺。富新仓存储粟米。据该侍郎查明。实系陈粟蒸变。兼之廒座年久失修。今秋大雨。椽瓦塌落。致有土砾。尚无别项弊端。惟该监督等未能随时挑晾实属不知慎重。所有该仓监督工部员外郎钟霖、刑部主事童世梁、本已因案撤任。著先行交部议处。以示惩儆。该仓应放正黄旗甲米。业经谕令户部改劄别仓开放。其现存粟米。著该侍郎督饬该监督等加意筛晾乾洁。咨明户部。遇有杂款零档劄放。以重仓储。　　

○谕军机大臣等、户部奏、统筹财用。请严饬将帅迅速平贼一摺。据称用兵省分。偏裨将士。人品不齐。往往视带兵为利薮。所部勇丁。按籍而稽。十不得五。幸而获胜。铺张扬厉。滥膺上常。其甚者惟恐军务速平。故意纵贼。以为自利之计等语。所奏切中时弊。各该统兵大臣督抚等受国厚恩。宜如何激发天良。实心筹办。迅图灭贼之方。傥玩泄因循。任令老师靡饷。日久无功。军务竟无了期。问心何以自安。著各路统兵大臣用兵省分督抚。即将所部各营认真考核。毋任缺额虚冒口粮。并严檄将弁同心剿匪。务期迅就廓清。以靖地方而裕国用。若仍蹈从前积习。朝廷必治以应得之罪。决不宽贷。直隶枭匪滋扰。所练六军。并未见力加剿办。并据奏称此项固本饷需。半耗于督带月粮及委员薪水等款。徒循训练之虚文。无裨剿匪之实用。似此情形。实堪痛恨。著官文破除情面。将六军大加整顿。认真淘汰。以期兵归实用。饷不虚糜。该署督即迅速办理。据实具奏。原摺著钞给阅看。将此各谕令知之。　　

○又谕、候补京堂王家璧奏、请将散失马队兵勇。赦罪招回。并请刊刻清汉蒙古三体字告示晓谕各摺片。已谕令军机处内阁缮写清汉蒙三体字样告示。发交各统兵大臣矣。从前僧格林沁在军营殉难时。所部马队兵勇。多有迷失。陷在贼中。该兵勇等久在军营杀贼。均系为国出力之人。一旦陷身于贼。未必甘心从逆。特苦迫于时势。末由自拔来归。此等马队。皆久经战阵。素称得力将士。若任其淹没。不开以自新之路。殊觉可惜。王家璧所请张布告示晓谕。令其解散归诚。所论不为无见。著各该大臣等将朝廷颁发告示。照式刊写多张。遍行张贴晓谕。以期解散胁从。益孤贼势。此内如有从前打仗得力者。并可由各该大臣体察情形。酌留军营。责其立功赎罪。以收其用。王家璧原摺片各一件。均著钞给阅看。将此各谕令知之。　　

○又谕、穆腾阿奏、驰抵衡水。贼已东窜。现添队跟追。并钓鱼台等处剿贼获胜各摺片。所陈余承恩、陈济清等、在钓鱼台吴邱追剿各情。与官文所奏。情形大略相同。此次贼匪由武邑阜城等处。渡河东窜。虽经富和等跟追。并未大加惩创。该匪所賸仅二百人。其势已蹙。自应分路追击。以免死灰复然。著穆腾阿严饬派出各员弁觇贼所向。迎头截击。不得徒事尾追。复滋延蔓。德州一带。即著饬令派出之军认真兜剿。余承恩现已调赴山西。官文当懔遵前谕。另调得力将弁接替。并檄饬陈济清、会同穆腾阿所派各军跟踪剿击。不准稍有迁延。贻误戎事。将此由五百里各谕令知之。　　

○又谕、赵长龄奏、秦军击贼获胜。现在跟踪追剿一摺。此次捻逆阑入晋疆。虽经刘松山等军追剿获胜。克复吉州。而逆踪纷窜。愈偪愈东。现在洪洞窜匪。谅亦不能久踞。势将乘虚东窜。前谕左宗棠饬令刘松山等军。由东面兜剿。仍著懔遵前次谕旨。檄饬各军绕前拦截。张曜本令移扎河北堵剿。余承恩亦令由直入晋。现在晋东辽潞一带。尤胦有兵扼截。即著官文、李鹤年、迅饬张曜、余承恩两军。由临洺关进发、宋庆、程文炳两军、著李鸿章、英翰、张兆栋、催令兼程前进。由直隶获鹿大道进剿。会同刘松山、郭宝昌、陈湜等军。两面夹击。以殄逆氛。左宗棠亦应迅速赴晋。亲往调度。不得稍涉迟误。赵长龄现已出省。即著扼要驻扎。固不可任贼北窜。亦宜杜贼东趋。庶完善各邑。不至处处被扰。陈湜进驻赵城。西面沿河一带。仍责成该司加意严防。毋再令匪徒阑入。更形滋蔓。马德昭一军。谅已渡河。傥南路情形较松。并著左宗棠相机檄饬。并赴东路兜剿。以杜纷窜。左宗棠、赵长龄、陈湜、前已施恩仅予薄谴。傥任逆氛东北纷窜。不能力遏凶锋。必当重治其罪。懔之勉之。将此由六百里加紧谕知官文、左宗棠、李鸿章、赵长龄、李鹤年、英翰、并传谕张兆栋、陈湜知之。　　

○赏山西等省乡试年老诸生马恩溥等三十二人举人副榜有差。　　

大清穆宗继天开运受中居正保大定功圣智诚孝信敏恭宽毅皇帝实录卷之二百十九　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治六年。丁卯。十二月。庚寅。孝和睿皇后忌辰。遣官祭昌西陵。　　

○谕军机大臣等、丁宝桢奏、捻逆被剿南窜。查验黄防。并截剿枭匪各摺片。官军剿办捻匪获胜情形。与李鸿章前奏。大略相同。自当乘贼穷蹙。一鼓作气。迅就殄除。惟贼骑虽已无多。大率皆百战悍酋。若不及早翦锄。将来死灰复然。又有滋蔓之虑。著李鸿章严檄各路将士。乘胜穷追。务将此股窜匪。剿除净尽。毋使一名漏网。该大臣当念功亏一篑之时。极力图惟。清此巨憝。与行闲诸将士同膺懋赏也。现在贼既南窜。已有刘铭传等军紧蹑追剿。兵力尚厚。王正起等军。已由丁宝桢饬令分扎要隘。即著严饬认真扼守。傥遇贼匪回窜。必当分投截剿。不可稍形疏懈。黄河防务。该抚布置尚妥。天寒水凝。尤宜格外慎重。即著照所拟实力举办。不可徒托空言。该抚暂驻省城旬余。以以便居中调度。一俟河流解冻。仍著专力督饬。海口一带。四五十里不能驻队。务当责令王成谦等妥筹守备。期免疏虞。直隶枭匪。叠经官军击败。现在忽东忽西。纷窜无定。即著严饬傅振邦、郭大胜等、勤加侦探。由东南扼剿。与直省官军会合夹击。以歼穷寇。将此由六百里各谕令知之。　　

○督办新疆北路军务西安将军库克吉泰奏、驰抵咸阳。妥筹扼剿。得旨、即著督带亲军扼扎渭滨一带。随时与刘典等军妥筹策应。不得徒事株守。致误事机。　　

○辛卯。孝德显皇后忌辰。遣官祭定陵。　　

○以都察院左都御史谭廷襄为刑部尚书。刑部左侍郎郑敦谨为都察院左都御史。调礼部右侍郎贺寿慈为刑部左侍郎。实授沈桂芬礼部右侍郎。　　

○予故刑部尚书齐承彦祭葬。谥恭勤。赏其子荫生世名员外郎。孙国子监典籍兆麒主事。　　

○壬辰。谕内阁、崇厚奏、请饬顺天直隶各属举行团练等语。团练一事。实仿坚璧清野之法。联络民心。以补兵力之不逮。乃枭匪倡乱以来。如大城南皮两县之能办团协剿者。甚属寥寥。可见各州县平日于团练要务。漠不关心。以致贼骑纵横。生民荼毒。殊堪痛恨。所有办团著有成效之大城县知县彭瑞麟、南皮县知县武士选、均著交部议叙。其余各州县及该管营汛。经枭匪窜扰。不能率团御贼。绥靖闾阎者。即著官文严查惩办。嗣后各该地方文武绅民。有能始终不懈保卫地方者。准与直隶总督等随时分别奖励。如各州县营汛员弁。仍前玩泄。致令安静地方。突有匪徒滋事。及窝藏逸匪者。即著各该管上司据实纠参。将该州县营汛各官。从严惩办。该管上司亦不准扶同掩饰。以副朝廷除莠安良之意。　　

○谕军机大臣等、官文、穆腾阿奏、枭匪殄除殆尽。直境肃清。崇厚奏、枭匪被剿星散。现饬摉捕余匪。举办团练各摺片。枭匪自晋州败遁后。由景州窜至东光之安乐屯等处。经官军追捕。叠有斩捦。该匪仅余一二十人。改换农服。由山东夏津之杜甫掖渡河遁去。该署督等现饬张得信等过河追剿。余承恩等暂驻夏津。即著官文、穆腾阿、崇厚、严檄派出各军。乘此声威。将夏津窜匪悉数歼除。一面知会丁宝桢。督饬官军会同摉剿。毋任一名漏网。再贻后患。逃散零匪。必有窝藏之所。各该州县地方官当迅行严密躧缉。以绝根株。傥捕拏不力。致令死灰复然。将来在何处滋事。即将该处地方官及营汛各员。从重治罪。决不宽贷。天津所属。现办团练。著崇厚与官文会商。饬令刘策先督同官绅。认真经理。仿照坚壁清野之法。以卫闾阎。此外天河属境。与顺天东路南路两厅毗连之处。并著饬令刘策光查明次第办理。所练六军。著官文懔遵前旨。逐加淘汰。去弱留强。以期饷不虚糜。毋得瞻徇情面。虚应故事。将此由五百里各谕令知之。　　

○又谕、张之万奏、捻逆冲过六塘河。扰及盐河以北。抽队迎剿情形一摺。前据李鸿章奏、捻匪在寿光海滨等处。为官军捦斩殆尽。仅賸数百骑遁去。何以忽有捻众万余。由顺河集窜扑六塘河。扰及盐河北岸。虽经张之万派张从龙抽兵迎剿。小有捦斩。未能大挫贼锋。该逆已深入完善之地。里下河一带地方。倍形吃重。更恐该匪图窜运河。回扰皖豫。张之万现调姚广武、王可升等军夹击。即著迅速进兵。力图埽荡。并著檄饬黄翼升等水师驶赴众兴杨庄一带。节节严密防守。李鸿章自前次报捷后。至今尚无续报。刘铭传等军。已否追贼南下。逃逸余匪。究有若干。逆酋悍目。尚有几人。即著确切查明具奏。并严饬各军星驰赴剿。务期一鼓荡平。毋使该匪稍延残喘。得遂其裹胁奔突之计。丁宝桢亦当勤加侦探。严防回窜。运河交冬水浅。防务尤关紧要。李鸿章、李鹤年、英翰、张兆栋等、务须添派兵勇。加意梭巡。傥任一贼一骑偷渡。必将分防将弁。按照军法从事。并著丁宝桢、李鹤年、英翰、张兆栋等、分派劲旅。觇贼所向。与淮军合力夹击。毋稍观望。其程文炳、宋庆、张曜等军。著李鸿章等仍遵前旨。分别饬令移防赴晋。毋得藉词逗留。此次六塘河疏防地段各员。著李鸿章、张之万、确查从严参办。将此由六百里谕知李鸿章、张之万、丁宝桢、李鹤年、英翰、并传谕张兆栋知之。　　

○以兵部左侍郎胡家玉兼署刑部左侍郎。　　

○以直隶晋州枭匪肃清。予已革改用总兵官余承恩开复道员盐运使衔。复已革总兵官陈济清职。赏还花翎。余加衔升叙有差。　　

○癸巳。谕内阁、额勒和布等奏、会审案内应讯大员。始终狡展。将大概情形奏明请旨一摺。前任金川副都统希拉布、与协领讷钦布、互相参讦一案。前因希拉布遣抱赴京呈控。当经谕令解京交刑部讯办。兹据额勒和布等奏、业经提集人证。将此案各节研讯明确。即著额勒和布会同盛京刑部详慎定谳。咨送刑部。核议定拟具奏。毋庸将人证解京讯办。以免拖累。　　

○谕军机大臣等、马新贻奏、接办西防石塘大工。单开章程。并绘图呈览一摺。海甯绕城石塘。将次工竣。现办西防石塘大工。通共约需银四十八万九千两。据称所估工料价值。核与例定稍有加增。实因物力艰难。时势不同所致。自系实在情形。所估银数既经加增。马新贻当督饬属员认真购办。务期工坚料实。为一劳永逸之计。所有勘估各工及章程六条。均著照马新贻所拟办理。该抚即实心经画。迅速开办。以重要工。此项工程。须添购新石十余万丈。浙省采办。断难敷用。著郭柏荫遴委妥员。在于洞庭等山。按照志载尺寸。如式采办五万丈。运浙济用。毋稍迟误。其石价水脚运费等项。均由江苏筹款自行报销。将此各谕令知之。　　

○又谕、左宗棠奏、官军入晋。剿捻获胜情形一摺。所称克复吉州。并解河津稷山之围。与赵长龄所奏略同。惟现在捻踪已至洪洞。刘松山、郭宝昌两军。由平阳进剿。该大臣调喜昌、安住、全福马队。从天井关趋泽潞一带。相机截击。尚属合宜。即著催令迅速前进。以期迎头拦击。韩侯岭为太原门户。前经陈湜派兵扼守。赵长龄计日亦可赶到。著即督饬各军。严加防守。毋许一匪窜越。致滋蔓延。宜川一带捻逆虽多。而晋省无知兵大员督办。事无禀承。恐未能迅速蒇事。且前调宋庆程文炳等军。由获鹿赴晋。张曜余承恩两军。由临洺关进发。并将陈国瑞发往该大臣军营差遣。客兵愈多。必得左宗棠亲往督办。方可调度合宜。著仍遵前旨。兼程东征。其宜川等处捻匪。另派妥员防剿。俾得移缓就急。廓清晋境。再行返旆而西。以纾廑念。并著陈湜严防西面沿河一带。毋使匪众再有阑入。直隶河南各要隘。叠谕官文、李鹤年、加意严防。著懔遵前旨。相机办理。毋稍疏懈。昨据御史王道源奏、条陈晋省防剿事宜。所称进兵道途。固属详细。第兵机无定。难以遥制。著左宗棠、赵长龄、酌量调度。阎敬铭如已就痊。并著赵长龄知照。令赴太原省城。帮办防守事宜。并将石岭关豫为布置。晋省团练。有名无实。丁忧候补侍读祁世长、人素谨饬。著赵长龄传知该员。会同原办之绅士田雨公、赵德辙、体察民情。认真妥办。河保暨归化包头一带。著裕瑞等督饬马升各军。并新调察哈尔官兵。严密堵御。口外各厅。著赵长龄酌量派员。帮同稽查。襄办防务。期免疏虞。王道源原摺。著钞给左宗棠、赵长龄阅看。将此由六百里谕知官文、左宗棠、裕瑞、桂成、赵长龄、李鹤年、并传谕陈湜知之。　　

○以翰林院侍读学士马恩溥、侍读学士孙毓汶、司经局洗马黄体芳、翰林院编修李文田、充日讲起居注官。侍讲学士钱宝廉、编修欧阳保极、署日讲起居注官。　　

○蠲缓两浙西兴、杜渎、横浦、浦东、四场被水灶地本年灶课有差。　　

○豁免两浙仁和、海沙、鲍郎、芦沥、横浦、浦东、六场未垦灶地本年钱粮。　　

○甲午。上奉慈安皇太后慈禧皇太后幸漱芳斋。侍午膳。　　

○谕内阁、官文奏、永定河漫工合龙。请将被参各员开复处分各摺片。并永定河南七工汛漫溢等语。本年永定河秋汛盛涨。北三工五号并南上汛灰坝。先后失事。现经道厅汛弁人等开穵引河。设法抢护。灰坝业已合龙。应需款项。著官文督饬藩司照案筹办。其应如何分捐归款之处。并饬会同该河道妥议办理。至前次漫口各工。前经合龙。而永定河南七工六号。泳泮水长。堤身坐蛰。河水复至漫溢。虽在三汛期外。在事各员。究属疏于防范。所有此次失事之该道厅等暨各员弁。均著交部议处。其北三工等处抢办出力人员。暨随办大工缴清赔项各员弁。均著俟全河工竣。再行奏请酌量加恩。　　

○又谕、官文奏、革员带兵出力。并请遣撤楚勇回籍等语。已革直隶总督刘长佑、于革职后督勇亲赴前敌。将枭匪殄除殆尽。尚属出力。刘长佑著赏给三品顶带。管带所部楚勇并楚省带兵各员弁。均回湖南本籍。妥为安置。　　

○谕军机大臣等、前据官文等奏、枭匪歼除殆尽。余匪窜至山东夏津。当经谕令官文等饬令派出各军。将夏津窜匪悉数殄除。兹据穆腾阿奏称、直隶派出各军。与山东兵团。将夏津窜匪殄除。摉捕净尽。直隶已无贼踪。惟该匪败逃之余。难保竟无一名漏网。潜匿他所。山东夏邱莘馆等处。并直隶大顺广一带。素多土匪。更难保无此股枭徒潜匿窝藏。著官文、丁宝桢、严饬该地方文武实力查缉。务期尽绝根株。不得稍涉松懈。致令死灰复然。穆腾阿所部出力员弁。准其择尤保奏。毋许冒滥。所有神机营马步官兵。即著穆腾阿管带回京。吉林马队。仍著留驻直隶。由官文饬令在正定一带。择要扼扎。以防晋省捻匪东窜。仍交春寿、富和统带。认真整理训练所有军装火药马匹器械。并著官文妥为经理筹备。毋稍缺乏。江甯副都统富升、著穆腾阿即行知照。令其驰赴任所。将此由五百里各谕令知之。　　

○以已革一等男贵山子佐领维宽袭爵。　　

○乙未。谕军机大臣等、英翰奏、皖军渡运击捻。获胜收降。并追剿情形一摺。捻股被刘铭传等军击败。由山东南窜宿北。经牛师韩、徐登善等、渡运迎剿。将逆匪击败。并收降投诚贼众多名。分别散遣留用。惟散遣降众。务须妥筹安插。不可漫无归束。致令散而复聚。别滋事端。留用之众。亦须善为驾驭。以资驱策。此股残匪。甫经皖军击败。并据英翰奏称贼数无多。乃复向六塘河浙军防守地段。窜渡而南。该营将士之防堵疏懈。已可概见。实堪痛恨。前据张之万奏称、窜渡六塘河败匪。约有万余。是否另有分股。著李鸿章查明具奏。淮徐一带防务。此时倍形吃紧。李鸿章旬日以来。未有续报军情。刘铭传等军。曾否追至淮甸。该大臣务当督饬诸军。分路扼截。杜其窜越江皖之路。并著英翰檄令牛师韩等合力截剿。务期就地殄除。以杜蔓延。毋令垂成之功。隳于一旦。陕捻窜入晋疆。需兵助剿甚急。程文炳一军。仍著英翰饬令迅速拔营。由直东一带赴晋。并著李鸿章遵奉前谕。饬令张曜、宋庆两军。赶紧起程。分赴山西河北防剿。毋稍迟误。将此由六百里各谕令知之。　　

○又谕、苏凤文奏、击退黔省苗匪。并镇安等处剿贼情形各一摺。贵州荔波所属之九奷下河等处苗匪。窜扰粤疆。阑入思恩宜山等境。经游击吴开运等击退。复有另股苗匪。窜扑庆远府城。经官军乡团击毙多名。该匪旋窜融县长安镇。据险负嵎。亟应厚集兵力。痛加剿洗。苏凤文现派刁经明带兵前往。会同何元凤等军进剿。即著严饬该副将等合力围剿。迅速殄除。不得任令逸出。致贻后患。柳庆等处团务。饬令该地方官实力举办。藉资协助。柳州西北一带。接连楚境。并著咨照湖南巡抚派兵严防。以杜窜越。独山荔波一带。为苗匪出没之区。必当派兵驻扎。随时截剿。道员吴德容所部既经涣散。著曾璧光迅派得力将弁。带兵前往。与粤军会合夹击。毋得任令扰及邻疆。致滋延蔓。逆匪吴亚终一股。屡经官军击败。其势渐衰。著苏凤文督饬覃远琎奋力进剿。克期殄灭。毋稍延缓。其谢八一股。盘踞龙州窑头等处。冯子材已拔营前进。著苏凤文知会该提督迅速进兵。力图埽荡。以靖疆圉。将此由五百里各谕令知之。　　

○以故三等诚毅伯彦庆弟彦淩、一等男陈庆福孙景宽、金泳子桂祥袭爵。　　

○补铸广西界牌镇巡检印信。从护巡抚苏凤文请也。　　

○予广西庆远阵亡府经历高士廉、从九品袁鑅、祭葬世职加等。　　
</div>
    <div class="pagination">
<a href="清实录同治朝实录_page310.html">上一页</a><span>...</span><a href="清实录同治朝实录_page306.html">306</a><a href="清实录同治朝实录_page307.html">307</a><a href="清实录同治朝实录_page308.html">308</a><a href="清实录同治朝实录_page309.html">309</a><a href="清实录同治朝实录_page310.html">310</a><span class="current-page">311</span><a href="清实录同治朝实录_page312.html">312</a><a href="清实录同治朝实录_page313.html">313</a><a href="清实录同治朝实录_page314.html">314</a><a href="清实录同治朝实录_page315.html">315</a><a href="清实录同治朝实录_page316.html">316</a><span>...</span><a href="清实录同治朝实录_page312.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
