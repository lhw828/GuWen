<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1452 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1452 页/共 1860 页</h1>
    <div class="content">○直隶布政使黄检奏、臣自热河进口。遵旨查明沿途水势。事竣回省。于经过地方。留心察看。大路水退。无碍行旅。所报被水各州县。通饬上紧疏消。并委员确勘被淹轻重情形。臣拟于八月初。驰赴热河。恭祝万寿。得旨、览。何必又来。即回省办一切赈恤事宜。岂少汝一人行礼乎。又奏、臣因沿途照料班禅额尔德尼、蒙赏翎枝。恭摺谢恩。得旨、不可自满高兴　　

○两江总督萨载等奏、堵筑郭家渡漫工。因溜势日趋东坝。遵旨先从西坝进埽。实为万妥。得旨、此不特妥固。亦逼流北行之一策也　　

○江南提督李奉尧奏、江省洋面紧要。向来苏松、狼山、两镇、分汛督巡。各营将备、接替轮巡。均知上紧。兹复咨行两镇、及沿海各营、加意整饬。仍密委明干弁员。侦查探缉。现届秋季水操。俟调集兵船。即诣吴淞洋面。督饬训练。并亲自严查。以为镇将表率。得旨、实力行之。毋为虚言　　

○安徽巡抚闵鹗元奏、本年睢宁漫口。黄水旁注泗州。该州西北东北一带、被水之赤山等堡贫民。请无分极次。先行抚恤一月口粮。再勘明成灾轻重。照例给赈。其东南乡洪泽湖边之古浪集等堡。被水甚轻。毋庸抚恤。俟水势大定。确勘成灾与否。分别办理。至宿州、灵璧、被水村堡。下游骤难消退。应查明灾分给赈。得旨、著照所请速行。该部知道　　

○浙江巡抚李质颖奏、仁和、海宁、二州县海塘。当大雨时行之后。上游山水旺发。潮溜湍激。逼近范家埠一带。所有暑字号柴工之尾。护沙日渐刷卸。请自暑字号、至宿字号、接筑柴塘一百丈。又藏字号篓工迤西。柴塘之外。护沙亦多刷卸。请自藏字号、至往字号、接筑竹篓六十五丈。得旨、知道了。妥固为之。又奏、调字号起、至藏字号止。柴塘长一百五十三丈零。前经总督三宝、请建竹篓。以为外护。嗣因水大溜急。不能施工。柴塘亦有矬折。臣屡勘情形。须用大桩签钉入土。方有关键。即饬员赶办。每根约长三丈内外不等。于柴塘边口内。密排深钉。将底柴压实。随于上面加镶柴薪。不致矬折。俟秋汛一过。再为镶砌竹篓。得旨、好。知道了　　

○署广东提督窦瑸、具摺谢恩。兼请陛见。得旨、不必来。即赴新任。一切清防拏贼。勉力为之。以章绅为戒也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百十一


大清高宗法天隆运至诚先觉体元立极敷文奋武孝慈神圣纯皇帝实录卷之一千一百十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十五年庚子。八月。丁未朔。祭先师孔子。遣大学士英廉行礼　　

○谕军机大臣等、据勒尔谨奏、本年哈萨克、售卖牲畜。较往年倍多。现在库贮各色绸缎。虽尚有八千余匹。而哈萨克最喜之荆花绢。所存无几。应赶办荆花绢二千匹。以资应用。请敕下江宁、苏州、杭州、织造。即为织办解送。以便转解备用等语。著传谕穆腾额、全德、四德、即照勒尔谨单开所需绢匹。如式分办。务使质地厚实。颜色鲜明。不得稍有粗糙轻减。致滋挑驳。并著遴委妥员。小心护解。毋致稍有霉污。所有勒尔谨原摺清单。一并钞寄　　

○戊申。祭大社、大稷。遣諴亲王弘畅、恭代行礼　　

○上御卷阿胜境。赐扈从王、公、大臣、蒙古王、公、贝勒、额驸、台吉、杜尔伯特汗玛克苏尔扎布等五人、土尔扈特郡王色楞等三人、乌梁海散秩大臣伊素特等三人、回部郡王霍集斯等、及阿奇木伯克贝子色提巴尔第等十一人、喀什噶尔四品噶匝纳齐伯克爱达尔之子乌鲁克等三人、金川木坪宣慰司嘉勒灿囊康等四十四人食。至辛亥皆如之　　

○谕、据德隆条奏、各省府州县坐省家人。宜严行革除一款。已批交该部议奏。此等名目。自属外省恶习。各该督抚、必当严行查禁。以肃政纪。何听其所为、以自恣傲也。又闻外省督抚两司等、遇有庆典年节宴会。及钦差过境。往往开宴演戏。俱令首府首县承办。此事尤属不可。督抚等间有酬酢宴会。自所不免。但总应出赀自办。何得派委属员承值。以致该府县等、藉端要结。甚且赔累。滋扰民间。于吏治官方。大有关系。该督抚等、务宜湔除积习。正已率属。将派委属员承值筵席等事。概行禁革。以期大法小廉。使属员无所藉口。倘不实力革除。仍前派委。或科道参奏。一经发觉。朕必重治其罪。嗣后著将有无此事。各督抚于年终奏闻。将此通谕中外知之　　

○又谕、据德隆奏、黔省书院学宫。从前止领过御掣诗文初集、二集。未经请领全集。请将御制诗文续刻全集。颁赐书院等语。所奏殊可不必。该省前经颁赐御制诗文初集二集。多士等如果留心学问。已可领略大概。若弆庋高阁。即再发续刻全部。虽多亦奚以为。又何必为此渎请。况德隆、以粮道兼署藩臬两司。各任内自有应办政务。即书院膳田等事。亦应听巡抚藩司办理。何庸急于陈奏。德隆系内务府举人出身。乃欲强附文人。为此沽名俗儒之举。实属鄙陋。又另摺条奏、调补州县。应令两司会同粮道、联衔核详一款。州县调补。系督抚两司专责。粮道何得干与。德隆虽现署司篆。粮道即其本任。今自请联衔核详。显欲侵两司之权。尤属乖谬。德隆、系德保之弟。朕看其人、尚有出息。是以加恩擢用道员。乃甫署两司。即干誉侵权。妄行陈奏。若不知悛改。必当重治其罪。德隆、著传旨严行申饬。至所奏题达案件。改拟罪名。应请随本声叙。及各府州县坐省家人。并严行革除两条。尚属可行。已批交该部议奏。朕不肯以人废言也。将此传谕中外知之。以为道员等署两司者之戒　　

○又谕曰、福康安奏、同知穆靖安、都司英伟、俱系共曾祖堂兄。例应回避。已饬令交代、给咨赴部候补一摺。已批交该部知道。外省微员。赴部另行铨补。资斧颇为不易。至滇省则离京更远。且旗人亲族甚多。若微末员弁。以共曾祖之兄弟。概令回避。未免转滋烦扰。该督系朕简用之人。自能秉公约束属员。不致稍有瞻徇。除穆靖安。英伟、二员。业经该督照例给咨。应听其赴部候补。嗣后各省、如有以此微末旗员。亲谊较疎者。止须奏明存案。俱毋庸令其回避　　

○吏部议覆、四川总督文绶、广西巡抚姚成烈、各奏称、督抚等衙门。需买物件。原俱设有买办。先期按值给价。不容丝毫克扣短欠。应将交首县、中军、买办之处。永行禁止。并严定处分。均应如所请。嗣后各省督抚等、倘有仍交首县、中军、购买物件者。即将该督抚等、照违制杖一百私罪律、革职。首县、中军、照溺职例、革职。其有勒令属员买送物件。及短发价值。或属员藉此短领缴回。逢迎馈送者。请旨革职治罪。此外各省将军、提、镇、都统、副都统、藩、臬、以下各官。不遵功令者。亦照此例办理。从之　　

○己酉。谕军机大臣等、步军统领衙门奏、四川资州盐商宋柳安呈控、向来资州、与富顺县、两处盐觔。俱运至纳溪县江门镇销售。豫备接济贵州盐觔短少之用。嗣经犍为县、加添盐引。运至永宁县售卖。以致江门镇盐引不行。查江津县狗脚湾地方。路通贵州。若从此运贩。可获重利。愿加添盐引一千三十五张。每年多交税银等语。前因川省私盐。偷漏往滇。以致滇省官盐雍滞。节经降旨、令将川滇二省盐觔。实力调剂。并令于交界处所。设人严查防范。今宋柳安、乃欲于狗脚湾地方。运贩加引。以备贵州接济盐觔之用。而贵州即系通滇大路。其意不过欲借此偷漏云南。以便其营私射利之计。况狗脚湾地方。加引运卖。则犍为运往永宁之盐。又将何以售销。是其意专在肥已。而于盐政、终无实在裨益。著传谕文绶等、即将宋柳安所呈各情节。详悉查明。据实覆奏。如宋柳安图利营私属实。即行按例治罪。以示惩儆。将此并谕福康安、李本、知之。寻福康安等奏、查得宋柳安、本名宋可达。原系川省盐道革书。改名顶充商缺。屡图争夺行黔水引。经川商汪超群等、先后具控。审明详结。宋柳安、又赴黔省。呈请加增川盐水引。改由川属江津县狗脚湾、运至黔属仁怀县两路口。设店售销。经藩司查明两路口、距茅台村甚近。该处现系川商承运川盐行销。未便任其搀越。致妨正引。当即饬县查拘宋柳安、解籍收管。今该商复隐匿案情。赴京呈控。妄图罔利。应请交四川督臣、将该犯从重治罪。至两路口、虽距滇境尚远。但恐有奸民偷漏私售。现饬严密缉查。以期滇引畅销。下部知之　　

○庚戌。谕军机大臣曰、杨魁奏、查勘考城漫水被淹地方情形一摺。据称、漫口下注之水。由沙河、涡河、下达亳州。经过宁陵、商邱、鹿邑、永城、各县境。被淹村庄。淹损秋禾之处。考城较重。商邱次之。宁陵、仪封、较轻。鹿邑、永城、系平铺之水。一漫而过。旋即消退等语。上年仪考漫工。甫经合龙。而考城五堡。近复有漫溢之事。各该处民人。连岁被灾。甚为可悯。尤当加意抚恤。著传谕杨魁、务宜董率属员。查明被灾户口。分别轻重。实力抚绥。务俾灾黎均沾实惠。毋致一夫失所　　

○又谕、据杨魁奏、查办漫水经过地方情形摺内。称七月二十一日。江南砀山县、三岔河口冲开。水由永城南下。经过田禾。亦有淹浸。现在确查抚恤等语。前据萨载等奏、丰砀等厅、禀报该处于七月十八日长水起。至二十二日。徐城志桩、长至一丈四尺八寸。各工危险。旋即抢护平稳。于二十三日。复消落六寸。察看河心平洼。由此可望渐消等语。而于砀山县河口冲开之处。未据奏及。三岔河水。既由永城南下。自系徐城一带水势涨盛。以致漫溢下游。该处究于何时开口。现在果否河水消落。抢护平稳。抑尚未堵筑完竣。著传谕该督等、即将砀山县三岔河实在情形。迅速覆奏。寻奏、三岔河、在砀山县与永城连界之处。为毛城铺下游。承受上游减洩黄流。及本境雨水。汇归洪泽湖。河之两岸。悉系民堰。本年七月内。河水涨发。漫缺民堰。并非黄河堤工开口。所漫之水。东南流入永城境内。西归砀山之减水河。被淹民田。仅止三四区图。情形甚轻。毋庸抚恤。至睢宁郭家渡漫工。臣现在催趱堵筑。务期工程早竣。得旨、览奏俱悉　　

○辛亥。遣官祭关帝庙　　

○谕曰、李化龙奏、自调补山东登州镇总兵。上年已历三载。奏请陛见。未蒙俞允。迄今又届一年。遵例奏请陛见等语。所奏殊不晓事。该镇上年奏请陛见。所以未允准者。即以今岁南巡。道经东省。李化龙自应接驾。随营当差也。今春南巡。既经召见。面为训示。令其回任矣。自应以今春接算。俟隔三年后。再行循例奏请。方见据实陈情。乃今甫经数月。即为此奏。其所称犬马恋主等语。可见并非中诚。不过习为具文。一奏了事。实为外省恶习。李化龙、著传旨严行申饬。外省提镇三年陛见。原藉以考验人材。察其能否。乃年力就迈者。惟恐于朕前露其衰颓。而吝惜者。又或计图省费。往往于未应奏请之时。不过虚文陈奏。皆非出自本心。此等虚陋之习。实属可鄙。既为提镇大员。不应出此也。嗣后凡曾经因事召见人员。俱著扣准三年。奏请陛见。其文职大员。亦著照此遵行。将此通谕中外知之　　

○旌表守正捐躯河南鲁山县民吴洛妻栗氏　　

○壬子。遣官祭昭忠祠　　

○刑部尚书管顺天府府尹事胡季堂等奏、通仓贮备运京平粜麦五万石。前经仓场侍郎书麟等奏、请照历年发五城粜卖之例。饬交通州知州、按依市价出粜在案。臣等查大宛两县、现报麦价。较通州昂贵。兼以夏秋雨水过多。附近州县、收成歉薄。与其补救于事后。莫如筹度于事前。请将通仓现贮麦石运京。令五城司坊官、查明稳实铺户认买。先交麦价。由户部给与执照。听其自赴通仓支领。并令仓场侍郎、委员监放。同在通巡漕御史、严查斗级花户、搀易勒索之弊。其各铺户在京发卖时。仍令步军统领、五城御史、及臣衙门访查。如有以贵价出粜渔利者。即严拏究治。再各铺户前往通仓领买。自需脚费。应照现在市价。酌为平减。以免赔累。报闻　　

○顺天乡试。以刑部尚书管顺天府府尹事胡季堂、为监临官。兵部尚书管国子监事务蔡新、为正考官。内阁学士兼礼部侍郎嵩贵、刑部左侍郎杜玉林、为副考官　　

○甲寅。谕曰、富勒浑等奏、滇省运铜知州李治、管运铜船十二只。在东湖县地方。经巡防兵弁、于船内起获私盐八百十七包。讯系船头蔡大玉所买。其为贩私无疑。当批饬严讯。运员李治、前既漫无觉察。及经盘获。始称移县查办。殊属巧诈。显有知情故纵情弊。请将李治革职严审等语。贩运私盐。例有明条。且以运铜官船。裴载贩私。尤干例禁。此风断不可长。况贩运至三万余觔之多。自非一时所能私买。何至运员毫无觉察。及湖北弁役等盘获后。始行移县查办。其为知情故纵。分肥入已。情弊显然。尤不可不彻底审究。李治、著革职拏问。交该督等、提集案内有名人犯。一并严审定拟。毋使稍有支饰。其能盘查之文武员弁、著酌予议叙。至所称铜铅船只。自带食盐。应请定例、每船许带四十斤之处。并著该部议奏。寻议、铜铅船只。向例祇准装载八分。原取其运行便捷。若每船准带食盐四十斤。恐不肖官员。及船户家人等。藉此影射多带。势必迟误铸务。该督所请准带食盐之处。应毋庸议。仍令各该运员、沿途严查船户家人。毋许多买。并令产盐处所。及地方文武各官。遇此等船只到境。不时稽查。如有前项夹带情弊。别经发觉。除将运员船户参究外。其管理盐务、及地方文武各官。照失察漕船夹带之例。分别议处。从之　　

○谕军机大臣曰、富勒浑等奏、安陆府城外。有久塞支流。旧名富民河。经前督臣德沛、奏请开浚通舟。奉旨停缓。前署藩司福川、复因顺道勘估。请借帑挑挖。兹据该府县禀报、该处沙停淤塞。难以照估开浚。随委道府等勘查请停等语。此事德沛好名于前。福川接踵于后。既非紧要工程。自可无庸办理。福川不过署藩司。顺道勘估。即请借帑开浚。其为沽名显然。不惟虚糜帑项。且徒劳民力。著福川明白回奏、富勒浑等摺、并著钞寄阅看。寻福川奏、臣从前奏请时。适遇该处偶有偏灾。据知府沈树声、转据士民等呈称、富民河久经淤塞。农商未便。请捐项开浚。臣于查灾之日。顺道勘明情形。允准具奏。即为以工代赈。后因雨多水涨。不能施工。曾禀明督臣请停。但未自行陈奏。实属错谬。请交部严加议处。得旨、该部议奏　　

○乙卯。太宗文皇帝忌辰。遣官祭昭陵　　

○谕曰、大学士程景伊、品行端醇。老成练达。历膺部务。懋著勤劳。简任纶靡。正资倚畀。昨因其抱恙未痊。特命加意调理。并屡次存问。方冀速就痊愈。兹闻溘逝。深为轸恤。著派散秩大臣、带同侍卫十员。前往奠醊。所有应得恤典。并著该部察例具奏　　

○又谕曰、喀尔喀郡王德木楚克、病故。著加恩赏银五百两。以资丧费。并派散秩大臣一员。前往祭奠　　

○丁巳。太祖高皇帝忌辰。遣官祭福陵　　

○上御避暑山庄宫门。土尔扈特汗策凌纳木扎勒等七人、及朝鲜使臣锦城尉朴明源等三人、入觐　　

○谕、本日兵部进呈引见武职人员履历。内有广东守备王腾凤、系因洋盗未获。部议降调。送部引见之员。已饬令该部、将名签掣扣。不准引见。本年粤省盗犯韩广石等、纠夥多人。肆劫洋面。各员弁如果留心盘诘。于该盗犯等初次下洋。潜行上岸时。严查密访。缉获无难。何致海洋有屡行肆劫之事。乃该员等、平时既不能实力查缉。及至盗案发觉。部议降调。该督抚复为出具中上考语。给咨送部引见。是适启其侥幸之心。于海疆营伍。大有关系。王腾凤、著即照部议降调。嗣后广东福建等省、凡有外海水师营分。各该员弁、如有以此失察洋面盗案者。俱著照部议实降。内阁票拟时。毋庸双签进呈　　

○又谕、据袁守侗奏、永定河漫口。督率道厅等、赶紧堵筑。加工下扫。该道兰第锡等、驻工赶办。不遗余力。于初九日酉刻合龙等语。今夏永定河、因上游涨盛。致堤工漫溢。文武各员、本有应得疎防处分。今该督袁守侗、于一月内。督率道厅。赶紧堵筑。克期合龙。其办理迅速。亦应甄叙。所有在工员弁。功过各不相掩。著加恩仍行交部议叙。以示分别劝惩。并行不悖之至意　　

○又谕、前经礼部奏、各省缘事降革人员。请建经坛。共申庆祝。业经降旨不准。但该废员等、已跋涉远来。亦宜量加恩泽。所有李友棠等、一百十员。著交吏兵二部、详悉查明缘事案由。照查办南巡接驾各员之例。酌其情节稍轻者奏明。或带领引见。或分别赏给职衔。用昭恩锡。其案情较重者。毋庸办理　　

○谕军机大臣等、各省督抚、每遇岁节。呈进贡物。节经明降谕旨。谆切晓谕。凡金珠等件。毋许进呈。今岁朕七旬万寿。外省藩臬。间有进献物件者。业经传旨奏事处。不准接收。其各省督抚、进献抒忱。亦不过照向年常例。以联上下之情。乃本日郑大进、所进贡物内。金器甚多。已为非是。且复有备赏金锭一千两。更属不成事体。除将金器酌留一件。给班禅额尔德尼、为佛前供奉之用。其余金器、金锭、俱著发还。郑大进、并著传旨申饬　　

○又谕、昨伊龄阿呈进贡物。朕意其自行备进。及阅今日进单内。复有该盐政之名。随经传旨询问。始知本日系伊龄阿自进。而昨日则系为两淮商人代进者。此事伊龄阿又属取巧。今岁两浙商人。因万寿备进贡物。经该抚李质頴、具摺奏明。并派专员。率同该商等四人、照料赍送。伊龄阿自应如此办理。今乃于该商人等备物呈贡之处。并未据实具奏。觉两次进单。皆该盐政自进者然。殊为朦混。从前因两淮盐政等、往往令商人代办贡件。曾经降旨严禁。并将节省银两。分别清厘。务令盐政商人。不相牵混。乃伊龄阿、尚思掠美见好、实属旧习未除。著传旨严行申饬。若再不思悛改。必当重治其罪。至该盐政、及商人等、因万寿庆节。备物申祝。固属臣下悃忱。若踵事增华。惟知以多为贵。亦属不成事体。将此一并谕令知之　　

○以江南河标左营副将张景烈、为江西南昌镇总兵　　

○旌表守正捐躯山西长治县民李照妻郭氏　　

○戊午。上御卷阿胜境。赐班禅额尔德尼、及扈从王、公、大臣、蒙古王、公、贝勒、额驸、台吉、杜尔伯特汗玛克苏尔扎布等五人、土尔扈特汗策凌纳木扎勒等九人、乌梁海散秩大臣伊素特等三人、回部郡王霍集斯等、及阿奇木伯克贝子色提巴尔第等十一人、喀什噶尔四品噶匝纳齐伯克爱达尔之子乌鲁克等三人、朝鲜使臣锦城尉朴明源等三人、金川木坪宣慰土司嘉勒灿囊康等四十四人宴　　

○谕曰、朝鲜国王、世守藩封。素称恭顺。岁时职贡。祇慎可嘉。间遇特颁敕谕。及资送归国等事。如琉球等国。亦俱奉章陈谢。惟朝鲜国王、必备具土物。附表呈进。藉达悃忱。向因专使远来。若令赍回。徒滋跋涉。是以历次例准留作正贡。以示优恤。而该国王、恪共职守。届应正贡时。仍复备物呈献。往来烦复。转觉多一仪文。我君臣推诚孚信。中外一体。又何必为此繁缛之节耶。今岁朕七旬万寿。该国王具表称贺。业已宣命来使、前赴行在。随朝臣一体行礼宴赉。其随表贡物。此次即行收受。以伸该国王庆祝之诚。嗣后除岁时庆节正贡。仍听其照例备进外。其余陈谢表章。所有随表贡物。概行停止。毋庸备进。副朕柔惠远人。以实不以文之至意。著礼部传谕该国王知之　　

○己未。万寿节。遣官祭太庙后殿　　

○遣官祭福陵、昭陵、昭西陵、孝陵、孝东陵、景陵、泰陵、泰东陵　　

○遣官祭孝贤皇后陵　　

○遣官祭显佑宫、东岳庙、城隍庙　　

○上御澹泊敬诚殿。扈从王、公、大臣、官员、及蒙古王、公、贝勒、额驸、台吉、杜尔伯特汗玛克苏尔扎布等五人、土尔扈特汗策凌纳木扎勒等九人、乌梁海散秩大臣伊素特等三人、回部郡王霍集斯等、并阿奇木伯克贝子色提巴尔第等十一人、喀什噶尔四品噶匝纳齐伯克爱达尔之子乌鲁克等三人、朝鲜使臣锦城尉朴明源等三人、金川木坪宣慰司嘉勒灿囊康等四十四人、行庆贺礼。命随至卷阿胜境赐宴。至壬戌皆如之　　

○江苏学政彭元瑞、以恭遇上七旬万寿。御刻古稀天子之宝。撰进颂册。奖赉有加。御制古稀说曰、余以今年登七袠。因用杜甫句。刻古稀天子之宝。其次章即继之曰、犹日孜孜。盖予宿志。有年至八旬有六即归政。而颐志于宁寿宫。其未归政以前。不敢弛乾惕。犹日孜孜。所以答天庥而励已躬也。正寿之庆。群臣例当进献辞赋。于是彭元瑞有古稀之九颂。既以文房等件赐之。以旌其用意新而遣辞雅。顾一再翻阅。颇有不得不为之说。以申予意者。其词曰、古人有言。颂不忘规。兹元瑞之九颂。徒见其颂、而未见其规。在元瑞为得半而失半。然使予观其颂。洋洋自满。遂以为诚若此。则不但失半。又且失全。予何肯如是。夫由斯不自满。歉然若有所不足之意充之。以是为敬天之本。必益凛旦明。无敢或渝也。以是为法祖之规。必思继前烈。而慎聪听也。以是勤民。庶无始终之变耳。以是典学为实学。以是奋武非黩武。以是筹边非凿空。以是制作非虚饰。若夫用人行政。旰食宵衣。孰不以是为慎修思永之枢机乎。如是而观元瑞之九颂。方且益深予临深履薄之戒。则其颂也。即规也。更惓思之。三代以上弗论矣。三代以下。为天子而寿登古稀者。才得六人。已见之近作矣。至夫得国之正。扩土之广。臣服之普。民庶之安。虽非大当。可谓小康。且前代所以亡国者。曰强藩。曰外患。曰权臣。曰外戚。曰女谒。曰宦寺。曰奸臣。曰佞幸。今皆无一仿佛者。即所谓得古稀之六帝。元明二祖。为创业之君。礼乐政刑。有未遑焉。其余四帝。予所不足为法。而其时其政。亦岂有若今日哉。是诚古稀而已矣。夫值此古稀者。非上天所赐乎。天赐古稀于予。而予设弗以敬承之。弗励慎终如始之志。以竭力敬天法、祖。勤政爱民。古云适百里者半九十里。栗栗危惧。诚恐耄荒而有所陨越。将孤天恩。予又何敢如是。然则元瑞九颂。有裨于予者大焉。故为之说如右。群臣献辞赋者甚夥。大约不出于元瑞之九颂。予将以是说概之。则所为有颂而鲜规者。亦毕视之为进规。而非啻颂矣　　
</div>
    <div class="pagination">
<a href="清实录乾隆朝实录_page1451.html">上一页</a><span>...</span><a href="清实录乾隆朝实录_page1447.html">1447</a><a href="清实录乾隆朝实录_page1448.html">1448</a><a href="清实录乾隆朝实录_page1449.html">1449</a><a href="清实录乾隆朝实录_page1450.html">1450</a><a href="清实录乾隆朝实录_page1451.html">1451</a><span class="current-page">1452</span><a href="清实录乾隆朝实录_page1453.html">1453</a><a href="清实录乾隆朝实录_page1454.html">1454</a><a href="清实录乾隆朝实录_page1455.html">1455</a><a href="清实录乾隆朝实录_page1456.html">1456</a><a href="清实录乾隆朝实录_page1457.html">1457</a><span>...</span><a href="清实录乾隆朝实录_page1453.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
