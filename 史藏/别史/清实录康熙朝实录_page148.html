<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 148 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 148 页/共 681 页</h1>
    <div class="content">
○秋分。夕月于西郊。遣都统朱延禧行礼　　

○辛酉。户部、礼部、遵上□日议覆、耿聚忠既留额驸职衔、相应支俸。嗣后凡公主郡主等薨逝后、将额驸原俸、仍准支给。从之　　

○以翰林院修撰韩菼、为顺天乡试正考官。编修王鸿绪、为副考官　　

○癸亥。上诣太皇太后皇太后宫、问安　　

○上幸南苑行围　　

○甲子。太宗文皇帝忌辰。遣官祭昭陵　　

○丙寅。太祖高皇帝忌辰。遣官祭福陵　　

○丁卯。喀尔喀土谢图汗、遣使进九白年贡。宴赉如例　　

○戊辰。上出南苑西红门。过多罗衍禧郡王墓。遣内大臣赖塔库、侍卫巴山、致奠。还宫。诣太皇太后皇太后宫、问安　　

○振武将军佛尼勒疏报、官兵于滴水崖地方、斩击贼众。获器械等物无算。下部议叙　　

○定西大将军多罗贝勒董额疏报、招抚归川十二堡伪参将普国祥等、及贼兵一千余名。下部议叙　　

○振武将军佛尼勒疏报、招抚黄牛堡等四寨、从贼居民五百七十名、安坡山等九寨、并十四小村、从贼居民二千四百余名、俱归降。下部议叙　　

○佛尼勒又报、官兵于尖插屏岭地方、击败贼众。获马匹器械无算。下部议叙　　

○己巳。上诣太皇太后宫、问安　　

○谕镇安将军都统噶尔汉、尔所率蒙古兵丁马匹、虽不甚肥健。今野多青草、师行必不致误。闻前往蒙古兵卒、沿途颇行扰掠。此行尔其加意严禁、毋得侵夺民物。凡行军驻营、俱令与满洲兵相近、勿得远离　　

○朝鲜国王李焞、遣陪臣李佖等、谢赐伊父祭谥、及封王恩。并进贡礼物。命将礼物著交来使带回。仍宴赉如例　　

○庚午。上御太和殿视朝。文武升转各官谢恩。次朝鲜国使臣等行礼　　

○予故原任副都统艾松武、祭葬如例　　

○辛未。狭西提督陈福疏报、臣同副将太必图、统领官兵、前赴平远地方、击败贼众。擒斩伪官二十二员、贼兵二千有余。获器械等物无算。下部议叙　　

○壬申。上奉太皇太后幸汤泉。太皇太后登辇。上随辇步行。出东华门。乘马。至进膳处、上亲扶太皇太后降辇。入行宫。及起行、上扶辇行数步、始乘马随行。至汤泉。上亲扶太皇太后下辇。入行宫。上始回行宫　　

○癸酉。上诣太皇太后行宫、问安　　

○遣内大臣公坡尔盆、内大臣宗室额奇、往明诸陵致奠　　

○狭西提督陈福疏报、副将太必图等击败贼众。斩伪参将陈起元等。恢复平远所城。得上□日嘉奖、下部议叙　　

○甲戌。上诣太皇太后行宫、问安毕。回宫　　

○乙亥。狭西提督陈福、乞解提督重任。专管宁夏总兵事务。慰留之　　

○予巩昌阵亡游击张大选、祭葬如例　　

○戊寅。予故镶黄旗内大臣博尔济、祭葬如例　　

○己卯。遣官祭历代帝王　　

○遣官祭城隍之神　　

○予故致仕少师太子太师保和殿大学士兼户部尚书卫周祚祭葬。谥文清　　

○敕谕耿精忠、尔祖父宣力累朝、勋猷茂著。俾世袭王爵、格外加恩。逮尔父病殁。令尔袭封、仍镇闽疆。方谓尔克绍前猷、殚忠报国。不意尔反为吴逆狡谋所惑、蹂躏土地、戕害生民。朕犹念尔祖父前功、终不忍绝。将尔在京诸昆弟、及所属人员、概行宽宥、给还官职、恩礼如常。今大军云集、时势昭然。尔自知之。朕复念尔变乱、必有所由。或为逼迫所致。故复下敕书、遣尔弟耿聚忠、赍至军前、明谕朕意。尔若即悔罪、率众归诚。当复尔王爵、仍旧镇守。所属人员、职任俱各如故。兵民人等、照前安插。倘能剿除海寇、共奏肤功、仍优叙加以爵赏。前使臣周襄绪等不遣之归、或别有故、朕不介意。朕以诚心待天下、断不食言。尔勿听信煽惑之言、终怀疑惧、负朕始终保全至意　　

○谕兵部、今遣耿聚忠、赍敕赴大将军康亲王杰书军前、招抚耿精忠。其招抚事宜、王与耿聚忠、悉心谋议、相机速行。俾闽省生民、早离水火。尔部即移文知会　　

○狭西总督哈占疏报、招抚逆贼朱龙胁从伪文武官六十余员、民人二万三千有零。下部议叙　　

○庚辰。上御太和殿视朝。文武升转各官谢恩。次喀尔喀进贡使臣等行礼　　

○辛巳。奉命大将军和硕康亲王杰书疏报、将军贝子傅喇塔、遣副都统纪尔他布等、自土木岭进兵、于半山岭、大败贼众。乘胜进指黄岩。贼将曾养性等、弃营据黄岩拒守。傅喇塔等进兵围其城。曾养性乘夜突围、走温州。余贼开门降。遂复黄岩。得上□日嘉奖、下部议叙　　

○壬午。以故三等阿思哈尼哈番郑国子郑尚和、袭职　　

○盛京副都统叶尔素、以病乞休。命原品解任　　

○癸未。上幸汤泉。诣太皇太后行宫、问安毕。回宫　　

○甲申。上御经筵　　

○乙酉。上诣皇太后宫、问安　　

九月。丙戌朔。靖逆将军甘肃提督侯张勇疏报、甘肃总兵孙思克、率领官兵、进剿平凉。于红寺儿地方、大败贼众。生擒伪守备等。获伪劄器械马匹等项。恢复静宁州。得上□日嘉奖、下部议叙　　

○丁亥。宁南靖寇大将军多罗顺承郡王勒尔锦疏言、湖广逆贼、坚立营垒、掘壕堑、设鹿角、挨牌。我军骑兵、不能冲突。必设绿旗精兵七千名、造轻箭帘车二百辆、礟车一百辆、熟铁礟一百具、量配兵丁、推向贼营、填其壕。掷火药以烧鹿角、挨牌。用礟攻击。相贼形势、满兵继进。则逆贼可灭、地方可复。如允臣所奏、乞将此七千兵、分为援剿二营。设二副将统之。上谕兵部、大兵与逆贼相持日久、不速剿灭、则军糈日糜、民生日困。今大将军顺城郡王勒尔锦等、既请设绿旗兵、造箭帘车等项。应如所请。其副将等官、听会同该督、酌选才能补用。著工部精简交枪二千五百杆、遣贤能官员二人、驰驿速送荆州军前。寻令二营援剿兵、俱听总督蔡毓荣专辖　　

○镇西将军席卜臣疏言、本年二月兵粮匮竭、臣等取食贼麦、以至七月、食已罄尽。计欲保全大兵。乃于七月十七日、自汉中出、沿路击贼。以八月初六日至西安。见在官兵、俱无马匹器械、难以前进。上谕、席卜臣等兵、自汉中出、沿途击贼、马匹器械俱尽。著狭西督抚、动正项钱粮买马、人给一匹。并整顿器械、令其镇守西安　　

○戊子。上幸汤泉。诣太皇太后行宫、问安。是日、驻跸昌平州西南　　

○定西大将军多罗贝勒董额疏言、王辅臣启臣云、前疏未奉圣上□日。乞颁赦午门、仍遣威望大臣受降。窃谓皇上既屡降敕谕、招抚王辅臣。乞更颁谕、开示本末。上谕、前屡降谕上□日、王辅臣果悔罪来降、当宥其前罪。顷秦州诸处、官兵来降、悉赦其罪。王辅臣安有不知。且先遣祝表正、尚未归。岂宜复遣大臣。彼乞降、诈也。特缓我师、为苟延日月计耳。尔等急宜攻取平凉。若王辅臣投诚、免其诛戮。再行请上□日。慎毋因其诈言、以误攻取之机。若不投诚、尔等以朕恩赦王辅臣、而彼不悔祸归顺之意、布告官吏军民、使知举兵诛乱之故　　

○己丑。上幸有明诸陵。至长陵。上率诸大臣侍卫等致奠。分遣内大臣伯心裕等、致奠诸陵　　

○庚寅。上幸汤泉。诣太皇太后行宫、问安毕。回宫　　

○辛卯。上诣皇太后宫、问安　　

○以土默特故多罗贝勒赵图子厄尔德木图、袭爵　　

○理藩院题、苏尼特多罗杜楞郡王牢张故。无嗣。应令其亲叔阿毓锡袭爵。从之　　
</div>
    <div class="pagination">
<a href="清实录康熙朝实录_page147.html">上一页</a><span>...</span><a href="清实录康熙朝实录_page143.html">143</a><a href="清实录康熙朝实录_page144.html">144</a><a href="清实录康熙朝实录_page145.html">145</a><a href="清实录康熙朝实录_page146.html">146</a><a href="清实录康熙朝实录_page147.html">147</a><span class="current-page">148</span><a href="清实录康熙朝实录_page149.html">149</a><a href="清实录康熙朝实录_page150.html">150</a><a href="清实录康熙朝实录_page151.html">151</a><a href="清实录康熙朝实录_page152.html">152</a><a href="清实录康熙朝实录_page153.html">153</a><span>...</span><a href="清实录康熙朝实录_page149.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
