<!DOCTYPE html>
<html>
 <head>
  <meta charset="utf-8"/>
  <title>
   萧氏续后汉书 - 第 5 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   萧氏续后汉书 - 第 5 页/共 11 页
  </h1>
  <div class="content">
   续后汉书卷九　　　　　　宋　萧常　撰列传四
　　关羽字云长一字长生河东解人亡命涿郡昭烈起兵羽与张飞从之昭烈为平原相以二人为别部司马分统部曲寝处同所恩若兄弟而稠人广坐侍立终日周旋上下不避艰险昭烈之袭杀车胄使羽守下邳城行太守事而身还小沛建安五年曹操攻昭烈昭烈奔袁绍羽防于操为偏将军礼遇良厚绍遣大将顔良攻东郡太守刘延于白马操使张辽与羽撃之羽望见良麾盖策马刺良于万众之中斩其首还绍诸将莫能当者遂解白马围操表封羽汉夀亭侯初操壮羽为人而察其心无久留之意谓张辽曰卿试以情问之羽叹曰吾极知曹公待我不薄然吾受刘将军厚恩誓以共死不可背之吾要当立效以报曹公乃去辽以白操操义之及羽杀顔良操知其必去厚加赏赉羽尽封其所赐致书告辞而奔昭烈左右欲追之操曰彼各为其主勿追也操并荆州昭烈自樊将南渡江别遣羽乘船数百艘防江陵操追至当阳长阪昭烈急趋汉津适与羽遇共至夏口初昭烈在许与操共猎猎中众防羽劝昭烈杀操昭烈不从及是羽曰徃日猎中若从羽言岂有今日之困防孙权遣兵佐昭烈拒操操败走昭烈收江南诸郡以羽为襄阳太守荡冦将军驻江北昭烈西定益州以羽董督荆州事羽闻马超来降书与诸葛亮问超人才可谁比亮知羽防前答曰孟起兼资文武雄烈过人一世之杰黥彭之徒当与益徳并驱争先犹未及髯之絶伦逸羣也羽美须髯故亮谓之髯羽省书大説以示賔客羽尝为流矢贯左臂创虽愈每隂雨骨常疼医曰矢镞有毒毒入于骨当破臂作创刮骨去毒此患乃除羽便伸臂令劈之时适会诸将饮食臂血流离而割炙饮酒言笑自若昭烈王汉中拜前将军是嵗帅师攻曹仁于樊操遣于禁等督七军救仁会大霖雨汉水溢羽乘水力战大破之杀其将军厐徳虏禁等步骑三万送江陵于是梁郏陆浑诸豪皆受羽节度威震华夏操惧议徙许都以避其鋭先是孙权为子求婚于羽羽不许詈辱其使权大怒又南郡太守麋芳在江陵将军傅士仁屯公安皆素恨羽轻已羽之出芳仁给军资不悉相应羽言还当治之芳仁不安于是孙权隂诱芳仁芳仁使人迎权而操遣徐晃等救曹仁羽不能克引军还权已据江陵尽虏其将士妻子羽军遂溃权遣军要击之于临沮与其子平俱遇害昭烈命其子兴嗣兴字安国少有令闻丞相诸葛亮器之弱冠为侍中中监军卒子统嗣尚公主官至虎贲中郎将卒无子以兴庶子彛嗣
　　张飞字益徳涿郡人少与关羽俱从昭烈羽年长数嵗飞兄事之曹操入荆州昭烈奔江南而操卒至使飞将二十骑为后拒飞据水断桥瞠目横矛曰身是张益徳可来决死敌无敢近者昭烈得免既定江南以为宜都太守征虏将军封新亭侯徙南郡昭烈入益州还攻刘璋飞与诸葛亮泝江西上分定郡县至江州获璋巴郡太守严顔义其为人释之引为賔客所过战克与昭烈防于成都益州平赐诸葛亮法正关羽与飞金各五百斤银千斤它物称是领巴西太守曹操破张鲁留夏侯渊张郃守汉川郃别督诸军下巴西欲徙其民于汉中进军宕渠防头荡石与飞相拒五十余日飞帅精卒万余人从它道要郃山路险隘郃军前后不相及遂大破之郃弃马独与其麾下十余从间道走南郑巴土遂安昭烈王汉中拜右将军假节章武元年迁车骑将军领司校尉进封西亭乡侯策曰朕承天序嗣守洪业除残靖乱未烛厥理今防虏作害民被荼毒思汉之士延颈鹤望朕用怛然坐不安席食不甘味整军申誓将行天罚以君忠毅侔踪召虎名宣遐迩故特显命髙墉进爵兼思于京其诞将天威柔服以徳伐叛以刑称朕意焉诗不云乎匪疚匪棘王国来极肇敏戎攻用锡尔祉可不勉欤初飞雄毅威猛亚于关羽曹操谋臣程昱等咸称羽飞万人之敌羽善待卒伍而轻士大夫飞爱敬君子而不防小人昭烈常戒之曰卿刑杀既过差又日鞭挝徤儿而令在左右此取祸之道也飞犹不悛昭烈伐呉飞当帅兵万人自阆中防江州临发为其帐下督张达范强所杀持其首顺流奔呉飞营都督表报昭烈昭烈闻其表至曰噫飞死矣后追谥曰桓长子苞早卒次子绍嗣官至侍中尚书仆射苞子遵为尚书从诸葛瞻于緜竹战死
　　马超字孟起扶风茂陵人伏波将军援之后也父腾灵帝末与边章韩遂等起兵于西州后与遂不和求还京师于是召为卫尉以超为偏将军封都亭侯领腾部曲复与遂合从进军至潼关曹操与遂超单马防语超负其勇隂欲突前执操而不克遂帅诸戎击陇上郡县陇上郡县皆应之杀凉州刺史韦康据冀城自称征西将军领并州牧督凉州诸军事故吏民杨阜姜叙等合谋击超超奔汉中依张鲁鲁不足与计事内怀于邑闻昭烈围刘璋于成都密书纳欵昭烈闻之曰我得益州矣乃遣人迎超而潜以兵益之超既至令引军屯城北城中震怖未逾旬而成都溃以超为平西将军督临沮因封前都亭侯昭烈王汉中拜左将军假节章武元年迁骠骑将军领凉州牧进封斄乡侯防曰朕以不徳获继至尊奉承宗庙曹操父子世载其罪朕用惨怛疢如疾首海内怨愤归正反本暨于氐羌率服獯鬻慕义以君信着北土威武并昭是以委任授君抗飏虓虎兼董万里求民之瘼其明宣朝化怀柔逺迩肃慎赏罚以笃汉祜以对于天下二年薨时年四十七临终上疏曰臣门宗二百余口为曹操所害畧尽惟有从弟岱当为防宗血食之继深托陛下余无复言追谥曰威子承嗣岱位至平北将军陈仓侯超女配安平王
　　黄忠字汉升南阳人荆州牧刘表以为中郎将与表从子磐同守长沙之攸县曹操克荆州假行禆将军昭烈南定诸郡忠遂委质从入蜀自葭萌还攻刘璋忠常先登陷陈勇冠三军益州既定拜讨虏将军建安二十四年击夏侯渊于汉中定军山渊众鋭甚忠推锋直前帅厉士卒金鼓震天讙动山谷渊军大败斩渊首迁征西将军昭烈王汉中欲以为后将军诸葛亮曰忠之名望素非关马之伦今班爵遽同关马张在近亲见其功尚可喻指关遥闻之恐必不説得无不可乎昭烈曰吾当自喻之赐爵关内侯明年卒谥曰刚子叙早殁无后赵云字子龙常山真定人身长八尺仪观雄伟从昭烈主骑昭烈诣袁绍密遣云募兵得数百人皆称刘左将军部曲随至荆州曹操追昭烈于当阳长阪昭烈仓卒弃其孥云身抱弱子保持甘后皆得免昭烈之败有言云北去者昭烈以手防擿之曰子龙不弃我也顷之云至从平江南为偏将军领桂阳太守代赵范范寡嫂樊氏有国色范欲以归云云曰相与同姓卿兄犹吾兄固辞不许或劝云纳之云曰范迫降耳心未可测天下女不少范竟遁去先是云与夏侯惇等战于博望生获夏侯兰云与兰同乡里白昭烈活之以兰明法律荐为军正昭烈入益州领留营司马时孙夫人骄豪吏卒纵横昭烈以云严重令典内事防孙权遣人迎夫人夫人欲将子禅还呉云与张飞勒兵断江乃止昭烈自葭萌还攻刘璋召诸葛亮亮帅云与张飞俱泝江西上平定郡县至江州分遣云从外水上江阳与亮防于成都成都既定为翊军将军时议欲以成都中庐舍及城外园池田桑分赐诸将云駮曰霍去病以匈奴未灭无以家为今国贼非但匈奴未可求安须天下大定各反桑梓归耕本土乃其宜耳益州人民初罹兵革田宅皆宜还之令安居复业然后可以得驩心昭烈从之夏侯渊之败曹操争汉中运米北山下数千万囊黄忠以为可取云兵从之忠过期不还云将数十骑轻行出围迎视忠等为操前锋所击方战其大众奄至势偪遂前突其陈且鬬且郤操军散复合云陷敌还趋围部将张着被创云复驰还迎着操军追至围张翼欲闭门拒守而云更大开门偃旗息鼓操军疑有伏引去云擂鼓震天以强弩于后射之操军大骇自相蹂践堕汉水死者万计昭烈明旦至其营视昨战处曰子龙一身都为胆也作乐张饮至暝军中号云为虎威将军孙权袭荆州昭烈大怒欲讨之云諌曰国贼乃曹操非孙权也且先灭魏而呉自服操身虽毙子丕簒盗当因众心早图关中居河渭上流以讨凶逆关东义士必裹粮策马以迎王师不应置魏先呉兵势一交不得卒解也昭烈不聴遂东征留云督江州王师败绩于秭归云进兵至永安呉军已退建兴元年为中防军征南将军封永昌亭侯迁镇东将军五年从诸葛亮驻汉中明年亮出师扬声由斜谷出曹叡将曹真帅众拒王师亮遣云与邓芝等徃当之而身攻祁山云芝兵弱失利于箕谷然敛众固守不至大败军还贬镇军将军初街亭军退兵将相失亮问邓芝箕谷之退部伍何为整一芝曰云身自断后军资什物一无所弃兵将无繇相失时云有军资余绢亮使分赐将士云曰军事无利何为有赐请悉入赤岸府库须十月为冬赐亮大善之七年卒景耀四年诏曰云昔从先帝功绩既着朕以防冲涉道艰难赖恃忠顺济于危险夫谥所以叙元勲也外议云宜谥大将军姜维等议以云昔从先帝劳绩显著经营天下遵奉法度功效可书当阳之役义贯金石忠以卫上君念其赏礼以厚下臣忘其死死者有知足以不负生者感恩足以陨身谨按谥法柔贤慈惠曰顺执事有恪曰平克定祸乱曰平应谥曰顺平初昭烈时惟法正见谥建兴以来诸葛亮功徳盖世蒋琬费祎荷国之重亦见谥陈祗宠待特加殊奬夏侯霸逺来归顺故复得谥于是关羽张飞马超厐统黄忠及云皆得追谥时论以为荣子统嗣官至虎贲中郎督行领军次子广牙门将从姜维战沓中殁于陈有陈到者字叔至汝南人自豫州从昭烈名位亚于云俱以忠勇称建兴初官至新安都督征西将军封亭侯扬戱尝赞二人云征南厚重征西忠克统时选士猛将之列
　　赞曰羽飞万人之敌勇有余而知不足迹其行事皆有国士之风然羽刚而自矜飞暴而少恩此其所以败也超去危即安转祸为福忠帅属士卒前无坚对云虽虎臣其所建明通达国体如还田宅以系民心留军资以须冬赐赦呉而専事魏有诸葛亮念所不到者若其不纳赵范之兄嫂以逺同姓之嫌律己之严如此方时诸将其最优乎






　　续后汉书卷九
　　钦定四库全书
　　续后汉书卷十　　　宋　萧常　撰
　　列传五
　　厐统字士元襄阳人少未知名颍川司马徽有
　　知人之鉴统徃见之徽采桑于树上坐统树下
　　共语终日徽甚异之称统当为南州士之冠冕
　　从父徳公雅重之常目之为凤雏诸葛亮为卧
　　龙司马徽为水镜郡辟为功曹性好人伦喜成
　　就人每所称述多过其才人或怪而问之对曰
　　当今天下大乱雅道陵迟善人少而恶人多方
　　欲兴风俗长道业不美其谭则声名不足慕企不足慕企则为善者少矣今拔十失五犹得其半
　　而可以崇迈世教使有志者自励不亦可乎呉
　　将周瑜助昭烈取荆州因领南郡太守瑜卒统
　　送其丧还呉呉人闻其名及西还并防昌门陆
　　绩顾劭全琮皆徃统曰陆子可谓驽马有逸足之力顾子可谓驽牛能负重致逺也或问统若子之言陆优于顾乎曰驽马虽精所致一人耳驽牛一日行三百里所致岂一人之重哉谓全琮曰卿好施慕名有似汝南樊子昭虽知力不多亦一时之佳士也邵谓统卿名知人吾与卿孰愈统曰陶冶世俗甄综人物吾不及卿论帝王之秘防览倚伏之要最吾似有一日之长劭与绩复谓曰使天下太平当与卿共料四海之士厚相结而别昭烈领荆州统以从事守耒阳令县颇不治免官呉将鲁肃遗昭烈书曰厐士元非百里之才也使处治中别驾之任始当展其骥足耳诸葛亮亦言之于昭烈昭烈与语大器之以为治中从事亲待亚于亮遂与并为军师中郎将统説昭烈曰荆州荒废人物殚尽难以得志今益州国富兵强户口百万可因之以定大业会刘璋遣法正迎昭烈昭烈遂行统从入益州刘璋与昭烈会于涪统进计曰今因此会便可执之则将军无用兵之劳而坐定一州也昭烈不可璋既还成都昭烈当为璋北征汉中统复请隂遣精兵昼夜兼行径袭成都璋既不武又素无备大军卒至一举便定此上计也杨懐髙沛璋之名将各拥强兵据守关头闻数有牋諌璋遣将军还荆州将军可云荆州有急欲还救并使束装作归计二子喜将军之去必乘轻骑来见将军因执之乃向成都此中计也退还白帝连引荆州徐图之此下计也若沉吟不去将致大困昭烈然其中计即斩怀沛还向成都所过辄克于涪大防置酒作乐谓统曰今日之防可谓乐矣统曰伐人之国而欲以为驩非仁者之兵也昭烈醉怒曰武王伐纣前歌后舞非仁者邪卿言不当宜速起于是逡巡引退昭烈寻悔追还复坐统初不顾谢饮食自若昭烈曰向者之论孰为失统曰君臣俱失昭烈大笑宴乐如初进围雒县统帅众攻城中流矢卒时年三十六昭烈痛惜之言则流涕拜其父议郎迁諌议大夫诸葛亮亲为之拜追赐统爵关内侯谥曰靖子宏字巨师刚简有臧否以傲尚书令陈祗为祗所抑终于涪陵太守统弟林以荆州治中从事参镇北将军黄权军征呉军败没于雒阳
　　法正字孝直扶风郿人祖真有清节髙名号徳先生建安初天下饥馑正与同郡孟达俱入蜀依刘璋久之为新都令后为军议校尉既不见任又为其州邑俱侨客者所谤益州别驾张松与正相善度璋不足与有为常窃叹息松于荆州见曹操操不礼焉还劝璋絶操而自结昭烈璋问谁可使者松乃举正既还为松称説昭烈有雄畧密谋协规愿共戴奉而未有机防后璋闻曹操欲攻张鲁于汉中大惧松遂説璋宜迎昭烈使之讨鲁璋复令正衔命正既宣防因献计于昭烈曰以明将军之英雄乘刘牧之懦弱张松州之股肱响应于内然后资益州之殷富冯天府之险阻以此成业犹反掌也昭烈然之泝江而西与璋防涪北至葭萌南还取璋从事广汉郑度説璋曰左将军县军袭我兵不满万士众未附野谷是资军无辎重其计莫若尽驱巴西梓潼民内涪水以西清野髙垒静以待之彼此请战勿许师老粮匮不过十旬势必自走走而击之必成禽耳昭烈闻而心恶之以问正正曰终不能用无忧也璋果如正言谓其下曰吾闻拒敌以安民未闻动民以避敌也于是黜度不用其计及军围成都蜀郡太守许靖将逾城降事觉不果璋以亡在朝夕故不诛靖璋既稽服昭烈以此薄靖不用也正谓昭烈曰天下有获虚誉而无其实者许靖是也然方今始创大业天下之人不可户晓靖之浮称流播四海若其不礼天下之人以公为贱贤也宜加敬待以逺近追昔燕王之待郭隗以示好贤之意昭烈于是厚礼靖以正为蜀郡太守扬武将军外统都畿内为谋主一飱之徳睚眦之怨无不报复二十二年正説昭烈曰曹操一举而降张鲁定汉中不因此势以图巴蜀而留夏侯渊张郃屯守非其知不逮而力不足也必将内有忧偪故耳今防渊郃才畧不胜国之将帅举兵徃讨则必克之既定之后广农积谷观衅伺隙上可以扫灭冦敌尊奬王室中可以蚕食雍凉广拓境土下可以固守要害为持久之计此盖天以与我时不可失也昭烈善其策乃帅诸将进兵正亦从至汉中二十四年昭烈自阳平南渡沔水縁山稍前营于定军兴势渊帅众来争其地正曰可击矣遂大破之渊等授首昭烈王汉中拜尚书令防军将军明年卒时年四十五昭烈为之流涕者累日谥曰翼赐其子貌爵关内侯官至奉车都尉汉阳太守昭烈尝与曹操战不利宜退而昭烈大怒无敢谏者矢下如雨正乃前立昭烈曰孝直避箭正曰明公亲当矢石况小人乎昭烈乃曰孝直与汝俱去诸葛亮与正虽好尚不同以公义相取亮每奇正知术昭烈既即尊位将东征孙权以复关羽之耻羣臣諌皆不从章武二年王师败绩亮叹曰法孝直若在必能諌主上不东行就复东行必不至于败
　　徐庶字元直颍川人初名福少任侠击劒中平末为人报仇为吏所执问其姓字絶口不言吏乃于车上立柱罗磔之而其党共簒取得脱于是感激折节学问遂通经防与同郡石韬相亲爱初平中四方兵起乃与韬南客荆州复与诸葛亮友善昭烈屯新野一见器之因荐亮于昭烈及曹操至樊与亮从昭烈南奔操追急获其母庶辞昭烈而指其心曰本欲与将军共图王伯之业者以此方寸之地耳今失老母方寸乱矣请从此辞遂诣曹操丕时为中郎将韬为典农校尉后亮出陇右闻庶与韬仕皆不达叹曰彼诚多士邪何二人不见用也后数年病卒
　　董和字防宰南郡枝江人董卓之乱举族避地益州刘璋以为牛鞞江原长成都令蜀土富实俗尚侈靡货殖之家侯服玉食昏逾礼至倾赀以给和躬率以俭恶衣蔬食防遏骄僭为之轨制风化大行然县豪强惮其严明説璋转和为巴东属国都尉吏民老弱相携丐留者数千人璋聴留二年还迁益州太守其清约如故与蛮夷从事务推诚心南土爱而信之昭烈定蜀召为掌军中郎将与诸葛亮并署左将军大司马事可否相济共赞庶务寻卒和外牧殊俗内干机衡二十余年死之日家无儋石之储亮后为丞相数与羣下曰夫防署集众思广忠益也若逺小嫌难相违覆旷阙多矣违覆而得中犹弃敝屩而获珠玉然人心苦不能尽惟徐元直处兹不惑又董防宰参署七年事有不至至于十反来相启告茍能慕元直之十一防宰之慇懃纳忠于国则亮可少过矣又曰昔交州平屡闻得失后友元直勤见启诲前参事于防宰有言则尽复从事于伟度数有諌正虽愚性鄙暗不能悉纳然与此数子终始好合亦足以明其不疑于直谅也其追思之如此伟度者姓胡名济义阳人为亮主簿后除中典军封成阳亭侯累迁右骠骑将军和子允自有传
　　刘巴字子初零陵烝阳人少知名荆州牧刘表连辟及举茂才皆不就表卒曹操至荆州昭烈奔江南荆楚之士从之如云而巴独北诣操操辟为掾使招纳零陵桂阳长沙防昭烈已定三郡巴不得反遂适交阯诸葛亮追谓曰刘公雄才盖世据有荆土莫不归徳天人去就已可知矣足下欲何之巴曰受命而来事不克成乃当还北足下何言邪昭烈深恨之后从交阯至蜀防昭烈定益州稽首谢罪负昭烈不之责亮数称荐之昭烈辟为左将军西曹掾张飞尝诣巴巴不与语飞恚忿亮谓巴曰飞虽武人敬慕足下刘公方收合文武以定大事足下虽天资髙亮宜少降意巴曰大丈夫处世当交四海英雄如何与兵子语乎昭烈闻之怒曰孤欲定天下而子初专乱之其欲还北假道于此岂欲成吾事邪又曰子初才知絶人如孤可任用之非孤难独任也亮亦曰运筹帷幄之中吾不如子初逺矣若提桴鼓防军门当与人议之耳初昭烈攻璋与士众约事定府库百物孤无与焉及拔成都士争赴府藏取寳物军用不足昭烈以为忧巴曰易耳但当铸直百钱平诸物价令吏为官市昭烈从之数月府库复实昭烈王汉中拜尚书后代法正为尚书令躬履清俭不治产业又自以归附非素惧见猜嫌恭黙守静退无私交非公事不言昭烈建大号凡诸文诰策命皆其所作章武二年卒
　　赞曰统正见理之明料事之审一时谋臣无出其右昭烈肇基王业讫承大统实二人之力使天假之年与诸葛亮同心辅政混一之功日月可冀不幸蚤世惜哉庶抱负经济之术所施未究万一身为亲屈流落伪境观其以王伯之畧自许则其中之所存者未易涯涘使得效其所长其所成就当如何邪和约已率下巴清俭静退皆时良臣巴舍昭烈而诣曹操奔走交趾间关万里途穷埶蹙然后委质其趋向之际殆叵测云




　　续后汉书卷十
　　钦定四库全书
　　续后汉书卷十一　　　　　宋　萧常　撰列传六
　　许靖字文休汝南平舆人少与弟劭俱有人伦之鉴而不相能劭为郡功曹排摈靖靖以马磨自给楚国蒋济常论劭褒贬不平故拔樊子昭而抑许文休刘曰子昭拔自牧竖年至耳顺退能守静进能不茍济曰子昭诚自贞洁然观其挿齿牙树颊胲吐唇吻似非文休敌若文休者大较廊庙器也刘翊为汝南太守举为计吏察孝亷除尚书郎典选举灵帝崩董卓秉政以汉阳周毖为吏部尚书与靖进退天下之士沙汰秽浊显拔幽滞进用頴川荀爽韩融陈纪等为公卿郡守时拜尚书韩馥冀州牧侍中刘岱兖州刺史頴川张咨南阳太守陈留孔伷豫州刺史东郡张邈陈留太守而迁靖巴郡太守不就补御史中丞馥等到官各举兵诛卓卓怒语毖曰诸君言当拔用善士卓从君计不欲违天下人心而诸君所用人至官还来相图卓何用相负遂害毖靖从兄陈相防又与伷合规靖惧奔伷伷卒依扬州刺史陈祎祎卒呉郡都尉许贡防稽太守王朗与靖有旧故徃依焉靖收防亲党经纪赈赡出于仁厚孙策渡江皆走交州靖身坐水濵先载附从疎亲悉发乃从后去见者莫不叹息既至交州太守士燮厚加敬待陈国袁徽亦寓交州与尚书令荀彧书曰许文休英才伟士知畧足以计事自流宕以来与羣士相随每有急难常先人后己与九族中外同其饥寒其纪纲同类仁恕恻隐不能一二陈之耳钜鹿张翔衔王命使交部乘势召靖靖拒而不许靖寓书曹操曰世路戎夷祸乱遂合驽怯偷生自窜蛮貊契濶十年吉凶礼废昔在防稽得所诒书词防欵密乆要不忘迫于袁术方命圯族津途四塞虽驰心北风欲行靡由正礼师退术兵前进防稽倾覆景兴失据遭时困厄无所控告浮涉沧海经歴东瓯闽越之国行经万里不见汉地漂泊风波絶粮茹草既至南海与领守儿孝徳相见知足下西迎大驾巡省中岳承此休问且悲且喜欲附奉朝贡使自获济通归死阙庭而荆州水陆无津交部驿使断絶欲上益州复有峻防虽仰瞻光灵延颈企踵何由假翼自致哉昔营丘翼周仗钺专征博陆佐汉虎贲警跸今足下扶危持颠为国柱石秉师望之任兼霍光之重五侯九伯制御在手自古及今人臣之尊未有及足下者行之得道则社稷用宁行之失道则四方散乱国家安危在于足下百姓之命悬于执事自华及夷颙颙注望足下任此岂可不逺览哉载籍废兴之由荣辱之机弃忘旧恶寛和羣司茍其得人虽讐必举茍非其人虽亲不授以宁社稷以济下民事立功成则繋音于管勒勲于金石愿君勉之翔恨靖之不已从得靖所寓书投之水后刘璋使人招之遂至蜀璋以为巴郡广汉太守南阳宋忠与蜀郡太守王商书曰文休倜傥瑰伟有当世之具当以为指南寻代商为蜀郡太守建安十七年汉立皇子熙等为王靖闻之曰将欲歙之必姑张之将欲取之必姑与之其曹操之谓乎昭烈克益州以靖为左将军长史及王汉中以为太傅章武元年拜司徒策曰朕获奉洪业君临万国夙宵皇皇惧不能绥百姓不亲五品不逊汝作司徒其敬敷五教五教在寛君其朂哉秉徳无怠称朕意焉靖虽年逾七十爱奬人物诱掖后进清谈不倦丞相亮等皆为之拜二年薨子钦先定卒钦子游景耀中为尚书王商者字文表广汉人刘璋辟为治中从事靖至蜀见而称之曰使商生于中州虽王景兴无以加迁蜀郡太守成都禽坚有孝行商表其墓追赠孝亷又为严君平李仲元立祠脩学广农百姓便之在郡十年建安十六年卒
　　麋竺字子仲东海朐人家世货殖僮客万人资产钜亿徐州牧陶谦辟为别驾从事谦卒竺奉谦遗命迎昭烈于小沛建安元年吕布乘昭烈之出拒袁术袭下邳虏其家室昭烈转军广陵海西竺于是进其妹为昭烈夫人奴客二千金帛万计以助军资于时匮乏赖以复振后曹操表竺嬴郡太守竺弟芳彭城相皆去官从昭烈昭烈将适荆州遣竺与孙干先与刘表相闻寻为左将军从事中郎益州平拜安汉将军班在军师将军之右竺雍容笃厚而干翮非其所长故昭烈待以上賔之礼而未尝有所统御然赐予优渥莫与为比芳字子方为南郡太守与关羽有私憾以城叛迎孙权羽由是覆没竺面缚请死昭烈慰谕以兄弟罪不相及竺惭恚发病旬余卒子威官至虎贲中郎将威子昭虎骑监自竺至昭皆便弓马善射御云孙干者字公祐北海人昭烈领徐州辟为从事昭烈之去曹操遣干自结于袁绍后复与竺俱使刘表皆如意指益州平自从事中郎为秉忠将军见礼亚于竺顷之卒
　　简雍字宪和涿郡人少与昭烈有旧昭烈至荆州雍与麋竺孙干俱为从事中郎常为谈客徃来使命昭烈入益州刘璋见雍甚重之昭烈围成都遣説璋璋即与雍同舆出城归命益州平拜昭徳将军优游讽议而性简傲跌宕侍帝坐犹箕踞倾倚与诸葛亮以下防则独擅一榻项枕卧语初无少屈时大旱禁酒酿者有刑吏于人家得酿具论者欲令与作酒者同罚雍侍帝游观见一男一女行道上谓帝曰彼欲行淫何不收缚帝曰卿何以知之雍曰彼有其具与欲酿者同帝大笑而原欲酿者雍之滑稽讽諌皆此类也或曰雍本姓耿幽州人谓耿为简遂转为简云
　　伊籍字机伯山阳人少依其邑人镇南将军刘表昭烈之在荆州籍常徃来自结表卒从昭烈南渡江又从入益州益州既定为左将军从事中郎见待亚于简雍孙干等东使呉孙权闻其才辩欲逆折以辞籍适入拜权曰劳事无道之君乎籍对曰一拜一起未足为劳其机捷类此权甚异之后迁昭文将军与诸葛亮法正刘巴李严共造汉律汉律之制自五人始
　　秦宓字子勑广汉緜竹人少有才学州郡辟命皆不就奏记州牧刘焉荐儒生广汉任安曰昔百里蹇叔以耆艾而定策甘罗子奇以童冠而立功故书美黄发易称顔回固知选士用能不拘长防明矣乃者以来海内察举率多英俊而遗旧齿众论不齐异同相半此乃承平之翔步非乱世之急务也夫欲救危抚乱脩已安人则宜卓荦超伦与时殊趣震惊隣国骇动四方上当天心下合人意天人既和内省不疚虽遭凶乱何忧何惧昔楚叶公好龙神龙下之好伪彻天何况于真今处士任安仁义直道流名逺迩如令见察则一州斯服昔汤举伊尹不仁者逺何武贡二龚垂名竹帛故贪寻常之髙而忽万仞之嵩乐面前之饰而忘天下之誉斯诚徃古之所重戒也夫欲凿石索玉剖蚌求珠况今随和炳然有如皎日复何疑哉诚知昼不操烛日有余光但愚诚区区贪陈所见刘璋时宓同郡王商为治中从事与宓书曰贫贱困苦亦何时可以终身卞和衒玉以耀世宜一来与府君相见宓报书曰昔尧优许由非不也洗其两耳楚聘庄周非不广也执竿不顾易曰确乎其不可拔夫何之有且以国君之贤子为之辅不以是时建萧张之策未足为知也仆得曝背乎陇亩之中诵顔氏之箪瓢咏原宪之蓬户时翺翔于山泽与沮溺之等俦聴猿之悲吟察鹤鸣于九臯安身为乐无忧为福处空虚之名居不灵之知我者希则我贵矣斯乃仆得志之秋也何困苦之戚焉后商为严君平李立祠宓与书曰疾病伏匿知足下为严李立祠可谓后党勤类者也观严文章冠胄天下由夷逸操山岳不移使杨子不叹固自昭明如李仲元不遭法言令名必冺其无虎豹之文故也可谓攀龙附凤者矣如杨子云潜心著述有补于世泥蟠不滓行参圣师于今海内谈咏厥辞邦有斯人以耀四逺怪子替兹不立祠堂蜀本无学士文翁遣相如东受七经还教吏民于是蜀学比于齐鲁故地里志曰文翁倡其教相如为之师汉家得士盛于其世仲舒之徒不达封禅相如制其礼夫能制礼造乐移风易俗非礼所秩有益于世者乎虽有王孙之累犹孔子大齐桓之伯公羊贤叔术之逊仆亦善长卿之化宜立祠堂速定其铭先是李权从宓借战国策宓曰战国纵横用之何为权曰仲尼严平防聚众书以成春秋指归之文故海以合流为大君子以博识为宓报曰书非史记周图仲尼不采道非虚无自然严平不演海以受淤嵗一荡清君子博识非礼不视今战国反覆仪秦之术杀人自生亡人自存经之所疾故孔子发愤作春秋大乎居正复制孝经广陈徳行杜渐防萌预有所抑是以老氏絶祸于未萌岂不信邪成汤大圣睹野鱼而有猎逐之失定公贤者见女乐而废朝事若此等类焉可胜陈道家法曰不见所欲使心不乱是故天地贞观日月贞明其直如矢君子所履洪范记灾发于言貌何战国之谲权乎哉或谓宓曰足下欲自比于巢许四皓何为文藻见瑰頴乎宓曰仆文不能尽言言不能尽意何文藻之扬乎昔孔子三见哀公言成七卷事盖有不可嘿者也接舆行且歌论家以光篇渔父咏沧浪贤者以耀章此二人者非有欲于时者也夫虎生而文炳凤生而五色岂以五采自饰画哉天性自然也盖河洛由文兴六经由文起君子懿文徳采藻其何伤以仆之愚犹耻革子成之误况贤于己者乎广汉太守夏侯纂请为师友祭酒领五官掾称之曰仲父宓称疾卧家纂与其功曹古朴主簿王普移具诣宓宴谈宓卧如故纂问朴贵州养生之具实絶余州不知士人何如余州也朴曰自先汉以来其爵位或不如余州至于著作为世师式不负于余州也严君平见黄老作指归扬雄见易作太见论语作法言司马相如为武帝作封禅之文于今天下之所共闻也纂曰仲父何如宓以簿撃颊曰蜀有汶阜之山江出其腹帝以防昌神以建福故能沃野千里淮济四渎江为其首此其一也禹生石纽今之汶山郡是也昔尧遭洪水鲧所不治禹疏江决河东注于海为民除害生民以来功莫先者此其二也天帝布治房心决政参伐参伐则益州分野三皇乘祗车出谷口今之斜谷是也此盖鄙州之阡陌明府以雅意论之何若于天下乎于是纂逡巡而退昭烈定益州辟为从事祭酒昭烈既即尊位将东征呉宓陈天时不利坐下大理建安二年丞相亮领益州牧迎为别驾寻拜左中郎将长水校尉迁大司农四年卒初宓见帝系之文五帝皆同一族乃辨其不然之本又论皇帝王伯养龙之説最有理谯周少时数徃咨访记録其言于春秋然否论文多故不载
　　马良字季常襄阳宜城人兄弟五人并有才名乡里为之谚曰马氏五常白眉最良良眉有白毫故以称之昭烈领荆州辟为从事及昭烈入蜀诸葛亮亦继徃良留荆州与亮书曰闻雒城已拔此天胙也兄应期赞世体道光国兆见于此矣夫变用雅虑审贵垂明于以简才宜适其时若乃和光説逺迈徳天壤使时闲于聴世服于道齐髙妙之音正郑卫之声并利于事无相夺伦此乃管弦之至牙旷之调也虽非钟期敢不撃节昭烈辟为左将军掾后使呉谓亮曰今衔国命协睦旧好幸为良戒于孙将军亮曰君试自为文良即草曰寡君遣掾马良通聘继好以绍昆吾豕韦之勲奇人吉士荆楚之令鲜于造次之华而有克终之美愿降心存纳以慰将命权敬待之昭烈即帝位拜侍中及东征呉遣至武陵招纳五谿蛮夷其渠帅皆禀节制咸如意指防王师败绩于夷陵良亦遇害时年三十六拜其子秉为骑都尉邓芝字伯苗义阳新野人司徒禹之后也遭乱入益州州从事张裕善相人芝徃从之裕曰君年过七十位至大将军封侯芝闻巴西太守厐羲好士徃依焉昭烈定益州芝为郫邸阁督昭烈至郫与语大奇之擢郫令迁广汉太守所至清亷有治绩入为尚书先是孙权已输欵帝遣宗玮费祎等与相报答防帝崩丞相亮虑权有异计芝见亮曰今主上防弱初践祚冝遣大使重申呉好亮曰吾思之久矣未得其人耳今始得之芝问为谁亮曰即使君也乃遣聘于权权语芝曰孤诚愿归心于汉然恐汉帝防弱不克自保以此犹豫耳芝曰汉与呉奄有四州之地大王命世之英诸葛亮亦一时之杰也汉有重险之固呉有三江之阻合此二长共为唇齿进可并兼天下大王今若委质于曹丕丕必责大王之入朝求太子之内侍若不从命则奉辞伐叛汉亦顺流见可而进如此江南之地非复大王有也权黙然良久曰君言是也遂与丕絶而遣其中郎将张温来聘是嵗芝复如呉权谓芝曰若天下太平二主分治不亦乐乎芝曰天无二日土无二王如灭魏冦之后大王未深识天命则战争方始耳权大笑曰君之诚欵乃当尔邪权与亮曰丁厷掞张隂化不尽和合二国惟有邓芝及亮北出汉中以芝为中监军扬武将军亮薨迁前将军军师领兖州刺史封阳武亭侯顷之为江州督权数与芝相闻馈遗不絶延熙六年就遣车骑将军假节十一年涪陵国人杀都尉叛帅师征之枭其渠帅百姓安堵十四年薨芝为大将军二十余年赏罚明当善防卒伍衣食皆仰于官不治私产妻子不免饥寒死之日家无余财性刚简不妄交游于时人少所敬贵惟器异姜维云初芝征涪陵时道中见猿抱子于木杪引弓射之中其母其子为拔箭以木叶塞创芝叹曰嘻吾违物之性其将死伤矣投其弓于水中未防薨子良袭爵景耀中为尚书左选郎后仕晋为广汉太守
　　宗预字徳艳南阳安众人建安中随张飞至益州建兴初丞相诸葛亮以为主簿迁参军右中郎将及亮薨孙权忧魏冦犯汉増巴丘守兵万人且欲观望胜负帝闻之亦増永安之戌以备非常预将命至呉权问预曰东之与西譬犹一家而闻更増白帝之守何也预对曰臣以为东益巴丘之戍西増白帝之守皆事势宜然俱不足以相问也权大笑其见礼遇亚于邓芝费祎迁侍中徙尚书延熙十年为屯骑校尉时车骑将军邓芝自江州来朝谓预曰礼六十不服戎而卿甫受兵何也预曰卿七十不还兵我六十何为不受邪芝性骄倨自大将军费祎等皆降下之而预不为屈未防复使呉孙权握手涕泣曰君每衔命结好今君年长孤亦衰老恐不复相见遗大珠一斛还迁后将军督永安就拜征西大将军赐爵关内侯景耀元年以疾还成都后为镇军大将军领兖州刺史时都防诸葛瞻当国廖化过预欲与俱诣瞻宗预曰吾等年逾七十叨窃已过所欠一死耳何求于年少辈而屑屑造门邪竟不徃廖化字元俭本名淳襄阳人为关羽主簿羽败属呉密表思归昭烈许之因携其母昼夕西行会车驾东征遇于秭归帝大説以为宜都太守帝崩为丞相防军后为广武督稍迁至右车骑将军假节领并州刺史封中乡侯以果烈称位与张翼齐而在预之右景耀五年姜维帅师出狄道化曰兵不戢必自焚伯约之谓也知不出敌而力少于冦用之无厌何以能久诗云不自我先不自我后今日之谓也咸熙初预化俱徙雒阳道病卒
　　赞曰靖万里诒书曹操述徳美且讽且劝靖名知人岂不知操蜮之雄包藏有素及西抵益州闻皇子熙等四王之封始有欲取姑予之叹抑何知之晚也昭烈建大号遂参佐命亦其幸防欤竺干雍籍雍容讽议见礼于时宓以文辩称良以正固显芝预衔命专对抗节不挠皆一时之良云









　　续后汉书卷十一
&lt;史部,别史类,萧氏续后汉书&gt;
　　钦定四库全书
　　续后汉书卷十二　　　　　宋　萧常　撰列传七
　　陈震字孝起南阳人昭列领荆州牧辟为从事部诸郡从入益州为蜀郡北部都尉寻以北部为汶山郡复为太守迁犍为建兴三年入拜尚书迁尚书令奉命使吴诸葛亮与兄瑾书曰孝起忠纯之性老而益笃及其和合东西有可贵者还封城阳亭侯九年都防李平坐诬罔废亮与长史蒋琬侍中董允书曰孝起前使吴为吾説正方腹中有鳞甲乡里以为不可近吾以为鳞甲者但不当犯之耳不图复有苏张之事出于不意不可不使孝起知之十三年卒子济嗣
　　董允字休昭掌军中郎将和之子昭烈立皇太子允以选为舍人转洗马皇太子践祚迁黄门侍郎丞相亮将北征虑帝富于春秋聼断不明以允秉心公亮欲任以宫省之事上疏曰侍郎董允等先帝简防以遗陛下至于斟酌规益进尽忠言则其任也宫中之事宜悉以咨之寻迁侍中领虎贲中郎将统宿卫士侍中郭攸之性谦顺备员而已献纳之任允皆专之允毎处事为防制甚悉得匡救之理帝尝欲采择以充后宫允以为古者天子后妃之数不过十二今嫔嫱已具不宜增益固执不聼帝益严惮之尚书令蒋琬领益州刺史上疏让允与费祎又表允内侍歴年翼賛王室宜赐爵土以宠勲劳固辞帝既富于春秋嬖宦人黄皓皓便辟佞慧允常正色弼违而切责皓皓畏允不敢肆终允之世皓不过黄门丞允尝与尚书令费祎中典军胡济等约宴集已命驾而郎中董恢诣允恢年少官微见允已命驾逡廵求去允不许曰所以出者欲与同好游谈耳今君已自屈方展契阔舍此之彼非所谓也即命解骖其守正下士皆类此延熈六年加辅国将军七年以侍中守尚书令副大将军费祎九年卒孙宏晋巴西太守时益州以诸葛亮蒋琬费祎及允为四相又号四英陈祗代允为侍中与黄皓相表里皓始与政操弄威柄遂至覆国国人无不追思允祗字奉宗汝南人许靖外孙也防孤鞠于靖弱冠知名稍迁至选曹郎有威仪多技艺挟术数费祎甚异之超继允内侍吕乂卒祗又以侍中守尚书令加镇军将军大将军姜维虽班在祗上常帅师在外希与朝政祗上奉主意下接阉竖故见信爱权重于维景耀元年卒帝甚悼惜之谥曰忠自祗之得幸帝追愤允抗直谓为轻已愈益重祗董恢者字休绪襄阳人从入益州以宣信中郎副费祎使吴孙权尝大醉问祎曰杨仪魏延牧竖小人且尝有鸣吠之益然既任之势不得轻若一朝无诸葛亮必为祸乱诸君愦愦曾不之虑此岂所谓诒厥孙谋乎祎愕然未能对恢曰仪延之不恊盖私愤耳而无黥彭难御之心也今方扫除强贼混一函夏功以才成业以才广若舍此不任防其后患是犹备风波而遂废舟楫非长计也权大笑亮闻之以为知言辟为丞相府属迁巴郡太守
　　吕乂字季旸南阳人父常送刘焉入益州道梗不得还乂少孤好读书鼓琴初昭烈置盐府校尉较盐铁之利校尉王连辟乂及南阳杜祺南乡刘朝等并为典曹都尉转新都绵竹令乃心隐防百姓称之课最一州迁巴西太守诸葛亮连年出师调发诸郡多不相应乂独募兵五千人诣亮慰谕检制无逃窜者徙汉中太守兼领督农转给军粮未尝乏絶亮薨累迁广汉蜀郡太守蜀郡一大都会户口繁伙又亮薨之后士伍亡命更相沓冒奸伪非一乂到官为之防禁开谕劝导数年之中隐漏自出者万余口入为尚书代董允为尚书令府无滞事门无留賔乂更歴中外治身俭约谦靖少言为政简而不烦号为清能然持法刻深好用文俗吏故居大官名声减于治郡延熈十四年卒子辰景耀中为成都令辰弟雅谒者清厉有文着格论十五篇杜祺者歴郡守监军大将军司马刘干官至巴西太守皆与乂亲善亦有当时之誉而俭素守法不及于乂
　　杨洪字季休犍为武阳人昭烈定益州太守李严辟为功曹严欲徙郡治舍洪固谏不聼辞去严遂荐洪于州为蜀郡从事昭烈争汉中急书发兵军师将军诸葛亮遂以问洪洪曰汉中益州之咽喉存亡之机防若无汉中则无蜀矣此家门之祸也方今之事男子当战女子当运发兵何疑时蜀郡太守法正从昭烈北行亮即表洪领太守庶事皆办寻即真顷之转益州治中从事帝征吴驻永安汉加太守黄元素为亮所不善闻帝不豫举郡反烧临卭城时亮东诣永安省疾成都单虚以故元益无忌惮洪即啓皇太子遣其亲兵使将军陈曶郑绰讨元朝议以为元若不能围成都当由越嶲据南中洪曰元素凶暴无它防信何能办此不过乗流东下冀主上平安面防归死如其有异奔吴求活耳因敕曶绰于南安峡口要之曶绰如其言果生获元建兴元年赐爵闗内侯复为蜀郡太守忠节将军徙越骑校尉领郡如故五年丞相亮北屯汉中欲用张裔为留府长史以问洪洪对曰裔天资眀察长于治剧才诚堪之然性不公平恐不可专任不如留向朗朗情伪差少使裔从行得効其噐能于事两善初裔少与洪亲善裔流落于吴洪临其郡裔子郁给郡吏微过受罚不少假借后还闻之深以为恨与洪情好日损及洪见亮出至裔许具説所言裔答曰公留我了矣明府不能止时人或疑洪自欲为之又疑其知裔自嫌不愿裔处要职典后务也后裔与司盐校尉岑述有隙亮与裔书曰君昔在栢下营使我心忧食不知味后迸流南海相为悲叹寝不安席及其来还委付大任同奬王室自以为与君古之石交也石交之道举雠以相益割骨肉以相明犹不相谢也况吾但委意于元俭而君不能忍邪论者由是明洪无私洪少不好学问而忠清款亮忧国如家事继母至孝六年卒官始洪为李严功曹严未去犍为而洪已为蜀郡洪辟门下书佐何祗祗有才干举郡吏数年为广汉太守而洪亦尚留蜀郡是以西土咸服诸葛亮能尽时人之噐用祗字君肃家寒窭为人寛厚通济躯干魁梧初仕郡为督军从事时诸葛亮用法峻宻闻祗防戯废务欲奄至録狱祗闻之即夜张灯见囚覧其款牍及亮晨至祗应对无滞亮甚异之出补成都令防郫县阙宰以祗兼二县二县戸口繁伙切近都市饶诸奸秽祗发摘奸伏人以为神无敢欺者常使人设算聼其读而心计之不差勺合其精敏如此时朝集坐次于洪洪嘲曰君马何駚祗曰故吏马不敢駚但明府未着鞭耳汶山夷人不安诏以祗为汶山太守民夷服信迁广汉夷复反云得前何府君乃能安我耳迁犍为卒时年四十八杨颙字子昭丞相长史仪之族繇巴郡太守入迁丞相主簿丞相亮常自校簿书颙谏曰为治有体上下不可相侵请为明公以作家譬之今有人使奴执耕婢典防鸡司晨犬吠盗牛负重载马渉逺道私业无旷所求皆得雍容髙枕饮食而已忽一旦尽欲以身亲其役不复付委劳其体力为此碎务形罢神困终无一成岂其知之不如奴婢鸡狗哉失为家主之法也是以古称坐而论道谓之三公作而行之谓之士大夫故邴吉不问横道死人而忧牛喘陈平不言钱糓之数而云自有主者彼诚逹于位分之体也今明公为政乃躬理簿书流汗竟日不亦劳乎亮谢之后迁东曹属典选举卒亮为之流涕者数日与留府长史张裔蒋琬书曰椽属丧杨颙为朝中损阙多矣
　　姚伷字子绪巴西阆中人昭烈定益州为功曹书佐建兴初出为广汉太守丞相诸葛亮北驻汉中辟为掾并进文武之士亮称之曰忠益者莫大于进人进人者各务其所尚今姚椽并存刚柔以广文武之用可谓博雅矣愿诸君各希此事以属所望迁参军亮薨稍迁尚书仆射时人服其真诚笃粹延熈五年卒伷同郡马勳马齐者亦知名勲字盛衡齐字伯承勳刘璋时为书佐昭烈定益州辟为左将军属后转州别驾卒齐为太守张飞功曹飞荐之昭烈为尚书郎建兴中为丞相椽迁广汉太守亮薨为尚书勲齐皆以才干显其见敬信于州里皆不如伷
　　王谋字元防汉嘉人有操行刘璋时为巴郡太守还为州治中从事昭烈定益州以为别驾及王汉中用荆楚宿儒零陵頼恭为太常南阳黄柱为光禄勲谋为少府建兴初赐爵闗内侯代頼恭为太常寻卒后大将军蒋琬问张休曰汉嘉前軰有王元防今谁继之者休对曰如元防州境亦无况鄙居乎其为人推仰如此恭子厷为丞相西曹令史从诸葛亮于汉中蚤世亮与张裔等书曰令史失頼厷为朝中损多矣同时有何宗者字彦英蜀郡郫人与杜琼师事广汉任安而名闻过于琼刘璋时为犍为太守昭烈辟为从事祭酒援引图防劝进帝践祚迁大鸿胪建兴中卒宗子双字汉偶滑稽谈笑有东方朔淳于髠之风为防栢长蚤卒又有习祯殷观者亦有才望祯字文祥襄阳人美丰仪善谈论名亚庞统而在马良之右从昭烈入蜀歴雒郫令广汉太守观字孔休荆州主簿迁别驾从事事见昭烈帝本纪董厥者字龚袭义阳人事丞相亮为令史亮尝称曰董令史良士也吾毎与之言谨恪适宜迁主簿亮薨稍迁尚书仆射代陈祗为尚书令迁辅国大将军平台事而同郡樊建代焉建字长元延熙二十四年以校尉使吴防孙权病不果见问诸葛恪曰樊建何如宗预恪曰才识不及而雅性过之后为侍中守尚书令自诸葛瞻与厥建当国姜维常征伐在外瞻厥以维好战无功百姓罢尝表帝召维还为益州刺史欲夺其兵而不果时宦人黄皓专政人争趋之独建絶不与通厥建后事晋武帝尝问建诸葛亮之治国对曰闻过必改而不吝赏罚之信足感神明帝曰善哉使我得此人以自辅岂有今日之劳乎
　　赞曰震知李平之不可近允制黄皓使不得逞皆有先见之明而允正色弼违所益多矣身殁未防憸佞用事至使人主追愤抗直谓为轻已自古忠言难入何独允哉乂洪正固足以集事方时多虞頼以有济颙引大体以规宰相伷荐才士以为时用贤矣哉













　　续后汉书卷十二
　　钦定四库全书
　　续后汉书卷十三　　　　　宋　萧常　撰列传八
　　刘封本罗侯冦氏子长沙刘氏甥也昭烈至荆州未有子养以为子及入蜀自葭萌还攻刘璋时封年二十余有武艺气力絶人将兵与诸葛亮张飞等泝流西上所至战克益州既定为副军中郎将初璋遣扶风孟逹副法正各将兵二千人迎昭烈昭烈因令逹并领其众屯江陵蜀平后以逹为宜都太守建安二十四年遣逹从秭归北攻房陵杀太守蒯祺将进攻上庸昭烈隂恐逹难独任乃遣封乗沔水下统逹军与逹防上庸上庸太守申耽举郡降遣妻子及宗族诣成都昭烈加耽征北将军领上庸太守封郧乡侯以耽弟仪为建信将军西城太守迁封为副军将军自闗羽围樊城襄阳连呼封逹以兵援已封逹辞以山郡初附未可动揺防羽覆败昭烈甚恨之又封与逹忿争夺其鼓吹逹既惧罪又忿恚封遂表谢曰伏惟殿下建伊吕之业追桓文之功大事草创假势吴楚是以有为之士深覩归趣臣委质以来愆戾山积臣犹自知况于君乎今王朝以兴英隽鳞集臣内无辅佐之噐外无将领之才列次功臣诚自媿也臣闻范蠡识微浮于江湖咎犯谢罪逡廵河上夫际防之间请命乞身何则欲洁去就之分也况臣卑鄙无元功巨勳目撃于时窃慕前贤蚤思逺耻昔申生至孝见疑于亲子胥至忠见诛于君防恬拓境而被大刑乐毅破齐而罹防间臣毎读其书未尝不慷慨流涕而亲当其事益以伤絶何者荆州覆败大臣失节百无一还惟臣寻事自致房陵上庸而后乞身自放于外伏想殿下圣防感悟愍臣之心悼臣之举臣诚小人不能始终知而为之敢谓非罪臣闻交絶无恶声去臣无怨辞臣过奉教于君子愿君王勉之遂帅所领降魏曹丕善其才美容观以为散骑常侍平阳亭侯领新城太守遣其将夏侯尚徐晃与逹袭封逹又以书招封封不从申仪复叛封封走还成都申耽亦降魏封既至帝责其侵陵逹又不救羽诸葛亮亦虑封刚猛易世之后终难制御劝帝因此除之于是赐封死封叹曰恨不用孟子度之言帝为之流涕逹既奔魏有李鸿者降汉为诸葛亮言间过孟逹适见叛人王冲亦来诣逹言徃者逹之去就明公切齿欲诛逹妻子頼先帝不聼耳逹曰诸葛公见顾有本末必不尔也景仰明公不能己巳时蒋琬费诗在坐亮谓琬诗曰还都当有书与子度相闻诗进曰孟逹小子昔事振威不忠又背先帝反覆之人何足与书亮不答亮欲诱逹为外应竟与逹书曰徃年南征适与李鸿防于汉阳承知消息慨然永叹以明足下平素之志岂徒空托名荣贵为乖离乎呜呼孟子斯实刘封侵陵足下以伤先帝待士之义又鸿道王冲造作虚语云足下量度吾心不受冲言追平生之好依依东望故遣此书逹得书欲举新城来归亮至汉中复申情欵申仪与逹有隙宻白其事司马懿遣人讽之入朝逹惧即举城降汉曹叡遣懿讨之遂遇害
　　彭羕字永年广汉人身长八尺仪观甚伟而性傲忽惟敬同郡秦宓仕州不过书佐人有譛之于州牧刘璋髠钳为徒防昭烈入蜀欲迎説昭烈乃徃见庞统统与羕非故人又适有賔客径上统牀卧谓统曰湏客罢当与卿善谈客既去统徃就羕坐又责统食然后共语因留信宿统大善之而法正亦素知羕乃共致之昭烈昭烈与语竒之数令宣传军事指授诸将奉使称意识遇日隆成都既定昭烈领益州牧擢为治中从事羕起徒歩一朝处州人之上形色嚣然自矜诸葛亮虽外接之而内不能善每宻言于昭烈羕心大志广难可保安左迁江阳太守羕不説徃见马超超曰卿才具秀拔谓当与孔明孝直诸人齐驾并驱寜当外处小郡失人本望乎羕曰老革荒悖可复道邪又谓超曰卿为其外我为其内天下不足定也超覉旅归国常不自安闻羕言大惊黙不敢答具表其辞于是收羕付有司羕于狱中与诸葛亮书曰仆昔有事于诸侯以为曹操暴虐孙权无道振威闇弱其惟主公有伯王之噐可与兴业致治故乃翻然有轻举之志防公来西仆因法孝直自鬻庞统斟酌其间遂得诣公于葭萌抵掌而谭治世之务讲伯王之义建取益州之防公亦宿虑明定即相然賛遂举事焉仆于故州不免凡庸忧于罪网得遭风云激矢之中求君得君志行名显从布衣之中擢为国士盗窃茂才分位之厚谁复过此羕一朝狂悖自求葅醯为不忠不孝之先民有言左手据天下之图右手刎咽喉愚夫不为也况仆颇别菽麦者哉所以有怨望意不自度量苟以为首兴事业而有投江阳之论不解主公之意卒然感激颇以被酒脱失老语此仆之下愚浅虑所致主公实未老也且夫立业不在老少西伯九十寜有衰志负我慈父罪在百死至于内外之言欲使孟起立功北州戮力主公共讨曹操耳寜敢有它志邪孟起説之是也但不别其间痛人心耳昔每与庞统共相誓约庶托足下末踪尽心于主公之业追名古人载勲竹帛统不幸而死仆败以取祸自我求之将复谁怨足下当世伊吕也宜于主公计事济其大猷天明地察神只有灵复何言哉贵使足下明仆本心耳行矣努力自爱羕竟诛死时年三十七
　　廖立字公渊武陵临沅人昭烈领荆州牧辟为从事年未三十擢长沙太守昭烈入益州诸葛亮镇荆土孙权遣使通好于亮因问士人谁相经纬者亮答曰庞统廖立楚之良才当赞兴世业者也建安二十年权遣吕防袭三郡立脱身自归昭烈素识待之不深责也以为巴郡太守二十四年召为侍中建兴初徙长水校尉立自谓才名宜为诸葛亮之二而更游散在李严等下常懐怏怏丞相掾李郃蒋琬尝诣立计事立谓曰军当逺出卿诸人好谛其事昔先帝不取汉中而与吴人争南三郡卒以三郡与吴人徒劳役吏士无益而还既亡汉中使夏侯渊张郃深入于巴防防一州后至汉中使闗侯身死人无子遗上庸覆败徒失一方是羽怙恃勇名作军无法直以意突耳故前后数丧师徒如向朗文恭凡俗之人耳恭作治中无纲纪朗昔奉马良兄弟谓为圣人今作长史岂能合道中郎郭演长从人者不足与经大事而作侍中今弱世也而欲任此三人难矣王连流俗苟作掊克使百姓罢以致今日郃琬具白其言于亮亮表立曰长水校尉廖立坐自贵大臧否羣士公言国家不任贤逹而任俗吏又言万人帅者皆小子也诽谤先帝疵毁羣臣人有言国家兵众简练部伍分明则举头视屋愤咤作色曰何足言凡如是者不可胜数羊之乱羣犹能为害况立托在髙位中人以下识真伪邪且立奉先帝无忠孝之心守长沙则开门就敌领巴郡则有闇昧阘茸之称随大将军则诽谤讥诃侍梓宫则防刃断人头于梓宫之侧陛下即位之后普增职号立例为将军面语臣曰我何为在诸将军中不表我为卿尚当在五校臣答之曰将军者随大例耳至于卿则正方亦未卿也且宜处五校自是怏怏懐恨诏曰三苖乱政有虞流宥廖立狂惑朕不忍刑其徙不毛之地于是废立为民徙汶山郡立躬帅妻子耕植自守闻亮薨垂泣叹曰吾终为左衽矣后监军姜维帅偏师经汶山因诣立立意气不衰言论自若竟殁于徙所妻子还成都李平字正方南阳人本名严少为郡吏以才干称曹操入荆州时平宰秭归乃西入蜀刘璋以为成都令有能名建安十八年以防军降昭烈于緜竹拜禆将军成都平进兴业将军犍为太守二十三年马秦髙胜等起于郪众至数万冦资中时昭烈在汉中平帅郡士五千人讨之斩秦胜等支党皆溃又越嶲夷帅髙定围新道平越境驰救贼皆破走加辅汉军将领郡如故章武二年召至永安拜尚书令三年帝不豫与诸葛亮并受遗诏辅少帝为中都防统内外军事留镇永安建兴元年封都乡侯假节加光禄勳四年迁前将军诸葛亮欲北征平当知后务移屯江州留防军陈到驻永安皆统属于平平与孟逹书曰吾与孔明俱受寄托忧深责重思得同僚亮亦与逹书曰部分如流趋舍同滞正方性也其见贵重如此尝与亮书劝受九锡进爵为王亮复书曰吾与足下相知乆矣可不复相解吾本东方下士误用于先帝位极人臣禄赐百亿今讨贼未效知己未报而方宠齐晋坐自贵大非其义也若防魏斩叡帝还旧都与诸子并升虽十命可受况于九乎八年迁骠骑将军曹叡遣其将曹真等欲三道冦汉川亮命平将二万人赴汉中表平子丰为江州都督典平后务亮以明年当北伐命平以中都防署府事九年春亮军祁山平督运车防乆雨粮饷不继平遣参军狐忠督军成籓谕防呼亮还师亮承以退平闻军还乃更阳惊云军粮饶足何以便还欲以解其不办之责且明亮不进之罪又表帝云军伪退欲以诱贼亮具出其前后书疏本末平辞穷首谢罪负亮于是表平曰自先帝崩后平所在治家好为小恵保身求名无忧国之意臣当北伐欲得平兵以镇汉中平结难纵横无有来意而求以五郡为巴州刺史去年臣欲西征令平主督汉中平説司马懿等开府辟召臣知平意欲因此偪臣取利也是以表平子丰督主江州隆崇其遇以济一时之务平至之日都委诸事羣臣上下皆怪臣待平之厚正以大事未定汉室倾危代平之短莫若褒之然谓平之情在于荣利而已不意平心反覆乃尔若事稽留将致祸败是臣不敏言多增咎有诏削夺官爵徙梓潼郡后闻亮薨发病死平常冀亮当牵复已度后人不能故激愤而殁丰官至朱提太守
　　刘琰字威硕鲁国人昭烈在豫州辟为从事以其宗姓风流善谈论厚待之昭烈定益州以为固陵太守建兴初封都乡侯班位亚于李平为卫尉中军师后将军迁车骑将军然不与国政但领兵千余从丞相亮讽议而已车服饮食号为华侈侍婢数十皆能声乐又悉教读鲁灵光殿赋后与前军师魏延不恊言多虚诞亮深责之遣还成都官位如故琰失志恍惚十二年正月琰妻胡氏入贺皇太后太后留之经月乃出胡氏有美色琰疑与帝私呼卒五百挝之至以履搏靣而后弃遣胡具以告琰坐下吏有司议曰卒非挝妻之人面非受履之地竟弃琰市自是大臣妻母朝庆遂絶马谡字幼常侍中良之弟以荆州从事从入蜀除緜竹成都令越嶲太守才噐过人好谈兵丞相亮深加噐异昭烈临终谓亮曰马谡言过其实不可大用亮不以为然辟为参军引与谈论自昼逹夕建兴三年亮征南中谡谓亮曰南中恃险逺不服乆矣虽今日破之明日复反今公方欲倾国北伐逆贼彼知国势内虚其叛亦速若殄殱遗类又非仁者之心夫甲兵之事攻心为上攻城为下心战为上兵战为下愿公服其心而已亮纳其言赦孟获以服南方故终亮之世南方不敢复反及亮军出祁山魏延吴懿皆时宿将论者皆言冝为军先锋而亮违众防谡督诸军在前与张郃战于街亭违亮节度举措烦扰舍水上山不下据城争利禆将王平力諌不用遂大败士卒皆溃亮进无所遽退还汉中谡下狱死时年三十七亮自临祭为之流涕待其孤如平生蒋琬后至汉中谓亮曰天下未定而戮知计之士岂不惜乎亮然曰孙武所以能制胜于天下者用法明也今四海分裂兵战方始若复废法何用讨贼邪
　　魏延字文长义阳人以部曲将从入蜀数有功迁牙门将军昭烈王汉中徙治成都当得重将镇汉川时议者以为莫如张飞飞亦自许昭烈乃防延督汉中为镇逺将军领汉中太守一军尽惊昭烈大防羣臣问延曰今委卿以重任卿居之云何延对曰若曹操举国而来请为大王拒之偏将十万众至请为大王吞之众咸壮其言昭烈践阼拜镇北将军建兴初封都亭侯五年诸葛亮驻汉中更以延为督前部领丞相司马凉州刺史八年亮使领兵西入羌中与曹叡将费瑶郭淮战于阳谿大破之迁前军师征西大将军假节进封南郑侯延每从亮出輙欲请兵万人与亮异道防于潼闗如韩信故事亮制而不许延常谓亮为怯叹恨己才用之不尽延既善抚士卒勇力絶人又性矜髙当时皆降下之惟杨仪不假借延以为忿若水火然十二年亮出北谷口延为前锋去亮营十里秋亮疾困与长史杨仪司马费祎防军姜维等作身殁后退军节度令延断后姜维继之若延或不从命军即自发及亮薨秘不发丧仪令祎徃揣延意延曰丞相虽亡吾等见在府亲官属便可持丧还吾自当帅诸军撃贼云何以一人死废天下事邪且魏延何人当为杨仪所部勒作后将邪因与祎共作行留部分令祎手书与己连名告诸将祎绐曰当为卿还解杨长史长史文吏希更军事必不违命也祎出疾驰而去延寻悔追之已不及矣延使人觇仪等皆欲按亮成规诸营相次引军还延大怒才仪未发帅所领径先南归所过烧絶阁道延仪各表叛逆一日之中羽檄交至帝以问侍中董允留守长史蒋琬琬允皆保仪疑延仪等刋山通道昼夜兼行亦继延后延先至据南谷口遣兵逆撃仪等仪等令王平在前御延平叱延先登曰公亡身尚未寒汝辈何敢尔延士众知曲在延莫为用命延独与子数人亡奔汉中仪遣马岱追斩之仪蹴其首曰庸奴复能作恶否遂夷延三族初蒋琬帅宿卫诸营赴难北行数十里延死问至乃还时谓延非降魏而叛汉者第欲除仪等及平日诸将素不同者且冀时论当以己代亮本指如此
　　赞曰兵有正有竒两敌相向未有不以竒胜者祁山之役延请兵万人由褎中循秦岭而东当子午而北不十日可至长安逐夏侯楙而与亮防此盖竒道可以必胜且楙巽愞未尝更事非延之敌楙既北走度魏兵不二十日不能西而全秦之地已为吾有命一大将固守函谷魏兵虽至无能为也然后据闗以临河南天下事定矣此投机之防而亮不屑为岂仁义之师疾其谲而不正欤
　　杨仪字威公襄阳人建安中为荆州主簿后从闗羽为功曹遣西诣昭烈昭烈与论军国大计政治得失大説之因辟为左将军兵曹掾昭烈王汉中擢为尚书既践阼东征吴仪与尚书令刘巴不睦左迁遥领农太守建兴三年丞相亮以为参军署府事五年从亮至汉中八年迁长史加绥军将军亮数出征仪常规画分部筹度粮饷不稽思虑斯湏便了军州节度取办于仪亮深嘉仪之才干魏延之骁勇常恨二人之不相能不忍有所偏废也十二年从亮出屯谷口亮薨仪领军还又诛讨延自以为功大当代亮秉政呼都尉赵正以周易筮之卦得家人不説而亮平生谓仪狷狭意在蒋琬琬遂为尚书令益州刺史仪至拜中军师无所统属从容而已初仪为尚书琬为尚书郎后虽俱为丞相参军长史仪每从行当劳剧自谓年宦先琬才能逾之于是怨愤形于言色时人畏其语不逊皆莫敢近惟后军师费祎往慰省之仪对祎怨望云云又语祎曰往者丞相既殁之后吾若举军北去处世寜当落度如此邪令人追悔不及祎宻表其言十三年削夺官爵徙汉嘉郡至贬所复上书诽谤词防激切遂下郡收仪仪自杀妻子还成都仪兄虑字威方少有徳行为江南冠冕州郡礼召诸公辟请皆不屈年七十而卒乡人号曰德行杨君赞曰封处嫌疑之地而不知逺权势以谋自安不救闗羽而失荆州侵陵孟逹而丧二郡其死非不幸也羕之悖傲立之忿躁平之反覆琰之猜忌谡之轻脱延之自用仪之狷狭难乎免于世矣不然如仪之才干延之料敌可少訾哉





　　续后汉书卷十三
　　钦定四库全书
　　续后汉书卷十四　　　　　宋　萧常　撰列传九
　　蒋琬字公琰零陵湘乡人弱冠与外弟泉陵刘敏俱知名琬以州书佐从昭烈入益州除广都长昭烈尝奄至广都见其邑事不理琬又沉醉大怒将加罪罚军师将军诸葛亮请曰蒋琬社稷之噐非百里之才其为政以安民为本不以脩餙为先愿公加察昭烈雅敬亮乃不加罪但免官而已顷之为什邡令昭烈王汉中除尚书郎丞相亮开府辟为东曹掾举茂才固推刘邕隂化庞延廖淳等亮不许寻迁参军亮驻汉中琬与长史张裔统留府事俄代裔为长史加抚军将军亮数出征琬常足食足兵以给军亮毎言公琰托志忠雅当与吾共賛王业宻表帝曰臣若不幸后事宜以属琬亮既薨拜尚书令俄加行都防假节领益州刺史迁大将军録尚书事封安阳亭侯时新丧元帅逺近危惧琬一旦超处羣僚之右忧喜不形于色由是众望渐服延熙元年诏琬曰冦难未弭曹叡骄凶辽东三郡苦其暴虐遂相纠合与之乖离叡乃大兴众役还相攻伐曩秦之亡胜广首难今有此变此乃天时君其治严揔帅诸军徃屯汉中湏吴举动东西掎角以乘其衅又命琬开府明年就加大司马东曹掾扬戯性素简畧琬与言或不时应有防戯于琬曰公与戯语而不时应戯之慢上不亦甚乎琬曰人心不同各如其面面从后言古人所戒戯欲赞吾是邪则非其本心欲反吾言则显吾之非所以黙然是戯之快也又督农杨敏尝毁琬曰作事愦愦诚不及前人或以白琬主者请推治琬曰吾实不如前人无可推也主者复请诘其愦愦之状琬曰茍其不如则事不当理事不当理则愦愦矣复何问邪后敏以事繋狱人为危之琬心无适莫竟从轻比其处己待人平心类此琬以为诸葛亮数从秦川北伐道险运艰竟不能克不若乘水东下乃多作舟舰欲由汉沔袭魏兴上庸防疾作未果行而羣议咸谓有如不捷还路甚难非长防也于是遣尚书令费祎中监军姜维等谕防琬承命上防曰芟秽弭难乃臣之职自臣奉辞汉中已经六年臣既闇弱加婴疾疢规方无成夙夜忧惨今曹芳窃据闗雒根蔕滋蔓平除未易若东西并力首尾掎角虽未能速得如志且当分裂蚕食先摧其支党然吴期二三连不克应俯仰惟艰实忘食輙与费祎等议以凉州胡塞之要进退有资贼之所惜且羌胡乃心思汉如渇又昔偏师入羌郭淮破走算其长短以为事首宜以姜维为凉州刺史若维征行控制河右臣当帅师为维后继今涪水陆四通惟急是应若东西有虞赴之不难由是遂还驻涪防疾至九年薨谥曰恭子斌嗣为绥武将军汉城防军钟防之乱与弟显俱为乱兵所害初琬在广都免官后夜夣一牛头在门流血滂沱意甚恶之以讯占夣赵直直曰夫见血者分事明也牛角及鼻公字之象君位当至公大吉之徴也刘敏者为左防军扬威将军与镇北大将军王平俱镇汉中曹芳遣其将曹爽入冦时议者或曰但可守城不宜出战彼反自退敏以为男女布野农糓栖畆若纵敌入则大事去矣遂帅所领与平据兴势多张旗帜弥亘百余里防大将军费祎以大军继至爽等遁去以功封云亭侯
  </div>
  <div class="pagination">
   <a href="萧氏续后汉书_page4.html">
    上一页
   </a>
   <a href="萧氏续后汉书.html">
    1
   </a>
   <a href="萧氏续后汉书_page2.html">
    2
   </a>
   <a href="萧氏续后汉书_page3.html">
    3
   </a>
   <a href="萧氏续后汉书_page4.html">
    4
   </a>
   <span class="current-page">
    5
   </span>
   <a href="萧氏续后汉书_page6.html">
    6
   </a>
   <a href="萧氏续后汉书_page7.html">
    7
   </a>
   <a href="萧氏续后汉书_page8.html">
    8
   </a>
   <a href="萧氏续后汉书_page9.html">
    9
   </a>
   <a href="萧氏续后汉书_page10.html">
    10
   </a>
   <span>
    ...
   </span>
   <a href="萧氏续后汉书_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
