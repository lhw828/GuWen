<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 979 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 979 页/共 1860 页
  </h1>
  <div class="content">
   ○山东巡抚崔应阶奏、臣自济宁沿河查验水营纤道桥座等工。至郯城、兰山、费县泗水、曲阜、宁阳、泰安、长清一带。勘验营尖道路。及豫备房屋等工。俱已完竣。惟沂、汶二河。大桥尚未完工。十二月初间。一律可竣。并将沂州、兖州、泰安、各处泉源。疏浚无淤。复将汶河草桥淤沙桃挖。使众水畅流入运。兰、郯、二县。低洼各乡。俱挑有支河小港。再东省应行分地收养马匹车辆。及台站官兵。俱逐一妥筹备办。得旨、车辆或不必似上次费筹办。军机处即有行文。尔等相商妥协料理。总以不骚扰为要　　

○大学士管陕甘总督杨应琚等奏、巴里坤北山一带地方。募民前往垦种。恐边氓初至。人力难施。该处有泉河三道。臣等公同勘定。在头二道旧渠之尾。开渠二千丈。并将开渠之土。建堡三座。一座周围百丈。两座周围各六十丈。于八月二十一日兴工。至九月十八日工竣。今户民陆续齐至巴里坤。因见有堡可居。有渠可灌。倍加欣喜。从此闻风接踵而至。于新疆大有裨益。报闻　　

○四川总督阿尔泰奏、准部咨由西安移驻成都。满洲蒙古兵一千五百名。匠役五十四名。官二十五员。按例核给房间四千八百四十二间。并购买地基。展修城垣。行令川省估办。臣即亲诣满城勘查。于北门之西。拆墙一百三十丈。南北筑墙一百八十余丈。可建房一千八百余间。又西南隅空地。可盖房二千余间。尚不敷移驻官兵居住。查该处城墙外。居民仅止数家。于此处裁取建盖八百余间。拆建百余丈墙垣。并作满城。庶可从容安置。至工料所需。查有宝川局。加卯鼓铸。平价出易案内。积有利银二十六万两。即于此项内动支办理。拟于两年内建盖完凌。移咨西安将军。料理兵丁起程。报闻　　

○云贵总督刘藻奏、云贵二省。督抚提五标、十三镇、十二协、三十七营。多系苗疆。营伍事宜。俱关紧要。务期军旅整饬。骑射优娴。查云南省城。督抚两标及城守、共八营。虽中军、副、参、游、守、等官。俱按日操演。即督臣亦不时考校优劣。酌定赏罚。但合八营大操。向来止三年一次。照例举行。此外竟不再举。以总督驻劄之地。八营马步兵。共五千七百余名。竟未定有岁操。何以肃营伍而作士气。应请每岁届九月十月之交。收获将毕。督臣会同抚臣。将八营官兵大操一次。岁以为常。则八营将弁。必人人自顾考成。勤加训练。于边地营伍。不无裨益。得旨、如议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百二十三


大清高宗法天隆运至诚先觉体元立极敷文奋武孝慈神圣纯皇帝实录卷之七百二十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十九年。甲申。十二月。戊寅朔。谕曰、莽古赉在乌里雅苏台军营年久。著派常复前往更换　　

○己卯。上御乾清门听政　　

○诣皇太后宫问安　　

○谕曰、甘国宝到部之日。著该部带领引见　　

○又谕、吏部议覆、方略馆议叙一本。已降旨依议。其本内效力誊录顶补额缺之处。前经该馆奏准遵行。吏部何以复行指驳。于寻常议覆事理。迥不相符。其中不无在部候补人员。恐此等自备资斧者。以勤劳补缺。遂致伊等得馆未免迟滞。因向该司官吏等、暗行怂恿。抑或该堂官中。另有自出已见。谓必应如此办理者。均未可定。著舒赫德、令其将此等情节。即行查明据实具奏　　

○谕军机大臣等、今日李星曜请训。召见时。奏请给假回籍。并称伊兄李星聚。遗子四人。其二尚幼。惟长子次子。不免纨裤好饮。若不早为约束。不惟荒废家业。抑且辜负国恩。恳准回家管教等语。其言如果属实。具见敦睦情殷。于治家服官之义。均为允协。第恐其中或有家赀公产。尚在未清。欲藉此还家经计。则措词虽觉可听。而乘机欺抑孤侄。情伪又安可遽信。徐州李姓。世为仕宦。其子弟行径。地方耳目自所难掩。著传谕尹继善、令其不必行文委员。致涉张皇形迹。但就其原籍确访李星聚二子情形。据实明白奏闻。在李星曜之居心诚伪。既无难立辨。且李卫子孙。居乡果不安分。地方官亦理应加意为之防检。尹继善即密饬该管守令等、善为教诫经理。尤于保全旧家子弟之道。深有裨益。将此详谕尹继善知之　　

○以都察院左都御史张泰开、充经延讲官　　

○以光禄寺卿伍勒穆集、为内阁学士。兼礼部侍郎　　

○以陕西西凤协副将马之骐、为山东登州镇总兵　　

○庚辰。上诣雍和宫行礼　　

○幸皇四子永珹第进膳　　

○谕、和其衷奏、请将移驻张家口旗兵所遗余粮。拨还大同绿旗各营一摺。此项米豆。从前原系绿营支食。后因右卫安设驻防。是以改支折色。今既经移驻。余粮自应仍行拨还。著照所请。将余存之米豆一万六千七百余石。自明岁为始。无论有闰无闰。按照各营兵丁原食之数。均匀分拨。就近支食。至摺内所称余剩豆一千四百余石。此时既无所需用。并著照依定价。改徵折色。以纾民力。再从前额徵之运脚耗粮二项。本以解往右卫支食而设。今拨还绿营。既可就近支领。所有原徵之运脚耗粮。概行免其输纳。副朕体恤边氓至意　　

○吏部议准、山西巡抚和其衷等奏称、河东盐池禁墙外设有盐池司、长乐司、圣惠司、三巡检。专司巡缉私盐。不理民事。凡遇大计甄别。俱听该管州县具考申转。是舍素所切近之盐务上司而令未能深悉之州县鉴别。揆之循名责实之义。似有未符请照两淮盐务巡检之例。遇大计及俸满之年。均听运司考核。移会藩司。一面详明盐政。核咨抚臣会题。俸工养廉。照旧支领。无庸改易。从之　　

○户部议准、大学士管两江总督尹继善疏称、六塘河移驻同知。专司水利。请将常州府海防同知。改隶六塘河等语。应如所请。铸给淮徐海六塘盐河水利同知关防。从之　　

○辛巳。上诣皇太后宫问安　　

○幸瀛台　　

○谕军机大臣等、方观承查奏、直隶办差州县出结一事。所奏殊属颟顸。已于摺内批谕。此等积弊。固由地方官所用胥役长随。藉端开销。以便其中饱之计。遂尔盘踞把持。牢不可破。及至查究根源。此等庸吏。又安肯据实开陈。自干罪戾。该督从前既据属员之言。辄行入告。迫降旨详查。又以无从根究为词。殊不思若辈小人。藉名舞弊。固不足惜。而车驾所经。一切毫无供顿。而长随人等。竟有以支应名色。从中滋为口实。其风犹可长乎。在前此官更吏易。此时即实有难于逐一质对之处。而明春南巡在迩。现已谕总理行营王大臣。暨提督衙门。沿途加意访察。该督务须先期严饬地方官。一体力行防范禁革。如有另换名色。别生弊窦者。该州县官。立即扭禀总理行营处治罪。倘或不能查禁。一经总理行营处查出。则惟该督是问。并传谕山东、江南、浙江、各督抚知之　　

○壬午。上诣皇太后宫问安　　

○谕、吏部议驳、方略馆奏准顶补效力誊录一摺。前经降旨。令该堂官查明具奏。并谕舒赫德。将因何指驳情形。详悉察访。今据吏部堂官等具奏。仍钞袭原驳数语。颟顸具覆。于事理并无端绪。而舒赫德。则称该部郎中章宝传。定拟驳稿。堂司各官画齐。惟员外郎庆桂。以其事业经奉昆。独未画押。且有其次候补誊录四人。其三俱系浙籍之语。所有缺额誊录。昨已降旨准照原奏顶补。其司员意见不符缘由。及有无从中怂恿情事之处。著刘统勋、舒赫德、会同该堂官等、传询明白。据实具奏　　

○谕军机大臣等、明瑞等奏称、现在伊犁厄鲁特兵一千二百名。内仅二百名。每月饷银一两。请再增二百二十名额饷。合计六佐领。各得月饷七十分等语。著照所请。将厄鲁特六佐领。新旧共定额饷四百二十分。以裕兵丁生计　　

○又谕曰、明瑞等奏、哈萨克阿布勒比斯。遣厄鲁特策伯克呈称、布噜特掠伊所属八十余名口。布噜特百余人。亦为哈萨克所获。今布噜特遣人与阿布赉。阿布勒比斯约会。须面同理说。今阿布赉等、俱往边界。但阿布勒比斯。原与额尔德尼相好。或藉口和解。阴相勾通。亦未可定。已行文纳世通等、密查布噜特等果否实有其事。再为相机办理等语。额尔德尼伯克。素非安静之人。近因阿布都喇伊木通信事发。妄生疑惧。业经颁给敕谕。续据纳世通奏、所遣侍卫四十七等报称、额尔德尼伯克情形。尚属恭顺。又谕将往返情节。确查具奏。今布噜特哈萨克讲和之说。或出于哈萨克等、夸张其词。此时宜加意侦探。若果有勾通形逆。必系额尔德尼伯克。潜为煽诱。即当乘其大备。先将额尔德尼办理。然此特留心防范之举。不可辄自张皇。恐伊犁兵民等。传议惊疑。于事无益。并传谕纳世通等、遵照办理。四十七应亦转回。著将额尔德尼。及所属情形。作速奏闻。柏琨亦著一体加意侦探防范　　

○兵部议准、四川提督岳钟璜奏称、四川成都城守左右二营守备。驻劄省会。巡防管辖。均关紧要请改为题缺。建武营游系。及大坝营都司。地处偏僻。事务简易。请改为选缺。应如所请。从之　　

○旌表守正捐躯之直隶任县民宋来聘妻梁氏　　

○癸未。孝惠章皇后忌辰。遣官祭孝东陵　　

○谕军机大臣等、据额尔景额等奏称、和阗每年所余粮石。除折收纺丝布疋外。仍收金三十两。今驻劄伊犁官兵颇多。布疋尤为紧要。请将金三十两。亦折收布疋。每年可多收布二千疋等语。和阗折收金两。亦遐荒土贡之意。业已照例徵解。不必折收布疋。若为官兵衣服起见。则叶尔羌应收正项钱粮。俱可折给布疋。或将余银采买亦可。著传谕额尔景额。将应送伊犁布疋。不足若干。叶尔羌等城正项钱粮。及所余普尔粮石若干。是否足敷办解。即行筹议具奏　　

○以多罗宁良郡王弘晈子永福、袭封贝勒　　

○甲申。谕曰、御史汪新奏、崇文门胥役。借端需索。苦累行旅。请于查税处。各派户部司员弹压一摺。御史职在风闻。言事固属分所当然。第所闻虽与目击不同。而其事必有端倪。其人必有指实。始可交部逐节推求。辨其真伪。若祇虚悬约略。即以为可以厘奸剔弊。谁则不能。且无论该御史纠弹无据。不足服人。即朕亦难执其说而概行穷治也。若不过颁一申饬严禁之旨。则仍是空言。何补实政。且朕向因崇文门税务殷繁。不无滋弊。恐胥役从中需索。有累商民。是以历来俱特派亲信大臣经理。目今即系阿里衮。上任则系舒赫德。溯此而上。则为大学士傅恒。若果有此等弊端。朕不独特胥役严加惩创。即司榷之大臣。亦必当治其罪。断不肯稍为曲贷。若如该御史所请。多派部员弹压。于事理尤属难通。司员皆有本衙门承办事件。安有闲曹。可供分道稽查。且司员亦断无不用胥役之理。今以一二大臣。尚不可信。而令信如许司员。是欲杜一弊而适开众弊也。朕于大小臣工。一切并无成见。该御史既有此奏。著交现在管理崇文门税务大臣。明白覆奏。其摺内所称诸弊。仍著交与汪新。令其将所闻勒索者何吏。受累者何人。且计其岁月系在何时。虽不能一一详记。必能摘取一二事。确切奏闻。以便交部严审究治。若含糊覆奏。则是虚言邀誉塞责。自取罪戾矣　　

○谕军机大臣等、苏尔德奏、平定准噶尔碑文。各省学宫地势不一。不必拘定尺寸。并遴委通晓清文旗员。摹写刊刻一摺。各省府州县卫学宫。自不能一律高敞。若必照部颁碑式竖立。转难位置适宜。至外省士子。本不谙习国书。碑内亦可毋庸令其鑴刻。嗣后各学立碑。视该处采石难易。及学宫地势。听其酌量随宜建竖。其清文竟不必刻入。兼可省传写错讹之弊。著于各督抚奏事之便。一并传谕知之　　

○又谕曰、冯钤奏百色同知陆广霖。截取云南委员筠。办运盐觔。抵偿旧欠吴际盛私债一摺。百色地方盐少。有司酌扣滇盐接济。其事尚似因公。至总兵李星垣。始令该同知扣盐偿债。继复封贮盐觔。抑令短价勒卖。而同知又无只字报出。其中显有假公济私情弊。此案著交与李侍尧。即速自赴广西。会同该抚冯钤。将摺内情节。秉公查讯。如酌量李星垣情罪。有不止于革职完案。即著一面将该镇解任质审。一面奏闻。原摺著一面钞寄李侍尧阅看。寻李侍尧奏、伏查本案情节。李星垣似有徇情乖谬之处。现准冯钤扎会。究出吴际盛札致李仙洲。嘱其转致李星垣关照一节。应否解任质审。容臣抵桂林。会同冯钤。秉公查办。报闻　　

○乙酉。上诣大高殿行礼　　

○谕曰、常保在福州副都统任内。将跟班及守门兵丁。额外多挑。恣意妄为。不称副都统之职。著留京仍以参领补用。所遗员缺。著柏忠补授　　

○丙戌。上诣皇太后宫问安　　

○幸瀛台　　

○谕、昨御史汪新奏、崇文门胥役需索苦累一事。因其语涉空言。并无端绪。难以推寻查办。既令该衙门明白回奏。并降旨令其指实具陈。今据覆奏、乃举伊携带箱只进城。有巡役要去饭钱三百文一节为词。复令军机大臣等、问其更有何事。则称此外别无款迹。果尔。则其事乃系伊自为三百钱之累耳。而架词入告。不可鄙乎。国家剔。弊厘奸。凡属蠹猾病民。虽细不宥。但此等么么小人。遇事藉名。图得饭食。正如吏部门皂之报喜探信。刑部隶卒之行杖手轻。乘势冀觅微利。情事大略相等。其约束禁止。在堂官等自当有犯心惩。俾知所创艾可耳。若谓严行立法。使此辈尽绝陋习。势亦所不能。而因一二干犯。即指以为淆铨政而紊刑章。且必俟登之白简。候朕一一为之进止。则亦日不暇给矣。使该御史当索钱之时。即告知该管之大臣阿里衮。谅阿里衮必不屑为袒庇。不过立予革役。加杖荷校。便已了事。若阿里兖竟不为责处。或抑而不发。则该御史自应具摺参奏。朕不惟嘉许。必将阿里衮议处矣。今以如此琐言细故。张大其事。有如司课税者。皆邀人于路而夺之者然。试问以今日之政事观之。司课税者能如是乎。而其所断断不已者。总因被索三百钱。为累及已身起见。既非为国。兼非为人。建言者固当如是乎。但胥役勒三百钱。亦不可恕。著交阿里衮查明。自行执法处治。汪新亦不必议处。朕办理庶务。一切鉴空衡平。从来不肯稍有偏任。可将前后情事。一并详悉通谕知之　　

○谕军机大臣等、今日新选河南南汝道蒋衡。因请训召对。观其言动。外虽虚有其表。而性近模棱两端。殊无实际。该员前任江西。经巡抚明山参奏。虽不过以办理科场。为官生豫备供给而起。然于平日不实心承办地方事务。亦大略可见。今业经捐复。于例应得选补。是以仍行录用。但监司职任。甚有关系。著传谕阿思哈。令其留心体察。如自知惩创。勉励供职则已。倘到任之后。一味取巧苟容。不肯实心任事。即行据实参奏。毋稍姑息贻误　　

○吏部等部议准、河南巡抚阿思哈奏称、开封府属河阴县。东西仅广二十八里。南北袤二十二里。地僻事简。赋少民淳。原定简缺。该邑东至荥泽县城十五里。荥泽境东西亦止宽十六里。南北长三十二里。粮赋相等。合计两县。不过一邑之地。官多役冗。廪禄虚糜。似应裁并。查荥泽县路当通衢。地临黄河原定冲疲兼二沿河要缺。河阴紧接荥泽。请将该县知县典史裁汰。归并荥泽。所有额徵地丁。常平仓谷。并盐引。俱归并徵收行销。其河阴驿马二匹。并吏役工食。一体裁决。所裁官役俸廉银两归入裁存项下造报。该地原设外委一。马兵一。守兵十二。令酌留外委一。守兵五。其余彻回原营操防。至该地稽查保甲。缉拏盗匪等事。照集镇分员弹压例。添设巡检一员管理。给与印信。以专职守。俸廉役食。照例于裁存项下支给。仓廒谷石仍贮本城。便民借籴完纳。责成巡检守看。仍听知县经理。河阴原设教谕一员。照江南临淮。直隶魏县例。改为河阴乡学教谕。再荥泽事务加繁。应定为冲繁疲兼三沿河要缺。在外拣补。又河荥。二县养廉。原俱岁支一千二百两。公费各二百两。今河阴裁并。公事已繁。请照大县。一千四百两之数。增养廉银二百两。公费银四十两。从之　　

○兵部议准、陕甘总督杨应琚奏称、河州改设副将。应将原辖之积石等二十四关。及口外起台等营。归西宁镇就近巡查。其河州镇移驻固原。所辖内地洮岷等营。应令固原镇巡查。西宁镇属之亦杂石营。及千户庄等处。改归南川营兼辖。均应如所请。从之　　

○四川总督阿尔泰、提督岳钟璜奏、遵旨指示机宜令臣等会给九土司谕稿。委员分发。今据禀称、亲抵各土司巢穴。传示檄谕。且驾驭鼓励。量为犒赏该土司土舍头目人等。俱感激踊跃。或奋欲剿掠。以冀复讎或亟图攻取。思除后患。委员等目睹小金川、党坝、三杂谷、绰斯甲布等土司。派拨头人土兵。分路前赴金川地界。明击暗攻。并将攻劫抢掠情形。禀报前来。臣等查各土司近日攻剿金川。屡经得胜。金川势必力图报复。正不可不严密防范。臣等飞饬绰斯甲布、革布什咱、巴旺等土司。各于要隘添兵防守。并于路通金川之处。设伏巡警。如有金川番众前来。便于奋力截杀。报闻　　

○戊子。谕、福建厦门洋行陋规一案。因系旧日相沿。事与婪索败检者不同。已降旨将甘国宝带领引见。仍加恩录用。以观后效。因思案内之译尚忠、怀荫布、李逢年、事同一体。著该部一并带领引见。候朕降旨。其中惟刘增。于二十六年。各行酌议私贴公费时。曾经书役开单告知。伊有不出主意。听凭书役自办之语。彼时刘增。若坚词拒绝。何至众相效尤。是陋例之明为定议。实自彼成之。其情自与三人各别。著仍照部拟。发往辟展效力赎罪。朕原情甄别。一切情视其人之所自取。从来不肯稍有畸轻畸重。以乖明允之道。并将此通谕知之　　

○谕军机大臣等、图勒炳阿奏、清镇县刘天爵等、聚众抢犯一事。最为地方不法重大之案。该抚具摺。即应请交法司治罪。乃仅照寻常案牍。叙事入告。且将案内报迟逸犯之沈元龙。孟兴祖。不即严参拏问。祇附摺声明革职。则是平日罢软痼疾。依然竟未悛改。图勒炳阿、前此屡经获罪。经朕加恩。弃瑕欠录用。又自黔省调任湖南。事繁责重。更非前任可比。若仍委靡姑息。并不知感愧奋励。安望其能胜封疆之寄。恐自干罪谴。朕更不能为该抚曲贷矣。将此传谕知之　　

○又谕、上年顺义等处。蝻子入秋已经生发。复令地方官乘时督率。翻犁除治。是以今岁农功倍稔。现在近京得雪。自四五寸至七寸不等。而保定迤西左近。未能深透。将来蝻子萌动。不可不豫事务维。适据陈宏谋面奏、江南沿蝗之法。俱责成田户。令其一有潜滋。即行据实具报。其言未始不近于理。但其中督饬调度。仍在有司实力查察。无论滋萌之处。田户应报不报。一至飞散之后。其事难以纠摘。且如数家地亩毗连。即一处首有煽动。保无委及众人之弊。是其随时善为经理。实非徒法可以径行也。从前直隶地方。作何设法办理。并可否仿照其意为之。及此时该督如何悉心豫筹之处。可即详细奏闻。副朕轸念农民至意。寻奏、直隶各属。设立护田夫役。彼此互相钤制。不能私行隐匿。猝有调用。一呼毕至。年来办理颇得其益。明春即饬该州县。简核夫册。申明条约。并责成该管道府。及各镇营。分派员弁巡查。报闻
  </div>
  <div class="pagination">
   <a href="清实录乾隆朝实录_page978.html">
    上一页
   </a>
   <span>
    ...
   </span>
   <a href="清实录乾隆朝实录_page974.html">
    974
   </a>
   <a href="清实录乾隆朝实录_page975.html">
    975
   </a>
   <a href="清实录乾隆朝实录_page976.html">
    976
   </a>
   <a href="清实录乾隆朝实录_page977.html">
    977
   </a>
   <a href="清实录乾隆朝实录_page978.html">
    978
   </a>
   <span class="current-page">
    979
   </span>
   <a href="清实录乾隆朝实录_page980.html">
    980
   </a>
   <a href="清实录乾隆朝实录_page981.html">
    981
   </a>
   <a href="清实录乾隆朝实录_page982.html">
    982
   </a>
   <a href="清实录乾隆朝实录_page983.html">
    983
   </a>
   <a href="清实录乾隆朝实录_page984.html">
    984
   </a>
   <span>
    ...
   </span>
   <a href="清实录乾隆朝实录_page980.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
