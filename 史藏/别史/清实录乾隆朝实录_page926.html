<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 926 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 926 页/共 1860 页</h1>
    <div class="content">
○举行各处驻防军政。吉林。卓异官一员。罢软官三员。才力不及官二员。独石口、卓异官一员。年老官一员。有疾官一员。杭州、卓异官二员。罢软官二员。年老官一员。有疾官一员。荆州、卓异官一员。才力不及官一员。青州卓异官一员。罢软官一员。有疾官一员。河南、卓异官一员。四川、卓异官一员。西安、卓异官一员。年老官一员。宁夏、卓异官一员。绥远城、年老官一员。有疾官三员。分别议叙处分如例。其曾经出兵打仗之西安年老官一员。绥远城年老官一员。有疾官三员。赏给半俸全俸有差　　

○以故一等公永谦子景惠。三等男舒明子雅尚泰。各袭爵　　

○丙午。上诣皇太后宫问安　　

○谕军机大臣等、卞塔海等奏、查办越境偷打貂皮高丽人金永官等一摺。所拟甚属错谬。朝鲜世为本朝臣仆。于藩部中至为藐小。该国既不能约束此等匪犯。潜行鼠窃。则将该犯交与治罪外。该国王尚当移文严饬。至貂皮等物。虽无足重轻。但一经追出。自应照例入官。何得一并请交该国办理。重乖国家体制。在伊等不识事理。一切为就事了事起见。且若鳃鳃过虑。惟恐别生边衅者然。殊不思朝廷驾驭属国。稍涉迁就调停。所关綦重。况国朝抚戢四裔。其中即有遐荒强悍。什百高丽者。无不震詟受命。遇事惟知执法处治。而又何有于高丽。摺内所议背理之处。已令军机大臣删节交部矣。卡塔海等、著传旨严行申饬。并详悉谕令知之　　

○丁未。吏部等部议覆、湖广总督爱必达奏称、安陆府属沔阳州。接壤汉阳。地方千里。仅知州一官。照察难周。查州属之新堤镇。地滨大江。商贾辐辏。请于该处添设县治。与沔阳州分地管理。均改隶汉阳府辖。裁去驻劄新堤之安陆府通判。为知县衙署。改锅底湾巡检。为典史。沔阳州训导。为县学训导。其沔阳州粮捕事务。归汉阳通州管理。安陆府粮捕事务。归安陆同知管理。各改铸关防印信。应如所请。从之　　

○又议覆、广东布政使史奕昂奏称、教官交代。不过书籍祭器。请定限一月。具结咨部。遇学政考试。及文武乡试送考时。不得在本任交代者。豫行申报。俟回署之日起限。应如所请。从之　　

○举行各省军政。江苏、卓异官三员。年老官一员。才力不及官一员。浮躁官一员。安徽、卓异官五员。年老官三员。才力不及官一员。江南漕运。卓异官一员。年老官三员。才力不及官一员。浙江、卓异官四员。才力不及官二员。有疾官二员。福建、年老官二员。才力不及官一员。湖南、卓异官二员。年老官一员。才力不及官一员。湖北、年老官一员。河南。卓异官四员。才力不及官二员。山东、卓异官二员。年老官一员。陕西、卓异官三员。年老官二员。有疾官一员。甘肃、卓异官五员。年老官一员。才力不及官一员。四川、年老官一员。有疾官一员。广东、卓异官六员。罢软官一员。年老官二员。才力不及官三员。广西、卓异官一员。年老官一员。云南、卓异官五员。年老官一员。有疾官一员。贵州、卓异官三员。年老官二员浮躁官一员。分别议叙处分如例　　

○以左都御史董邦达。为工部尚书。吏部左侍郎彭启丰。为左都御史。左副都御史梁国治。为吏部右侍郎。仍留学政任。署内阁学士张映辰。为副都御史。原任副都御史窦光鼐。署内阁学士　　

○予故工部尚书归宣光。祭葬如例。谥昭简　　

○旌表守正捐躯之浙江会稽县民朱某妻徐氏　　

○戊申。谕曰、宁郡王弘晈。既属患病。凡遇朝期。俱不能到。著赏给半俸。令其在家养病　　

○谕军机大臣等、据成衮扎布奏称、诺木珲。因豫备明年哲布尊丹巴呼图克图之呼毕勒罕受戒事宜。与土谢图汗车登多尔济等。向喀尔喀四部落内。敛银一千两。又检查呼图克图财物。将海袭皮张取去等语。此事殊堪骇异。前命诺木珲赴库抡办事。原因桑寨多尔济。在彼多有不谨。致哈勒哈齐等控告。是以派伊前往。乃更恣意妄为。尤属不堪。著派贝子瑚图灵阿额驸福隆安前往查办。并传谕成衮扎布知之　　

○己酉。上诣皇太后宫问安　　

○谕据德云奏称、前经奏旨赏给为奴人犯。于有无逃逸之处。著每年具奏。伊因属员等并未禀知。是以遗漏。请将属员及伊交部严加议处等语。赏给为奴人犯。有逃走者。令各自中奏。原为此辈匪徒。须加约束。亦。因各省都统等、并无事务。令其将此入奏。以见留心与否。德云迟误未奏。咎止疎忽即据实请旨。亦不过将伊罚俸。乃竟卸罪属员。巧为掩饰。伊以为属员未禀。伊无由知。此刻又何以得知耶。满洲臣仆。流入此等恶习。凡事惟思避咎。毫无淳朴诚实之心。亦不止德云一人。京师大臣。皆所不免。德云著交部严行察议。以为饰非卸罪者戒。并通谕八旗。及各省都统。副都统知之　　

○庚戌。谕曰、李星垣摺奏、中军游击杨锦。差员带兵远接。并呈送银两。极意逢迎。到任后。查出该游击有家人冒食战粮。私分生息。科派兵丁。侵蚀公项。贪污各款。已揭报督。提。题参等语。办理甚属可嘉。从来绿营陋习。每以巧于弥缝。济其舞弊营私之计。各省似此者。恐复不少。李星垣。于巡察营伍时。能据实参奏。专辖大员。果能如此振作。积玩何患不惩。李星垣。著交部议叙。以示奖励　　

○又谕曰、杨应琚奏、伊犁屯务。现在需员办理。而陕甘总兵副将内。熟谙田功者甚少。惟西安城守营参将马虎。曾于辟展等处屯田四载。妥协干练。堪以派往等语。马虎。著赏给副将职衔。令于明岁带领换班兵丁。前赴伊犁。承办屯田事务。其西安城守营参将。并著暂停开缺。俟有陕甘副将缺出。请旨补用　　

○是日、癸未年立春。顺天府进士牛春山宝座　　

○辛亥。兵部以从前赏给世职后。复经议叙给与世职。及在西勒库尔打仗重叙各员请旨。得旨、温布、由屯、巴图济尔噶勒、占颇图、额勒、登额、阿第木保、硕通等、七人世职。著加恩不必裁减。仍予承袭。俟再出缺时。奏闻请旨。端济布之子世职。再袭时亦。照此办理。瑚尔起。在军前并无出色奋逸之处。即前次出征和阗。亦因巴图济尔噶勒奋勇。方能蒇事。岂伊一人之力。况伊曾领富德银两。代为放债。图利。甚属卑图。伊所有世职。著即裁汰　　

○壬子。谕军机大臣等、永贵办事日久。著纳世通前往更换。现在纳世通照看入觐回人前来。俟来年带领伊等、各回本处后。再往喀什噶尔。更换永贵回京　　

○癸丑。孝庄文皇后忌辰。遣官祭昭西陵　　

○上诣皇太后宫问安　　

○谕军机大臣等、新柱等奏称、巴达克山素勒坦沙统众抢掠博罗尔游牧。围困城池。博罗尔沙瑚沙默特。情急求救。已遣使将素勒坦沙。严行斥责。若仍不肯止息。即当领兵问罪。留额敏和卓办事等语。巴达克山。博罗尔。俱已归顺。同为臣仆。素勒坦沙。不知守分。托言欲报旧讎。博罗尔。因而情急请救。若置之不问。其何以服众心。如斥责不从。自当进剿。但新柱向未历练戎行。额敏和卓。颇悉回部情事。自当同往。叶尔羌已有鄂对。何必留伊办事。即至巴达克山。若必须用兵。叶尔羌官兵甚少。昨已派爱隆阿。伍岱。前往伊犁。即于彼处派山满洲。索伦。察哈尔。兵千余名。厄鲁特兵数百名。拨给马匹。合之叶尔羌等处官兵。以三千人为率。始能集事。现在霍罕额尔德尼。亦有占据额德格讷游牧之事。当量其轻重缓急。相机行止。新柱、额敏和卓、督办军务。爱隆阿、伍岱、领队进剿。其和衷商搉。妥协办理。并传谕明瑞。永贵等知之　　

○又谕、据阿杜、明瑞奏称、哈萨克人等越境游牧。明春剿办后。仍须严加防范。请于爱隆阿、伍岱、二人内。酌留一人。带兵巡哨等语。哈萨克等贪得无厌。理应重加剿办。但因其使臣现已来京。昨已降旨。令明瑞且暂缓办理。此际叶尔羌、喀什噶尔等处。恐尚需用伊犁兵丁。即可派爱隆阿、伍岱、带领前往　　

○叶尔羌办事都统新柱等奏、臣等遣伯克萨里等晓示素勒坦沙。额敏和卓、又密行寄书。令其悔罪献俘。遂将来使噶巴呢雅尔。斥责遣回。正在束装。奉到索取布拉呢敦妻子谕旨。因思与其密为开导。不若显行索取。遂向萨里等、及该来使详悉晓示。并云收取布拉呢敦妻子时。须详加辨验。以防诈伪。叶尔羌识布拉呢敦妻子之人甚多。若辨验不实。则素勒坦沙之罪更重。不能再邀宽免。该使叩首敬听。遣令起程。报闻　　

○乌噜木齐办事副都统旌额理等奏、乌噜木齐屯田。系陆续举行。罗克伦。昌吉。又在其西。是以驻劄领队大臣。今伊犁既建城堡。昌吉、距乌噜木齐颇近。所筑城。已移驻安西提标右营兵。屯田事务。应即交该副将管理。其驻劄昌吉之副都统永瑞。请彻回乌噜木齐办事。报闻　　

○甲寅。定移驻伊犁防兵事宜。谕军机大臣等、前因准夷未平。凉州、庄浪等处。为西陲冲要。故将西安驻防之满洲、蒙古、汉军、兵丁。派出数千名。分地驻防。今大功告成。巴里坤以西。皆成内地。凉。庄。既非边徼。而该处并无行围习艺之所。以致兵丁怠惰偷安。俱归无用。现在伊犁建造城堡。设立将军驻防屯田。与其三年一次派兵。更番戍守。何如即以凉、庄、兵丁。挈眷迁移。较为省便。至内地之京口。杭州。等处。亦不必多驻官兵。从前汉军人等。原准其出旗。拨补绿旗兵缺。此二处兵丁。亦应照例裁汰拨补。将所出额缺分例。拣选索伦。察哈尔余丁。派往伊犁驻防。庶粮饷不致虚糜。而伊等得以及时效用。差操得所。为国家增一劲旅。著军机大臣。将凉州、庄浪兵官。作何挈眷迁移。及裁汰京口。杭州驻防。拣选索伦。察哈尔余丁。派往伊犁之处。详密定议具奏。寻奏、凉州。庄浪。旧驻满蒙兵三千二百名。现在无须防守。应遵旨令其携眷移驻伊犁。其余汉军兵一千名。照出旗例裁缺。交该管将军。或拨归绿营。或令为民。杭州、额设汉军兵一千九百名。亦照此办理。惟京口。汉军兵三千三百名。系水师营缺应留千余名。于江宁满蒙兵六千名内。堑其熟谙水务者拨往。再将汉军兵缺裁汰。各项额缺。给与索伦。察哈尔余丁。往驻伊犁。交该管将军。都统。拣选索伦一千名。察哈尔一千名。作为马甲。照例于应得兵饷外。给与盐菜银两统计遣往兵丁。共五千余名。并其眷口。将及二万名。须陆续派遣。议于所拣余丁内。派索伦五百名。察哈尔五百名。于春草萌生时先往。其眷口著后去五百名携带。凉州、庄浪、满蒙兵。自明年为始。分为三起。按年起程。从之　　

○是日起。上以岁墓祫祭太庙。斋戒三日　　

○乙卯。谕军机大臣等、永贵等奏、霍罕额尔德尼。占据额德格讷游牧。若迁延不还。势须问罪。今新柱等、又有办理巴达克山之举。应请将霍罕之事暂缓等语。所见尚是。伊等驻劄之兵。合计祇七八百名。必须派调伊犁官兵。方可集事。但外藩彼此争鬨。亦事所常有。驰书斥责。自当遵奉指示。即其间未能全如约束。而于大体不失。亦可相机行止。伊等惟遵照节次谕旨。妥协办理。并传谕新柱。明瑞等知之　　

○丙辰。以岁墓祫祭遣官祭太庙中殿后殿　　

○丁巳。祫祭太庙、上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧星太子园寝　　

○遣官祭太岁之神　　

○爱乌罕使人和卓密尔哈、巴达克山使人阿布都尔阿木咱、霍罕使人巴巴什克、西哈萨克乌尔根齐部使人塞德克勒、奇齐玉斯部使人乌克巴什颇拉特、回部喀什噶尔诸城三品阿奇木伯克阿克伯克等、入觐。于午门前。恭迎圣驾　　

○御重华宫。召见爱乌罕使人等、赐茶。赉冠服有差　　

○谕据玛瑺奏称。行至古北口因未携带文凭。为守关人员阻遏。嗣乃移取兵部咨文。始得出关等语。设立关口。原为稽察私行出入之人。若玛瑺系二品大臣。派往更换额勒登额。无人不知。岂私自出口者可比。从前博勒奔察前往。亦曾为关吏所阻。伊等之见。不过欲使朕闻知。以见其留心防范之意。此等伎俩。岂能逃朕洞鉴。著传旨畅饬。嗣后再若如此。必从重治罪　　

○戊午。上诣皇太后宫问安　　

○御保和殿。筵宴朝正外藩左翼。科尔沁和硕达尔汉亲王多罗额驸色旺诺尔布、和硕亲王固伦额驸巴布腾巴勒珠尔、固山贝子多罗额驸班珠尔辅国公和硕额驸喇什纳木扎勒、辅国公玛哈玛裕尔、哈达、固山额附索诺木、多尔济瑚、一等台吉喇特纳、三等台吉色楞丹巴、喀喇沁多罗都棱郡王喇特纳锡第、镇国公丹津达尔扎、和硕额驸纳木扎布、一等塔布囊格勒克萨木噜布、翁牛特多罗都棱郡王布达扎布、镇国公恭格喇布坦、一等台吉诺尔布扎木素、二等台吉巴颜巴图尔、三济扎布、扎噜特多罗贝勒锡勒塔喇、镇国公纳逊额尔克图、二等台吉朋苏克喀尔喀多罗贝勒阿裕尔、固山贝子车木伯勒、一等台吉桑寨琳沁、端多布多尔济、萨木丕勒多尔济、固穆扎布、二等台吉巴勒丹多尔济敖汉固山贝子固山额驸垂济扎勒辅国公多罗额驸桑济扎勒、和硕额驸密扎特多尔济固山额驸山津阿尔必特瑚、三等台吉色布腾多尔济、鄂尔多斯固山贝子纳木扎勒多尔济、巴林辅国公和硕额驸德勒克、归化城土默特辅国公喇嘛扎布、和硕额驸纳逊特古斯、四等台吉巴勒丹多尔济、右翼。喀尔喀和硕亲王齐巴克雅喇木丕勒、亲王品级郡王车布登扎布、多罗郡王多罗额驸罗布藏多尔济贝子品级额尔克沙喇、镇国公扎木禅公品级台吉成衮扎布、扎萨克一等台吉纳旺车凌、绰罗斯多罗郡王罗布扎、回子郡王品级贝勒霍集斯、辅国公和什克、额色尹、图尔都、色布腾、扎萨克一等台吉玛木特、茂明安多罗贝勒裕木充、青海固山贝子沙克都尔扎布、和硕特扎萨克一等台吉特默齐、及大学士、领侍卫内大臣等宴。召科尔沁和硕达尔汉亲王多罗额驸色旺诺尔布、和硕亲王固伦额驸色布腾巴勒珠尔、喀喇沁多罗都棱郡王喇特纳锡第、翁牛特多罗都棱郡王布达扎布、扎噜特多罗贝勒锡勒塔喇、喀尔喀多罗贝勒阿裕尔、科尔沁固山贝子多罗额驸班珠尔、敖汉固山贝子固山额驸垂济扎勒、喀尔喀和硕亲王齐巴克雅喇木丕勒、亲王品级郡王车布登扎布、多罗郡王多罗额驸罗布藏多尔济、绰罗斯多罗郡王罗布扎、回子郡王品级多罗贝勒霍集斯、茂明安多罗贝勒裕木充、青海固山贝子沙克都尔扎布、喀尔喀贝子品级额尔克沙喇、至御座前。赐酒成礼　　

○是月。江苏巡抚庄有恭奏、泰州丁溪、小海、二闸。及盐城、阜宁、二县之山冈、草堰、陈家冲、三闸。前经奏准。于该处各开引河。一由王家港入海。一由射阳湖入海。查现在情形。各闸下游。漫沙壅积。欲使疏通。应先将闸下引河挑深。再为闸上引河之计。现委员勘估兴工。报闻　　

○江苏布政使兼管织造关务彰宝奏、龙江关徵收商税。经前督臣。将衙规。茶果。照验单票。各陋规革除。只收加一饭银一万七八千两。派给家人书役。以充养赡。其原定添平水脚银一万五千两。为岁给解费之需。于赢余项下开销。在从前徵收税银十余万两。原属敷用。递年以来。正赢税银。收至二十余万两。解部需用各项增添。每年尚不敷银数千两。即于饭银内通融办理。原属以公办公。请照旧存留。下部知之　　

○河东河道总督张师载奏、豫省黄河两岸。向来各照佃户多寡。认夫防堤。苐经胥役派拨。往往有田之户。坐享无事。无力之民。重叠差扰。现在饬令各州县。查明离工二里以内。有田人户。五十亩出夫一名。按亩递加。其田在五十亩以内。离工二里以外者。不得科派。豫先传集各户。开造清册。方明有田若干。也夫若干。送厅汛存案。不必拘定入伏上工。霜降放回之例。总于伏秋汛内。一遇水涨。堤上鸣锣号召。乡夫齐集。分堡驻防。俟水落。即令散归。得旨、亦在汝及道员。不时查察耳。如此立法。即谓能去弊可乎　　

○又奏、山东上河厅属。有李海务石闸一座。年远旧工。历被漏水冲刷。应行拆修。但全闸尽拆。未免糜帑。拟就东边之坍卸一面修补。将金门展宽。使船行顺利。又泇河厅属。韩庄闸。上下西岸堤工。外临大湖。内傍运河。从前大工案内。于临湖一面。修做石工。而运河一面。仍系土戗。每伏秋大汛。多有坍汕。应一并改修石工。照南阳西岸工程。均用碎石修砌。需费无多。且能坚久。得旨嘉奖　　

○河南巡抚胡宝瑔奏、州县额徵河银。前任江南总督高晋、奏请统解藩司。由司汇解河库。经部议准通行。查豫省开归道、与藩司同城。河北道、距省亦仅百里。河务皆可会商。各州县额徵银两。径解道库。原属甚便。若一并解司。则南岸各州县。赴省解司。又须由司解道。徒多一番辗转。北岸州县。解司者须渡黄而南。及由司解道。又须渡黄而北。不如均就近解道为捷。其河银考成。及岁报夫食各项。仍照旧办理。得旨、著照所请行　　

○湖北巡抚署湖南巡抚宋邦绥奏、郴州、桂阳、二处。抽收各税锡。积至十万四千余觔。本省鼓铸。正卯二十炉。岁仅用锡一万五千余觔。郴桂。二厂。每年可收二万斤。尽足敷用。查湖北钱局。鼓铸正加二卯。岁需锡三万余觔。现委员赴汉镇采买。遇商贩不前。价多昂贵。应将南省现存锡。酌留一万四千斤。其余九万斤。协拨北省。祇须归还锡厂运脚。较之采买。可节省银一万五千余两。得旨、如所议行　　

○是年。追予和阗等处回部出师阵亡之委署笔帖式德山等六员。千总赵国威等四员。把总杨殿等十五员。空翎头目福成一员。及领催。披甲。马步守兵等、三百二十二名恤赏。俱入祀昭忠祠　　

○旌表孝子。浙江等省周茂枢等九名。守节合例。八旗满洲、额腾额妻舒木噜氏等七十八口。蒙古、衮布妻西勒德特氏等二十二口。汉军、甯四妻田氏等二十口。吉林等处驻防。喀木尼哈妻墨尔德里氏等七十五口。直隶等省。纪从榯妻王氏等四百二十九口。夫亡殉节。山西等省。马继五妻宋氏等二口。未婚守志。镶红旗满洲。章常住聘妻马佳氏一口。浙江等省。郁鸿绪等聘妻蒋氏等十九口。百岁寿民妇。奉天等省。连玉等四十一名口。各给银建坊如例　　

○一产三男。直隶等省杨义士等十家　　

○会计天下民、谷、数。各省通共大小男、妇、二万四十七万二千四百六十一名口。各省通共存仓米、谷、三千四百九万三千二百七十三石九斗一升七合二勺　　

大清高宗法天隆运至诚先觉体元立极敷文奋武孝慈神圣纯皇帝实录卷之六百七十七


</div>
    <div class="pagination">
<a href="清实录乾隆朝实录_page925.html">上一页</a><span>...</span><a href="清实录乾隆朝实录_page921.html">921</a><a href="清实录乾隆朝实录_page922.html">922</a><a href="清实录乾隆朝实录_page923.html">923</a><a href="清实录乾隆朝实录_page924.html">924</a><a href="清实录乾隆朝实录_page925.html">925</a><span class="current-page">926</span><a href="清实录乾隆朝实录_page927.html">927</a><a href="清实录乾隆朝实录_page928.html">928</a><a href="清实录乾隆朝实录_page929.html">929</a><a href="清实录乾隆朝实录_page930.html">930</a><a href="清实录乾隆朝实录_page931.html">931</a><span>...</span><a href="清实录乾隆朝实录_page927.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
