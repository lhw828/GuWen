<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 348 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 348 页/共 502 页
  </h1>
  <div class="content">
   ○谕军机大臣等、前据何桂清等、叠次奏报、＜口英＞咪口□佛三国夷酋。投递照会。欲于二月中旬。来上海议事。并称如逾期不与会议。即由上海前赴天津。当经谕令何桂清等、详加开导。令其听候广东查办矣。夷人占踞广东省会。掳劫督臣。业经简授黄宗汉、为两广总督。驰赴广东。相机办理。该夷照会内所称。欲赴天津。自系虚声恫喝。藉肆要求。惟既有此语。亦难保其必无是事。设令一旦驶至天津。恐亦非从前安静情形可比。天津系畿辅重地。亟应严为之备。著谭廷襄、传谕乌勒洪额、并督饬天津镇道等、于海口各要隘。不动声色。严密防范。如果夷船驶到。须先严禁沿海居民。毋得接济食物。私通贸易。使其不能久留。一面派委妥员。与之理谕。令其驶回广东。听候查办。届时观其动静。密奏请旨。将此谕知谭廷襄、并传谕乌勒洪额、达年知之。　　

○又谕、前据何桂清等奏、＜口英＞咪口□佛各夷酋。投递照会大学士裕诚各件。欲于上海更议条约。当令裕诚、将不能照覆之处。知照何桂清等。并谕该督等、晓谕该夷。令其仍在广东听候黄宗汉查办。此时黄宗汉、计已早抵常州。与何桂清会晤。一切情形。自已知悉。该夷等所诉各情。皆系一面之词。明知称兵肇衅。其曲在彼。而处处以叶名琛为词。总欲归咎中国。以遂其婪索之私。察其情形。似难理谕。前此寄谕罗惇衍等、令其联络绅团。将该夷驱逐出城。然后与之理论。如果绅民合力。该夷稍知畏惧。黄宗汉到后。外示兵威。内借民力。与之讲明利害。事机尚可转圜。若该夷不遵晓谕。竟来上海。该处为海运关税重地。非如广东可以用兵。著与何桂清等、妥筹设法。令其回粤。不可洩漏调兵消息。使该夷别生枝节。该夷照会内各条。除于裕诚咨覆何桂清等文内、分别酌覆外。其译出夷字文内。复有商量打仗花费之语。此次衅端。启自该夷。粤省民房货物。被其焚毁者。何止数千百万。该省商民。尚未与之索赔。而该夷转欲索取兵费。尤为无理。如果该夷议及此事。告以中国被焚货物。先须偿还。即使大皇帝宽仁。不与计较。广东商民。亦决不甘心。况闻口□佛夷货物。皆为＜口英＞夷纵火焚烧。该酋不向＜口英＞夷索赔货物。而向中国索取兵费。亦太不知情理。此系将来理论之辞。此时能否即议及此。尚须黄宗汉酌度机宜。次第筹办也。至俄夷与中国和好有年。向来又不在沿海贸易。此次忽有清汉字夷字各文。附咪夷文内投递。其意欲助＜口英＞口□佛两夷。而实则事不干己。现已谕知库伦、黑龙江、令其转行该国萨纳特衙门。仍将上年该国请勘界址之事。与之妥办。此次广东之事。全与该国无干。咪夷既经自行表白。明其不与攻陷粤城之事。而文内亦复附和要求。自当因势利导。使不与＜口英＞口□佛两夷朋比。方可分别筹办。至天津海口。已谕知谭廷襄、饬属密为防范矣。所有正月二十六日。寄何桂清等谕旨一道。裕诚咨覆何桂清等一件。＜口英＞夷汉字照会二件。口□佛夷汉字照会二件。译出口□佛夷夷字文一件。咪夷汉字文三件。俄夷汉字文一件。均著钞给阅看。将此由六百里密谕知之。　　

○又谕、英桂奏、带兵赴沈项等处援剿。并请调直隶山东官兵等语。直隶兵丁。调往军营者。为数不少。畿辅重地。不宜空虚。山东省甫经调拨兖州、曹州、两镇官兵一千名。赴徐州等处军营。亦难再行出调。本日已谕恒福、于山西省挑选北镇劲旅一千名。或七八百名。赴英桂军营、听候调遣。又前胜保奏调之陕甘官兵二千名。已据乐斌覆奏。遵旨派拨启程。如固始即日解围。此项官兵。该抚尚可与胜保通融分带。至李孟群派赴固始兵勇。本谕英桂筹款济饷。俟山东饷到划还。前据奏称、山东解到饷银。已全数解赴李孟群军营。所有李孟群调援固始兵勇。仍著英桂就近筹拨饷需。以资接济。所奏原调直隶山东官兵。多有伤亡迷失。著即查系何营兵额。分咨各该督抚。以便如数募补。留备本省操防。毋令军籍久悬。现在沈邱一带。匪势狓猖。该抚即行驰往督剿。无任蔓延。将此由六百里谕令知之。　　

○以剿办河南角子山捻匪出力。赏佐领盛德、巴图鲁名号。知府秦尧曦、副将双庆、阎丕敏、委参领依兴阿、防御色楞泰、满堂、全德、守备安庆等花翎。领催额特和那等蓝翎。余升擢加衔复职有差。　　

○蠲缓福建建阳、崇安、邵军、邵武、光泽、建甯、泰甯、汀州、汀军、长汀、甯化、清流、武平、归化、大田、建安、瓯甯、上杭、连城、永定、顺昌、晋江、南安、惠安、尤溪、沙、永春、德化、甯洋、将乐、永安、南平、三十二府厅州县。及岚下、麻沙、仁寿、迪口、泉上里、峰市、罗溪、峡阳、县丞所属被兵地方。新旧额赋。展缓龙溪、南靖、长泰、平和、四县。节年旧赋。并给冲坍房屋修费。赈灾民一月口粮。　　

○甲寅。遣官祭先医之神。　　

○谕内阁、劳崇光奏、克复南甯府城一摺。广西南甯府城。于上年八月十五日克复。曾经叶名琛奏报。已降旨、令该督责成该镇道、速将永淳、横州、匪党。认真剿办。兹据劳崇光奏、该镇色克精阿、该道吴德徵、于郡城失事之后。督率弁兵。会同团练。即将城池克复。尚知愧奋。仍著责令乘胜剿捕。肃清余匪。如果始终不懈。再行奏请加恩。此外出力各团。并著该抚查明请奖。　　

○谕军机大臣等、前因俄罗斯欲请勘定分界。特派奕山、与该国使臣普提雅廷会议。嗣因该夷久无折回确信。未经勘办。上年冬闲。＜口英＞口□佛各夷。称兵犯顺。占踞广东省城。复欲赴上海议事。而普提雅廷、忽于咪夷照会内。附呈咨照军机处清汉文及夷字各件。其中袒护＜口英＞口□佛各夷。妄行要挟之处。已饬理藩院、行文该国萨纳特衙门。据理晓谕。令其毋庸干预矣。惟所称分界地址。自沙斌岭起。至阿尔管什勒喀等河止。迤东地方。人皆不知。兴安岭、并非直达东海。不能作为两国边界。应以黑龙江左岸。为俄罗斯边界。中国满汉人等。悉移右岸。又欲将乌苏哩河下游右岸。入海河汊。分作海岸。即以海岸分断等语。殊为无理。中国与该国分界。以格尔毕齐河、兴安岭为限。定议百数十年。从无更改。今该夷所称、兴安岭不通东海。难以为界。是并非不知当时所定界址。特欲另辟一直达东海之路。以便其人船来往。断难迁就允准。况黑龙江左岸。均为中国打牲人等旧居。如果早为该国所属。岂能百余年来。并无争竞。直至今日。始生异议。据称移居费用。由该国供给。其为情理不足。而以利引诱。显然可见。岂有数千里江岸。可以货取之理。现在两江总督何桂清等、已将不能在上海会议之处。行知普提雅廷。如该夷遵谕折回黑龙江。即著奕山、据理与之辩论。务当恪守旧约。不可听其狡饰之词。至精奇哩等处。该夷建房屯粮。本属非理。乃称业已有人居住。即欲据为己有。然则中国屯户。在右岸居住。尤为久远。何又轻言迁徙耶。且称愿在伊犁地方。分明界址。其道理亦无从明晰。惟有妥为拒绝。杜其觊觎之心。使知现在造房占住。皆属违例。我国因和好有年。不加驱逐。但与之理论。务当仍照前议。将乌特河地方。会同勘定。即将江岸居住夷人。速行撤去。庶各守疆土。永敦和好。至文内岭名河名。是否系该国所称名目。系中国何岭何江。遇有报便。详查附奏。所有该夷清字原文。及译出汉字文。均著钞给阅看。将此由五百里密谕知之。　　

○闽浙总督王懿德奏、精神疲惫。恳请开缺。得旨。卿仍应勉力支持。慎自调摄。　　

○以克复广西兴安、灵川、二县城。及防守省城等处出力。赏参将陈之翰、黄清、英林、游击祥瑛、都司郭承修、守备冯应元、林才等花翎。通判董宝书等蓝翎。余加衔升擢有差。　　

○以克复广西南甯府城。赏县丞班梦麟、花翎。以同知用。予修仁阵亡守备彭玉贵、巡检傅勋、祭葬世职。　　

○乙卯。遣官祭昭忠祠。　　

○谕军机大臣等、福兴奏、进贤、抚州、大股逆匪。合犯东路、现筹堵剿一摺。广信一郡。为江西完善之区。逆匪久思窥伺。现在进贤之贼。已由鹰潭。窜至杨林桥。神元洞一带。山路丛杂。处处可通河镇。若竟由南岸直趋。则信郡必被滋扰。其金溪贼匪。亦纠合抚州逆党。由青田桥窜往泥湾。虽经防兵击退。而贼众兵单。堵剿甚形吃重。业经福兴、照会衢州镇总兵饶廷选、前往广信河口一路堵剿。著晏端书、即饬该镇拣派劲旅。赶赴广信。相机迎剿。以固江浙门户。毋稍迟延。至前调潮州镇总兵寿山、带兵二千名。赴援江西。已于上年九月。据叶名琛奏报、饬令寿山、取道福建汀州一带。前赴抚州。为时已久。何以尚未行抵江西。或该总兵已到抚州。著福兴、耆龄、派员迎探催提。以便合兵攻剿。现在援兵未集。仍著该将军督饬带兵各员、奋勇剿击。毋得专待客兵。致滋贻误。将此由六百里各谕令知之。　　

○又谕、崇恩奏、豫筹东洋防护漕船事宜一摺。据称、东省海口。如蓬莱之庙岛。福山之不罘。文登之威海。荣成之石岛俚岛。均系漕船往来必经之地。防护最关紧要。该抚现饬令登州镇、督带舟师。于漕船入境时。在洋面严密巡缉。惟近年闽广艇匪。往往随漕北上。尤须格外慎重。东省在粤新造广船。一时恐难赶到。请饬令江南商局。所置轮船。随漕北上等语。现在江浙两省漕船。业已开行。洋面恐有疏虞。必须妥为护送。山东师船。不敷分布。著何桂清、赵德辙、即饬令前派轮勇各船。于漕船北上时。跟踪护送。并令到山东洋面巡缉。以壮声威。至江省濩漕师船。著遵照旧章。饬令送至石岛洋面。交替明白。方准南旋。以重漕运。将此由五百里各谕令知之。　　

○以拏获山东捻匪盗犯。予知府张鼎辅等、升叙有差。　　

○丙辰。遣官祭黑龙潭、昭灵沛泽龙王之神。玉泉山、惠济慈佑灵濩龙王之神。昆明湖、安佑普济沛泽广生龙王之神。密云县白龙潭、昭灵广济普泽龙王之神。　　

○遣官祭圆明园惠济祠。河神庙。　　

○引见各衙门。保送京察一等人员。得旨。此次京察一等圈出人员。著各该堂官。再行出具切实考语。交吏部带领引见。圈出之满洲蒙古中书笔帖式等官。著归入理事同知通判内。遇有缺出。与旧记名人员。一体带领引见。汉军汉人。著交部以抚民同知通判等官。分别选用。工部主事宗室英宝、起居注主事觉罗嵩保、太常寺寺丞兼读祝官图桑阿、光禄寺署正左昂、侍卫处主事哈清阿、大通桥监督都察院都事景霖、顺天府治中蒋大镛、上谕处委署主事斌泰、宗人府委署主事宗室载堉、宝泉局东厂大使吉英、宝源局大使德俊、通政司经历福安、太常寺赞礼郎明康、春志、富勒洪阿、读祝官庆瑞、赞礼郎庆升、国子监监丞海润、助教色勒冲额、鸿胪寺鸣赞文琇、清昌、俱著交部照例以应升之缺升用。工部笔帖式花里雅堪、著改为二等。所有内阁侍读文麟等、二百六十八员。俱著准其一等加一级。　　

○丁巳。孝康章皇后忌辰。遣官祭孝陵。　　

○谕内阁、前据给事中张修育奏、请饬拏偷窃仓粮各犯、当经降旨、令步军统领衙门、顺天府、五城、一体严拏。张六等、务获交部讯办。兹据给事中张守岱奏、访闻夥窃要犯。未经全获。请旨饬办等语。仓储重地。岂容积惯偷窃之犯。肆行无忌。亟应从严究办。以示惩儆。所有案内未获之首犯李十、常三元、仍著步军统领衙门、顺天府、五城、严拏务获。归案审办。此外在逃各犯。并著一体缉拏。毋任远扬。禄米仓监督等、疏于防范。应得处分。著刑部定案时。声明办理。　　

○又谕、官文等奏、遵旨酌保州县可用人员一摺。湖北候补同知黄昌辅、才识优长。民情爱戴。著以知府交军机处记名。遇有湖北知府缺出。请旨＜闲＞放。候补知县林之华、守洁才优。官声卓越。钟谦钧、洁己奉公。民情悦服。均著以同知直隶州仍留湖北尽先补用。林之华、因经徵被议一案。仍著该督抚照例办理。　　

○又谕、胡林翼奏、甄别庸劣各员、请分别革职降补一摺。湖北候补知州徐德澍、官声平常。不洽舆情。候补知县张德坚、居心险诈。民怨沸腾。升用知县刘埙、滥刑肆虐。不得民心。候补从九品汪铭思、行踪诡僻。办事荒谬。候补从九品徐源、行止不端。夤缘卑鄙。候补府经历黄自新、性情浮躁。劣迹昭著。均著即行革职。拣发知州钟秀、才具短绌。办公竭蹶。著以州判降补。以示惩戒。　　

○戊午。谕内阁、奕誴等奏、副都统伦恭、挑缺不公一摺。上年六月。伦恭一人挑缺。以未中箭之闲散阿淩阿、挑补马甲。其中箭之养育兵伊立布、未挑。有无情贿等弊。著派僧格林沁、文彩、秉公查讯具奏。该印务参领、及该管佐领、著查取职名。先行交部议处。　　

○谕军机大臣等、谭廷襄奏、筹备天津防海事宜一摺。天津海口。大号夷船。虽不能驶入。而杉板等船。尚可往来。亟应严密设防。以备不虞。该署督现派署天津镇总兵达年、专驻海口。提督张殿元、移劄天津。并令在籍道员费荫章、会同各绅。经理团练。及编查渔船、严断接济各事宜。布置尚属周妥。著即照所议办理。该夷诡谲异常。如果驶至天津。必先投递夷文。窥我动静。未必遽行滋扰。该署督即密饬镇道。会同乌勒洪额、拣派上年前赴夷船之文武员弁。前往理谕。设法羁縻。傥必须该署督亲往。著奏明候旨遵行。现在天津大沽等处。既有备无患。但当示以镇静。密为防范。不可稍露张皇。将此密谕知之。　　

○己未。遣官祭关帝庙。　　

○谕军机大臣等、前据王懿德奏、访闻官钱局职员。舞弊渔利。请旨从严革审。当经批谕。必有串通委员情事。著从严讯究矣。兹据御史陈浚奏、闽省钱法壅滞。物价昂贵。民生日蹙。推原其故。皆由官钱局委员。于银价则高下任心。票根则有无莫辨。虚出虚入。买空卖空。以及亏短侵那。种种弊端。不可究诘。其南台官钱局管事人程松藻、亏空败露。至四十万贯之多。并有牵涉委员钟峻等亲幕。通同牟利各情。请饬严行查办等语。是该省官钱局舞弊。果有通同委员情事。若不从严究办。何以惩奸蠹而重度支。著派东纯、会同王懿德、庆端、将此案人证。亲提严讯。彻底清查。严行惩办。知府钟峻、系该督抚保举之员。又据该御史奏称、系庆端幕友。兹既被参舞毙营私。王懿德等、身任大员。谅不敢心存回护。自取咎戾。著与东纯、秉公会讯。定拟具奏。王澍、系王懿德幕友。现在官声若何。并著该督明白具奏。原摺著钞给阅看。将此谕令知之。　　

○庚申。谕内阁、御前大臣、军机大臣、会同刑部、议覆陕西官钱铺局、委员舞毙罪名一摺。各省设立官钱铺局。原以军务未竣。藉资协济。派委管理各员。宜如何激发天良。实心经理。此案陕西官钱局委员已革知县李应诏、已革未入流李洵、于官铸铁钱。匿报至七万余串。李洵复亏短铁炭本钱五万余串之多。官钱铺委员已革知县郭廷椿、管理铺事。已革未入流王迎科、那移官项。夥开私铺。以致亏欠银钱。数逾巨万。均属营私骩法。丧心昧良。据曾望颜讯明。照监守自盗例。从重定拟。尚觉情浮于法。李应诏、李洵、郭廷椿、王迎科、均著照载垣等所请。于应得斩监候罪上从重即行处斩。以昭炯戒。撤任陕西布政使司徒照之家人黄君任、串通委员。朋比分肥。致令肆意侵那。毫无忌惮。若仅从重拟遣。尚属轻纵。亦著照载垣等所请。改为绞监候。入于本年秋审情实办理。丁忧湖北知县李应诰、管事人路万太、明知委员匿扣局钱。听从指使。狼狈为奸。均应从重惩办。李应诰、著照议改为革职。发往新疆效力赎罪。路万太、著照议改为杖一百。流三千里。候补府照磨刘克健、续派在局学习。不能查出弊端。又未将委员等不容查阅之处。据实禀明。著即革职。至司徒照以藩司大员。摈斥道府。独任私人。可恶已极。于李应诏等通同黄君任、种种舞弊。三年之久。岂能毫无觉察。直至曾望颜查出弊端。始以风闻详禀。虽未讯出婪赃入己情事。谓非自图立足。其谁信耶。本应即照甘省成案。立正典刑。姑念其人本平庸。稍予末减。司徒照著革职。发往新疆充当苦差。所有李应诏、李洵、郭廷椿、王迎科、黄君任等五人。应完赔项。均由司徒照名下追缴。勒限一年。就近完清。再行发遣。逾限不完。即行送部监追。其管理宝陕局之历任盐法道、及官钱铺造册列衔之历任西安府知府、并承审此案之现任西安府知府沈寿嵩、既据曾望颜声明于局铺事件。向未与闻。恳请免议。所有失察处分。均著免其查议。嗣后无论京外。有似此案情罪俱重者。必应从严惩办。立予正法。著追赔项。俾现在京外局号大员、委员、吏胥等、早知儆戒。或自顾身家者。不敢泯尽天良。将此通谕知之。　　

○引见内务府、三院等处、保送京察一等人员。得旨。此次内务府、三院等处、京察一等人员。著该堂官再行出具切实考语。带领引见。圈出之赞礼郎衔堂笔帖式福长、内管领衔堂笔帖式祥珍、堂笔帖式广有、文璧、赞礼郎衔堂笔帖式希庆、堂笔帖式钟福、英联、荣康、苑副衔堂笔帖式英奎、赞礼郎衔堂笔帖式海龄、堂笔帖式斌安、广储司笔帖式桂林、都虞司笔帖式吉顺、会计司笔帖式常山、赞礼郎衔会计司笔帖式成瑞、赞礼郎衔掌仪司笔帖式寿龄、官房租库笔帖式穆津、造办处笔帖式锡昌、武备院委署主事徵麟、笔帖式文溥、奉宸苑六品苑丞宝善、圆明园六品苑丞年庆、笔帖式恩广、清漪园六品苑丞钟润、内管领衔八品苑副泰清、静宜园六品苑丞嵩裕、均著交吏部记名照例选用。所有一等官员笔帖式达他等员、俱著准其一等加一级。至年已逾岁之慎刑司员外郎文祥、内管领长年、营造司笔帖式毓秀、上驷院员外郎文光、长惠、武备院员外郎常维、武备院委署掌伞总领穆精额、无品级库掌舒龄阿、清漪园六品苑丞兆麟、年力就衰。均著以原品休致。　　

○以经徵地丁全完。予浙江仁和县知县孙梦桃、升叙。　　

○辛酉。上诣安佑宫行礼。　　

○谕军机大臣等、前因福兴奏、抚州进贤贼犯东路。当经谕令晏端书、饬饶廷选、派兵前往广信迎击。并令福兴等、催提寿山援兵助剿。本日据福兴奏称、逆匪已窜踞河口镇。图犯广信。其另股由胡坊窜至铅山。该处与福建崇安县接界。并可东由广丰入浙之江山县境。分窜旁窜。在在堪虞。现已飞咨耆龄、及闽浙督抚、拨兵防剿等语。此股贼匪。已窜至河口镇。广信情形吃紧。虽经福兴、派令果胜等兵勇。扼劄河镇北岸。兵力尚单。所有耆龄派出之济胜彰武等兵千余名。何以迟迟未到。著即饬令星驰赴援。其潮州镇总兵寿山援兵。仍著福兴、耆龄、迅速催提前进。福兴现赴河镇。相机调度。其饶廷选一军。已到玉山。即著晏端书、饬令严防贼匪东窜。并拨劲兵驰往广丰。以杜贼窜江山之路。庶浙境可保无虞。至另股贼匪。蔓及铅山。并与福建崇安县接界。前据王懿德奏、福建江西交界处所。业已派兵防堵。惟抚建贼势方张。广东援兵。久未见到。情形危急。著王懿德、酌量闽省如有可调之兵。即派得力大员。督带一二千名。或由邵武、进剿建昌。或即由崇安、取道前进。与江西兵勇。联络一气。以分贼势。现在江南围攻金陵。正当吃紧之际。未必能分兵策应江西。仍当由耆龄、就近迅拨兵勇。前赴铅山一带。以资援应。毋得坐误事机。将此由六百里各谕令知之。　　

○又谕、前因固始被围、谕令英桂驰往救援。嗣据英桂覆奏、阜阳土匪。分扰沈项。拟即由汝甯、驰赴沈项一带驻劄。又据胜保奏、驰抵固始。已获胜仗。尚未解围。复谕令英桂、迅速前进。并先将马队、及截留赴楚余丁。饬赴固始。并令筹保商城。谅已遵谕办理。兹据给事中毛昶熙奏、沈邱教匪。不满千余。皆饥寒乌合之众。不难平灭。而固始为河南门户。即为北路屏藩。该抚何不知缓急。商城县知县戴鸿经、庸懦退缩。应即撤任等语。英桂督办三省剿匪。自应相度重轻。先其所急。现在沈邱等处教匪。如尚未平。该抚一面留兵剿捕。一面拨兵策应胜保。速解固始之围。以防北窜。并饬龙泽厚一军迅速前进。会同攻剿。如有观望。即行严参。至戴鸿经、业经胜保奏参革职。现在尚留本任。当此婴城固守之时。未便骤易生手。著英桂即派干员。酌带兵练。前往帮同守御。如该员实系庸懦无能。难期得力。即著撤参。毋得稍涉迁就。将此由六百里谕令知之。　　

○安徽巡抚福济等奏、六安贼捻、分股窜扰情形。得旨。捻众兵单。颇属可虑。若舒桐有犯庐之举。切不可尽调援军。致受牵掣。设若兵隔于南。贼直北犯。咎将谁执耶。　　

○命吉林将军景淳、查办边界事件。以盛京副都统承志、署吉林将军。　　

○以安徽巢湖等处剿贼出力。复湖南绥靖镇总兵官扎隆武原职。予阵亡守备陈开正、把总艾向阳、县丞胡长松、祭葬世职。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之二百四十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰八年。戊午。二月。壬戌。谕内阁、此次引见年至六十五岁以上之户部郎中那尔洪阿、户部员外郎许和育、户部笔帖式淩瑞、刑部郎中双鼎、工部郎中觉罗吉兴阿、工部郎中赓音布、均著以原品休致。余著照旧供职。　　

○浙江巡抚晏端书、奏逆匪窥伺广信。筹拨重兵。分扼要隘。得旨。保障完善之区。固属紧要。然近防不如迎剿。若有畛域之分。信郡不守。浙境焉得独全。懔之。　　

○科布多帮办大臣锡霖、因病解任。赏内阁学士富呢雅杭阿副都统衔、为科布多帮办大臣。　　

○以援剿安徽贼匪不力。浙江提督邓绍良、下部议处。革道员仲孙懋、游击夏宝庆、胡凤鸣、守备余义政职。仍留甯国军营效力。　　

○甲子。遣官祭历代帝王庙。　　

○谕内阁、英桂奏、督剿阜阳教匪获胜、现仍分兵追剿一摺。阜阳教匪王庭贞等、分踞西卢等处。窜扰汝阳、新蔡、各属地方。经德楞额等、督带马步兵勇。分路进剿。二月初七日。至炉庄地方。匪众两路抄袭。各有千余人。我兵马队。分两翼截击。毙匪百余名。初八日。德楞额等、先派马队。将刘庄、新庄、李家庐、三处匪巢要路抄住。断贼援应。三路兵勇齐进。毙匪百余名。匪众奔回西卢老巢。抵死抗拒。适承惠督带甯夏官兵赶到。首先抢过贼濠。官兵齐登北栅。施放连环枪炮。火箭火弹俱发。先将贼巢草棚然著。匪势大溃。我兵两路一齐攻入。计毙贼匪二千余名。西卢匪巢。立时平毁。其东卢及刘庄等四圩贼众。纷纷逃窜。贼巢一律焚毁。办理尚为得手。著英桂即饬德楞额等、跟踪追剿。以期净绝根株。勿留余孽。在事出力员弁兵勇。著查明汇案奏请奖励。　　

○以惇郡王奕誴、为镶黄旗蒙古都统。都察院左都御史瑞常、署正红旗蒙古都统。　　

○以剿办河南阜阳等处教匪出力。赏黑龙江总管德楞额、黄马褂。协领苏克金、巴图鲁名号。佐领绥图、花翎。余升擢加衔有差。　　

○命散秩大臣继善、带领侍卫十员。往奠故贝子奕格茶酒。赏银五百两治丧。予祭葬。　　

○乙丑。谕内阁、胜保、袁甲三奏、力援固始、叠获大胜、移营进偪贼垒一摺。逆匪围攻固始。叠经官军痛剿。本月初二日。胜保督兵由北面进攻。毙匪数百名。各军乘胜追杀。将东西两路败贼。击退回巢。初六日。胜保督饬各军。进偪贼垒。东冈又扑出大股贼二三千名。经明庆等马队抄入。生捦执旗悍贼。并毙贼三百余名。初八日。李孟群等各军。进剿固始西路。歼贼无数。逆众败退回巢。时胜保由北路进攻贼垒。并令广勇川勇等、并力轰击。生捦伪检点指挥陈得彬、伪将军刘聚德等多名。其固始城中官兵。亦缒城下击。毙匪二百数十名。生捦伪师帅一名。此次官军叠挫凶锋。斩馘解散。已及万余。剿办尚属得手。仍著胜保、督同李孟群等、并力攻剿。迅解固始城围。其马队出力官弁。仍著胜保等存记。汇案保奏。　　

○谕军机大臣等、胜保等奏、固始续获大胜。并片陈商固贼势紧急。请饬催援兵等语。昨据英桂奏、逆匪分窜商城。当谕英桂、若固始已解重围。即以赴援商城为急。现在胜保五战皆捷。兵威大振。兼有李孟群在宋集助剿。城围不难立解。但捻逆分窜商境。胜保已无兵分拨。著英桂即行带兵赴援商城。毋令贼势蔓延。至舒保已抵麻城。何以叠经胜保札催。尚未赶到。楚豫唇齿相依。岂宜稍分畛域。著官文严饬舒保、仍遵前旨。统带马步队。迅即出境。由光商进发。以便沿途协剿。阜阳教匪。业经斩馘数千。并有德楞额追捕。不难即日蒇事。现在安徽兵勇。在豫境者居多。胜保军营。缺饷已久。李孟群援兵。亦属需饷。并著英桂督饬藩司瑛棨、筹拨饷需。源源接济。以期迅速奏功。毋得贻误。将此由六百里各谕令知之。　　

○补行咸丰六年南河大计卓异官一员。才力不及官一员。年老官一员。分别议叙处分如例。　　

○以河南固始剿贼出力。赏副都统明庆、巴图鲁名号。
  </div>
  <div class="pagination">
   <a href="清实录咸丰朝实录_page347.html">
    上一页
   </a>
   <span>
    ...
   </span>
   <a href="清实录咸丰朝实录_page343.html">
    343
   </a>
   <a href="清实录咸丰朝实录_page344.html">
    344
   </a>
   <a href="清实录咸丰朝实录_page345.html">
    345
   </a>
   <a href="清实录咸丰朝实录_page346.html">
    346
   </a>
   <a href="清实录咸丰朝实录_page347.html">
    347
   </a>
   <span class="current-page">
    348
   </span>
   <a href="清实录咸丰朝实录_page349.html">
    349
   </a>
   <a href="清实录咸丰朝实录_page350.html">
    350
   </a>
   <a href="清实录咸丰朝实录_page351.html">
    351
   </a>
   <a href="清实录咸丰朝实录_page352.html">
    352
   </a>
   <a href="清实录咸丰朝实录_page353.html">
    353
   </a>
   <span>
    ...
   </span>
   <a href="清实录咸丰朝实录_page349.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
