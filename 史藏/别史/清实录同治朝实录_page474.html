<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 474 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 474 页/共 505 页</h1>
    <div class="content">
○壬戌。上奉慈安端裕康庆皇太后慈禧端佑康颐皇太后幸漱芳斋。侍午膳。　　

○谕内阁、杨昌浚奏、革书具控犯书捏报病故。改名蒙充。请旨饬提审办一摺。据称织造衙门革书韩溥华、在将军衙门控告革书孙锦、前因犯案拟军。胆敢捏报病故。更名孙同如。复充外办书吏。侵冒工款十余万两。请饬督臣提案审办等语。犯书孙锦前因欺蒙作弊。经织造德生奏请发往黑龙江充军。复经刑部议驳。请令浙江巡抚讯供拟办。系遣军未定之犯。如果捏报病故。改名蒙充。冒销侵蚀。殊干法纪。韩溥华承办活计。以假金蒙混。经织造文治斥革押追。亦难保无捏情诬告希图牵涉本官情事。至各省将军向不管辖地方。织追衙门事件。将军亦不应干预。署杭州将军连成于韩溥华具控时。何以不即知照杨昌浚查办。竟劄地方官缉拏。迨该抚据李鹤年咨会行查。始据该署将军咨覆。殊不可解。所有此案人证卷宗。著杨昌浚即行派员解送刑部。确切审讯。按律惩办。　　

○以甘肃镇番县城解围出力。赏总兵官王仁和一品封典。知州张春生、都司傅铭等花翎。同知魏高骞等蓝翎。余加衔升叙有差。　　

○癸亥。命署杭州将军连成来京。以杭州副都统善庆为将军。　　

○追予江南江甯殉难布政使祁宿藻谥文节。知县刘同缨谥武烈。　　

○予江苏故提督张光泰祭葬恤荫。如军营病故例。　　

○甲子。命兵部左侍郎胡瑞澜提督浙江学政。　　

○以正白旗满洲护军参领济禄为杭州副都统。　　

○乙丑。谕内阁、载迁等奏、直隶藩库拨款窒碍。请变通办理一摺。直隶藩库应拨解载迁等银一万两。尚欠拨银五千两。未能即行拨给。现在载迁等应发各款。需用孔亟。仍著直隶总督督饬藩司。将前项欠拨银两如数筹拨。所有此次拨银一万两。准在司库地粮项下。归入直隶恭办大差正款。先行开除。其遵化等州县应归永济库欠款银两。仍由该督饬令藩司催提归库。以清款目。另片奏、请饬催各衙门夏季饷银等语。遵化蓟州丰润玉田四州县。领解载迁等所属各衙门春饷。均属迟延。蓟州更为延缓。著直隶总督饬令藩司。详查发给各州县本届夏饷日期。严催该州县迅速解送。并查明蓟州迟误春饷。如有那移情弊。即行从严参办。　　

○谕军机大臣等、景廉奏、带队驰赴古城。查看前敌情形。并请饬台站筹备驼马。运解炮位军火各摺片。景廉已于四月间驰抵古城。即赴济木萨地方察看营垒。该处地当扼要。且南山一带。与乌噜木齐吐鲁番路路可通。乌属回逆。与安集延时合时离。情形叵测。景廉惟当督饬各营官军认真训练。勤加侦探。毋稍疏虞。该都统拟于木垒河一带。分扎两营。联络声势。以防贼匪绕越我军后路。阻绝粮运。即著景廉就现有兵力。酌度情形。妥为布置。以期隐慎进取。景廉兵力尚单。所有绥远城前拨之大同官兵。迄今尚未拔队。该军应需行饷。业由景廉咨催陕西河南。迅将银五万五千两埽数解绥。并飞咨山东。于欠解新疆及景廉专协各款内。迅速筹拨银四万两。运解绥城。以为该军起程之费。即著定安妥为布置。饬令此项官兵克日启行。速赴景廉军营。以资防剿。成禄所部吉林黑龙江马队并李天和三营。迄无西进消息。成禄所带各队。已归金顺接统。前经叠次谕令该前将军迅速出关。与景廉一军联络声势。该处事机紧要。著金顺懔遵叠次谕旨。克期出关。不准稍涉迟延。致滋贻误。其吉林黑龙江马队并李天和三营。即著金顺饬令迅速驰赴景廉军营助剿。毋稍延缓。金顺出关后。兵力自厚。能否再行添拨步队数营前往景廉军营以壮声威之处。著该前将军妥筹办理。黎献由湖北购办炮位军火等项。业经分起起程。由河南山西归化城取道蒙古前进。著定安于此项军火经过绥远城时。迅即拨给一半官驼。俾资运解。其一半即著派委妥干之员。会同黎献就近设法雇觅商驼。一并送至济斯洪果尔台。运解到营。以期迅速。并著额勒和布、奎昌、转饬蒙古各军台一体支给驼马应用。俾免阻滞。将此由六百里各谕令知之。　　

○山东巡抚丁宝桢奏按察使赓赓请于陛见后回旗补制。得旨、长赓著俟来京陛见后。赏假百日。在旗补制。　　

○以前任礼部左侍郎殷兆镛署兵部左侍郎。户部左侍郎潘祖荫兼署吏部左侍郎。　　

○以营伍废弛。革山东副将刘蒋华职。　　

○丙寅。谕内阁、甘肃甯夏镇总兵李佑清、湖南盐法道白恩佑、贵州贵西道奇克慎、浙江金华府知府徐宝治、均著开缺送部引见。　　

○谕军机大臣等、袁保恒奏、关外需饷甚急。请饬催各省迅速拨解一摺。据称成禄一军协饷。自上年八月间。奉拨四川每月银四万两。湖北每月银二万两。陕西每月银一万两。迄今四川仅两次解到银五万两。又现据报解银二万两。湖北仅五次解到银四万五千两。又现据报解银一万两。陕西仅解过银四千两。所解之数。与所拨之数计之。尚不及十分之二。不敷甚钜。请饬迅速筹拨等语。成禄一军。现归金顺接统。交替之际。抚驭既难。需饷尤急。关外程途险远。采购转运。在在维艰。尤不可稍有缺乏。著吴棠、李瀚章、郭柏荫、邵亨豫、各将欠解该军协饷迅速筹拨大批。先行解往。并将以后月协之款如数拨解。源源接济。毋稍延缓。将此由六百里各谕令知之。　　

○命陕西按察使英奎来京。以福建盐法道裕宽为陕西按察使。　　

○丁卯。谕军机大臣等、左宗棠、豫师奏、收复备化厅城。筹办善后事宜。左宗棠奏、围攻肃城踞逆获胜。并金顺全军未能迅速出关情形各摺。循化厅城既经收复。惟收辑难民甚多。一切善后事宜。亟应次第兴办。著左宗棠、豫师、饬令该地方官认真经理。妥为抚绥以期一劳永逸。左宗棠所奏三四五月间。官军围攻肃州踞匪。叠获胜仗。与金顺前奏。情形大略相同。现在宋庆所部提督蒋东才等营。亦已行抵肃州。偪城筑垒。各营锁围严密。贼胆已寒。第穷极思窜。亦在意中。著左宗棠饬令徐占彪、宋庆、督率各营实力围剿。务将此股贼匪就地歼除。毋得纵令他窜。致贻后患。至关外用兵。粮石车驼。自应豫为筹画。方可师行无阻。自肃州一带被贼蹂躏以后。筹办一切。均属不易。此种情形。朝廷亦所深悉。但以西路军情紧要。未便置为后图。且景廉现已率队进抵古城。后路尤须有兵策应。方可联络声势。节节进规。是以叠次严谕金顺克期出关。以期迅赴戎机。兹据左宗棠奏称、现在新谷未收。军粮缺乏。骆驼亦值歇厂怯热之时。不能负重。若展迟两月。于八月间拔队西行。局势似较稳慎等语。所筹亦系实情。惟白彦虎贼股。现又窜扰关外。安敦玉等处情形紧急。盼兵尤切。金顺仍当赶紧部署统军出关。相机剿办。如一时实因粮运车驼未能应用。或派拨数营先行进发以资接应之处。著金顺酌度情形。妥筹办理。金顺需用粮石车驼等项。仍著左宗棠饬令该地方官速为豫备。毋稍延误。将此由五百里各谕令知之。　　

○以前任陕西汉中镇总兵官伍维寿为甘肃甯夏镇总兵官。　　

○戊辰。谕内阁、广科奏、拏获偷窃铜丝幪网人犯。请旨办理一摺。据称本月二十日。午门直班护军参领倭什浑、盘获偷窃铜丝幪网人犯王洸华、供出同夥窝主李三等。复经步军校庆奎等带同王洸华将夥犯李三拏获等语。王洸华、李三、均著交刑部严行审讯。按律惩办。未获之杨三、金大、卢大等犯。著步军统领衙门、顺天府五城一体严拏。务获究办。　　

○以图谢图汗亲王车林多尔济署乌里雅苏台蒙古参赞大臣。　　

○以甘肃甯夏等处剿办回匪出力。赏副都统萨淩阿一品封典。提督春福、副将刘定来、参将司世道、张宜献、田利丰、李鸣銮、唐洪志、刘永庆、游击周国佩、金孔辉、王天才、都司张宝林、孙希贵、黄均万、王春发、张有田、谭金松、张发祥、黄余庆、印士魁、袁得高、王永昇、段文彬、李松、张志德、杨永高、周宏泰、罗得胜、姚在明、张清和、佐领德群、马亮、胜格、防御托克托布、春升、庆福、全成、德克吉善、骁骑校额尔精布、迈通阿、守备李代兴、王宏义、王鸿发、门得升、胡兆棠、易占魁、蔡有发、黄占彪、张万福、范长发、千总宋立勋、巴图鲁名号。都司李恒发等花翎。守备梁嘉乐等蓝翎。余加衔升叙有差。　　

○以甘肃甯夏防剿回匪。暨办粮出力。赏护将军副都统丰绅头品顶带。道员陶斯咏二品封典。予副都统谦禧优叙。　　

○己巳。兵部奏、遵议骚扰台站参领贵庆处分。得旨、贵庆著即行革职。免其开世职之缺。准留军营效力。　　

○以协办大学士刑部尚书全庆署稽察钦奉上谕事件处。　　

○以翰林院侍讲学士钟宝华为四川乡试正考官。编修张之洞为副考官。陈翼为湖南乡试正考官。检计杨泰亨为副考官。　　

○旌表夫亡殉节湖南在籍主事吴琳妻徐氏。　　

○庚午。遣官祭火神庙。　　

○谕军机大臣等、前因黔省饷需奇绌。谕令各该省抚无论何款。赶紧筹拨。嗣复论令四川等省各拨银五万两。克日解黔。兹据曾璧光、周达武奏称、各省协饷。虽据陆续报解。而所欠之项。为数甚钜。开单呈览。请饬迅解等语。黔省需饷甚迫。亟应速筹接济。以拯饥军。况该省上下游虽就肃清。尚有兴义等属余匪未净。现正剿办吃紧。尤须筹拨钜款。方免停兵待饷之虞。著瑞麟、李宗羲、李鹤年、李瀚章、张树声、杨昌浚、王凯泰、丁宝桢、刘坤一、郭柏荫、王文韶、张兆栋、速将所欠协饷专饷。按照单开。克期如数拨解。以济要需。毋再延缓。原单著分别钞给阅看。将此由五百里各谕令知之。　　

○以太常寺卿阿昌阿为内阁学士兼礼部侍郎衔。　　

○以记名提督程文炳为江西九江镇总兵官。　　

○以贵州克复清平等城并攻拔贼巢出力。赏总兵官陈玉堃一品封典。总兵官左启龙、谭金魁、朱达雄、邓少云、黄鹤生、谭定光、黎顺廉、副将邓德俊、刘复礼、文益照、颜炳文、参将马占奎、洋将麦士尼为能、巴图鲁名号。知府许大纶、参将向忠等花翎。知州谢泰阶等蓝翎。余加衔升叙有差。　　

○以贵州安南县境肃清。暨克复贞丰州城出力。赏提督罗长春一品封典。总兵官刘同升、杨友益、副将黄云超、通判陈昌言、巴图鲁名号。在籍郎中蒋斯崧、都司杨定邦等花翎。同知曾永曙等蓝翎。余加衔升叙有差。　　

○辛未。以验收海运漕粮完竣。予仓场侍郎毕道远议叙。　　

○壬申。谕内阁、英翰奏、请将擅设厘捐之知县惩处一摺。安徽甯国县知县张善述禀请设卡抽厘。经该抚严批饬禁。张善述不候批示。擅行开办。迨将该员撤任查办。始行停撤。虽无侵吞情事。究属藉端科敛。办理荒谬。张善述著交部严加议处。以示惩儆。另片奏、请将才不胜任之知府降补等语。候补知府梅锦源、貌似有才。心实巧滑。著以府经历县丞降补。　　

○癸酉。谕内阁、刘长佑奏、特参庸劣不职各员。请旨革职一摺。广西藤县知县李湘南、人甚昬谬。办事颟顸。委用知县程绅、操守不洁。士论哗然。泗城府经历郑三珠、险诈不训。声名恶劣。西隆州州判徐俊举止乖谬。不洽舆情。试用州同林廷选、人本平庸。且好滋事。试用州同王宏熺、巧于钻干。声名平常。怀远县梅寨巡检张鸿逵、藉事需索。扰累地方。委用巡检徐德升、任性妄为。官声甚劣。委用典史邹衍贵、心术诈伪。办事荒唐。均著即行革职。以肃官方。　　

○乙亥。谕军机大臣等、文麟奏、大股陕回攻扑敦煌县城。并哈密回王呈请禁粮出境。庆寿奏、东路逆匪出窜。布置城防各一摺。据文麟奏称、探闻陕回于四月间窜扑敦煌。约有万余。攻陷新店子一带屯庄。并围攻县城。道路梗塞。文报不通等语。逆匪纷窜关外。势甚狓猖。现在贼踪既扰及敦煌。哈密东路甚形吃重。马莲井防军单薄。文麟务当添派兵勇择要驻扎。联络防剿。力杜西窜之路。所有派援敦煌之军。并著饬令迅速前往。相机策应。贼匪有欲窜入敦煌山内前赴西路之说。巴里坤城防亦属紧要。著庆寿酌募得力勇丁。认真训练。将防守事宜为布置。毋稍大意。前据左宗棠奏金顺一军。因筹办军粮驼只。未能克日启行。业经谕令金顺赶紧部署出关。或派拨数营先行进发。以资接济。现在关外贼势蔓延。望援甚切。该军尤宜豫为料理。早日出关。以期迅埽逆氛。成禄旧部各营。前据金顺奏称已派明春前赴玉门一带接统。并著饬令妥为整顿。遇贼即击。迅赴戎机。据文麟奏称、回王迈哈默特等以哈密产粮。仅足供本城兵民之食。呈请禁止贩卖出境等语。自为虑及乏食起见。惟现在景廉进扎古城。后路粮运。必须源源接济。巴里坤亦系瘠苦之区。所产粮石无多。尤非安敦玉一带可比。文麟仍当酌度情形。妥筹兼顾。毋稍膜视。其有奸商私贩出境。希图牟利。或有暗中接济贼匪等情。自当明白晓谕。设法禁止。但不可概行遏籴。致误军糈。将此由五百里谕知左宗棠、金顺、文麟、并传谕庆寿知之。　　

○又谕、荣全奏、征兵途次截留。请饬催速进。并探闻贼情各摺片。前因荣全奏调杜嘎尔军营马队。当谕该副都统檄饬福珠哩一军克日进发。驰赴荣全军营。其黑龙江官兵。并攻接续前进。兹据荣全奏、福珠哩所部。共吉林黑龙江官兵三百八十余员名。内黑龙江马队一百八十余员名。现经常顺全数截留。仅饬吉林一队前进。该处兵力甚单。请饬催截留征兵速进等语。现在缠头万余。有由沙山子窜赴西湖之信。是库尔喀喇乌苏一带。军情甚迫。荣全所部过单。不敷布置。所有乌城截留之黑龙江马队。著常顺、车林多尔济、仍饬并归福珠哩统带。克日拨赴荣全军营。以资防剿。沙山子等处。现在回情若何。荣全当就现有兵力妥为防范。毋稍疏虞。将此由五百里各谕令知之。　　


大清穆宗继天开运受中居正保大定功圣智诚孝信敏恭宽毅皇帝实录卷之三百五十四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十二年。癸酉。闰六月。丁丑朔。上诣钟粹宫问慈安端裕康庆皇太后安。长春宫问慈禧端佑康颐皇太后安。至丙午皆如之。　　

○奉慈安端裕康庆皇太后慈禧端佑康颐皇太后幸漱芳斋。侍午膳。　　

○辛巳。谕内阁、都察院奏、广东绅士翰林院编修潘衍桐等呈称。原任湖北德安府知府易容之。于咸丰四年闲。在德安府任内城御贼。力竭殉难。恳请予谥等语。著礼部议奏。另片奏、殉节人员。应不准由同乡京官呈请予谥等语。嗣后各省殉难官员。果系死事惨烈者。准由该处绅民呈请各该督抚信都察院衙门查核具奏。不准再由同乡京官具呈声请。以昭核实。　　

○追予广西思恩阵亡知县高延祉谥壮节。　　

○壬午。谕内阁荣毓等奏、请派员查勘要工一摺。泰东陵神厨库昌陵明楼等处。均有渗漏情形。著派讷仁前往。将应修各工敬谨查勘具奏。另片奏、陵寝各处树株被风情形。开单呈览等语。著讷仁一并查勘具奏。　　

○又谕、御史邓庆麟奏、奉天吉林积案甚多。请饬迅速完结一摺。据称奉天吉林二省。讼狱繁多。该地方官并不认真判断。逐件申详。现在积案累累。亟应清理等语。各直省词讼案件。自应随时审结。以免株累无辜。若如该御史所奏。该二省案牍积压。以致各厅州县狱中人犯统计不下数千。殊属不成事体。著盛京将军、刑部侍郎、奉天府府尹、吉林将军、遴派干练之员分赴各属会同地方官。迅将积年之案逐起查明。开具清册。据实申报。即行秉公审讯勒限完结。如有举报不实逾限不完以及贪贿徇纵情事。即著严行参办。并将原任直隶总督曾国藩奏定清讼事宜十条。酌量照办。以清庶狱至地方官审理案件依限完结。本系职分所当为。若于结案时辄行随摺请奖。未免冒滥。其委员资斧及招解申详等费。事属细微。各该省自有旧章可循至从前积压案件。及查参迟延。例有应得处分岂可概行宽免该御史所奏。均毋庸议。　　

○甲申。谕内阁、前据军机大臣六部九卿会议乔松年、文彬、丁宝桢、并御史游百川、所奏筹办黄运两河情形。当经谕令李鸿章妥筹办法。据实详细具奏。兹据奏称、铜瓦厢决口后。旧河身淤垫过高岁久乾堤。无从修治。势难挽复淮徐故道。且于漕运无甚裨益。至借黄济运筑堤束水工程。均无把握。与导卫济运之法同一难行各等语。所奏颇为详尽。河流既难挽之使南。而利运又别无长策。李鸿章请仍由海道转运。令各督抚酌提本色若干运沪。由海船解津其余仍照章折解。以省运费。并随时指拨漕折银两。采买接济。著户部通盘筹画。妥议具奏河流趋重山东。自应增立堤防。著丁宝侦酌度形势。将张秋利津一带旧有民埝。加培坚固。以资捍卫。其侯家林决口。现虽堵筑合龙。仍恐民埝不能久恃。并著该抚于秋汛后详悉勘估。酌筹款项。将侯家林上下民埝仿照官堤办法。一律加高培厚。设法守护沿河各州县民人田地。久被淹没。情殊可悯即著查明。分别奏请蠲缓钱粮。并将海口盐场商运各事宜。酌量变通办理。以示体恤至铜瓦厢决口以下兰仪东明一带。地势平衍。不可无遥堤以防泛滥。著乔松年就近察看。应如何量筑堤埝以资保护。即行悉心筹办。淮徐故道涸出旧河身。民闲多有占种。该督所请酌议升科之处。著江苏河南山东各督抚体察情形。妥筹具奏。另片奏、请停止河运采买粮石。推广海运等语。著户部议奏。　　

○又谕、都兴阿奏、边地紧要。请饬委前任同知署理一摺。丁忧前任奉天昌图厅同知张鼎镛。例应守制。惟据该将军奏称该员前在昌图厅任内。缉捕勤能。民情爱戴。现在边地亟宜整顿。接替乏人。张鼎镛即著准其暂委署理昌图厅同知。以资得力。他省不得援以为例。　　

○乙酉。谕军机大臣等、定安奏、筹办转运新疆军火饷糈。请饬筹拨款项一摺。归化城迤北苏木六台站。向来豫备乌科两城转运差使。刻下新疆军务方殷。军火饷糈。转运络绎。该处台站经费支绌。亟应筹措以备要需。著张树声即行筹拨银二万两。迅即委员解至绥远城。俾资应用。毋稍迟误。将此由五百里谕令知之。　　

</div>
    <div class="pagination">
<a href="清实录同治朝实录_page473.html">上一页</a><span>...</span><a href="清实录同治朝实录_page469.html">469</a><a href="清实录同治朝实录_page470.html">470</a><a href="清实录同治朝实录_page471.html">471</a><a href="清实录同治朝实录_page472.html">472</a><a href="清实录同治朝实录_page473.html">473</a><span class="current-page">474</span><a href="清实录同治朝实录_page475.html">475</a><a href="清实录同治朝实录_page476.html">476</a><a href="清实录同治朝实录_page477.html">477</a><a href="清实录同治朝实录_page478.html">478</a><a href="清实录同治朝实录_page479.html">479</a><span>...</span><a href="清实录同治朝实录_page475.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
