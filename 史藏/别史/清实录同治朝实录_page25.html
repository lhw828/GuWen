<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 25 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 25 页/共 505 页
  </h1>
  <div class="content">
   ○又谕、前因严树森奏参河南补用知府廖庆谋、性情残忍。多疑好杀。当经奉旨革职永不叙用。兹据御史吕序程奏、该革员仍在河南带勇。希图夤缘起用。并在汝阳县逗遛。置买房屋等语。著严树森查明该革员现在何处。即行递解回籍。其在河南所置房产。闻系幕友陶大原捏名代买。著即传讯明确。查抄入官。至陶大原兄弟子侄。均在河南作幕。盘踞把持。尤干例禁。著一并递解回籍。　　

○谕议政王军机大臣等、有人奏、请饬练东三省官兵一摺。盛京吉林黑龙江马队官兵。夙称劲旅。近来屡次徵调。渐至疲软。若如所奏。该省兵丁分城居屯居。城居多系世族。故拔补虽多。不尽真材。屯居半属寒微。进身不易。就有真材。亦甘废弃。视考验为具文。以操练为故事。则是国家营伍。为该将军调剂世族之地。如此强分区别。安望兵心鼓舞。无怪一遇徵调。派出之兵。枪箭未娴。弓马不习。徒糜饷项。甚可痛恨。根本重地。岂宜有此等恶习。该将军等均系满洲旧仆。膺此重寄。竟不思破除情面。任令积习相沿。傥一经查办。岂能当此重咎。著玉明、景纶、特普钦、督同副都统等力除积习。严定章程。无论在城在屯。一体认真训练。秉公挑选。有技艺娴熟枪箭出众者。立予超擢。其不得力者。轻则责罚。重则裁革。屯居寒苦兵丁。家计艰难。酌量周恤。俾得专心行伍。不致有荒本业。遇有可造之才。即著多方鼓舞。庶赏罚严明。群情观感。经此次训饬之后。如不能操练得力。仍前疲软。朕必治该将军等以废弛之罪。至所请仍按旧章举行围猎。傥兵数不足。即挑选余丁。一同操演。由该将军副都统等亲为督练。随时惩奖。以备将来挑补兵额等语。是否可行。即著玉明、景纶特普钦等、妥筹具奏。将此各谕令知之。寻玉明等奏、盛京遵照旧章。举行围猎。惟挑选余丁。势多窒碍。景纶、特普钦等奏、吉林黑龙江库款支绌。若添派余丁。无项可给。仍请暂缓围猎。报闻。　　

○又谕、有人奏、捐例人员品流愈杂。及投诚武弁包揽渔利。请饬查办各摺片。据称两广总督劳崇光家人许庆瑢、冒捐知县。指发广东。又保举都司陶昌培即降贼陶八、派委总巡缉捕。专在省河包揽渔利等语。近来事例繁开。捐纳人员。如有出身不正者。各省大吏。即应随时留心甄察。毋令溷迹搢绅。致为民害。其各处投诚贼匪。如能悔罪自新。原许量才录用。若如所奏肆行无忌。虽有冲锋御侮之才。岂宜曲为徇庇。贻毒地方。罗惇衍籍隶广东。前经有旨饬令来京候＜??闲＞。著即会同穆克德讷、将所参许庆瑢陶昌培各款。确切详查。据实具奏。该员在籍日久。于本地情形自必周知。穆克德讷系同在一城。均无所用其回护。谅不至稍涉瞻徇。又前据耆龄奏参劳崇光劣迹昭著一摺。及劳崇光始则畏夷。继则与夷酋巴夏礼交密等二片。其摺内所称淆溷品流。纵容劣弁二款。即指许庆瑢陶昌培而言。其余尚有藉端贩运。纵弁残杀。膜视京仓。奏事欺蒙。调度乖方。滥收门生。保举不实。任用奸胥等款。督抚大吏。于地方利害所关甚巨。耆龄所参各款。是否均系劳崇光实在款迹。抑或该督抚有意见不和之处。著罗惇衍、穆克德讷、一并详查。秉公据实覆奏。各摺片均著钞给阅看。将此由五百里各密谕知之。　　

○又谕、有人奏、田兴恕拥兵玩寇。纵吏殃民一摺。田兴恕起自行闲。朝廷破格录用。若因骤至高位。不但不能留心吏治。并于军务亦复不以为事。是以有用之才。转为无用。骆秉章自湖南入川。于该员材器。谅所素知。且川黔接壤。该员近来办理军务情形。亦必确有闻见。著按照所参与前谕各节。一并详查据实具奏。如果黔省军务。不过苗土等匪。能得贤能巡抚。将地方整顿。与提督合力办理。即可荡平。毋庸设立钦差大臣。转能责令田兴恕披坚执锐。所向有功。是于该员既得保全。而黔省军民亦实受其福。著骆秉章亦即迅速妥筹具奏。潘铎＜??闲＞署云贵总督。道出蜀中。著将田兴恕被参各节。及黔省应办事宜。一并商同骆秉章奏明办理。惟该督行走需时。骆秉章将前奉谕旨。并此次所查各节。一经查确。著即先行驰奏。以慰廑念。并即告以该大臣现挂弹章。至三至再。傥再不知振作。定必自干罪戾也。原摺著钞给阅看。将此由六百里各谕令知之。　　

○又谕、庆端奏、统兵出省。暂驻建甯府城。并福鼎县城克复各摺片。庆端自九月闲。已有援浙之请。迨闻浙报日警。该督藉口北路吃紧。至今已踰两月。辄思驻扎建甯。显系心存畏葸。岂胜兼圻之任。曾元福所募台勇。早据该督奏报。何以不催令内渡。颜青云由海道援浙之师。闻甯波有警。正当星驰往援。乃该督信其饰词。任令俟曾玉明募勇到后。再行前往。旷日持久。亦安用此援兵为耶。著庆端仍遵前旨。驰赴闽浙交界地方驻扎。并迅催曾元福等所募台勇。即日内渡。颜青云即饬由海道援浙。毋再迁延干咎。闽省巡防事宜。即由瑞瑸会同文清、派拨旗绿各营官兵。添募壮勇。妥为布置。福鼎县城是否克复。在乡匪徒。即饬迅速剿捕。毋令蔓延。前任江西吉南赣甯道沈葆桢。朕久闻其德望冠时。才堪应变。本日降旨超擢江西巡抚。该抚虽系回籍养亲之员。第贼匪一日未平。则臣子之心。一日不得自安。况移孝作忠。古有明训。朕以该抚家有老亲。因择江西毗邻省分。授以疆寄。风土不殊。迎养亦近。且系该抚曾经仕宦之区。将来懋建殊勋。尤足光荣门户。以承亲欢。该抚读书明理。经朕如此体恤。如此破格委任。傥仍以养亲等事希冀辞让。朕亦不能允准也。将此由六百里各谕令知之。　　

○又谕、谭廷襄奏、筹办河防。请酌调江北炮船。以资扼截一摺。现在江防吃紧。且吴淞等处。亦须拨派师船。协同防守。第念江北炮船较多。分拨数十只。似不至即形短绌。而东省添此一旅。不特东西两岸数州县河道。可以严密巡防。且驻岸之军。亦可减撤。节省无限糜费。实于河防帑项两有裨益。著都兴阿、黄彬、酌度情形。如长龙船一项。可以分拨。或移至黄河尚堪适用。即著酌调最小长龙船四十只。配齐炮械。派委干练将弁。带勇驾驶。即由运河直抵张秋镇。放入黄河。径达东省。其水勇所需盘费月饷。并著暂由江北粮台垫发。仍由山东解还。以利军行。想该将军必能妥筹兼顾。不存畛域之见也。将此由六百里谕令知之。　　

○又谕、贾臻奏、探闻粤逆北窜。颍郡吃紧。请饬各路统兵大员。分路堵剿一摺。据称探闻狗逆陈玉城夥党马逆带贼数万。至颍上县西。并探闻庐郡已经克复。发逆程保民于南照集等处屯踞。四眼狍亦接踵到正阳关等语。该逆意图北窜。颍州为所必经。若如该署抚所奏。庐州傥已克复。多隆阿一军。自必乘胜追剿。著曾国藩饬令该将军、统庐州得胜之兵。于正阳关上游南照润河等处。渡淮进击。彭玉麟、李续宜、亦可饬统率楚勇各员。绕出贼前。迎头遏剿。其总兵成大吉、道员蒋凝学等、并催令径由三河尖驰赴颍郡。以备北面至光固信阳带。为豫省南路门户。即著严树森、毛昶熙、督饬各军。实力扼守。又据奏、探闻苗沛霖赴袁甲三军营乞抚。是否确实。该大臣总宜相机办理。毋令与粤逆互相句结。以致官军为之牵掣。贾臻现在颍郡。责无旁贷。仍应就现有兵力。与在籍绅练实力防剿。不得稍涉松懈。将此由六百里加紧各谕令知之。　　

○以故一等公克昌叔堃林袭爵。　　

○命议政王会同醇郡王。督率都统瑞麟、侍郎文祥、崇纶、署都统福兴、副都统遮克敦布、管神机营事。　　

○擢前任江西吉南赣甯道沈葆桢为江西巡抚。江西督粮道李桓为布政使。沈葆桢未到任前。以李桓暂署。　　

○以兵丁技艺生疏。摘福建总兵官颜青云、游击刘有功、何海清、顶带。革守备王廷勋、王钦恬职。仍留任。　　

○以河南剿办老君塘窜匪出力。赏委防御倭兴阿等花翎。训导范玉成等蓝翎。余加衔升叙开复有差。　　

○追予河南滑县阵亡都司陈大胜建立专祠。把总朱长明等祔祀。　　

○予安徽各属殉难绅民妇女一千九百三十八名口分别旌恤如例。　　

○壬申。谕内阁、前因宗人府奏、和硕郑亲王端华、怡亲王载垣、获罪革爵。所遗之爵。应否承袭。声明例案。并将该王等所得之册文敕书。另缮呈览。请旨办理一摺。当交大学士九卿会议具奏。兹据桂良等奏称、端华、载垣、跋扈不臣。既负国家豢养之恩。且为乃祖勋名之玷。今既身罹重辟。厥罪惟均。均应永远革削爵秩。以昭炯戒等语。朝廷赏功罚罪。一秉大公。册文敕书所载亲贤褒宠。或早深为狂悖之戒。或不忍有逆料之词。而端华载垣之罪大恶极。直不为其祖宗少留余地。即如该大学士九卿等所议、永远革除爵秩。亦属权衡至当。惟念郑献亲王济尔哈朗、怡贤亲王允祥、功勋卓著。炳燿旂常。以端华载垣之故。若遽使其支裔投闲置散。无□山戊不□时奉祀之人。九原有知。岂无余痛。朕心究有不忍。端华载垣世袭爵秩。均著降为不入八分辅国公。照例于始封立官人之后裔内。择其向有袭次房分。排列在前。仅止有分房分。排列在后。如各房分均属相同。即以长幼之序排列。带领引见。其端华载垣子孙及亲兄弟侄。均不准其拣选。　　

○又谕、联捷奏、查覆前奏军情。系据获贼供词声叙。并自请于防务稍松。与段晴川轮替省亲等语。联捷与段晴川办理河北一带防河事务。自应常川在营。闻警即带兵拦剿。前因联捷奏称段晴川现未在营。当经谕令联捷查明该员因何擅自离营。兹据奏段晴川因母老病。回籍省视。自称亦有老母。迎养怀庆僦居。此后乞于防务偶松之时。与段晴川轮替省亲等语。联捷办理河北防务。本属未能得力。节经训谕实力办理。仍复不知振作。乃因饬查段晴川离营一事。竟敢自以省亲为请。段晴川本系告养回籍之员。既与联捷同办防河。因省视母病回籍。并未奏明。辄自离营。已属非是。联捷带兵防河。是其专责。何得辄以迎养省亲等词入告。其为不能尽心军务。公尔忘私。已可概见。此等庸懦之员。即使常在军营。亦必不能得力。候补四品京堂联捷、著降为五品京堂。即行来京。段晴川著交部议处。　　

○又谕、田兴恕奏、员弁侵饷退缩。业经正法等语。行军以纪律为先。筹饷以廉洁为要。若如田兴恕所奏。贵州都匀协副将彭廷胜、于支发月饷。借截旷为名。侵吞饷银八百余两。候补都司姚复钱、于进剿花山。带队接应。屡催不前。几至误事。候补府经历周钟秀、抽收厘金。任意侵蚀肥己。田兴恕将此等贪劣之员。军前正法。洵足以昭炯戒。各路军营。似此等情弊。恐尚不少。著该统兵大臣随时严查。按律惩办。庶法立知畏。积弊悉除。不准稍存姑息之见。曲为徇隐。以申军令而儆贪劣。　　

○谕议政王军机大臣等、有人奏、山东土匪肆扰。把持乡镇。钱粮漕米。概不输纳。藉团仇杀。动以算□□刀算□□弊良民。不可胜计等语。地方团练原以保卫良民。若似此抗官藐法。为患乡闾。其害何可胜言。著谭廷襄通饬所属。遴选公正团长。由地方官妥为约束。不准倚众横行。傥有抗粮不法之徒。务即严拏惩办。又据称、闻济南绅士袁泳锡以团费为名。藉捐抑勒。扰害地方。著谭廷襄一并确查。如有侵吞肥己情事。即行从严参办。毋稍徇隐。将此谕令知之。寻奏、东省团练。业经饬属整顿。力挽恶习。袁泳锡查无抑勒扰害情事。报闻。　　

○又谕、联捷办理防河。本属未能得力。兹阅所奏。于军情奏报既多不实不尽。又复以军营带兵之员。自请离营省亲。其为不能尽心剿贼已可概见。兹既将其撤回。惟河堧一带。直东豫三省。均有分辖之区。前据各该抚均已奏明自任。督饬各该地方文武。实力防剿。不使一贼窜渡。现在联捷撤回。著文煜、谭廷襄、严树森、仍遵前旨。妥密筹防。毋稍疏懈。河北卫辉所属。近日又有贼氛。严树森奏报。又经剿击肃清。究竟有无把握。不至再有滋扰。段晴川本系河南省帮办团练之员。联捷所带兵勇。即著段晴川接统其众。实力办理。严树森前奏该员甚为得力。该抚于段晴川知之素悉。谅不至强以所难。亦必不任藉词诿卸。致误事机也。将此由六百里各谕令知之。　　

○又谕、胜保奏、接据各路探报。粤逆有图犯豫陕之信。及驰赴曹州。会同僧格林沁合力剿办。并将副都统萨萨布等禀呈览。具见谋深虑远。谅不以危词上耸听闻。惟豫省军务。严树森自任甚力。前已谕知该大臣毋庸分任。以专责成。现在该大臣驰赴曹属。会同僧格林沁合剿。即著将各属匪徒。灭除净尽。曹属距直隶甚近。关系北路门户。若不克期埽荡。为所牵掣。岂能南下。但不可希图迅速了事。仍留后患。僧格林沁等谅知以军务为重。当和衷商酌。通筹灭贼之方。毋致彼此各存意见。至胜保应否亲赴张秋镇调度之处。并著酌量情形。会商办理。谭廷襄所需兵勇。即由胜保派给千名。驻扎东昌。以资弹压。胜保赴东省后。粮台委员。即著谭廷襄派员办理。所需饷银。并著该抚于藩运两库内。拨给银二万两。务于年内解到。以济要需。毋稍迟误。将此由六百里各谕令知之。　　

○又谕、毛昶熙奏、请派重臣统兵驻扎亳州。专办剿捻各摺片。览其所陈。于地势贼情均得要领。惟僧格林沁与胜保会攻曹南各匪。未即肃清。若移兵驻扎亳州。于事机有无妨碍。且南捻出巢北窜之匪。能否悉行堵御。不至腹背受敌之处。著该大臣详阅原奏。熟审机宜。迅速覆奏。又据奏请以直东股匪。专归胜保剿办。是否足资堵御。并著一并覆奏。原摺片著钞给阅看。将此由六百里谕令知之。　　

○又谕、徐之铭奏、攻克楚雄府城。及禄丰等州县城池。并遵保守城击贼出力之文武官绅各摺片。徐之铭办理滇中军务。措置乖方。声名狼藉。此次奏称攻克楚雄府城。歼除著名巨逆。又攻克禄丰广通县南安州城池。收复盐井。铺叙战功。殊难凭信。其所保各员。亦难保无贿托夤缘饰功冒奖情弊。即如在籍侍郎黄琮、从前吴振棫曾以其办理不善。指名奏参。此次徐之铭片奏内。则称其保卫地方。忠荩宣勤。请赏头品顶带。又为道员丁凤皋、请以四川道员记名＜??闲＞放。尤与吏部奏定新章不符。至另片所称、战将官职愈大。渐形把持跋扈。制之太急。转生事端。请将临元镇总兵林自清调任近畿等语。该抚于陈奏克复禄丰等处摺内。为林自清奏请记名提督。而于片内又欲移之他处。其为毫无振作。处处受人挟制。已可概见。边疆大吏。至于如此。地方又安望有起色耶。潘铎经朕特＜??闲＞。命署云贵总督。著于到任后。将徐之铭陈奏各节。秉公确查。奏明办理。至案内请奖人员。如果确有劳绩。亦著据实核请奖叙。以示鼓励。不得因徐之铭所保概令向隅也。原摺片八件。单三件。均著钞给阅看。将此由四百里谕令知之。　　

○又谕、前因有人奏、田兴恕奏报各情。诸多欺罔。当经谕令该大臣明白回奏。兹据奏本年铜仁之捷。实赖楚军之力。而该郡与晃州厅。相距仅数十里。可以朝发夕至。因据探报。遂奏称陆传应、董仲孚、亲历行闲。其接仗情形。及攻剿日月。详黔略楚。不免小有舛错。请先行交部议处等语。田兴恕起自行闲。蒙皇考文宗显皇帝擢任提督。兼膺统帅之寄。复经朕派署黔抚。于人臣之分。宠荣已极。此次经朕开诚训诫。令其自行回奏。谅不敢有所粉饰。该大臣以宋臣岳飞自许。臂刺精忠报国四字。览其所奏。深堪嘉许。若能如此立志。终始不渝。则将来建立殊勋。荣晋崇封。均可操券得之。第恐位极志满。骄淫奢侈。无所不至。卒至身败名裂。贻笑古今。岂不可惜。该大臣务当痛以为戒。当此逆贼未平。尝胆卧薪。正我君臣交饬之候。如该大臣之受恩优渥。尤应深自刻责。常如未达之时。方能有所成立。追随古人。朕保全臣工。不肯苛其小节。此次既据奏称事出有因。姑亦无容深究。所请交部议处。著加恩宽免。况欺饰之罪。亦非仅议处所能了事。嗣后总当以灭贼为志。不可因位高而自耽安逸。现闻石阡思南等郡贼氛。偪近省垣。著即统兵出省。将被陷郡县。克期收复。不复以居中调度为词。任其肆扰。朕于萋斐之言。无从摇惑。而严核功罪。亦不容稍有假借。若该大臣不能持其初志。肆意妄为。朕亦不能顾惜也。另片奏、副将彭廷胜侵吞兵饷银。都司姚复钱临阵不前。府经历周钟秀侵蚀厘金。均经正法等语。此等贪劣之员。自应正法军前。以昭炯戒。但亦须详慎审讯。则法立而人知畏。若意在自作威福。或因一时喜怒。则必致人心不服。于军务甚有关系。该大臣务宜赏罚公允。毋致有失众望。方不负朕谆谆训诫也。将此由六百里谕令知之。　　

○以剿办山东汴塘逆匪获胜。赏副都统富尔荪、色楞泰、佐领富全、都司吴凤柱、巴图鲁名号。参将李其昌等花翎。余加衔升叙有差。　　

○以战功卓著。赏贵州道员韩超布政使衔。巴图鲁名号。　　

○以广东克复平远县城出力。赏守备方彩等花翎。把总方凤等蓝翎。余加衔升叙有差。　　

○以湖北荆州防堤出力。予道员栗燿优叙。赏知府唐际盛二品顶带。　　

○蠲缓甯古塔旗民被淹被霜地方本年额赋。暨应交仓谷。并赈灾民口粮有差。　　

○旌表守正捐躯湖南溆浦县民女郭翠莲。　　

○癸酉。谕内阁、宋晋奏、慕陵规制。朴实俭约。万古可法。现在定陵工程。可否仿照办理一摺。著王大臣大学士六部九卿翰詹科道敬谨会同妥议具奏。　　

○又谕、前据彭蕴章奏、派办平安峪工程各堂官。向均扣银一成。当谕令全庆瑞麟、基溥、明善、周祖培、绵森、明白回奏。兹据全庆等覆奏、提存节省一成银两数目。分别存储。留备办工各等语。此项节省一成。本系相沿陋习。又兼端华等邪说相煽。遂以收受视为故常。朕亦不为已甚。均著即行缴还。交宗人府银库收存。以备办工。　　

○又谕、给事中林寿图奏、风闻大学士周祖培恭办定陵工程。用其甥主事张福佑等为监修。事涉徇私等语。各部院大臣承办工程。拣派司员。虽无例应回避明文。实有督率考核之责。若悉引用姻亲。究属不知远嫌。周祖培所派监修委员刑部主事张福佑、户部主事贾致愔、均著即行撤回。　　

○又谕、前据给事中林寿图奏参刑部尚书赵光、有为其壻工部主事光熙、求送实录馆校对之事。当以事属未行。未经降旨查办。兹据御史刘毓楠奏称、自＜??闲＞派实录馆总裁后。各衙门官员。营求保送差使。物议沸腾。所有总纂等官。请饬该总裁官暨各部院堂官。将应送各员。按资开单。奏请钦派等语。恭修实录。为阐扬谟烈大典。垂示万世。必须品学纯正之员。敬谨编辑。傥任听劣员钻营奔走。滥竽充数。殊不足以昭慎重。该监修总裁正副总裁等、经朕特＜??闲＞。自应恪恭将事。慎选贤员。藉资襄理。即各部院堂官拣员保送。亦须悉秉至公。万不准稍有徇情。自干咎戾。其赵光为伊壻光熙请托一节。据该给事中奏称得自传闻。姑免深究。然无论事之有无。总应慎益加慎。不得以朕宽厚待人。遂谓闇昧之事。可以幸逃鉴察也。至总纂等官。向应由各部院衙门保送。到馆以后。由该总裁官点派。若必纷纷奏请钦派。事涉琐屑。且该总裁官及各部院堂官。均系一二品大员。朕所倚任。但能勤慎自矢。亦岂稍存疑忌。该给事中所请开单奏请＜??闲＞派之处。著毋庸议。　　

○又谕、给事中高延祜奏、捐官流品溷杂。请饬令出结官认真稽查等语。近来捐例繁多。流品不一。全赖各省出结官认真稽查。以杜弊混。若如该给事中所奏。近日各官出结。多虚应故事。有名无实。以致身家不清白之人。皆得蒙捐出仕。无从指摘。更难保无匪徒溷迹其闲。实属有干禁令。嗣后各省有自俊秀贡监以及杂职虚衔捐官者。先令取具亲友互保。到局对认无误。方准出结。其余各项报捐人员。亦皆详究来历。毋任蒙混。傥有前项情弊。除出结官照例议处外。其管理印结局官员。该部查取职名。一并严加议处。　　

○谕议政王军机大臣等、有人奏、前任山东青州府知府王继庭办事认真。本年二月。捻匪窜至淄河。守土之吏。力不能敌。自当以保守城池为先。乃该员因与清盛不合。遂被奏参。又前任翰林院编修孙毓汶丁忧回籍。未经派办团练。上年僧格林沁初至山东。情形未熟。误听卢朝安一面之词。责令督练剿贼。并筹饷十万。该编修辞以不能。致被参革。均与被参情罪不符。请饬查办等语。该员等被参情节。有无冤抑。著谭廷襄详细查明。据实具奏。原片著钞给阅看。将此谕令知之。　　

○又谕。前据彭玉麟奏、不习吏事。恳请开缺仍带水师。当经谕令仍行接印任事。筹剿苗练。兹据彭玉麟奏。苗逆必应剿办。惟楚师须俟庐州攻克。方能并力攻苗。并皖抚宜带陆兵。该抚难离水营。仍恳准令开缺等语。该抚居心诚实不欺。即此可见。惟苗练现在句结发逆。肆行窜扰。颍州危急。现在皖抚一时难得其人。彭玉麟身任地方。责无旁贷。自应遵照前旨。统带楚师。速行绕赴颍阜一带。严扼北路要隘。毋任匪踪再得上窜。如彭玉麟自分舍水就陆。诸多掣肘。当此皖省军情万紧。著即会同曾国藩、李续宜、筹商人才。荐贤自代。即由曾国藩等迅速奏闻。候旨＜??闲＞放。其总兵成大吉、道员蒋凝学等军。现在霍六等处。去颍寿较近。并著曾国藩会商官文、李续宜、迅饬该总兵等迎头截击。以固北路藩篱。提督杨载福请假回籍。行抵何处。著曾国藩催令该提督迅速回营。如果彭玉麟可以赴任庶水师不至无人统带。将此由六百里谕令知之。　　

○又谕、据毛昶熙奏、亳捻大股。由东省回窜老巢。各路兵团截击。全股扑灭殆尽一摺。近来捻匪纵横东豫之交。历有年所。一经剿击即遁回老巢。俟次年春闲。又复四出焚掠。总未大受惩创。以致句结日多。逆氛愈炽。此次数百里内。团练堡寨。齐心协力。将刘添幅刘添详二逆首临阵杀毙。斩馘八千有奇。全股歼除几尽。洵足以寒贼胆而快人心。所有各堡寨民团。著毛昶熙更加激励。令其会合官兵。先将败残余匪。实力剿洗。并一面＜??闲＞练兵勇。会合各路官军。设法进攻该逆老巢以期埽穴捦渠。不至乘机再行肆扰。方可一劳永逸。将此由五百里谕令知之。　　

○又谕、清盛奏、请派员接办粮台一摺。僧格林沁粮台。前命藩司清盛办理。现在清盛降调。即应交卸起程。著谭廷襄于东省司道大员内。遴选公正廉明者一员接办。其自六月后收支各款。仍应责令清盛赶紧造册报销。毋任稍有含混。以重帑项。将此谕令知之。　　

○派盛京将军玉明、户部侍郎和润、恭修昭陵工程。　　

○以詹事府詹事绵宜、国子监祭酒皂保、翰林院侍讲学士麒庆、为内阁学士兼礼部侍郎衔。　　

○以通政使司通政使志和、大理寺卿崇厚、为都察院左副都御史。　　

○以左春坊左庶子殷寿彭为詹事府詹事。太常寺少卿贺寿慈为太仆寺卿。　　

○以记名总兵官图塔纳为河南南阳镇总兵官。　　

○以克复安徽桐城、宿松、暨湖北黄梅等处出力。赏委参领吉勒忠阿、委骁骑校萨尼布、佐领博新哲、参将易鸿翔、张洪元、陈锡周、魏得春、蒋占鳌、游击谷明发、都司刘定邦、萧河清、余三义、候补防御常在、全太、候补骁校富魁、库哩布、巴图鲁名号。都司张在山等花翎。千总陈晋堂等蓝翎。余加衔升叙有差。　　

○以江西克复雩都、瑞金、二县城。并甯都州剿匪出力。赏游击曾昭麒等花翎。同知刘锡绶等蓝翎。余加衔升叙开复有差。　　

○以河南归德剿捻出力。赏县丞吴丕勋等蓝翎。余升叙有差。　　

○以河南归德办团出力。开复降调御史同知尹耕云道衔。以知府用。　　

○以江西永丰县守城出力。予把总张嘉麟等加衔升叙有差。　　

○蠲缓福建连城、莆田、永安、政和、四县暨松溪县丞所属被扰地方上年额赋有差。
  </div>
  <div class="pagination">
   <a href="清实录同治朝实录_page24.html">
    上一页
   </a>
   <span>
    ...
   </span>
   <a href="清实录同治朝实录_page20.html">
    20
   </a>
   <a href="清实录同治朝实录_page21.html">
    21
   </a>
   <a href="清实录同治朝实录_page22.html">
    22
   </a>
   <a href="清实录同治朝实录_page23.html">
    23
   </a>
   <a href="清实录同治朝实录_page24.html">
    24
   </a>
   <span class="current-page">
    25
   </span>
   <a href="清实录同治朝实录_page26.html">
    26
   </a>
   <a href="清实录同治朝实录_page27.html">
    27
   </a>
   <a href="清实录同治朝实录_page28.html">
    28
   </a>
   <a href="清实录同治朝实录_page29.html">
    29
   </a>
   <a href="清实录同治朝实录_page30.html">
    30
   </a>
   <span>
    ...
   </span>
   <a href="清实录同治朝实录_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
