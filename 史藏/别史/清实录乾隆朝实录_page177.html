<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 177 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 177 页/共 1860 页
  </h1>
  <div class="content">
   ○山西巡抚喀尔吉善奏、查明文武属员贤否。得旨。知道了。察吏为安民之本。不可不慎。然又不可因一己之好恶。而定之人臧否。故知人乃最难之事也。　　

○又奏、徐沟县被水饥民。已开仓散赈。其勘不成灾州县有无力贫民。酌借社谷。得旨。知道了。赈恤一事。最为要紧。必当极力查察。无遗无滥。使民皆受实惠。方不愧父母斯民之任也。　　

○甘肃巡抚元展成奏、查勘宁夏惠农渠工程。请俟来岁春融。上紧兴修。详查地利。可得良田三千余顷。以安无业穷民。得旨。知道了。兴水利以尽地利。亦为政之要也。　　

○宁夏将军杜赉奏、查阅官民骑射情形。得旨。知道了。妥为训练。满洲人员。骑射最为紧要。不可废弛。　　

○四川松潘镇总兵潘绍周奏、郭罗克上中二寨土目。不能约束番众。且指示部落。专以抢夺为生。似应量派官兵分别惩创。得旨。是。与提督二臣熟商而行。毋致冒昧偾事。亦不可姑息示弱。将此旨普令伊继善、郑文焕、知之。　　

○广州将军阿尔赛奏、请将原任户部尚书高其焯崇祀贤良祠。得旨。高其倬在朕即位之后。办事不久。曾闻皇考谓其诸凡不肯尽心。不过一乡愿之流而已。即应入祠。督抚岂不奏请。汝不过为汝汉军起见耳。识见甚庸。　　

○新授广西巡抚方显奏、前因患病未能起程。今已痊愈。迅赴广西新任。得旨。汝急公之心甚切。朕实嘉之。但亦应酌量身体。不必勉强也。　　

○云南总督公庆复奏、蒙自县金钗厂铜矿。最为盛旺。今湖北采买滇铜二十余万。应将此项铜觔。令其委员运楚。以充鼓铸。再滇省各厂。惟汤丹最旺。岁产高铜八九百万、及千万斤不等。接近汤丹之多那厂。产铜亦旺。但两厂相连。工匠云集。油米腾贵。现酌将多那一厂。暂为封闭。俟汤丹硐老。再行议开。得旨。所奏俱悉。卿自能办理合宜。可免朕南顾之忧也。　　

○又奏、调剂滇省营伍事宜。一、沿边各隘。从前委有土备、土千、土把、各衔。现在遍行查核。其著有劳绩。及奉法安静者。咨部奖励。不安本分者。分别革究。一、通省营汛沿边口岸。有应添改者。分别题咨。以重边疆。一、各标营书识。共食马粮八十五分。步粮一千二百四十二分。查马粮为步兵进身炎阶。书识人等。惟当拨食步粮。如有人材壮健者。即令充伍。一、从有出师阵亡伤亡兵丁。所遗老亲寡到。及曾经出力告退民丁。酌量于该营公费粮内。每名月给米三斗。一、军装器械俱已修整。各标营火药。亦照例配制。一、督抚二衙门。向拨有步粮九十一分。为各役工食。现在分别考验。堪应差操者。仍准食粮。其不能留伍者。于铜余项下。酌给工食。得旨。具见卿留心地方。所办皆有条。理也。　　

○钦差大臣贵州总督张广泗奏、察看楚省军营情形。因总兵刘策名按兵不动。以致锐气沮丧。现在代为部署。旬日之间。兵威已振。提督杜恺。于一切军机调度。亦未谙悉。臣不得不暂驻军营。妥为办理。俟首凶就缚。即进京陛见。至粤省叛苗。已攻克二十九寨。招抚四十六寨。现在文武和衷、将士戮力。可无他虞。得旨。所奏俱悉。卿不必急欲来京陛见。看来此事尚须妥协办理。即善后事宜。亦并未见有头绪。前已颁钦差关防。庶事权归一。卿可周详妥办。务期万全。以副朕念。至杜恺能胜任与否。卿其据实奏来。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百二十七　　

大清高宗法天隆运至诚先觉体元立极敷文奋武孝慈神圣纯皇帝实录卷之一百二十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五年。庚申。冬。十月。戊戌朔。享太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○颁乾隆六年时宪书。　　

○顺天府行乡饮酒礼。　　

○谕、天津地势低洼。年来屡被水灾。今岁虽有七八分收成。而民力尚未充裕。所有乾隆三年、四年、缓徵之钱粮。若照前议徵收。仍不免拮据。用是特颁谕旨。著将天津所属州县带徵之项。自本年为始。分作五年徵收。以纾民力。　　

○以刑部侍郎常安、为漕运总督。漕运总督托时、为刑部侍郎。　　

○己亥。上启銮。谒泰陵、诣大高殿行礼。　　

○是日、驻跸黄新庄。庚子。奉天将军额尔图奏报、拏获高丽越境男妇询系沿江捕鱼贫民。遭风船坏。上岸觅食者。当为办给冬衣等物。交盛京礼部。转送该国。得旨。所办是。　　

○是日、驻跸半壁店。　　

○辛丑。上具摺。遣内监诣畅春园、问皇太后安。　　

○是日、驻跸五里河。　　

○壬寅。上谒泰陵、未至碑亭。即降舆恸哭。步入隆恩门。诣宝城前行礼。躬奠哀恸。王以下文武官员随行礼。　　

○是日驻跸五里河。　　

○癸卯。谕、前因江南徐州府属之铜、沛、等州县。及海州、赣榆县。本年七月内、偶被水灾。闾阎拮据。所有乾隆三年四年分。带徵漕粮。特颁谕旨、今年仍缓输将。俟辛酉年起、分作五年带徵。以纾民力。近又闻海州所属之沭阳县。今岁虽有七分收成。而三四两年缓徵之漕粮。与现年应徵之项。俱令交纳。以一岁之所入。完三年之额赋。其势亦属难支。用是再降谕旨。除乾隆三年分、折徵正耗米六千四百石有零。随本年漕米、一并徵解。其四年分、正耗米一万一千三百石有零。著于辛酉壬戌两年。分徵带运。庶小民得以从容完纳。不致苦累。可传谕该督抚、即转饬遵行。　　

○是日、驻跸半壁店。　　

○甲辰。上具摺、遣侍卫诣畅春园、问皇太后安。　　

○是日、驻跸黄新庄。　　

○乙巳。上诣畅春园、问皇太后安。　　

○幸圆明园。　　

○户部议覆、前署四川巡抚方显疏报、安县、绵竹、彰明等三县。猝被水灾冲淹人口房屋田禾。应照例分别赈恤。并酌给籽种工本银两等语。均应如所请。至被水男地。难以开耕者。共十八顷四十二亩零原报粮银二十二两六钱。准其开除其尚可开耕田地、十五顷四十九亩零。本年应徵钱粮。亦准暂行蠲缓。得旨依议。速行。　　

○又议、仓场侍郎宗室塞尔赫题覆、部议漕粮经纪、五闸顾用剥船头役令地方官召募一案。内称、向例运役。俱由地方官募送。今船头事同一例。请将通州之石坝里河。普济二闸。大兴县之庆丰、平上、平下三闸。共船头一百名。令各该地方官召募等语。应如所请。务取殷实良民充当。造册报部其白粮经纪、每闸有协运漕粮剥船五只。共船头二十五名。应令一体办理。至工食一项。亦应如所请、于经纪脚价银内。每年每名、扣给银三十五两。从之。　　

○礼部议覆、光禄寺少卿梅珏成奏、请自己未科以前。举人领过盘费、未曾入场者。概免追缴等语。查此项事关奏销。未便漫无区别。应自己未科以前、凡领盘费而人文不到、及文到人不到之举人。令地方官查明、从前实系中途、及到京后、相忧患病。未经呈报者。准其据实咨部。即有实未到京、而本身物故。及委系家贫、力不能完者。亦准咨部豁免。从之。　　

○丙午。谕、据御史观音保、参奏护军统领金柱、于操练护军时。攒凑银钱使用。又护军全保住正在驰射。有鄂伦泰被撞。全保住亦即落马。两人相继伤殒一案。朕即降旨饬查矣。此项攒凑银钱。系为设立官操处所、及教练马步射生疎人等、公事需用。既查无侵蚀入己情弊。至坠马被撞。事属偶然。岂有因此、遂停操演之理。因思习练骑射。乃兵丁要务。倘使技艺生疎。不肯勤习。该管官又复不加教练。非特无长进之日、势必渐就废弛。纵不由该管上司攒凑公项。伊等自行操演。一切制备弓箭。雇赁马匹。岂竟毫无需费耶。与其独自演习。无人指教。仍不免费钱。曷若由上司设法。量为攒凑。定立公所。既有分应管教之人。且使庸惰兵丁。皆得互相鼓励。随同习学。若以期望各兵技艺长进之事。稍有坐扣银项。即指为敛集众赀。予该管官议处。将来伊等畏避处分。不认真训兵。愈至各兵懒隋不堪。渐且习为下流矣。护军统领金柱等、著免其交部议处。仍著通行晓谕八旗。加意训练兵丁。勿得藉端滥派。私肥己橐。设有弊端。一经查出。必将该管官员等、从重治罪。　　

○调兵部侍郎阿里衮、为户部侍郎。起革职两广总督鄂弥达、为兵部侍郎。以原任山西巡抚觉罗石麟、为内阁学士兼礼部侍郎。　　

○丁未。大学士等议覆、云南总督公庆复奏、探闻安南陪臣郑姓。废立改元。该国叛乱四起。皆以兴黎灭郑为名。黎氏系我朝贡臣。请行文诘询缘由。责以大义。使逆臣知所畏忌等语。查郑姓专横已久。今复擅行废立。义当诘责。但此事虚实未审。又不知新立者系旧王何人。纵行文该国。而回文仍出郑手。谅必托辞诿卸。且一经诘责。通国皆知。即郑姓暂缓逆谋。而灭郑为名者。必将纷纷请兵。转恐难以猝应。应俟撰国将废立缘由、奏闻请封之时。然后酌其情事。慎重办理。从之。　　

○又议覆、云南总督公庆复奏、审拟交贼矣长等一案。请将为首之矣长、为从之雷侯等。附和之翁丁等。酌发广东、贵州、四川、安插。余犯分别发落等语。查矣长一犯。起事投诚各缘由。久经奏明在案。自应如所拟完结。但贵州与云南连界。与伊等故土犹近。应令分发川广。交该管官严加约束。从之。　　

○大学士等议覆、云南总督公庆复奏、擦哇陇头人桑阿到汛。口称三艾营官。欲点三路土兵。往攻＜?犭怒＞子。与阿墩子汛官借路等语。查＜?犭怒＞子与三艾土番仇杀。乃属外夷常事。今桑阿口称、三艾营官写信报与藏王。藏王回信。教三路出兵、往攻＜?犭怒＞子。窃思该土番等。皆隶西藏管辖。如果报与藏王。则颇罗鼐自应奏闻。且土目三路点兵三千余名。其势甚张。即驻藏副都统纪山、亦应闻知。而至今未具奏者。或系土番等诈谩之语。亦未可定。今该督以事属有因。派拨官兵五百名。带同土练人。添防沿边内地、紧要卡隘。分别堵御。并令副参大员、亲赴督率。办理俱属妥协。总之内地所属边境、应防各隘。均宜不时侦探。毋得容伊透越。不独阿墩子一汛。因曾经借路、为当防范也。臣等并行文郡王颇罗鼐等。令将实在情节。确探奏闻。从之。　　

○戊申。上诣畅春园、问皇太后安。　　

○大学士等议覆、定边副将军额驸策凌、及扎萨克等、奏覆彻兵防守事宜。查现在军营兵五千。俱应彻回。内东三省二千。牧厂五百。又塔米尔、鄂尔昆守城、直隶山西绿旗兵一千。俱系乾隆三年到彼。应令于明春起程。其呼伦贝尔兵一千。察哈尔兵一千五百。又济尔玛台种地、宣化大同绿旗兵六百。今年始至。应令于明秋起程。至所奏防守事宜。据四部落会议。旧设卡伦。及接续卡伦之三路台站。仍令原驻台吉官员管辖外。其驻防乌里雅苏台等处之喀尔喀兵一千。系与准噶尔接界。备略地守卡探信之用。请仍派参赞贝勒、公、扎萨克台吉、统领驻劄。鄂尔昆等处驻防兵、应增五百。共一千名。酌派扎萨克官员管理驻劄。其防秋操练兵三千名。仍令于秋令。在鄂尔昆驻劄三月。喀尔喀三副将军、及众扎萨克、豫备兵一万名。仍令于游牧处。按时行围操练。派大臣查阅器械。至拨索伦乌喇齐兵、挈眷久驻之处。恐蒙古既乏米粮。又携家散处。有事调发。反多牵掣。似属未便等语。均应如所请。至巡守卡伦。乞派内地侍卫驻劄之处。查该处既尽彻内兵。请并用蒙古人。得旨、额驸策凌、喀尔喀王扎萨克等。议彻内地兵用喀尔喀兵。驻防哨探。但喀尔喀兵。断不可无总管办事之人。仍著额驸策凌督率军务。至佐领额驸、捍卫游牧。查点器械。整饬军容等事。尚需大员。仍照旧例。自京师派二员前往、更换驻防。令伊等亦得学习用兵之道。再鄂尔昆、乌里雅苏台、二处卡伦。若用喀尔喀兵驻防。伊等既离本游牧处。若不给资粮。将何所倚赖。其如何酌给之处。著军机大臣一并议奏、　　

○吏部议覆、御史书山奏称、议处官员。有例无正文、而旁引比照者。请令全叙例文、毋许增删滋弊等语。查比照既非正条。引用易于两可。应如该御史所请。或用一段。或引全条。均令装叙原文。不许少有增删。如有难于比照者。另议请旨。至纂修则例衙门。引例比照。有例文不能该括者。即仿照律文小注。指实注释。使引用者、不得通融假借。从之。　　

○又议覆、御史陈治滋奏、前三门内。各城经管地界。向无经制巡役。嗣后拏获赌博等案。请免司坊官处分等语。查内城地方。系提督衙门。设有兵役巡查。专责不在五城。应如所请。除相验不实、仍照例参处外。其赌博逃盗等案。准其宽免。从之。　　

○刑部议覆、护山东巡抚布政使魏定国奏、东省解部赃赎、及咨追亏空赔补等项、所收补平饭银。历任未经报部。请嗣后令照正额完纳等语。查赃罚例不加耗。今所加平饭。恐有借端苛索情弊。应如所请豁除。从之。　　

○己酉。训诸臣研精理学。谕、朕命翰詹科道诸臣。每日进呈经史讲义。原欲探圣贤之精蕴。为致治宁人之本。道统学术。无所不该。亦无往不贯。而两年来、诸臣条举经史。各就所见为说。而未有将宋儒性理诸书、切实敷陈。与儒先相表里者。盖近来留意词章之学者。尚不乏人。而究心理学者盖鲜。印诸臣亦有于讲章中、系以箴铭者。古人鉴槃几杖。有箴有铭。其文也。即其道也。今则以词藻相尚。不过为应制之具。是岐道与文而二之矣。总因居恒肄业。未曾于宋儒之书、沉潜往复。体之身心。以求圣贤之道。故其见于议论、止于如此。夫治统原于道统。学不正、则道不明。有宋周程张朱子。于天人性命大本大原之所在。与夫用功节目之详。得孔孟之心传。而于理欲公私义利之界。辨之至明。循之则为君子。悖之则为小人。为国家者。由之则治。失之则乱。实有禆于化民成俗、脩己治人之要。所谓入圣之阶梯。求道之涂辙也。学者精察而力行之。则蕴之为德行。学皆实学。行之为事业。治皆实功。此宋儒之书。所以有功后学。不可不讲明而切究之也。今之议经者。间或援引汉唐笺疏之说。夫典章制度。汉唐诸儒。有所传述考据。固不可废。而经术之精微。必得宋儒参考而阐发之。然后圣人之微言大义。如揭日月而行也。惟是讲学之人。有诚有伪。诚者不可多得。而伪者托于道德性命之说、欺世盗名。渐启标榜门户之害。此朕所深知。亦朕所深恶。然不可以伪托者获罪于名教。遂置理学于不事。此何异于因噎而废食乎。盖为己为人之分。自孔子时。早已明辨而戒之。学者正当持择审处。存诚去伪。毋蹈徇外骛名之陋习。崇正学、则可以得醇儒。正人心。厚风俗。培养国家之元气。所系綦重。非徒口耳之勤近功小补之术也。朕愿诸臣研精宋儒之书、以上溯六经之阃奥。涵泳从容。优游渐渍。知为灼知。得为实得。明体达用、以为启沃之资。治心修身、以端教化之本。将国家收端人正士之用。而儒先性命道德之旨。有功于世道人心者。显著于家国天下。朕于诸臣有厚望焉。　　

○又谕、现在军营无事。著额驸策凌、将诸事办理妥协。即于岁暮。驰驿来京。其印务、交阿岱暂行署理。　　

○大学士赵国麟等。议覆检讨夏之蓉、进呈经史内称、学官课士。请仿宋胡瑗经义治事斋例。详明规制。严立劝惩诸条。查系前管国子监事孙嘉淦等所奏准举行者。毋庸再议。惟各省选拔贡生、及选举优生、不无冒滥。应令该学政。严加考试。务拔真才。得旨、依议。成均课士之道。惟贵躬行实践。不在多立科条。大学士赵国麟等所奏经义治事诸款。皆从前孙嘉淦所奏准者。若果实力奉行。自能成才育德。有裨学校。如徒视为具文。虽再增条款。又复何补。是惟在国子诸生、自知黾勉。则古称先。务为明体达用之儒。角役役于禄位功名之念。而司训课之责者。又复善为诱掖。切加劝惩。则辟雍钟鼓。教化聿兴。而圭璋特达之士。亦从此辈出矣。　　

○户部议覆、原署广西巡抚安图疏称、苍梧县金盘岭金矿。近年出砂甚少。商本不敷。官课无出。应准暂行封闭。从之。
  </div>
  <div class="pagination">
   <a href="清实录乾隆朝实录_page176.html">
    上一页
   </a>
   <span>
    ...
   </span>
   <a href="清实录乾隆朝实录_page172.html">
    172
   </a>
   <a href="清实录乾隆朝实录_page173.html">
    173
   </a>
   <a href="清实录乾隆朝实录_page174.html">
    174
   </a>
   <a href="清实录乾隆朝实录_page175.html">
    175
   </a>
   <a href="清实录乾隆朝实录_page176.html">
    176
   </a>
   <span class="current-page">
    177
   </span>
   <a href="清实录乾隆朝实录_page178.html">
    178
   </a>
   <a href="清实录乾隆朝实录_page179.html">
    179
   </a>
   <a href="清实录乾隆朝实录_page180.html">
    180
   </a>
   <a href="清实录乾隆朝实录_page181.html">
    181
   </a>
   <a href="清实录乾隆朝实录_page182.html">
    182
   </a>
   <span>
    ...
   </span>
   <a href="清实录乾隆朝实录_page178.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
