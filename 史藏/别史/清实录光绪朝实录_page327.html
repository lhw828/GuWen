<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 327 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 327 页/共 1316 页</h1>
    <div class="content">
荣月日副总裁唐月日　　

宗室宝恭阅七月初八日　　

陈恭阅三签十一月十四日　　

熙月日　　

郭恭阅九月十一日　　

宗室麒月日蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之一百八十三　　

光绪十年。甲申。五月。乙亥朔。上诣长春宫问慈禧端佑康颐昭豫庄诚皇太后安。至癸卯皆如之。内记注　　

○谕内阁、户部奏、筹议云南矿务。请饬即时开采一摺。云南素产五金。乃天地自然之利。铜政关系钱法。运京鼓铸具有成规。此外金银铅锡各矿。均应广为开采。以裕利源。上年叠据岑毓英等奏定章程。并拟招集商本。次第兴办。节经饬令实心经理。该督抚筹画有年。当已渐有起色。现在岑毓英驻扎边关。一切应办事宜。张凯嵩责无旁贷。著即遴选廉干之员。广集商力及时开采。力杜因循侵渔积习。以期无弊不革。有利必兴。国家度支有常。从不轻于言利。此乃因地之利以为民用。惟不弃货于地。庶可藏富于民。该督抚当仰体朝廷实事求是之至意。大加开拓。实力奉行。并将近来采办情形先行据实具奏。现月　　

○又谕、内阁学士尚贤奏、已故候补副将姚怀德。前在奉天练兵剿贼。叠著战功恳准附祀文祥等祠。并将事迹宣付史馆一摺。著该衙门议奏。现月　　

○谕军机大臣等、前据吴大澂奏、统率调防各营启程赴津。尚留马队五营。步队八营。暂归吉林将军节制等语。现在吴大澂会办北洋事宜。所有甯古塔等处事宜。著统归希元督办。其留防马步队各营。及副将吴永敖、所招开垦地亩屯兵。即著希元认真训练。毋稍疏懈。垦地屯兵。尤须严加督饬。务使兵民相安。毋任滋事。吴大澂前刻督办甯古塔等处事宜关防。著即销毁。将此各谕令知之。现月　　

○又谕、有人奏、奉天吏治日坏。请饬该将军府尹、于文武各官。分别举劾。营务处、发审局、向以锻练周内为能。请除积弊等语。州县为亲民之官。武职有整顿旗务。缉捕盗匪之责。各该员弁。如果操守廉洁。办事实心。自可择尤酌保。俾资观感。傥有贪劣昭著者。亦当从严□□□尔□办。以儆效尤。营务处缉盗是其专责。何得于寻常案件。派兵滋扰。贻害闾阎。谳局委员于派审各案。尤应秉公讯办。务得其平。以上各节。著庆裕、裕长、悉心体察。认真妥办。总期吏治民风。日有起色。是为至要。至所请禁止武职问案之处。著查明奉天向章酌度办理。原片著钞给阅看。将此各谕令知之。现月　　

○又谕、本日据徐延旭奏、思恩县革生莫梦弼聚众滋事。已攻破才院、百福、两村等语。莫梦弼系一越狱逃犯。如果及时严拏。无难弋获。何至任其纠众肆扰猖獗至此。该地方文武捕拏不力。实堪痛恨。前已派李秉衡、苏元春、带兵进剿。潘鼎新务当饬令认真摉剿。迅速扑灭。以清内患。傥再任令蔓延。定当从重治罪。不稍宽贷。将此由五百里谕令知之。现月　　

○又谕、连明奏、奉传活计。请展限期。并请饬筹款项一摺。此次传办活计。据称估需银二十万两。仅解到银一万两。不敷甚钜。势难依限解交等语。著准其暂行展缓。惟此项活计。系属要需。亟应赶办。所有前项未解料工银两。著刘秉璋即饬藩运各司等。赶紧如数拨解。俾资织办。毋稍迟延。将此谕知刘秉璋、并传谕连明知之。现月　　

○又谕、前因福建海疆紧要。谕令张佩纶前往会办。以资整顿。该督抚有地方应办事务。所有该省濒海各处。张佩纶抵闽后。自当周历巡查。会商该将军督抚妥筹布置。期于周密。台湾孤悬海外。久为外人所垂涎。一切防守事宜。尤应切实筹画。叠据有人奏称该处镇道意见不合。恐滋贻误。业经何璟等、将吴光亮调省委用。并委杨在元署理台湾镇篆。刘璈办理地方要务。能否合宜。杨在元是否得力。现驻该处各营。是否劲旅。该处矿务。应如何开办。俾资应用之处。均著详筹具奏。至船政为自强之一端。总期制造日精。而经费仍归核实。庶几持久利用。饷不虚糜。本日据何如璋奏、添机扩厂建隖开矿。及增造铁甲船各条。并著悉心筹商。奏明办理。何如璋原奏著钞给阅看。将此谕令知之。洋务　　

○又谕、徐延旭奏、克复太原。商办滇营军装。并招集义勇。暨擒斩匪首。请将出力员弁存奖各摺片。滇粤两军。各驻关外。均应声息相通。太原宣光一带。何路可以运解军装。互通文报。著潘鼎新派员侦探。迅速办理。徐延旭先后所招越人头目及义勇。究竟共有若干。据奏殊未明晰。越南教民最多。此等义勇留之营中。恐难妥帖。潘鼎新务当确查人数。斟酌应留与否。熟筹妥办。并懔遵叠次谕旨。将徐延旭所部各营。分别撤留。竭力整顿。匪徒李亚生是否著名首逆。徐延旭请将擒斩出力员弁存记汇奖之处。并著潘鼎新查明具奏。将此由五百里谕令知之。洋务　　

○工部左侍郎孙毓汶奏、恳辞在军机大臣上学习行走恩命。得旨、孙毓汶著俟差竣回京后。即行入直。毋庸固辞。摺包　　

○广西巡抚徐延旭奏、臬司李秉衡添募营勇。驰往南甯布置后路事宜。下部知之。摺包　　

○总理各国事务衙门奏、朝鲜国王现遵奏定章程。派员驻扎天津。照料朝鲜商民。报闻。摺包　　

○赏载绶、毓秀、荣兆、锦良、文海三等侍卫。松连、金山、忠福四等侍卫。英启、恒通蓝翎侍卫。均在大门上行走。明发　　

○赏德国署使臣谭敦邦、日国署使臣吴礼巴等宝星。摺包　　

○丙子。以节逾小满。雨泽未渥。上复诣大高殿祈祷行礼。　　

○派惇亲王奕誴诣时应宫。贝勒载澂诣昭显庙。贝勒载滢诣宣仁庙。镇国公奕谟诣凝和庙拈香。内记注　　

○谕内阁、丁宝桢奏、请将擅挪公款之知县革职等语。四川南部县知县张宗瀛、于徵存公款。擅自提用。亟应彻底查究。张宗瀛著先行革职。交该督提同丁书究明挪用款项。有无侵亏情弊。从严审办。以肃官方。现月　　

○谕军机大臣等、丁宝桢奏、西藏喇嘛抢掠巴勒布商民一案。催令丁士彬速往查办等语。丁宝桢以此案延宕已久。恐起戎机。又恐该国有从旁构煽之人。更虞日久生变。一面照会廓尔喀国王。安抚商民。静候查办。一面催令丁士彬起程。所办尚妥。番众被劫多家。为数甚钜。必须秉公办理。方足以服其心。该喇嘛恃强横行。并应剀切开导。训其桀骜之气。事关中外交涉。尤宜迅速办竣。以免别生枝节。著丁宝桢传知丁士彬星驰前往。克日抵藏。悉心筹办。务臻妥善。应如何酌定银数。由川省先行垫给。藏中分年归款之处。并著该督懔遵前旨。妥筹具奏。将此由五百里谕令知之。现月　　

○又谕、曾国荃奏、遵旨筹办防务。布置水陆要隘。并拟派李成谋总统兵轮船。以备战守一摺。曾国荃出省察看沿江形势。督饬水陆各军。布置防守。览奏各节。尚属周密。即著该署督随时妥为经理。以副委任毋稍疏懈据称李朝斌管辖三镇。公事极繁。督率兵轮。势难兼顾。李成谋熟悉水操战具。拟将江南可以备战之轮船。悉归总统。必有起色等语。所筹亦是。著照所请。即派李成谋接统兵轮船。责成该提督认真训练。俾成劲旅。期于有备无患。将此由四百里谕令知之。洋务　　

○署两江总督曾国荃奏、前南洋大臣左宗棠订购德国船炮等价。请借出使经费拨还。下所司议。寻会奏、应准其暂借六十万两。以济急用。仍限定三年。无论何项。由南洋照数拨还。从之。摺包　　

○以捐助赈银予山西闻喜县节妇任高氏建坊。摺包　　

○丁丑。孝诚仁皇后忌辰。遣官祭景陵。　　

○谕内阁、徐桐、薛允升奏、审明奉天金州厅命盗各案。分别定拟。并查明革员有意讳匿。请旨严惩一摺。所有金州厅王盛公等三案。著刑部核议具奏。金州厅同知佛宝。于人命重案。迟至一月有余。始行相验。并将各案任意延阁。匿不禀报。在逃要犯。亦未上紧缉拏。殊属荒谬。佛宝业经革职。著永不叙用。以示惩儆。现月　　

○又谕、徐桐、薛允升奏、奉天东边道有练兵筹饷之责。及兼管中江通商事务。员缺紧要。可否令该将军等、会同北洋大臣。于奉天直隶两省实缺知府及候补道员内拣选请补。抑或特旨＜闲＞放等语。著吏部议奏。现月　　

○又谕、御史恩隆奏、盗案甚多。请饬严查保甲一摺。近来京师及附近地方。抢劫之案。层见叠出。总由平日巡缉不严。以致奸宄易于溷迹。甚至窝藏盗贼。包庇分赃。地方官漫无觉察。殊属不成事体。著步军统领衙门、顺天府、五城御史、督饬所属举行保甲。认真稽查。毋得有名无实。视为具文。傥该员弁等并不实力奉行。即著奏□□□尔□惩办。现月　　

○谕军机大臣等、有人奏、前三门外。中城地面。有白绫会名曰在礼。其著名者。活阎罗王宾斋即王六。地里鬼文连。王三即大刀王顺。小霸王田顺即小田。屡拏未获。现在前门外大戚家胡同开设烟馆。暗聚匪棍。又有东四牌楼之那开氏、毛松子、程宝田、专以诬控诈索为生。又京南于发地方。有回民温显荣、丁庆、冒充捕役。豢养盗贼请饬拏办等语。著步军统领衙门、顺天府、五城御史、查明王宾斋等。如果实系匪徒。即行严拏务获究办。以靖地方。原片均著钞给阅看。将此各谕令知之。现月　　

○云南巡抚唐炯奏、缅属夷匪败溃。腾越永昌一带。沿边解严。仍饬团结滇土民练。联络野人。以免煽动。报闻。摺包　　

○戊寅。谕军机大臣等、吴大澂现在会办北洋事宜。该京卿前练各营。尚有马队五营。步队八营。留驻吉林。所有甯古塔等处事宜。昨已谕令希元督办。惟吴大澂前办各事。未竟之绪尚多。马步各营。必须统领得人。吴永敖所招垦地屯兵。尤系经久之计。珲春等处。与俄境接壤。常有交涉事件。关系极为紧要。希元相距较远。恐有鞭长莫及之虞。非有熟悉洋情能持大体之员。驻扎办理。不足弭外患而固边防。李鸿章素称知人。且于吉林等处情形。均所深悉。著遴选堪以接统兵勇。谙练边务之人。切实保奏。听候＜闲＞用。将此谕令知之。现月　　

○又谕、翰林院侍读王邦玺奏、上海所刻申报。往往指摘时政。妄肆讥评。淆乱贤否。颠倒是非。并将军营密奏摺件。闲或登列。闻操笔者为中华失志之士绅。请饬防禁等语。申报谣言惑众。颇为风俗人心之害。前年二月闲。曾谕令左宗棠禁止。迄今未据覆陈办法。兹又据王邦玺力言其弊。应如何设法严禁之处。著曾国荃、卫荣光斟酌情形。妥筹办理。将此各谕令知之。现月　　

○赏署都察院左副都御史翰林院侍讲学士张佩纶三品卿衔。会办福建海疆事宜。以通政使司副使胡瑞澜署都察院左副都御史。现月　　

○己卯。云贵总督岑毓英奏、官军撤回大滩、保胜河口、河阳等处布置防守。并恳辞节制重任。得旨、岑毓英务当督饬滇省各营。妥为扼扎。认真训练。以备不虞。粤楚各军现在相距较远。即著毋庸节制。摺包　　

○又奏、遣撤补用道岑毓宝召募各营。下部知之。摺包　　

○壬午。谕内阁、顺天府府丞杨颐奏、顺天府属营兵考试。籍贯不清。请饬申明定例一摺。冒籍考试。例禁綦严。自应恪遵办理。岂容不肖营官。徇私得贿。滥行送考。致滋弊窦。应如何明定处分章程之处。著兵部议奏。现月　　

○又谕、陈士杰奏□□□尔□庸劣不职各员等语。山东试用盐大使张谦、偷安误工。试用典史陈擢、妄诞浮华。试用巡检戴润璜、嗜好甚深。均著即行革职。以肃官方。现月　　

○谕军机大臣等、周德润奏、滇粤当筹善后。法人以保护中国边境为词。意欲借为瓯脱。屯兵观衅。请于分界前先扼其要等语。法越构衅。现经李鸿章与法酋议有＜闲＞明条款。虽据声称不入云南。然此后滇粤边境。均应豫为布置。以峻防闲。广西广东水陆各隘。究以何处为最要。云南将来有边外互市之事。尤须扼定界限。自固藩篱。应如何驻扎重镇。增备船炮。训练营伍。全在该督抚相度地势先事绸缪。著张树声、张之洞、岑毓英、倪文蔚、潘鼎新、张凯嵩、各就该省形势。切实筹画。奏明办理。如有周德润陈奏所未及者。该督抚亦当各抒所见。竭力筹办。以臻周密。原摺均著摘钞给与阅看。将此由四百里谕知张树声、岑毓英、倪文蔚、潘鼎新、张凯嵩、并谕令张之洞知之。洋务　　

○又谕、周德润奏、北洋所辖烟台、登莱、大沽、北塘各口。为近京险要之区。驻津者当以全力捍之。若兼营辽海。实恐鞭长莫及。可否即饬吴大澂分驻奉天海口。密顾京师后路等语。北洋大臣所辖地方辽阔。吴大澂应否于奉天海口择要驻扎之处。著李鸿章会商该京卿、妥为筹画奏明办理。原摺均著摘钞给与阅看。将此各谕令知之。洋务　　

○山东巡抚陈士杰奏、兖州镇总兵全祖凯。自募亲军营成军。驰赴烟台扼扎。下部知之。摺包　　

○以捐助赈银。予刑部员外郎渠源浈。记名提督左宝贵等、为其父母建坊。摺包　　

○旌表节妇湖南清泉县马袁氏、谷傅氏、姚张氏、谷刘氏、烈妇衡阳县邹江氏。摺包　　

○癸未。谕内阁、御史文敬等奏、甲米入城迟延。请杜弊端一摺。城外各仓开放甲米。出仓到门。向有一定时刻。岂容任意迟延。据奏近来竟有迟至酉戌刻。米车始行到门实属不成事体。著仓场侍郎各旗都统。严饬各仓暨各旗员弁。领放甲米。务当遵照限定时刻办理。如果有意迟逾。即著据实□□□尔□奏。现月　　

○谕军机大臣等、抽查漕粮御史春长等奏本届江浙漕粮未能一律乾洁。近日米复潮涨。讯据经纪等供称。想系由津抵坝拨船所致。请旨饬查等语。漕粮为天庾正供。岂容稍滋弊窦。本届运到之米。究竟因何潮湿。供词殊属游移。亟应查明究办。以重仓储。著锡珍、游百川、将该御史等所陈情弊。确切查究。照例惩办。原摺均著钞给阅看。将此各谕令知之。寻奏、遵查江浙漕粮潮湿情形。密饬江浙粮道查拏舞弊船户。并应如何设法除弊。确切详覆。得旨、著俟该粮道等详覆后。由兴廉、游百川、悉心查核。妥议章程。奏明办理现月又谕、翰林院侍读龙湛霖奏、招商开矿。酌拟章程请饬部妥议一摺。著户部议奏。现月　　

○山东巡抚陈士杰奏、精健等营。添设炮队。又奏兰山、郯城、费县、向有勇丁。请暂缓裁撤。均下部知之。摺包　　
</div>
    <div class="pagination">
<a href="清实录光绪朝实录_page326.html">上一页</a><span>...</span><a href="清实录光绪朝实录_page322.html">322</a><a href="清实录光绪朝实录_page323.html">323</a><a href="清实录光绪朝实录_page324.html">324</a><a href="清实录光绪朝实录_page325.html">325</a><a href="清实录光绪朝实录_page326.html">326</a><span class="current-page">327</span><a href="清实录光绪朝实录_page328.html">328</a><a href="清实录光绪朝实录_page329.html">329</a><a href="清实录光绪朝实录_page330.html">330</a><a href="清实录光绪朝实录_page331.html">331</a><a href="清实录光绪朝实录_page332.html">332</a><span>...</span><a href="清实录光绪朝实录_page328.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
