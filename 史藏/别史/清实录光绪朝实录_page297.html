<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 297 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 297 页/共 1316 页</h1>
    <div class="content">
帮总纂官程棫林恭辑监修总裁世恭阅四月十八日正总裁那恭阅八月十七日专司藳本陆恭覆阅壬子十二月初六日

　　

徐恭阅一签十一月十六日　　

荣月日副总裁唐月日　　

宗室宝恭阅六月二十七日　　

陈恭阅三签十一月初七日　　

熙月日　　

郭恭阅八月十八日　　

宗室麒月日蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之一百六十七　　

光绪九年。癸未。七月。甲午。谕内阁。刑部奏、遵旨定拟太监王来禾罪名一摺。王来禾著贷其一死。发往黑龙江永远监禁。遇赦不赦。此系法外施恩。嗣后太监、如再犯偷窃之案。定当执法严惩。勿谓宽典可幸邀也。现月　　

○署直隶总督李鸿章奏、请将已革江西南赣镇总兵王永胜留营效力。得旨。王永胜系因狎优饮酒。营务废弛。革职永不叙用之员。情节较重。所请著不准行。摺包　　

○乙未。文宗显皇帝忌辰。上诣奉先殿寿皇殿行礼。遣官祭定陵。外

记注摺包

　　

○丙申。谕内阁。翰林院侍读盛昱奏、兵部尚书彭玉麟奉命数月。延不到任。该尚书抗诏鸣高。不足励仕途退让之风。反以开功臣骄蹇之渐。请饬迅速来京等语。前据彭玉麟奏请收回成命。当降旨谕令该尚书俟病体稍愈。即行来京。日久未据奏报北上。该尚书当已就痊。著遵前旨即行来京。毋再迟延。现月　　

○谕军机大臣等。御史李鸿逵奏、灾区徵收钱粮。宜分别变通一摺。据称各省钱粮。例定春闲开徵。五月完半。灾歉之区。自应分别办理。乃有不察灾区。一体于春闲起徵。州县自顾考成。不惜小民生计。甚或奸书蠹役。串通垫纳。重利取偿等语。本年直隶、山东、水灾甚重。所有被灾地方。应徵钱粮。著李鸿章、陈士杰、体察情形。应如何分别变通之处。即行奏明办理。各州县如有前项情事。即行严□□□尔

□。另片奏、各州县有业将被灾乡庄图社勘明。应行蠲缓。并不依限造报。纵令书差催徵比纳。延至□山戊不□暮。始将徵收未完之数。详请蠲缓等语。著李鸿章等、查明应行蠲缓地方。即将本年应徵钱粮。奏请分别蠲缓。不得任令属吏蒙混徵收。原摺片均著钞给阅看。将此各谕令知之。现月　　

○又谕、翰林院侍读盛昱奏、金满已准投诚。请查照嘉庆年闲甯陕叛兵成案办理一摺。金满扰害有年。本属罪不容诛。前据何璟等奏、该匪悔罪投诚。由台州绅士禀请具奏乞恩。当降旨从宽免死。准其留营效力。兹据该侍读奏称金满狼子野心。岂能安静。不出两年。必将为变等语。著责成何璟、刘秉璋、严加约束。随时查察。如再有不法情事。即行就地正法。傥漫不经心。姑息养痈。复滋事端。恐该督抚不能当此重咎也。原摺著钞给阅看。将此各谕令知之。现月　　

○又谕。御史黄兆柽奏、现在湖北江堤溃决。蕲州等处、江水漫溢等语。该处堤工溃溢情形。未据奏报。著涂宗瀛、卞宝第、彭祖贤、迅速查明具奏。将此各谕令知之。现月　　

○又谕。倪文蔚奏、复陈近日边报。暨增军提饷情形一摺。法人现在添兵赴越。意图报复。在防官军。自宜严申儆备。倪文蔚、徐延旭、仍当懔遵叠次谕旨。将防务稳慎办理。内固封守。外弭衅端。不得稍涉疏懈。至所需饷项。前又有旨续拨广东应解京饷银二十万两。该抚等即行提解应用。以资接济。将此由五百里密谕倪文蔚、并传谕徐延旭知之。洋务　　

○察看山东黄河仓场侍郎游百川等奏、山东被灾各属。散放普赈办理情形。得旨。游百川等务当督饬官绅核实散放。务使实惠及民。毋任稍滋弊端。摺包　　

○以降调前户部尚书景廉为内阁学士。兼礼部侍郎衔。现月　　

○以署巴里坤领队大臣恩泽为吉林副都统。未到任前。以将军希元兼署。明发　　

○以太常寺少卿明桂为太仆寺卿。朱签　　

○旌表办团阵亡江苏金匮县文童顾浚、暨捐躯殉节、其妻卜氏。摺包　　

○旌表办团阵亡江苏常熟县外委萧翼骏、暨捐躯殉节其母叶氏、安徽绩溪县训导沉练妻陈氏。现月　　

○丁酉。谕内阁。毓橚等奏、应行即修工程。请派大臣查验一摺。昭西陵隆恩殿等处工程。现有渗漏坍损情形。孝陵大碑楼垂脊被风刮落。伤损檐瓦。著派景善前往。一并敬谨查勘具奏。现月　　

○又谕。毓橚等奏、上年因修永济仓廒。奏准由直隶藩库借拨银六千七百四十四两零、以备工需。仅领到银二千两。请饬全数拨发等语。该处仓廒现在尚未竣工。需款甚亟。著李鸿章饬令藩司迅将欠发银两。无论何款。先行全数拨发。俾资应用。现月　　

○谕军机大臣等。黄体芳奏、在籍道员把持童试。承审官过涉含糊。请饬核议一摺。据称宝应童生朱昭煌等。呈控王寿民冒考一案。在籍候补道朱寿镛阴主其事。业据承审官会讯详覆。意在袒护乡绅。开脱讼棍等语。著左宗棠、卫荣光、将此案确切查明。核议具奏。原摺著钞给阅看。将此各谕令知之。现月　　

○戊戌。谕内阁。前据已革御史载彩、大理寺少卿刘绪、先后奏□□□尔□呼兰协领巴彦孟库于垦地一案。设局敛资。恣意诛求各节。当谕令文绪确查具奏。业据奏请将巴彦孟库先行解任。归案质讯。兹据文绪等奏称、究出已革乡约潘廷思、于光绪五年九月闲。敛钱进京。面见御史英俊、交付银两。商办条奏。并有部书金姓设法求免花利各事。民人张作霖呈出信件。附有英俊奏底。核与六年九月闲、该御史奏请查办开禁通肯荒场、钞给定安阅看之件相符等语。案关言官得贿句串。亟应彻底根究。著刑部于此案要犯潘廷思等解到时。确切严讯。据实具奏。休致御史英俊。著该旗即行看管。听候质讯。载彩、刘绪、有无别项情节。并著听候传质。现月　　

○谕军机大臣等。都察院奏。代递教习王开运奏东省叠被水灾。敬陈管见。并图呈览一摺。山东河务紧要。叠经谕令游百川等妥筹疏浚。该教习所陈调集营勇。兴工挑穵河内泥沙。仍就民埝加堤建闸。开沟蓄洩。险要用甎堵砌。沿河植柳护堤各条。是否可行。著游百川、陈士杰、酌度情形。奏明办理。原摺均著钞给阅看。图二件并发。将此各谕令知之。寻会奏、遵查徵调营勇。易滋纷扰。不如招集民夫、挑土为便。机器穵泥。似较省工。未经试用。未敢遽行奏陈。建闸开沟。于北方不甚相宜。似可毋庸置议。抛甎堵砌。不如秸料便宜。并足抵御盛涨。至植柳护堤。贾庄诸处。已办有成效。自应遵照办理。报闻。摺包　　

○又谕。左宗棠奏、敬筹应办边务情形一摺。所陈边防事宜。拟饬王德榜侦探法越情形。再饬调募广勇数营。驻扎滇南粤西边界。并在广东捐输筹饷等语。自系为防务尚未就绪起见。惟现在滇粤边界。均有重兵扼扎。布置尚属周密。叠经户部于四川广东等省筹给饷需。已敷各营之用。该督所筹募营筹款各节。著听候谕旨遵行。将此由五百里谕令知之。洋务　　

○出使俄英法国大臣左副都御史曾纪泽奏、遵旨与俄国外部商议新疆南段中俄界务情形。下所司知之。摺包　　

○两江总督左宗棠奏、江甯织造奉旨传办衣料等项。数繁费重。请饬核减。并指拨有著的款。得旨。所有传办之件。已经核减。由造办处传知矣。摺包　　

○署黑龙江将军文绪等奏、出征官兵带来民丁。无籍可归。请援案编入官屯管束。下部知之。摺包　　

○旌表割臂疗亲。直隶天津县江西彭泽县知县张凤辉孙女。署抚州府经历张棠女张玉贞。摺包　　

○庚子。谕军机大臣等。卞宝第奏、先后拏获会匪正法各摺片。匪首易泷泉胡连等。潜行纠党。谋为不轨。经该地方文武拏获讯明正法。其在逃之罗子香、张先春、杨松、和尚魏茂昌等。著涂宗瀛、卞宝第、彭祖贤、潘鼎新、督饬所属一体严密查拏。务获究办。毋任漏网。并饬令该地方官随时稽查防范。以靖闾阎。不得稍涉疏懈。出力之提督王永章、总兵樊本德、蒋其顺、副将陈登科、均著交部议叙。将此各谕令知之。现月　　

○以讲学笃行。赏湖北叠山书院山长万斛泉国子监博士衔。摺包　　

○以有功桑梓。追予故两广盐运使段起、于湖南原籍建立专祠。摺包　　

○辛丑。督办新疆军务通政使刘锦棠奏、甘肃关外各军支发各项章程。请饬部立案。下部知之。摺包　　

○予积劳病故。福建总兵郑荣勋、恤典如例。摺包　　

○壬寅。谕内阁。科道为朝廷耳目之官。补阙拾遗。是其专责。应如何砥厉廉隅。束身自爱。兹据御史刘恩溥奏、满汉科道、贤否不齐。难保无宵小私作摺底。藉名撞骗等语。此风断不可长。嗣后如有携带摺底。向人恐吓者。准将原人原稿扣住。立即送交该地方官从严究办。以儆刁风。该科道等亦当各加慎密。自顾声名。庶不致为旁人所影射也。现

月

　　

○又谕。京师自前月以来。雨水过多。物价昂贵。兵民人等生计维艰。殊深轸念。所有八旗及绿步各营官兵。暨食饷之闲散宗室觉罗人等。并宗室觉罗孤寡。均著加恩照现放章程。赏给半月钱粮。其五城粥厂。并著加展两月。先期开放。以示体恤。现月　　

○又谕。前因张树声奏调已革盐运使洪汝奎差委。当经降旨允准。旋据张之洞奏调。仍谕令发往广东差遣。兹复据光禄寺少卿延茂、户科给事中邬纯嘏、先后奏称废员弃瑕录用。臣下不得奏请。并据邬纯嘏奏、该革员释回后。潜赴天津。急于奔竞等语。洪汝奎著毋庸发往广东差遣。现月　　

○又谕、御史刘恩溥奏、京城旗民妇女开设烟馆赌局等情。苏州上海杭州等处。亦有妇女开设烟馆拐贩情事。请将犯罪妇女量予监禁等语。著刑部妥议章程具奏。现月　　

○又谕。御史刘恩溥奏、编修林国柱、前于光绪五年丁忧服阕。先期请咨。经吏部驳斥。后乃于考试试差时。面求收考。请饬查□□□尔
</div>
    <div class="pagination">
<a href="清实录光绪朝实录_page296.html">上一页</a><span>...</span><a href="清实录光绪朝实录_page292.html">292</a><a href="清实录光绪朝实录_page293.html">293</a><a href="清实录光绪朝实录_page294.html">294</a><a href="清实录光绪朝实录_page295.html">295</a><a href="清实录光绪朝实录_page296.html">296</a><span class="current-page">297</span><a href="清实录光绪朝实录_page298.html">298</a><a href="清实录光绪朝实录_page299.html">299</a><a href="清实录光绪朝实录_page300.html">300</a><a href="清实录光绪朝实录_page301.html">301</a><a href="清实录光绪朝实录_page302.html">302</a><span>...</span><a href="清实录光绪朝实录_page298.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
