<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 230 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 230 页/共 284 页
  </h1>
  <div class="content">
   钦定续通志巻四百五十一
&lt;史部,别史类,钦定续通志&gt;
　　钦定四库全书
　　钦定续通志卷四百五十二
　　列传
　　元【六】
　　塔本【阿尔济苏特穆尔　徳呼威苏索约勒哈陶黙色】
　　蘓克　　　　　　　　孟克萨喇【博迪苏】
　　李桢　　　　　　　　髙智耀【睿】
　　特尔格
　　塔本伊吾庐人人以其好扬人善称之曰扬公初从太祖讨诸部屡阨艰危复从围燕征辽西下平滦白霫诸城戒军士毋妄杀太祖闻而喜之俾镇抚白霫诸郡号行省都元帅久之徙治兴平兴平兵火伤残惨无生意塔本召父老问所苦除之薄赋敛役有时归者四集始至户止七百不一二年乃至万户庚寅诏益中山平定平原隶行省甲午盗李仙赵小哥等作乱塔本止诛首恶宥其诖误癸卯卒追封营国公諡忠武子阿尔济苏特穆尔
　　阿尔济苏特穆尔嗣父职为兴平等处行省都元帅一遵先政兴学养士轻刑薄徭虽同僚不敢私役一民从伐髙丽有功岁丙辰卒追封营国公諡武襄子阿勒台宪宗时命为平滦路达噜噶齐始至请蠲银盐酒等税八之一至元十年岁饥发粟赈民全活甚众僚属始至阿勒台必遗之盐米羊畜什器曰非有他也欲其不剥民耳姻族穷者月有常给民丧不能葬者与之棺椁滦为孤竹故国乃庙祀伯夷叔齐以励风俗二十五年卒追封永平郡公諡忠亮子徳哷威苏
　　徳哷威苏少好读书成宗时入宿卫累迁河间路总管属岁饥出俸金及官库所积赈之活数十万人河间当水陆要冲四方供亿皆取给焉徳哷威苏立法调遣民便之复増置便习弓马尉益逻兵之数于是盗贼屏息陵州羣凶为官民害悉收系死狱中后升辽阳行省参知政事子索约勒哈陶黙色
　　索约勒哈陶黙色年十二宿卫英宗潜邸掌服御诸物英宗即位拜监察御史【按索约勒哈陶黙色为监察御史时首言国家政柄总归中书不得隔越奏事凡有奏行布告并从中书省送国史翰林详定可否廷议是之着为令语具载元典章本传失载】至治元年诏起大刹于京西寿安山与御史观音保等上章极谏以为东作方始而兴大役以耗财病民非所以祈福也初丞相特们徳尔疾忌台谏至是特们徳尔之子索诺木为治书侍御史密奏宿卫旧臣讪上以杨已之直大不敬帝乃杀索约勒哈陶黙色泰定初追封永平郡公諡贞愍【按续通考作追封永平郡王元史类编作諡忠愍并与此异谨附识】苏克防古竒氏世传李唐外族父辉图事太祖尝从饮班珠尔河水苏克沉勇有谋雅为太宗所知命使金觇其虚实至河金人闭之舟中七日始登南岸又三旬乃达汴及见金主曰天子念尔土地日狭民力日疲故遣我致命尔能修岁币通好则转祸为福矣金主取金巵饮之酒曰归语汝主必欲加兵敢率精鋭以相周旋嵗币非所闻也苏克饮毕即懐金卮以出黙识其地理阨塞城郭人民之彊弱既复命以金卮献帝喜曰我得金于汝手矣复以赐之始徴兵南伐兵至河北岸方舟欲渡金军阵于河南帝令仪卫导苏克中行亲率偏师乘阵西防马渡河防睿宗军亦由襄邓至两军夹攻之及金亡诏赐金防驾士五人曰以旌汝为使之不辱也岁乙未授山西大达噜噶齐受命方出有回回六人讼事不实将抵罪遇诸途急止监者曰姑缓其刑当入奏复见帝曰此六人名著西域徒以小罪诛之非所以懐逺人也愿以赐臣使自悔悟迁善为他日用帝意解召六人谓之曰生汝者苏克也其竭力事之其寛大爱人多类此卒追封宣宁王諡忠襄子六人曰察罕曰伊噜古都斯曰哈瑠图曰呼兰曰和塔拉布哈曰布哈察罕伊噜古都斯哈瑠图皆从乌拉齐太子出征以战功显呼兰袭职鉏彊植弱均役平刑阖郡安辑时西方多盗有甄军判者率羣盗徃来阜平曲阳间杀人而夺之财呼兰曰此大盗也县岂能制哉即遣千人捕甄杀之其余党害乃除卒追封云国公諡康忠子托多约苏袭爵养母完顔氏以孝闻卒追封云国公諡显毅
　　孟克萨喇察罕扎拉尔氏曾祖齐拉衮克酬祖绰鄂父诺海并事烈祖及太祖嗣位年尚幼所部多叛亡绰鄂独不去皇弟柴济萨哈勒隂摘之去谢不从绰鄂精骑射帝甚爱之号为黙尔根帝尝与贼遇将战有二飞鹜至命绰鄂射之一发而坠贼望见惊曰善射若此飞鸟且不能逃况人乎不战而去从征奈曼敌率鋭兵鼓而进绰鄂按兵不动敌疑畏不敢前太祖征黙尔竒斯兵溃绰鄂与其弟左右力战以卫防乌梁海哲哩木来援敌乃引退诺海事太祖备厯艰险未尝形于言帝嘉其忠且念其世勲诏封懐洛阳百七十五户孟克萨喇事睿宗恭谨过其父尝从攻鳯翔首立竒功定宗升为断事官刚明能举职宪宗在藩邸深知其人从征俄罗斯阿拉钦察诸部常身先诸将及颁所俘寳玉则一无所取宪宗益重之使治藩邸之分民虽太后及诸嫔御小有过失知无不言以故邸中人咸敬惮之乃以为断事官之长其位在三公上犹汉之大将军也既拜命出问其僚曰我当以何道守官众黙然又问夏人果斡进曰夫札尔古济之道犹宰之刲羊也解肩者不使伤其脊在持平而已孟克萨喇即起入帐内为帝言之果斡由是知名定宗崩宗王巴图罕大会宗亲议立宪宗辉和尔巴拉曰实勒们皇孙也宜立诸大臣莫敢言孟克萨喇独曰先皇后立定宗时汝何不言耶有异议者吾请斩之众不敢异乃奉宪宗立之【按宪宗纪载巴拉欲立实勒们穆格折之巴拉语塞乌兰哈达及巴图赞成之议遂定与本传异】宪宗既立察哈台之子及阿齐台等谋作乱刳车辕藏兵其中以入辕折兵见哈苏济上变孟克萨喇即发兵出迎悉就禽宪宗亲简有罪者付之鞫治孟克萨喇悉诛之由是委任益专有当刑者辄以法刑之乃入奏帝无不报可癸丑卒帝以孟克萨喇当国时多所诛戮及是咸腾谤言【按王恽撰史天泽家传云监郡孟克萨喇以兵数万防处州郡间伐桑蹂稼井里骚然是谤言亦非无因也本传不载监郡之官岂其有讳词也】乃为诏谕其子厯叙其祖父之忠勤以申警戒之意至顺四年追封兖国公子四人长托欢次托尔齐次额森特穆尔次特穆尔布哈特穆尔布哈子曰特济讷曰噶勒哈斯曰博迪苏
　　博迪苏幼入宿卫为博啰齐厯事成宗武宗由光禄少卿擢同知宣徽院事遥授左丞相延祐四年【原文误作二年今依仁宗纪及宰相年表改正】拜中书右丞相时承平日久君臣端拱百姓乂安一时号称极治英宗时以大宗正札尔古齐出镇北方边民安堵泰定间还朝加太保【按三公表泰定元年巴延彻尔为太保其二年至四年则图古勒也博迪苏为太保表失载】及都尔苏构兵上都兵溃博迪苏奉玺绂来上文宗嘉之拜太傅卒博迪苏为人清慎寛厚号称长者其殁也贫无以为敛人皆叹其亷追封威平王三子长茂穆尔徳济次普尔普次巴朗朗期而孤其母吉雅展氏二十而寡守节不他适后为大宗正府札尔古齐
　　李桢字榦臣其先西夏国族子也金末桢以经童中选既长入为质子以文学得近侍太宗嘉之赐名鄂尔绰勒笔且齐从皇子库春伐金下河南诸郡徃唐邓二州数民实赈恤饥寒归者如市戊戌从大将察罕下淮甸以功授军前行中书省左右司郎中奏访天下儒士令所在优赡之辛丑师围寿春不下桢单骑入敌垒晓以利害明日与其将二人率众来降桢表言襄阳乃呉蜀之要冲宋之喉襟得之可为他日取宋之基定宗嘉其言庚戌授襄阳军马万户丙辰宪宗命桢率师廵哨襄樊戊午帝亲征召桢同议事卒于合州
　　髙智耀河西人世仕夏国曾祖逸大都督府尹祖良惠右丞相智耀登本国进士第夏亡隐贺兰山太宗时召见将用之遽辞归皇子库腾镇西凉儒者皆役智耀言其非便请除之皇子从其言欲奏官之不就宪宗即位智耀入言儒者学尧舜禹汤文武之道用之则治宜养其材以资用帝问儒家何如巫医对曰儒以纲常治天下岂方技所得比帝曰善前此未有以是告朕者诏复海内儒士徭役无有所与世祖在潜邸已闻其贤及即位召见又力言儒术有补治道反覆数千言帝铸印授之命凡免役儒户皆从之时淮蜀士遭俘虏者皆没为奴智耀奏请除之以风厉天下帝然之即拜翰林学士命循行郡县区别得数千人或言其诡滥帝诘之对曰士譬则金也金色有浅深谓之非金不可才艺有浅深谓之非士亦不可帝悦更宠赉之智耀又言国初庶政草创纲纪未张宜仿前代置御史台以纠肃官常至元五年立御史台用其议也擢西夏中兴等路提刑按察使会西北藩王遣使入朝帝求报聘智耀请行至上京卒追封宁国公諡文忠子睿
　　睿资禀直亮智耀之北使也携之以行及卒近臣以睿见时年十六授符寳郎出入禁闼恭谨详雅授指挥副使累官嘉兴路总管有宿盗昼掠民财睿下令生擒之一郡以宁擢江东道提刑按察使部内草窃陆梁声言围宣城郡将怯懦城门不开睿责之曰官先示弱民何所凭命密治兵卫洞开城门寇以有备不敢进遂讨平之迁浙西道肃政亷访使盐官州民有结党持郡邑短长者睿悉按以法改淮东道肃政亷访使盗窃真州库钞有司追逮平民睿谳得其情纵遣之未几果得真盗拜南台御史中丞务持大体有儒者风延祐元年卒追封宁国公諡贞简子纳麟自有传
　　特尔格嘉纳克氏克实密尔人父鄂拓克齐与叔父纳摩俱学浮图氏兄弟相谓曰世道扰攘吾国将亡东北有天子气盍徃归之乃偕入见太宗礼遇之定宗师事纳摩使鄂拓克齐省民瘼宪宗尊纳摩为国师总天下释教鄂拓克齐亦贵用事领克实密尔万户奉诏徃谕克实密尔为其国主所杀帝发兵诛国主元贞元年封代国公諡忠遂鄂拓克齐之殁特尔格甫四岁从纳摩入见帝方食鸡辍以赐之特尔格捧而不食帝问故对曰将以遗母帝竒之世祖即位召见命隶丞相博啰备宿卫先是世祖事宪宗甚亲爱后以谗稍疎国师导世祖宜加敬慎遂友爱如初至是帝将用特尔格曰吾以酬国师也于是特尔格年十七命掌饔膳汤药日益亲密至元十六年特尔格奏曰武臣佩符古制也今长民者亦佩符请省之以彰武职从之十七年进尚膳监时高州人言境多野兽愿捕以充贡特尔格曰捕兽充贡徒扰民耳不可听从之进司农寺达噜噶齐从猎巴雅尔之地猎人射误中名驼帝命诛之特尔格曰杀人偿畜刑太重帝惊曰误耶史官必书亟释之庾人有盗凿秔米者罪当死特尔格谏曰臣鞫庾人其母病盗秔欲食母耳请贷之牧人有盗割駞峯者将诛之特尔格曰生割駞峯诚忍人也然杀之恐乖陛下仁恕之心诏皆免死二十二年奏司农寺宜升为大司农司【按百官志至元二十年改务农司为司农寺二十三年又改为大司农司本传纪年均与志异】秩二品使天下知朝廷重农之意制可桓州饥民鬻子女为食奏以官帑赎之二十四年从征纳顔至苏尔图之地叛王塔布岱率兵奄至特尔格奏曰彼众我寡当设疑以退之于是帝张葢据牀特尔格从容进酒敌惧有伏遂引去二十九年进中书平章政事大徳三年乞解机务仍授平章政事议中书省事俾掌诸王朝见之礼七年复拜中书平章政事平滦大水奏请防财赈恤从之十年辽王托克托入朝从者执兵入大明宫特尔格劾止之王惧谢从幸晋山饥民相望特尔格辄发廪赈之既乃陈疏自劾帝称善武宗即位有诉宁逺王库库楚谋逆者命诛之特尔格辨其诬得免死徙髙丽仁宗皇庆元年授开府议同三司太傅録军国重事乃进奏世祖子惟宁远王在宜赐还从之二年卒追封秦国公諡忠穆加封延安王諡忠献子六人呼察淮东宣慰使平安努太平路达噜噶齐额实赫同知山东宣慰使事呼喇台同知真定总管府事伊克玛勒同知都防府事重喜隆禧院副使孙八人

　　钦定续通志卷四百五十二
　　钦定四库全书
　　钦定续通志卷四百五十三
　　列传
　　元【七】
　　史天倪【楫　权枢】　　　　史天祥
　　史天泽【格】
　　史天倪字和甫燕之永清人曾祖伦少好侠金末中原涂炭乃建家塾招徕学者所藏活豪士甚众士族陷为奴者辄出金赎之甲子嵗大祲发粟八万石赈饥者士争附之祖成珪倜傥有父风父秉直读书尚气节癸酉太师国王穆呼哩南伐秉直率里中老稚数千人诣涿州军门降穆呼哩欲用秉直秉直辞而荐其子乃命秉直管领降人家属屯霸州甲戌从穆呼哩攻北京授行尚书六部事庚寅以老归乡里卒三子天倪天安天泽天倪姿貌魁杰穆呼哩见而竒之以万户统诸降卒从畧地至东海所过城邑皆下因进言曰金弃燕迁汴辽水东西诸郡金之腹心也我若得大宁以防其喉襟则金虽有辽阳终不能保矣穆呼哩善之先伦卒时河朔诸郡结清乐社嵗时像伦而祠之至是天倪选其壮勇号清乐军以从兄天祥为先锋所向无敌分畧三河蓟州诸砦望风款服甲戌朝太祖于燕陈竒谋授马歩军都统管领二十四万户从穆呼哩攻高州又从攻北京皆不战而克乙亥授右副都元帅奉诏南征降平州进兵真定真定武仙固守不下遂移军围大名破其城丙子防穆呼哩兵于燕南清州监军王守约平州推官哈达俱以城叛谋越海归金天倪追袭至乐安败之杀守约擒孟古丁丑徇山东诸郡军中肃然逺近响应己卯从穆呼哩徇河东至绛州其团楼牢不可破天倪命穴其旁地虚楼陷遂拔之庚辰还军真定武仙降穆呼哩承制以天倪为河北西路兵马都元帅行府事仙副之天倪乃言于穆呼哩下令有剽掠者以军法从事辛巳降懐潞泽三州壬午破济南水砦癸未徇山西遂克三闗不浃旬定四十余砦兵至河衞严实以兵来防请自攻河衞天倪曰哈达布哈亦勍敌也实曰易与耳明日实与布哈兵战竟为所执天倪曰哈达以实归汴必在今夕急命冯存杜必贵率壮士伏延津桞渡遇存等与战败之实得脱归必贵战死未防帝命天倪回军真定甲申夏大名总管彭义斌以宋兵犯河朔天倪逆战于恩州义斌败入保大名乙酉师还闻武仙之党据腰水铁壁二砦以叛天倪其巢掩杀之仙怒谋作乱乃设宴邀天倪天倪往为仙所杀【按金史武仙载仙与史天倪积不相能尝欲南走宣宗招之仙得牒大喜乃贼杀史天倪以真定降】天倪之赴真定也秉直戒之曰观武仙辞气终不为我用宜备之天倪曰我以赤心待人人或相负天必不容愿无虑秉直乃携其孙楫权还北京至是人服其先识天倪死时妻程氏闻乱恐汚于贼乃自杀子五人其三人尚幼俱死于难惟楫权在
　　楫字大济嵗己亥知中山府事寻迁征南行军万户翼经畧徇地蕲黄所向有功壬寅天泽引见太宗乞解职授之帝以楫为真定兵马都总管辛亥朝廷始徴包银楫请以银与物折仍减其元数诏从之又请立银钞相权法人以为便或请运盐按籍计口给民以食楫争其不可议遂寝有愬府僚于达官者质之无实将抵之死楫曰诛之固足以惩后未若宥之以愧其心乃杖而遣之中统元年授真定路总管同判本道宣抚司事真定表山带河连属三十余城生杀进退咸倚专决楫谨身率先明政化信赏罚任贤良汰贪墨恤防独民咸徳之所举州县佐吏有文学者三十余人后皆知名防天泽言兵民之柄不可并居一门行之请自臣家始楫即日解绶归卒子炫常徳管军总管煇知孟州燧同知东昌府事煊潼关提举炀佥广西按察司事
　　权字伯衡勇而有谋初以权万户从天泽南征嵗壬子天泽以万户改河南经畧使乃以权代其任甲寅屯军邓州败宋将髙达于樊城己未世祖将兵伐宋权出迎于淮西渡江次鄂州宪宗崩世祖北还命权总兵镇武矶山中统元年授沿边镇守诸军总管万户至元六年召问征南之策对曰襄阳乃江陵之藩蔽樊城乃襄阳之外郛先克樊城则襄阳不战自降然后驻兵嘉定耀武淮泗事必有济帝善其计七年宋兵侵边权引兵破之宋将夏贵以船万艘载壮士欲夺江权进攻破之既而转粮于随贵复引兵扼我前又破之制授河南等路宣抚使寻充江汉大都督总制军马总管屯田万户改真定等路总管兼府尹徙东平又徙河间卒
　　枢字子明父天安从秉直降太师穆呼哩以天倪为万户而质天安军中丁丑从讨锦州叛人张致平之己卯从畧地闗右生擒鄜州骁将张资禄乙酉武仙杀天倪于真定天安率众来防天泽并力攻仙败走之以功授行北京元帅府事抚治真定庚寅宋聚兵为仙援遣其徒赵和行间城中诬卒副李甲刘清尝输款为内应守将械两人送府大帅趣命戮之天安揣知其诈请自鞫之果得其情遂斩和以徇壬辰从伐金师还讨剧盗梁满苏杰等悉平之甲午权真定等路万户乙卯卒枢年二十余以勲臣子知中山府有治绩甲寅天泽奏为征行万户配以真定彰徳衞州懐孟新军戍唐邓乙卯败宋舟师于汉水之鸳鸯滩戊午宪宗伐宋入自蜀从天泽诣行在朝帝于大散闗帝劳之命为前锋宋劒州侨治于苦竹崖【续通鉴作苦竹隘】前阻絶涧深数百尺恃险而不备帝使枢侦之枢率健卒数十缒而下得其所以致师处以闻帝趣枢急取之宋人惧乃降己未从天泽击败宋将吕文徳于嘉陵江追至重庆而还中统二年从天泽扈驾北征三年李璮叛复从天泽往讨之夹涧而阵竖木栅于涧中淫雨暴涨栅尽壊枢曰贼乗吾隙俟夜必出命作苇炬数百置军中三鼓贼果至飞炬掷之风怒火烈弓弩齐发贼大溃自相蹂躏死者不可胜计未防璮就擒至元四年宋兵围开达诸州以枢为左壁总帅悉统河南山东太原等军宋兵闻之解去六年髙丽人金通精据珍岛以叛【按洪福源及髙丽至元六年髙丽权臣林衍叛讨之七年衍死余党裴仲孙等立承化侯为王窜入珍岛八年破珍岛斩承化侯其党金通精走耽罗十年拔耽罗诛之本传偏举金通精故与二传不甚符合】讨之嵗余不下七年进枢凤州经畧使枢至谓将佐曰贼势方张未易力胜宜分军为三多张旗帜以疑之吾与诸君潜师其巢穴破之必矣与战大破之其地悉平十二年复以万户从丞相巴延伐宋宋平署安吉州安抚使时新附之初民所在依险阻自保枢以威信招懐之复业为民者以千万计十四年移疾还十九年起为东京路总管辞不赴二十三年拜山东东西道宣慰使治济南后又治益都明年卒子焕后衞亲军都指挥使煇秘书少监
　　史天祥父懐徳秉直弟也嵗癸酉穆呼哩从太祖伐金天祥随秉直迎降于涿穆呼哩命懐徳就领其黒军帐下署天祥都镇抚选降卒二百人使领之招徕丁壮得众万余从取霸州文安等二十余城东下淄沂密三州所至皆先登诏从大军攻燕不克甲戍畧地髙州拔惠和金源等十五城惟大宁固守不下乃合众攻其城懐徳先登为流矢所中殁于军乃以所统黑军命天祥领之天祥愤痛其父之死攻之愈急乙亥与大帅乌页尔降其北京留守音达珲同知乌库哩进攻北京傍近诸寨悉降之得老幼数万胜兵八千西干河达鲁五指山杨昭努独固守不下天祥击之大小百余战昭努死达鲁败走得户二万授西山总帅兵马兴州节度使赵守玉反天祥与乌页尔分道讨平之达鲁复聚众攻龙山天祥败之达鲁战死进克中兴府张致盗据锦州从穆呼哩讨平之防契丹汉军擒闗肃复利州诸寨悉平丙子觐太祖于鱼儿泺授提控元帅拔葢金苏复等州获金完顔努耶律实图美迁利州节度使所部降民都总管监军兵马元帅丁丑缚金将巢元帅又灭绰尔盗众万人城庚州之车河己卯权兵马都元帅古汉军黑军并聴节制下河东平阳等八十余城庚辰至真定穆呼哩使天祥攻城天祥请谕降之乃往见守将武仙谕以祸福仙悟乃降穆呼哩以秉直之子天倪为河北西路兵马都元帅镇真定以天祥为左副都元帅引兵屯邢西仙兄贵以万人壁于山上负固不下天祥由鸟道扳援而上尽掩捕之【按金史武仙传云兄贵为安国军节度使史天泽击之亦归顺于元】遂下邢磁相三州从战黄龙冈破单胜兖三州辛巳从取绥徳鄜坊等五十余城壬午穆呼哩攻青龙金胜诸堡花帽军坚守不下既破欲屠之天祥力谏而止癸未春还军河中穆呼哩上其功授防古汉军兵马都元帅总十二万户镇河中徇西夏破贺兰山甲申归北京授右副北京等七路兵马都元帅庚寅朝太宗于胪朐河乞致仕不允辛卯太宗用兵河南强之从行转漕河上给饷诸军壬辰命屯霸州行元帅府事初天祥夜中流矢镞入頬骨不能出至是镞自口出睿宗闻而闵之授海濵和众利州等处总管兼领霸州御衣局人匠都达噜噶齐行北京七路兵马都元帅府事宪宗即位俾仍旧职戊午卒子彬江东提刑按察副使槐袭霸州御衣局人匠都达噜噶齐
　　史天泽字润甫秉直季子也善骑射勇力絶人从其兄天倪帅真定乙酉天倪遣防送其母北归既而天倪为武仙所害府僚王守道追及天泽于燕曰变起仓猝部曲散走多在近郊公能回辔南行不招自至矣天泽毅然曰兄弟之讐义所当复虽死不避况未必死邪即倾赀装易甲仗南还行次满城得士马甚众天泽摄行军事遣监军李伯祐诣国王博啰言状且乞济师天泽时为帐前军总领博啰承制命嗣兄职为都元帅俾实纳台将蒙古军三千人援之合势进攻卢奴仙骁将葛铁枪者拥众万人来拒战天泽迎击之生擒葛铁枪余众悉溃遂下中山略无极拔赵州进军野头防其兄天安亦提兵至共击仙败之仙奔双门遂复真定宋大名总管彭义斌阴与仙合欲复取真定天泽同实纳台扼诸赞皇仙不得进义斌势蹙焚山自守天泽以铁骑摧锋而入缚义斌斩之仙复令谍者结死士于城中为内应夜斩闗入据其城天泽逾城东出至藳城求援于董俊俊授以鋭卒数百夜赴真定而实纳台兵亦至捕叛者三百余人仙挟数骑走保西山抱犊砦实纳台怒忿民之从贼驱万余人将杀之【实纳台作将士欲屠其民实纳台力争释之】天泽曰彼皆吾民但为贼所胁耳力争得释乃缮城壁立楼橹为不可犯之计招集流散存恤困穷以抱犊诸砦仙之巢穴急攻下之仙遁去相衞诸州皆降太宗即位议立三万户【按续纲目云三万户史天泽刘黒马萧扎拉是也】分统汉兵天泽适入觐命为真定河间大名东平济南五路万户庚寅武仙复屯兵于衞天泽合诸军围之金将完顔哈达率众十万来援天泽以千人绕出其后与大军合攻之仙逸去遂复衞州壬辰太宗由白坡渡河诏天泽以兵由孟津防河南至则皇弟图类已破哈达军于三峯山乃命略地京东招降太康柘县瓦冈睢州追斩金将完顔庆善努于阳邑癸巳金主令完顔博索自黄龙冈【金史作黄陵冈】来袭新衞天泽率轻骑驰赴之比至围已合奋戈突至城下呼守者曰汝等勉力援兵且至复跃出众皆披靡遂与大军急击博索等败走蒲城天泽尾其后博索等兵尚八万俘斩殆尽金主以单舸东走归徳天泽追至归徳与诸军防新衞金主迁蔡元帅布展率军围之天泽当其北面结栰潜渡汝水甲午正月蔡破天泽还真定时政烦赋重贷钱于西北贾人以代输累倍其息谓之羊羔利民不能给天泽奏请官为偿一本息而止继以嵗饥假贷充贡赋积银至一万三千钦天泽倾家赀率族属官吏代偿之又请以中户为军上下户为民着为定籍乙未移军伐宋从皇子库春拔枣阳及攻襄阳宋兵以舟数千陈于峭石滩天泽挟一舟载死士直前之覆溺者万计丁酉从宗王昆布哈破光州降复州进攻夀春宋兵夜出斫营天泽手击杀数人麾下兵继至悉驱其兵入淮水死乗胜而南所向辄克壬子入觐世祖时在藩邸极知汉地不治河南尤甚请以天泽为经畧使至则兴利除害诛郡邑长贰之尤贪横者二人境内大治阿勒达尔钩较诸路财赋锻链罗织无所不至天泽以勲旧独见优容天泽曰我为经畧使今不我责而罪余人我何安乎由是得释者甚众戊午从宪宗伐宋己未驻合州之钓鱼山宋将吕文徳以艨艟千余泝嘉陵江而上北军迎战不利帝命天泽御之分军为两翼跨江注射亲率舟师顺流纵击追至重庆而还中统元年世祖召问治安之道疏对立省部以正纪纲设监司以督诸路霈恩泽以安反侧退贪残以任贤能颁奉秩以养防禁贿赂以防奸帝嘉纳之继命往鄂渚撤江上军还授河南等路宣抚使俄兼江淮诸翼军马经略使二年夏拜中书右丞相天泽既秉政定省规十条以正庶务【按王恽中堂事纪云天泽既相事皆让同官曰天泽本武臣何克负荷但物务未安者老夫通译其间为诸君条达耳相则何敢当众服其谦退史传不载附録于此】宪宗初年括户余百万至是诸色占役者大半天泽悉奏罢之三年李璮叛同亲王哈必济讨之闻璮入济南笑曰豕突入苙无能为也因説哈必济曰璮多谲而兵精不宜力角当以嵗月毙之乃深沟髙垒絶其奔轶四阅月城中食尽军溃出降生擒璮斩于军门初天泽将行帝临轩授诏责以专征俾诸将皆聴节度天泽未尝以诏示人及还帝慰劳之悉归功于诸将天泽在宪宗时尝奏臣始摄兄天倪军民之职天倪有二子一子管民政一子掌兵权臣复入叨寄遇一门之内处三要职分所当辞臣可退休矣帝不许至是言者谓李璮之变由诸侯权太重天泽遂奏兵民之权不可并于一门行之请自臣家始于是史氏子侄即日解兵符者十七人至元三年皇太子燕王领中书省兼判枢密院事以天泽为枢密副使四年改中书左丞相六年帝以宋未附议攻襄阳诏天泽与驸马呼喇珠往经画之至则相要害立城堡以絶其声援为必取之计寻以疾还燕八年进开府仪同三司平章军国重事十年与平章阿珠等进攻樊城拔之襄阳降十一年诏与丞相巴延总大军水陆并进天泽至郢州疾作命北归还至真定卒遗奏愿天兵渡江慎勿杀掠语不及他赠太尉諡忠武进封镇阳王天泽平居未尝自矜其能及临大节论大事毅然以天下之重自任年四十始折节读书拜相之日门庭悄然或劝以权自张天泽举唐韦澳告周墀之语曰愿相公无权爵禄刑赏天子之柄何以权为言者慙服子格
　　格字晋明为亳州万户从攻襄阳下之众军渡江平章阿珠将二十五万户居前每五万户择一人为帅统之格居其一格军先渡为宋将程鹏飞所却身被三创丧其师二百寻复大战中流矢鹏飞身亦被七创乃败走其后枢密院奏格轻进请罪之帝念其功而薄其罪从平章阿尔哈雅攻潭州炮激栅木伤肩矢贯其手裹创先登拔之遂以军民安抚留戍从攻静江众以轒輼自蔽凿城格所当炮礌蔽地车不可至乃伺隙率众攀堞而上拔之徇广西十三州广东三州皆下静江受兵之初溪洞诸夷皆降云南格遣使谕之来者五十州云南争之事闻诏聴格节度升广南西道宣慰使宋亡张世杰据福州立益王檄岭海诈言夏贵已复濒江州郡诸戍将以江路既絶不可北归皆托计事还静江格曰君等亦为虚声所惧邪待贵逾岭审不可北归吾与诸君取涂云南而还未为不可敢辄弃戍哉行省议弃广东之肇庆徳庆封州并兵戍梧州格曰弃地撤备示敌以怯不可宜増兵戌之剧贼苏仲集溃卒据镇龙山劫掠于外耕植于内闻大兵至则伪出降官军畏暑不敢深入横象賔贵四州皆被其害格筑堡于其界守以土兵令官军火其庐栅民践其禾稼仲穷蹙遂降益玊余众破浔州斩李辰李福静江北抵泉永皆城守罗飞围永凡七月不下判官潘泽民间道来告急格分兵赴之殄其众益王死衞王立趣广州避海中崖山遣曾渊子据雷州谕之降不聴进兵攻之渊子犇碙洲世杰将兵数万欲复取雷州戌将刘仲海击走之后悉众来围城中絶粮士以草为食格漕钦防髙化诸州粮以给之世杰解围去诏格戍雷州衞王死岭东西悉平入觐拜湖广行中书省右丞旋进平章政事卒子燿福建行省平章政事荣邓州旧军万户













　　钦定续通志卷四百五十三
　　钦定四库全书
　　钦定续通志卷四百五十四
　　列传
　　元【八】
　　董俊【文蔚　文用文忠】　　　汪徳臣【良臣惟正】
　　董俊字用章真定稾城人少力田长涉书史善骑射金贞祐间边事方急稾城令哩迪募兵拔俊为将将所募兵迎敌嵗乙亥国王穆呼哩帅兵南下俊降己卯以劳擢知中山府事金将武仙据真定定武诸城皆应仙俊率众夜入真定逐仙走之定武诸城复来附庚辰金大发兵益仙俊军时屯曲阳仙锐气来战败之黄山下仙降穆呼哩承制授俊龙虎卫上将军行元帅府事驻稾城俊谒穆呼哩曰武仙黠不可测终不为我用请备之穆呼哩然其言承制授左副元帅乙酉仙叛旁郡县皆为仙守俊孤军拒守永安仙攻之期年无所利俊出兵掩击之仙败走久之俊复夜入真定仙走死乃纳史天倪弟天泽为帅【按太祖纪武仙杀史天倪以真定叛天倪弟天泽击仙走之复真定天泽所载亦同与此互异】壬辰防诸军围汴明年金主弃汴奔归徳追围之金兵夜出薄诸军于水俊力战死焉俊早防父事母以孝闻待族亲故人皆有恩意里夫家僮亦接之有道克汴时以侍其轴为贤延归教诸子诫诸子曰吾一农夫耳遭天下多故徒以忠义事人仅立门户愿汝曹力田读书勿求非望为吾累也每慕马援为人曰马革裹尸援固可壮故战必持矛先士卒先是戊子嵗朝于行在诸将献户口各増数要利俊曰民实少而欺以数多他日上需求无应必重敛以承命是我独利而民日困也永安节度使刘成叛俊下令曰逆者一人余能去逆即忠义士与其家财仍奏官之众果去成降沃州民砦天台为盗既破降之他将利其子女欲掠之俊曰城降而俘其家仁者不为也南征时人多归俊愿为奴既归悉纵为民邻境人有被掠卖者亦与直赎还之大小百战无不克防为政寛明所至民惟恐其去封夀国公諡忠烈改封赵国公子文炳文蔚文用文直文忠文炳自有
　　文蔚字彦华兄文炳为稾城令辛丑起民兵南征文炳命文蔚率十有七人自为一队与众军渡淮甲寅世祖收大理还驻六盘山文炳以文蔚孝谨公勤解所佩金符以让帝嘉之授藳城等处行军千户南镇邓州时沿边城壁未筑是年冬修光化乙夘立毘阳丙辰筑枣阳文蔚悉总之见执役者常以善言抚防弗事威猛众咸感之丁巳攻襄樊城兵不得渡文蔚夜领兵士于湖水狭隘处伐木拔根立于水实以薪草为桥梁至晓师悉渡围已合城中大惊文蔚复统巴图军以当前行夺其外城论功居最己未宪宗伐宋入川蜀文蔚奉诏将兵西上由褒斜厯剑阁长驱而前至钓鱼山崕壁巉峭惟一径可登恃险阻未即降帝命攻之文蔚激厉将士挟云梯冒飞石履﨑岖以登直抵其寨苦战顷之兵士被伤乃还中统二年世祖置武卫军文蔚以邓兵入为千户帝北狩留屯上都三年李璮反文蔚以军围济南城破璮诛奏功还至元五年卒于上都之炭山弟文忠时为枢密佥院乞防防南还帝甚悯之泰定中赠陇西郡伯
　　文用字彦材弱冠试词赋中选时以眞定稾城奉庄圣太后汤沐庚戌太后命择邑中子弟来上文用从文炳谒太后于和琳世祖在潜藩命文用主文书讲说帐中常见许重癸丑世祖征云南大理文用与弟文忠从军督粮械赞军务丁巳世祖令授皇子经己未伐宋文用理军需将攻卾州宋贾似道吕文徳将兵来拒军容甚盛世祖临江阅战文炳求先进战文用与文忠偕行大破宋师世祖即位建元中统文用持诏宣谕边郡且择诸军充侍卫二年以兵部郎中参议都元帅府事三年李璮叛从元帅库库岱统兵诛之山东平阿珠奉诏伐宋召文用为其属文用谢病不行至元改元召为西夏中兴等路行省郎中中兴自珲塔哈之乱民间相恐动窜匿山谷文用置书通衢谕之民乃安始开唐来汉延秦家等渠垦中兴西凉甘肃沙等州之土为水田民之归者四五万户悉授田种颁农具更造舟置黄河中受诸部落及溃叛之来降者时诸王哲伯特穆尔镇西方其下纵横需索省臣不能支文用辄折以法其徒积忿谮文用于王王怒使左右杂问之文用请与王傅辨王即遣其傅讯文用其傅中朝旧臣不肯顺王意文用谓之曰王以重戚镇逺方而其下毒虐百姓凌暴官府于事体不便因厯指其不法数十事其傅惊起去白王王召文用谢之自是谮不行而省府事颇立二年入奏经畧事宜还以谕防行之中兴遂定八年授山东东西道巡行劝农使山东自更叛乱野多旷土文用巡行劝励无间幽僻入登州境见其垦开有方以郡守为能作诗表异之于是列郡咸劝五年之间政绩为天下劝农使最十二年丞相安图奏为工部侍郎代赫舎哩【赫舎哩名亨见阿哈玛特】赫舎哩阿哈玛特私人也其徒既谗间安图罢相即使鹰监奏工部侍郎不给鹰食鹰且痩死帝怒召治之因急捕文用入帝望见曰董文用乃为尔治鹰食者耶置不问十三年出为卫辉路总管郡当冲要民为兵者十之九余皆单弱贫病不堪力役防初得江南图籍金玉财帛之运日夜不絶于道警卫输挽日役数千夫文用虑妨耕作乃从转运主者言州县吏卒足以备用不必重烦吾民主者曰万一有不虞罪将谁归文用即手书具官姓名保任之民得以时耕而运事亦不废诸郡运江淮粟于京师卫当运十五万石文用集旁郡议立驿置法民力以舒十四年汴漕司议通沁水合流御河以便漕文用曰卫为地最下大雨时行沁水辄溢不得达于河即浸淫及卫今又引之使来岂惟无卫将无大名长芦矣防朝廷遣使相地形上言卫州浮屠最髙者才与沁水平势不可开事遂寝十六年受代归田里读书赋诗怡然燕居裕宗在东宫数为台臣言董文用勲旧忠良何以不见用十八年台臣奏起为山北辽东道提刑按察使不赴十九年朝廷选用旧臣召为兵部尚书自是朝廷有大议未尝不与闻二十年江淮省臣建议以行台隶行省朝议未决文用坚持不可从之转礼部尚书迁翰林集贤二院学士知秘书监时中书右丞卢世荣以货利得幸权要以掊克为能乃建议曰我立法治财视常嵗当倍増而民不扰诏下防议人无敢言者文用曰此钱取于右丞之家耶将取之于民耶取于右丞之家则不敢知若取于民则有说矣牧羊者嵗尝两剪其毛今牧人日剪其毛而献之则主者固说其得毛之多矣然而羊无以避寒热即死且尽毛又可得哉民财有限取之以时犹惧伤残今刻剥无遗犹有百姓乎世荣不能对丞相安图谓坐中曰董尚书真不虚食俸禄者议者出皆谢文用世荣竟以是得罪二十二年拜江淮行中书省参知政事时行省长官贵傲同列莫敢仰视跪起禀白如小吏事上官文用至则坐堂上侃侃与论是非无所迁就虽数忤之不顾也有以帝命建佛塔于宋故宫者有司奉行甚急天大雨雪入山伐木死者数百人犹欲并建大寺文用请缓之长官者曰参政奈何格上命文用曰困民力而失民心岂上意耶其人意沮遂稍寛其期二十三年朝廷将用兵海东徴敛益急有司大为奸利文用请入奏事大畧言疲国家可寳之民力取僻陋无用之小邦列其条目甚悉言上事遂罢二十五年拜御史中丞文用曰中丞不当理细务吾当先举贤才乃举胡祗遹王恽雷膺荆幼纪许楫孔从道十余人为按察使徐琰魏初为行台中丞当时以为极选时僧格当国恩宠方盛近戚贵人见之皆屏息逊避文用独不附之僧格令人风文用颂己功于帝前又自示意文用皆不荅防朔方军兴粮糗粗备而诛求愈急文用见僧格极言其益忤僧格意乃摭拾台事百端文用日与辨论不为屈于是具奏僧格奸状僧格日谮文用于帝帝曰御史职也何罪之有且董文用端谨朕所素知汝善视之迁大司农时欲夺民田为屯田文用固执不可迁为翰林学士承防二十七年隆福太后在东宫欲使文用授皇孙经具奏以帝命命之文用每讲説经防必附以朝廷故事反覆开悟皇孙亦特加敬礼三十一年帝命文用以其诸子入见文用曰臣防国厚恩死无以报臣之子何能为命至再三终不以见是嵗世祖崩成宗将即位上都太后命文用从行既即位巡狩赛音布拉克之地毎召入帐中问先朝故事文用亦盛言先帝虚心纳贤开国经世之务谈説或至夜半是年诏修先帝实録命文用知制诰兼修国史文用于祖宗世系功徳近戚将相家世勲绩皆记忆贯穿史馆有所考究质问文用应之无遗失大徳元年请老官一子于乡郡侍养寻卒子八人士贞士亨士楷士英士昌士恒士亷士方赠夀国公諡忠穆
　　文忠字彦诚嵗壬子入侍世祖潜邸癸丑从征南诏己未伐宋与兄文炳文用败宋兵于阳罗堡世祖即位置符寳局以文忠为郎居益近密尝呼董八而不名文忠不为容悦随事献纳中禁事秘外多不闻至元二年安图以右丞相入领中书建陈十事忤旨文忠曰丞相素有贤名今秉政之始人方倾听所请不得后何以为遂从旁代对恳悃详切始得允可十一年伐宋民困供馈文忠奏免常嵗横征从之帝尝见宋降将问宋所以亡者皆曰贾似道当国薄武人而重文儒将士怨之故大军至争解甲归命也帝问文忠此言何如文忠因诘之曰似道薄汝矣而君则未尝薄汝也有怨于相而移于君坐视亡国如臣节何然则似道薄汝固豫知汝曹不足恃耳帝深善之有旨徙大都猎户于郢中文忠奏止之又请罢官鬻田器之税听民自为时多盗诏犯者杀无赦文忠言杀人取货与窃一钱者均死恐乖陛下好生之徳敕革之或告汉人殴伤国人及太府监属卢甲盗剪官布帝怒命杀以惩众文忠言宜付有司阅实以俟后命乃遣文忠及近臣图们分覈之皆得其诬状诏原之帝责侍臣曰方朕怒时卿曹皆不言非董文忠开悟朕心则杀及无辜取议中外矣自安图北伐阿哈玛特独当国大立亲党惧防希宪复入相奏希宪以右丞行省江陵文忠言希宪国家名臣今宰相虚位不可使久居外宜早召还从之【按防希宪传云阿尔哈雅下江陵请重臣镇之帝使希宪行省荆南希宪疾久不愈文忠言江陵卑湿如希宪病何帝即召还事异本传】十六年礼部尚书谢昌元请立门下省封駮制敕以絶口书风晓近习奏请之弊帝鋭意欲行之诏廷臣杂议廷臣奏以文忠为侍中及其属数十人近臣进言曰陛下将别置省须得人以任今闻盗诈之臣与居其间不可其言多指文忠文忠忿辨曰上每称臣不盗不诈今彼顾臣而言意实在臣其显言臣盗诈何事帝令言者出文忠犹诉不止且攻其害国之奸帝曰朕自知之彼不汝言也其人欲中害之然以文忠清慎无过乃求交驩文忠却之文炳为中书左丞卒太傅巴延荐文忠可相帝使继其官文忠辞曰臣兄有平定南方之劳可居是位臣何功敢冒居重职乎十八年升典瑞监卿改佥书枢密院事车驾行幸诏文忠留居大都凡宫苑城门直舎徼道环卫营屯禁兵太府少府军器尚乗诸监皆领焉兵马司旧中书并付文忠时权臣累请夺还中书不报是冬卒封夀国公諡忠贞【名臣事畧作正献】
　　汪徳臣字舜辅赐名特格巩昌盐州人陇西公世显子也【按原史汪徳臣等附汪世显传后今移世显入贰臣酌存徳臣而以其子若弟附于其后】年十四袭爵巩昌等二十四路便宜都总帅从征蜀将前军出忠涪进攻运山所乗马中飞石死步战拔外城宋将余玠攻汉中徳臣驰赴之玠遁去宪宗命城沔州沔据嘉陵要路徳臣缮治室庐部署官属数日而集进攻嘉定敌潜军夜出徳臣迎战杀百人还至左绵云顶宋军乗夜斫营觉之杀千人生擒百人进次隆庆宋军仍夜出与力战尽杀之及马漕沟遇伏兵与战获其统制罗廷鹗又命城益曷诸戍皆听节制世祖以皇弟有事西南徳臣入见乞免益昌徭赋及漕粮屯田为长久计并从之即命置行部于巩立漕司于沔通贩鬻给餽饷奏乞以兄忠臣摄府事使已得专事益昌益昌为蜀襟喉蜀人惮其威名诸郡环视莫敢出鬬甲寅春旱嘉陵漕舟水澁议者欲弃去徳臣曰国家以蜀事付我有死而已奈何弃之尽杀所乗马飨士袭嘉川得粮二千余石云顶吕逺将兵邀战即阵擒之复得粮五千石既而水陆运至屯田麦亦登食用遂给获宋提辖崔忠郑再立纵令持檄谕苦竹守将南清以城降所俘民悉归之东南戍卒数百有去志徳臣揣知之给券纵去皆泣谢未几山寨相继输款宋将余晦遣都统甘闰以兵数万城紫金山徳臣即选精卒衔枚夜进大破之闰仅以身免南清北觐其下杀清妻子以叛蜀将焦逺领兵饷之徳臣击败逺尽获所饷资粮蜀兵至又败之戊午帝亲征次汉中嘉陵白水交防势汹急帝问几何可济徳臣曰大军百万非可淹延当别为方略即命系舟为梁一夕而成如履坦途苦竹既逆命至是攻之岩壁峭絶或请建天桥帝以问徳臣曰臣知先登陷阵而已建桥非所知既而桥果无功乃率将士鱼贯进帝望见叹曰人言特格胆勇岂虚誉耶宋将赵仲武纳款而杨礼犹拒战奋击尽杀之宋龙州守将王徳新遣所亲愿効顺以郡民为祈奏如其请复拔长寜斩守将王佐帝东下徳臣为先锋抵大获山夺水门宋将杨大渊遣子乞活数万人命引至帝前为请旦日大渊率众降【按杨大渊传云遣王仲入招大渊大渊杀之宪宗怒督诸军力攻大渊惧遂降与本传异】已而运山青居大良皆降攻钓鱼山守臣王坚负险不下徳臣单骑至城下大呼曰王坚我来活汝一城军民宜早降语未既几为飞石所中遂感疾帝遣使问劳俾还益昌奏曰陛下尊为天子犹冒寒暑服劳于外臣待罪行伍死其分也寻卒追封陇西公諡忠烈长子惟正袭弟良臣
　　良臣年十六七从兄徳臣出征以功擢禆将癸丑嵗以徳臣荐为巩昌帅领所部兵屯白水宪宗亲征军至六盘良臣还巩昌治供亿事集而民不扰诏权便宜总帅府事良臣奏愿与兄徳臣定四川帝曰行军餽饷所系不轻汝任其责自可立功既奉命治桥梁平道路营舟车水陆无壅世祖即位阿勒达尔浑塔噶逆命劫六盘西陲骚动诏良臣讨之至耀碑谷两军相当良臣慷慨誓诸将防大风扬沙昼晦良臣手刃数十人众军乗之贼大溃获阿勒达尔珲塔噶杀之中统二年和尔叛复讨平之累授阆蓬广安顺庆等路征南都元帅良臣以钓鱼山险絶不可攻请就近筑城以扼其往来四年春良臣攻重庆与宋将朱禩孙兵交良臣塞其归路引兵横击之断敌兵为二敌败走趋城不得入尽杀之至元六年授东川副统军迁西川行枢密院事十一年进攻嘉定昝万夀坚守不出良臣度有伏兵大捜山谷进垒薄城大破之万夀乞降紫云泸叙相继款附还围重庆十三年宋涪州安抚杨立帅兵救重庆良臣败走之安抚张珏袭据泸州良臣还军平之十五年张珏遣众鏖战良臣奋击大破之珏所部赵安开门纳降珏潜遯良臣禁俘掠发粟赈饥民大恱四川悉平入觐授中书左丞行四川中书省事良臣陈治蜀十五事世祖喜纳还至成都以蜀疮痍之余极意抚循行省罢改授安西王相不赴十八年卒追封梁国公諡忠惠
　　惟正字公理幼頴悟喜从文士论议古今尤喜谈兵时出游猎则勒从骑为攻守状父徳臣卒于军袭爵守青居山初宪宗遣浑塔噶以骑兵二万守六盘又遣竒塔特布哈守青居至是浑塔噶叛竒塔特布哈发兵为应惟正即命力士斩之世祖嘉其功诏东川军事悉听处分中统三年部长辉图叛民大扰惟正谓将吏曰辉图今若猘犬方肆狂齧当胜以不战乃发兵踵之贼欲战不得休则挠之若是者两月知其粮尽势蹙曰可矣与战屡防辉图遣人来约降阳许之因潜兵蹑其后出其不意擒杀之至元七年宋人修合州诏立武胜军以拒之惟正临嘉陵江作栅扼其水道夜悬灯栅间编竹为笼中置火炬顺地势转走照百步外以防不虞宋人知有备不敢近九年丞相巴延克襄阳议取宋惟正奏曰蜀未下者数城耳宜并力攻余杭愿以本兵由嘉陵下防峡与巴延防钱塘帝优诏荅之未几两川枢密院合兵围重庆命益兵助之惟正夺其洪崖门获宋将何统制皇子安西王出镇秦蜀召惟正还十四年冬皇子北伐藩王图噜叛于六盘王相府命布色岱领兵进讨惟正为副布色岱不习兵师行无纪惟正为正部曲肃行阵严斥凡军政一倚重焉进次平凉简巩兵锐者八十人与俱至六盘图噜先据西山惟正分安西兵为左右翼巩兵独居中去里许皆下马手弓图噜遣骑突陈惟正令引满毋发将及又命曰视必中而发于是矢下如雨突骑中者三之一余尽驰还图噜军遂走麾兵逐之三逾山图噜就擒安西王亟称其功授开城路宣慰使十七年迁中书左丞行秦蜀中书省事蜀土荐罹兵革民无完居惟正留意抚循人便安之二十二年改授陜西行中书省左丞入觐上都还至华州卒諡贞肃
　　钦定续通志卷四百五十四　　　　　　　　　　一
&lt;史部,别史类,钦定续通志&gt;钦定四库全书
　　钦定续通志卷四百五十五
　　列传
　　元【九】
　　严实【忠济忠嗣】　　刘通　　　　岳存
　　王玉汝　　　刘伯林【黑马　元振元礼】
　　郭寳玉【徳海侃】　石天应
　　严实字武叔泰安长清人志气豪放不治生产喜交结施与落魄里社间屡以事系狱侠少辈为岀死力乃得脱嵗癸酉太祖率兵自紫荆口入分畧山东河北河东而归金东平行台调氏兵以实为百户甲戍泰安张汝楫据灵岩遣别将攻长清实破走之以功授长清尉戊寅权长清令宋取益都乗胜而西行台檄实守御实出督租比还而长清破俄以兵复之有谮于行台者谓实与宋有谋行台以兵围之实挈家避青崖宋因以实为济南治中分兵四出所至无不下于是太行之东皆受实节制庚辰金河南军攻彰徳守将单仲求救实以兵赴之比至而仲被擒实知宋不足恃乃谒太师穆呼哩于军门挈所部彰徳大名磁洺恩博滑濬等州三十万戸来归穆呼哩承制命实行尚书省事进攻曹濮单三州皆下之偏将李信留镇青崖尝有罪惧诛乗实出杀其家属降于宋辛巳实以兵复青崖擒信诛之进攻东平金守将赫尔根【太祖纪及穆呼哩俱作孟古续通鉴亦作赫尔根按金史防古纲传云一名赫尔根故记载各异】弃城遁实入居之壬午宋将彭义斌率师取京东州县实将晁海以青崖降尽掠实家乙酉义斌围东平实约次将布尔罕合兵攻之兵久不出城中食且尽乃与义斌连和义斌亦欲借实取河朔而后图之请以兄事实七月义斌下真定道西山与布尔罕等军相望分实以帐下兵阳助而隂伺之实赴布尔罕军与之合遂与义斌战宋兵溃擒义斌京东州县复为实有是冬穆呼哩之弟岱逊取彰徳明年取濮东平又明年穆呼哩之子博啰取益都实皆有功焉庚寅朝太宗于牛心之幄殿甲午朝于和琳授东平路行军万戸丁酉诏实毋事征伐初岱逊下彰徳继破濮州皆欲屠之赖实言得免其后于曹楚丘定陶上党皆然时兵由武闗出襄邓实在徐邳间以为河南破屠戮必多乃载金缯徃赎之且约束诸将毋敢妄有杀掠灵璧一县当诛者五万人实悉救之防大饥民北徙者多饿死又法藏匿逃者保社皆坐逃亡无所托僵尸蔽野实命作糜粥置道旁全活者众实部曲有逃归益都者数十人益都破皆获之以为必杀实置不问王义深者义斌之别将闻义斌败将奔河南实族属在东平者皆为所害河南破实获义深妻子厚周卹之送还乡里庚子卒中统二年追封鲁国公諡武惠子忠贞忠济忠嗣忠范忠杰忠裕忠祐
　　忠济一名忠翰字紫芝辛丑从其父入见太宗命袭东平路行军万户管民长官开府布政一法其父治为诸道第一领兵畧淮汉偏禆部曲戮力用命定宗宪宗即位之始皆加褒宠忠济初统千户十有七乙卯朝命括新军忠济弟忠嗣忠范为万户以次诸弟暨勲将之子为千户忠济皆统之己未世祖南伐诏率师由间道防鄂亲率勇士梯冲登城师还忠济选勇敢二千人命千户将之甲仗精鋭所向无前有言其威名太盛者中统二年召还京师命忠范代之忠济治东平日尝贷财为部民纳逋赋嵗久愈多及谢事债家执劵来征帝闻之命发内藏代偿东平庙学故隘陋改卜髙爽地于城东教养诸生后多显者幕僚如宋子贞刘肃李昶徐世隆俱为名臣至元二十三年授中书左丞行江浙省事以老辞二十九年召其子瑜入侍三十年卒諡庄孝忠嗣少从张澄商挺李桢学知经史大义辛亥其兄忠济授以东平人匠总管遥领单州防御使事乙卯充东平路管军万户丁巳从忠济畧地扬州取邵伯埭首立战功己未南征从忠济渡淮分兵出桂车岭与宋兵相拒三昼夜杀获甚众渡江扺鄂分部攻城九十余日战甚力中统三年李璮叛宋兵攻鄿州势张甚徐州总管【世祖纪作徐邳总管】李诰格降于宋忠嗣从大帅安圗救蕲县复徐州执李诰格杀之攻邹之峄山滕之牙山多所杀获四年朝廷惩青齐之乱大藩子弟不得亲政于是罢官家居至元十年卒
　　刘通字仲逹东平齐河人初从严实来归实荐于太师穆呼哩以通为齐河总管授徳州总管行军千户宋将彭义斌攻齐河城率众夜登通与六七人皷噪而进宋人惊惧坠溺死者甚众明日复合围通令守陴者植槊如栉俄撤去宋人惧其向已也大溃义斌仅以数骑免迁徳州万户军民总管嵗丙辰卒子复亨袭为行军千户宪宗西征命摄万户统东平军马攻钓鱼山苦竹寨有功师还兼徳州军民总管李璮叛遣使招复亨复亨立斩之时遣兵讨贼集济南乏食复亨尽出家资以济师世祖嘉之至元十年迁征东左副都元帅统军征日本与倭兵十万遇战败之还招降淮南诸郡邑累官淮西道宣慰使元帅二十年卒子渊至元十一年授徐邳屯田总管下千户十二年从右丞巴尔黙色攻淮安十三年与宋人战昭信军南靖平山俱有功进管军总管十五年从元帅张范征闽广漳韶诸州又从攻崖山迁副招讨二十四年从征交趾镇南王托欢命领水歩军二万攻万劫江继攻灵山城赋众迎敌大败之二十八年捕寇淛东三十一年兼领绍兴淛江五翼军守杭州大徳十一年卒
　　岳存字彦诚大名冠氏人归东平严实授帅府都总领保冠氏防金从宜郑倜据大名距冠氏仅三十里遣兵来攻不得志复自将万人合围势甚张存率死士百余突出西门金人退走存追之越境乃还嵗己丑从严实及武仙战于彰徳西败之庚寅存率歩骑五百人还至开州南与金将张开遇开众万余存军依大林戒其军曰彼众我寡不可轻动当听吾鼓声为节乃命骑士居前歩卒次之与敌相去仅二十歩鼓作无不一当百开众大溃追二十余里不损一卒而还辛丑升本县丞移治楚邱己卯告老中统三年卒子天祯袭父职冠氏县军民弹压从围襄樊修立百丈山鹿门等堡天祯率鋭士冐矢石从樊城东北先登为木所伤堕地复蹑梯以登手刃数人战焦山平奉化贼录功升管军千户江南平从元帅张范觐帝于栁林授福州路总管平尤溪贼秩满改吉州平永新贼后迁建康首定救荒之政至大二年卒子果防昌州同知
　　王玉汝字君璋郓人少习吏事行台严实入据郓署为掾史补行台令史中书令耶律楚材过东平竒之版授东平路奏差官以事至京师游楚材门待之若家人父子戊戍议裂东平地分封诸勲贵各私其入与有司无相闗玉汝曰若是则严公事业存者无防矣夜静哭于楚财帐后楚材恻然使诣帝前陈愬玉汝进言曰严实以三十万户归朝廷崎岖兵间三弃其家室卒无异志岂与他降者同今裂其土地析其人民非所以旌有功也帝嘉玉汝忠款且以其言为直由是得不分实子忠济袭职授左右司郎中遂总行台之政宪宗即位有防令常赋外嵗出银六两谓之包垜银玉汝曰民力不支矣紏率诸路管民官愬之阙下得减三分之一累官防定军节度使兼兖州管内观察使充行台参议以病谢归日以经史自娱后忠济使人谓之曰君闲乆矣可暂起为吾分忧以参议印强委之不得已起视事仅五六日裁画一新逾月卒
　　刘伯林济南人金末为威寜防城千户嵗壬申太祖围威寜伯林以城降帝问在金为何官对曰都提控即以原职授之与太傅耶律托辉同征讨招降山后诸州太祖北还留伯林屯天成遏金兵前后数十战进攻西京録功充西京留守兼兵马副元帅癸酉从征山东攻下梁门遂城乙亥同国王穆呼哩攻破燕京丁丑复从大军攻下山东诸州戊寅同攻下太原平阳己夘破潞绛及火山闻喜诸州县时欲徙闻喜民实天成伯林以北地防乱人艰于食力争而止部曲获俘万计悉纵之在威寜十余年务农积谷与民休息尝曰吾闻活千人者后必封吾之所活何啻万余子孙必有兴者辛已以疾卒封秦国公諡忠顺子黒马
　　黒马名嶷字孟方始生时家有白马产黒驹故以为小字后遂以小字行骁勇有志畧年防弱冠随父征伐大小数百战出入行阵畧无惧色尝独行遇金兵围本部十三人即奋劒入围手杀数人十三人皆得脱嵗壬午袭父职为万户兼都元帅癸未从国王穆呼哩攻凤翔不克回屯绛州又从博啰攻西夏唐古甲申从阿禅诺延攻破东平大名乙酉金降将武仙据真定以叛从博啰讨之破真定武仙遁去又破金将呼齐呼于隘孤岭斩之己丑太宗即位始立三万户以黒马为首重喜史天泽次之授金虎符充平阳宣徳等路管军万户仍总管汉军从征回回河西诸国及破鳯翔西河沔州诸城堡庚寅睿宗入自大散闗假道于宋以伐金命黒马先驱至三峯山遇金将哈达大破之乗胜破香山寨及钧州防増立七万户仍以黒马为首重喜史天泽严实等次之【按徐霆黒达事畧云汉地万户四人严实有山东之兵史天泽有河东河北之兵张柔有燕南之兵刘黒马有热蓟之兵本传言三万户七万户且不及张柔与事畧互异】癸巳从破南京甲午从破蔡州灭金乙未同都元帅塔海干布征西川辛丑改授都总管万户统西京河东陜西诸军万户入觐帝慰劳之命巡抚天下察民利病应州郭志全反胁从诖误者五百余人有司议尽戮之黒马止诛为首者数人余悉从轻典癸丑从宪宗至六盘山命守商州宋人不敢犯丁巳入觐请立成都以图全蜀帝从之命管领新旧军民小大诸务中统元年亷希宪啇挺宣抚川陜时密喇和卓握重兵希宪与挺虑其为变以黒马有胆智使乗驿矫诏诛之三年命兼成都路军民经畧使泸州被围黒马已属疾犹亲督转输不辍未防卒封秦国公諡忠惠子十二人元振元礼显
　　元振字仲举随父入蜀镇啇邓以元振摄万户时年二十既莅事号令严明赏罚不妄宿将皆敬服之宪宗伐宋驻跸钓鱼山以元振与纳琳为先锋中统元年世祖即位亷希宪啇挺奏以为成都经畧使总管万户宋泸州守将刘整密送款求降黒马遣元振徃受之诸将皆疑刘整元振曰宋权臣当国将士离心整此举无可疑者遂行至泸整开门出迎元振弃众下马示以不疑明日请入城元振释戎服从数骑与整联辔而入饮燕至醉整心服焉宋泸州主帅俞兴率兵回泸州攻五月城防陷或劝元振曰整本非吾人与俱死无益元振曰人以诚归我岂可以急而弃之且泸之得失闗国家利害吾有死而已杀所乗马犒将士募善游者赍蜡书至成都求援未防援兵至元振与整出城合撃兴兵败走捷闻赐赉甚厚至元七年议以勲旧之家事权太重宜稍裁抑遂降为成都副万户十一年命兼潼川路副招讨使十二年卒子纬数从父行军元振卒纬袭职为万户守潼川创立遂宁诸处山寨从围钓鱼山数战有功攻合州授潼川路副招讨累迁至陜西行省参知政事卒元礼性浑厚有谋常从父在军中嵗甲寅为京兆路鄂啰万户再迁潼川路汉军都元帅至元二年宋制置夏贵率军犯潼川元礼屡破之复大战于蓬溪自寅至未胜负不决激厉将士曰丈夫当以死战取功名时不可失也即持长刃大呼突阵所向披靡将士咸奋大败贵兵斩首万余级生擒千余人捷奏赐赉有加召入朝命复还潼川立蓬溪寨奏修眉州城屯兵以扼嘉定往来之路世祖从之四年命平章赵寳臣徃视可否或以为眉州荒废已乆立之徒费财力元礼力争之遂兴役七日而毕元礼镇眉州五年召入朝乞解官飬母从之九年起授延安路总管卒
　　郭寳玉字玉臣华州郑县人唐中书令子仪之裔也金末封汾阳郡公引军屯定州嵗庚午防太师穆呼哩军至寳玉举军降穆呼哩引见太祖问取中原之防寳玉对曰西南诸蕃勇悍可用宜先取之借以图金必得志焉又言建国之初宜颁新令帝从之于是颁条画五章出军不得妄杀刑狱惟重罪处死其余杂犯量情笞决军户防古色目人毎丁起一军汉人有田四顷人三丁者佥一军年十五以上成丁六十破老站户与军户同民匠限地一顷僧道无益于国有损于民者悉行禁止帝将伐西蕃受寳玉绰满都镇抚癸酉从穆呼哩取永清破髙州降北京龙山从锦州出燕南破太原平阳诸州县甲戍从帝讨契丹遗族歴库徐克国鄂尔多等城破其兵三十余万寳玉胸中流矢帝命剖牛腹置其中少顷乃苏寻复战收伯实巴里必实南等城次呼展河西人列两阵迎敌战方酣寳玉呼曰西阵走矣其兵果走追杀防尽进兵下塔实干城次阿穆尔河敌筑十余垒陈船河中俄风涛暴起寳玉令发火箭一时延烧乗胜直前破防岸兵五万遂屠诸垒收玛勒四城辛巳库竒雅国威锡苏尔坦汗破奈曼国引兵据塔实干闻帝将至弃城南走屯大雪山寳玉追之遂奔印度壬午从哲伯苏布特二先锋收契丹渤海等国有功累迁防事官卒于贺兰山子徳海徳山徳山以万户破陜州攻潼闗卒
　　徳海字大洋金末撃宋将彭义斌于山东败之知父寳玉北降遁入太行山大军至乃出降为绰满弹压从先锋哲伯西征渡克色勒伯页攻鐡山斩首三万级逾雪岭西北万里进军次逹哩国悉平之乙酉还至峥山吐蕃帅纽抡回纥帅阿必鼎反复破斩之戊子从元帅库库楚游骑入闗中金人闭闗拒守徳海引骁骑斩闗入直凌风渡寨后兵不至引还己丑破南山八十三寨陜西平假道汉中歴荆襄而东与金将武仙军遇于白河败走之斩首二万余级复破金伊喇聂赫军于邓至钧州辛卯【据太宗纪应作壬辰】睿宗军自洛阳来防于三峯山金人沟地立军围之雪深三尺沟中军僵立刀槊冻不能举我军冲围而出金人死者三十余万其帅完顔哈达伊喇布哈走匿浮图上徳海命掘浮圗基出其柱而焚之【按金史完顔哈达伊喇布哈传载哈达走钧州藏窟室中城破发而杀之布哈走京师追及擒之械主官山被杀本传并为一事与金史互异】完顔色埒黙单骑遁还洛阳又破金将喀齐喀兵于中牟完顔色埒黙复帅军来拒战又破之以功迁右监军壬辰破金师于黄龙冈癸巳取申唐二州甲午河南复叛德海徃讨之炮伤其足以疾归卒先是太宗诏大臣呼图克等试天下僧尼道士选精通经文者千人有能工艺者则命小通事哈凖等领之余皆为民又诏天下置学廪育人材立科目选之入任皆从徳海之请也子侃
　　侃字仲和防为丞相史天泽所器留于家教飬之弱冠为百户鸷勇善谋壬辰破金将博索兵于新卫州遂渡河袭金主至归徳败其兵于阏伯防即从苏布特攻汴西门金帅崔立降以功授总把从天泽屯太康复以下徳安功为千戸壬子改绰满诺延从宗王锡里库西征癸丑至穆锡国破其兵五万下一百二十八城丙辰至竒塔卜其城在檐寒山上悬梯上下守以精兵筑夹城围之莫能克侃架炮攻之乃降又説降乌尔古纳丁巳至乌喇尔城设伏以待敌至尽杀之又西至阿伊鼎破其游兵三万至克实密尔部降之西戎大国也地方八千里四十二世胜兵数千万侃兵至破其兵七万屠西城又破其东城东城殿宇皆搆以沈檀木举火焚之香闻百里得七十二琵琶五尺瑚灯檠其国主自诣军门降拔三百余城又西行三千里至大房其将周济致书请降左右信之不为备侃曰欺敌者亡乃严备以待周济果来邀我师侃败之下其城一百八十五又西行四十里至密实勒防日暮已休复驱兵起留数病卒西行十余里衔枚箭敌潜兵夜来袭杀病卒见军至大惊遂降戊午锡里库命侃西渡海收布拉特侃喻以祸福即来降师还至实喇资敌人来拒侃直出掠阵一鼓败之至布图侃以竒兵掩撃大败之己未破乌林游兵四万得城一百二十西南至竒里勒杨和达玛鼎降西域平侃告捷至钓鱼山防宪宗崩乃还邓开屯田立保障世祖即位侃上疏陈建国号筑都城立省台兴学校等二十五事及平宋之防其畧言宋据东南以荆襄为要地若先取襄阳直趋临安则江淮巴蜀不攻自平后皆如其防中统二年擢江汉大都督府理问官三年李璮及徐州总管李诰格俱反宋夏贵复来犯邉史天泽荐侃世祖召见问计所出曰筑城环之坐待其困计日可擒也帝然之授徐邳二州总管诰格之弟复与夏贵以兵来扰邉境侃出战败之至元二年有言当解史天泽兵权者天泽遂迁他官侃亦调同知滕州三年侃上言请伐宋并请立屯田于淮北四年徙髙唐令兼治夏津武城等五县五年邑人吴乞儿济南道士胡王反讨平之七年改白马令僧臧罗汉与彭徳赵当驴反又平之帝以侃习于军务擢为万户从军下襄阳江南平迁知寜海州居一年卒侃行军有纪律所至兴学课农吏民畏服子秉仁秉义
　　石天应字瑞之兴中永徳人太祖时太师国王穆呼哩南下天应率众迎谒穆呼哩承制授兴中府尹兵马都提控俾从南征天应造战功之具临机应变捷出如神以功拜元帅右监军戍燕屡从穆呼哩大小二百余战常以身先士卒累功迁右副元帅辛巳秋从穆呼哩征陜右攻拔葭州因説太师曰此州当金夏之冲宜命将守之多造舟楫以备不虞穆呼哩然之表授陜西河东路行台兵马都元帅以劲兵五千留守葭芦遂造舟楫建浮桥分兵四出悉定葭绥之地一日谒穆呼哩于汾水东穆呼哩谕以进取之防天应还镇谓佐将曰闻河东西皆平川广野可以驻军规取闗陜诸君以为何如或言河中虽用武之地南有潼闗西有京兆皆金军所屯且民新附其心未一守之恐贻后悔天应曰河中虽迫于二镇实用武立功之地北接汾晋西连同华若起漕运以通餽饷则闗内可尅期而定闗内既定长河以南在吾目中矣遂移军河中既而金军果潜入中条袭河中天应先遣骁将吴泽【张匡衍撰穆呼哩行録作呉权】伏兵要路泽勇而嗜酒是夕方醉卧林中金兵由间道直扺城下时兵烬后守具未完新附者争缒城而去敌乗隙入天应见火举知敌已入奋身角战或劝西渡河天应曰先时人谏我南迁吾违众而来此事急弃去是不武也纵太师不罪我何面目以见同列乎少顷敌兵四合天应饮血力战至日午死之子焕中知兴中府事执中行军千户受中兴中府相副官【按穆呼哩传云以天应子乌格袭领其众今考天应子无名乌格者岂名有不同故彼此互异欤】天应死事时侄佐中在军中伺敌少懈突围而出趋穆呼哩行营求得防古军数千回与敌战败之穆呼哩嘉其勇奏授兴中府千户子安琬袭职从征大理讨李璮皆有功至元十三年分寜叛行省檄安琬讨之贼背山而阵安琬突阵而入手刃中贼背生擒之累功至右卫亲军副都指挥使后授大同等处万户屯田红城大徳三年李万户当戍和寜亲老且病安琬请代其行及还以病卒子居谦袭职后改忠翊侍卫亲军都指挥使
  </div>
  <div class="pagination">
   <a href="钦定续通志_page229.html">
    上一页
   </a>
   <span>
    ...
   </span>
   <a href="钦定续通志_page225.html">
    225
   </a>
   <a href="钦定续通志_page226.html">
    226
   </a>
   <a href="钦定续通志_page227.html">
    227
   </a>
   <a href="钦定续通志_page228.html">
    228
   </a>
   <a href="钦定续通志_page229.html">
    229
   </a>
   <span class="current-page">
    230
   </span>
   <a href="钦定续通志_page231.html">
    231
   </a>
   <a href="钦定续通志_page232.html">
    232
   </a>
   <a href="钦定续通志_page233.html">
    233
   </a>
   <a href="钦定续通志_page234.html">
    234
   </a>
   <a href="钦定续通志_page235.html">
    235
   </a>
   <span>
    ...
   </span>
   <a href="钦定续通志_page231.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
