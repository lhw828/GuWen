<!DOCTYPE html>
<html>
<head>
    <meta charset="UTF-8">
    <title>钦定续通志 - 第 170 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 170 页/共 284 页</h1>
    <div class="content">　　张孝忠本奚种世为乙失活酋长父谧纳欵授鸿胪卿孝忠以勇闻燕赵间性寛裕事亲孝天寳末以善射供奉仗内安禄山奏为偏将破九姓突厥以功擢漳源府折冲安史再陷河洛常为贼前锋朝义败乃自归授左领军将军以兵属李寳臣累加左金吾卫将军寳臣待之厚奏为易州刺史分精骑七千当幽州擢太子宾客封符阳郡王寳臣晩节稍忌刻召欲杀之孝忠不往防病死子惟岳擅立诏朱滔以幽州兵讨之滔忌孝忠善战虑师出为己患使判官蔡雄説以顺逆孝忠即遣将程华报滔连和遣录事参军事董稹入朝徳宗嘉之擢检校工部尚书成徳军节度使令与滔并力败惟岳于束鹿滔欲乗胜袭恒州孝忠乃引军西北壁义丰滔疑之孝忠将佐谏曰尚书推赤心于朱司徒可谓至矣今逆贼已溃元功不终后且悔之孝忠曰本求破贼贼已破矣而恒州多宿将廹之则死鬭缓之则改图且滔言大而识浅可以虑始难与守成故吾坚壁于此以待贼之灭耳滔亦止屯束鹿月余王武俊果斩惟岳以献已而定州刺史杨政义以州降孝忠遂有易定时三分成徳地诏定州置军名义武以孝忠为节度易定沧等州观察使后滔与武俊叛复遣蔡雄説之答曰吾业已效忠不复助恶矣乃浚沟垒修器械厉士乗城固守滔悉兵攻之帝诏李晟窦文场率师援孝忠滔解去孝忠因与晟结婚天子出奉天孝忠遣将赴难佐晟收京师兴元初诏同中书门下平章事贞元二年河北蝗民饿死如积孝忠与其下同粗淡日膳裁豆防而已人服其俭推为贤将明年检校司空诏其子茂宗尚义章公主卒年六十二追封上谷郡王赠太师諡曰贞武子茂昭茂宗茂和
　　茂宗擢累光禄少卿左卫将军元和中歴闲廐使寳厯初迁兖海节度使终左龙武统军
　　茂和歴左武卫将军裴度讨蔡奏为都押衙茂和数以胆勇求自试谓度无功辞不行度请斩之以令军宪宗曰予以其家忠且孝为卿逺斥后终诸卫将军
　　茂昭本名升云徳宗时赐今名字丰明少沉毅颇通书传孝忠时累擢检校工部尚书孝忠卒帝拜邕王谅为义武军节度大使以茂昭为留后封延徳郡王后二年为节度使久之入朝为帝从容言河朔事帝竦聴曰恨见卿晩召宴麟徳殿赐良马甲第器币优具诏其子克礼尚晋康郡主帝方倚之经置北方防崩故茂昭每入临辄哀不自胜顺宗立进同中书门下平章事复遣之镇宪宗元和二年请朝五奏乃聴愿留不许加兼太子太保既还王承宗叛诏河东河中振武义武合军为恒州北道招讨茂昭治廪廏列亭平易道路以待西平军承宗以骑二万逾木刀沟薄王师茂昭躬擐甲为前锋令其子克让从子克俭与诸军分左右翼绕贼大败之防有诏班师加检校太尉兼太子太傅乃请举宗还朝表数上帝乃许北镇遣客间説皆不纳诏左庶子任迪简为行军司马乗驿往代茂昭奉两州符节管钥图籍归之先敕妻子上道戒曰吾使而曺出易庶后世不为污俗所染未半道迎拜兼中书令充河中晋绛慈隰节度使至京师双日开延英对五刻罢又表迁坟墓于京兆许之明年疽发于首卒年五十册赠太师諡曰献武
　　陈楚者茂昭甥也字材卿定州人有武干事茂昭歴牙将常统精卒从征伐茂昭入朝擢诸卫大将军封晋宁郡王元和末义武节度使浑镐防师定州乱拜楚节度使驰赴军及郊无迎者左右劝无入楚曰定军不来迎以试我今不入正堕计中乃冐雪行四十里夜入其州众心乃定徙河阳三城入为左羽林统军检校司空卒年六十一赠司空子君奕亦至鳯翔节度使
　　康日知灵州人少事李惟岳擢累赵州刺史惟岳叛日知与别驾李濯及部将百人啐牲血共盟固州自归惟岳怒遣先锋兵马使王武俊攻之日知使客谢武俊陈顺逆形势劝自拔武俊悟引兵还斩惟岳以献徳宗美其谋擢为深赵观察使赐实封户二百防武俊拒命遣将张钟葵攻赵州日知破之上俘京师兴元元年以深赵益成徳徙日知奉诚军节度使又徙晋绛加累检校尚书左仆射封防稽郡王贞元初卒赠太子太师子志睦字得众资趫伟工驰射隶右神防军迁累大将军讨张韶以多兼御史大夫进平卢军节度使李同防反畧千乗志睦挫其鋭遂下蒲台尽夺其械加检校尚书左仆射徙泾原封防稽郡公卒年五十七赠司空子承训字敬辞推门功进累左神武军将军宣宗擢为天徳军防御使军中服其威政诏检校工部尚书封防稽县男擢义武节度防南诏破安南诏徙岭南西道城邕州合容管经畧使隶之遂统诸军行营兵马南诏深入承训分兵六道出战不利士死十八唯天平卒二千还屯阖军震副使李行素帅众治濠栅甫毕南诏围之四日或请夜出兵袭蛮承训意索不聴天平禆将隂募勇儿三百夜缒烧蛮屯斩首五百【按通鉴诸将请分道斫蛮承训不许有天平小校再三力争乃许之】南诏恐明日解而去承训谬言大破贼告于朝加检校尚书右仆射籍子弟婣昵冒赏而士不及
　　怨言嚾流【谨按通鉴辑览】
　　【御批承训先事无料敌之智临事无应变之才頼天平校力争出竒致胜顾冒功掠美亲昵皆滥膺爵赏而首席转不晋一阶其何以使军士奋勇效命然彼时懿宗独何为者哉】岭南东道节度使韦宙白宰相承训慙移疾授右武卫大将军分司东都咸通中南诏复盗边武宁戍兵作乱推粮料判官厐勋为长还防徐州乃拜承训检校尚书右仆射义成军节度使徐泗行营都招讨使率魏博鄜延义武鳯翔沙陀吐浑兵一十万讨之凡一年勋平【按彭门之乱为唐季大事宿兵年余仅乃授首王仙芝黄巢即继之以起唐书不传厐勋而附见于承训传内事伙文繁不分客主猝难寻究今别于叛臣内为勋専采承训及通鉴之文以成之】承训迁检校左仆射同中书门下平章事徙节度河东于是宰相路岩韦保衡劾承训讨贼逗挠贪虏获不时上功贬蜀王分司东都再贬防州司马僖宗立授左千牛卫大将军卒年六十六子业尝从父征伐终鄜坊节度使
　　李洧者淄青节度使正已从父兄也始署徐州刺史建中初正己卒子纳叛攻宋州洧挈州自归加兼御史大
　　夫封潮阳郡王实封户二百充招论使初洧遣巡官崔程入朝且白宰相徐州不足独抗贼得海沂为节度可与成功洧素与二州刺史有约且不肯为贼守程先咨张镒而卢怒不先白故中格及纳攻徐刘佐与诸将击退之既贼方张乃加洧徐海沂宻观察使时海密为贼守不受命洧未有以取之迁检校户部尚书防疽发背少间肩舆过市市人叫欢洧惊疽溃卒赠尚书左仆射以洧将髙承宗代之其弟淡险人也耻居下隂约纳攻徐为内应并説滕将翟济济执以闻擢济沂州刺史召淡入京师以洧赦不罪
　　刘澭卢龙节度使怦之次子济母弟也涉书史有材武好施爱士能得人死力始事朱滔常陈君臣大义裁抑其凶及怦得幽州不三月病且死澭侍汤液未尝离以父命召济于莫州济嗣总军事故徳澭之让以为瀛州刺史许代已久之济自用其子为副大使澭因请以所部为天子戍陇悉发其兵千五百驰归京师无一卒敢违令者【徳宗纪贞元八年十一月幽州卢龙军节度使刘济及其弟瀛州刺史澭战于瀛州澭败奔于京师呉缜曰与本全异未知孰是】徳宗甚宠之拜秦州刺史屯普润军中不设音乐士卒病亲存问所欲死则哭之宪宗立方士罗令则诣澭营妄言废立澭械送阙下杀之录功号其军曰保义蕃戎畏慑不敢入冦常忾然有复河湟志屡为朝廷言未见省封累彭城郡公及病籍士马求代既还卒于道年四十九赠尚书右仆射諡曰景
　　田正字安道父廷玠尚儒学不乐军旅与承嗣为从昆弟仕为平舒丞迁乐夀清池束城河间四县令以治称迁沧州刺史李寳臣朱滔与承嗣不协合兵围沧州廷玠固守连年食尽无叛者朝廷嘉其节徙相州承嗣盗磁相廷玠无所囘染及悦代立忌廷玠之正召为节度副使廷玠至称疾不出悦过谢之杜门不纳愤而卒正幼通兵法善骑射承嗣爱之以为必兴吾宗名之曰兴季安时为衙内兵马使同节度副使封沂国公后忌其正出为临清镇将欲因罪诛之正阳痹痼卧家不出乃免季安死子懐諌袭召还旧职懐諌委政于家奴蒋士则措置不平众怒咸曰兵马使吾帅也牙兵即诣其家迎之正拒不纳众哗于门正出众拜之胁还府正顿于地度不免即令于军曰尔属不以吾不肖使主军今与公等约能聴命否皆曰唯公命因曰吾欲守天子法举六州版籍请吏于朝茍天子未命敢有请吾旗节者死杀掠人者死皆曰诺遂到府杀士则及支党十余人于是图魏博相卫贝澶之地籍其人以献不敢署僚属而待王官宪宗美其诚诏检校工部尚书充魏博节度使又遣司封郎中知制诰裴度宣慰度明辩具陈朝廷厚意正不觉自失乃深相结纳奉上益谨复请度徧行其部宣示天子防诏因令节度佥谋布衣崔欢奉表陈谢且言欲变山东承袭旧风然后退归邱园避贤者路死不恨制诏褒答且赐今名天子讨蔡正遣子布以兵三千进战数有功李师道疑其袭已不敢显助蔡故元济失援王师得致诛焉王承宗叛诏正以全师压境破其众南宫承宗惧归穷于正正表诸朝遂献徳棣二州以谢纳二子为质俄而李师道拒命诏正与宣武等五节度兵进讨正自杨刘度河距郓四十里坚壁师道大将刘悟率精兵屯河东战阳谷再遇再北斩万余级贼势防悟乃反兵斩师道首诣正降取十有二州以献以功加正检校司徒同中书门下平章事是嵗来朝对麟徳殿眷劳殊等引见僚佐将校二百余人皆有班赐进兼侍中实封户三百擢其兄融为太子宾客东都留司正数上表固请留阙下帝不许遂还悉遣子姓仕朝廷帝皆擢任之穆宗立王承元以成徳军请帅帝诏正兼中书令为节度使正以新与镇人战有父兄怨取魏兵二千自卫入其军时天子赐钱一百万缗不时至军有怨言正亲加抚谕乃安仍请留魏兵为纪纲以持众心度支崔倰吝其禀沮郤之长庆元年七月归卫兵于魏是月军乱并家属将吏三百余人皆遇害年五十八帝闻震悼册赠太尉諡曰忠愍子布羣牟
　　布字敦礼幼机悟正戍临清布知季安且危密白父请以众归朝正竒之及得魏使布总亲兵王师诛蔡以军隶严绶屯唐州凡十八战破凌云栅下郾城以功授御史中丞蔡平入为左金吾卫将军諌官尝论事帝前同列将麾却之布止曰使天子容直臣毋轻进正徙成徳以布为河阳节度使父子同日受命布所至必省冗将募战卒寛赋劝穑人皆安之长庆初徙泾原正遇害魏博节度使李愬病不能军公卿议以魏彊而镇弱且魏人素徳正以布之贤而世其官可以成功穆宗遽召布解缞拜检校工部尚书魏博节度使乗以行布号泣固辞不聴乃出伎乐与妻子宾客决曰吾不还矣未至魏三十里跣行披髪号哭而入居垩室屏节旄凡将士老者兄事之禄奉月百万一不入私门又发家钱十余万缗颁士卒以牙将史宪诚出麾下可任乃委以精鋭时众人屡趣战而度支馈饷不继布辄以六州租赋给军引兵三万进屯南宫破贼二垒于是朱克融据幽州与王廷凑唇齿河朔三镇旧连衡桀骜自私而宪诚蓄异志隂欲乗衅又魏军骄惮格战防大雪师寒粮乏军中谤沸宪诚得间因以揺乱防有诏分布军合李光顔救深州兵怒不肯东众遂溃皆归宪诚唯中军不动布以中军还魏明日防诸将议事众哗曰公能行河朔旧事则生死从公不然不可以战布度众且乱叹曰功无成矣即为书谢帝曰臣观众意终且负国臣无功不敢忘死哭授其从事李石讫乃入至几筵引刀刺心曰上以谢君父下以示三军言讫而絶年三十八赠尚书右仆射諡曰孝子鐬在宥鐬宣宗时歴银州刺史坐以私铠易边马论死宰相崔铉奏布死节可贷鐬以劝忠烈故贬为州司马在宥大中年为安南都防颇立边功
　　羣防昌中歴蔡州刺史坐赃且抵死兄肇闻之不食卒宰相李徳裕奏汉河间人尹次颍川人史玉坐杀人当死次兄初玉毋浑诣官请代因缢于时皆赦其死于是武宗诏减死一等
　　牟寛厚明吏治为神防大将军开成初盐州刺史王宰失羌人和诏牟代之累迁鄜坊节度使再徙天平三为武宁一为灵武军至检校尚书左仆射卒诸子皆有方面功以忠义为当世所髙
　　王承元者承宗弟也有沈谋年十六劝承宗亟引兵共讨李师道承宗少之不用然军中往往指目之承宗死未发丧大将谋取帅他姓参谋崔燧与诸校计以祖母凉国夫人李氏命承元嗣承元泣拜不受诸将牢请承元曰帝使中贵人监军盍先请监军至又如命乃谢曰诸君不忘王氏以及孺子茍有令其从我乎众曰惟所命遂于衙门都将所视事约左右不得称留后事一闗参佐密表请帅于朝穆宗诏起居舍人柏耆宣慰授承元检校工部尚书义成军节度使北镇以两河故事胁诱承元不纳诸将皆悔耆至士哭于军承元令曰诸君不欲我去意固善虽然格天子诏我获罪奈何前李师道有诏赦死欲举族西诸将止弗遣他日乃共杀之今君等幸置我无与师道比乃徧拜诸将诸将语塞承元即出家赀尽赐之斩不从命者十辈军乃定入朝昆弟拜刺史者四人位于朝者四十人祖母入见帝命中宫礼赉异等徙承元鄜坊丹延节度俄徙鳯翔鳯翔右袤泾原地平少岩险吐蕃数入盗承元据胜地为鄣置守兵千诏号临汧城以劳封岐国公五年徙节平卢淄青始盐禁未尝行两河承元请归有司由是兖郓诸镇皆奉法承元资仁裕所至爱利卒年三十三赠司徒牛元翼赵州人材果而谋王承宗时倚其计为彊雄与傅良弼二人冠诸将王廷凑叛穆宗以元翼在成徳名出廷凑逺甚自深州刺史擢为深冀节度使以携其军廷凑怒遣部将王位以鋭兵攻元翼不胜乃合朱克融共围之诏进元翼成徳军节度使以宣武兵五百进援元翼固守长庆二年诏赦廷凑罪徙元翼山南东道以深州赐廷凑使中人促元翼南廷凑恨之已受诏兵不解招讨使裴度贻书诮让克融解而归廷凑退舍诏并加检校工部尚书两悦之淹月元翼率十余骑冒围出朝京师廷凑入尽杀元翼亲将臧平等百八十人元翼见延英赉问优缛命中人杨再昌取其家廷凑辞以须秋遣元翼闻平等死愤恚卒悉还所赐于朝廷凑遂夷其家
　　良弼字安道清河人以射冠军中初瀛之博野乐夀介范阳成徳间毎兵交先薄二城故常为剧屯徳宗以王武俊破朱滔功皆隶成徳故以良弼守乐夀李寰守博野廷凑之叛两贼交诱之而坚壁为国固守有诏以乐夀为左神策行营拜良弼为都知兵马使寰所领士隶右神防号忻州营亦以寰为都知兵马使赐第京师俄以良弼为沂州刺史良弼率众出战力乃得去寰引兵三千趋忻州廷凑邀之寰斩三百级追者不敢前天子以良弼寰忠有状乃更赐奴婢服马召良弼为左神策军将军寳厯初擢夏绥银节度使异时蕃帐亡命来者必偿马乃与良弼至皆执付其部酋种欢懐终横海节度使寰累擢保义军节度使后授夏绥宥节度使卒史孝章字得仁资修谨退让如诸生魏博节度使李愬竒之檄试都督府参军父宪诚得魏迁士曺参军孝章见父数奸命内非之甞雪涕陈逆顺朝廷闻而嘉之授孝章节度副使累迁检校左散骑常侍进检校工部尚书寻入朝劳予蕃厚宪诚亦上书求觐帝知非宪诚意特缘孝章悟发故分相卫澶而授孝章节度使未至魏人乱父死于军帝念史氏祸而卹孝章故夺丧拜右金吾卫将军徙节度鄜坊进检校户部尚书久之自邠宁以病丐还卒于行年三十九赠尚书右仆射孝章本名唐后改今名
　　宪诚弟宪忠字元贞少为魏牙门将田正讨齐蔡常为先锋阅三十战中流矢酣鬭不解由是著名宪诚表为贝州刺史魏乱奔京师累加检校右散骑常侍陇州刺史増亭鄣徙客馆于外戎谍无所伺防昌中筑三原城吐蕃因之数犯边拜宪忠泾原节度使吐蕃遣使来请堕城且愿以甞杀使者之人置塞上宪忠知其黠遣使谢之吐蕃情得而服防党项羌内冦又徙朔方有诏驰驿赴屯宪忠请徐行许之乃移书与羌人示要约羌人乃皆喜奉酒湩迎道宪忠亷俭少所欲故所至莫不懐徳累封北海县子检校尚书左仆射兼金吾大将军以病自丐改左龙武统军卒年七十一赠司空







　　钦定续通志卷二百四十七
　　钦定四库全书
　　钦定续通志卷二百四十八
　　列传
　　唐【四十八】
　　刘晏【暹潼】　　　第五琦　　　班宏
　　王绍　　　　李巽
　　刘晏字士安曹州南华人宗封泰山晏八嵗【按旧书作七嵗晏赐死时新书年六十五旧书年六十六考明皇封泰山在开元十三年乙丑晏死在建中元年庚申若从新书作八嵗则晏年当六十三从旧书七嵗则六十二两书本传前后俱不相符今仍新书原文】献颂行在帝奇其防命张説试之説曰国瑞也即授太子正字天寳中累调夏令未尝督赋而输无逋期举贤良方正补温令所至有惠利民皆刻石以纪再迁侍御史防山乱避地襄阳永王璘署晏右职固辞诏拜度支郎中兼侍御史领江淮租庸事晏至吴郡而璘反乃与采访使李希言谋拒之希言假晏守余杭发兵坚壁防王败欲转畧州县闻晏有备遂自晋陵西走以功拜彭原太守徙陇华二州刺史迁河南尹时史朝义盗东都乃治长水进户部侍郎兼御史中丞度支铸钱盐铁等使寻兼京兆尹司农卿严庄下狱晏遣吏防守其家已而释诬劾晏漏禁中语宰相萧华亦忌之贬通州刺史代宗立复为京兆尹户部侍郎领度支盐铁转运铸钱租庸使晏以户部让顔眞卿改国子祭酒又以京兆让严武即拜吏部尚书同中书门下平章事使如故坐与程元振善罢为太子宾客俄兼御史大夫领东都河南江淮转运租庸盐铁常平使时大兵后京师米斗千钱禁膳不兼时甸农挼穗以输晏乃自按行浮淮泗达于汴入于河右循底柱硖石观三门遗迹至河隂巩洛见宇文恺梁公堰厮河为通济渠视李杰新堤尽得其势然畏为人牵制乃遗书宰相元载言利害载方内擅朝权既得书即尽以漕事委晏故得尽其才凡嵗致四十万斛自是关中虽水旱物不翔贵【按通鉴晏以江汴河渭水力不同各随便宜造运船教漕卒縁水置仓转相受给自是毎嵗运谷至百余万斛无升斗沉覆者】再迁吏部尚书又兼益湖南荆南山南东道转运常平铸钱使与第五琦分领天下金谷又知吏部三铨事常衮执政忌晏有公望乃言晏旧徳当师长百僚用为左仆射实欲夺其权帝以计务方治诏以仆射领使如旧初晏分置诸道租庸使慎简台阁士专之时经费不充停天下摄官独租庸得补署且数百人皆新进鋭敏趣督倚办虽权贵干请欲假职任者晏厚以禀入奉之未尝使亲事是以人人劝职第五琦始榷盐佐军兴晏代之法益宻利无遗入初嵗收缗钱六十万末乃什之计嵗入千二百万而居大半民不告勤京师盐暴贵诏取三万斛以赡关中自扬州四旬至都人以为神至湖峤荒险处所出货皆贱弱不偿所转晏悉储淮楚间贸铜易薪嵗铸缗钱十余万其措置纤悉如此毎朝谒马上以鞭算质明视事至夜分止虽休澣不废事无闲剧即日剖决无留所居修行里粗朴庳陋饮食俭狭室无媵婢然任职久势轧宰相要官华使多出其门故议者颇言晏任数固恩徳宗立言者屡请罢转运使晏亦固辞不许又加关内河东三川转运盐铁及诸道青苗使始杨炎为吏部侍郎晏为尚书不相下元载得罪诏晏鞫治而炎坐贬及炎执政衔宿怒先是帝居东宫代宗宠独孤妃而爱其子韩王宦人刘清潭与嬖幸请立妃为后且言王符异以揺东宫时妄言晏与谋至是炎见帝流涕曰頼祖宗神灵先帝与陛下不为贼臣所间不然刘晏黎干摇动社稷凶谋果矣今干伏辜而晏在臣位宰相不能正其罪法当死崔祐甫崔宁力相解释宁尤切至炎怒斥宁于外遂罢晏使坐新故所交簿物抗谬贬忠州刺史炎必傅其罪知庾凖与晏素憾乃擢为荆南节度使准即奏晏与朱泚书语言怨望又搜卒擅取官物胁诏使谋作乱炎证成之建中元年七月诏赐晏死年六十五后十九日赐死诏书乃下且暴其罪家属徙岭表坐累者数十人天下以为寃兴元初帝寖寤乃许归葬贞元五年遂擢晏子执经为太常博士宗经袐书郎执经还官求追命有诏赠郑州刺史又加司徒晏殁二十年而韩洄元琇裴腆李衡包佶卢徴李若初继掌财利皆晏所辟用晏既被诬而旧吏推明其功著论以为管萧之亚云琇后以尚书右丞判度支国无横敛而军旅济为韩滉所恶贬雷州司户参军【详见韩滉传】腆以兵部侍郎判度支封闻喜县公衡歴户部侍郎佶润州延陵人父融以诗名佶累官谏议大夫坐善元载贬领南晏奏起为汴东两税使晏罢以佶充诸道盐铁轻货钱物使终秘书监丹阳郡公徴累官户部侍郎歴同华二州刺史若初累官浙西观察诸道盐铁使时天下钱少货轻州县禁钱不出境商贾不通若初始奏纵钱以起万货诏可卒赠礼部尚书
　　晏兄暹为汾州刺史天资疾恶所至以方直为观察使所畏建中末召为御史大夫宰相卢惮其严更荐前河南尹于倾代之暹终潮州刺史
　　暹孙潼字子固擢进士第杜悰判度支表为巡官累迁祠部郎中大中初讨党项羌军食乏宰相欲以潼为使难其遣潼请行遂命为供军使防复河湟调师屯守以潼判度支河湟供军案歴京兆少尹山南有剧贼依山为剽宣宗怒欲讨之宰相崔曰此陛下赤子迫于饥寒弄兵山谷间不足讨请遣使喻释之诏潼驰徃潼挺身直叩其垒曰有诏赦尔罪盗皆列拜约潼就馆而降防山南节度使封敖遣兵击贼潼罢归数陈邉事擢右谏议大夫出为朔方灵武节度使坐累贬郑州刺史改湖南观察使召为左散骑常侍拜昭义节度使徙河东又徙西川时李福讨南诏兵不利潼至填以恩信蛮皆如约六姓蛮持两端为南诏间候潼出兵袭击俘五千人南诏大惧自是不敢犯边【吴缜纠谬云按南诏潼为西川节度使之时即懿宗咸通七年八年之间也当是时南诏方强南寇安南西扰成都至咸通十年又自沭源入寇嘉州由此言之则南诏何尝不敢犯边乎若云南诏少戢不敢轻寇边庶几近之】以功加检校尚书右仆射卒赠司空
　　第五琦字禹珪京兆长安人少以吏干事韦坚坚败不得调久之为须江丞太守贺兰进明才之安防山反进明徙北海奏琦为録事参军事时贼已陷河间信都进明未战宗怒遣使封刀趣之曰不亟进即斩首进明惧不知所出琦劝厚以财募勇士出贼不意如其计复收所陷郡肃宗驻彭原进明遣琦奏事既谒见即陈今之急在兵兵强弱在赋赋所出以江淮为渊若假臣一职请悉东南寳赀飞饷函洛帝悦拜监察御史句当江淮租庸使迁司虞员外郎河南等五道支度使迁司金郎中兼侍御史诸道盐铁铸钱使盐铁名使自琦始进度支郎中兼御史中丞当军兴随事趣办不益赋而用以饶于是迁户部侍郎判度支河南等道支度转运租庸盐铁铸钱司农太府出入山南东西江西淮南馆驿等使乾元二年进同中书门下平章事初琦请铸乾元重寳钱以一代十既当国又铸重规一代五十防物价腾踊饿馑相望议者以为非诏贬忠州长史防有告琦纳金者遣御史驰按琦辞曰位宰相可自持金邪若付受有状请归罪有司御史不晓以为具服狱上之遂长流夷州寳应初起为朗州刺史有异政拜太子宾客吐蕃盗京师郭子仪表为粮料使兼御吏大夫关内元帅副使改京兆尹俄加判度支铸钱盐铁转运常平等使累封扶风郡公复以户部侍郎兼京兆尹坐与鱼朝恩善贬括州刺史徙饶湖二州复为太子宾客东都防守徳宗素闻其才将复用召之防卒年七十一【按旧书年七十】赠太子少保子峯妇郑皆以孝表门
　　班宏卫州汲人父景倩国子祭酒【按旧书父景倩秘书监】以儒名家宏天寳中擢进士第调右司御胄曹参军高适镇剑南表为观察判官青城人以左道惑众谋作乱事觉诬引屯将规缓死众凶惧宏騐治即杀之人心大安大厯中擢起居舍人四迁给事中累进吏部侍郎贞元初仍旱蝗赋调益急以户部侍郎副度支使韩滉俄而窦叅当国代滉使而参任大理司直时宏已为刑部侍郎徳宗以宏熟天下计故进宏尚书副参参久不归使于宏乃与参有隙帝后遇参薄参知之欲归使然不欲宏专遂荐张滂为户部侍郎盐铁转运使而以宏判度支分滂关内河东剑南山南西道盐铁转运宏以悦其意又还江淮两税置巡院官令宏滂共差择滂请盐铁旧簿书于宏宏不与及署院官更持可否官乏不补滂奏言臣职不修无逃死如国家大计何由是有诏分掌宏见宰相辞曰宏主漕嵗得江淮米五十万斛前年至七十万今职移于人敢请罪滂在侧儳曰公所言非也朝廷不夺公职乃公丧官缗纵奸吏自取咎尔凡为度支胥吏不一嵗家輙钜亿僮马产第侈王公非盗县官财何以然上既知之故令滂分掌今公无乃归怨上乎宏不答于是移病归第宰相白其状诏许如刘晏韩滉故事以东都河南淮南江南山南东道两税滂主之东渭桥以东巡院隶焉关内河东剑南山南西道宏主之宏清洁勤力晨入官署夕而出吏不堪其劳而已益恭参得罪宏为有力卒年七十三赠尚书右仆射谥曰敬后二年滂亦罢为卫尉卿
　　王绍本名纯避宪宗讳改焉自太原徙京兆之万年父端第进士有名终工部员外郎绍少为顔真卿所器字之曰徳素奏为武康尉包佶领租庸盐铁使署判官时李希烈阻兵江淮输物留梗乃徙饷道自颍入汴绍入关徳宗已西狩乃督轻货趣间道走洋州绍先见行在帝劳之曰吾军乏春服朕且衣裘奈何绍流涕曰佶遣臣贡奉无虑五十万当即至后五日继至由是纾难迁仓部员外郎是时兵旱无年诏户部收阙官俸税茶及无名钱以修荒政绍由员外郎判务迁户部兵部郎中皆专领进户部侍郎判度支顷之迁尚书主计凡八年顺宗立王叔文夺其权拜兵部尚书出为东都留守元和初检校尚书右仆射为武宁军节度使复以濠泗二州隶其军禆将安进逹唐重靖谋乱绍以计取之出家赀赏士举军安赖复拜兵部尚书判户部卒年七十二赠右仆射諡曰敬
　　李巽字令叔赵州赞皇人以明经补华州参军事举防萃授鄠尉进累左司郎中常州刺史召拜给事中出为湖南观察使贞元五年徙江西巽鋭于为治持法察吏不敢少绐顺宗立擢兵部侍郎杜佑表为盐铁转运副使俄代佑使任自刘晏后职废不振赋入朘耗巽莅职一年较所入如晏最多之年明年过之又明年増百八十万缗再迁吏部尚书程异坐王叔文废巽特荐之异计较精于巽故巽能善职葢有助云元和四年疾革郎官省候巽言不及病但与商较程课功利是夕卒年六十三【按旧书年七十一】赠尚书右仆射巽为人忌刻校怨窦参为相出巽常州及参贬彬州巽时观察湖南宣武节度使刘士宁致绢数千匹于参巽即劾参交通藩镇遂杀参


　　钦定续通志卷二百四十八
　　钦定四库全书
　　钦定续通志卷二百四十九
　　列传
　　唐【四十九】
　　李揆　　　　王璵　　　　常衮
　　赵憬　　　　崔造　　　　齐映
　　卢迈　　　　关播　　　　董晋【陆长源刘全谅】
　　袁滋　　　　赵宗儒　　　窦易直
　　李揆字端卿祖道为文学馆学士自有传【吴缜纠缪云按宰相世系表道生正基正基生亶亶生成裕成裕生揆道于揆为髙祖与传不同未知孰是】父成裕秘书监揆性警敏善文章开元末擢进士第补陈留尉献书阙下试中书迁右拾遗再转起居郎知宗子表疏以考功郎中知制诰扈狩剑南拜中书舎人乾元二年宗室请上张皇后号曰翊圣肃宗问揆揆引韦后谏止之后有子数嵗欲立为太子而帝意未决时代宗已封成王帝从容语揆曰成王长有功将定太子卿意谓何揆曰陛下此言社稷福也因再拜贺帝曰朕计决矣俄兼礼部侍郎知贡举陈书廷中令诸儒尽所欲言由是人人称美未卒事拜中书侍郎同中书门下平章事修国史封姑臧县伯揆美风仪善奏对帝叹曰卿门地人物文学皆当世第一信朝廷羽仪乎时京师多盗至骖衢杀人尸沟中吏褫气李辅国方横请选羽林骑五百备徼捕揆以为不可辅国议格揆决事明当然锐于进且近名兄楷有时称滞冗官不得迁吕諲政事出揆逺甚以故相镇荆南治声尤高揆惧复用遣吏至諲所构抉过失諲宻诉诸朝帝怒贬揆袁州长史不三日以楷为司门员外郎揆累年乃徙歙州刺史初苖晋卿数荐元载揆轻载地寒谓晋卿曰龙章鳯姿士不见用麞头鼠目子乃求官邪载闻衔之及秉政奏揆试秘书监江淮养疾载诛始拜睦州刺史入为国子祭酒礼部尚书徳宗幸奉天【按新旧两书皆云徳宗幸山南卢杞以揆入书防盟考徳宗建中二年十月幸奉天十二月贬为新州司马兴元元年二月始幸梁州地理志梁州为山南西道治所奉天乃雍州属县不山南唐人于朱泚逆难例云播迁山南盖从其后而统言之若杞之使揆则在奉天时纪事之文不得浑同也今改】揆素为卢所恶用为入蕃防盟使拜尚书左仆射揆辞老恐死道路不能逹命帝恻然杞曰和戎者当练朝廷事非揆不可异时年少揆者不敢辞揆至蕃酋长曰闻唐有第一人李揆公是否揆畏留因绐之曰彼李揆安肯来邪还卒鳯州年七十四赠司空諡曰恭王璵方庆六世孙少为礼家学宗在位乆推崇老子道好神仙事广修祠祭靡神不祈璵上言请筑坛东郊祀青帝天子入其言擢太常博士侍御史为祠祭使璵专以祠解中帝意有所禳祓大抵类巫觋汉以来葬丧皆有瘗钱后世里俗稍以纸寓钱为事至是璵乃用之肃宗立累迁太常卿又以祠祷见宠乾元三年拜蒲同绛等州节度使俄以中书侍郎同中书门下平章事时大兵后天下愿治璵望轻无它才不为士议谐可既骤得政中外怅骇乃奏置太一坛劝帝身见九宫祠帝由是专意它议不能夺帝尝不豫太卜建言祟在山川璵遣女巫乘传分祷天下名山大川巫皆盛服中人防领所至干托州县赂遗狼藉时有一巫美而蛊以恶少年数十自随尤憸狡不法驰入黄州刺史左震晨至馆请事门鐍不启震怒破鐍入取巫斩廷下悉诛所从少年籍其賍得十余万因遣还中人既以闻璵不能诘帝亦不加罪明年罢璵为刑部尚书又出为淮南节度使犹兼祠祭使徙浙东召入再迁太子少师卒赠开府仪同三司諡简懐曽孙抟别有
　　常衮京兆人天寳末及进士第性狷洁不妄交防由太子正字累为中书舎人文采赡蔚长于应用誉重一时鱼朝恩兼判国子监衮奏成均当用名儒不宜以宦臣领职时朝廷多事西北邉虏连为防盗衮累上章陈利害代宗甚顾遇之加集贤学士大厯元年迁礼部侍郎仍为学士元载之得罪令衮与刘晏李涵等鞫之狱竟拜门下侍郎同中书门下平章事文崇文馆大学士与杨绾同执政绾长厚通可而衮苛细以清俭自贤帝内重绾而颛任之礼遇信爱衮弗及也绾卒衮始当国故事日出内防食赐宰相家可十人具衮奏罢之又将让堂封它宰相不从乃止议者以为厚禄重赐所以优贤崇国政也不能当辞位不宜辞禄【谨按通鉴辑览】
　　【御批时人讥衮云云盖出于佐饔者之口然衮犹稍知节操较之持禄固位者流犹为彼善于此若但徇大烹养贤之文而不知制禄代耕之义岂伊臯作相必当日食万钱耶司马光亷耻存焉之讑庶乎不失平允】政事堂北门异时宰相过舍人院咨逮政事至衮乃塞之以示尊大惩元载败窒卖官之路然一切以公议格之非文词者皆摈不用故世谓之濌伯以其濌濌无贤不肖之辨云衮为相散官才朝议而无封爵郭子仪言于帝遂加银青光禄大夫封河内郡公徳宗即位衮奏贬崔祐甫为河南少尹帝怒使与祐甫换秩再贬潮州刺史建中初杨炎辅政起福建观察使始闽人未知学衮为设乡校使作文章亲加教导与客主钧礼观游燕飨与焉由是俗一变嵗贡士与内州等卒于官年五十五赠尚书左仆射闽人祀衮于学
　　赵憬字退翁渭州陇西人志行峻洁不自寳应中方营泰建二陵用度广又吐蕃盗边天下荐饥憬褐衣上疏请杀礼从俭试江夏尉佐诸使府进太子舎人母丧免有芝生壤树建中初擢水部员外郎湖南观察使李承表憬自副承卒遂代之居二载召还阖门不与人交李泌荐之对殿中占奏明辨徳宗悦拜给事中贞元中咸安公主降囘纥诏关播为使而憬以御史中丞副之异时使者多私赍缯絮市马规利独憬不然使未还尚书左丞缺帝曰赵憬堪此遂以命之窦参当国欲抑为刺史帝不许参罢进中书侍郎同中书门下平章事与陆贽同辅政贽于裁决少所让又徙憬门下侍郎繇是不平自以不任职数称疾时杜黄裳遭奄人防诋穆赞韦武李宣卢云等为裴延龄构摈势危甚憬申解皆得免初贽约共执退延龄既对贽极言其奸帝色变憬不为助遂罢贽乃始当国憬精治道常以国本在选贤节用薄赋敛寛刑罚恳恳为天子言之又陈前世损益当时之变献审官六议帝皆然之下诏褒答辅政五年卒年六十一赠太子太傅諡曰贞宪
　　崔造字宰深州安平人与韩防卢东美张正则三人友善好言当世事皆自谓王佐才故号四防浙西观察使李栖筠辟为判官累迁左司员外郎与刘晏善晏得罪贬信州长史徙建州刺史朱泚乱造辄驰檄比州发所部兵二千以待命徳宗嘉之京师平召还至蓝田自以舅源休与贼同逆上疏请罪帝以为有礼下诏慰勉擢给事中贞元二年以给事中同中书门下平章事帝谓造敢言为能立事故不次用之造乆在江左疾钱谷诸使罔上或干没自私乃建言天下两税请委本道观察使刺史选官部送京师诸道水陆转运使度支巡院江淮转运使请悉停以度支盐铁务还尚书省六曹皆宰相分领于是齐映判兵部李勉刑部刘滋吏礼二部造戸工二部又以戸部侍郎元琇判诸道盐铁酒事吉中孚度支诸道两税事而浙江东西嵗入米七十五万石方嵗饥更以两税准米百万豪寿洪潭二十万责韩滉杜亚漕送东渭桥诸道有盐铁处仍置巡院嵗尽宰相计最殿以闻造厚元琇故首命之时滉方领转运有宠于帝朝廷仰其须持不可帝重违之复以滉为江淮转运使余如造请是秋江淮米大集帝美滉功以滉专领度支诸道盐鐡转运等使造惧始托疾辞位罢为太子右庶子贬琇雷州司户参军于是造所请悉罢以忧愧卒年五十一
　　齐映瀛州高阳人举进士博学宏词补河南府参军事滑亳节度使令狐彰署掌书记彰疾甚引映托后事映因説彰纳节归诸子京师彰从之即以女妻映彰卒军乱映间归东都三城使马燧辟为判官卢荐授刑部员外郎又为鳯翔张镒判官映练军事论奏数称防进行军司马徳宗出奉天镒儒缓不知兵部将李楚琳欲为乱映与齐抗请先事诛之镒不用楚琳杀镒军中多为映指道故得免奔奉天授御史中丞从幸梁道险涩常为帝御防马骇突帝恐伤映诏舍辔固不去帝嘉叹擢给事中进中书舍人贞元二年以舍人同中书门下平章事俄改中书侍郎封河间县男与崔造刘滋并辅政滋端重寡言映谦不肩事否可一颛于造防造疾映乃当国吐蕃数入冦关辅震骚咸言帝欲避狄映入谏俯伏流涕天子为感寤映微时张延赏遇之善及相而延赏为左仆射数为映画事又为所亲求官映不答延赏恚既复用即劾映非宰相噐明年贬防州刺史徙衡州乆之为桂管江西两观察使卒年四十八赠礼部尚书諡曰忠
　　卢迈字子河南人【按旧书作范阳人从其望也】性孝友举明经入第补太子正字以拔萃调河南主簿集贤校理公卿交荐之擢右补阙三迁吏部员外郎出为滁州刺史召还再迁谏议大夫数条当世病利进给事中改尚书右丞将作监元亘摄祠以私忌不听誓御史劾之帝疑其罚下尚书省议迈曰按大夫士将祭于公既视濯而父母死犹奉祭礼散齐有大功丧致祭有期丧齐有疾病听还舍不奉祭无忌日不受誓者虽令忌日与告且春秋不以家事辞王事今摄祭特命也亘以常令拒特命执非所宜遂抵罪以本官同中书门下平章事进中书侍郎时陆贽赵憬専大政迈居中治身循法无它过乆之暴省中舆还第诏大臣即问固乞骸骨罢为太子賔客卒年六十赠太子太傅
　　关播字务元卫州汲人及进士第邓景山节度青齐淮南再署幕府迁右补阙与神策军使王驾鹤姻家元载恶之出为河南兵曹参军事数试属县政异等陈少游镇浙东淮南表为判官摄滁州刺史李灵耀叛少游屯淮上所在盗贼猬奋播储赀力给军杨绾常衮皆善播引为都官员外郎徳宗初湖南峒贼王国良惊剽州县诏播宣辑及还再迁给事中故事诸司甲库以令史直曹刓脱为奸播悉易以士人时韪其法歴吏部侍郎帝求宰相卢以播韦柔可制因从容言播材任宰相乃拜中书侍郎同中书门下平章事政一决于尝论事帝前播意不可避坐欲有所言目禁辄止时李元平陶公达张愻刘承诫率轻薄子游播门下能侈言诞计以功名自喜播谓皆将相材数请帝用之李希烈叛帝以汝州据贼冲刺史疲软不胜任播盛称元平帝召见拜左补阙不数月检校吏部郎中兼汝州别驾知州事元平始至募工筑郛浚隍希烈隂使亡命应募凡内数百人元平不寤贼遣将李克诚以精骑薄城募者内应缚元平驰见希烈遗矢于地希烈嫚骂曰盲宰相使尔当我何待我浅邪伪署御史中丞播闻诧曰元平事济矣谓必覆贼建功也左右笑之无何伪署宰相公达等以元平屈贼皆废不用播从幸奉天卢白志贞已贬而播犹执政议者不平遂罢为刑部尚书贞元初检校尚书右仆射持节送咸安公主降囘鹘还迁兵部尚书以太子少师致仕斥卖车骑阖门不婴外事卒年七十九赠太子太保
　　董晋字混成河中虞乡人擢明经肃宗幸彭原上书行在拜秘书省校书郎待制翰林出从淮南崔圆府为判官还朝累迁祠部郎中大厯中李涵持节送崇徽公主于囘纥署晋判官回纥使问嵗市马而唐归我贿不足何也涵惧未及对数目晋晋曰尔之马嵗五至而边有司数皮偿赀天子不忘尔劳敕吏无得问反用是望我邪使还迁秘书少监徳宗立授太府卿不旬日为左散骑常侍兼御史中丞知台事出为华州刺史朱泚反遣兵攻之晋弃华走行在改国子祭酒帝还京师迁左金吾卫大将军改尚书左丞是时右丞元琇为韩滉排挤得罪滉势振朝廷晋见宰相诵元琇非罪士大夫壮其节贞元五年以门下侍郎同中书门下平章事方窦参得君裁可大事不关咨晋晋循谨无所駮异参欲以其侄申为吏部侍郎讽晋以闻帝怒曰无乃参迫卿为之邪晋谢其道所以然帝即问参过失晋无敢隐由是参罢宰相晋惶恐上疏固辞位九年罢为礼部尚书以兵部尚书为东都留守防宣武李万荣病且死诏晋检校尚书左仆射同中书门下平章事为宣武节度副大使知节度事万荣死邓惟恭总其军谋代之晋受命惟幕府驺傔从即日上道至郑逆者不至人劝止以观便宜晋不听及郊惟恭始出迎谒既入即委以军政无所更众服晋有体汴士素骄怙乱尝介勇士伏幕下早暮番休晋一罢之惟恭乃结大将相里重晏等谋乱晋觉之杀其党械送惟恭京师帝录其絷李廼劳贷死流汀州帝恐晋儒愞诏拜汝州刺史陆长源为司马以佐晋晋谦愿俭简事多循仍故军粗安在军凡五年卒年七十六赠太傅諡曰恭惠子溪字惟深亦擢明经三迁万年令讨王承宗也擢度支郎中为东道行营粮料使坐盗军赀流封州至长沙赐死子居中善诗为张籍所称陆长源者吴人字泳【按旧书陆长源字泳之】太子詹事余庆孙也赡于学始辟昭义薛嵩幕府歴建信二州刺史韩滉兼领江淮转运使辟署兼御史中丞以为副入迁都官郎中复出汝州刺史遂徙宣武政皆出司马初欲峻法绳骄兵为晋所持不克行而判官杨凝孟叔度等又苛细晋卒长源总留后事大言曰将士乆慢吾且以法治之众始惧军中请出帑帛为晋制服不许固请止给其直叔度又偿直以盐高盐直贱帛估人得盐二斤举军大怒或劝长源曰故事有大变则厚赐于军军乃安长源曰异时河北贼以钱买戍卒取旌节吾不为众怒益甚才八日军乱杀长源及叔度等死之日有诏拜节度使逺近嗟怅赠尚书左仆射长源好谐易而清白自将去汝州送车二乘长源死监军俱文珍宻召宋州刺史刘全谅使总后务全谅至其夜军复乱杀大将及部曲五百人乃定帝即诏全谅检校工部尚书宣武节度使全谅始名逸淮至是赐名【按旧书刘全谅本名逸准】本懐州武陟人也父客奴以戍籍幽州事平虏军以材力显数战有功拜左骁卫将军游奕使安禄山反诏以平卢节度副使吕知诲为使知诲降贼害安东副都防马灵詧客奴与诸将共杀知诲与安东将王志相闻以客奴为栁城郡太守摄御史大夫平卢节度使赐名正臣以志为安东副大都防正臣袭范阳为史思明所败奔还志酖杀之全谅事刘佐为牙将以勇果善骑射为佐厚礼累兼御史中丞及佐子士寜代立疑宋州刺史翟良佐不附已言行部至则以全谅代之故汴将士多归心焉视事凡八月卒赠尚书右仆射军中立韩代节度云
　　袁滋【按旧书入良吏传】字徳深蔡州朗山人陈侍中宪之后彊学博记建中初黜陟使赵赞荐于朝起处士授试校书郎进詹事府司直部官以盗金下狱滋直其寃御史中丞韦贞伯闻之表为侍御史刑部大理覈罪人失其平惮滋守法因权势以请滋终不署奏迁工部员外郎韦臯始招来西南夷南诏异牟寻内属徳宗选郎吏可抚循者皆惮行至滋不辞帝嘉之擢祠部郎中兼御史中丞赐金紫持节徃逾年还进谏议大夫迁尚书右丞知吏部选求外迁为华州刺史政清简慈惠民爱向之召为左金吾卫大将军耆老遮道罗拜莫不流涕宪宗监国进拜中书侍郎同中书门下平章事刘辟反诏滋为劒南两川山南西道安抚大使半道以检校吏部尚书平章事为劒南东西川节度使是时贼方炽又兄峯在蜀为辟所刦【按通鉴以滋为节度使徴辟为给事中辟不受征阻兵自守滋畏其强不敢进帝怒贬之并无滋兄在蜀之说即旧书亦不载】滋畏不进贬吉州刺史未几徙义成节度使滑用武地东有淄青北魏博滋严备而推诚信务在懐来李师道田季安畏服之居七年百姓立祠祝祭以户部尚书召改检校兵部拜山南东道节度使徙荆南吴元济之反滋自表入朝欲议罢淮西事道闻萧俛钱徽坐沮议黜滋更言必胜乃得还俄而高霞寓败帝思以恩信倾贼且滋尝云云乃授彰义节度使侨治唐州又以滋儒者拜阳旻为唐州刺史将其兵滋至治去斥与元济通好贼围新兴滋卑辞讲解贼因是易滋不为备时帝责战急而滋至六月以无功贬抚州刺史未几迁湖南观察使累封淮阳郡公卒年七十赠太子少保子均右拾遗郊翰林学士【吴缜纠谬云按宰相世系表滋五子均太子典膳郎都字之美右拾遗郊字之干虢州刺史与传不同又艺文志注云郊字之仪滋子也昭宗翰林学士亦与表不同未知孰是】
　　赵宗儒字秉文邓州穰人第进士授校书郎判入等补陆浑主簿数月拜右拾遗翰林学士再迁司勲员外郎贞元六年领考功事黜陟详当无所回惮进考功郎中累迁给事中十二年以本官同中书门下平章事赐金紫居二嵗罢为太子右庻子屏居慎静奉朝请而已迁吏部侍郎元和初检校礼部尚书充东都留守三迁至检校吏部荆南节度使散冗食戍二千人歴山南西道河中二镇拜御史大夫改吏部尚书罢为太子少师太和初进太子太傅文宗召访政理对曰尧舜之化慈俭而已愿陛下守之帝纳其言六年授司空致仕卒年八十七册赠司徒諡曰昭
　　窦易直字宗京兆始平人擢明经补校书郎十年不应辟以判入等为蓝田尉累迁吏部郎中元和六年进御史中丞繇陜虢观察使入为京兆尹万年尉韩晤坐赇易直令官属按之得赃三十万宪宗疑未尽诏穷治至三百万贬易直为金州刺史乆之起宣歙浙西观察使时江淮旱漕物淹积不能前其部将王国清指漕货激众谋乱易直知之械国清送狱其党数千羣讙入狱簒取之欲大剽易直登楼令曰能诛乱者一级赏千万【此系新书原文按旧书作获一人赏十万似较近理】众喜反缚为乱者三百余人易直悉斩之入为户部侍郎判度支长庆四年同中书门下平章事转门下侍郎封晋阳郡公即譲度支置其俸三月有诏停判文宗立检校尚书右仆射同平章事为山南东道节度使入为左仆射判太常卿事顷之检校司空为鳯翔节度以疾还京师卒赠司徒諡曰恭惠子紃仕至渭南尉集贤校理妻父王涯被祸宦官知易直子得不死贬循州司户参军
　　钦定续通志卷二百四十九
　　钦定四库全书
　　钦定续通志卷二百五十
　　列传
　　唐【五十】
　　张镒　　　　姜公辅　　　武元衡【儒衡】李绛【璋】　　　宋申锡
　　张镒字季权一字公度国子祭酒后五世孙也【呉缜纠谬云按后传末云孙齐邱歴监察御史朔方节度使终东都留守子镒别有传则镒乃后之曽孙非五世孙也】父齐邱朔方节度使东都留守镒以防授左卫兵曹参军郭子仪表为元帅府判官迁累殿中侍御史乾元初华原令卢枞以公事谯责邑人齐令诜令诜宦人也衔之构枞罪镒按验当免官有司承风以死论镒不直之乃白其母曰今理枞枞免死而镒坐贬黙则负官贬则为太夫人忧敢问所安母曰儿无累于道吾所安也遂执正其罪枞得流镒贬抚州司戸参军徙晋陵令江西观察使张镐表为判官迁屯田右司二员外居母丧以孝闻大厯初出为濠州刺史李灵耀反于汴镒团阅乡兵严守御有诏褒美擢侍御史兼縁淮镇守使以最迁寿州刺史歴江西河中观察使不阅旬改汴滑节度使以病固辞诏留私第建中二年拜中书侍郎同中书门下平章事郭子仪壻太仆卿赵纵为奴告下御史劾治而奴留内侍省镒奏言奴告主风不可长今纵下狱而奴留禁中尤情所不厌请念子仪功贷纵罪奴以伸贵贱之分帝纳之贬纵循州司马杖奴死镒召子仪家僮数百暴示奴尸卢杞忌镒刚直欲去之时朱泚以卢龙卒戍鳯翔帝择人以代杞即谬曰鳯翔将校班秩素髙非宰相信臣不可镇抚臣宜行帝不许复曰陛下必以臣容貌蕞陋不为三军所信恐后生变臣不敢自谋惟陛下择之帝乃顾镒曰文武兼资望重内外无易卿者其为朕抚卢龙士乃以中书侍为鳯翔陇右节度使镒知为杞隂中然辞穷因再拜受诏帝幸奉天镒罄家赀将自献行在而营将李楚琳者尝事朱泚得其心军司马齐映等谋曰楚琳必为乱乃遣屯陇州楚琳稽故未行镒以帝在外心忧惑谓已亟去不为备楚琳夜率其党王汾李卓牛僧伽等作乱镒缒城走不及逺与二子为候骑所执楚琳杀之属官王沼张元度桞遇李溆皆死诏赠镒太子太傅
　　姜公辅爱州日南人【按旧书姜公辅不知何所人】第进士补校书郎以制策异等授右拾遗为翰林学士朱泚之召还京师也公辅谏曰陛下若不能坦懐待泚不如诛之不从俄而泾师乱帝自苑门出公辅叩马谏曰泚尝帅泾原得士心向以滔叛夺之兵居常怫郁不自聊请驰骑捕取以从无为羣凶得之帝仓卒不及听【按新书本传此下有帝欲往鳯翔倚张镒公辅以镒文　所领皆朱泚部曲军且有变遂之奉天不数日而鳯　果乱杀镒通鉴则以为萧复之言旧书公辅及复两传俱不载而新书复传又纪此事一事两属殊失精审复传又云以是拜同中书门下平章事考复与公辅以十月丁巳同日并命作相葢公辅以防朱泚事复以策张镒事各膺柄用不应事在前知皆以属之公辅今删】旣至奉天帝知羣臣多劝泚奉迎乘舆者乃诏诸道兵距城一舍止公辅曰王者不严羽卫无以重威灵今禁旅单寡而士马处外为陛下危之帝曰善悉内诸军泚兵果至乃擢公辅谏议大夫同中书门下平章事帝徙梁唐安公主道薨帝悼之甚诏厚其葬公辅谏曰即平贼主必归葬今行道宜从俭以济军兴帝怒遂下迁太子左庶子以母丧解复为右庶子乆不迁陆贽为相公辅数求官贽密谓曰窦丞相尝言为公拟官屡矣上辄不悦公辅惧请为道士未报它日又言之帝问故公辅隠贽言以参语对帝怒黜公辅泉州别驾遣使赍诏让参顺宗立拜吉州刺史未就官卒宪宗时赠礼部尚书
　　武元衡字伯苍曽祖载德则天皇后之族弟祖平一有名元衡举进士累为华原令畿辅镇军督将皆骄横挠政元衡移疾去徳宗知其才召拜比部员外郎岁内三迁至右司郎中以详整任职擢为御史中丞常对延英帝目送之曰是眞宰相器顺宗立王叔文使人诱以党拒不纳俄为山陵仪仗使监察御史刘禹锡求为判官元衡不与叔文滋不悦数日改太子右庶子防册皇太子元衡赞相太子识之及即位是为宪宗复拜中丞进戸部侍郎元和二年拜门下侍郎同中书门下平章事兼判户部事帝素知元衡坚正有守故睠礼信任异它相浙西李锜求入觐旣又称疾帝问宰相郑絪絪请听之元衡曰不可锜自请入朝诏旣许之而复不至是可否在锜陛下新即位天下属耳目若奸臣得遂其私则威令去矣帝然之遽追锜而锜计穷果反是时蜀新定髙崇文为节度不知吏治帝难其代诏元衡检校吏部尚书兼门下侍郎同平章事为剑南西川节度使繇萧县伯封临淮郡公帝御安福门慰遣之元衡至绥靖约束俭已寛民比三年上下完实蛮夷懐归八年召还秉政李吉甫李绛数争事帝前不叶元衡独持正无所违附吉甫卒淮蔡用兵帝悉以机政委之王承宗上防请赦呉元济使人白事中书悖慢不恭元衡叱去承宗怨数上章诬抵未几入朝出靖安里第夜漏未尽贼乘暗呼曰灭烛射元衡中肩复击其左股徒御格鬭不胜皆骇走遂害元衡批颅骨持去帝震惊罢朝坐延英见宰相哀恸为再不食赠司徒諡曰忠愍诏金吾府县大索或传言曰无搜贼贼穷必乱又投书于道曰毋急我我先杀汝故吏卒不穷捕兵部侍许孟容言于帝曰国相横尸路隅而盗不获为朝廷辱帝乃下诏急捕积钱东西市以募告者于是左神策将军王士则左威卫将军王士平以贼闻捕得张晏等十八人言为承宗所遣皆斩之逾月东都防御使吕元膺执淄青留邸贼门察訾嘉珍自言始谋杀元衡者防晏先发故借之以告师道而窃其赏帝密诛之【谨按通鉴辑览】
　　【御批盗杀宰相事出非常搜捕岂容刻缓乃所司惑于贼人诡计竟尔观望迟疑使非许孟容剀切进言几欲置之不问及下诏大索又以士则妄告李代挑僵虽元膺购募山棚罪人斯得尚欲掩饰前非不加穷治岂足以肃法纪而申国宪由是观之宪宗之平淮蔡盖幸耳非真能恢太宗之业者也】从父弟儒衡儒衡字廷硕以庄词正色见重于宰相郑余庆元衡殁帝待之益厚累迁戸部郎中知谏议大夫事俄兼知制
　　诰皇甫镈以宰相领度支剥下以媚天子儒衡疏其状镈自防于帝帝曰乃欲报怨邪镈不敢对儒衡论议劲正有风节且将大用宰相令狐楚忌之防以狄兼谟为拾遗楚自草制引武后革命事盛推仁杰功以指切儒衡且沮止之儒衡泣见上曰臣祖平一当天后时避仕终老不渉于累帝慰勉之自是薄楚迁中书舍人时元稹倚宦官知制诰儒衡鄙厌之防食蝇集其上儒衡挥以扇曰适从何防来遽集于此一坐皆失色疾恶太明终不至大任以兵部侍郎卒年五十六赠工部尚书李绛字深之赵郡赞皇人擢进士宏辞补渭南尉拜监察御史元和二年授翰林学士俄知制诰防李锜诛宪宗将辇取其赀绛与裴垍谏曰锜僭侈诛求六州之人怨入骨髓今元恶传首若因取其财恐非遏乱畧惠绥困穷者愿赐本道代贫民租赋制可枢密使刘光琦议遣中人持赦令赐诸道以裒馈饷绛请附度支盐铁帝尝称太宗宗之盛朕欲庶几二祖无愧宗庙何行而至此绛对甚切至帝嘉纳之诏绛与崔羣钱徽韦景白居易等摉次君臣成败五十种为连屏张便坐绛见浴堂殿帝曰比谏官多朋党论奏不实皆陷谤讪欲黜其尤者若何绛曰此非陛下意必憸人以此营误上心自古纳諌昌拒谏亡夫人臣进言于上岂易哉人主虽开纳奨励尚恐不至今乃欲谴诃之使直士杜口非社稷利也吐突承璀讨王承宗议者皆言古无以宦人统师者绛当制书固争帝不能夺诏宰相授敕承璀果无功还加开府仪同三司绛奏承璀丧师当抵罪今宠以崇秩后有奔军之将蹈利干赏陛下何以处之又数论事自知言切且斥去悉取内署所上疏槀焚之以俟命帝果怒绛谢曰陛下怜臣愚处之腹心之地而惜身不言乃臣负陛下若上犯圣顔旁忤贵幸因而获罪乃陛下负臣于是帝动容曰卿告朕以人所难言者疾风知劲草卿当之矣遂繇司勲郎中进中书舍人翌日锡金紫亲择良笏与之乌重缚卢从史而承璀牒署昭义留后绛曰泽潞据山东要害磁邢洺跨两河间可制其合从今孽竖就禽方收威柄遽以偏将莅本军纲纪大紊矣河南北诸镇谓陛下啗以官爵使逐其帅其肯黙然哉宜以孟元阳为泽潞而以重节度三城两河帝从之呉少诚病甚绛建言淮西地不与贼接若朝廷命帅今乃其时有如阻命则决可讨矣然镇蔡不可并取愿赦承宗趣立蔡功时江淮大旱帝下赦令有所蠲弛绛言江淮流亡所贷未广而宫人猥积有怨鬲之思当大出之以省经费岭南之俗鬻子为业可听非劵剂取直者如掠卖法敕有司一切苛止帝皆顺纳后阅月不赐对绛谓大臣持禄不敢谏小臣畏罪不敢言管仲以为害霸最甚今臣等饱食不言无履危之患自谓计得矣顾圣治如何有诏明日对三殿帝尝畋苑中至蓬莱池谓左右曰李绛必谏不如且止其见礼惮如此六年罢学士迁戸部侍郎判本司帝毎有询访随事补益所言无不听欲遂相之而承璀宠方盛忌其进隂有毁短帝乃出承璀淮南监军翌日拜绛中书侍郎同中书门下平章事封髙邑男方江淮嵗俭民荐饥有御史使还奏不为灾帝以语绛答曰方隅皆陛下大臣奏孰不实而御史苟悦陛下耳愿出其名显责之李吉甫尝盛赞天子威徳帝欣然绛独曰陛下自视今日何如汉文帝时帝曰朕安敢望文帝对曰是时贾谊以为措火积薪下火未及然因以为安其忧如此今法令所不及者五十余州西戎内讧近以泾陇为鄙去京师逺不千里烽燧相接也加比水旱无年仓廪空虚诚陛下焦心销志求济时之畧渠便高枕而卧哉帝入谓左右曰绛言骨骾眞宰相也魏博田季安死子懐諌弱军中请袭节度吉甫议讨之绛曰不然懐谏乳臭不能事必假权于人权重则怨生将生患众所归必在寛厚简易军中素所爱者彼得立不倚朝廷亦不能安惟陛下蓄威以俟之俄而田兴果立以魏博听命帝大悦吉甫复请命中人宣慰因刺其变徐议所宜绛独谓不如推诚抚纳即假旄节毋俟使者持三军表来请帝重违吉甫故诏张忠顺持节往而授兴留后绛固请曰如兴万有一不受命即姑息复如向时矣由是即拜兴节度使绛复请斥禁钱百五十万缗赐其军有言太过者绛曰假令举十五万众期嵗而得六州计所转给三倍于费今兴天挺忠义首变污俗破両河之胆可啬小费不以激劝人心哉从之帝患朋党以问绛答曰自古人君最恶者朋党小人揣知故常借口以激怒上心朋党者寻之则无迹言之则可疑夫圣人同迹贤者求类是同道也非党也天下趋利之人常为朋比同其私也守正之人常遭构毁违其私也小人多谮言常胜正人少直道常不胜可不戒哉吐蕃犯泾州掠人畜绛因言滨塞虚籍多实兵少今京西北神策镇军本防盛秋坐仰衣食不使战事至之日乃先禀中尉夫兵不内御要须应变请分本道则号令齐一前战不还踵矣然士卒乐两军姑息宦者以为言议遂寝尝盛夏对延英帝汗浃衣绛欲趋出帝曰朕宫中所对惟宦官女子欲与卿讲天下事乃其乐也帝尝问宗开元时致治天寳则乱何一君而相反邪绛曰治生于忧危乱生于放肆宗尝歴试官守知人之艰难初任姚崇宋璟励精听纳洎林甫国忠得君于是上不闻直言嗜欲日滋天下骚动故治乱系时主所行无常治亦无常乱教坊使称密诏阅良家子及别宅妇人内禁中京师嚣然绛将入言吉甫曰此谏官事绛曰公尝病谏官论事此难言者欲移之耶吉甫乃欲讽诏使止之绛以吉甫畏不敢谏遂独上疏帝曰朕以丹王等无侍者比命访闾里以赀致之彼不谕朕意故至哗扰乃悉归所取以足疾求免罢为礼部尚书帝乃召承璀于淮南十年出为华州刺史承璀田多在部中主奴扰民绛捕系之防遣五坊使帝戒曰至华宜自戢绛大臣有奏即行法矣州有捕鹞户岁责贡限绛以为言并劝止畋猎诏泽潞太原天威府并罢之入为兵部尚书母丧免还授河中观察使河中故节制而皇甫镈恶绛故薄其恩镈得罪复以兵部召迁御史大夫穆宗数游畋绛率其属叩延英切諌不纳以疾辞还兵部尚书歴东都留守徙东川节度使复为留守宝厯初拜尚书左仆射绛以直道进退冠一时屡为谗邪所中下迁太子少师分司东都文宗立召为太常卿以检校司空为山南西道节度使累封赵郡公四年南蛮冦蜀道诏绛募兵千人往赴不半道蛮已去兵还监军使杨叔元者素疾绛遣人迎説军曰将收募直而还为民士皆怒乃噪而入劫库兵绛方宴不设备遂握节登陴或言缒城可以免绛不从牙将王景延力战殁绛遂遇害年六十七幕府赵存约薛齐皆死事闻諌官崔戎等列绛寃册赠司徒諡曰贞赙礼甚厚景延亦赠官禄一子大中初诏史官差第元和将相图形凌烟阁绛在焉独留中绛所论事万余言其甥夏侯孜以授蒋偕次为七篇子璋
　　璋字重礼大中初擢进士第辟卢钧太原幕府迁监察御史奏太庙祫享复用宰相摄事进起居郎旧制设次郊丘太仆盘车载乐召羣臣临观璋奏罢之咸通中累官尚书右丞湖南宣歙观察使
　　宋申锡字庆臣史失其何所人少孤擢进士第累辟节度府后频迁起居舍人以礼部员外郎为翰林学士敬宗时拜侍讲学士文宗即位再转中书舍人复为翰林学士帝恶宦官权宠震主再致宫禁之变而王守澄典禁兵偃蹇放肆欲剟除本根思可与决大事者察申锡忠厚因召对俾与朝臣谋去守澄等且倚以执政申锡顿首谢未几拜尚书右丞逾月进同中书门下平章事乃除王璠京兆尹密谕帝防璠漏言而守澄党郑注得其谋太和五年遣军候豆卢着诬告申锡与漳王谋反守澄持奏浴堂将遣骑二百屠申锡家宦官马存亮争以为当召南司防议守澄乃止捕申锡亲吏张全眞家人买子缘信及十六宅典史胁成其罪帝乃罢申锡为太子右庶子召三省官御史中丞大理卿京兆尹防中书集贤院杂验反状翌日延英召宰相羣臣悉入初议抵申锡死于是左散骑常侍崔元亮给事中李固言谏议大夫王质补阙卢钧舒元襃罗泰蒋系裴休窦宗直韦温拾遗李羣韦端符丁居晦袁都等伏殿陛请以狱付外帝震怒亮固言执据愈切涕泣恳到帝稍解复召宰相入议牛僧孺曰人臣不过宰相申锡复欲何求且申锡殆不至此注恐覆按诈觉乃劝守澄请止行贬黜【按通鉴载牛僧孺救申锡语为得理及郑注劝守澄亦能窥见其情今据以增入】繇是议贷申锡于岭表京兆尹崔琯大理卿王正雅苦请出着与申锡劾正情状帝悟乃贬申锡开州司马从而流死者数十百人擢豆卢着兼殿中侍御史初申锡既归易素服俟命外舍其妻责谓曰公何负天子乃反乎申锡曰吾起孤生位宰相防国厚恩不能鉏奸乱反为所陷我岂反者乎申锡自为近臣凡四方贿谢一不受旣被罪有司验劾悉得所还问遗书朝野为咨闵七年感愤卒有诏归葬开成元年追复右丞同中书门下平章事赠兵部尚书録其子慎微为城固尉防昌二年赐諡曰贞














　　钦定续通志卷二百五十
<史部,别史类,钦定续通志>
　　钦定四库全书
　　钦定续通志卷二百五十一
　　列传
　　唐【五十一】
　　段秀实【刘海宾】顔真卿
　　段秀实字成公本姑臧人曽祖师濬仕陇州刺史留为汧阳人秀实六嵗母疾病不勺饮至七日病间乃肯食时号孝童及长沈厚能断慨然有济世意举明经其友易之乃弃去天寳四载从安西节度使马灵詧讨防密有功授西安府别将灵詧罢又事髙仙芝为判官迁陇州大推府果毅后从封常清讨大勃律次贺萨劳城与虏战胜之常清逐北秀实曰贼出羸师饵我也请大索悉得其伏虏师熸改绥徳府折冲都尉肃宗在灵武诏李嗣业以安西兵五千赴行在节度使梁宰欲逗留观变嗣业隂然之秀实切责嗣业嗣业因固请宰遂东师以秀实为副嗣业为节度使而秀实方居父丧表起为义王友允节度判官安庆绪奔邺嗣业与诸将围之以辎重委河内署秀实兼懐州长史知州事兼留后时师老财覂秀实督餽系道募士市马以助军诸军战愁思冈嗣业中流矢卒众推荔非元礼代秀实闻之即遗白孝徳书使卒防丧送河内亲与将吏迎诸境倾私财葬之元礼髙其义奏擢试光禄少卿俄而元礼为麾下所杀将佐多死惟秀实以恩信为士卒所服皆罗拜不敢害更推白孝徳为节度使秀实凡佐三府益知名时吐蕃袭京师代宗幸陕劝孝徳即日鼔行入援孝徳徙邠宁署支度营田副使于是邠宁乏食乃请屯奉天仰给畿内时公廪竭县吏不知所出皆逃去军辄散剽孝徳不能制秀实曰使我为军岂至是邪司马王稷言之遂知奉天行营事号令严壹军中畏戢兵还孝徳荐为泾州刺史封张掖郡王时郭子仪为副元帅居蒲子晞以检校尚书领行营节度使屯邠州士放纵不法邠恶少纳贿窜名伍中因肆志吏不得问秀实自州至府请为都虞以已乱孝徳即檄署付军俄而晞士十七人入市取酒刺酒翁壊酿器秀实列卒取之断首置槊上植市门外一营大噪尽甲孝徳恐召秀实曰奈何秀实曰请辞于军乃解佩刀选老躄一人持马至晞门下甲者出秀实笑且入曰杀一老卒何甲也吾戴头来矣甲者愕因晓之曰尚书固负若属邪副元帅固负若属邪奈何欲以乱败郭氏晞出秀实曰副元帅功塞天地当务始终今尚书恣卒为暴使乱天子边欲谁归罪罪且及副元帅今邠恶子弟以货窜名军籍中杀害人借借如是几日不大乱乱由尚书出人皆曰尚书以副元帅故不戢士然则郭氏功名其与存者有几晞再拜曰公幸教晞愿奉军以从即叱左右皆解甲令曰敢讙者死秀实曰吾未晡食请设具已食曰吾疾作愿宿门下遂卧军中晞大骇戒卒撃柝卫之且与俱至孝徳所谢不能邠由是安初秀实为营田官泾大将焦令谌取人田自占给与农约熟归其半是嵗大旱农告无入令谌曰我知入不知旱也责之急农无以偿往诉秀实秀实署牒免之因使人逊谕令谌令谌怒召农责曰我畏段秀实邪以牒置背上大杖撃二十舆致廷中秀实泣曰乃我困汝即自裂裳裹疮注药卖已马以代偿淮西将尹少荣颇刚骾入骂令谌曰汝诚人乎泾州野如赭人饥死而尔必得谷撃无罪者段公仁信大人惟一马卖而市谷入汝汝取之不耻凡为人傲天灾犯大人击无罪者尚不愧奴邪令谌闻大愧流汗曰吾终不可以见段公一夕自恨死马璘代孝徳毎所咨逮璘处决不当固争之不从不止始璘城泾州秀实为留后以劳加御史中丞大歴三年遂徙泾州是军自四镇北庭赴难征伐数有功既骤徙相与出怨言别将王童之谋作乱约曰闻警鼓而纵秀实知之召鼓人阳怒失节戒曰毎筹尽当报因延数刻尽四鼓而曙明日复有告者曰夜焚稾积约救火则乱秀实严警备夜中果火令军中曰敢救者斩童之居外请入不许明日捕之并其党八人斩以徇曰后徙者族军遂迁泾州于时食匮郛无居人朝廷患之诏璘领郑颍二州以佐军命秀实为留后军不乏资二州以治璘奏为行军司马兼都知兵马使璘有疾请秀实摄节度副使秀实按甲备变璘卒都虞候史廷干裨将崔珍张景华欲谋乱秀实送廷干京师徙珍景华于外一军遂安即拜四镇北庭行军泾原郑颍节度使数年吐蕃不敢犯塞又按格令官使二料取其一十三年来朝代宗问所以安边者画地以对件别条陈帝悦慰赉良渥赐第一区实封百户还鎭徳宗立加检校礼部尚书建中初宰相杨炎追元载议欲城原州诏中使问状秀实言方春不可兴土功请须农隙炎谓沮已遂召为司农卿朱泚反以秀实乆失兵柄意其必怏怏遣骑召之不纳骑士逾垣入劫之秀实自度不免乃谓子弟曰吾当以死徇社稷耳乃往见之【按新书召为司农卿句下叙次欠明今从通鉴改辑】泚喜曰公来吾事成矣秀实曰将士东征宴赐不丰有司过耳人主何与知公本以忠义闻天下今变起仓卒当谕众以祸福扫清宫室迎乘舆公之职也泚黙然秀实知不可乃隂结左骑卫将军刘海賔泾原都虞候何明礼孔目官岐灵岳同谋杀泚三人者皆秀实素所厚【按旧书及通鉴俱云秀实隂结刘海賔何明礼岐灵岳等三人新书则叙刘海賔姚令言何明礼为三人考灵岳于秀实追兵事觉甘心承罪而死应与秀实有同志而令言继从泚党新书叙次前后自相矛盾今从通鉴改辑】防源休教泚伪迎天子遣将韩旻领鋭师三千疾驰奉天秀实以为宗社之危不容喘乃遣人谕灵岳窃取姚令言印不获乃倒用司农印追其兵旻至骆驿得符还秀实谓海賔曰旻之来吾等无遗类我当直搏杀贼乃约事急为继而令明礼应于外翌日旻兵至泚令言大惊灵岳独承其罪而死不以及秀实泚召秀实计事源休姚令言李忠臣李子平皆在坐秀实戎服与休并语至僭位勃然起执休腕夺其象笏奋而前唾泚面大骂曰狂贼万段我岂从汝反邪遂撃之泚举臂捍笏中颡流血蔑面匍匐走贼众未敢动而海賔等无至者秀实大呼曰我不同反胡不杀我遂遇害年六十五海賔明礼皆继为贼害帝在奉天恨用秀实不极才垂涕悔怅初秀实自泾州被召戒其家曰若过岐朱泚必致赠遗愼毋纳至岐泚固致大绫三百家人拒不遂至都秀实怒曰吾终不以污吾第以置司农治堂之梁间吏后以告泚泚取视其封帕完新秀实尝以禁兵寡弱不足备非常言于帝帝不用及泾卒乱召神防六军无一人至者兴元元年诏赠太尉諡曰忠烈赐封户五百庄第各一区长子三品诸子五品并正员官帝还都又诏致祭旌其门亲铭其碑太和中子伯伦始立朝累官福建观察使终太仆卿孙嶷文楚珂知名嶷自郑滑节度使入为右金吾卫大将军封西平郡公甘露之变嶷当诛裴度奏忠臣后宜免死贬循州司马文楚咸通末为云州防御使为李克用所杀珂僖宗时居颍州黄巢围颍刺史欲以城降珂募少年拒战众裹粮请从贼遂溃拜州司马
　　刘海賔者彭城人以义侠闻为泾原兵马将与秀实友善累战功兼御史中丞刘文喜防泾州叛海賔与其子光国绐以奏请及入对因言奸慝可诛状既还光国手斩文喜献阙下拜左骁卫大将军封五原郡王海賔乐平郡王赠太子太保实封百户
　　顔眞卿字清臣秘书监师古五世从孙少孤母殷氏躬训导既长博学工辞章事亲孝开元中举进士又擢制科调醴泉尉再迁监察御史使河陇时五原有冤狱久不决天且旱眞卿辨狱而雨郡人呼御史雨迁殿中侍御史宰相杨国忠恶之讽中丞蒋冽奏为东都采访判官再转武部员外郎国忠终欲去之乃出为平原太守安禄山谋逆眞卿度必反托霖雨増陴濬隍料才壮储廥廪日与賔客泛舟饮酒以纾禄山之疑禄山反河朔尽陷独平原城守具备使司兵参军李平驰奏宗始闻乱叹曰河北二十四郡无一忠臣邪及平至帝大喜谓左右曰朕不识眞卿何如人所为乃若此时平原有静塞兵三千乃益募士得万人饶阳太守卢全诚济南太守李随清河长史王懐忠景城司马李暐邺郡太守王焘各以众归诏北海太守贺兰进明率精鋭五千济河为助贼破东都遣段子光传李憕卢奕蒋清首徇河北眞卿畏众惧绐诸将曰吾素识憕等其首皆非是乃斩子光藏三首它日结刍续体敛而祭为位哭之是时从父兄杲卿为常山太守斩贼将李钦凑等清土门十七郡同日自归推眞卿为盟主兵二十万絶燕赵诏即拜户部侍郎佐李光弼讨贼真卿以李晖自副而用李铣贾载沈震为判官俄加河北招讨采访使清河太守使郡人李防来乞师眞卿为出兵六千知防材因谓曰吾兵已出子将何以教我防曰朝家使程千里统众十万自太行而东将出口限贼不得前公若先伐魏郡斩贼守袁知泰以劲兵披口出官师使讨邺幽陵平原清河合十万众徇洛阳分犀鋭制其冲公坚壁勿与战不数十日贼必溃相图死眞卿然之乃檄清河等郡遣大将李择交副将范冬馥和琳徐浩与清河博平士五千屯堂邑袁知泰遣将白嗣深乙舒防等兵二万拒战贼败斩首万级知防走汲郡史思明围饶阳遣游奕兵絶平原救军眞卿惧不敌以书招贺兰进明以河北招讨使让之进明败于信都防平卢将刘正臣以渔阳归眞卿欲坚其意遣贾载越海遗军资十余万以子颇为质颇甫十嵗军中固留不从肃宗已即位灵武眞卿数遣使以蜡丸裹书陈事拜工部尚书兼御史大夫复为河北招讨使时军费困竭李防劝眞卿收景城盐使诸郡相输用度遂不乏禄山乘虚遣思明尹子竒急攻河北诸郡复陷独平原博平清河固守然人心危不复振眞卿谋于众曰贼鋭甚不可抗若委命辱国非计也不如径赴行在至徳元载十月弃郡度河间关至鳯翔谒帝诏授宪部尚书迁御史大夫方朝廷草昩不暇给而眞卿绳治如平日百官肃然两京复帝遣左司郎中李选告宗庙祝署嗣皇帝眞卿谓礼仪使崔器曰上皇在蜀可乎器遽奏改之帝以为达识又言春秋新宫灾鲁成公三日哭今太庙为贼毁请筑坛于野皇帝东向哭然后遣使不从宰相厌其言出为冯翊太守转蒲州刺史封丹阳县子为御史唐旻诬劾贬饶州刺史乾元二年拜浙西节度使刘展将反眞卿豫饬战备都统李峘以为生事因召为刑部侍郎展卒举兵度淮而峘奔江西李辅国迁上皇西宫眞卿率百官问起居辅国恶之贬州长史代宗立起利州刺史不拜再迁吏部侍郎除荆南节度使未行改尚书右丞帝自陜还眞卿请先谒陵庙宰相元载以为迂真卿怒曰朝廷事岂堪公再破坏邪载衔之俄以检校刑部尚书为朔方行营宣慰使未行留知省事更封鲁郡公时载多引私党畏羣臣论奏乃绐帝曰羣臣奏事多挟谗毁请毎论事皆先白长官长官以白宰相宰相详可否以闻眞卿上疏曰诸司长官者达官也皆得专达于天子郎官御史陛下腹心耳目之臣也今陛下欲自屏耳目使不聪明则天下何望焉今令宰相宣进止御史台作条目不得直进从此人不奏事天下之士钳口结舌陛下渐成孤立后悔无及矣后摄事太庙言祭器不饬载以为诽谤贬峡州别驾改吉州司马迁抚湖二州刺史载诛杨绾荐之擢刑部尚书进吏部杨炎当国以直不容换太子少师然犹领使及卢杞益不喜改太子太师并使罢之数遣人问方鎭所便将出之眞卿往见辞曰先中丞传首平原面流血吾不敢以衣拭亲舌防之公忍不见容乎矍然下拜而衔恨切骨李希烈陷汝州杞乃建遣眞卿谕之可不劳师而定诏可公卿皆失色至河南河南尹郑叔则以希烈反状明劝不行答曰君命可避乎既见希烈宣诏防希烈养子千余拔刃争进诸将皆嫚骂眞卿色不变希烈以身扞麾其众退乃就馆逼使上疏雪已眞卿不从又遣李元平説之眞卿叱曰尔受国委任不能致命顾吾无兵戮汝尚説我邪希烈大防其党召眞卿使倡优斥侮朝廷眞卿怒曰公人臣奈何如是拂衣去希烈大慙时朱滔王武俊田悦李纳使者皆在坐谓希烈曰闻太师名徳久矣公欲建大号而太师至求宰相孰先太师者眞卿叱曰若等闻顔常山否吾兄也吾守吾节死而后已岂受若等胁邪希烈乃拘眞卿守以甲士掘方文坎于廷传将阬之眞卿见希烈曰死生分矣何多为张伯仪败希烈令赍旌节首级示眞卿眞卿恸哭投地防其党周曽康秀林等谋袭希烈奉眞卿为帅事泄曾死乃拘送眞卿蔡州眞卿度必死乃作遗表墓志祭文指寝室西壁下曰此吾殡所也希烈僭称帝使问仪式对曰老夫曾掌国礼所记诸侯朝觐耳兴元后王师复振贼虑变遣将辛景臻安华至其所积薪于廷曰不能屈节当焚死眞卿起赴火景臻等遽止之希烈弟希倩坐朱泚诛希烈因发怒使阉奴等害眞卿曰有诏眞卿再拜奴曰宜赐卿死曰老臣无状罪当死然使人何日长安来奴曰从大梁来骂曰乃逆贼耳何诏云遂缢杀之年七十六【按旧书年七十七】嗣曹王臯闻之泣下因表其大节淮蔡平子頵硕防丧还帝废朝五日赠司徒谥文忠天下不以姓名称而独曰鲁公善正草书笔力遒婉世寳传之贞元六年赦书授頵五品正员官开成初又以曽孙式为同州参军

</div>
    <div class="pagination">
<a href="钦定续通志_page169.html">上一页</a><span>...</span><a href="钦定续通志_page165.html">165</a><a href="钦定续通志_page166.html">166</a><a href="钦定续通志_page167.html">167</a><a href="钦定续通志_page168.html">168</a><a href="钦定续通志_page169.html">169</a><span class="current-page">170</span><a href="钦定续通志_page171.html">171</a><a href="钦定续通志_page172.html">172</a><a href="钦定续通志_page173.html">173</a><a href="钦定续通志_page174.html">174</a><a href="钦定续通志_page175.html">175</a><span>...</span><a href="钦定续通志_page171.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
