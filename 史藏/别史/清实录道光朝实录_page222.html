<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 222 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 222 页/共 848 页
  </h1>
  <div class="content">
   ○谕内阁、朱士彦奏、浙省廪生向有告游学开缺。各省所无等语。向例廪生告游学。限三月补考。过限不补考者。于出贡时扣算作旷。何以该省相沿开缺。著礼部核议具奏。至佾生县试时既未服阕。何得令其混考。自应照童生之例。不准册送。以杜弊混。寻奏、嗣后廪生呈报游学。俱遵定例勒限补考。逾限不补者。开粮不作缺。限外补考者。查明逾限月日。均扣算作旷。其上届开报下届岁考无故不到者。即照例斥革。如果系游学未归。由该教官确查详请展限。至三次岁考以外。竟行斥革。以符定例而杜弊窦。从之。　　

○谕军机大臣等、据嵩孚奏、筹办京山县王家营堤塍。请于沙滩之中。开挑引河。疏导渍水。排桩下埽。固其根底。再行修筑堤身等语。王家营堤工。为数县田庐保障。前既屡筑屡溃。亟应筹议经久之策。永资利赖。该督既称杨家腊沙滩积沙过厚。水至即淤。断难开疏。则又欲于淤滩之中。开挑引河。疏导溃口渍水。设仍旋挑旋淤。岂不徒糜工费。至谓该省修堤。仅用土石抛填。根脚难期坚实。须仿照黄河工程做法。排椿下埽。固其根底。该处杨家脑沙滩逼水东趋。直射堤所。又有胡李湾沙洲横截河中。回溜摉根。势甚湍急。现议所下之埽。仅用苇料。是否即比土石抛填。较为坚巩。将来修筑堤身。能否长资捍卫。事关数邑民瘼。不可不详慎妥筹。以期一劳永逸。著嵩孚再行虚衷集议。务求妥善。奏明办理。勿因具奏在前。稍存回护之见也。将此谕令知之。　　

○壬辰。以修浚四川越巂巫山两厅县堤坝堰渠。通判秦岐翔等、下部议叙。　　

○癸巳。谕内阁、前据都察院奏、通州民人王文弼、呈递封章。控告英和家人张天成、增租扰累一案。英和当时如何置买此项地亩。何以遽令增租。徐永祥以在官人役。何以与伊家人一同下乡兑地。迨该佃户不肯增租。徐永祥何以出名遣人赴宛平县呈告。著英和逐一据实明白回奏。无庸妄行畏惧。谅亦不敢隐饰也。　　

○乙未。谕内阁、已革工部主事福珠灵阿、胆敢令家人等窃取所管库内硝磺。卖钱入己。计赃至一百八十二两之多。实属藐法不职。福珠灵阿、著在硝磺库枷号一个月。满日发往新疆充当苦差。永不准奏请释回。其赃银著该旗在该革员家属名下严追还官。不准以无力完缴。藉词延宕。郎中黄遐年失察同官侵盗。又于刘喜儿等窃取硝磺。因福珠灵阿用言支饰。并不拦阻。实属徇隐。黄遐年著交部议处。其失察之历任工部堂官。俱著交部议处。　　

○以浙江台州前等十二帮丁力疲累。准应交晒扬耗米九千二百余石、分三限搭解。　　

○丙申。谕内阁、张井等奏、筹备大汛工需银两等语。南河现当汛期紧要之时。必须经费宽裕。方期应手。据该河督等奏称、前办减坝大工。不敷银八十万两。先于河库存款垫发。尚未拨还。库中仅存银十七万余两。其广东应解银二十万两。及两淮运库例解之项。均未解到。现有急须发办之工。请于苏省两藩库存银内。就近暂行借拨。著照所请、准其于江宁藩库借拨银十万两。苏州藩库借拨银二十万两。共借银三十万两。赶紧委解河库。以备急需。俟拨到减工垫款八十万两。即如数拨还两藩库归款。该部知道。　　

○谕军机大臣等、蒋攸铦等奏、来年新漕、请仍行海运盘坝一摺。近年河底逐渐淤高。清水不能畅出。以致漕运阻滞。琦善等请开王营减坝。办理不善。仍未能如法通漕。本年倒塘灌运。未可常恃。来年重运。亟应豫为筹计。该督等请仍行海运。所奏乃有备无患之意。所有江苏省来年新漕。除江宁、扬州、淮安、徐州、通海等、四府二州。照旧各归本帮兑收转运外。其苏州、松江、常州、镇江、太仓等、四府一州。仍雇用海船运赴天津。一切海运事宜。除成案可循外。此内如须量为变通。著漕运总督、直隶总督、山东巡抚、江苏巡抚、通盘筹画定议俟奏到时、再降谕旨。海运本非良策。朕所以勉从所请者。原以河漕不能兼办。腾出河身。俾去其受病之源。用复以清刷黄之旧。仍责成张井、潘锡恩、各发天良。实力讲求。疏淤导滞。务令黄水落低。清水畅出。以期渐复旧规。本年江南首二进回空军船。著准其截留河北。系因苏松常镇太等处漕米、既改由海运。此项船只。原可空出。姑令暂留以备万有一然之需。朕意来年河湖畅顺。原可无庸盘坝。自当即用原船北渡。非但军船畅行。即商贾各船。亦得源源北上。俾商贩流通。不虞短绌。彼时即可将截留河北空船。饬令南下归次。若恃有盘坝章程。即不加意修防。一筹莫展。于全河毫无禆益。试问该河督等能当此重咎否。朕言出法随。决不宽贷。无谓教之不豫也。将此谕知蒋攸铦、张井、潘锡恩、并谕讷尔经额、那彦成、贺长龄、陶澍知之。　　

○又谕、御史蒋泰阶奏、请严禁包漕劣衿添食忙规一摺。据称江苏省漕务之弊。由于浮收。而不肖生监等。藉此挟制分肥。近来更甚于前。漕规之外。又添忙规名目。分州县徵收钱粮时。置立号籍。每人应得若干。按名照给。南汇镇洋二县为尤甚。竟有就职举贡。故绅弟侄。视为成例。首先瓜分。自番银一二百圆、至二三十圆、以人之等差。为数之多寡。一县不下百数十人。需银三四千两不等。再阅数年。人既日众。数亦愈多。请饬严行查禁惩办等语。州县经徵钱漕。本不许浮收婪索。其地方刁劣衿监。坐索漕规。历经严旨饬禁。近复新增忙规。如该御史所称、一县之中。竟有多至百数十人。需银数千两者。公然坐食分肥。按簿散给。肆行无忌。尤不可不严行惩办。著蒋攸铦等通饬各州县。实力整顿。除漕规勒令裁革外。并将新增忙规。于开徵前严密查禁。永远革除。如实有恃符抗违。著名劣衿。即严拏从重究办。以儆其余。至州县官既无此项额外耗费。傥仍有截留印票、克扣平余等事。亦即严参惩办。毋稍徇隐。俾不肖生监等无所藉口。以息刁风而杜流弊。将此各谕令知之。　　

○调安徽寿春镇总兵官裘安邦、为江苏徐州镇总兵官。徐州镇总兵官马国用、为寿春镇总兵官。　　

○予故青海扎萨克辅国公格哷克喇布济祭如例。　　

○户部议准、直隶总督那彦成疏报、武清县新淤成熟地一百五十五顷三十一亩有奇。照例升科。从之。　　

○丁酉。上幸万寿山。诣广润祠拈香。　　

○遣官祭火神庙。　　

○谕内阁、从前乾隆年间。逆回布拉呢敦、霍集占、以叛伏诛。布拉呢敦之子阿布都哈里、本系应行缘坐之犯。皇祖高宗纯皇帝。怜其年幼无知。贷其一死。赏给功臣家为奴。道光三年。朕因其为奴已久。尚属安静。加恩照当差回子之例。将伊一家、入于正白旗蒙古。赏给差使。今张格尔胆敢入卡肆逆。跳梁不靖。实为元恶大憝。张格尔系萨木萨克之子。布拉呢敦之孙。阿布都哈里、系其胞叔。法当缘坐。朕仰体上天好生之德。不忍予以骈诛。然究不便仍令在京居住。阿布都哈里、并其长子博巴克、次子阿布都色默特、其孙阿锡木、及眷属、俱著拏交刑部。定地发遣。并著理藩院、内务府、通行晓谕在京当差居住各回子。以此次将阿布都哈里、及其子孙发遣。因其本系逆裔。又系张格尔亲属应行缘坐。不忍诛戮。仅予发配。即系宽大之恩。与另族回子。全无干涉。此外毫不株连。尔等俱宜各安生业。照旧当差。不必妄生疑畏。将此通谕知之。　　

○又谕、贺长龄奏、州县养廉。摊扣太多。不敷办公。请量为变通一摺。山东州县。亏案多于他省。摊捐亦较他省为重。常年应扣之项。不一而足。以致办公竭蹷。现有应行补扣之军需二成。又曹工三成。尚未摊完。若再将盘查案内二成。同时并摊。实属力有未逮。据该署抚查明情形。奏请量为变通。加恩著照所请。所有盘查案内之二成。准俟曹二三成摊竣后。陆续接摊。次第归补。又另片奏、东省州县养廉。因须摊扣捐垫各项。前经奏明解司备拨。其下缺州县。向不分摊。应解养廉。现皆无款可扣。除摊款较多之上中等缺州县养廉。仍解司库。随时备扣外。所有宁海、福山、海阳、寿张、昌乐、高苑、临淄、嘉祥、定陶、鱼台、临胊、文登、钜野、蒙阴、海丰、新泰、招远、栖霞、沾化等十九州县。解司养廉。俱著准其自行坐支。其应扣之曹工三成。及盘查二成。并著免其摊扣。傥经此次调剂之后。各该州县尚敢恣意侵亏。复蹈故辙。即著据实严参。从重惩办。决不宽贷。　　

○旌表守正捐躯江西分宜县民伍惠阳妻彭氏。　　

○除直隶大名、南乐、清丰、三县新开卫河占用民地三十五顷八十八亩有奇额赋。　　

○戊戌。谕内阁、阿布都哈里、及其长子博巴克、次子阿布都色默特、博巴克之子阿锡木、著刑部分拨云南、广东、广西、福建、四省。定地发配。各在该省按察司监内。永远严密监禁。毋许与外人交接。及传递信息等事。每届年终。各该省臬司。将该犯等在监是否安静。禀详巡抚具奏一次。阿布都哈里之妾冯氏、女帕特买、博巴克之妻杨氏、女大妞、著刑部定地。发江宁、京口、杭州、乍浦、等处驻防为奴。其女如年未及岁。俱准其母随带。到配后、该将军副都统等、即咨报军机处。每届年终。著将该犯妇等是否安静。咨报军机处一次。阿布都哈里等、分起发配。著沿途各督抚派委妥员。小心押解。所有该犯等在京资产。俱著准其带往。其仆妇马氏、石氏、及伊家人马老即孺孜勉、马三即玉笋、杨大即阿克底、李大即木勒满等、俱属无干。著刑部即行释放。并著将该犯等配所、及分起押解日期具奏。　　

○己亥。谕内阁、严烺奏、请添拨防险银两一摺。豫省河工例拨银两。业经动用将竣。据该署河督查明、本年黄河长水较大。旧险新工。镶修甚多。恳请循例添拨以济工需。著照所请、准其于河南藩库添拨银三十万两。另款存贮。如遇必须动用之项。即由该署河督酌定银数。咨行提用。务当认真稽核。力加撙节。毋任稍有虚糜。俟霜降安澜后。统将先后拨过司库银两。及各工用银总数。核明奏报。如有存余。仍拨还司库原款。该部知道。　　

○谕军机大臣等、朕闻康熙年间。行围木兰。曾自喀喇河屯、径由波罗河屯进哨。无须取道热河。著昇寅等查明喀喇河屯、径赴围场旧道。计有若干里。所经系属何处。是否可仍作为跸路。抑今昔情形不同。难以仍前取道。该都统等即派员履勘详细确查。据实具奏。将此谕令知之。　　

○又谕、前闻贵州幕友。有骆姓兄弟叔侄。盘踞把持。降旨交嵩溥查明劣迹。分别惩办。兹据嵩溥奏称、该抚署内所延之骆邦煜、谨饬自爱。仍请留署勷理。臬司幕友骆廷椿、首府幕友骆灿、查无盘踞置产招摇劣迹。究系同宗叔侄。迹涉嫌疑。饬将骆廷椿即骆乔年、骆灿即骆春晖、迅即撵逐回籍。其骆廷猷即骆秋樵、现就铜仁县幕。系该县自行延请。并无交结党援情弊。但系骆姓宗族。亦即饬令回籍等语。劣幕盘踞省垣。朋比为奸。最为吏治之蠹。既据该抚查明骆廷椿等、尚无结党把持情弊。著免其拏究。应即撵逐回籍。该抚仍当严密查访。毋任藉故逗留。并严饬所属。勿许私自延请。如敢阳奉阴违。即行查明参办。至骆邦煜现在该抚署中。尚无不自检束之处。该抚亦当严紧关防。该幕家人不准出署。书函亦不准传进。以杜弊端而肃吏治。将此谕令知之。　　

○庚子。旌表守正捐躯河南正阳县民魏化万女局姐。　　

○辛丑。上诣大高殿行礼。　　

○还宫。　　

○旌表守正捐躯安徽含山县民高成仓妻刘氏。　　

○抚恤朝鲜国遭风难夷如例。　　

○以孟秋时享太庙。自是日始。斋戒三日。　　

○癸卯。协办大学士礼部尚书汪廷珍、因病赏假。以都察院左都御史姚文田、署礼部尚书。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百二十一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光七年。丁亥。秋七月。甲辰朔。享太庙。上亲诣行礼。　　

○幸圆明园。　　

○诣绮春园问皇太后安。　　

○乙巳。正白旗护军统领全善保、因病赏假。以正黄旗蒙古副都统法克星阿、署正白旗护军统领。　　

○丙午。谕内阁、前据刘彬士奏、程含章提用商纲银六万三千两。系属额外溢支。并不追漏完余价。程含章回奏。彼此各执一词。当降旨交琦善前往浙江。会同朱士彦秉公确查。兹据奏称每年所收商纲。多则三万八千余两。少则二万一千余两。销引有衰旺。故输款有多寡。此项商纲及备公二款。历任巡抚。均系各归各任扣算提支。若照每纲引额科算。按年提银三万余两。则遇仅收二万余两之年。又将如何找捕。此项赢余银两。从不列款报销。即属程含章应提之款。并非赃私可比。上年所完正余引一百三十余万道。系自嘉庆二十三年戊寅纲起。至道光六年丙戌纲止。所完多系旧引。岂得谓之溢完。该商等虽完课在先。查明盐未销出。仍应著追余价。部议甚明。刘彬士将上年九月奉旨加价日起。至十二月初六接准部文之日止。所完引课。比较道光五年。计多完四十余万引。一律作为溢完。奏追余价。于盐斤已未售卖。转未确查。与成案及部文。俱不相符。自应照原奉部文。查明已未销核办等语。程含章查无额外溢支、及漏追余价情节。其回奏存留商纲一千余两。声叙舛错。且出赀捐办各项。于商纲宽裕时。照数提还。实属见小。至甄别副将邓宏、参将吴旸、二员。及委令副将徐庆超、游击李鹤松等、递相接署。俱于具奏后始行知照提督。亦与体制未协。均应文部议处。惟伊从前列款参奏刘彬士。率听不根之言。妄行入告。为先发制人之举。其咎尤重。业经吏部议以革职。本应照议罪斥。姑念其平日居官尚好。程含章著加恩以员外郎用。以观后效。刘彬士因恐本年滞销。商纲不敷支用。何难设法疏销。俾臻充裕。乃奏请追补余价。既未查照部文。又于商纲一款。不查明原委。率行琐屑入奏。亦属不合。刘彬士著交部议处。　　

○谕军机大臣等、御史吴敬恒奏、衍圣公官属滥给劄付。请严示限制一摺。据称近年坊刻搢绅。内载衍圣公官属。自林庙守卫司百户管勾司乐、以至各屯官等职。或每年更换。或数月更换。虽给劄付。咨查原籍。并非该员自充。实皆托人顶替。其仅执劄付未刊入搢绅者。又不知凡几。并闻有该处色揽之徒。携带劄付。自赴各省私行滥给。诓骗招摇。其弊百出。且司乐一官。秩止七品。即挂朝珠。夤缘咨送。贿赂公行。再衍圣公官属一接劄付。无论父母存殁。捏告终养。所遗之缺。即另补他员。辗转递让。俱为将来覃恩地步。难保无身家不清等语。国家尊崇至圣先师。至优极渥。惟四氏学教授学录。例由衍圣公会同巡抚保送补授。此外凡有所属官员。俱由衍圣公咨送吏部具题。如该御史所奏、该员竟有托人顶替。及包揽之徒携带劄付。私行滥给。并捏告终养。辗转递让等情。或即系不肖属官之所为。该御史既有此奏。著贺长龄秉公确查具奏。毋任有顶替滋弊。并滥给混咨情事。其将来呈请封典。亦著衍圣公详悉查明。不得以身家不清之人。滥窃恩纶。以昭核实。吴敬恒摺、著钞寄阅看。将此谕令知之。　　

○予故工部尚书陆以庄、祭葬如例。谥文恭。命其子候选通判恩绂、服阕后即补。　　

○丁未。谕内阁、那彦成奏、查明各州县徵存未解地粮等银。有款可抵。请勒限清厘一摺。直隶省道光二三四五等年奏销案内。册报各属徵存未解地粮正耗并门厂房租。共银六万七千三百八两零。已先后追解司库。造入各年奏销报部银四万六千九百九两零。实未完银二万三百九十九两零。内除前任香河县病故知县徐志祖、前任青县参革知县司马庠、前任正定县参革知县姜臣烒、前任威县休致知县李家言等四员。徵存未解银一万一千四百八十两零。应归入该员等亏空案内办理外。尚有安肃、吴桥、正定、任邱、东安、衡水、庆云、丰润等八县。未完银八千九百一十八两零。经该督查明均有领垫各款作抵。惟此内有应前后各任交还。并应徵民欠归款。未能及时起解。著勒限三个月。即责成现任各州县。查明原抵银数。依限分别催追。报解清项。随时报部查核。毋许再行延宕。嗣后如再有造报徵存未解银两。即著查明亏欠员名。随案附参。勒限严追。以示惩儆。　　

○旌表守正被戕黑龙江正蓝旗闲散佳图女色木珍。　　

○免直隶天津县积水地亩上年额赋。并文安县洼地上年额赋十分之五。　　

○戊申。上幸静明园诣龙神庙拈香。　　

○阿克苏办事大臣长清等奏、大兵于二月初六日。自阿克苏进剿后。当经按站设立滚运粮台。雇觅脚力转运。嗣交夏令。骆驼歇厂。复经添雇牛马以备更换。截至闰五月底止。共计起运过麦面三万五千三百余石。马料一千三百余石。饷银六十五万两。按照进剿官兵员名数目。核计运过军粮饷银。尚不敷用。屡接大营来信。知喀什噶尔、叶尔羌等城。均可就近采买。较之远道运供。并可节省运费。现在官兵出卡剿拏逆首。口粮无虞缺乏。需用饷银。俟兰州续解到日。即行赶紧转运。其应用之火药铅丸战箭靿鞋等项。亦均随时转运足用。现在凯撤官兵接续前来。督饬委员妥为照应。并令带兵将弁严加管束。不致滋事。至浑巴什及铜厂等河。每至夏秋河水涨溢。人畜不能躧渡。而水势汹涌。流沙无定。又难建桥。均备宽大船只。俾粮饷凯兵。皆无阻滞。又阿克苏所属洋阿里克至都齐特一站。哈拉玉尔滚至察尔齐克一站。河色尔至库车城一站。均系一百三五十里戈壁。当饬开掘井泉十余处。其河色尔一站。穵深数十丈。并无涓滴。复经相度地形。改移道路。挑穵深沟。引灌河水。以备人畜渴饮。报闻。参赞大臣杨芳谢恩。得旨、汝之忠勇。朕早知之。一力捦拏逆首立功。身膺懋赏。勉之又勉。　　

○以江苏京口协副将汤攀龙、为福建海坛镇总兵官。　　

○以阿克苏守城并拏获奸党出力。赏主事衔忠麟、蓝翎。伯克色提巴尔第、三品顶带、花翎。余加衔升选赏换顶带有差。　　

○以办理阿克苏军务出力。赏知府朱绍頴、花翎。余升补有差。准七品顶带废员沈琮、送部引见。释遣戍废员潘煜、丁垣、回籍。　　

○予赛里河玛杂阵亡外委曹喜、祭葬世职。兵丁张升等十四名。赏恤如例。　　

○己酉。谕军机大臣等、自六月十六日。接到长龄等奏报。业已两旬。朕时切悬盼。及至昨日申刻。据长龄等由六百里加紧奏报。急行拆阅。尚非获逆喜音。览奏曷胜愤懑。计自喀什噶尔克复以来。距今五月之久。每有奏陈该逆窜逸地方。及侦探追捕情形。总不过藉词支吾。办理全无把握。如果实有该匪藏匿地方。饬派官兵回兵跟捕。又得各部落帮同截拏。何至令逆裔此拏彼窜。现计出卡官兵。已八千六百余名。声威不为不壮。若不趁此天时未寒。设法即日成捦。转瞬大雪封山。官兵等岂能久驻卡外。竟成海捕。纵该逆以釜底游魂。断不能复肆猖獗。亦恐师出无功。转令外夷轻视。且此数月之久。虚糜帑项。不可胜计。若再虚词搪塞。日复一日。不惟卡外转饷綦难。岂能以无数帑金。尽输荒徼。该将军等必须前后熟筹。立定主见。断不容任意迁延。重取咎戾。杨遇春既已带兵出卡。正当督拏吃紧之时。即著暂留在彼。俟得捷音。再遵照前旨。先行进关。至成玉、苏清阿、现随杨遇春等出卡。亦即暂缓饬令赴任。应否派员前往署理。及达淩阿等署理各城。能否胜任。著遵照前旨。留心察看。据实奏闻。其应撤火器健锐两营官兵二百余员名。西安满营官兵五百余员名。即著照议减撤回营。以节糜费。东三省及四川省各官兵。前已降旨先行裁撤。著该将军等酌量情形。陆续撤令归伍。军营后路饷银。现已谕知鄂山等将解甘银两。随时迅解军营备用。至前在和阗迎接官兵被贼杀害之阿浑穆园巴拉、现既查明伊次子玉素朴、愿充阿浑。其三子土敏尔、著赏给六品顶带。以示矜恤。现附报便。发去四体字悯忠诗。著长龄等勒石喀什噶尔昭忠祠前可也。将此由六百里加紧谕知长龄、武隆阿、杨芳、并谕杨遇春知之。　　

○又谕、昨日据长龄等奏报摺内、称统计军营共收饷银一百万零二万八千余两。除在阿克苏乌什等处采买粮料牛羊马匹。暨克复喀什噶尔后购买粮石各项支用外。余皆按例支给官兵。嗣因后路粮饷。未能随时解到。尚有未发各营盐菜等银。多寡月日不等。业已飞催后路。赶紧拨解。其先撤官兵短交银两。饬令进关后归入军需局截数找发等语。粮饷需用紧要。现在军营尚有未发盐菜银两。业经长龄等节次咨催。计此时鄂山等谅已拨解无误。嗣后遇有咨拨之项。著鄂山等妥为筹备。随咨随解。务期源源接济。不可稍有迟缓。致误要需。将此谕令知之。
  </div>
  <div class="pagination">
   <a href="清实录道光朝实录_page221.html">
    上一页
   </a>
   <span>
    ...
   </span>
   <a href="清实录道光朝实录_page217.html">
    217
   </a>
   <a href="清实录道光朝实录_page218.html">
    218
   </a>
   <a href="清实录道光朝实录_page219.html">
    219
   </a>
   <a href="清实录道光朝实录_page220.html">
    220
   </a>
   <a href="清实录道光朝实录_page221.html">
    221
   </a>
   <span class="current-page">
    222
   </span>
   <a href="清实录道光朝实录_page223.html">
    223
   </a>
   <a href="清实录道光朝实录_page224.html">
    224
   </a>
   <a href="清实录道光朝实录_page225.html">
    225
   </a>
   <a href="清实录道光朝实录_page226.html">
    226
   </a>
   <a href="清实录道光朝实录_page227.html">
    227
   </a>
   <span>
    ...
   </span>
   <a href="清实录道光朝实录_page223.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
