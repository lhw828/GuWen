<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 484 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 484 页/共 518 页</h1>
    <div class="content">　　○癸丑  蓟镇总兵官前军都督府都督周益昌卒赐祭葬如例  巡按直隶御史吴伯朋勘上三十五年五月以后倭犯通州官兵前后共斩首一百四十四级宜加甄录诏赏巡抚都御史陈儒银二十两彩币一表里升兵部副使马慎知州喻南岳判官施燿海门知县赵卿等一级仍赏慎南岳银各十两千户陈迁以托疾规避降二级
　　大明世宗肃皇帝实录卷四百四十四


大明世宗肃皇帝实录卷四百四十五
　　嘉靖三十六年三月甲寅朔  孝肃皇后忌辰遣清平伯吴家彦祭  陵寝  升总督狭西三边右都御史贾应春为南京户部尚书户部右侍郎吴嘉会为本部左侍郎总督漕运巡抚凤阳右副都御史蔡克廉为户部右侍郎狭西左布政使殷学四川左布政使黄光昇俱右副都御史学巡抚狭西光昇巡抚四川山西右参政张镐赵忻俱右佥都御史镐巡抚宣府忻总理粮储巡抚应天
　　○丙辰  升兵科左给事中陈典为工科都给事中吏科右给事中赵锵礼科右给事中王文炳户科右给事中梁梦龙俱左给事中锵礼科文炳刑科梦龙工科吏科给事中刘贽户科给事中宋继先俱右给事中贽刑科继先工科
　　○丁巳  暂罢亲蚕礼  夺方山王府奉国将军表木□造禄半年以招纳亡命劫财杀人故也  起原任南京右都御史王学益总理河道升巡抚南赣汀漳右副都御史王钫为兵部右侍郎兼右佥都御史提督两广军务巡抚山东右副都御史刘乘为南京兵部右侍郎
　　○戊午  江南自乍浦沈庄捷后浙直之倭悉靖唯宁波府定海舟山倭据险结巢我兵环守之不能克是时土兵狼兵及北兵葫兵悉已遣归而川贵所调麻寮大剌镇溪桑植等兵六千人始至总督胡宗宪乃留防春汛分布浙直要害而简麻寮桑植二司杀于几百人隶总兵俞大猷令经营舟山之贼会十二月二十日夜大雪大猷乃督兵官及桑麻兵环巢四面改之贼悉锐出敌杀土官莫翁送诸军益怒竞进贼大败归巢拥栅自固我兵积薪草以棕蓑卷火掷之贼四散溃出诸军共斩首一百四十余级余悉焚死被掠男妇得出者百余人贼遂平捷闻  上命赏宗宪及巡抚院鸮银四十两彩叚二表里升大猷署都督同知兵备副使王询官一级赏都指挥路良把总指挥张四维银十两桑植安抚向仕禄麻寮千户唐臣各与四品服赠翁送为安抚给葬如例
　　○庚申  建祈年大典于大高玄殿五日停封禁屠止刑例  升总督湖广川贵右都御史冯岳为南京刑部尚书巡抚宁夏右副都御史王梦弼为兵部右侍郎总督狭西三边南京户部右侍郎王诰为右都御史总督漕运巡抚凤阳改南京光禄寺卿胡叔廉为光禄寺卿升浙江道御史李凤毛为光禄寺少卿
　　○辛酉  发太仓银三万两于三西三万三千两于宣府一万三千两于大同为防秋客兵粮饷
　　○甲子  上敕礼部册封朕女为嘉善公主选直隶保定府定兴县民许婉如男许从诚为驸马都尉择以本年五月内成婚合用册诰仪仗及一应礼仪俱照旧例行
　　○乙丑  先是二月内虏以万余骑入大同二边破拒胡堡投守备唐天禄把总汪渊南犯威远平虏井坪已复有万骑屯天城攻毁沙沟等村堡三十二所巡按御史路楷以闻因言参将郭网总兵官赵卿副总兵官田世威总督侍郎江东巡抚都御史杨顺俱失事宜究治  上以虏尚驻近边姑夺东等俸各三月俟事宁勘处
　　○丙寅  升总督宣大右副都御史江东为兵部右侍郎以兵部左侍郎王崇兼右副都御史总督湖广川贵军务  升江西左布政使傅颐山西左布政使周满俱都察院右副都御史颐巡抚山东满巡抚南赣江漳湖广右布政使王镐为右佥都御史巡抚宁夏  升工部右侍郎卢勋为本部左侍郎掌通政司事南京通政使司右通政赵贞吉为南京光禄寺卿
　　○丁卯  武宗毅皇帝忌辰  奉先殿行祭礼遣广宁伯刘允中祭  康陵  顺天府宛平县民张道等奏进灵芝赐布绢各五疋
　　○庚午  太子少保南京吏部尚书兼翰林院学士王用宾南京兵部尚书张鏊工部尚书马坤都察院右都御史倪嵩吏部右侍郎尹台户部右侍郎王诰礼部右侍郎康太和刑部右侍郎曾钧工部右侍郎杨大章操江右佥都御史高捷通政司右通政赵贞吉大理寺卿钱邦彦太常寺卿林庭机国子监祭酒潘晟翰林院侍读学士全元立应天府府尹叶镗光禄寺卿胡叔廉太仆寺卿卢宗哲各自陈乞罢诏俱供职如故  南京太仆寺少卿孙植应天府府丞喻时俱以考察自陈章下吏部覆得旨俱留用  升兵科都给事中戴才尚宝司卿陆炜俱太仆寺少卿才南京  升浙江按察使郭乾云南按察使柳英俱右布政使乾江西英广东山西右参政唐禹为福建按察使  南京吏部会同考察南京诸司官年老户部员外郎魏濠等八人有疾后府经历李承易等二人不谨户部郎中秋逢庆等三十人浮躁浅露吏部主事黄甲等十五人才力不及户部郎中林松等十九人贪兵马指挥詹需亨酷刑部郎中周凤岐等二人得旨黜降如例
　　○辛未  改户部左侍郎吴嘉会为兵部左侍郎升巡抚大同右副都御史杨顺为兵部右侍郎总督宣大山西
　　○壬申  举岁祈大典于洪应雷宫五日止封停刑禁屠如例
　　○乙亥  巡按山东御史毛鹏奏比者郡国一遇灾赈动请国储殊非捄荒良策州县预备仓之设本以济荒近多废弛所宜亟行修复今山东东昌府既已缮葺可听其便宜入谷其济兖青莱登五府宜严督所司建置责令依期储谷备赈从之
　　○丙子  礼部具上嘉善公主受册等项行礼仪注一嘉靖三十六年四月初二日寅时公主尚冠一四月十一日午时公主受册前一日内执事设册案于公主所居宫中设香案于册案之前设册亭于  上所御便殿册升之左至期遣内官祭告  奉先殿用祝帛猪羊行礼如常仪礼毕  上常服御便殿升座执事长随举册案置殿中司礼监官跪奏发册执事长随举册案由殿左门出置彩亭中内使擡至殿门外用女乐迎至公主宫中司礼监官捧册置于案公主具服候册至女官二员引公主于册案前北向立赞受册赞拜乐作四拜乐上赞跪赞宣册女官立于左宣讫以册授公主受毕以授女执事立于右又辇拜乐作四拜乐止礼毕彻册案香案一次日早公主具服引礼女官引公主谒  奉先殿行礼用香烛行礼如常仪谒毕诣  上及母妃前谢恩俱赞行八拜礼一四月十一日驸马受诰先期礼部具奏鸿胪寺设诰案冠服案于奉天门丹墀之左至期内府各衙门具冠服等件百官侍班执事官举诰案冠服案至墀置中道鸿胪寺官引驸马于丹墀中立赞五拜三叩头礼毕执事官擡诰案由左边降以诰授驸马捧出东长安门外鼓乐迎诰至驸马宅所司各备仪仗鞍马同日给赐一次日早驸马具公服谢恩一四月十七日卯时安床一五月初八日辰时般移是日早公主具礼服引礼女官引公主诣  奉先殿辞用香烛行礼如常仪辞毕内官陈设仪仗于  上位宫中丹陛之东西大乐陈于丹墀执事女官备金爵酒壶果盒以俟公主具礼服内赞女官二员引公主诣  上位前赞拜乐作四拜兴乐止赞跪赞受爵女官以爵斟酒立授公主公主受酒饮讫以爵授执事者执事者跪受虚爵以退赞恭听戒命女官引公主诣  上前赞跪随旨意训戒公主听受讫赞兴替复位赞拜乐作四拜兴乐止引礼女官又引公主诣  母德妃前赞四拜乐作四拜兴乐止赞跪赞受爵执事女官以爵斟酒立授公主公主受酒饮讫以爵授执事者执事者跪受虚爵以退赞恭听戒命女官引公主诣妃前赞跪随意训戒公主听受讫赞兴赞复位赞拜乐作四拜兴乐止礼毕引礼女官引公主由东门出升轿出至东华门外内使备仪仗鼓乐前导合用女乐三十六人接引至府待公主入府仪仗女乐各退一五月初十日巳时开面一五月二十二日巳时行嫁先一日顺天府官于本府前结彩至日早设香案于本府月台上列公主仪仗女乐左右相向至期用男乐迎驸马入府毕乐人退内官引驸马至客位具公服又引驸马从左门入至中堂伺候女使预先设香案于堂中设公主驸马拜位于香案前公主拜位居东驸马拜位居西候公主具礼服出至中堂同驸马诣香案前拜天地赞八拜礼毕女使先于堂内设公主座于东西向驸马拜位于西东向赞引二人导公主升东座驸马就位面东赞四拜礼公主坐受两拜答两拜礼毕驸马出客位便服女使仍于室内设公主座于室中正面驸马座于室西东向设酒案于室中稍南置两盏两卺于案上设馔案二赞引二人导驸马入室中二人导公主中坐驸马亦就坐执事者捧馔案各置于公主驸马前执事者二人以二盏酌酒进公主驸马前饮毕执事者进馔公主驸马皆举筋执事者再酌酒进馔毕执事者以两卺盏酌酒合和以进公主驸马皆饮讫执事者又进馔汤三行彻案礼毕仪仗女乐各退一公主驸马入府至十日公主具冠服引礼女官引公主入谒  奉先殿用香烛行礼如常仪谒毕诣  上及母妃前谢恩行八拜礼毕赐宴于宫中驸马先日赴鸿胪寺报名至日早具公服于午门外谢恩毕仍具公服于直房内伺候司礼监官出引至左顺门里伺候  德妃常服御便殿升座引礼长随引至阶下正中赞行五拜三叩头礼毕复引出午门外释公服具吉服候  上位赐宴宴所及引见  上位俱司礼监先期奏请至期引礼长随引驸马赴宴所赞行四拜礼宴毕仍行五拜三叩头礼毕回府次日见舅姑一公主见舅姑舅姑座于东西向公主立于西东向行四拜礼舅姑答两拜诏如拟  升山西按察司副使朱笈为都察院右佥都御史巡抚大同  升兵部车驾司郎中吴维徽为山东副使提调学校  吏部右侍郎孙升三年秩满荫其子矿为国子生
　　○己卯  南京兵科给事中傅鸣会等河道御史胡应文等以考察拾遗论劾兵部左侍郎王崇云南巡抚都御史陈锭四川巡抚都御史罗廷绣通政司右通政万采光禄寺少卿郭仁南京工部右侍郎杨大章南京鸿胪寺卿殴阳衢南京太常寺少卿邢一凤各不职宜罢诏崇大章采仍留用锭调外任廷绣等如前旨
　　○庚辰  巡按直隶御史周如斗类勘三十四等年诸臣御倭功罪兵部议覆得旨指挥戴绅等十三人下巡按御史逮问副使王崇右佥事董卯政及参将等官娄宇等三十二人各升俸一级游击将军曹克新准复原职知府等官方廉等十五人各赏银十两武生胡亘朱先各升二级死事省祭张邦定生员闵电给其子冠带仍复其家原任操江都御史史褒善升大理寺卿原任通判刘本举升运司同知各致仕督察侍郎赵文华仍赏银三十两彩叚二表里
　　○辛巳  提督操江都御史高捷疏陈江防事宜一补额军原额江操官军一万七千余名今缺少大半宜行南京锦衣等卫所照数匀补毋得营改别差避重投轻一择将领新江口操江把总哨总卫总等官旧规俱守备衙门推委官之贤否岂能尽知宜令操江会同选补一重责成江海水面原无限隔虽经分屯把守逐节会哨若使拘信地不相应援亦难防贼宜将兵分正奇南北内外互相援剿有功失事各视主客通论一悬异赏倭寇新来之船中无所有及其满载而后尾击其地方已受害甚矣请以迎击来船之赏列之遮击去船之上去船止论首功来船兼论船只兵部议覆报允
　　○壬午  诏定远侯邓继坤男祖锡袭爵  昨年十月间倭贼八十余人入据福建诏安县城官库并力歼之至是御史吉澄勘核诸臣功罪以闻得者佥事王时槐升俸一级指挥黎雕举准赎仍与通判等官汪全等五人各赏银十两巡海佥事盛唐分守参议顾翀免究守备指挥等官愿乔岳等十一人下巡按御史逮治
　　○癸未  升吏部右侍郎孙升为南京礼部尚书  山东沂州雨水雹大者如盂小如鸡卵平地厚尺余径八十里人畜伤损者无算  录三十四年榆林城水平镇疆墩等处获功旗军骆大等七十九人建安堡等处死事官军张隆等五十三人各升赏有差
　　大明世宗肃皇帝实录卷四百四十五


大明世宗肃皇帝实录卷四百四十六
　　嘉靖三十六年四月甲申朔时享  太庙命成国公朱希忠代
　　○乙酉  嘉善公主尚冠  升南京光禄寺少卿徐餋正为尚宝司卿
　　○丁亥  钜野王府奉国将军徤椹有罪发禁高墙降其子镇国中尉观烜为庶人椹父子淫虐禽兽行椹尝夺人子为奴不从则支解之焚其尸烜强妾其祖姑之女孙寻为其妻杀之鲁王颐垣以其事闻故有是命
　　○戊子  改刑部右侍郎冯天驭于吏部升户部右侍郎蔡克廉为本部左侍郎大理寺卿张舜臣为户部右侍郎  升湖广左布政使王昺为都察院右副都御史巡抚云南  火星自二月壬辰从亢逆行历角天门入轸至是夜凡逆行二舍有余
　　○己丑  命分守万全右卫左参将署都指挥佥事张承勋充副总兵官分守建昌等处  虏酋把都儿等拥众数万于三月二十九日由河流等口入犯永平迁安等处副总兵蒋承勋力战死之越二日出境总督右都御史王忬以闻兵部覆奏  上曰虏人犯近畿杀将肆掠各官不能防御又不能追敌尔等不从实参治显有同遮之情姑不问其今御史核实以闻已而御史杨惟平勘上诸臣功罪谓指挥刘栋张斌参将王允中各守备不设游击张勋佟登等赴援不速总兵官殴阳安巡抚右佥都御史张祉及总督王忬均当究治蒋承勋死难当褒录得旨各官任一方之寄令虏得利去忬不自引罪乃夸餙战功欺肆滋甚大不似初本宜逮问姑降兵部右侍郎兼右佥都御史安革都督职衔征降大理寺右寺丞各照旧管事立功自赎防秋毕日具奏定夺栋等卑职下巡按御史问勋等住俸承勋赐祭葬赠都督同知荫一子正千户世袭仍立伺死所祀之  上谕大学士严嵩曰顷虏犯蓟镇其与部臣许论吴嘉会计防所当预者嵩对言近年逆丑数扰诚不宜怠视臣奉命会本兵臣言今次之贼素探知永平迁安地方富饶因昨冬边兵已撤又流河口墙缺乘虚进入徂于得利复尔蠢动若此路遂开恐将来之患无已今须将各口原修未究边墙作速修补坚固及责成总督镇巡等官将本镇各区原设营兵选补操练务堪战守不许专恃入卫边兵又京营正备兵总数不足十万应责成戎政大臣挑选从实操练使缓急可用又宣大每告钱粮诎乏该部须设法措给疏入  上问边墙果起何时  祖宗时不知亦有因改之者先代何朝为上今修还当遍阅焉嵩言臣考自五代石晋时割幽蓟等十六州之地与契丹辽金相继宋未能复至我  太祖始逐元君此地后为中国有乃命徐达起古北口至山海关增修关溢以为内边  成祖于此建都益加缮治  累朝以来凡有阙敞即加修筑后又专设东西关巡关御史二员每岁阅视满日造册奏缴昨庚戌后凡京畿边墙通议修筑费银百十万古北一带颇称完固冷口墙亦修完昨贼从流河口桃林口刘家口入此三处众谓山险贼不能到墙未修完不意贼即从此入看来墙坚者得济各墙原分三等极冲次冲之处俱已修完偏僻之处委朱修今须严敕督抚官遍阅已修者增坚未修者作速修完务在实行及专责巡阅御史阅视催督以后贼从某口入即治本口原修官之罪如此人方知警事克有济己而兵部尚书许论等条为七事以闻一修补边墙以固险隘一充实主兵以备战守一补练营兵以重根本一豫处钱粮以防春夏一补给兵马以护  陵寝一议处宣大以固门户一严密摆边以遏虏冲得旨蓟镇修边已六十所费不知其几今却称未完以致贼入督抚官怠忽侯事姑记其罪王忬等其亟核修筑之数来闻本镇主兵即召募补足以备战守不得专恃入卫边兵京营兵马顾寰等选阅操练务臻实效各边钱粮缺乏户部查议具奏余如拟行  致仕南京吏部尚书朱希周卒希周直隶昆山人弘治丙辰进士第一授翰林修撰寻以纂修大明会典成晋侍读历升礼部右侍郎至今官希周学行醇笃性恬于世利居官守正在南吏部以考察庶官忤执政意令再考乃上章自劾去至是卒赐祭葬如例赠太子太保谥恭靖
　　○壬辰  升南京太仆寺少卿孙禃为南京鸿胪寺卿
　　○癸巳  升福建右参政王爚为南京通政使司右通政江西按察使寇阳为浙江右布政使
　　○甲午  先是三日以火星逆行二舍敕诸司修省至是遣英国公张溶等祈禳于洪应雷殿成国公朱希忠驸马都尉谢诏等奏告于  玄极宝殿  太庙  太社稷  以册封嘉善公主遣驸马都尉李和告  内殿是日公主受册次日早谒  奉先殿谢恩如仪  驸马许从诚受诰于奉天门百官侍班如仪给仪仗鞍马升巡抚河南右副都御史潘恩为刑部右侍郎光禄寺卿胡叔廉为大理寺卿  倭犯江北先一舟自如皋县掘港登岸焚劫贼凡七十余人官兵合势急击歼之于白蒲镇
　　○乙未  崇王载境薨讣闻辍朝三日遣官祭葬如例
　　○丙申  奉天等殿门灾是日申刻雷雨大作至戍刻火光骤起初由奉天殿延烧华盖谨身二殿文武二楼左顺右顺午门及午门外左右廊尽毁至次日辰刻始熄  上大惧明日文武大臣奉慰  上报曰  上天垂爱朕战惧若涉大渊莫知所措无前大异何以饰辞然子职最亲不可不祗承  仁示卿等奉慰具悉忠切罪在朕躬安可他诿惟感眷禹顺耳  升国子监司业王材为南京太常少卿尚宝司少卿黄廷用为南京太仆寺少卿南京吏部考功司郎中万恭为南京光禄寺少卿
　　○丁酉  大学士严嵩等以殿廷灾上言遇灾修省贵以实不以文愿  陛下奏  上帝以谢谴示告  宗庙以慰  神灵下宽恤之诏以安人心严欺怠之罚以饬吏治固疆圉之防以奠内服陈时政得失以广听纳此修省之实务也  上嘉纳其言命诸司行之于是礼部尚书吴山等请择日遣官奏告  郊  庙  社稷及秩祀神祗  敕下文武百官省愆引咎素服办事两京四品以上大臣循例自陈科道等官务直言时政阙失仍诏示天下及各宗室一体修省  上曰奏祭谢罪即择吉行命公希忠溶延德恭代秩祀神祗开具来行下诏罪已告知宗室如拟致灾本朕何令自陈有怀必吐自尽其忠岂待今修省仪文至奏祭毕次日止
　　○戊戌  礼部奏上颁诏仪注前期一日鸿胪寺设诏案锦衣卫设云盘于案上别设云盘于承天门设彩舆于端门外鸿胪寺设宣诏案于承天门上西南向列百官班次于承天门外桥南教坊司设大乐于端门外是日质明百官具朝服至端门鸿胪寺官赞排班班齐行四拜礼颁诏内阁官捧诏立授礼部官礼部官跪接置于案上云盘中叩头与鸿胪寺官举案从御路出锦衣卫校慰擎执云盖礼部官捧诏置彩舆中大乐作公侯伯三品以上官前导迎至承天门上乐止赞排班引礼官引文武百官就拜位乐作四拜乐止唱宣读展诏官升案称有制百官皆跪礼部官捧诏授宣读官宣讫礼部官捧诏置于云盘中俯伏兴乐作四拜乐止搢笏鞠躬三舞蹈跪三呼万岁者三出笏俯伏兴乐作四拜平身乐止百官以次出礼部官捧诏授锦衣卫官置彩舆中以彩索系于龙竿颁降礼部官捧诏置于龙亭内鼓乐迎至礼部授使者颁行天下得旨祭告次日即颁诏此修省之期乐设而不作礼减三呼以示畏  天之敬  诏暂设朝仪于端门  升太仆寺少卿何迁为光禄寺卿  倭寇五十余人自衢山登岸浙江海道副使王询诱而擒之  礼科给事中邓栋言今之害财者莫过于冗官冗食官之廪禄皆出户部其冗而可去者臣不能悉举如职事可并员缺过多者添注带俸者因事暂设遂为定额者属之吏部户部不得而问也太常寺太医院钦天监四夷馆等衙门无事候缺之官则属礼部户部亦不得而问也兵部有功荫之官工部有匠作之宫锦衣卫有奏捕之官名目不一皆不得而问也乞行裁省以节民财以裕国用  上是其言下诸司议行已户部覆奏自  祖宗开创以来岁入之数粮以四百万石计银以二百余万两计内无冗役外无横费故常足用今者南北诸赋或以灾侵议免或以征调议留积逋之数不与焉岁入以失其半而内之诸司外之各边岁费复浮往昔数倍故不得已权行提编开纳之例盖时诎事嬴不得不尔也今宜敕下两京府部寺院司卫及内而司礼等监外而各边督抚等衙门各将所属冗襍可以裁省者一一讲求列上仍移本部会计果所出不浮所入所入足供所出即将诸例量为停止以苏民困疏上从之
　　○庚子  发太仓银三万两于密云三万两于易州六万两于蓟州给客兵及新增军马粮料布花之用  江北倭寇大至自海洋二洲掘港吕四场等处登岸凡二千余人流劫海门县
　　○辛丑  以殿廷灾行奏告礼  郊  庙社稷遣公朱希忠张溶徐延德秩祀神祗侯顾寰驸马谢诏李和伯陈鏸尚书吴山侍郎茅王□赞袁炜卿师宗记
　　○壬寅  颁诏诏曰朕本同姓之侯嗣初非王子之可同惟皇天宝命所与暨  二亲积庆在予夫自入奉大统于兹三十六年昨大遭无前之内变荷  天恩赦佑以复生此心感刻难名一念身命是爱但实赖臣劳之一语而原非虚寂之二端  天心丕鉴朕心朕忠  上天明鉴昨因时旱祷泽于雷霆洪应之坛方喜灵雨之垂随有雷火之烈正朝三殿一时烬焉延及门廊焂刻燃矣仰惟  仁爱之昭临皆是朕躬之咎重兹下罪已之文用示臣民之众吁灾祥互有感召岂无凡在位者宜同祗畏之情首体相关未有幸乐之肆必尽代劳之直当竭国民之念上承  天戒以佐尔君下抚生灵务令安遂其图协恭勿乃我弃故兹诏示咸使知之是日百官侍班行礼鸿胪寺鸣赞胡爵等于端门外不候门开輙先赞礼及至承天门外已有旨免山呼复赞搢笏舞蹈为御史所纠诏锦衣卫执送法司讯治该寺堂上官以督率不严各夺俸三月  诏工部修餙端门外东西廊房给六科中书科暂住  倭至通州攻城不克遂分二路西行犯如皋泰兴是日复有倭舟七艘自金沙登岸  敕各处巡按御史清查徵解钱粮起二十一年至二十五年惟广西贵州蠲免  给赏延绥宁夏入卫官军及提督标下家丁银官壹两伍钱军及家丁壹两
　　○癸卯  辽府益阳王致橏薨赐祭葬如例
　　○乙巳  上谕礼部正朝灾烬系出治临民之所上下同责毋但归罪朕躬兹举高玄大坛典凡五日如修省例止诸司封事停刑
　　○丙午  升光禄寺少卿徐陟为太仆寺少卿
　　○戊申  改提督抚治郧阳右佥都御史章焕巡抚河南
　　○己酉  升直隶苏州府同知熊桴为河南按察司副使倭至阳州营于湾头镇数日遂犯高邮是时金沙倭复犯如皋至泰州
　　○庚戌  大学士严嵩言大工兴修一节臣等查得永乐十九年三殿灾至正统间方议修复存  天戒也然其时奉天门在即以为正朝四夷有所瞻仰今次事有不同所当速议修复但工程重大殿与门或以次兴工伏望谕下工部会计财力何如将一应事宜备细开具上请  圣明裁定然后降敕兴工  上答曰卿等谓永乐时殿灾至正统方议复此  祖宗圣敬  天戒者且殿十八年成次年即灾俗谓其复檐似天宫耳又彼时尚有门代今满区一空禁地可乎于降谕礼工二部曰殿廷无不复之理当仰承  仁爱毋卖直为忠扭时作敬方可不然恐患难图也礼部尚书吴山工部尚书赵文华等因言正朝重地亟宜修复但事体重大工费浩繁经营须有次第容臣等会同司礼监内官监府部锦衣卫诸臣酌议奏请  上曰兹先作朝门并午楼为是殿堂即随次为之一应事宜仍会官议处允当奏闻  升户科左给事中汤日新为都给事中兵科右给事中郭敬贤为左给事中礼科给事中邓栋兵科给事中刘一麟郑国宾俱右给事中日新兵科敬贤本科栋吏科一麟户科国宾礼科
　　○辛亥  升巡抚辽东右佥都御史苏志皋为右副都御史巡抚如故以三年考满用优处边臣例也  诏浙江等处岁造军器仍解本色赴京边支用  工部左侍郎雷礼报卢沟桥河工完仍请敕撰文刻石以昭  圣迹诏可
　　○壬子  诏续发太仓银玖千余两补给宣府客兵粮饷壹万捌千贰百余两补给大同主客兵饷贰千捌百余两补给宣大二镇马军粮饷其各城堡军士被灾不能自存者仍发宣府粳米贰万石大同麦价银万伍千两赈之
　　大明世宗肃皇帝实录卷四百四十六



大明世宗钦天履道英毅圣神宣文广武洪仁大孝肃皇帝实录卷之四百四十七
　　嘉靖三十六年五月癸丑朔录三十五年辽阳等处死事官军万显等三十三人大同乾沟子河死事官军费小甲等一十六人各恤录升授有差  泰州倭转掠杨州山东及徐州官兵御之皆溃贼遂薄新水关矢及城中
　　○甲寅  升大理寺左少卿刘学易为都察院右佥都御史提督抚治郧阳
　　○乙卯  升翰林院编修高仪为右春坊右中允管国子监司业事  巡抚保定都御史郑炯言易州西抵紫荆至于广昌道里远甚夫役苦之请于紫荆阙河北新城适中处添设递运所裁革本州五虎岭奇峰口官座岭唐县岳岭口涞水县乾河口五巡检司移其官吏弓兵之需于本所以宽民力报可  论宣府大白阳堡等处拒虏功罪革参将祁勉任仍与千户等官李凤等壹拾玖人下巡按御史逮问升赏获功阵亡官军胡连等伍十八人有差
　　○戊午  工部会议修复殿堂朝门午楼请先查神木山西二厂通州漷县至议真龙江关芜湖等处遗留大木解京兴造得旨查木料过半方可兴工因遣虞衡司郎中戴愬查验各处大木
　　○己未  孝宗敬皇帝忌辰  奉先殿行祭礼遣恭顺侯吴继爵祭  泰陵
　　○庚申  嘉善公主诣  奉先殿辞随诣  上及德妃前受醮戒讫出就府第  夺岷府仪宾殴阳回寇服及禄米之半戴平中发儒学习礼三年坐庆贺不至为王所奏也  升光禄寺少卿吕光洵为太仆寺少卿  高邮倭入宝应县信宿而去突犯淮安府掠船四十余艘旋复入宝应县烧毁官民廨舍
　　○壬戌  太祖高皇帝忌辰  奉先殿行祭礼  诏发黎山王府庶人誉楏誉木□苪誉木□得誉欇高墙禁住以兄弟济恶败化宣淫为湖广抚按所劾奏也
　　○癸亥  升翰林院修撰秦鸣雷为左春坊左谕德以九年秩满也  命工部右侍郎刘伯跃兼都察院左佥都御史总督四川湖贵采办大禾改户部右侍郎张舜臣于工部提督大石窝采石  上谕内阁三省采木官一员恐干理不成我思旧制固不可违因变少减亦不害事原旧广三十丈深十五丈云  大学士严嵩言臣查得先年采木用大臣二员一在四川一在湖贵但木产多系三省连界彼此互争采买反致嫌隙彼时即已并为一员今次差去大臣专在荆州适中去处总理而以时巡历三省会同各巡抚官计议采办又添设郎中二员副使二员分省专理听大臣节制此处亦当矣又旧制因变少减固不为害但臣伏思作室筑基为难其费数倍于木石等若旧基丈尺稍一移动则一动百动从新更改俱用筑打重费财力久稽岁月完愈难矣臣愚谓基址深广似合仍旧若木石围圆比旧量减或可臣询之于众皆同此论谨俟  圣裁
　　○甲子  仁宗昭皇帝忌辰遣玉田伯蒋荣祭  献陵  升大理寺右寺丞赵炳然为本寺左寺丞广西道御史霍冀为右寺丞巡抚山西都御史闵煦疏陈边务一山西刹民堡北楼口皆通倭安区虽有参将等官分驻其地而战守不敷宜各设守备一人募兵千伍百人人给余地一顷为餋瞻之资在利民者附入八角宁武镇西在北楼者附入镇武鴈门诸卫所各补逃军名籍而总辖于本路参将一各将领止可统率兵马防御虏寇至于防秋一应事宜委难周备欲预拟方面官及废弃将官分任责成在文职则巡视营寨稽考钱粮给验功过在武职则分统标兵遇警截杀协力拒守使事有专责而人无推避兵部议覆  上从之  遣御史唐自化林腾蛟钟沂裴天祐催督诸处逋欠工部原派料银以修复殿堂朝门大工经始故也
　　○丙寅  命原任四川月□章腊守备署都指挥佥事曹克新充参将分守南直隶扬州地方
　　○戊辰  夏至大祭  地于  方泽先期视牲请配及是日行礼俱命成国公朱希忠代公张溶徐延德大学士徐阶李本分献
　　○己巳  以杨州倭患听留两淮余盐银叁万两仍提编明年均徭助用
　　○辛未  升巡抚山西右副都御史闵煦为户部右侍郎  扬州倭自淮子沙进犯天长县都司沃田把总岳君宠御之皆败死亡其卒壹百柒拾余人贼遂入县治劫掠已乃由石梁趋盱眙县复攻入之遂突犯泗州攻城不克
　　○壬申  宝应倭掘县北土坝泄上河水入乃驾舟溯东乡由盐城至庙湾入海居数日开洋东遁  改宝定镇守总兵官署都督佥事龚业镇守大同  命京营参将都指挥佥事吴鼎充左副总兵官协守大同
　　○甲戌  嘉善公主下嫁迎驸马许从诚入府第
　　○丙子  南京都察院右都御史倪嵩以疾乞休许之  升巡抚甘肃都察院右佥都御史魏谦吉为副都御史巡抚山西  诏宣城伯卫錞子守正袭祖爵  发太仓银陆万叁千玖百两于大同陆万柒千柒百两于宣府肆万两于蓟州叁万两于辽东叁万两于密云壹万两于昌平备主客兵饷  泗州倭分众犯清河攻入县治纵火焚劫而去遂侵淮安府
　　○丁丑  周府内卿王睦楫薨赐祭葬如例  发太仓银五万两于蓟镇修边  去冬套虏数万踏冰西渡由宁夏山后直抵凉庄我军设伏掩击前后斩首一百一十余级至是捷闻  上嘉悦  诏总督三边都御史贾应春巡抚宁夏都御史王梦弼各荫一子为国子生宁夏总兵官姜应熊升右都督延绥总兵官李辅巡抚延绥都御史石永镇守狭西都督佥事袁正及参将等官周宪等十人各赏银币有差
　　○戊寅  先是三月虏以数百骑由延绥镇远毁入寇常乐堡副总兵陈凤率其次子守义督兵遂之虏众我军不敌凤死守义亦被创巡抚石永等疏陈其状  上嘉其父子忠勇赐凤祭葬如例赠左都督袭升其长子三级立祠榆林岁时祭祀守义升都指挥佥事  命神机营副将署都督佥事李广充总兵官镇守保定灵州左参将署都指挥佥事徐仁充总兵官协守延绥
　　○己卯  兵部尚书许论言蓟镇外邻大虏内护京师  陵寝其形势与他镇异然而他镇皆设有重关如大同之三边狭西之固原边宣府之长安岭延绥之夹墙皆据重险而都城根本之地独无虏一入边即闯其门户漫无限隔臣早夜思之惟敕海所之南山陵之东有苏家口实为厄塞之所自此直抵张家湾几一百一拾里内张家湾至通州北塞篱材四十里有白河水深没马可据为守惟塞篱材至苏家口七十里地形平漫山□取为虏冲若密筑敌台界之以墙各设兵守之令提督官率所部边兵与京兵分营其地庶几可以夹制即虏溃边而入必不至如往年直簿都城已疏入  上命廷臣杂议又令抚按官相其地之所宜佥议皆同诏允行之  总督蓟辽侍郎王忬奏蓟镇燕河地方远漫所辖提调有七必设二参将分守之庶便防御乞改石门寨游击为参将分石门燕河二区以专责成报可
　　○庚辰  往年河南盗师尚诏起谋劫凤阳高墙庶宗不果于是当事诸臣高墙有五防守难周宜并而为二且系累滋众请量释其情罪之可原者事下礼部会法司议覆释庶人耳□忽氵□愁等五人及已故庶人宇淙等几人妻孥其归并高墙事下凤阳镇巡官议之  巡按直隶御史尚维持奏留松汪府漕米伍万石以备兵饷从之  追论嘉靖三十二年浮图峪失事诸臣罪谪大宁都司千户等官张□□厚等七员戊边保定前卫都指挥佥事白兰千户燕逵论死系狱  命江西都司佥书署都指挥佥事文质掌中都留守司事  三月间虏犯大同中西二路守备指挥陈世禄及原任总兵吴鼎等各引兵追击出境斩首八十余级指挥杨级百户李潮死焉至是事闻诏赏世禄等玖人银各二十两升鼎等十八人官各二级袭升级子二级仍荫一子试百户朝子三级
　　○辛巳  倭入安东县进屯县治纵火劫掠
　　大明世宗肃皇帝实录卷四百四十七


大明世宗肃皇帝实录卷四百四十八
　　嘉靖三十六年六月壬午朔  升刑部左侍郎蔡云程为南京都察院右都御史狭西按察使陈棐为都察院右佥都御史巡抚甘肃  虏骑突犯宣府马尾梁参将祁勉引兵二百人御之虏走勉追至李家梁陷虏伏中与坐营官姚登崇守备戴昇皆死亡其卒过半巡按御史路楷以闻因言总兵李贤巡抚张镐哨报不先救援无及均宜究治  上命夺贤镐俸各三月勉等袭升其子三级  庆成王府镇国将军表樤坐窝盗不法诏夺俸壹年
　　○癸未  嘉善公主入谒  奉先殿司礼监引驸马许从诚入谒谢恩赐宴
　　○甲申  婉嫔赵氏薨诏丧礼如常嫔黄氏例  裁省鸿胪寺额外序班八员五城额外副指挥各一员并坝上二十四马房仓主事陆员为三员并管三河子粒主事于通州客兵主事带管革云南狭西山西各司添选主事各一员京仓经历六员通仓经历二员胡智坊等五辈场并黄土等四马房仓副使各一员攒典各一名坝上等五马房仓太仓银库副使各一员司牲司吏一名戍字等七库副使拾员攒典十三名甲丁二库攒典四名牛房仓副使一员攒典一名京仓及各卫仓军斗各一名通仓六卫军斗共拾一名
　　○乙酉  赐故锦衣卫指挥使包逵妻蒋氏祭一坛蒋宜妃母也  淮扬兵备副使于德昌督水陆兵击倭于安东县参将刘愿率苖兵直前冲贼亲斩其渠首贼众披靡诸军鼓噪继进贼走争舟我水陆兵夹击之斩首百余级贼多焚溺死者余众乃驾舟奔遁退泊于云梯关寻自刀门港遁  巡抚凤阳都御史王诰以倭势猖厥请给旗牌及参将王介黑孟阳致仕参将王元伯故违节制当究部覆得旨旗牌准给介等始令戴罪剿贼  南京科道等官刘尧诲等言倭寇攻掠扬州高邮势且侵及天长六合去留都不数舍夫淮扬为运道要冲则当为国家血脉之虑留都系  陵寝所在则当为国家根本之图惟  陛下速敕诸臣刻期剿灭仍当重究参将黑孟阳等以严失事之罚  上以为然命南京兵部抚操官及各督抚诸臣亟调兵驱剿不得怠缓仍拟黑孟阳死罪革把总韩德祯备倭王表职俱令立功自赎  诏禁方山王府已革爵庶人知□车骰□□河东王府镇国中尉新历于闲宅以招纳亡命同为劫盗故也
　　○丁亥  诏驸马都尉许从诚于后军都督府带俸给岁禄二千石米麦兼支
　　○戊子  加给辽东宣大入卫三营步军每月人银一钱
　　○癸巳  升南京工部右侍郎杨大章为刑部左侍郎
　　○甲午  上谕礼部曰殿廷之灾不及大内  上天恩赦朕实祗戴明日举醮于乾清宫九日以伸崇报诸司停封如例  停止狭西采矿  命兵部右侍郎江东兼都察院右佥都御史提督山西保定河南等兵以北楼口游击丘  升京营参将徐珏升万全都司夏时为游击分统其众往淮扬剿除倭寇
　　○丙申  发太仓银肆万壹千肆百余两于山西镇收买刍粮
　　○戊戌  睿宗献皇帝忌辰  奉先殿行祭礼  复乐安王府辅国将军拱楀禄始拱楀以不受约束及庆贺不至为土所奏夺禄三之一至是上言楀知省改诏支禄如故
　　○庚子  初内阁传谕问户部备取银有否户部言太仓外库银除应发边饷外存剩者及钦取银共拾肆万柒千肆百叁拾肆两零有旨昨督仓臣奏李收银与今奏似不同备取银原贰拾万如何乃以零备令再查明以闻户部复回言督仓臣燿所奏止依收数开报米及支放之数本部昨奉  圣谕查报则据近来见在之数故奏报不同且臣等一时愚昧通以存剩之银连备取银为数以故有零去但边饷虽云应豁然中间势有缓急地有宽紧库入亦有续收容臣等于前银内恭备二十万两听取得旨部仓议掌虽分司计则一边发既有紧宽何不先存备取又不撙节今且不究中库银取十万两来用后仍补之
　　○辛丑  恭诚伯陶仲文病且革献还历年所赐蟒玉金宝冠及银万两且言其子孙甥婿俱幸以臣故跻显荣恐身后不能保  上受其所献温旨慰答之  有折桅倭舟一艘飘泊海州东陬山居数日夺舟而去
　　○甲辰  升光禄寺寺丞孙允中为尚宝司少卿
　　○乙巳  升国子监祭酒郭鎜为南京工部右侍郎  授服关翰林院庶吉士姜宝为编修  以山西获虏谍辛正申张钦升巡抚侍郎王崇俸一级副使路可由葛缙各升一级千户崔应奇二级正申等行巡按御史会审详决  巡按四川御史宋贤奏蜀中驿传先年因陆船增编陆路夫马移偏僻水驿于冲繁州县诏从其言于是以朝天驿改隶蓬溪县九井驿改隶射洪县盘龙驿改隶广安州龙溪驿改隶大竹县太平驿改隶梁山县
　　○丙午  先是三月间北虏拥众由潘阳静远堡入境官军逆之有乡兵金仲良者擒其酋首讨赖虏遂退至是事闻  上命赏总督侍郎王忬巡抚都御史苏志皋镇守总兵官罗文豸银币有差仍升志皋文豸俸各一级升仲良官三级讨赖枭示
　　○丁未  孝庄睿皇后忌辰  奉先殿行祭礼遣成安伯郭应乾祭  裕陵
　　○己酉  孝穆皇后忌辰遣清平伯吴家彦祭  茂陵  扬州备倭参将王介参兵备副使马慎沮挠军机侵削兵饷又言慎令马公子夺已所斩贼级为功马公子者尚书马坤子也＜锍-釒＞下兵部都察院阅奏言用兵重事文武官不相和协难以成功宜革慎任回籍马公子下巡按御史逮问并勘介＜锍-釒＞中情实具奏介姑令戴罪剿贼从之
　　○庚戌  升顺天府府尹黄＜棥心＞官为南京户部右侍郎总督粮储  复除服阕太常寺卿管国子监祭酒事敖铣原职
</div>
    <div class="pagination">
<a href="明实录世宗实录_page483.html">上一页</a><span>...</span><a href="明实录世宗实录_page479.html">479</a><a href="明实录世宗实录_page480.html">480</a><a href="明实录世宗实录_page481.html">481</a><a href="明实录世宗实录_page482.html">482</a><a href="明实录世宗实录_page483.html">483</a><span class="current-page">484</span><a href="明实录世宗实录_page485.html">485</a><a href="明实录世宗实录_page486.html">486</a><a href="明实录世宗实录_page487.html">487</a><a href="明实录世宗实录_page488.html">488</a><a href="明实录世宗实录_page489.html">489</a><span>...</span><a href="明实录世宗实录_page485.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
