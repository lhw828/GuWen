<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 345 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 345 页/共 523 页
  </h1>
  <div class="content">
   ○甲戌。孝诚仁皇后忌辰。遣官祭景陵。　　

○命嗣后管理三库大臣三年任满、赏给饭银八百两。　　

○乙亥。以江苏苏松粮道兼巡之苏州府、归松太道分巡。改铸粮道关防、为苏松常镇太粮储道关防。巡道关防、为分巡苏松太仓兵备道兼管水利关防。从巡抚章煦请也。　　

○丙子。谕内阁、据百龄等奏、淮扬运河西岸、白田铺通湖水口、最为得力、请于南窰地方、建造双孔石闸一座、给需银数万两、又洪泽湖仁信两坝、石底均已坍塌、请先将信坝修砌、勘估银十五万九千余两等语。该二处均系亟应修办之工。著照所请、将芜湖关徵存银款内、拨银二十万两。解赴河库另款存贮。办理两项石工。该督等即督率兴修。务令工坚料实。毋稍浮冒。　　

○谕军机大臣等、百龄等会议覆奏典运湖河各工善后章程、开单呈览一摺。朕详加披阅。单内所开筑做挑水坝、并切坡抽沟、搜捕獾鼠洞穴、修复减水闸坝、修整磨盘埽、移置束清坝、以及将筑做坦坡之土、加培大堤、添做后戗、修复钳口坝各条。皆系就现在黄运湖河情形。参用前人成法。酌量筹画。以为补救善后之策。均著照所奏办理。内如多备料土一条。所云分段派员、率领兵夫梭织巡查、节节有人、声息相通、方可防守周密等语。最为扼要之论。治河之道。首在于勤。如果在工员弁兵夫画夜梭巡。料土充足。一有险工。应手抢办。所费或数百金。或数千金。一经抢筑完固。其所省岂可数计。若书巡夜守。仅属空言。其贻害国计民生者甚大。该河督等惟当先以勤自励。再督率文武员弁各矢勤劳。则兵夫等不患不同心效命也。再启放毛城铺一节。该处本前人分洩盛涨要路。前因下游洩水湖渠。多已淤垫。一经开放。水即泛滥无归。是以不敢轻议启放。兹该督等议于距河较远处所。挑挖引河。并添筑坝堰。使水有钤束。自可无虞猛骤掣溜。并请将下游引水诸河。勘估疏挑。以资利导。如此相度形势。通船筹办。更属有益无损。该督等总须先将洩水槽渠经理妥协。俟遇盛涨必应分减之时。再行启坝。如察看水势分寸宣洩已足。立即堵闭。务令操纵由我。河流听命节宣。方为至善。至堰旴石工添筹二堤。原属不可恃之事。今以加培之土。添筑大堤后戗。捍卫自较得力。本年大工合龙。一切修防事宜。最关紧要。该督等所筹善后事宜。悉如所奏办理。百龄等务同心协力。保护万全。得一年全黄顺轨。则从此河工日有起色。即可永庆安澜也。勉之慎之。将此谕令知之。　　

○两江总督百龄奏报、本年粮船、于四月二十八日全数渡黄。赏其子扎拉芬六品荫生。河道总督陈凤翔等、下部议叙。　　

○举行嘉庆十六年大计。直隶、卓异官十七员。才力不及官一员。年老官七员。有疾官四员。奉天、卓异官二员。罢软官一员。江西、卓异官十一员。浮躁官一员。罢软官一员。才力不及官一员。不谨官二员。年老官三员。有疾官二员。福建、卓异官八员。不谨官一员。年老官三员。有疾官三员。湖北、卓异官九员。才力不及官二员。罢软官二员。年老官四员。河南、卓异官十员。不谨官二员。浮躁官二员。罢软官一员。才力不及官二员。年老官八员。有疾官一员。山东、卓异官十二员。罢软官一员。才力不及官一员。年老官九员。山西、卓异官十一员。不谨官一员。才力不及官五员。年老官五员。有疾官二员。陕西、卓异官六员。不谨官二员。浮躁官一员。罢软官一员。才力不及官一员。年老官三员。有疾官一员。甘肃、卓异官八员。罢软官一员。才力不及官一员。年老官三员。四川、卓异官十四员。才力不及官二员。不谨官一员。年老官九员。有疾官四员。贵州、卓异官七员。年老官四员。有疾官二员。东河、卓异官二员。有疾官一员。年老官一员。乌噜木齐、卓异官一员。吉林、卓异官一员。分别议叙处分如例。　　

○铸给河南归德府新设归河通判关防。从河道总督李亨特等请也。　　

○丁丑。上幸万寿山。诣广润祠拈香。　　

○谕内阁、赛冲阿等奏吉林官庄壮丁、积年拮据情形一摺。据称该处官庄设立之初、丁户富庶、地土肥腴、历年来壮丁缺额、牛只不敷原数、兼有抛荒地亩、不堪耕种、粮石摊徵、致多积欠、请量加调剂等语。吉林官庄丁户。近多缺额。应徵粮石。逐渐摊徵。丁力日形竭蹷。既据该将军等彻底清查。自应核实办理。著照所请、加恩将该处应徵丁粮、即以一万零六百八十石作为正额。所缺壮丁二百三十四名、准其以现存幼丁、于五六年后添补足数。所缺官牛一百一十七只、准其于五年倒毙牛银内、豫支一半银一千零五两、陆续买补。每年仍领未支一半银二百零一两。俾资按年添补。其不堪耕种地亩。著于零星闲荒内挑拣拨补。招丁抵租。至所欠官粮二千九百五十九石四斗。著加恩豁免一半。余剩粮石。著落值年官员名下、分作五年赔补交仓。俟粮额交完。方准更换。并著该将军等于将来丁牛敷额拨补地亩齐全后、再行察看情形。将能否查照原额交粮之处。另行酌议具奏。　　

○戊寅。谕内阁、前月二十六日。据武英殿御书处奏、校刻皇考高宗纯皇帝圣训告成。装函呈览。朕详细敬阅。内字画讹误处甚多。而讹误最重者。第二百四十四卷内、世宗宪皇帝庙号。第十卷第三十一卷板心内、高宗纯皇帝庙号。各讹写一字。并未详校刊正。大失敬谨之义。校书如扫落叶。鲁鱼亥豕。岂能无一字之讹。然在寻常书籍。过尚可原。至若实录圣训。关系祖宗谟烈所存。册府尊藏。用垂久远。校勘应倍加小心。况卷内恭书庙号之处。更当如何敬谨。朕每晨恭读实录。凡卷页内前后书写庙号徽称。必皆字字恭阅。如承昭鉴。近年来馆臣及部院衙门有讹写庙号者。并曾降上□日严惩。且谆谆训诫。大小臣工。自当共知儆惕。乃此次仍复漠不经心。怠忽舛错。若律以大不敬之条。大小臣工实不能当此重咎。此次格外从轻惩治。以昭炯戒。所有承校此三卷刻本之校对官大理寺评事曹江、内阁中书顾英、工产员外郎彭凤仪、俱著革职、发往乌噜木齐效力赎罪。过六年后方准提奏。候上□日施行。提调官编修陈鸿墀、在馆多年。兼办校勘。著革职。提调侍讲姚元之、到馆未久。著降为编修。仍罚俸二年。总裁英和、陈希曾、二员。系翰林出身。校书悉所优为。乃不加敬慎。厥咎较重。亦应革职。姑念素行勤劳。著实降三级调用。英和仍留南书房行走。管理三山事务。仪亲王、大学士庆桂、二人。系总理大臣。因年老不能照料周到。著退去管理武英殿御书处差使。仪亲王仍罚职任俸三年。庆桂仍罚俸三年。至其余讹错各处。内有盱眙二字。讹写日字偏旁。查系原本错误。以致刊校相沿。此等处本无甚关系。若系寻常书籍。即可免议。惟系圣训内字画。不能邀免。所有原充实录馆各总裁内、除庆桂、英和、二人业已分别处分。德瑛、刘凤诰、久经休致革职外。董诰、曹振镛、均著交部察议。此外承校错误应议各员、一并交部察议。　　

○加昆明湖广润灵雨祠安佑普济龙神、沛泽广生封号。命每年春秋致祭。　　

○调理藩院右侍郎景安、为户部左侍郎。以内阁学士普恭、为理藩院右侍郎。　　

○调户部左侍郎赵秉冲、为右侍郎。工部左侍郎初彭龄、为户部左侍郎。转工部右侍郎帅承瀛为左侍郎。以内阁学士阮元、为工部右侍郎。　　

○以户部右侍郎桂芳、礼部右侍郎汪廷珍、为武英殿总裁官。工部左侍郎帅承瀛、为文颖馆总裁官。　　

○赏浙江盐政苏楞额、三品顶带。为总管内务府大臣。　　

○调京营右翼总兵玉麟、为左翼总兵。以降调左翼总兵英和、署右翼总兵。　　

○调镶黄旗汉军副都统明志、为镶黄旗满洲副都统。以署正白旗蒙古副都统扎郎阿、为镶黄旗汉军副都统。　　

○己卯。谕军机大臣等、伯麟等奏督巢□刀野夷、缚献首恶、审明办理一摺、此案野寨头目拉干、与四贯纠众焚劫。伤毙弁兵。经该督等派员督率兵练分路进巢□刀。盆渡众野夷等畏惧。将拉干捆缚献出。并将汉奸匡老匡混等缚送。伯麟当即审明。将各犯分别斩枭。现在边外各夷寨。均各投献刀镖木刻。安静就抚。惟四贯一犯、查讯尚无下落、该犯系属首恶。著该督即责成该夷寨、令其认真访拏。一经擒获。即速解送内地。审明正法。毋任潜藏隐匿。日下边外瘴疠已盛。亦不必留兵在彼协缉。其各要隘照常安设兵练。驻劄防范。至另摺奏密查土目张辅国反侧情形一节。时届夏令。边地瘴气盛行。难以驻兵。如该土目此时实有蠢动侵扰情事。自不能不以时巢□刀办。若形迹未露。应俟秋冬瘴退。再行斟酌办理可也。将此传谕伯麟、并谕孙玉庭知之。　　

○又谕、据温承惠奏、拏获钜鹿县传教散会首刘帼名等犯、并起出榜文经卷木戳、讯据犯供、系因孙维俭正法、伊等心怀不甘、商同伪刻御宝钤盖榜文、令夥犯王心正赴京鸣冤、希图重兴邪教等语。上年钜鹿县民孙维俭等传教惑众一案。经温承惠查明人数众多。将为首之孙维俭问拟绞决。从犯分拟发遣。其余散会首一千六百余名。奏明存记姓名。免其查究。办理本属从轻。失之宽纵。所谓水懦民玩。转令易于犯法。现在刘帼名等仍类聚商谋。欲图兴教。并胆敢描摹御宝。私雕木戳。是该犯等愚顽性成。罔知悛改。必须严加惩创。以杜奸萌。此次若再从轻。恐该督不能当此重咎矣。慎之。与其从井救人。奚如辟以止辟。所有讯出起意伪刻御宝逃往山东之张九成一犯。已降上□日令同兴速行缉获。解赴直隶。归案审办。该督即将现获各犯严加审讯。伊等聚谋兴教。并描刻御宝。罪名甚重。一经质对明确。即将首从各犯、从严定拟。俾顽民共知儆惧。庶革面革心。群生悔悟。不敢复蹈邪慝。将此谕令知之。　　

○以故镇国将军椿龄子庆恩、降袭辅国将军。　　

○以镶白旗满洲副都统文孚、为内阁学士、兼礼部侍郎衔。　　

○庚辰。遣御前侍卫喀喇沁公衔托恩多、往奠故敖汉扎萨克郡王德济特、茶酒。　　

○辛巳。上还宫。　　

○谕内阁、钱楷奏、续勘灵璧、泗州、应行挑筑河埝各工、估需银数、请上□日遵办一摺。安省灵璧泗州二州县各河道。自嘉庆十三年借帑挑浚之后。历年启放天然峰山二闸。减黄下注。不免受淤。上年李家楼漫溢之后。河身益形淤垫。两岸土埝更多残缺。此时亟应挑筑兼施。现据该抚奏上年勘估之后、兹覆加详勘、灵璧县境自宿灵交界起、至灵泗交界止、应挑河身、并添筑濉河南埝、又于闸河尾南岸添筑拦河坝、及前估各工内、应行加宽加深、共计连原估银三万八千六百三十八两有零、又泗州境内自灵泗交界起、至濉河口止、各段一律挑挖深通、并开谢家沟导濉入汴、两股分流、以杀湍涨、共估需挑河银五万八千六十七两有零、请借帑兴工等语。著加恩准照所请、将此项估需银九万六千七百余两零、先在司库地丁正项内动支开工。务于大汛前一律办竣。并责成该道府认真稽查。勿任偷减迟延。至该州县分年摊徵归款之处。并著同前奏宿州借项、一并缓至蠲限届满。再行徵还。以纾民力。其泗州境内四山湖河身淤垫。应行挑挖、以及挑筑堤埝拦束水势之处。俟该抚确查后。再行奏明办理。　　

○给山东登州、莱州、二府属、贫民一月口粮。　　

○以夏至祭地于方泽。自是日始。斋戒三日。　　

○癸未。赏伊犁协领缓福、副都统衔、为领队大臣。　　

○甲申。夏至。祭地于方泽。上亲诣行礼。　　

○幸圆明园。　　

○命皇次子旻宁祭关帝庙。　　

○乙酉。谕内阁、绵墉前因开局聚赌革职圈禁三年。释放后尚不知悛改安分。今为伊媳送殡出城。辄以该门领等不为拦阻车马、挑斥咆哮。停柩国门。并欲于海漫上焚烧纸钱。经门领富忠向其理论。即将该员揪扭殴打。毁折官厅枪杆。门窗一并打坏。喝令从人殴打门甲六十四已成重伤。且口出无状之言。实属凶横。罔知法纪。如此狂妄。即内廷阿哥及亲郡王、亦应革审。绵墉何物。竟敢悖谬至此。著管理宗人府之王贝勒等、会同刑部堂官、在宗人府衙门。先传上□日将绵墉革去顶带。重责四十板。再行审讯。讯明后从重定拟具奏。其被殴成伤之门甲六十四、著照例保辜。如限内因伤毙命。即将绵墉拟抵。此上□日著通行晓谕各宗室、务令比户知之。寻议上。得上□日、发往盛京严加管束。　　

○丙戌。谕内阁、吏部奏驳汪本申呈恳改荫一摺。所驳甚是。汪本申系恩赏二品荫生。因伊父汪承霈获谴、将荫生革退。迨嘉庆十四年、恭祝万寿呈献诗册。恩赏七品京官。并非赏还原荫。现在伊因病呈请将七品京官、改荫伊子汪向荣。显系取巧。著照部议饬驳。嗣后有似此呈请者。俱一例不准行。　　

○以右春坊右中允彭拜畴、充日讲起居注官。　　

○丁亥。谕内阁、百龄等奏、萧南同知陈熙、因李家楼漫口未能抢护、革职枷示工次、今李工蒇事、可否将该革员疏枷释放等语。该革员陈熙、于李家楼漫口、怠缓疏防。致兴大工。自堵筑以来。糜费帑金数百万。尚非所惜。而被水地方。贻害生灵甚众。该革员玩误之罪。非可轻宥。现在李工虽已合龙。伏秋大汛届期。南河在工各员。正当防守吃紧之际。著仍将陈熙枷示工次。俾各工员等触目警心。共知儆惧。俟本年秋汛安澜后。再行奏明疏枷释放。　　

○命宗人府王贝勒等、查核闲散宗室。详议移驻盛京章程。　　

○举行嘉庆十六年大计。湖南、卓异官三员。不谨官二员。年老官三员。有疾官二员。才力不及官一员。浮躁官一员。分别议叙处分如例。　　

○展缓山东历城、章邱、邹平、新城、济阳、平原、临邑、东平、东阿、汶上、阳谷、寿张、聊城、堂邑、博平、茌平、清平、莘、冠、馆陶、高唐、恩、朝城、临清、邱、夏津、武城、济宁、鱼台、益都、临胊、博兴、高苑、乐安、寿光、昌乐、临淄、安邱、诸城、三十九州县、及东昌、临清、东平、三卫所、上年水灾虫灾旧欠额赋漕项、并民佃正耗银。　　

○戊子。上幸万寿山。　　

○谕军机大臣等、温承惠奏、访获传教惑众邪匪、严拏究办一摺。据称滦州民人董怀信、因伊父董太、于乾隆三十八年、拜平谷县人张荣为师、传习金丹八卦教、嘉庆二年、张荣之子张思胜、与董太等在密云县地方募钱修庙、经县拏获、分别问拟军徒、未经究出传教惑众情事、嗣董太故后、董怀信复与余旺玉等商同惑众敛钱、令林自贵等分管八卦各宫、经该州访闻、将董怀信等拏获、起出经符板片等件、其所存入教男妇名册、乾隆年闲、有二千二百余人、嘉庆年间、有二千九百余人、该督现将拏获之犯亲提严审等语。畿辅重地。有此匪徒倡邪教。惑众敛钱。自乾隆三十八年。至今已及四十年。现始破案。此在初起之时。不过三五莠民。邪说煽诱。如地方官留心查拏。立时翦除净尽。原属易办之事。乃漫无觉察。听其流毒数十年。渐传渐广。以至从教者至五千余人之多。碍难全办。四十年以来。一味因循姑息。历任大员。均无良心。实堪痛恨。即如从前三省邪匪。其初亦不过念经敛钱。迨党与既多。州县官查拏不善。遂至酿成乱阶。今董怀信等为首各犯。俱经拏获。务须从严惩办。其教内分管卦宫、及帮同传教紧要之人。俱当按名查缉务获。依笔重惩。不可又存姑息。若不忍用刑。何不削发出家。既登仕版。当以国事为重。岂可存妇寺之见。至册载五千余人。断无悉数查拏之理。若州县官办理不善。或胥役人等仇扳贿纵。纷纷滋扰。必至激成事端。著该督即将首要各犯、迅速严拏重惩。定拟具奏。其仅止入教者、即照所请、俟定案后剀切晓谕。收缴经符。令出具改悔甘结。仍存记姓名。时时稽察。有犯即惩。伊等见首恶殄除。群知畏惧。自可革面革心也。其杨得坡一犯、已降上□日谕知和宁富俊等密拏。解直归案办理。至直隶失察之总督藩臬。除乾隆年闲者免究外。其自嘉庆元年以后历任各员。另有上□日交军机大臣、会同吏部详查具奏。分别治罪。将此谕令知之。　　

○己丑。谕内阁、本日兵部将军政卓异人员带领引见。镶白旗护军校六十九、射箭连次坠箭。太属不堪。著革去护军校。降为护军。其原保之护军统领、著交部议处。左翼派看军政步射之王大臣御史等、一并交部察议。　　

○命贵州巡抚颜检、来京候上□日。以福建布政使景敏、为贵州巡抚。甘肃按察使积朗阿、为福建布政使。甘凉道遇昌、为按察使。　　

○庚寅。谕内阁、长龄奏孟县小金堤工、请借项修筑一摺。据称孟县近年河势北徙、逼近护城堤根、时虞汕塌、本年先经借帑修筑、尚有小金堤一道、秘须赶紧镶筑、以资保卫等语。著照所请、准其先于藩库内酌发银一万两。分给河内温孟等县、迅速采办秸麻料物运工。调拨河营桩埽备弁兵丁、上紧兴筑。以御汛涨。所有动用钱粮。俟工竣后、照例核实摊徵归款。　　

○又谕、刑部奏各省秋审后尾、到部迟延、请上□日饬催一摺。各省秋审后尾。定例限于四月内具题到部。本年将届五月下旬。未到者尚有十一处。而其中山东、山西、直隶、热河、道里俱近。亦复迟延。恐不免有意观望。私向部中书吏探听实缓情节。再行改合具题。冀免将来失入失出处分。不可不严防流敝□大。所有此次办理迟延之山东山西直隶各督抚及臬司、并热河都统、均著交部议处。其贵州、广西、广东、福建、湖南、湖北、浙江、各督抚及臬司、均著交部察议。并将此上□日各由四百里发往。令其速行具题达部。嗣后俱著遵照定限。如有迟延。刑部查参。即照此次一律惩处。　　

○谕军机大臣等、昨因宗室绵墉在城门逞凶滋事。将伊交宗人府会同刑部审讯治罪。因思国家宗支繁衍。天潢中秀良醇朴者固多。而人数既众。如绵墉之不知自爱者、亦复不少。盛京为本朝发祥之地。风俗醇厚。若将不安本分之闲散宗室、酌量挑出送往。妥为安插。令其照旧支领养赡钱粮。伊等在彼观摩善俗。或能奋勉自新。仍可择其才堪造就者。随时咨送回京。挑选差使。已明降谕上□日令宗人府详查办理矣。但念伊等到彼后、栖止无所。自须豫为筹及。著传谕和宁、富俊、会同量度该处有无入官闲旷房屋。或有可建盖之处。计可得若干所。能容若干户。熟筹妥议。先行具奏。再伊等在彼。虽照旧支食钱粮。或恐养赡不敷。如该处有闲旷地亩。可以量为拨给。俾裕生计。更为有益。著一并详查议奏。　　

○壬辰。命都察院左副都御史诚安、顺天府府尹李钧＜闲＞、驰往直隶武清县审案。　　

○旌表守正捐躯直隶香河县民李大妻马氏。　　

○缓徵陕西潼关、华、华阴、三厅州县、民屯上年水灾新旧额赋。　　

○除安徽霍山县、坍没田五十八顷七十亩有奇额赋。　　

○癸巳。谕内阁、直省大吏。有整饬地方官责。如有莠民惑众敛钱。俱应及早查拏。以靖邪慝。至畿辅重地。尤不应容留左道。煽诱愚民。其失察之自。自较之他省为重。兹据庆桂等将直隶失察滦州传教匪徒之历任各总督藩臬、查明开单具奏。此内除已故各员概行免议外。颜检在总督任内最久。并曾任藩司。且前因失察书吏王丽南冒领库银一案获谴。特恩弃瑕录用。又失察贵州天主教及拐贩人口二事。可见有为者到处整顿。无能者终归无用。颜检之咎较重。著实降二级以京员用。陈大文、吴熊光、俱在任未久。吴熊光、著降一级留任。陈大文、俟补官之日降一级留任。温承惠在任已阅数年。惟此案经伊查办始行破案。亦著加恩降一级留任。其历任藩臬各员。同兴、庆格、均兼任藩臬。在任日久。俱著降二级留任。景安、素纳、福昂、传修、俱著降一级留任。杨志信、著以降一级留任注册。方受畴、灵保、随同温承惠查办。亦著加恩降一级留任。
  </div>
  <div class="pagination">
   <a href="清实录嘉庆朝实录_page344.html">
    上一页
   </a>
   <span>
    ...
   </span>
   <a href="清实录嘉庆朝实录_page340.html">
    340
   </a>
   <a href="清实录嘉庆朝实录_page341.html">
    341
   </a>
   <a href="清实录嘉庆朝实录_page342.html">
    342
   </a>
   <a href="清实录嘉庆朝实录_page343.html">
    343
   </a>
   <a href="清实录嘉庆朝实录_page344.html">
    344
   </a>
   <span class="current-page">
    345
   </span>
   <a href="清实录嘉庆朝实录_page346.html">
    346
   </a>
   <a href="清实录嘉庆朝实录_page347.html">
    347
   </a>
   <a href="清实录嘉庆朝实录_page348.html">
    348
   </a>
   <a href="清实录嘉庆朝实录_page349.html">
    349
   </a>
   <a href="清实录嘉庆朝实录_page350.html">
    350
   </a>
   <span>
    ...
   </span>
   <a href="清实录嘉庆朝实录_page346.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
