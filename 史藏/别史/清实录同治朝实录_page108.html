<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 108 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 108 页/共 505 页
  </h1>
  <div class="content">
   ○谕议政王军机大臣等、沈葆桢奏、渔亭先后获胜。及岩寺街会剿获胜。饶防吃紧。近日布置情形各摺片。江西道员王文瑞驻防祁门。在渔亭叠次获胜。伪对王洪春沅等分扰柏溪等处。王文瑞飞饬丁长胜等军横抄追截。虽有斩捦。贼未大创。著沈葆桢督饬该道等相机进剿。将祈黟各乡踞匪。力图埽荡。毋稍松劲。徽属之岩寺街防军屡胜。据探称该逆现欲纠合旌太各股。再到草市决战。如不得逞。即改走池州等情。著左宗棠、沈葆桢、饬令刘典、王沐等将徽州附近各乡镇匪股。分投剿洗。以期一律肃清。如该逆纠大股来犯。务当激励各军。痛加剿除。毋任窜犯。其由彭泽湖口败窜之贼。东并石门大股。合力窥饶。现在大田埠石门街等处。贼踪偏地。逆酋黄汶金等欲纠合伪尤王等会攻饶州。沈葆桢已飞饬韩进春等拔队进剿。并饬段起等军进援。布置甚属周妥。著即严饬各军。以剿为防。保固完善地方。毋令匪踪深入腹地。江省团练亦颇得力。该抚仍当激励地方绅团。辅助官军之不足。席宝田一军。已由湖南启行。本日已谕令毛鸿宾催令迅统所部赴江。该抚即派员迎提。令其扼要驻扎。以资得力。逆匪不能逞志于皖。必将上窜江西。恣意蹂躏。沈葆桢身任封圻。责无旁贷。如本省兵力不敷。仍随时与曾国藩、左宗棠、筹商调派。毋致稍有疏失。是为至要。将此由六百里各谕令知之。　　

○又谕、沈葆桢奏、江省防剿紧要。请饬催道员来江助剿等语。皖南发逆。由建德分路入江。窥伺饶州景镇等处。遍地贼踪。据生捦贼供。该逆过沿塘河者。已三四万人。逆首黄汶金等均在石门一带。建德后路。尚有伪尤王萧王等众各数万。均约明会攻饶州等语。是江省饶防甚形吃重。其祁门一路。复有伪襄王等号称十数万。欲由婺源入江。信防亦形吃紧。该省兵力单薄。不敷防剿。而曾国藩所派赴援景镇之鲍超一军。又因逆贼渡江。改旆北渡。扼守无为州。江省完善之区。为皖浙诸军后路。设有疏虞。大局均为掣动。毛鸿宾前奏新募之道员席宝田一军。谅已整队在途。著毛鸿宾迅速驰檄飞催。令该员即率所部。兼程前进。驰赴江西。听候沈葆桢调遣。毋稍逗遛。以固江右而全大局。将此由六百里谕令知之。　　

○又谕、前因平瑞奏、拟开地利以济饷需。并移营截兵各摺片。当交议政王军机大臣会同该部妥议具奏。兹据奏称、乌噜木孳生及各营马厂。地土肥沃。该都统所筹拟令商户人等开垦。当年升科。并古城济木萨玛纳斯等处孳生马厂。及各处闲荒旷土。各营马厂腾出地亩。逐细丈量。招户承领。察看可以布种者。自本年为始。照例升科。并请饬伊犁将军。叶尔羌塔尔巴哈台各参赞大臣。将伊犁各城。一律办理。其归并马厂。及巴里坤移营裁兵。均准照办。令该都统等妥议章程覆奏等语。乌噜木齐牧马厂地。土脉肥饶。地面宽旷。现经平瑞将该处闲旷地亩。招户开垦升科。并将古城济木萨玛纳斯等处孳生马厂。归并巴里坤厂内胜出地亩。一并开垦升科。以充兵饷。实系经久良图。自应实力经营。以裕经费。所有清厘段落界限。弹压稽查。及豫防抛荒拖欠等弊。均著该都统督饬员弁。详慎办理。其马匹选用挑变。及变价银两数目。均著分晰咨报户兵二部。以备查核。所有商户人等领马交价等事。并著平瑞密访详查。毋令委员擡价抑勒。致滋扰累。其以屯地分给屯兵。及裁减绿营兵额遇缺扣留之处。亦系为节省经费因地制宜起见。并著照所议办理。仍著将裁减扣留名数。随时报部。所有未尽事宜。平瑞即会商文祥、文永、妥筹章程具奏。巴里坤地方瘠苦。兵食维艰。该都统拟将满营兵丁酌留三百名。其余七百名。俱迁移于粮多兵少之区。绿营兵丁亦量为裁减。该处形势。是否足资控驭。满营兵应迁驻何地。绿营兵择要安置。究属何地。应裁数目若干。均著熙麟、常清、平瑞、商酌归入该都统妥议章程内详细具奏。至新疆南北各城官俸兵饷。需用甚多。近来内地军务未平。经费势难接济。各该城地方幅员甚广。不乏闲旷沃壤。自应亟筹开垦。以济饷需。著常清景廉、锡霖、于所属各城孳生暨营马厂地。及闲荒地亩内。一体履勘。查明报垦。以实边储。该将军等务当通筹全局。开源节流。为国家力图久远之谋。不得以无利可兴。藉词推卸。以空言履奏了事。议政王等摺片。均著钞给阅看。将此各谕令知之。　　

○漕运总督吴棠奏、遵讯韩富春并无习教传徒歛钱不法情事。惟设会礼忏。集众烧香。究属迹近煽惑。应照例科罪。下部议。从之。　　

○戊寅。以甘霖渥沛。上诣大高殿行礼报谢。　　

○遣恭亲王奕?诣时应宫。惇亲王奕誴诣昭显庙。钟郡王奕詥诣宣仁庙。孚郡王奕譓诣凝和庙。拈香。　　

○谕内阁、前因御史吴台寿奏陈胜保获罪一摺。荒谬诞妄。肆无忌惮。实为台谏中卑鄙无耻之员。惟因胜保案情尚未审明。未经降旨将该御史惩办。兹据御史刘其年奏称、吴台寿朋党挠法。饰词挟制。并称伊兄吴台朗夤缘入胜保军营。保至道员花翎。招权肆恶。中外皆知。吴台寿效命私门。甘心鹰犬各等语。所论该御史挟私诬罔各情。朝廷早经洞悉。谅大小臣工。亦无不知其奸诈。吴台寿甫升御史。即敢肆意妄为。将来伊于胡底。著即行革职。山东候补道吴台朗、本系因案革职之员。复夤缘胜保军营。招权肆恶。此次吴台寿挟私陈奏。其为感激私恩。已可概见。吴台朗著一并革职。拔去花翎。以为夤缘朋比者戒。近来科道中因朝廷诏求直言。隐恶扬善。遂有谗闲忠良。袒庇私人。冀图荧惑者。殊不乏人。该科道以谏为职。宜如何正直刚方。指陈得失。何得巧为尝试。颠倒是非。朝廷格外优容。不加谴责。该科道等清夜扪心。能无自愧乎。经此次训饬之后。务当各矢公忠。遇事直陈。不得稍存私曲。亦不得缄默自容。用副厥职。至胜保罪案。现派王大臣等公同审讯。自必权衡至当。用协于中。无俟揣测为也。将此通谕知之。　　

○又谕、前据僧格林沁、唐训方奏称、自捦获逆首张落刑等。蒙亳等处地方肃清。被胁各圩。悉皆归正。并称苗沛霖面禀唐训方订期散练归农。当以皖北地方。被捻发各逆。蹂躏十年。小民流离失所。因降旨蠲免钱粮二年。并饬地方督抚招集流亡。以资生聚。庶几出吾民于水火之中。而登之衽席。明知苗沛霖罪在不赦。但能散练归农。亦不咎其既往。以示宽大之恩。俾吾民不至再罹锋镝。乃兹据唐训方奏称、苗沛霖怙恶不悛。叛迹复著。袭攻蚌埠水师营盘。占踞怀远。围攻寿州。请饬四面兜剿等语。苗沛霖以练总擢至道员。复因暗受伪职。袭踞寿州。革职治罪。上年因官军追剿陈玉城。该练畏慑声威。诱捦首逆。免其查办。复经僧格林沁开诚相待。赏给饷银。该逆稍有人心。受此天高地厚之恩。自当没世不忘。乃敢因大军撤退之时。煽惑愚众。图袭营盘。占踞城池。如此反覆无常。枭獍其性。实属覆帱所不容。若再稍事姑息。何以振纲纪而安闾阎。本日已谕僧格林沁由山东统带马步。驰回安徽进剿。并著曾国藩、李续宜、吴棠、唐训方、各拨重兵。四面兜剿。歼厥渠魁。用彰天讨。怀远县知县英俊、虽未闻警先逃。而漫无觉察。咎实难辞。著即革职。署凤台县知县蔡锷、事前既不知防范。事后又擅离职守。著即革职永不叙用。其苗逆党与张建猷、邹长青、苗金开、苗添庆、苗希年、童维翰、袁有功、张士端、张诚心、王金奎、金汝霖、苗长春等十二名。著吏兵二部查明从前所保官阶。即行革职。傥能悔过自新。捦斩苗逆。方准开复。怀远县典史魏文潮、惨罹锋刃。殊堪悯恻。著交部照例议恤。苗逆阴鸷残杀。小民被其偪胁。并非甘心附从。著唐训方出示晓谕。其新经投诚各圩。如能同心协剿。或竭力固守。均准择优奖励。其被苗逆偪从各圩。深明顺逆。自拔来归者。亦当妥为安抚。毋令失所。傥始终甘心从逆。抗拒官军者。即著督军痛剿。毋任漏网。以示除暴安良至意。　　

○谕议政王军机大臣等、唐训方奏、驰回临淮。调集各军。堵剿苗练一摺。据称苗逆袭攻蚌埠。经参将张得胜迎击获胜。逆党麕集怀远县城。插旗安炮。复分队进偪蒙城。围攻寿州。该逆蓄谋数年。练多粮足。此次四路举事。较前势更鸱张等语。苗沛霖心怀叵测。反覆无常。朝廷因军务方殷。勉事羁縻。早知其不可久恃。顷因僧格林沁督师北来。该逆遂以姜台淩投诚被戮等词。摇惑众志。竟敢袭踞城邑。抗拒官军。亟宜声罪致讨。以申国宪而除巨患。前据僧格林沁奏、调齐炮位。进攻淄川。蕞尔县城。不难攻拔。如相待尚需时日。则淄川一邑。似不足牵掣大军。该大臣能否将攻取淄川事宜。妥速布置。酌留兵勇。交谭廷襄督攻后。该大臣即督率马步各队。返旆南征。即著酌度机宜。权衡缓急。迅速办理。该逆屡降屡叛。无端倡乱。名不正而言不顺。部众携贰。谅僧格林沁军至蒙亳。该逆党势必瓦解土崩。如该逆被剿势穷。诡词求抚。僧格林沁当一意拒绝。断不可为其所摇。致蹈前车之辙。李续宜计已行抵皖境。著即星驰前进。与曾国藩妥速筹商。由舒六直趋寿州正阳。力扼西南。乘势进剿。唐训方固守临淮要隘。毋令东窜。仍饬令马新贻等就近晓谕新抚各圩。毋为苗练所迫胁。并将本日发去明发剿办苗练谕旨。于各处宣示张贴。如有杀贼立功。捦献首逆者。该王大臣等即随时奏请破格奖励。俾反正者益坚其志。而被胁者不至甘心从逆。则剿办自易得手。苗沛霖诡谲伎俩。现值发逆扰及皖北。或与之暗中句结。或因李世忠撤去帮办。唆令起事。均未可知。著曾国藩速饬各营员弁。严密防范。仍遵前旨。密察李世忠动静。相机办理。苗练赴清淮捆盐。往来络驿。此时苗沛霖公然背叛。其捆盐练众。曾否撤回。著吴棠确切查明。严拏惩办。并檄饬水陆各营。及徐宿各军。以备不虞。颍亳一带。在在与豫境毗连。张之万、毛昶熙、务当豫拨劲兵。严防边境。并饬各该地方官督率兵勇。激励乡团。防剿兼施。毋使该练众得以窜越。袁甲三回籍时。所带练勇千名。现在是否仍留陈州。何员统带。著张之万、毛昶熙、妥筹调拨。扼要守御。直隶股匪。现虽渡河而东。而大顺广等属伏莽尚多。所有恒龄马队。即著留于刘长佑军营。摉捕余匪。如察看沿河各要隘布置已定。即饬恒龄等督饬所部渡河。会同东省各军。剿除窜匪。谭廷襄亦当严饬保德等并力兜剿。毋再观望迁延。致干重咎。其刘长佑所调李明惠等统带之后起各勇。并著该督飞催来直。以资调遗。僧格林沁所部马队。本不甚多。此次攻剿苗练。必须厚集兵力。著该大臣即饬苏克金一军。迅速折回蒙亳。以便调遣。寿州米粮军火。均极绌乏。唐训方署理抚篆。责无旁贷。并著设法运解。以济急需。唐训方摺。著钞给僧格林沁、张之万、吴棠阅看。将此由六百里各谕令知之。　　

○又谕、唐训方奏、沥陈兵勇困殆情形。请饬各省指拨协饷。克期赶解一摺。现在苗练肆逆。分道围攻各城。亟须大张挞伐。情形万分紧迫。著谭廷襄、张之万、无论何款。即将部拨临淮军营关税专款银各二万两。赶紧筹拨。交唐训方派往委员。星夜兼程驰解回营。毋稍延缓。其以前积欠协饷。并著英桂、曾国藩、李鸿章、文清、张之万、迅速筹款。源源批解。以拯饥军而顾大局。将此由六百里谕知曾国藩、文清、李鸿章、谭廷襄、张之万、英桂、并传谕永存知之。　　

○又谕、前据阎敬铭奏、起程赴东。当经谕令迅速赴任。复据毛鸿宾奏、臬司丁宝桢慕足勇丁千名。由水路前赴湖北。改由陆路赴东。此时谅均已起程在道矣。山东捻教各匪。叠次肆扰。淄川县城。为团匪刘得培等所踞。而东昌降匪。复啸聚直隶山东交界处所。肆意焚掠。军务处处吃紧。僧格林沁督师北上。剿办正当得手。而苗沛霖于该大臣离皖之后。又复纠众占踞怀远县城。公然分道犯顺。不得不令僧格林沁权其缓急。移师南下。惟山东军务紧要。该省既无得力之兵。又无知兵之将。谭廷襄交卸在迩。尤恐呼应不灵。阎敬铭简署山东巡抚。日久尚未到任。该省设有疏虞。大局何堪设想。著懔遵叠次谕旨。兼程前进。接印任事。将一应事宜。赶紧布置妥协。迅速驰奏。先慰谨念。丁宝桢所慕勇丁。定能得力。前已据报启行。著即星速驰抵东境。遇贼即击。务将各股匪次第翦减。俾东省早就廓清。方为不负委任。将此由六百里谕知阎敬铭、并传谕丁宝桢知之。　　

○又谕、穆腾阿等奏、旗营官兵。自上年月饷不继。饿殍相望。请旨迅饬瑛棨速筹接济等语。西安旗营兵丁。缺饷日久。因饥殒命者。不下二千余人。览穆腾阿所奏情形。实堪矜恻。现在省城防守紧要。岂认令荷戈杀贼之人。饥饿垂毙至于此极。著瑛棨恪遵叠次谕旨。督同司道等。迅速筹款。源源接济。务令士饱马腾。不得再有迟误。致干重咎。至回匪诡诈百出。一经官军剿办。每以卑词乞抚。冀缓我师。瑛棨从前曾有不可主抚之议。此时回氛方炽。省城粮运未通。瑛棨拥兵不为不厚。务当督饬将士。认真剿贼。疏通粮运。不得株守省垣。一筹莫展。妄冀回民就抚。而以回弁等为腹心。致蹈滇南覆辙也。将此由六百里谕令知之。　　

○又谕、前因兴泰等奏参署副将恩贤、于钱粮重款。并不留心查察。以致该营书识藉端侵扣。当经降旨将恩贤革职。交平瑞等查办。护都司全龄放饷牵混。复行交部严加议处。一并归案。兹据兴泰等奏称、恩贤等被参后。所有副将都司印务。委令章京达萨杭阿、护都司丁国泰、前往暂行接管。该参员等抗不交印。复经护巴里坤总兵派员前往接印。仍敢抗不遵交。且将案内应讯之字识李兆幅等隐匿署内。并不交出。请旨定拟等语。此案已革副将恩贤等既经被参。自应将印信移交委员接管。听候查办。乃敢把持印信。抗违不交。并将案内应讯字识隐匿。实属胆大谬妄。业经明降谕旨。将恩贤、全龄革职拏问。交平瑞等严行查办。著平瑞仍遵前旨。迅派公正妥靠之员。秉公查讯。文祥已经到任。著会同兴泰、端昌、并平瑞派出之员。提集全案人证卷宗。详细研鞫。按律惩办。李兆福等犯。并著饬令恩贤等迅即交出。归案审究。傥敢仍前隐匿。即著严参从重治罪。哈密协副将印务。前经陕甘总督委令穆克金布前往护理。即著熙麟、恩麟、催令迅赴署任。以重职守。将此谕知熙麟、平瑞、兴泰、文祥、端昌、并传谕恩麟知之。　　

○又谕、明绪奏、遵旨豫筹勘界办法一摺。俄国使臣。上年在塔尔巴哈台议界。不遂所欲。隐忍回国。傥今年再来会议。难保不带兵豫占地方。以为强词夺理地步。明绪现已会同明谊等晓谕蒙古人等。齐心御侮。并委员赴北吹河一带。查勘地趾。豫筹办理。所办尚属周密。惟科布多伊犁两处边界。究应由何处议分。必须豫行勘明。临事方有把握。现在伊犁卡外游驶之俄人。业经全行撤回。趁此春融冻释。即可将该处界址详细查勘。著常清迅派妥员。同原派之委员哈布齐贤等。将伊犁本境边卡。何处可以议分。有无关碍哈萨克及布鲁特生计之处。逐一详查。绘图贴说。由常清核准。咨送明绪妥筹办理。此时已交夏令。恐俄使即须前来。该将军等务将勘界一事。赶紧办妥。不得稍有迟误。明绪另片奏、塔尔巴哈台回民。闻陕甘回匪滋事。疑惧谋乱。经明绪传令回民掌教石金斗等明白开导。该回民均各遵服。照旧安业各等语。新疆地方。回种极多。明绪于衅端初生。即能设法解散。消患未形。办理甚是。掌教回子石金斗、乡约陈生福、海玉珍等、劝导出力。著照明绪所拟。分别给与顶带。以示奖励。嗣后仍著该大臣不动声色。弹压抚绥。毋稍疏忽。前因陕回构衅。往往时造洗回谣言。冀煽同类。曾明降谕旨。令带兵官及地方文武。务分良莠。不分汉回。于抗拒滋事者。尽法剿灭。安分守业者。妥为保护。以示一视同仁至意。西域万里。恐尚未接奉此旨。兹令军机处钞录二分。发交常清、明绪、于伊犁塔尔巴哈台等处。刊刻誊黄。遍行晓谕。以安反侧。将此各谕令知之。　　

○又谕、前因霍罕伯克等互相构兵。布鲁特携属附从俄国。恐有俄国人从中唆使。当经谕令景廉密探具奏。兹据该大臣奏称、密派委员等。会同喀什噶尔城伯克。选派回子出卡密探。据实陈奏。并将该委员等禀词呈览。据称霍罕互斗。并非俄人唆使。喀什噶尔迤西一带。亦无俄人踪迹。侦探情形。与奎英原奏大略相同。惟俄人狡诈性成。贪得无厌。前次议分西界。诸多狡执。此次据该大臣奏称、探得哈哈沙尔等处。均皆随从俄国。乃仍与喀什噶尔阿奇木投递信函。呈送马匹。实属首鼠两端。信内有春间俄人欲往喀什噶尔修盖房屋之说。究竟是否系通商之故。俄人诡谲。不可不防。该大臣现以咨会奎英等妥为防范。仍著景廉加意侦探。得有确实情形。随时奏闻。逆首倭里罕在霍罕城内。是否被害。斜黑阿浑之子孙二人。是否现住乌什。均著景廉随时侦探消息。贡古鲁斯各爱曼布鲁特。闻系附近伊犁乌什边界。并著常清文兴、派员密加查探。毋稍大意。景廉另片奏、安集延置买田产一节。若纷纷查访。恐启界外疑畏之端。反令得所藉口。或滋衅隙。有碍大局。拟请暂缓查办。所奏亦系实情。即著照所拟办理。此系因边疆重地。思患豫防。该将军等接奉此旨。务宜倍加慎重。严密咨商。妥筹办理。不可稍涉大意。致使外闲私相传播。别生枝节。将此各密谕知之。　　

○调山海关副都统成保为盛京副都统。实授正黄旗满洲参领庆春山海关副都统。　　

○以抗不交印。已革哈密副将恩贤、护都司全龄、均逮问。　　

○己卯。常雩。祀天于圜丘。遣礼亲王世铎恭代行礼。　　

○谕议政王军机大臣等、张亮基奏、督师击退遵义桐梓等县各匪。并出示免抽厘谷一摺。另片奏饬令田兴恕前赴四川听候查办等语。贵州民气雕敝已极。而吏治亦甚废弛。各军营将士。奋勇打仗者虽不乏人。而黄白号匪。及苗教各匪。总未能克日歼除。张亮基接署抚篆。亟应振刷精神。力图整顿。著即饬沉宏富等。迅将螺蛳堰逆匪各营。埽除净尽。激励常兵员弁。次第将上下游踞匪。一律削平。以期绥靖岩疆。永除后患。属吏中材能出众悃愊无华者。自当随时保奏。如有贪劣不职各员。即著据实严参。以肃官常而苏民困。至黔省库款荡然。而兵练嗷嗷待哺。若将各属应派兵粮厘谷等款概行豁除。转恐军需无出。而摉括太甚。又恐民力不支。惟在该署抚慎选良吏。辅以公正绅耆。妥为抽收。无苛派抑勒之弊。庶剿贼抚民。两有裨益。至道员张心培、谢葆龄、冷超儒、钱登选、被劾各款。与杀害教民之案两不相涉。自应分别查办。著即查拏张心培、谢葆龄到案。提集赵畏三、冷超儒、钱登选等、将以前被参各款迹。逐一审讯。并将教民呈诉之开州青崖两案。提集戴鹿芝、赵畏三等、秉公审讯。劳崇光川赴黔。计日可到。张亮基先行审有头绪。一俟劳崇光抵省。即迅速会商奏结。俾免教民哓渎。据张亮基奏田兴恕即日遵旨赴川。想沿途不敢逗遛。著骆秉章于到省时。饬属妥为约束。静候查办。云南省城汉回情形。著骆秉章、张亮基、就近侦探。随时奏闻。将此由六百里各谕令知之。　　

○又谕、张凯嵩奏、贵县各军。进偪登龙桥。剿贼获胜。并慎重边防。严遏石逆窜越各摺片。贵县黄逆。阻险负嵎。日久稽诛。自刘坤一启行后。沿途侦探确实。分兵纵击。进偪登龙桥贼巢。杀贼无算。亟宜乘此声威。力图埽荡。惟贼众且悍。党与甚多。黄逆被剿势蹙。必将纠约逆党。拌死来援。著张凯嵩饬令刘坤一严督调派各员弁。先将盘踞龙岩岭底各股匪。克期歼除。断贼援应。方可以全力剿贼老巢。不至有牵掣之虞。驻扎荔浦各军。即著催调到营。与各军会剿。以厚兵力。石逆分股窜扰黔蜀之闲。余党复扰及归化贞丰一带。与广西泗城府之西隆州边境毗连。著张凯嵩严饬该府州会同营弁。督饬绅团。于黔蜀交界。先事布置。确探严防。俾免窜越。以固边圉。将此由五百里谕令知之。　　

○以贵州遵义剿办苗教各匪获胜。赏都司马朝龙花翎。贡生祝直蓝翎。余升叙有差。予阵亡千总张得功祭葬世职加等。　　

○庚辰。谕内阁、曾国藩奏、请将代理知州补授实缺等语。据称安徽代理无为州知州穆其琛。到任后钜细躬亲。实事求是。上年十月闲。贼氛偪近。该员固结民心。保卫危城。厥功甚伟。支应军需等件。办理亦属裕如。自应照所请。破格录用。穆其琛著即补授无为州知州。以示鼓励。　　

○又谕、曾国藩奏、请将拣调各员留省补用。并请多发即用知县赴皖一摺。据称安徽省州县各城。需人治理。该省候补人员甚属寥寥。遴委署补各员。闲有与例未符。请从权变通办理。著照所请。除穆其琛一员。本日业经降旨准补无为州知州外。所有前任四川梁山县知县曾化南、分发江西试用知县蔡家馨二员。均著准其留于安徽酌量补用。安徽省现在地方吏治需人。尤为紧要。嗣后均著准其照此办理。他省不得援以为例。并著吏部于本科进士引见后。将即用知县人员。于定例分发外。多掣十六员分发该省。以资差委。　　

○又谕、多隆阿奏请将丁忧知州改为署任等语。陕西商州直隶州知州曹熙、闻讣丁忧。例应回籍守制。惟据多隆阿奏称、该员素得民心。委办采买转运粮草。经理裕如。未便遽易生手。曹熙著准其改为署任。俟军务告竣。再行回籍守制。　　

○谕议政王军机大臣等、张之万、毛昶熙奏、苗逆举兵背叛。戕官踞城。请饬僧格林沁回军剿洗。并钞录伪示呈览一摺。前因苗沛霖叛迹显著。业经明降谕旨。声罪致讨。令僧格林沁酌度机宜。回军蒙亳。迅速剿办。并令张之万、毛昶熙、严防边境。本日据张之万等奏称、豫省边防紧要。各兵不敷调拨。请饬僧格林沁回军。由归陈一带痛加剿洗。即著该大臣酌量缓急。应由何路进兵。务须先其所急。力埽凶锋。不为遥制。寿州颍上等处。是否已被占踞。地方官被戕如何情形。未据唐训方奏及。著该署抚详细查明具奏。并著懔遵前旨。固守临淮要隘。联络新抚各圩。俾知感奋出力。以孤苗党之势。仍须保固完善。以待大军会剿。不得任其蚕食。肆意滋扰。张之万已添募马步兵勇。并抽调数营。进扎太和归德。如有缓急。即须派队策应。毛昶熙务须亲赴归陈。将该处地方团练。认真整顿。若任令该逆窜入豫疆。定惟张之万、毛昶熙是问。潼关协副将黄鸣铎、前在署寿春镇任内。固守寿州。与苗练为仇。苗沛霖入寿城时。将该员执去。割耳薙发。陵虐备至。曾经谕令胜保查办。嗣据胜保奏、黄鸣铎并未被害。亦未言其现在何处。该副将向来打仗颇能得力。且与苗练向为仇敌。必能不避艰险。力图灭贼。著僧格林沁、唐训方、确切查明黄鸣铎是否被害。现在何处。据实奏闻。候旨简用。如实已为苗沛霖所杀。亦当查明奏请赐恤。以作忠义之气。张之万等摺。著钞给僧格林沁、唐训方阅看。又片奏、请将袁保恒调营差遣等语。著照所请。即饬该员统率旧部。赴营助剿。如陈州一带有警。即令该员在本籍督团堵御。以资得力。该抚即酌量调度。将此由六百里各谕令知之。　　

○又谕、曾国藩奏近日军情等语。逆贼欲解金陵之围。分党由徽甯窥伺江西。由和含一带图犯湖北。叠经官文、严树森、左宗棠、沈葆桢等奏闻。江省饶信两防。守备尚严。与左宗棠派往皖南之刘典等军。声势联络。贼不得逞。而逆谋窜江之意。迄未少息。和含一带贼众。游弋已久。势必欲越皖境。上犯鄂疆。又有由豫窜鄂之捻股。可分党下窜以应之。兹据曾国藩奏、巢县大股。窜扑庐江。由界河分窜桐舒。其由鄂东窜捻股。已自蕲水分为两股。一股回窜黄州。一股窜皖。攻扑宿松。越潜太以扑桐城。庐江桐城守将。虽均能严备出击。各有斩捦。而桐舒捻逆。势已联成一片。并摉获忠逆伪文。有将由舒六而窜英霍。分道扰犯鄂境等情。诚如曾国藩所奏。逆谋甚狡。而规画甚大。总欲图解金陵之围。此时曾国荃雨花台之军。自不得辄自移动。堕贼诡谋。湖北为数省枢纽。诚不可以稍有疏失。前谕官文、严树森、饬令舒保、成大吉等军。将捻股痛加遏剿。豫截豫捻与皖省逆匪句结之路。严树森已出驻团风。亲督各军。分投布置。当不至任贼窜入。肆其狓猖。著即迅筹堵剿。李续宜已自湘启行。道出鄂疆。自可与严树森面为商酌皖鄂两省堵剿机宜。惟苗练叛迹复著。已踞正阳。围攻寿州。李续宜亟应赶紧赴皖。迅图剿办。唐训方资望稍浅。且恐未能面面兼顾。所请饬令僧格林沁回军剿苗。虽已谕令该大臣酌量进止。而僧格林沁现在围攻淄川踞贼。东省群匪。方资镇压。即直隶边界之贼。甫经刘长佑击剿。渡河。回窜。直东接壤。防剿綦严。北路情形。均望僧格林沁之军埽荡。其能否回军皖省。尚未可知。李续宜到鄂。与严树森商定一切。著即仍遵叠次谕旨。兼程赴皖。石埠桥虽已解围。巢含大股贼氛正肆。鲍超之军。仍应在北岸相机击剿。当此群丑蓄谋。纷窜皖鄂。曾国藩所督各路之军。几有应接不暇之势。该大臣素能镇定。惟当毅力精心。以图万全。浙沪两军。事机尚顺。节据左守棠、李鸿章、各奏进攻富阳及昆山均可得手。著该督抚即严督各军。迅速进取。左宗棠以杭城不难即克。而难于杜贼纷窜。是以不急旦夕之效。固属老谋。此时贼既分投北岸及长江上游。图解金陵之围。浙沪两军。如能一克富阳。以取杭州。一克昆山。以取苏郡。则金陵之贼。腹背受敌。或即可收捣穴捦渠之效。谅该大臣督抚等。必能因时审势。以赴事机也。将此由六百里各谕令知之。　　

○又谕、多隆阿奏、攻破庞谷庄等处回巢。并雷正绾攻剿永乐店情形各摺片。逆匪于庞谷庄沙窝雷化乔千等处。挑穵长濠。绵互三十余里。并于东北西三面。设立重濠木贼拒守甚坚。经多隆阿督率诸军。移营进偪。抢上沙包。先将雷化镇攻克。破其长濠。并将庞谷庄乔千两处。续行攻拔。即于长濠内扎营八座。以防逆匪复行来占。办理甚为得手。该大臣病尚未愈。即亲往前敌。力疾攻克贼巢数处。实属奋勇。著即乘此声威。将孝义镇速行攻破。以期直捣仓头。埽除逆党。毋稍迁延。雷正绾进攻永乐店老巢。未能得手。仅歼毙贼匪数十名。且该匪分股在泾阳淳化三原耀州等属地方盘踞滋扰。冀断官军粮道。必须分军四出。力行埽荡。以靖逆氛。著雷正绾督率兵勇。实力剿除。毋得株守一隅。致成坐困。将此由六百里各谕令知之。　　

○又谕、前因甘肃军务紧要。谕令张之万将欠解甘饷。先筹银数万两解甘。以资接济。兹据张之万奏称、豫省协甘饷银。必须取道陕西解往。现在陕回奔突靡常。即遴委熟悉该省地利人员押解亦难节节侦探。设有疏虞。关系非轻。查山西河东道每年协豫军需银二万两。同治元年分应解前项银两。迄今尚未解到。此次提拨甘饷。本有河东道库银两。请将山西协豫同治元年分军需银二万两。就近附解甘省。以抵豫省应解甘饷等语。豫省各路剿匪。正在吃紧之际。不但由豫取道关中。道路节节梗阻。且恐筹款难期迅速。似此量为转移。拨解较为径捷。著英桂饬令河东道将应解豫省同治元年分军需银二万两。迅即就近附解甘省交纳。抵作豫省应解甘饷。以济要需。将此由五百里谕令知之。　　

○又谕、前因吴棠奏淮关应解部库洋药税银四千两。就近拨赴清江浦以济急需。谕令张之万将解存清淮漕捐划解部库。抵作淮关应解洋药税之款。兹据张之万奏称、豫省有漕州县。援照上届成案。派令每石捐银五分。嗣据各州县以同治元年漕粮。每石折价银三两三钱。银价日昂。正项尚有不敷。力难再捐。纷纷具禀。从前州县办漕。本属稍有赢余。清淮捐饷。尚易集事。上年漕粮改折。各州县徵办甚形拮据。势难兼顾捐款。请饬漕臣另行指项划解等语。豫省有漕州县。欠解正项甚多。若再责令筹措捐款。自必更形竭蹶。该抚所奏。亦属实情。著吴棠将拨借淮关应解部库洋药税银四千两。另行指项划解。以清部款。将此谕令知之。　　

○以山西防河出力。赏道员刘子城、副将和昌等花翎。知府文梁等蓝翎。余加衔升叙有差。　　

○以河南克复龙井等寨出力。赏参将殷先意巴图鲁名号。都司戴煌花翎。云骑尉赵宝德等蓝翎。余升叙有差。　　

○以河南攻克邢集捻巢。予道员葛承霖等优叙。　　

○予江南芜湖金柱关等处阵亡游击姜固国、都司潘泗知、守备李得贵、千总邹正坤、把总谢德发、外委彭禹明等祭葬世职加等。　　

○予陕西永乐店阵亡参将何成江祭葬世职加等。　　

○予安徽望江舒城两县殉难绅民妇女一千八百三十四名口分别旌恤如例。　　

○辛巳。谕议政王军机大臣等、御史洪昌燕奏、请将从贼在逃之知县严拏惩办等语。据称感丰十年二月闲。浙江省城失守。钱塘县知县袁忠清甘心从贼。身任伪监军之职。并摉难民中妇女献于逆首。闻该员曾潜往上海。兼至江北。请饬严拏惩办。又该省司道大员。除林福祥外。无下落者甚多。请饬查办。知县袁忠清于杭城失陷时。甘心从逆身受伪职。且虐民媚贼。尤属罪不胜诛。袁忠清现在究竟逃匿何所。抑或潜回湖北本籍。著左宗棠、李鸿章、吴棠、严树森饬各该地方官严密查拏务获。将该员从贼各情。逐一严讯得实。即行正法。以儆奸宄。并著左宗棠将杭州失陷时。司道以下。查无下落各员。是否畏罪潜逃。抑系业经殉难。迅即确切查明具奏办理。将此由四百里各谕令知之。　　

○追予浙江殉难学政刑部右侍郎张锡庚祭葬世职如尚书例。　　

○予浙江杭州殉难在籍内阁中书陈锡庆等绅民妇女一百七十九员名口分别旌恤如例。　　

○壬午。谕内阁、袁甲三奏、已革贵州遵义府知府高振洛、洁己爱民。悃愊无华。历任山东知县。循声卓著。嗣在遵义府任内。经田兴恕以厘务奏参革职回籍。可否饬令该员赴部引见。候旨录用等语。高振洛著张之万饬令来京。交吏部带领引见。　　

○谕议政王军机大臣等、刘长佑奏、匪众东渡算□□河。又图北窜。督兵防剿一摺。河东股匪。被直隶官兵追剿穷蹙。不敢遁回莘冠等处老巢。由东昌府南七集村偷渡算□□河。扰及茌平地方。复窜至高唐州迤北之朱家庄一带。该逆避兵而行。是其惯技。此次因恩县德州等处防守空虚。径欲乘隙北窜。该督已檄调李同文督率该管地方官。厚集团练。扼要堵截。并饬热河古北口官兵一千名。驰赴景州。匪众若一路北窜。该处正当其冲。即著严饬该道员严扼运河西面。贼至迎头截击。以遏窜越。傥有疏纵情事。即惟该道员是问。恒龄、苏克金、业已渡河。即著催令绕出贼前。会同谭廷襄派出各军。实力兜剿。徐廷楷、余承恩等、亦著饬令各率所部。折向东北。觇贼所向。悉力截击。务须四路兜捦。杜其回窜。莘冠等处。伏莽尚多。河防仍关紧要。著饬王榕吉严密扼堵。毋稍疏懈。刘长佑奏、阎敬铭函致该督。三月十三日。由晋省启行。计程当在景德之交。而张锡珠股匪。现由东昌偷渡算□□河。在茌平焚掠。距德州景州不远。德州民团陈冠甲。据刘长佑奏称、闻其志切同仇。最为齐整。即著阎敬铭就近访闻。如实在可用。即行饬调迎剿。以资得力。正在寄谕闲。据阎敬铭奏、行抵阜城。探悉东南两路。现皆不通。设法绕路前进各摺片。著即探明路径。驰赴军营。接印任事。僧格林沁现派施绍恒带勇赴皖。剿办苗练。该大臣尚在淄川攻剿踞匪。能否即赴蒙亳。著俟阎敬铭抵任后。与该大臣妥筹会商。斟酌办理。将此由六百里各谕令知之。　　

○又谕、僧格林沁等奏、督军进攻淄川踞匪情形。并派马勇南征一摺。淄川踞匪。与捻逆句合后。经僧格林沁督军攻剿。捻逆乘隙南窜。逆首刘得培之势已孤。而官军所调炮位已到。谅可指日攻拔。南窜捻匪。现窜何处。舒通额等督兵追剿。已否追及。著僧格林沁将淄川踞匪。迅速攻克。并严饬舒通额等。将窜匪赶紧追剿。毋任远窜。以致重烦兵力。直南股匪。现虽回窜河东。而东昌各属伏莽尚多。谭廷襄止知敷衍目前。遽谓已无股匪。殊不可信。且该匪因刘长佑驰赴临清。即折由茌平等处北窜。著即饬苏克金、恒龄等、会同直隶官军。绕前夹击。以期歼除净尽。现在阎敬铭将次抵东。臬司丁宝桢由楚募勇千名赴任。已催令迅速前进。该署抚等虽情形未能熟悉。而素来办事尚称结实。著该大臣于阎敬铭到东后。或令前赴东昌摉捕余匪。令丁宝桢赴邹县统带官军。剿办教匪。该大臣仍遵前旨。驰赴蒙亳。剿办苗逆。即著豫筹办理。本日据袁甲三奏、苗逆非占踞长淮。以专盐米之利。恐上踞寿正。下踞临凤。北窥徐州。西窥陈汝。莫若乘此初起。饬令僧格林沁回军。直捣怀蒙。为搤吭拊背之势等语。该大臣甫由皖回东。已属劳瘁。而触热南征。尤廑于怀。第恐逆练之羽冀一成。为患滋大。事机所值。深虑皖省兵力不能迅速奏功。仍著该大臣酌量缓急。妥筹办理。都司施绍恒所带投诚勇一千名。谅已起程。即著迅催前进。施绍恒可即作为该大臣前队。解散苗练胁从告示。及捦献苗沛霖赏格。该大臣即可迅速刊刻。交其带往张贴。庶良团之心有所恃。不为苗沛霖所胁。更可冀有人割取其首级以献。一如前此办理李城等故事。该大臣声威素著。人望所属。傥能设计除之。亦可不烦兵力。所请派员督办直东豫交界军务一摺。不为无见。著暂行留中备览。以便妥议施行。将此由六百里谕令知之。　　

○又谕、前因苗沛霖叛迹复著。叠谕僧格林沁回军剿办。并谕张之万、唐训方、派兵分剿。兹据袁甲三奏称、苗练复叛。请饬僧格林沁等进剿等语。自系未悉现在办理情形。苗沛霖蓄志叛逆。已非一日。而从前调援京师。调赴陕西。均不肯往。本系自守之贼。未肯遽离巢穴。第恐蒙颍等处。为所占踞。则西窥陈汝。亦在意计之中。惟僧格林沁因东匪牵掣。尚难强军南征。本日奏称派都司施绍恒管带投诚勇一千名。前往交马新贻差遣。尚恐未能得力。张之万已拨兵前赴太和归德一带。是否足资堵截。而陈州为太和后路。袁甲三现虽告病回籍。著即会商该处绅耆。激励团练。昨谕毛昶熙如探有警信。即行驰赴陈州。谅袁甲三等以本地绅士。必能稍收成效。俟毛昶熙赴陈。更可会同妥筹办理。袁保恒已准张之万调赴军营。如陈州转练分办无人。袁保恒即著毋庸前赴汝甯军营。唐训方身权抚篆。于苗逆一事。责无旁贷。僧格林沁即能返旆南征。亦恐尚需时日。著恪遵前旨。相机办理。毋得专待援师。致误事机。袁甲三所奏分遣游兵。一西巡光固。以断淮南上犯之路。一东巡归德。以断永夏西趋之路。自系扼要之策。并据称以剿办汝匪。专委毛昶熙。而张之万亲赴东北一带适中驻扎。以便调度各等语。著张之万、毛昶熙、酌量情形。豫行筹办。其驻颍之蒋凝学一军。并著唐训方妥筹调度。以资攻剿。将此由六百里各谕令知之。　　

○又谕、官文、严树森奏、官军剿办捻逆情形。及抽派郎中李云麟率师援陕各一摺。捻逆窜扰鄂境。经严树森驰扎团风镇。调派各军。分路击剿。先后在望花东界岭及游河觜栗子湾等处获胜。颇有斩捦。而该逆东奔西突。总未大受惩创。昨据曾国藩奏、鄂东捻匪。于蕲水分为两股。一股回窜黄州。一股窜入桐舒。与发逆联合。该逆党与虽众。业已分股下窜。其在鄂境游弋者。势焰谅已稍衰。亟应乘势剿灭。著该大臣等严饬各营将弁。并力兜剿。务将此股窜匪。就近歼除。毋得观望迁延。致干重咎。陕南郡县。匪徒麕集。若不迅图剿灭。不独西究省垣可虑。即川楚边陲。亦无安谧之日。官文等现饬李云麟率所部三千余人。由郧阳渡汉而南。著即饬令该员克期进剿。汉中待援孔亟。毋得驻守兴安城内。致误事机。前因汉南军情紧急。即经谕令骆秉章檄调周达武督军援剿。现在贼氛甚炽。恐非李云麟一军所能殄灭。骆秉章自当力顾大局。仍遵前旨。速饬周达武星夜驰援。与李云麟两路夹攻。俾收聚歼之效。如用达武一时不能赴陕。即著藩司刘蓉出省。督率劲旅。踰剑阁而北。与鄂军会合攻剿之处。由该督酌量迅速办理。李云麟师至汉中。去楚较远。所有该营军饷等项。并著骆秉章随时协济。就近由夔关税课项下拨给。俾免饥溃。仍著官文严树森、饬属设法转输。源源接济。毋得以道远难至为辞。稍涉推诿。将此由六百里各谕令知之。　　

○又谕、多隆阿奏、官军攻破孝义回巢大获全胜一摺。陕省东路。回巢林立。比多隆阿督军剿办。连破庞谷庄等处坚巢。此次迎剿西路援匪。大获全胜。乘势攻拔孝义镇。并平毁附近小村七八处军威大振破竹之势已成。仓头老巢。拒守虽严。想不难指顾埽荡。该大臣自入陕后。所向克捷调度有方。仓头之克。计在旦夕。尤当慎益加慎。不可屡胜而骄。西路援贼。经此巨创。其胆已寒。一俟东路肃清。即可鼓行而西。节节剿洗。想该大臣必能斟酌办理也。将此由五百里谕令知之。　　

○又谕、都兴阿等奏、水师堵剿圩塘江面。续获胜仗。并将长江两岸情形。绘图贴说呈览。及查办豫胜营弁滋闹粮台各摺片。圩塘各港口。偪近江阴贼巢。而北岸靖江。实当门户之冲。现在南岸军情。正在得手。该逆必时思北窜。是江北一带。亟宜严密防守。以固藩篱。此次逆匪窜扰圩塘各港口。均经我师系退。现在该将军等复派总统水师吴全美亲带师船。驻扎下游。布置防剿。著即督饬该总兵加意严防。不可稍有疏虞。至北岸河汊纷歧之处。现既派侍卫芮楞阿等带领马步各队。驻扎仙女镇等处。务饬该侍卫等严巡下游各港口。以期防范周密。其豫胜营弁李世恒于滋闹粮台后。竟至逃遁不知去向。实属可恶。即著饬驻扎六合之记名提督李显发查明该劣员是否回营。务期拏获解营惩办。将此由五百里各谕令知之。　　

○又谕、晏端书等奏、高州一带军务。及剿办广海客匪情形一摺。高州军兴日久。卓兴、方耀两军。苦战数年。迄无成效。广西容县逆匪范亚音一股。又与该逆互相句结。若再迁延疲玩。必至势成蔓延。愈难扑灭。前已有旨令昆寿前往督办。即著该提督统率卓兴等审度机宜。实力剿办。并将所部各营。裁汰老弱。籣练精锐。以期壁垒一新。迅速蒇事。其阳江一带。匪踪出没无常。并著严饬游击赖建猷等。认真防剿。断其纷窜之路。总之以本省之兵。办本省之贼。果能信赏必罚。宽备饷需。无不可速了之理。正不得专待客兵也。江忠义虽由湖南拔队前赴广西。而皖南发逆猖獗。亦待此军防剿。晏端书等鼓励各营兵勇。乘锐进攻。不得专待援军。致滋贻误。至广海客匪踞城拒守。甘心叛逆。实属罪不容诛。吴昌寿等现拟滚营进扎。先破近城伏匪。然后设法围攻。如果该匪悔罪自投。仍行分别办理。所筹尚妥。惟匪势已成。非创以兵威。岂能革心革面。晏端书等务当督饬吴昌寿等尽力剿办。不可稍存将就了事之见。致贻后患。海廷琛添募之勇。已否成军。该员前经调赴直隶。如剿办广海匪徒。必需该员前往协助。即著据实奏闻。将此由五百里各谕令知之。　　

○以大理寺卿吴廷栋为刑部右侍郎。　　

○以山东卿县剿匪出力。开复佐领富尔荪暂革处分。　　

○予山东淄川阵亡头等侍卫卓明阿、佐领永林、副管旗章京萨音布彦、参领德奇满珠尔、祭葬世职加等。　　

○予江南圩塘阵亡千总邹玉廷祭葬世职。
  </div>
  <div class="pagination">
   <a href="清实录同治朝实录_page107.html">
    上一页
   </a>
   <span>
    ...
   </span>
   <a href="清实录同治朝实录_page103.html">
    103
   </a>
   <a href="清实录同治朝实录_page104.html">
    104
   </a>
   <a href="清实录同治朝实录_page105.html">
    105
   </a>
   <a href="清实录同治朝实录_page106.html">
    106
   </a>
   <a href="清实录同治朝实录_page107.html">
    107
   </a>
   <span class="current-page">
    108
   </span>
   <a href="清实录同治朝实录_page109.html">
    109
   </a>
   <a href="清实录同治朝实录_page110.html">
    110
   </a>
   <a href="清实录同治朝实录_page111.html">
    111
   </a>
   <a href="清实录同治朝实录_page112.html">
    112
   </a>
   <a href="清实录同治朝实录_page113.html">
    113
   </a>
   <span>
    ...
   </span>
   <a href="清实录同治朝实录_page109.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
