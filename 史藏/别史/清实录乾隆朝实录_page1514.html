<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1514 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1514 页/共 1860 页
  </h1>
  <div class="content">
   ○乙酉。谕军机大臣等、据毓奇奏。挑浚济宁以北各河工程一摺。内称本月十五日起、至十八日止。微山湖又续消水五寸。南阳、昭阳、独山、各湖。续消水九寸。微山湖。现在水深二丈零九寸。南阳三湖。通连运河。现在水深一丈一二尺等语。东省各湖水势。虽日就消落。但半月之内。据奏续消者仅有数寸。其下游去路。似尚未十分通畅。现在漕务并无应办事件。毓奇、系工部司员出身。一切工程。自所谙悉。著传谕毓奇、令其会同何裕城等、将湖河疏浚去路。及工程一切事宜。实力妥办。俾湖水大见消落更为妥善。著将此由五百里发往。并谕何裕城、明兴知之。　　

○又谕、据永德奏。历次盘获自台湾逃回之漳泉民人周烈等七名。逐一询问。供有曾经械斗。或随众放火焚庄各情节。又于黄再带回书信内。查有彰化王爷小刀会之语。现在飞咨督抚。覆讯定拟等语。该犯等在台。聚众械斗之事。已属凶横。乃敢称彰化王爷。及小刀会等名目。尤为可恶。自当严加根究。其不法情事。著传谕富勒浑、速提该犯。严切审讯。因何有此等名目。起自何时。现在有无党羽。迅速查拏。即行定拟具奏。并谕黄仕简等、将此案余党。按名搜捕。务尽根株。从重治罪。再黄仕简等、前往台湾之后。曾经一次奏报获犯查缉情形。迄今又隔旬余。何以未据续奏。著传谕该提抚等、即将现在查办情形。及凶犯曾否全行就获之处。迅速由六百里加紧覆奏。将此由六百里谕令富勒浑等、并谕永德知之。　　

○以正白旗蒙古副都统阿玉什、为察哈尔副都统。　　

○丙戌。谕曰、李世杰奏、豫省南岸。改筑新堤。挑挖引河。大工已属垂成。部拨及司库解工银两。尚不敷用。请于附近省分。酌拨银一百万两解豫等语。豫省南岸工程。将次告蒇。需用银两。既有不敷。自应豫为筹备。即著于部库内拨银一百万两。照例解往备用。　　

○丁亥。孝庄文皇后忌辰。遣官祭昭西陵。　　

○上诣慈宁宫、寿康宫行礼。　　

○谕曰、浙江按察使王杲、年力就衰。难胜臬司之任。著来京、以京员用。其浙江按察使员缺。著孙栝补授。袁鉴、著补授安徽按察使。所遗江南盐道员缺。著冯廷丞补授。　　

○谕军机大臣等、据富勒浑奏、盘获由台湾逃回之黄孙沙等犯。究出武举许国梁、已经拘获。谢凑官、出银买放。及彰化小刀会各情节。现已飞札杨廷桦、据实查办禀覆等语。是富勒浑、于此案紧要事件。但札杨廷桦、而置提督于不问。此即文武不和之端。甚属非是。已于摺内批示矣。台湾地方。漳泉两郡民人。械斗滋事。黄仕简系水师提督。闻信后立即亲身前往查办。颇知事体轻重。朕方为嘉许。是以屡降谕旨。将此事责成黄仕简、杨廷桦、查拏妥办。遇有应行训谕处。无不一体传知伊二人。并令杨廷桦连衔覆奏。盖办理地方要务。必须文武和衷协力。方于公事有济。乃富勒浑、于应讯情节。止札杨廷桦、而不及黄仕简。将来据该道查办禀覆。即行具奏。是竟置黄仕简于事外。有是理乎。该督不过偏护文员。而文武不和之端。即由此而起。此事甚有关系。富勒浑久任封疆。今又加恩。复任闽浙总督。尚不能仰体朕意。于此等要务。即存歧视文武之见。甚属不合。富勒浑、著传旨严行申饬。至黄茂自焚一案。雅德先据地方官率行禀报具奏。是以降旨查询。嗣经雅德详查。该犯自焚身死。经原告认明属实。更有何疑。尚须检勘。已有旨令雅德毋庸亲往。又何必该督自行查勘。不过因前旨询问。聊以此奏塞责。何不知轻重若此。将此由五百里一并谕令知之。　　

○又谕、据永德、雅德奏、拏获自台潜回之周烈、陈设等七犯。询系俱有随同械斗。及被胁焚庄情事。且据各犯供出、案内纠众械斗烧庄之施椿、黄鉴等、均系为首重犯。现在飞咨提臣黄仕简、并饬杨廷桦、迅速查拏究办等语。此案聚众械斗。伤官焚抢各犯。其未经拏获者。尚有如许之多。可见从前武备废弛。以致奸民滋事起衅。实堪痛恨。不可不实力搜捕。以净根株。著传谕黄仕简、杨廷桦、迅即按名弋获。毋任远扬漏网。至案内要犯林先和等、前据雅德奏。有逃往浙江温州石浦之信。业经谕令福崧、速派干员。会同该地方文武官。严密查拏。日内该犯等曾否就获。著再传谕福崧、令其饬属严查。于获犯后即行具奏。将此由六百里发往。并将永德等原摺、钞寄黄仕简等阅看。并谕富勒浑、雅德知之。　　

○戊子。兵部议准、四川总督福康安等奏称、美诺懋功营。改设副将一员。管辖抚边、绥靖、崇化、庆宁、四营。归松潘镇总兵统辖。将懋功营游击、守备。移驻崇化营。其崇化营原设都司一员、移于懋功协。作为副将中军都司。其原驻之千把总、与外委兵丁等。各仍其旧。毋庸移改。其懋功协副将、作为题调之缺。移驻懋功协中军都司、崇化营游击守备、均照原议。作为题调之缺。从之。　　

○旌表守正捐躯直隶开州民张绍恭妻刘氏。　　

○是日起。上以岁暮祫祭太庙。斋戒三日。　　

○己丑。谕军机大臣等、浙省上届办理南巡。于杭州西湖等处。添设座落。点缀甚多。繁费无益。殊非朕省方问俗之意。屡经降旨训饬。而此内葛岭一处。凿山开道。建盖屋宇。尤属无谓。且所费不赀。朕心深所不取。是以上届即未往临幸。此皆王亶望、王燧、借办差为名。肆行糜费。外博见长之巧。阴遂贪纵之私。其罪实由于此。著传谕福崧、于葛岭座落。断不必再加修整。但系已成之局。竟任其自然可也。　　

○又谕、前据英廉参奏、通永道李调元、于运送盛京书籍。沿途任听家人胥役。需索门包使费。并住宿宴饮。必须大戏小班伺候各情节。业经明降谕旨。将李调元革职拏问。交英廉提同案内人证。严讯确情。究拟具奏矣。此案应讯人证。提齐质讯。想李调元亦不能狡饰抵赖。无难定案。何以尚未见英廉定拟之摺。著传谕英廉、即将此案质讯明确。迅速定拟具奏。　　

○庚寅。以岁暮祫祭。遣官祭太庙中殿、后殿。　　

○谕、山东运河东西两岸。前经勘定。于明岁兴修。但自济宁至韩庄。工段甚长。止运河道沈启震一人。查催照料。恐致鞭长不及。因思前任山东布政使陆燿、曾任运河道数年。熟悉河务。现在将届服阕。著即令前往东省。会同沈启震、将应行兴修各事宜。妥协照料。实心筹办。并著巡漕内阁学士毓奇、往来督办。以期迅速蒇工。　　

○谕军机大臣等、据明兴奏、伊家河挑工完竣一摺。内称微山湖水。自前月下旬至今、陆续又消水一尺。现深二丈零四寸。比七月间盛涨时。已共消水五尺二寸等语。伊家河挑工完竣。既一律通顺平畅。则微山湖涨水。自应日消一日。其摺内所称消水一尺之处。此时又阅数日。亦必更且消落。著传谕明兴、即速派委妥员。前往测量。现在消水尺寸。又有若干之处。据实覆奏。　　

○辛卯。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○遣官祭太岁之神。　　

○上御重华宫。赐霍罕伯克那尔巴图来使鄂布尔克色木、及年班回部阿哩雅斯等食。赏赉有差。　　

○谕、据绰克托等奏、和阗三品阿奇木伯克阿里木沙、因病告休。其员缺请另行简放等语。阿里木沙、自投诚以来。率兵攻守城池。甚为奋勉。又在阿奇木伯克任内。效力多年。今因病告休。殊堪怜悯。著加恩准其原品休致。仍将阿奇木伯克应得养廉。赏给三分之一。以养余年。所遗员缺。著玉陇哈什之四品阿奇木伯克爱资雅尔补授。　　

○壬辰。上御保和殿。筵宴朝正外藩。左翼科尔沁和硕达尔汉亲王旺扎勒多尔济。和硕卓哩克图亲王恭格喇布坦。多罗郡王固山额驸鄂勒哲特穆尔额尔克巴拜。多罗郡王喇什噶勒当。固山贝子班珠尔。辅国公哈达。公品级一等台吉拉旺。一等台吉敏珠尔多尔济。二等台吉锡第。四等台吉端多布。巴林多罗郡王巴图。固山贝子萨木丕勒多尔济。辅国公和硕额驸德勒克。和硕额驸布彦图。一等台吉索特纳木多尔济。二等台吉索诺木。喀喇沁多罗郡王喇特纳锡第。多罗贝勒多罗额驸扎拉丰阿。和硕额驸纳木扎布。索诺木巴勒丹。多罗额驸满珠巴咱尔。固山额驸敦珠布色布腾。丹巴多尔济。奈曼多罗郡王拉旺喇布坦。一等台吉素密喇。翁牛特多罗郡王旺舒克。二等台吉三济扎布。巴颜巴图尔。哈斯巴图尔。鄂尔多斯多罗郡王达尔玛咱第。扎赉特多罗贝勒阿穆祜朗。敖汉固山贝子德威多尔济。辅国公多罗额驸桑济扎勒、和硕额驸密岳特多尔济、固山额驸沙津阿尔毕特瑚、二等台吉班珠尔喇布坦。色布腾多尔济。阿巴哈纳尔固山贝子达克丹朋素克。扎噜特多罗贝勒衮布扎布。一等台吉朋素克。归化城土默特四等台吉巴勒丹多尔济。右翼。喀尔喀扎萨克图汗齐旺巴勒斋。和硕亲王固伦额驸拉旺多尔济。多罗郡王蕴端多尔济。三丕勒多尔济。多罗贝勒阿裕尔。固山贝子车登多尔济。逊都布多尔济。辅国公德勒克多尔济。拉素咙多尔济。车布登多尔济。扎萨克一等台吉玛哈巴达。巴勒桑敏珠尔。达什琳沁。齐素咙多尔济。僧格喇布坦。二等台吉巴勒当多尔济。厄鲁特和硕亲王罗布藏多尔济。杜尔伯特和硕亲王车凌乌巴什。四等台吉噶斡。苏尼特多罗郡王额哷克津。回部郡王品级贝勒哈第尔。辅国公托克托。额色尹。伊巴喇伊木。镇国公色棱扎布。茂明安多罗贝勒珠克都尔扎布。绰罗斯固山贝子纳木扎勒。福尔纳。乌喇特镇国公车布登栋罗布。辅国公恭格喇布坦。青海辅国公根敦端多布。扎萨克一等台吉萨木都布扎木素。班第。和硕特辅国巴勒济。二等台吉乌勒木济。鄂尔多斯公品级一等台吉旺沁班巴尔。及领侍卫内大臣等。召左翼科尔沁和硕达尔汉亲王旺扎勒多尔济。和硕卓哩克图亲王恭格喇布坦。多罗郡王固山额驸鄂勒哲特穆尔额尔克巴拜。多罗郡王喇什噶勒当。固山贝子班珠尔。巴林多罗郡王巴图。固山贝子萨木丕勒多尔济。喀喇沁多罗郡王喇特纳锡第。奈曼多罗郡王拉旺喇布坦。翁牛特多罗郡王旺舒克。鄂尔多斯多罗郡王达尔玛咱第。扎赉特多罗贝勒阿穆祜朗。阿巴哈纳尔固山贝子达克丹朋素克。敖汉辅国公多罗额驸桑济扎勒。右翼喀尔喀扎萨克图汉齐旺巴勒斋。和硕亲王固伦额驸拉旺多尔济。多罗郡王三丕勒多尔济。固山贝子车登多尔济。逊都布多尔济。厄鲁特和硕亲王罗布藏多尔济。杜尔伯特和硕亲王车凌乌巴什。苏尼特多罗郡王额哷克津。回部郡王品级贝勒哈第尔。辅国公额色尹。茂明安多罗贝勒珠克都尔扎布。青海辅国公根敦端多布等。至御座前。赐酒成礼。　　

○以正黄旗蒙古印务参领雅满泰、为正白旗蒙古副都统。　　

○是月。巡视济宁漕务内阁学士毓奇奏、济宁以南。湖河水势。下游未能通畅。查东省运河地势。俱属东高西下。惟赖西岸各湖。以资分洩。今若于运道迤东各河。设法疏消。不但地势不顺。抑且距入海之路甚远。更恐伏秋盛涨陡临。则邹、滕、峄、各县地方。民舍田庐。难保无虞。现在扎致河抚二臣。妥计分消之路。再查东境各湖水势。因时届隆冬。下游筹办各河。筑坝兴工。尚未开放。及溜势稍缓处所。河冰凝聚。以致上游水势顶阻。不能畅洩。现交春在迩。湖河冰凌。自当续消。且正月至桃汛。为期尚远。而南河分筹各去路。及伊家河挑挖完竣。在在一律深通。水势自可立见大消。至纤道工程。因彼时水势过大。堤岸至今尚未全行涸露。俟水势消落后。将运河一切堤工。会同河抚二臣。详细勘办。得旨。所奏俱悉。大约河归故道之后。诸事皆易办矣。又批、所见甚是。如此不拘于遵旨。实可嘉。　　

○陕西巡抚毕沅奏、西安修理城工。各项匠人众多。聚集省会。食指浩繁。而此项工程。赶办。亦须三年完竣。其间倘遇市粮稀少。或青黄不接之时。价值增昂。势俱不免。于工夫日用。更属不敷。查陕省西同凤乾等属。岁庆屡丰。时价甚为平减。臣酌拟于应发城工银两内。酌量动支。在附近市集。购买麦二三万石。运贮省城。俟将来开工后。倘遇市粮稀少。及青黄不接。粮价增长之时。即将此项麦石。照依原价。支给匠工人等。实属大有裨益。得旨嘉奖。　　

○两江总督萨载等奏、海州涟河一道。为海州境内水利干河。上年因水势弥漫。难以估挑。现今水势虽落。尚系稀淤。未能全涸。臣等公同商酌。即于河旁抽挑引渠。以资宣洩。内自陆家口涟河头起、至下罾口止。应筑坝一道。约拦水势。自下罾口、至何家庄止。仍系稀淤。应于西岸滩边。估挑引渠。赶挑完竣。再将上段坝工起除。腾放积水。接续趱挑。其下段自何家庄起、至蒲湾庄止。旧有沟槽。宣洩入海。无庸估挑。以上各工原应照业食佃力之例。归民办理。但海沭地方。连年被水。民力不继。请将江宁藩库收存之王亶望家人财产项内。先行借动办理。仍于海州沭阳二州县民田内。按亩摊徵。分作六年还款。得旨嘉奖。　　

○又奏、睢宁县黄河南岸。峰山四闸。年久闸下河身。被沙淤垫。水即散漫分流。民田每致淹浸。乾隆三十二年。拨项挑疏河身。又于三十七年。添筑子堰一道。至乔家山而止。其乔家山以下。至魏家桥。未经筑有子堰。每逢闸水盛大时。即从无堰处所。灌入田庐。据该处士民呈请。借帑挑浚河身。并添子堰。查此项工程。原应照业食佃力之例。督民挑筑。惟睢宁连年被水成灾。民力拮据。请于甘省冒赈案内。查抄解存司库银两内。借支给办。按亩摊缴。分作三年还款。报闻。　　

○福建水师提督黄仕简等奏、连日督拏泉匪。在于北港东庄土库麦仔藔等处。捕获首夥吴妹等一百零五名。先将首恶吴妹。即就地凌迟处死。与焚抢杀命之要犯杨赛等、二十四犯。一并斩枭示众。仍一面出示、招回南港商民。修筑房屋。仍前交易。共敦和好。未获要犯。严督在事文武。务期全获。仍饬将未经审明各犯。迅速赶审。又访诸罗要犯杨自远等。潜回内地。已咨请督抚提督、转饬严拏务获。臣等现于二十日带兵赴漳、查办杀害汛弁林审、及械杀未获各匪凶。再回诸罗、审明各犯、分别究办完案。得旨嘉奖。　　

○是年。追予甘肃。撒拉尔出师阵亡之副将新柱一员。佐领明福一员。侍卫济勒泰一员。守备李奇、袁尚仁、二员。前锋校富亮一员。千总徐登彦、陈礼、马登榜、单应学、杨茂、徐英、朱廷奇等七员。把总张廷栋、惠君遴、朱光禄、赵良楷、许诰、杜綖、杨国仕、郭起伏、杨成举、马日基、常世魁、张大翔、邵敏、卢文璧、李增福等十五员。外委张文斌、宋廷才、冯云、刘汉、陈伏得、王吉善、张廷奇、马成杰、黎守才、王得、陈文科、折能、路公举、马士望、王恒贵、李九章、徐烈等十七员。领催马甲马步守兵等。一千三百四十七名。祭葬恤赏如例。俱入祀昭忠祠。　　

○旌表孝子。直隶等省、单业德等十六名。顺孙。甘肃程直一名。守节合例。八旗、闲散宗室那尔布妻科氏等八口。满洲、马甲四十五妻郭氏等八十八口。蒙古、护军群格妻杭阿特氏等十六口。汉军、养育兵范培妻柳氏等二十二口。内务府、马甲对齐妻郑氏等五口。吉林等省驻防、马甲盟古泰妻伊尔根觉罗氏等七十六口。直隶等省民沈奇成妻孙氏等五百二十五口。夫亡殉节。满洲、闲散福纶妻索绰罗氏一口。江苏等省民曹绥祖妻黄氏等十二口。未婚守志。直隶等省民王柱聘妻杨氏等十九口。百岁寿民妇。直隶等省陈克明等三十八名口。各给银建坊如例。　　

○一产三男。直隶等省民刘佩等三家。　　

○会计天下民谷数。各省通共大小男妇、二万八千一百八十二万二千六百七十五名口。各省通共存仓米谷、四千一百七十三万九千四百三十三石二斗五合一勺。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百七十一


大清高宗法天隆运至诚先觉体元立极敷文奋武孝慈神圣纯皇帝实录卷之一千一百七十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十八年。癸卯。春。正月。癸已朔。上诣奉先殿行礼。　　

○诣堂子行礼。　　

○御太和殿受朝。作乐宣表如仪。　　

○诣大高殿、寿皇殿、行礼。　　

○遣官祭太庙后殿。　　

○御乾清宫。赐皇子、皇孙、亲王等宴。　　

○甲午。谕、上年江苏淮安徐州等处。因漫水未消。田禾淹浸。业经降旨。令该督抚等加意抚绥。照例给赈。并令将被水最重之沛县、丰县、铜山、邳州、四处。不论月分。常予赈恤外。其该四州县、上年未经被水、而夏秋猝被淹浸。以及下游之宿迁、桃源等州县。被水灾田。均各照灾分、按月给赈。不在常赈之内。第念今春正赈已毕。青黄不接。民食不无拮据。著再加恩将邳州、铜山、丰县、三州县。不入常赈之本年猝淹地亩。以及宿迁、海州、二州县。凡九、十分灾。不分极次贫民。概行加赈两个月。次重之桃源、睢宁、沭阳、九、十分灾贫民。不分极次。概行加赈一个月。其徐州、大河、二卫屯田。有坐落该州县灾重区分者。一体分别加赈。以资接济。其无需加赈各地方。并著该督抚察看情形。如有应借给耔种口粮之处。即分别酌量办理。务使灾黎均沾渥泽。用溥春祺。该部即遵谕行。　　

○又谕、上年山东兖州、曹州、二府属。暨济宁州所属。因漫水经行。连年淹浸。不能耕作。屡经降旨、加恩展赈。并令将被灾最重之各州县卫、加恩不论月分。常予赈恤。俟漫水消退。再行停止。惟是一县之中。地势高低不等。被灾分数。亦轻重不齐。除成灾九分、十分者。应给予常赈外。其成灾七八分、不在常赈之内者。今春正赈已毕。青黄不接。民食未免拮据。著再加恩将兖州、曹州、二府。暨济宁所属各州县卫。被灾七八分者。无论极次贫民。概行加赈一个月。俾灾黎均资接济。其成灾五六分、并上年新淹之钜野、嘉祥、与猝被风潮之利津、寿光、乐安、昌邑、潍县、沾化等、各县场。并著该抚察看情形。于方春播种之时。一体酌借耔种口粮。以副朕轸恤穷檐。有加无已之至意。该部即遵谕行。　　

○又谕、上年豫省黄河北岸。因漫口未经堵合。被淹地亩。不能耕作。屡经降旨加恩展赈。俾无失所。第念今春正赈已毕。距麦收尚远。正届青黄不接之时。民食未免拮据。著再加恩、将仪封、考城、陈留、三县北岸。无论极次贫民。再行加赈两个月。其余被灾较轻地方。有应于今春酌量粜借仓谷、以资接济之处。并著分别办理。该抚其董率各属。实力妥办。俾穷檐均沾渥泽。副朕轸念灾黎。加惠无已之至意。该部即遵谕行。　　

○又谕曰、湖南巡抚员缺、著伊星阿补授。即令速赴新任。不必来京请训。　　

○谕军机大臣等、据博清额等奏称、噶布伦公班第达、业经勒休。所遗员缺、接奉另行拣放谕旨。拣选得公班第达之子丹津班珠尔等三人。请旨拣放。并请令新授噶布伦、仍按资格。列于喇嘛噶布伦噶勒藏纳木扎勒之次。学习办事等语。此事理所必然。岂有将新放之噶布伦、转令在旧噶布伦之前办事之理。朕前以达赖喇嘛、代噶布伦公班第达陈请、将伊公爵。令伊子丹津班珠尔承袭。仍授为噶布伦。盖缘达赖喇嘛。年幼不晓事体。袒护班第达。所以代为陈请。今既不允其请。班第达必有含怨情形。达赖喇嘛、亦或别有言语。曾经降旨、令博清额详密奏闻。而博清额摺内、并未及此。祇以噶布伦序次先后请旨。殊属不知事体轻重。博清额在军机行走多年。何至糊涂如此。著传旨严行申饬。此事仍令留心询访密奏。　　

○乙未。调直隶布政使永保、为苏州布政使。湖南布政使景禄、为直隶布政使。以河南按察使王站住、为湖南布政使。调湖南按察使觉罗伍拉纳、为河南按察使。以陕西督粮道姚颐、为湖南按察使。　　

○是日立春。顺天府进士牛春山宝座。
  </div>
  <div class="pagination">
   <a href="清实录乾隆朝实录_page1513.html">
    上一页
   </a>
   <span>
    ...
   </span>
   <a href="清实录乾隆朝实录_page1509.html">
    1509
   </a>
   <a href="清实录乾隆朝实录_page1510.html">
    1510
   </a>
   <a href="清实录乾隆朝实录_page1511.html">
    1511
   </a>
   <a href="清实录乾隆朝实录_page1512.html">
    1512
   </a>
   <a href="清实录乾隆朝实录_page1513.html">
    1513
   </a>
   <span class="current-page">
    1514
   </span>
   <a href="清实录乾隆朝实录_page1515.html">
    1515
   </a>
   <a href="清实录乾隆朝实录_page1516.html">
    1516
   </a>
   <a href="清实录乾隆朝实录_page1517.html">
    1517
   </a>
   <a href="清实录乾隆朝实录_page1518.html">
    1518
   </a>
   <a href="清实录乾隆朝实录_page1519.html">
    1519
   </a>
   <span>
    ...
   </span>
   <a href="清实录乾隆朝实录_page1515.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
