<!DOCTYPE html>
<html>
<head>
    <meta charset="UTF-8">
    <title>明实录太宗实录 - 第 40 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太宗实录 - 第 40 页/共 95 页</h1>
    <div class="content">　　○靖江王赞仪薨讣闻  上辍朝一日赐祭谥曰悼喜命有司治丧葬如例赞仪守谦长子守谦初封靖江王以罪免为庶人卒赞仪时尚幼  太祖高皇帝惇念宗亲命为世子遂袭封留居京师赞仪恭慎守法好学善书  上即位命之国柱林盖恩意特厚云
　　○戊戌吏部引选人奏授官既罢  上语尚书蹇义等曰用人当量其才高下而任之譬若器焉能容数石者投以数石能容数斗者投以数斗过则不可若以小才任大职则败事以大才任小事则枉人其精审之
　　○己亥大监王安奏本雅失里自别失八里从地道北行不经哈密令其所部鞑靼十八人在哈密窥探边事忠顺王羁之以俟命  上敕忠顺王遣人送至总兵官都督何福所令福俟至询其实即赐赉遣之遂召安还
　　○庚子鸿胪寺左少卿郇旃卒旃淮安沐阳人由进士历吏礼二科给事中永乐元年升礼科右给事中与鸿胪寺卿樊敬互讦奏已上两存之已而敬奏举旃为鸿胪寺少卿遂皆弃前隙相好旃颇为  上所器使其卒也遣官赐祭
　　○吏部左侍郎兼左春坊左赞善许思恩死于狱思温字叔雝苏州吴县人由国子监生署刑部主事累迁北平按察司副使  上靖难与有城功升北京刑部左侍郎岁余改吏部左侍郎兼左春坊左赞善至是以坐累死
　　○夜有星大如鸡子赤色有光出大枪西南行入右摄提
　　○辛丑礼部尚书郑赐卒赐字彦嘉建宁人洪武乙丑进士授山东道监察御史岁满以最当升时湖广布政司奏官阙赐与翰林院检讨吴文俱受命为参议二人同德协力刬吏毙去民蠹正己率下有宽直之政赐丁内艰去服除改北平布政司左参议为政清简无几坐累谪戍建文中  上在潜邸及进王桢皆举赐为长史会已召为工部尚书既而督军务河南  上即位李景隆言赐为建文用罪亚齐黄逮至  上问赐吾尝何如待尔乃遂相背耶对曰亦尽臣职耳  上笑而释之改刑部尚书持法宽平数年改礼部尚书赐小心恭慎而和厚易直耻侧媚之行同官有不相能者数短之  上前虽上素亮之而赐怀兢畏既疾犹强出朝参至是卒  上顾翰林臣曰赐本善人其为文遣官祭之又命工部治丧具云
　　○壬寅  命镇守贵州镇远侯顾成率贵州都司官军及泗城州土兵征剿播州等处叛蛮
　　○甲辰升都察院右副都御史刘观为礼部尚书龙江左卫经历王恕为北京道监察御史
　　○乙巳庆王＜木旃＞献马千九十匹赐＜木旃＞绮罗纱绢
　　○土鲁番城僧古麻剌失里等贡马及方物赐白金百两钞七百贯彩币七表里其徒钞币有差
　　○升江西都指挥佥事吴凯为都指挥同知
　　○是月筑交阯都司及清化卫城交阯前后昌江丘温等卫市桥隘留关等千户所各宜排栅
　　太宗至孝文皇帝实录卷之八十
太宗文皇帝实录卷七十一
　　永乐五年九月辛亥朔八百大甸宣慰使刀招散老挝宣慰使刀线歹及波勒土官麻哈旦麻剌吒各遣头目来贡金银器方物赐其头目钞币布有差
　　○壬子太监郑和使西洋诸国还械至海贼陈祖义等初和至旧港遇祖义等遣人招谕之祖义降诈降而潜谋要却官军和等觉之整兵堤备祖义率众来劫和出兵与战祖义大败杀贼党五千余人烧贼船十艘获其七艘及伪铜印二颗生擒祖义等三人既至京师命悉斩之  苏门答剌古里满剌加小葛兰阿鲁等国王遣使比者牙满黑的等来朝贡方物赐其使钞币铜钱有差仍命礼部赐其王锦绮纱罗鞍马等物  夜有星大如盏青白色有光出紫微西蕃内东北行至云中
　　○癸丑修翰林院  占城国王遣使臣济媚等陛辞赐文绮袭衣及钞有差  夜金星犯东第一星
　　○甲寅升湖广道监察御史关可诚为湖广按察司佥事国子监丞王俊用为光禄寺丞兖州府同知郑云为广东布政司右参议擢监生李琳为山东道监察御史  置交阯盐课提举司提举同提举副提举吏目各一员  修顺天府西湖景堤三百七十九丈
　　○乙卯命都指挥汪浩改造海运船二百四十九艘备使西洋诸国  交阯总兵官新城侯张辅左副将军西平侯沐晟等遣都督佥事柳升等赍露布献俘至京其文曰圣人一视之仁体乾坤之覆懤帝王九伐之法严蛮貊之侵陵盖救民莫切于除凶而治内不忘于安远安南逆贼黎季犛更姓名胡一元及子黎苍更姓名胡＜大互＞者世为陪臣生禀凶德肆蛇虺之毒逞鬼蜮之雄屡犯边疆肆虐邻壤弑主篡国遂移陈氏之宗僭号纪元妄称有虞之裔家被诛求之惨人怀屠戮之心积恶滔天呼冤动地  皇仁宏加于曲宥玺书屡敕其改图故天地之德广大遍包而魍魉之情谲诈无已伪迎故主孙子虐以淫刑邀遏天朝使臣稔其悖逆神灵赫怒远迩尽伤在王法所必诛岂  圣心之得已臣等谨遵  睿算肃奉  天威以去年十月十四日师至芹站飞度富良将佐奋励以争先士卒秉忠而用命拔多邦之垒下两都之城士庶欢迎市肆不易穷搜薮泽之内屡战江海之间降附者悉俾安全旅拒者无不推破剑气辉煌于牛斗军声震动于蛮夷盖恶党悉就于诛夷而元凶深窜而假息臣辅臣晟等水陆并进昼夜兼行游击将军朱广王恕等追及于日南州都督佥事柳升横海将军鲁麟等蹴之于奇罗海旌旗照耀川原之草木皆红鼙鼓喧阗沧海之鲸波悉沸腥膻决法蚊蚋失依村莽汤焚豺狼就缚逆贼父子及其伪将相等悉皆擒获臣等奉扬  圣旨宣布洪恩招辑流离宽宥迫胁室家欢庆脱身水火之中田里讴歌大慰云霓之望妖氛开豁瘴疠肃清谨以所获首贼伪大虞国上皇黎季犛伪太虞国主黎苍贼男伪推诚守正翊赞弘化功臣云屯镇兼归化镇嘉兴等镇诸军事节度大使洮江管内观察处置等使使持节云屯归化嘉兴等镇诸军事领东路天长府路大都督府特进开府仪同三司入内检校左相国平章军国事赐金鱼袋上柱国卫国大王黎澄伪太原镇兼天关镇骠骑上将梁国王黎潡伪新安镇骠骑大将军新典郡王黎汪贼孙伪太子黎芮伪郡嗣王黎卤伪郡亚王黎□□泥幼孙五郎贼弟伪临安镇兼大安海镇骠骑大将军开府仪同三司入内相国平章事赐金鱼袋上柱国唐林郡王黎季貔贼侄伪望江镇辅国大将军入内判中都府河阳郡亚公黎原昝伪领龙兴路都统府平陆县上侯黎子＜马卒＞贼侄孙伪御辇署一局正掌乡侯黎叔烨伪清亭侯黎伯骏伪石塘乡侯黎廷燀伪永禄亭侯黎廷爌贼将伪入内佥闻朝政兼内侍省都知知左班事谅山镇权佥行军行谅江路同知总管府事赐金鱼袋柱国东山乡侯胡杜伪入内行遣同知尚书左司事枢密院副使阮彦光伪正奉大夫入内行遣门下左谏议大夫同中书公事兼三江路太守新安镇制置使国子学祭酒赐金鱼袋护军黎景琦伪宁卫将军知威卫事管右圣翊军赐金团符县伯段鼙伪营神劲营亭伯陈汤梦伪钩铃卫中郎将领龙捷军兼领壮勇营范六材谨差都督佥事柳升横海将军鲁麟神机将军张胜都指挥佥事俞让指挥同知梁鼎指挥佥事申志槛送京师并其伪造金印图书一十六颗献之阙下臣等猥以驽钝得效驰驱仰  庙略之有神仗  皇威而无敌风行草偃天开日明复全振古之封疆永乐太平之盛世无任欢呼庆抃之至谨奉露布以闻  上御奉天门受之文武群臣皆侍兵部侍郎方宾读露布至弑王篡国僭号纪元等语  上使问季犛父子曰此为人臣之道乎季犛父子不能对宾读毕诏以季犛父子苍及其伪将相胡柱等悉付狱而赦其子孙澄芮等命有司给衣食
　　○丙辰  上谕礼部尚书郑赐兵部尚书金忠曰柳升鲁麟领兵获首贼今来献俘宜先与赏赉俟总兵官至京通论其功升官爵军士有功者就与官赏即定等第行之于是赐都督柳升银二百两钞一千锭彩币十表里织衣纻丝衣一袭横海将军都指挥鲁麟银一百五十两钞六百锭彩币八表里织金纻丝衣一袭亲获贼首黎季犛军人为首者王柴胡升指挥使赏银二百两钞六百锭彩币五表里织金衣纻丝一袭钮花金带一为从者李福等四人皆升指挥佥事赏银一百两钞四百锭彩币四表里织金纻丝衣一袭素金带一擒获贼男黎澄军人为首者李保保升赏如李福为从者张荣祖等三人升正千户赏银五十两钞三百锭彩币二表里织金纻丝衣一袭级花银带一献俘官神机将军指挥使张胜等四人各赏银一百两钞四百锭彩币六表里织金纻丝衣一袭护送官及军人医者三百六十五人赏银钞彩币有差
　　○丁巳蜀王椿代王柱肃王楧庆王＜木旃＞靖王江赞仪各遣承奉祭  大行皇后颁赏交阯镇守官军及有司官吏等钞一品二品十五锭三品四品十二锭五品十锭六品七品八锭八品至杂职并办事官各六锭旗军土军各五锭吏典知印承差各二锭耆民各一锭  命金吾后卫故指挥使陈信弟让金吾右卫故指挥佥事侯哈兰歹子麟贺全子胜俱袭父职升金吾左卫副千户王贵为本卫指挥佥事  升兵科给事中冯贵为交阯布政司右参议  交阯左副将军西平侯沐晟遣百户张镇等械送贼将胡间等三人至京赏银钞彩币布绵有差  帖木者秃等处女直野人头目恍可等来朝贡赐之钞币  福建浦城县有马鞍等银坑三所岁可得银千四十余两铅四万一千五百余斤宜发民开煎从之
　　○戊午新建龙江天妃庙成遣太常寺少卿朱焯祭告时太监郑和使古里满剌加诸番国还言神多感应故有是命  赐翰林院侍读黄准等五员各彩币五表里白金二十两白米四石钞二百锭升北京道监察御史裴琏浙江道监察御史徐文瑛为河南按察司副使狭西道监察御史黄友信为佥事降广西按察司副使陆广平为交阯按察司佥事  旧港头目施进卿遣壻丘彦诚朝贡设旧港宣慰使司命进卿为宣慰使赐印诰冠带文绮纱罗
　　○庚申朝鲜国王李芳远遣陪臣李贵龄等来朝贡马赐之钞币  缅甸故土官卜剌浪次子马者速遣人朝贡初卜剌浪分其地使长子那罗塔管大甸次子马者速管小甸卜剌浪死那罗塔尽收马者速土地人民马者速往依速睹嵩土官板洋为赘壻至是欲复居小甸遣人来朝且诉其情敕谕那罗塔曰尔违父命逐弟而据其地夺其赀财致弟无所归甚乖孝友之道其即改行为善所得尔弟地土资产悉以还之兄弟相好如初则朕汝嘉不然天殃人祸悔将无及
　　○辛酉  赐文武百官楜椒有差  升云南蒙化卫指挥同知陈钦为交州右卫指挥使初钦犯法谪交阯立功赎罪黎澄之擒钦与有功故升用之
　　○丙寅  命礼部造  大行皇后祔谒  太庙祭品及谥册谥宝册宝悉以檀香为之
　　○戊辰周世子有燉新安王有熹永宁王有光汝阳王有煽辞归各赐钞币其从官赐钞有差  升金吾左卫指挥佥事李名道林子宣为本卫同知  云南孟诰土官西里帐弟刀猛甫遣头目板鲁等来朝贡方物云南麓川平缅故宣慰使思伦发子散朋贡马各赐钞及文绮纱罗
　　○己巳泰宁等卫头目乞列该等率其妻子来朝贡马命乞列该为千户余为百户镇抚赐钞币袭衣有差
　　○庚午直隶苏州府嘉定县僧会司奏县旧有僧六百余人今仅存其半请以民之愿为僧者令披剃给度牒不听  上谕礼部臣曰国家之民服田力穑养父母出租赋以供国用僧坐食于民何补国家度民为僧旧有禁令违者必罪
　　○壬申  上与侍臣论及养身之道  上曰人但能清心寡欲使气和体平疾疢自少如神仙家说服药导引亦只可少病岂有长生不死之理近世有一种疲精劳神佞佛求寿又愚之甚也
　　○癸酉  交阯总兵官新城侯张辅遣送交阯诸色工匠七千七百人至京  上念南土远来不耐寒命工部悉给锦衣  爪哇国西王都马板遣使亚列加恩等来朝贡谢罪先是爪哇国西王与东王相攻杀遂灭东王时朝廷遣使往诸番国经过东王治所官军登岸市易为西王兵所杀者七百十人西王闻之惧至是遣人谢罪  上遣使赍敕谕都马板曰尔居南海能修职贡使者往来以礼迎送朕当嘉之尔比与东王构兵而累及朝廷所遣使百七十余人皆杀此何辜也且尔与东王均受朝廷封爵乃逞贪忿擅灭之而据其地违天逆命有大于此乎方将兴师致讨而遣亚烈加恩等诣阙请罪朕以尔能悔过姑止兵不进但念百七十人者死于无辜岂可已也即输黄金六万两偿死者之命且赎尔庶几可保尔土地人民不然问罪之师终不可已安南之事可鉴矣
　　○乙亥蜀王椿第六子生赐名悦烯
　　○丙子兵部奏军官子弟比试多不中者请罪之以示儆  上曰军官须谙韬略勤练习以精武事今其子弟多骄纵未尝教习及比试畏怯如处女将来袭职何以得用姑移文戒谕之今后比试不中者悉谪戍交阯
　　○丁丑设苏州府嘉定县清浦场盐课司隶两浙盐运司置大司使一员副使一员  置交阯交州左右中前并昌江清化卫经历司经历及市桥守御千户所吏目各一员  鞑靼卜颜秃及苦木来归赐金彩币命为凉州卫百户镇抚
　　○己卯赏使西洋官军旧港擒贼有功者指挥钞一百锭彩币四表里千户钞八十锭彩币三表里百户所镇抚钞六十锭彩币二表里医士番火长钞五十锭彩币一表里校尉钞五十锭绵布三疋旗军通事军伴以下钞布有差  夜有星大如碗青白色光烛地出天船北行至云中
　　○庚辰修北镇庙  遣太监王贵通赍敕往劳占城国王占巴的赖赐王白金三百两彩绢二十表里嘉其尝出兵助征安南也  夜有星大如鸡子青白色有光出文昌西北行入北斗魁
大明太宗文皇帝实录卷七十一


太宗至孝文皇帝实录卷七十二
　　永乐五年冬十月辛巳朔以交阯所举明经士人甘润祖等十一人为谅江等府同知赐敕慰勉  上复亲制诗赐之
　　○癸未夜金星犯南斗魁第三星
　　○丙戌以  孝慈高皇后传赐各王及百官  有守卫卒自陈母病笃乞假省视  上曰何不早言曰昨告守卫官不听  上大怒曰父母病而不听归彼非父母所生耶在朕前尚尔况远外哉命兵部黜其守卫官戍边
　　○丁亥交阯总兵官新城侯张辅等奏访举交阯郡县怀才抱德明经能文博学有才聪明正直孝弟力田贤良方正练达吏事明习兵法及材武诸色之人凡九千人陆续遣送赴京  上以冬月气寒南荒之人不耐命工部遣官以绵衣靴袜即途中赐之  夜月有星大如盏青白色光烛地出西南云中入近浊
　　○戊子遣使赍敕谕老挝宣慰使刀线歹曰朕自临御以来抚绥远人无问彼此一以至诚是以九夷八蛮各供职贡尔受朝命为守土之长比年以来不修朝贡何恃而然安南黎贼父子逆天构祸神人共怒朕命将出师恭行天讨尔不能为朝廷敌忾乃与季犛潜通助之兵众奸诡如此尔罪奚逃即欲发兵问罪恐伤及无辜今特遣使谕尔能追悔前过庶图保全不然天谴人罚悔将无及  永宁宣慰司故土官阿聂妻奢苏等来朝贡马赐之钞币
　　○己丑  上谓刑部尚书吕震等曰前所奏死囚服已赦之从南北风土所宜发戍边卫近闻戍南边者多冒瘴疠死其改发北京郡县种田庶全活之已发遣者追还
　　○庚寅赐云南镇沅府土官知府子力腾及来朝贡鞑靼卜颜秃等宴于会同馆
　　○辛卯通政司言绍兴民其乡人居室违禁  上曰未可听南方僻远之处少经兵革宋元时居室往往有之何可一概罪以违禁其令巡按御史验视但是本朝禁令之后造者抵罪在禁令前所造虽违法不问
　　○壬辰升光禄寺署正宋彬为本寺少卿  遣使谕安兀良三卫官军时鞑靼罕部下哈儿答歹至兀良哈言完者秃王将卒众合别失八里之众南掠而先掠其东北诸部落兀良哈之人闻之惊惧有来朝者具言其故  上曰完者秃元遗裔名本雅失里者比指挥丑驴至撒马罕见其部属不过百人且勿别失八里远在西北安能相合其哈儿答歹之来必鬼力赤令张虚势惑我边境耳遂遣使赍敕谕福余朵颜泰宁三卫官军各安边境毋听浮言并敕东北诸边将令悉知之  敕甘肃总兵官左都督何福曰鞑靼子耳力自迤比来具言鬼力赤事今遣此人同百户旱花等赍书与鬼力赤问其不报之故因觇虏情可遣人护送出境并敕福余曰旧禁军器出境近闻有鬻与外夷者此边将失于关防之过目今须严禁约  赐书谕鞑靼可汗鬼力赤曰前遣使致书可汗本朝通好共享太平乃拘留信臣不报今再遣百户早花等审求其故祸福之机天有显道惟可汗省之
　　○甲午册谥  大行皇后前礼部期奏行祭告礼及颁册宝等官  上命淇国公丘福颁册礼部尚书赵羾颁宝是日  上躬告  天地于奉天殿册陛上宫中先设册宝案于几筵殿设香案于册宝案前  上御华盖殿文武百官于奉天殿前丹墀内分班序立引礼引颁册宝官至华盖殿拜位序班举册宝案置殿中鸿胪寺官奏颁册宝官行礼赞四拜毕赞跪传制官传制曰永乐五年十月十四日册谥  大行皇后命卿行礼引礼赞俯伏兴四拜毕序班举册宝案出至天殿丹陛上以册宝置彩舆中由中道出颁册宝官随后至右顺门外面比立内官舁彩舆由正门入至几筵以册  宝置于案退俟殿外尚仪女官诣香案前跪进曰  皇帝遣太子太师淇国公丘福礼部尚书赵羾册谥  大行皇后谨告奏毕兴赞宣册女官捧册立宣于几筵之右册文曰乾坤万化之首配匹万福之源尧女嫔虞启毋翼夏有娀基商太妊兴周盛德徽音载籍斯著皇后徐氏开国勋臣中山武宁王之女备全圣德茂著令仪静一诚庄步中珩璜之节冲和柔顺心存图史之规夙配朕躬恪尽妇道孝以事于  考妣敬以肃于宫闱勤俭律身宽裕逮下方朕遘屯之日历艰险以图回正后忧虞之时尽烦劳而佐助荷  天地之庇佑赖  考妣之福禔肃靖京畿奠安  宗社实后有以相成之也朕主典神器后正位中宫不以既安而忘危不以既尊而自足职善道以辅内治衍繁庆以益生灵万方密囿于仁思九族咸承于慈爱德由成于天性功实伟于古人岂意盛龄遽焉倾逝朕心恸悼万姓尽伤夫死生事之常而册谥者礼之大爰循懿行以定徽称特册谥曰曰仁孝皇后于乎用谥易名允协古今之通义表仪乖范聿隆海宇之尊崇灵其在兹服此光宠于乎哀哉宣册讫置册于案赞宣宝女官捧宝立宣于几筵之右宝文曰仁  孝皇后之宝宣宝讫置宝于案尚仪女官一员复诣香案前跪奏礼毕女官以册宝案置于几筵之左内官出报颁册宝官礼毕颁册宝官复命是日百日行谥册礼毕  上及皇妃皇太子妃皇孙亲王及妃公主以下及在京文武官并命妇皆致祭礼部言初议丧礼辍朝不鸣钟鼓百日百官服斩衰二十七日后素服亦百日止今已百日请御正门视朝鸣钟鼓百官易服浅色衣  上以梓宫未葬视朝仍御西角门不鸣钟鼓百官仍素服
　　○丙申高平王济烨来朝进羊马  命广洋淮安等卫造海运船九十七艘  云南镇沅等府土官头目台线呼等贡方物赐之钞币  夜月食
　　○戊戌  命户部员外郎黄通理等监闸交阯盐课时交阯总兵官言其地所产盐每岁老挝等处以金求易命仍其旧故遣迩理等三人监闸人赐钞七十锭  增设北京苑马寺清河等监顺义等二十四苑顺义常春咸和驯良四苑隶清河监永川隆骅大牧遂宁四苑隶金台泔池鹿鸣龙河长兴四苑隶涿鹿监辽阳龙山万安蕃昌四苑隶卢龙监清流广蕃龙泉松林四苑隶香山监河阳崇兴义宁永成四苑隶通川监  都指挥柴志诚等遣子因帖水儿及凉州卫土官百户众神保等进马赐钞币有差  秃都呕罕阿等处女直野人头目朵定哈秃里必缠阿剌兀者西宁瞿晏寺僧班丹藏卜来朝贡马悉赐钞币  夜月犯井宿东扇北第一星
　　○庚子升汉阳府通判曹瞳为广东按察司佥事狭西道监察御史石鲁为四川按察司佥事改山西道监察御史刘勉为广东道监察御史复徐敬福建道监察御史敬初为浙江道御史坐累谪兴州至是以荐复召用之  四川安顺州土官同知阿宇贵州贵竹长官司长官宋昌各遣人贡马赐赉有差
　　○辛丑暹罗国王昭禄群膺哆罗谛剌遣使奈婆郎直事剃等奉表贡驯象鹦鹉孔雀等物赐钞币袭衣命礼部赐王织金文绮纱罗表里先占城因遣使朝贡既还至海上飓风漂其舟至湓亨国暹罗恃强凌湓亨且索取占城使者羁留不遣事闻于朝又苏门答剌及满剌加国王并遣人诉暹罗强暴发兵夺其所受朝廷印诰国人惊骇不能安生至是赐敕谕昭禄群膺哆罗谛剌曰占城苏门答剌加与尔均受朝命比肩而立尔安得独恃强拘其朝使夺其诰印天有显道福善祸淫安南黎贼父子覆辙在前可以监矣其即还占城使者及苏门答剌满剌加所受印诰自今安分守礼  睦邻境庶几永享太平  夜月犯轩辕南第五星
　　○壬寅命胡金吾左卫指挥同知周兴子宁顾兴从叔诚俱袭其职
　　○癸卯追赠故安南国王陈氏子孙七人以叔奭□页为亚中大夫交阯等处承宣布政使司左参政沆为亚中大夫交阯布政司右参政渊济为朝列大夫交阯布政司右参议曰章元胤国＜山桂＞为朝列大夫交阯布政司右参议初诏安南陈氏子孙宗族为黎贼所害者宜加恤典赠之以官至是有司具名来闻故有是命  夜月在太微垣内犯内屏西南星
　　○乙巳  命故辽东都指挥同知丁胜子信袭父原职为金吾右卫指挥同知大兴左卫指挥使蒋旺子兴陈贵弟铭俱袭金吾右卫(将)[指]挥使金吾左卫指挥同知郑亨于忠羽林前卫指挥佥事刘贾儿叔福各袭其职  灌顶圆通善慧大国师哈剌思巴罗葛萝司遣其徒著失夹等来朝献舍利佛像及马赐白金钞币  夜有星如鸡子大青白色有光出内屏西北行入北斗柄
　　○丙午浙江等道监察御史凌昌等劾奏都督谭青镇守仪真肆为非法强娶军民女子为妾逼取知县李济货赂撤民居为店肆决濠水以取鱼役军士百六十人耕种樵采强夺僧地及抵换官马凡十余事逮问具有徵验昨蒙  圣恩宥罪然宥之无以警众  上曰姑宥之召青面谕之曰尔昔有劳高爵厚禄报之矣当谨守国法庶保长久复尔必不宥也
　　○丁未敕甘肃总兵官左都督何福曰自今忠顺王脱脱遣人馈尔礼物宜悉受之盖其为人(朴)[朴]愚无智识尔握兵边境彼所畏也礼馈见却则生猜疑不若开心抚纳庶得其情  上以山西早寒采木军夫劳勤命副都御史刘观驰传散遣还家令明年春赴工  升通政司左通政杨泰为北京刑部右侍郎  广西总兵官都督同知韩观锦衣卫指挥程远奏浔柳诸郡蛮寇悉平初都指挥同知朱广都指挥佥事方政等与观等议分兵两道而进广政将湖广等处兵攻庆远宜山新城思思河池等县观等将云南等处兵由柳州攻马平来宾迁江宾州上林罗城融县皆破之观与广会兵象州又分钞武宣东乡桂贵平永福诸县斩寇首万余级获其党黄南等万三千余人悉归所掠军民男妇百二十人皆遣还家  上览奏嘉之遣敕留观镇广西令广等仍诣交阯所卒军士各还卫所
　　○戊申升金吾右卫故指挥佥事袁敬侄让为锦衣卫指挥同知千户李实为锦衣卫指挥佥事
　　○己酉温突儿年么连等处鞑靼头目苟史得来朝贡马赐赍有差  夜有星大如盏青白色尾迹有光出卷舌西北行至游气
　　○庚戌韩王薨王讳松  太祖高皇帝第十九子母妃周氏王聪明有机辩通知古今恭谨事  上未尝有过及是薨  上为震悼辍朝三日遣官致祭谥曰宪以未就国敕有司茔葬安德门外恤典特厚云
　　太宗至孝皇帝实录卷七十二


太宗至孝文皇帝实录卷七十三
　　永乐五年十一月辛亥朔钦天监进永乐六年大统历日  上御奉天门受之颁赐诸王及文武群臣  敕交阯总兵官新城侯张辅等曰将士久劳在外今罪人既得抚安平定之后宜及时班师  升右春右庶子兼翰林院侍读湖广为翰林院学士兼左春坊大学士庶子兼翰林院侍读黄淮为右春坊大学士仍兼侍读右春坊右谕德兼翰林院侍读杨荣为右春坊右庶子翰林院侍讲兼左春坊左中允杨士奇为左春坊左谕德翰林院侍讲金幼孜为右春坊右谕德荣士奇幼孜皆仍兼侍讲翰林侍讲邹缉兼左春坊左中允修撰曾棨林环皆升侍讲修撰梁潜兼右春坊右赞善升翰林院检讨沈度庶吉士彭汝器王直余鼎玉英罗汝敬为修撰仍命吏部臣曰广等侍朕日久继今考满勿改外任  夜金星犯十二诸国秦星
　　○癸酉  皇太子请以  仁孝皇后所著劝善书颁赐臣民从之  敕交阯总兵官新城侯张辅等曰今交阯已平如有反侧必当剿灭然宜戒饬将士不可滥及无辜虽凶逆之家其幼穉男子皆不可杀但驱入内地或为民或为奴惟执兵拒敌者必杀不释敕左副将军西平侯沐晟等亦如之  河南彰德府汤阴县言河水泛溢没民田一百七十一顷有乞免今年税粮从之
　　○甲寅升山海卫镇守都指挥同知贵瓛为后军都督佥事
　　○乙卯改工部左侍郎张本为右侍郎时本奏牍内书行误左为右而本失于省阅给事中劾奏不敬请治之矣  上宥之而有是命
　　○丙辰赐如来大宝法王哈立麻彩币法器香果等物及赐大国师果栾罗葛罗监藏巴里藏卜等彩币表里有差
　　○丁巳  命浙江湖广江西改造海运船十六艘
　　○戊午沈王模长子生赐名佶焞
　　○己朱高平王济烨薨讣闻赐祭谥曰怀简敕有司茔坟葬之济烨晋恭王第二子也来朝京归次于汴婴疾薨年二十九  哈密头目把都右等来朝赐袭衣彩币  巡按河南监察御史曹琰劾奏河南按察司副使夏礼裴琏佥事温仲和黄友信畏巡历之劳耽燕安之乐凡有公务移委有司代行受耳目之寄失宪纪之职  上命都察院逮鞫之
　　○庚申西宁卫土官指挥佥事李英遣人进马赐之钞币有差
　　○辛酉阿鲁兀纳么连地鞑靼头目脱完不花等来朝贡马播州宣慰使杨昇遣弟圭贡方物赐钞币有差  广东畬蛮雷纹用等来朝初潮州卫卒谢辅言海阳县凤皇山诸处畬蛮遁入山谷中不供徭赋乞与耆老陈晚往招之于是畬长雷纹用等凡四十九户俱(欲) [愿]复业至是辅率纹用等来朝命各赐钞三十锭彩币一表里绢衣一袭赐辅晚亦如之
　　○癸亥西宁卫僧摄摄剌查等贡马及方物赐之钞币有差
　　○甲子冬至以  仁孝皇后丧免贺  朝鲜国王李芳远遣陪臣朴山言奉仪物致祭  仁孝皇后
　　○乙丑以  仁孝皇后内训赐群臣俾教于家初  后于宫中览观载籍著是书以为女范其目曰德性脩身慎言谨行勤励警戒节俭积善迁善崇圣训景贤范事父母事君事舅姑奉祭祀母仪睦亲慈幼逮下待外戚凡二十篇名曰内训书成未上至是  皇太子以进  上览之怆然命刊印以赐  书谕赵王高燧曰钦天监奏彗星见燕分尔宜谨慎出入伺察边境毋或怠忽太子少师姚广孝等进重修文献大成书凡二万二千二百一十一卷一万一千九百五本更赐名永乐大典  上亲制序以冠之其文曰昔者圣王之治天下也尽开物成务之道极裁成辅相之宜修礼乐而明教化阐理至而宣人文粤自伏羲氏始画八卦通神明之德类万物之情造书契以易结绳之治神农氏为耒耕之利以教天下黄帝尧舜氏作通其变使民不倦神而化之使民宜之垂衣裳而天下治禹叙九畴汤脩人纪之数圣人继天立极皆作者之君所谓制法兴王之道非有述于人者暨乎文武相继父作子述监于二代郁郁乎文孔子生周之末有其德而无其位承乎数圣人之后而制作已备乃赞易序书脩春秋集群圣之大成语事功则有贤于作者周衰接乎战国纵横捭阖之言兴家异道而人异论王者之迹熄矣迄秦有燔禁之祸而斯道中绝汉兴六艺之教渐传而典籍之存可考繇汉而唐繇唐而宋其制作沿袭盖有足徵然三代而后声明文物所可称述者无非曰汉唐宋而已洪维我  太祖高皇帝膺受  天命混一舆图以神圣之资广述作之奥兴造礼乐制度文为博大悠远同乎圣帝明王之道朕嗣承(洪)[鸿]基＜面力＞思缵述尚惟有大混一之时必有一统之制作所以齐政治而同风俗序百王之传总历代之典世远祀绵简编繁夥恒慨其难一至于考一事之微泛览莫周求一物之实穷力莫究譬之淘金于沙探珠于海戛戛乎其不可易得也乃命文学之臣纂集四库之书及购募天下遗籍上自古初迄于当世旁搜博采汇聚群分著为典奥以气者天地之始也有气斯有声有声斯有字故用韵以统字用字以繁事揭其纲而目必张振其始而末具举包括宇宙之广大统会古今之异同巨细粲然明备其余襍家之言亦皆得以附见盖网罗无遗以存考索使观者因韵以求字因字以考事自源徂流如射中鹄开卷而无所隐始于元年之秋而成于五年之冬总二万二千九百三十七卷名之曰永乐大典臣下请序其首盖尝论之未有圣人道在天地未有六经道在圣人六经作圣人之道著所谓道者弥纶乎天地贯通乎古今统之则为一理散之则为万事支流蔓衍其绪纷纭不(以)[有]统之则无以一之聚其散而兼总其条贯于以见斯道之大而无物不该也朕深潜圣道志在斯文盖尝讨论其旨矣然万机浩繁实资观览姑述其概以冠诸篇将以垂示无穷庶几或有禆于万一云尔赐广孝等二千一百六十九人钞有差
　　○丙寅命户部岁给赵王禄米一万石  设交阯三江清化又安新平顺化五卫及演州南靖二守御千户所  夜彗星不见  前军都督府都督佥事史勇卒勇肃县人初为燕山右护卫总旗从  上平内难以勇敢善战累升至都督佥事至是卒礼部闻命遣官赐祭仍恤其家
　　○丁卯云南北胜州土官百夫长杨克郎牙旧来朝贡马西宁卫百户许祥贡金佛像及马各赐钞币  裁省福建泉州府永春县县丞主簿  夜月犯鬼宿东北星
　　○戊辰  敕甘肃总兵官左都督何福曰尔奏欲调凤阳留守左卫指挥使苏楷赴宁夏中卫掌卫事西安后卫指挥刘弘赴甘州右卫宁夏百户葛复赴西宁卫宁夏卫副千户赵礼宁夏左屯卫百  石宽赴凉州卫领骑士复调宁夏右屯卫镇抚李真理刑悉从所言尔于将校能量才选用之果当朕心所  升杭州府通判陈广为福建按察司佥事改两淮盐运司同知祝琼为交阯布政司右参议  通州卫时  上以淮安河南漕运皆至通州特命增设左卫建仓庾以贮所漕运之粟  北京保定府博野县言往岁民饥尝贷预备仓粟而连岁水患无以偿乞折输钞为便  上命户部悉免之  右军都督佥事柴秉诚卒秉诚鞑靼人旧名伦都儿灰永乐三年率众自塔滩来归赐姓名授右军都督佥事俾居凉州至是卒遣官赐祭
　　○己巳交州右卫土官指挥同知陈封千户阮正百户宋如路等二十员来朝贡方物人赐钞八十锭纻丝衣一袭赐其从者钞有差  是日广西按察司佥事杨廉劾启广西布政司右参议吴翔往龙州受民货贿  皇太子曰参议方岳之臣不廉何以率下命都察院追鞫之
　　○庚午夜有星大如盏青白色有光出南河东南行至游气
　　○丙子敕甘肃总兵官左都督何福曰近得降虏朵儿只言北虏备挤马乾粮期冰冻时南寇东胜亦欲寇甘肃哈密尔湏坚壁清野以待若来慎毋轻出兵击之虑有诈也戒慎戒慎又敕福曰前命西宁侯宋晟选都指挥领骑士一千同卖马回回由甘肃取道出哈密之北觇虏动静晟任用非人致谋泄露卒无成功所遣都指挥刘广犹在沙漠逡巡视命可令即还毋致为虏所得时福奏边地田多请令军士下余丁屯种及请运凉州旧粮至甘肃俟下年运庄浪巩昌新粮至凉州又请甘肃盐场听商人于黄河迤南籴粮中纳悉从所言
　　○戊寅交阯土人陈纻陈光祉陈涔等六十七人来朝贡金银器及方物赐之钞币袭衣  哈剌可兰之地鞑靼头目安台等来朝贡马赐之钞币  南阳等府郏县等县生员高明等言初以楷书选之入文渊阁修永乐大典今书成愿就学国子监从之
　　○己卯问者速之地女直野人头目乃他木男吉察兀木哥秃等来朝赐赉有差
　　太宗文皇帝实录卷七十三


太宗至孝文皇帝实录卷七十四
　　永乐五年十二月庚辰朔  上视南郊牲  夜有星大如鸡子青白色有光出丈人星南行至近浊
　　○辛巳净修三藏国师耳亦赤净戒三藏国师八儿思并鞑官指挥梁顺礼等凉州卫副都纲失昝十等各遣人贡马赐钞币有差
　　○甲申朝鲜国王李芳远贡马三千疋至辽东敕保定侯孟善遣送北京苑马命户部运绢布一万五千疋往辽东酬之
　　○丙戌密卫指挥马马火者等及哈剌火州等处回回也速等来朝贡马赐之钞币
　　○己丑交阯总兵官新城侯张辅等奏请于原设七卫之外再拨官军五千六百人设交州后卫又请从镇夷谅山二卫及增设十五千户所该用官军二万二千七百有奇悉从之  赐敕报曰尔为大将凡边阃之务推人情审事势可为即为但为古名将之法也赐十忽鲁失林里河列门河恁速儿阿敏山呕罕河阮里河等处来朝女直野人头目喜程哥散儿答答及西番等处净修三藏国师所遣朝贡使臣思思南土官田仁凯等宴于会同馆
　　○庚寅汝南王有勋妃盛氏薨讣闻赐祭给明器仪仗以葬  必里赤河等处女直野人头目可鲁佟把都儿孛朵赤等来朝赐之钞币
　　○壬辰喜刺乌之地野人的升哥等来朝置喜刺乌卫命的升哥等为指挥千百户赐诰印冠带及袭衣钞币有差
　　○癸巳敕镇守大同江阴侯吴高曰尔奏沿边草盛欲焚之最当第虑旁近未知或生疑怪且巡徼军马仓卒难避屯堡房舍将有所损须预报之使备  西番蒙光长官司长官阿都从等遣其弟者千八等及金筑抚司土官上马桥等十四长官各遣使贡马赐之钞币等物
　　○甲午以  太祖高皇帝戒敕功臣铁榜及敕旨颁赐武臣复谕之曰自昔人君有天下皆赖将臣以靖祸乱功成治定则期共保富贵以贻子孙然往往不能保全而至于覆败者何哉盖人臣处高位者易至于骄纵冒刑宪者多于怙终人君代天理物赏善罚恶一出至公苟有毫发偏徇则何以服天下朕  皇考太祖高皇帝立法垂宪传子孙功臣有犯必训饬再三不悛然后寘于法虽在亲旧未尝曲贷当时天下之人咸谓  太祖英明刚断至公无私朕荷  天地祖宗之佑缵承大统卿等宣力事朕诚愿相与谨守宪度共保富贵而君臣之间事有难处盖盛满之余骄纵干法置而不问则违  祖宗成宪悉处以法则若朝廷少恩今以  太祖戒谕功臣训饬备录于前尔等遵之则福臻逆之将祸及必然之理敬之慎之  敕甘肃总兵官左都督何福曰得奏哈密指挥法都敕欲设把总官一员以理政务尔须度其可否及当委用何人朕尝敕哈密官校惟听令于忠顺王若复置把总官则是又添一王而政令不出于一令出不一则下难奉承争强竞胜乱所由生宜审熟计具可否以闻
</div>
    <div class="pagination">
<a href="明实录太宗实录_page39.html">上一页</a><span>...</span><a href="明实录太宗实录_page35.html">35</a><a href="明实录太宗实录_page36.html">36</a><a href="明实录太宗实录_page37.html">37</a><a href="明实录太宗实录_page38.html">38</a><a href="明实录太宗实录_page39.html">39</a><span class="current-page">40</span><a href="明实录太宗实录_page41.html">41</a><a href="明实录太宗实录_page42.html">42</a><a href="明实录太宗实录_page43.html">43</a><a href="明实录太宗实录_page44.html">44</a><a href="明实录太宗实录_page45.html">45</a><span>...</span><a href="明实录太宗实录_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
