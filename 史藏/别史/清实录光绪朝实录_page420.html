<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 420 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 420 页/共 1316 页</h1>
    <div class="content">○又奏、太原、榆次、徐沟祁、太谷、平遥、介休、文水、汾阳、等县。同时被水。得旨、即著饬令各该县查明被灾户口。分别轻重情形。妥为赈恤。毋任失所。摺包　　

○以通政使司副使冯光勋、为太仆寺卿。朱签　　

○河南布政使孙凤翔、因病解职。以浙江按察使刘瑞祺、为河南布政使。广东惠潮嘉道萧韶、为浙江按察使。现月　　

○丙辰。仁宗睿皇帝忌辰。上诣寿皇殿行礼。遣官祭昌陵。内

记

　　

○谕军机大臣等、户部奏、请旨催解京饷一摺。本年京饷。原拨续拨共银八百万两。截至五月底止。除划拨已解报解过半、并已解报解起程及半外。尚欠解银五百五十三万四千两。现在部库支绌。应放各款。均关紧要。所有各省关欠解京饷。亟应全数报解。以应要需。著该将军督抚监督等。各将欠解银两。赶紧陆续提前解部。统于年内埽数解齐。傥敢诿卸拖欠。即由户部照章参奏。其解不及半、及丝毫未解等处。经此次严催后。傥仍不完解。著户部随时指名严参。原单著摘钞给阅看。另片奏、上年各省应解近畿防饷及京饷。欠解尚多。查明奏参等语。所有应行议处之各该督抚藩司运司关道等。著吏部查取职名。照例分别议处。仍著直隶、广东、福建、浙江、江西、各督抚。饬司道迅将上年近畿防饷京饷。查明欠数。提前筹解。限年内埽数解清。傥仍延不筹解。即著户部指名严参。将此由五百里谕知各该将军督抚。并传谕粤海关监督知之。现月　　

○又谕、户部奏、本年筹边军饷暨划拨雷正绾月饷银两。截至五月底止。仅据福州将军将闽海关六成洋税、报解一半。其余俱解不及五成。且有丝毫未解者。开单请饬催解等语。本年筹边等饷。极关紧要。著该将军督抚监督。按照单开欠解银数。迅速提前筹款。分别报解。以资济用。如再延不清解。即著户部照案奏参。原单著钞给阅看。将此由五百里谕知各该将军督抚。并传谕粤海关监督知之。现月　　

○两江总督曾国荃奏、请截留本年应行解部银两。支发南洋防费。下部议。摺包　　

○又奏、请将提督吴隆海等、并留两江差遣补用。允之。摺包　　

○以吏部尚书锡珍、为崇文门正监督。正红旗汉军都统善庆、为副监督。现月　　

○旌表守节抚孤、福建侯官县陈彭年妻王氏、长乐县王宗禧妻章氏、在籍知县王桢妾徐氏。摺包　　

○丁巳。谕军机大臣等、电寄李鸿章、钦奉慈禧端佑康颐昭豫庄诚皇太后懿旨。醇亲王奕譞进呈李鸿章信函等件均悉。俄外部既称实无此事。韩廷已拏匪治罪。且允备文申叙、非国王政府所知。前文可作废纸等语。有此两节。此事即可不再穷究。惟朝鲜所备之文。必须明晰声叙。盖用国宝。方为确据。著李鸿章督饬妥办。至原文索还与否。可以置之不问。一面催询陈允颐到后、若何情形。即电闻请旨。电寄　　

○戊午。谕军机大臣等、户部总理各国事务衙门奏、请催解东北边防经费一摺。据称各省关本年应解东北边防经费。截至七月十五日止。除解到及报解起程外。尚欠解银一百二十五万两。请饬迅解。并补解历年积欠银两等语。此项经费。关系紧要。自应迅速筹解。以济要需。著该将军督抚监督。将欠解银两、赶紧筹解。傥再迟延。即著户部照贻误京饷例。指名严参。原单著分别摘钞。给与阅看。将此由五百里谕知福州将军、直隶、两江、闽浙、湖广、两广、四川、江苏、浙江、安徽、江西、福建、湖北、湖南、广东、河南、山东、各督抚。并传谕粤海关监督知之。现月　　

○吉林将军希元等奏、敦化县地僻民艰。前放荒地。田未开垦。价未缴齐。拟请变通升科章程。委员妥办。又奏、前放伊通河等处荒地。未能一律垦齐。请展限升科。以纾民力。并从之。朱

批

　　

○己未。护理浙江巡抚许应鑅奏、续截营勇各饷。咨部立案。报闻。摺包　　

○护理安徽巡抚张端卿奏、筹补江甯仓米。借款解放。下部知之。摺包　　

○以劣迹昭著。革浙江提督刘玉田职。摺包　　

○庚申。谕军机大臣等、有人奏、本年热河水患甚钜。亟宜认真挑穵旱河。修筑石坝一摺。据称热河西有旱河一道。每岁由道库发款挑穵。近岁积淤日甚。水不能容。必须严定章程。仿照十年成案。运沙出岸。加深挑穵。至南北岸石坝。渐就倾圮。亦应一律加培。狮子沟岁修工程、及武烈河堤。均宜随时保护等语。该处近年频有水患。河堤岁修各工。自应认真修理。以资捍御。著李鸿章、谦禧、会同拣派妥员。切实勘验。原摺著钞给阅看。将此谕令知之。现月　　

○又谕、有人奏、承德府知府嵩林。人甚卑污。性极贪墨。本年挑浚旱河。领款三千金。到工不过五百余两。并因案索贿。嗜好甚深。劣迹多端。请饬查办等语。著李鸿章按照所参各节。确切查明。据实具奏。毋稍徇隐。现月　　

○又谕、总理各国事务衙门奏、核议游智开所奏渝城打毁教堂各节。暨罗缙绅禀报滋事情形。请饬查覆各摺片。此案应试武童。不遵地方官约东。恃众滋事。辄因美国在鹅项颈等处、买地设堂。不协众心。逞强拆毁。兼及各国教堂。实属肆意妄为。此风断不可长。前经谕令刘秉璋、确切查明。迅速了结。现在该督计已到任。即著详查核办。持平断结。不得稍涉偏袒。并将为首滋事之人。严拏惩办。以儆将来。至宜昌镇总兵罗缙绅、探报各情。与游智开前奏、轻重悬殊。所称南川綦江团勇。开仗伤人。江北厅地方。被教民烧毁铺屋四百余家。究竟有无其事。并著刘秉璋、确查覆奏。将此由五百里谕令知之。洋务协修官汪昇远恭纂　　

帮总纂官程棫林恭辑监修总裁世恭阅五月十一日正总裁那月日专司藳本陆恭覆阅癸丑四月初四日　　

徐月日　　

荣月日副总裁唐月日　　

宗室宝恭阅九月初八日

　　

陈恭阅三签三月十一日　　

熙月日　　

郭恭阅十月二十一日　　

宗室麒月日蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之二百三十一　　

光绪十二年。丙戌。八月。辛酉朔。上诣乐寿堂问慈禧端佑康颐昭豫庄诚皇太后安。至庚寅皆如之。　　

○壬戌。谕军机大臣等、谦禧等奏、查明热河先后被水情形。请派员估修要工。暨仓廒堆拨坍塌朽坏。请一并估修各摺片。据称本年六月间。热河叠被水灾。致将郡街旱河南北两岸石砌堤坝冲决多处。狮子沟旱河东西两岸石坝冲失无存。房屋坍塌甚多。并有淹毙人口情事。若不修筑石坝。将来墙垣倾圮。修费更重。请饬派员估修等语。前因热河水患甚钜。谕令李鸿章、谦禧将应修各工。拣员勘办。兹据谦禧等所奏。各工紧要。自应赶筹修理。以资捍卫。仍著李鸿章、谦禧、会同拣派妥员。确切查估择要兴修。其坍塌园墙。及宫仓廒座守门堆拨。著一并查估。酌度奏办。谦禧等摺片。著钞给李鸿章阅看。将此各谕令知之。现

月

　　

○又谕、电寄曾国荃。东电已悉。安徽巡抚。即派阿克达春护理。派署藩臬各缺。均照所请行。仍著迅速驰奏。俟奏到再降谕旨。电寄　　

○山西巡抚刚毅奏、汾河溃溢。设法堵救。赈抚情形。得旨、著饬属确切查勘。妥为抚恤。以拯灾黎。一面赶紧堵截新溜。挑浚旧河务使水归故道。毋任再行漫溢。东华续录　　

○热河都统谦禧奏、旱河武烈河漫溢。灾民失所情形。得旨、著即饬属查明被冲各处。妥筹安插。分别抚恤。其坍塌房闲。应筹修之处。并著迅速详查。奏明办理。摺包　　

○以库伦办事大臣色楞额、为伊犁将军。外记　　

○以太常寺卿奕杕为通政使司通政使。外记　　

○甲子。命丁忧署广东陆路提督郑绍忠、仍留署任。以记名总兵邓安邦为广东潮州镇总兵官。　　

○赏前镶红旗满洲副都统安德副都统衔。为库伦办事大臣。明

发

　　

○乙丑。钦奉慈禧端佑康颐昭豫庄诚皇太后懿旨。礼亲王世铎等奏、恭请加上徽号。以光钜典一摺。当经召见军机大臣。谕以时事多艰。正君臣交儆之时。所请加上徽号。未便俯从。皇帝闻命后。再三吁恳。该大臣等、复以上遵成宪。下顺人心。合词陈请。自系出于至诚。惟念十余年来。垂帘听政。惟日孜孜。无非仰体祖宗缔造之艰。冀臻中外乂安之治。忧勤惕厉。不敢稍安。前允诸臣所请。俟皇帝亲政后。再行训政数年。亦唯兢兢以国事为重。昕宵默念。惟愿天心眷佑。寰海澄清。尔内外大小臣工。务当忠赤为怀。尽心劻助。俾万事咸登上理。克副深宫期望之忱。正不必以崇上隆仪。始见尊亲之义也。该王大臣等、所请加上徽号之处。著毋庸举行。现月　　

○谕军机大臣等。李秉衡电称广西边军二十四营。需饷甚钜。司局罄竭。洋款久已提完。请饬部速行指定协饷等语。著户部速议具奏。现月　　

○旌表两次割股仰药殉夫烈妇安徽休甯县东河候补同知蔡寿生妾江氏。摺包　　

</div>
    <div class="pagination">
<a href="清实录光绪朝实录_page419.html">上一页</a><span>...</span><a href="清实录光绪朝实录_page415.html">415</a><a href="清实录光绪朝实录_page416.html">416</a><a href="清实录光绪朝实录_page417.html">417</a><a href="清实录光绪朝实录_page418.html">418</a><a href="清实录光绪朝实录_page419.html">419</a><span class="current-page">420</span><a href="清实录光绪朝实录_page421.html">421</a><a href="清实录光绪朝实录_page422.html">422</a><a href="清实录光绪朝实录_page423.html">423</a><a href="清实录光绪朝实录_page424.html">424</a><a href="清实录光绪朝实录_page425.html">425</a><span>...</span><a href="清实录光绪朝实录_page421.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
