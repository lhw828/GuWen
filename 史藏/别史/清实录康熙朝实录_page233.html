<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 233 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 233 页/共 681 页</h1>
    <div class="content">
大清圣祖合天弘运文武睿哲恭俭宽裕孝敬诚信中和功德大成仁皇帝实录卷之九十八


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之九十九　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二十年。辛酉。十二月。庚辰朔。上驻跸蓟州孙家庄西　　

○免江南六合县、本年分水灾额赋十之三　　

○辛巳。上驻跸三河县夏店南　　

○绥远将军湖广总督蔡毓荣疏言、逆氛既靖、正臣束身待罪之时。请赐解职。俾臣得入觐天颜。出庐父墓。上慰留之　　

○免直隶文安县、本年分水灾额赋十之三　　

○壬午。上回宫。诣太皇太后皇太后宫、问安　　

○癸未。调正红旗蒙古副都统殷图、为满洲副都统　　

○甲申。免江西新建等十四州县卫所、本年分水灾额赋十之三　　

○谕礼部、逆贼吴三桂、背恩反叛、煽惑地方。罪恶贯盈、已服冥殛。逆孽吴世璠、败遁云南、窃据省城。今大将军贝子章泰等、遵奉成命、统兵进剿。吴世璠窘迫自刎、逆党咸服厥辜。伪官军人民等、革心来归。疆域大定。念数年以来、大兵进剿、士卒疲于荷戈、民生困于转运。今逋寇荡平、兵民得以休息。此皆仰荷天地祖宗眷祐。应行告祭礼。仍布告中外。与民更始、以昭维新之化。尔部即择吉具仪以闻　　

○赠云南殉难安邱县知县胡端、通政使司左参议。予祭葬、荫一子、入监读书　　

○丙戌。上诣太皇太后宫、问安　　

○丁亥。内阁、翰林院、进呈寰海昇平、告祭天地、太庙、社稷文。上曰、吴三桂反叛以来、劳师动众、兵民困苦已极。若以为摧枯拉朽、容易成功、则辞过其实。惟此艰难之故、全赖天地鸿庥、祖宗福庇、乃能奏绩。其以此意撰拟。朕将亲裁焉　　

○吏科掌印给事中费仰嘏等疏言、武功既定。海宇永宁。请合万国之欢心。加上太皇太后皇太后徽号、以隆孝治。上是其言、下部详察典礼以闻　　

○谕奉天将军安珠护、今云南等处、俱已底定。海宇清平。告祭天地、太庙、社稷毕。即应于陵寝行告祭礼。盛京者、祖宗开创根本重地。朕时思念不忘。今值天下晏安、意欲躬诣山陵告祭。前幸盛京时。未至永陵致奠。迄今尚歉于怀。兹若果往、当身历其处、仰瞻祖宗发祥旧址。尔可密遣副都统穆泰、暨贤能官员、将所行途程、与驻跸之处、自兴京通乌喇径路、详看绘图。于同往官员内、择通晓者一员来奏。恐踏看未周、不能详记道里山川也。因无定期、未行明示。若俟定后商酌、恐不及矣。故尔密谕　　

○以翰林院掌院学士兼礼部侍郎陈廷敬、充日讲起居注官　　

○戊子。湖广道御史何嘉祜疏言、天下荡平、皆赖皇上一人功德所致。请加上两宫徽号、以广圣孝。上皇上尊号、以彰功德。上谕大学士等曰、加上太皇太后皇太后徽号。前已有上□日。但奏称天下荡平、皆朕一人功德所致、则彷徨靡宁耳。前议撤三藩时。令议政王大臣等会议、言不可撤者甚多。言宜撤者甚少。朕决意撤回。乃吴三桂背叛。各处驿骚、兵民困苦。今蒙天地鸿庥、祖宗福庇。数年之内、幸得歼灭贼寇。若再延数年、兵损民困。则朕决意迁撤之举、何以自解耶。此奏无益　　

○谕大学士等曰、赏罚乃国家之大柄。忠逆实臣节之大防。从古帝王、敷治戡乱、未有忠不赏而逆不罚者。但其中情有轻重、故法有宽严。必功罪分明、予夺精确、始称允协。前总兵官王永清、身膺重任、甘心从贼。及大兵抵滇、围困省城。为日甚久、犹不归顺。乃与夏国相、随在奔窜。迨计无复之、始来投诚。故拏禁其子、封其家产。今文武官员、见在云南、仍不投顺者、可察出、如王永清之例、一并封拏。其应作何结案、曾经议政王等议、俟云南省城克复之后再议。今议此案时、应将从贼受职、归顺后、未经定议官员、品秩稍大者、通行察出具奏。其从贼官员、前已归顺、曾经奉上□日、从宽免罪者、不必概行察议。此内有原为大吏、靦颜从逆、又受伪职者。名节弃灭、大玷人臣之谊、若辈不合仍令居官。应俱革任。著议奏。倘其间有效力真确、功绩甚著之人。应酌量留任。仍于各名下、明白开注劳绩。见在候缺者、俱停其录用。至明□山戊示□以后、文武各官、举行大计军政。凡属从贼受职归顺者、俟督抚提镇、开造计册到日、吏兵二部应行察明罢黜。著议政王、贝勒、大臣、会议具奏　　

○议政王大臣等议奏、云南已经恢复。其湖广荆州、狭西汉中、应设兵驻防。荆州应设满洲将军一员、副都统二员。八旗、每旗各设协领一员、佐领七员、防御七员、骁骑校七员。兵丁、每佐领拨出六名发往。汉中应设汉军将军一员、副都统二员。八旗、每旗各设协领一员、参领一员、防御十员、骁骑校五员。拨出兵丁三千名发往。从之　　

○叙恢复海澄、厦门、金门、十九寨功。授昭武将军福建提督杨捷、三等阿达哈哈番。加漳浦总兵官赵得寿、福宁总兵官黄大来、漳州总兵官吴三畏、俱左都督、给一拜他喇布勒哈番。其副将以下、分别议叙　　

○己丑。大学士图海、冯溥、以病乞休。俱慰留之　　

○辛卯。上诣太皇太后皇太后宫、问安　　

○壬辰。赐朝鲜、琉球国、进贡使臣等、银币有差　　

○工部侍郎祁通额、以病乞休。允之　　

○户部议覆、贵州巡抚杨雍建疏言、贵阳等七府、汉土司钱粮。若归并附近知县管理、恐呼应不灵。请仍令该土司管理、责令知府督催。应如所请。从之　　

○癸巳。召议政王、大臣、大学士、学士、九卿、詹事、科道等官、至乾清门。命大学士勒德洪等传谕曰、顷九卿等、以大憝既除、寰宇底定。奏请上朕尊号。朕思曩者平南王尚可喜、奏请回籍时、朕与阁臣面议。图海言断不可迁移。朕以三藩俱握兵柄、恐日久滋蔓、驯致不测、故决意撤回。不图吴三桂背恩反叛、天下骚动。伪檄一传、四方响应。八年之间、兵民交困。赖上天眷祐、祖宗福庇。逆贼荡平。倘复再延数年、百姓不几疲敝耶。忆尔时惟有莫洛、米斯翰、明珠、苏拜塞克德等、言应迁移。其余并未言迁移吴三桂、必致反叛也。议事之人、至今尚多。试问当日曾有言吴三桂必反者否。及吴逆倡叛、四方扰乱。多有退而非毁、谓因迁移所致。若彼时朕诿过于人、将会议言应撤者、尽行诛戮、则彼等含冤泉壤矣。朕素不肯诿过臣下。即今部院事有错误、朕亦自任。朕自少时、以三藩势焰日炽、不可不撤。岂因吴三桂反叛、遂诿过于人耶。今乱贼虽已削平、而疮痍尚未全复。君臣之间、宜益加修省。恤兵养民。布宣德化。务以廉洁为本。共致太平。若遂以为功德。崇上尊称。滥邀恩赏。实可耻也。和硕裕亲王福全奏曰、吴逆反叛以来、臣忝列议政、常见一切调度将士、翦除逆寇、非臣等意见所能及。皆奉上谕遵行所致。实皇上功德。理应崇上尊号。和硕康亲王杰书、和硕安亲王岳乐、奏曰、臣等前在行间、凡恢复城池、剿御贼寇、尽出自皇上庙算、筹画周详。臣等凛奉敕谕遵行而已。非臣等意虑设施、克收成效。理应加上鸿称、以显功德。上复召大学士勒德洪、尚书伊桑阿、左都御史徐元文、侍郎李天馥、学士噶尔图等、谕曰、顷九卿等、以逆首既除、四方底定。奏请上朕尊号。朕自御极以来、日夜孜孜、以乂安民生为念。乃逆贼吴三桂、一倡变乱、遂至涂炭八年。当吴三桂初叛时、散布伪劄、煽惑人心。各省兵民、相率背叛。此皆德泽素未孚洽。吏治不能剔厘所致。幸赖上天眷祐、祖宗威灵、满洲兵士之力、逆渠授首、奸党悉除、地方平靖。独念数年之中、水旱频仍、灾异叠见。师旅疲于徵调、被创者未起。闾阎敝于转运、困苦者未苏。且因军兴不给、裁减官员俸禄、及各项钱粮。并增加各项银两、仍未复旧。每一轸念、甚歉于怀。若大小臣工、人人廉洁。俾生民得所、风俗淳厚、教化振兴。天下共享太平之福。虽不上尊号、令名实多。如一切政治不能修举、则上尊号何益。朕断不受此虚名也。朕自幼读书、览古人君行事。始终一辙者甚少。尝以为戒。惟恐几务或旷、鲜克有终。以故宵衣旰食、祁寒盛暑、不敢少间。偶有违和、亦勉出听断。或中夜有机宜奏报、未尝不披衣而起。朕非不知燕息自怡、盖所爱不在一身、总为天下生灵之计。政事务求当理。官职务在得人。期于家给人足、百姓乐业而已。今吏鲜洁清之效。民无康阜之休。君臣之间、全无功绩可纪。倘复上朕尊号、加尔等官秩、则徒有负愧、何尊荣之有。至于太皇太后、皇太后、加上徽号、诏赦天下、理所宜然。其上朕尊号之事、断不可行。乃朕实意、非粉饰之词也。自今以往。大小臣工、宜各洗心涤虑。砥节励行。休养苍黎。培复元气。尔等可向九卿各官、悉谕朕意。不必再行陈请　　

○以故一等精奇尼哈番唐翰辅子唐之汾、袭职。故二等阿思哈尼哈番郭丽子阿哈纳、袭职　　

○裁狭西甘肃靖边卫同知缺　　

○赠广东殉难署游击管都司佥书事白虎、署参将。予祭葬、荫一子以卫守备用　　

○乙未。调工部尚书帅颜保、为礼部尚书　　

○丁酉。上以滇逆荡平。遣官祭告天地、太庙、社稷　　

○上诣太皇太后皇太后宫、问安　　

○谕礼部、献□山戊示□太皇太后寿届七袠。洊臻景福。诸王大臣、宜行庆贺之礼。各视官爵为差。其庆贺日期、尔部选定以闻　　

○以故一等阿思哈尼哈番席卜弟准塔、袭职　　

○升左都御史萨穆哈、为工部尚书。转工部右侍郎党务礼、为左侍郎。升左副都御史苏拜、为工部右侍郎　　

○补行广西乡试。以编修乔莱、为正考官。员外郎杨佐国、为副考官　　

○戊戌。以册封皇妃、遣官告祭太庙、奉先殿　　

○遣大学士勒德洪、明珠诣慈宁宫、奏加上徽号礼仪。太皇太后谕曰、自叛逆构乱、于今八年。皇帝焦心劳思、运奇制胜。故得寇盗削平、海宇宁谧。皇帝应受尊号、以答臣民之望。予处深宫之中、不与外事。受此尊号、于心未惬。此典礼不必行。勒德洪等、奉太皇太后上□日还奏。上复遣诣慈宁宫。奏曰、历稽往代、国家凡有大庆、必归美于尊亲。太皇太后鉴臣微忱、特允奏请。臣虽无尊号。传示中外、亦有荣光。太皇太后复不允。勒德洪等还奏。上复遣诣慈宁宫。奏曰、自寇乱用兵以来、将士疲劳、生民困苦。疮痍未复、喘息未苏。虽兵戈乍戢、疆宇初平。国家纪纲、正宜整顿。地方元气、正宜培养。臣何敢宴然自处、以为太平无事、受纳尊号。惟祈太皇太后圣心欢豫。俯体群情、允行大典。臣实幸甚。天下幸甚。太皇太后曰、皇帝既惓惓恳请、至于再三。予亦不能固辞。可照礼仪行　　

○免浙江黄岩等一十二县卫、本年分水灾额赋有差　　

○以怀忠将军海潮龙、湖广左路副将李懋功、参领牛凤翔、高必盛、俱为云南总兵官　　

○太子太傅都统大学士公图海故。命大臣侍卫、往奠茶酒赐银三千两、及蟒紀、鞍马　　

○己亥。上诣太皇太后宫、问安　　

○上御太和门。王以下、文武各官、上表行庆贺礼。颁诏天下。诏曰、朕缵承丕绪。统御寰区。仰惟天地眷祐之庥。祖宗付托之重。圣祖母太皇太后慈训之殷。蚤夜孜孜、勤求化理。期于兵革寝息、海宇乂安。不意逆贼吴三桂、负国深恩、倡为变乱。阴结奸党、同恶相援。抗违诏令。窃据疆土。滇、黔、闽、浙、楚、蜀、关、陇、两粤、豫章之间、所在驿骚。肆骋痡毒。吴三桂僣称伪号、逆焰弥滋、负罪尤甚。朕恭行天讨。分命六师、剿抚并施、德威互济。或絷颈于阙下。或骈戮于师中。擒捕诛锄、以次收服。乃吴三桂既膺神殛。逆孙吴世璠、犹复鸱张。踞六诏之一隅。延残喘以拒命。朕惟贼患一日不除、则民生一日不靖。策厉将士、屡趣师期。于是虎旅协心、进逼城下。贼众计穷势蹙、通款军门。约日献城、凶渠授首。师克之日、市肆不扰、边境晏如。捷书既至。上慰郊庙社稷之灵。下抒中外臣民之愤。神人胥悦。遐迩腾欢。念自变乱以来、军民荼苦、如在水火。披坚执锐、卒□山戊示□靡宁。行赍居送、千里相望。被兵之地、既罹于锋刃。供亿之众、复困于徵输。朕悯恤民艰、不忍辄加额赋。间施权宜之令、用济征缮之需。意在除残、事非获已。而身处宫寝之内、外廑闾阎之依。中夜屡兴、旰食不暇。惄焉思治、八载于兹。今群逆削平、疆圉底定。悉翦历年之蟊贼。永消异日之隐忧。用是荡涤烦苛、维新庶政。大沛宽和之泽。冀臻熙皞之风。于戏。体覆载好生之德、秋肃必继以春温。法帝王更化之模、义正尤期于仁育。诞告天下。咸使闻知　　

○诏内恩款、凡四十五条　　

○命大学士勒德洪、持节进封贵妃佟氏、为皇贵妃。册文曰、朕惟五典慎徽、妫汭重嫔虞之化。二南正始、关雎资佐姒之贤。遐稽历代之彝章。式进宸闱之位序。咨尔贵妃佟氏。毓生名阀。协辅中闺。温惠宅心。端良著德。凛芳规于图史、夙夜维勤。表懿范于珩璜、言容有度。兹仰承太皇太后慈谕、以册宝、进封尔为皇贵妃。尔其光昭内则、用迓景福于方来。益慎妇仪、茂衍鸿庥于有永。钦哉。大学士明珠、持节册封钮祜卢氏、为贵妃。册文曰、朕惟王化始于宜家、端重宫闱之秩。坤教主乎治内、允资辅翼之贤。爰沛新恩。式循往制。咨尔钮祜卢氏。笃生勋阀。克奉芳型。秉德恭和。赋姿淑慧。佩诗书之训、声华茂著掖庭。敷纶綍之荣、宠锡用光典册。兹仰承太皇太后慈谕、以册宝、封尔为贵妃。尔其祗勤夙夜、襄壸范而弥嗣徽音。衍庆家邦、佐妇职而永膺渥眷、钦哉　　

</div>
    <div class="pagination">
<a href="清实录康熙朝实录_page232.html">上一页</a><span>...</span><a href="清实录康熙朝实录_page228.html">228</a><a href="清实录康熙朝实录_page229.html">229</a><a href="清实录康熙朝实录_page230.html">230</a><a href="清实录康熙朝实录_page231.html">231</a><a href="清实录康熙朝实录_page232.html">232</a><span class="current-page">233</span><a href="清实录康熙朝实录_page234.html">234</a><a href="清实录康熙朝实录_page235.html">235</a><a href="清实录康熙朝实录_page236.html">236</a><a href="清实录康熙朝实录_page237.html">237</a><a href="清实录康熙朝实录_page238.html">238</a><span>...</span><a href="清实录康熙朝实录_page234.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
