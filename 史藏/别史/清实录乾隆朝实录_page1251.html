<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1251 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1251 页/共 1860 页
  </h1>
  <div class="content">
   ○浙江巡抚三宝疏报、仁和县大嵩场、乾隆三十八年、垦筑滩涂田五百七亩有奇　　

○豁除浙江仁和县、被潮坍没地荡五千三百二十八亩有奇额赋　　

○乙酉。谕军机大臣等、据舒赫德奏称、接得哈萨克阿布勒比斯所呈之书。向伊等贸易。俱系按哈萨克所愿办理。并无强卖强与之事等语。哈萨克生性卑鄙。不得余润。即捏造言语。尚属事之所有。既经舒赫德严查、并无此事。甚妥。然哈萨克前来贸易有年。其性嗜利。专务居奇。若管理贸易之员。所办过当。均所不免。如哈萨克贸易马匹。多有要红布者。此必该处此项颜色布疋缺少。而管理贸易之员。往往与以别色布疋。是即强以所不欲。办理未为妥协。红色布疋。何足为贵。哈萨克既多有要者。嗣后何妨多为办运。著传谕伊勒图、此后向哈萨克贸易。不妨将红色布疋。令其多为运往。以备贸易。仍饬贸易官员。务令将伊所欲者给与。以免彼此抑勒之弊　　

○又谕、打箭炉一带。亦系绰斯甲布后路。阿桂至打箭炉。设或丰昇额军营有应照料之处。阿桂易于得信。自必即为经理。至丰昇额处应行添调兵丁。严密防范等事宜。俱经节次传谕。自当逐一妥办。惟是丰昇额军营。距今六日。尚无续奏之摺。深为廑念耳。至阿桂前奏、请派京城满洲兵三千。吉林兵四千。索伦兵三千。共一万名。今已派健锐火器营兵二千。吉林索伦兵各二千。又西安荆州驻防兵共三千。较阿桂所请之数。仅短一千。其所需绿营兵数。除黔兵外。又请调湖广兵五千。山西兵五千。云南兵二千。共一万二千。今已调湖北湖南兵四千。云南兵二千。狭甘兵二千。较阿桂所请之数。仅短四千。通计满汉兵一万七千。已不为少。如阿桂以为必须照伊所请之数。方敷办理。朕亦断不靳惜添费。现今察哈尔兵、已经豫备。如必须添足。不妨即行奏闻。再为发往。至就两金川形势而论。收复小金川。似为较易。其攻剿金川。当用何法制胜。何路进攻。究竟有无把握。已屡谕阿桂熟筹入告。著即据实筹核。迅速奏闻　　

○户部议准、贵州巡抚觉罗图思德奏称、各省知府州县。升调离任。所有经管钱粮。例由本府本道。盘查出结。其有本属州县即升本府。本府即升本道。若仍由升任之道府加结。难保无捏饰弊混。应请嗣后遴委邻封道府。清查结报。从之　　

○护狭西巡抚布政使毕沅奏、臣办长行驮骡四千。俱雇办齐全。现核定兵行起数。并抵栈日期。令各属雇骡。分起前往宝鸡。随到随行。每骡悬小木牌一。书写兵及骡夫姓名。以便沿途记认。至续派吉林兵一千。现因驮运京饷。雇骡二千五百头。约计八月内。即可运竣。俟此项骡头倒回。再挑选一千。在宝鸡、凤翔、一带。加意餧养。临期一律应付。毋庸另雇。再此项骡头。雇自民间。遵旨严饬在站文武员弁。妥为照料。不准兵役人等。稍有伤损。每起遣派强干千把一员。照管骡头。日与站员、协同收放。稽查餧饲。直送成都。令将原骡、缓程押回狭省。各回本家收养。沿途州县。不准捉拏支差。以免倒毙散失。得旨、诸凡皆妥　　

○丙戌。谕、据阿桂等奏、革职留任之甘肃提标中营参将富金保、屡次打仗出力。并于驻守古噜时。防范严密。悉力守御。歼戮贼番。且身受枪石伤。实属奋勇可嘉。可否将该员革职之处准予开复等语。富金保、著加恩准其开复　　

○又谕、据阿桂参奏、安笼镇标左营游击翁际盛、由美诺前来。开通道路。带有劈山炮一位。交守备王世英、派员管解。王世英复派定广协把总何经、带兵擡运。乃因路滑失足。将炮位滚跌下崖。寻觅毫无踪迹。该员等运送炮位。漫不经心。辗转委卸。以致遗失。非寻常疎忽可比。请将翁际盛等革职示惩等语。翁际盛、王世英、何经、均著革职　　

○谕军机大臣等、阿桂奏、饬谕各土司。以天朝新添满汉精兵数万。务在必灭金川。俾安番众之心。并可仍资其力甚属合宜。至所称新兵渐集。应分三路进取。此时先须收复小金川。自当如此筹办。看此三路中。沃克什既为正路。尤关紧要。且日隆等处现有之兵。多系溃退之余。心多怯懦。尤不可不亟为振作鼓舞。以期奋励。阿桂自应在此一路领兵。令色布腾巴勒珠尔为参赞大臣。其别斯满一路。令副将军丰昇额统兵。以海兰察为参赞。带兵进攻。至南路统兵。尚需副将军一人。如阿桂因明亮在营办事年余。于各土司已能驾驭。可胜此任。即令明亮为副将军。富德为参赞大臣。若阿桂以富德久经练习。于统兵之事相宜。即令富德为副将军。明亮为参赞大臣。带兵由河南一路。攻打美诺。惟在阿桂熟思妥酌。总期于事有益。据实奏闻请旨。其攻打美诺。似当从后山、由上压下。前已于图内贴说谕商。阿桂当临时酌量妥办。至进攻沃克什之兵。一经攻得。亦应量度彼时情形。或即进取明郭宗。与美诺一路会合。或明郭宗已经克复。即并攻底木达、布朗郭宗。亦为甚便。总在阿桂相机妥酌而行。又所称绰斯甲布一处。酌留大员攻打。并为牵缀金川之势。现今宜喜军营。仍令驻兵不动。以镇抚绰斯甲布。兼就所有粮台炮局。在彼防护。以待分路进剿金川之计。自为一举两得。今丰昇额既令往别斯满一路统兵。其宜喜军营。自当令舒常在彼驻守。昨已谕令伍岱、驰赴丰昇额军营。丰昇额往别斯满进攻时。或带伍岱。或带马彪同往。听其酌量带用。其大板昭一路。前恐僧格桑尚在小金川。自当派兵断其归路。今阿桂又闻其已回金川。若果其言可信。大板昭系通金川之路。只须于要隘派兵防御。即无虞贼人轶出滋事。设或僧格桑仍在小金川。则大板昭仍须派员带兵堵截。勿使窜逸。亦在阿桂确访行之。又五福奏、先令副将西德布等、带兵速回党坝。分驻防守。五福仍前赴梭磨一带。查察粮站。并驾驭土妇卓尔玛、及大小头人百姓。安静住牧。并令将通金川卡隘。派兵加意防范等语。所办甚好前谕赏给卓尔玛名号彩缎。令大员往彼传谕奖励。计五福到彼。正可办此事。俟此事毕后。仍回党坝驻守。实力严防。又新调黔兵一千。屡经传谕、令赴丰昇额军营备用。今据文绶奏、头起黔兵于七月十六日到省。已照阿桂所奏。陆续赴西路听用等语。计此时可抵日隆。自不应调往宜喜。致令往来仆仆。想阿桂到彼。必能妥办。若阿桂未到时。黔兵业已改赴宜喜。亦即听之。若留而未行。则令阿桂于湖南、云南、两省兵。量其先到川省者。派拨一千。速赴宜喜。其西安荆州满洲兵。亦就其先到者。彻一千往宜喜。丰昇额处、添此二千新兵。亦可敷用。候将来分路进剿金川。应拨若干赴绰斯甲布一路。阿桂至时。再行酌办。至现在收复小金川。三路进兵。每路应添派兵若干。并著阿桂妥酌派拨　　

○又谕曰、文绶奏称、西路新旧运到明郭宗等站之粮。悉已焚弃。其中有已到未收者。商人被累裹足等语。此项军粮。前经富勒浑查奏。共有四千余石。当大兵彻回时。仓皇焚弃。以致米价运价。均无著落。应于各员名下。分别著赔。业经降旨、交该督等查办。至商人等、业已运送到站。第因未经验收。致各商运价无著。令受赔垫之累。既非所以示体恤。于理亦未平允。所有各员赔还之项。自应查明原运商人。令其领给。毋许吏胥从中克扣。但恐各员未能全数赔还。拖延日久。徒使众商受虚名而无实惠。该督等、转不妨照运价酌量减半。或减去几成。俾各员迅速赔完。而商人得早到手。该督等并当明切晓谕众商。此系意外之失。无可如何。皇上不忍尔等赔垫。令于承办各员名下偿还。又恐为数过多。该员等不能一时清楚。仍令尔等久累。是以本部堂等酌量减数给还。此等优恤之意。尔等得之望外。自不得复锱铢计较。如此剀切宣谕。现在之商。自必感悦。向后商运。亦不至观望不前。并著富勒浑、文绶、妥协筹办具奏　　

○军机大臣等议覆、署四川总督湖广总督文绶奏称、吉林西安荆州驻防兵。前赴军营。需马甚多。而川省马不敷。且往来驰送。为日甚长。恐劳伤倒毙。办理不无竭蹷。已饬各属。除多雇民马应用外。再宽备人夫。倘站马不敷。将行李用夫擡送。替出狭骡。凑给兵乘骑。其官员等长马。应照川例实给。约需购马一千数百等语。查陕省骡头。本系雇向民间。抵成都后。自应以夫替骡。俾得回家收养。至带领满兵官员。若照川省旧例。按品给马。运供草料。转多繁费。自应酌量折给马价。设或所需马在途疲瘦。应行备换。川省不及购办。应将前留成都之荆州驻防兵、骑驮原马一千五百。通融备用。交与该督遵照前奉谕旨。及臣等原议酌量妥办。从之　　

○定边将军尚书阿桂、参赞大臣副都统明亮奏、臣等询问脱出之土兵等。均称贼酋兄弟。侵占底木达、布朗郭宗。即挟僧格桑同来。至一得各处。随派金川贼目。监领小金川番人。一同驻守。及窥伺当噶尔拉。亦与僧格桑同行。比至回巢之日。将金川贼众。分守各隘。仍挈僧格桑以归。且闻贼酋兄弟。此时待僧格桑。虽照常给与口食。而其左右。已尽换金川之人。是贼酋令僧格桑来至小金川故地。不过为勾煽降番之计。其实已将小金川自行占据。而视僧格桑若孤豚腐鼠。贼番于西路一带。所得银缎铅药马匹粮米物件。为数甚多。小金川全境。除僧格宗以南、尚为我兵驻守外。其余已均被占。且当噶尔拉后路。均驻多兵。如来滋扰。断难得利。因思尽力死斗。不如诡词恳求。冀万一彻兵。便可保其所有。并可永占小金川地。且以此夸压各土司。实堪痛恨。并据各土司头人等称、天朝威力。贼酋原所稔知。今已志得意满。自不肯再为速祸之事。如果诳出。既可先行诛磔逆酋。而小金川亦更易收复等语。是各土司等、志在必灭金川。以除后患。于臣等不灭金川不休之心。颇能深信。现将分路进剿机宜。豫行筹办。俟新兵续到。即可并力进攻。报闻。　　

○是月、大学士管两江总督高晋、江苏巡抚萨载奏、江省钱文搀杂。前经奏明折中定价。收买小钱。奉谕旨、令且行二年。看有弊无弊。再行详悉直陈议奏。今自三十六年端阳节起。至本年端阳节止。已届二年之期。计收小钱三百三十七万余觔。但旧存未缴、及外来商贾夹带之处。仍恐未能净尽。应请旨再宽限二年。仍按三节给价收买。报闻　　

○前任四川总督刘秉恬奏、臣前因沃克什非扼塞之区。将兵数十名、带至日耳寨南北山梁安设。又因明郭宗存贮大炮。体质坚重。彻兵时、人为难以转运。恐为贼所得。嘱建昌镇总兵英泰、设法将炮口火门打坏。挖地深埋。不露痕迹。并不敢全彻官兵。亦未销毁炮位。得旨、汝罪亦不在此。但有此奏。亦不可不查明。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百三十九



大清高宗法天隆运至诚先觉体元立极敷文奋武孝慈神圣纯皇帝实录卷之九百四十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十八年。癸巳。八月。丁亥朔。祭先师孔子。遣大学士刘统勋行礼　　

○赈恤山西归化城属黑河、萨拉齐属善岱、二处。本年水灾贫民。并蠲新旧额赋　　

○贵州巡抚觉罗图思德疏报、安南、湄潭、天柱、三县。乾隆三十七年、开垦额内额外田三十八亩有奇。山土四十一亩　　

○戊子。祭大社。大稷、遣裕亲王广禄恭代行礼　　

○上奉皇太后幸卷阿胜境、侍早晚膳。至癸巳皆如之。　　

○赐扈从王公大臣及蒙古王公台吉等食。至癸巳皆如之　　

○谕曰、阿桂著授为定西将军。将内阁所贮定西将军印。交兵部迅速由驿发往。给阿桂行用。其定边将军印。即行缴回　　

○直隶总督周元理奏、现值军兴之际。调拨军站。及应付官兵过境。差使较繁。应多养余马。餧养备用。请于司库节年地粮项下。豫行借给一季工料银九万六千二百余两。分拨各驿。豫买草豆。并酌买余马。先为餧养。仍于乾隆三十九年、分作四季扣解归款。得旨、如所请行　　

○以协办大学士户部尚书于敏中为大学士　　

○己丑。谕曰、大学士舒赫德到京之日。著管理刑部事务。大学士刘统勋、俟舒赫德到京后。即专管吏部事务　　

○谕军机大臣等、丰昇额等奏、现仍驻兵宜喜。与朕意适合。且不拘泥前旨。甚属可嘉。惟后路关系紧要。已屡谕添兵前往。并饬阿桂妥为筹办照料。今丰昇额奏、与阿桂处声势相通。得以随时酌商。则由宜喜至章谷一带。后路可以无虑。其党坝至三杂谷一带。在在与金川贼境毗连。俱系宜喜后路。不可不实力防范。业经谕令五福仍驻党坝。加意严防。其官达色所带之兵。并令丰昇额调回宜喜备用。丰昇额自当随时妥为措置。至宜喜一路。即使能得贼碉。亦只于山顶驻守。不宜深入。此时距分剿金川之期。尚需数月。既不便顿兵不动。致隳士卒锐气。又不宜不审利害。随时攻扑贼碉。为当差塞责之举。必如何方为妥善。亦著阿桂悉心筹画。通知丰昇额酌办。至目下收复小金川。自以西路为要。盖西路中又兼沃克什、别斯满两路。自非阿桂不可。昨已将应派将军、副将军、参赞、何人在何路进剿之处。询商阿桂。今阿桂即日将抵日隆。而各省所调之兵。尚未到齐。阿桂酌看情形。或可先带兵移驻资哩。仍于临进时。将各路应用兵众。派调停妥。一面通知丰昇额、驰赴别斯满。订期会剿。以便迅速集事。或丰昇额不便调来。即当另派大员。领兵前进。惟在阿桂妥酌而行。顷检阅将军印谱内。定西将军印。系顺治年间。将军爱星阿征剿逆贼李定国等、追擒至缅甸时所佩带。成功甚速。最为吉祥。因即授阿桂为定西将军。并将爱星阿曾用之清字原印。交兵部由驿遄送。阿桂即祇受行用。迅奏肤功　　

○又谕、现在收复小金川之举。西路尤为紧要。而西路又分沃克什、别斯满、两路。其中通贼径隘极多。自非阿桂带兵不可。而别斯满一路。或令丰昇额前往。或另派妥员。昨已谕令阿桂酌办。其南路情形。现据阿桂奏、真登、梅列、甲尔木、以及紧要隘口。均属我兵据守。一俟应进之时。即可前进恢复。看来南路进攻尚易。前已谕商阿桂。或将明亮为副将军。富德为参赞。或以富德为副将军。明亮为参赞。令其妥酌覆奏定夺。是南路统兵之人。亦有定局。且明亮于彼处路径已熟。阿桂尤当在西路及早调度。约计新兵到营。足敷派用。即可会期进剿。专盼捷音。又据奏、上紧整顿西路旧兵。并通筹全局。议定道路。克期迅进。似将来应进之路。阿桂胸中已有成竹。朕意今年所攻之当噶尔拉、功噶尔拉两路。贼人守拒甚坚。若再从此两路进兵。仍属无益。即宜喜军营。亦未能得力。此三路只可为牵缀贼势之用。究须另觅别路进兵。就图中形势而论。三杂谷及党坝。似较易进。不知实在如何。或此外更有胜于此路者。谅阿桂自必筹之已熟。军营一应机宜。朕惟阿桂是倚。阿桂亦更无可诿。惟当密为妥筹。迅速具奏。以副朕望　　

○以吏部尚书程景伊、协办大学士。调礼部尚书王际华、为户部尚书。兵部尚书蔡新、为礼部尚书。工部尚书嵇璜、为兵部尚书。以工部左侍郎阎循琦。为工部尚书　　

○庚寅。土尔扈特贝子沙喇扣肯、及年班扎萨克台吉伯尔哈什哈等入觐。上御卷阿胜境、召见赐食。至癸巳皆如之　　

○谕、前据博卿额奏、图勒炳阿审办薛士诏殴死伊兄薛二秃子一案。因委员审出实情。该县赴省。恳求瓦尔达。托故迁延。欲照原详咨部。显有袒庇瞻徇情弊。随传谕阎循琦、喀尔崇义、一并查审。今据阎循琦等奏。讯据瓦尔达称、府尹到我家商办此案。我曾说过罪疑惟轻。若依委员所办。岂不又多杀一个人。后图勒炳阿来省进见。我念系故交子侄留饭。讲起案情。求我照应。我原说、我并没有害你之心。你再去求府尹等语。瓦尔达、身为侍郎大员。兼管府尹事务。遇此等弟殴兄致死重案。伦纪攸关。自应确核实在情节。按律审拟。乃并不接阅供单。转以罪疑惟轻。何必多杀一人为词。是瓦尔达以徇庇之私。竟不论情法之平。妄思迁就开脱。谬托行好之名。甚至图勒炳阿违例赴省。求情照应。瓦尔达又复顾念私交。款留在署。并嘱其向府尹委员婉转恳求。其为有心袒护。更属显然。瓦尔达、著革职。其图勒炳阿、永敏、并著一并革职。交与阎循琦、喀尔崇义、将瓦尔达因何欲宽纵正犯。并伊与图勒炳阿系何交谊。有无受贿曲徇情弊。一并秉公严审定拟具奏　　

○又谕曰、富兴、著仍在乾清门行走。俟有副都统缺出。即行补授　　

○谕军机大臣等、上年奉天查赎旗地一事。经裘曰修、会同履勘后。交瓦尔达等、详加查核。今半年余。尚未见奏查办完竣。现已降旨、将瓦尔达革职。所有查办旗地案内。或尚有未完事件。著交喀尔崇义、仍会同将军弘晌、府尹博卿额、即速悉心确查妥办具奏。并将瓦尔达等曾否清查完竣缘由。一并查明奏覆。将此谕令知之。寻奏、臣等公同确查。应动帑回赎旗地、十二万六千八百二十六晌。已经钦差尚书裘曰修等履勘。奏准照户部原议办理。嗣续行首报民典旗地五百九十余晌。自瓦尔达离任后。复据各州县造报回赎地三千四百二十余晌。尚有地一万四千一百六十余晌。未据各州县造报回赎。臣等现勒限催令如期办竣。不使迟延。俟报销全完。用过银数清册。再覆加详查、报部核扣。报闻　　

○又谕、据李侍尧奏、安南国移送内地民人蔡辛瑞插牌贴示需索滋扰一案。因其假借建水县差役之语。粤省无凭查核。又文内称莱州刀宁系该国土目。今告示认作内地民人。要来索还等因。滇省现有刀姓土司。逃往江外一事。与刀宁是否同族。有无关涉。或刀维屏踪迹。亦可从此根拘。因转解云南审办等语。刀维屏脱逃之后。尚无下落。今该国既有刀姓之人。或因此究有踪影。亦未可定。至所称告示索还。是否建水县曾经给发。抑系蔡辛瑞等假捏滋事。亦应确查审究。著传谕彰宝、俟粤省解到蔡辛瑞等、即行严讯定拟。并向该国该犯等、根究刀宁实系何处之人。因何假示索还。是否即与刀维屏同族。知其踪迹之处。一并查明据实覆奏。其安南另咨解回之粤民姚国钦等一案。仍著李侍尧审拟完结。安南国原文二件。并著发回备案　　

○又谕、昨据舒赫德奏、借与渥巴锡马匹牛只。可否赏给。朕已批示令其赏给矣。今舒赫德奏称、尚未接奉此旨。故将此项马匹。暂且收存。俟渥巴锡游牧移至纳喇特时。遵旨办理等语。著传谕伊勒图、所有借给渥巴锡之马匹。即行赏与伊等。仍明白晓谕渥巴锡、此项马匹。系汝应交纳者。今大皇帝念汝迁移游牧。牲畜短少。是以加恩不令汝等赔交。汝于沿途。妥为约束属人。爱惜牲畜。勿得损伤　　

○陕西按察使刘墉奏、大兵进剿金川。陕省军台。前奉派布政使毕沅稽查。今毕沅护理抚篆。总办军需。事务较繁。臣办理秋审已竣。现在刑名事件。尚不为多。此次京兵过境。抚臣派臣在省东一带照料。臣拟即便道查验通省台站。得旨、好。自应如此　　

○以三等侍卫和隆武、为镶蓝旗蒙古副都统　　

○辛卯。谕、据图思德奏、署贵州提督拜凌阿痰症陡发等语。拜凌阿、著解任调理。所遗贵州提督员缺。仍留俟军营出力人员。再行补放。其兼署之古州镇总兵员缺。亦属紧要。著窦瑸调补。仍兼署贵州提督印务　　

○又谕、前因温福在军营。漫无调度。仓猝遇变。轻以身殉。致阵亡文武大小多至数十员。而将弁兵丁之未出者。至三千余人。同时陷没。实为从来用兵所未见。揆其失事之由。皆因温福之仓皇失算。以致折将损兵。其死乃由自取。岂可复邀五等之封。已将赏给伯爵销去。并明降谕旨。宣示中外矣。昨巴雅尔至热河。询及木果木军营致溃情形。据称、温福性褊而愎。参赞以下之言。概置不听。又不察地势之险易。不知士卒之甘苦。常令攻碉。多伤兵众。其实并未能得贼人紧要碉卡。安营之后。复距水甚远。平时既不得人心。临事又全无措置。以致于溃。然巴雅尔系厄鲁特人。其言尚未足尽信。今富兴至行在。复面加详询。据所称温福之急躁乖方。不听人言。于参赞将领等、不能虚衷商搉。大率与巴雅尔所言相合。而其不爱恤兵力。常令伐木运石。筑栅拏卡。不得休息。且派拨万余兵。分守千余卡。以极盛兵力。散处零星。均归无用。实为失策。此皆其从未奏及者。至于隔数日派兵攻碉。明知碉坚路险。难以施功。犹不肯彻退。致兵丁轻冒枪石。无故损伤。而其每次攻碉打仗。如官兵伤亡过多。即不按数奏闻。辄以查明咨部之语。含糊具奏。又分派各路将领时。温福营中。除德尔森保外。不留御前及乾清门侍卫一人。恐于朕前洩其情状。是温福竟敢意存欺妄。实出情理之外。前因温福在乌噜木齐。办事认真。亲率兵剿捕倡乱犯贼。且曾随兆惠等在军营阅历。因命其由滇入蜀。代阿尔泰统兵。伊甫至军营。即攻克巴朗拉。收复达围等处。军势大有起色。因即擢任大学士。并授为将军。伊亦颇知感奋。初不料其躁妄乖张。不恤士卒。失策偾辕。一至于此。使其身尚在。即当立正典刑。以申军纪。今已殁于王事。朕断不肯追治其罪。惟谕阿桂丰昇额等、当引以为戒。不可蹈其覆辙。并自悔前此之误任温福。又误信其言。不发满洲劲旅。悔已无及。惟有引咎自责。仍不欲以事后诿过臣下。所有应得世职。仍著该部照例给予。并将此再行通谕知之　　

○又谕、据富兴面奏称、巴雅尔自木果木军营出来时。并不告知海兰察等、径回成都。经海兰察闻知唤回。给与路引。始令前往成都等语。巴雅尔、乃乾清门侍卫。且系赏给副都统职衔。自木果木出来时。理应与参赞大臣领队大臣等、带兵行走。即使稍有受伤之处。告知海兰察等先回。有何迟滞。乃仓皇失措。径回成都。甚属狡猾不堪。巴雅尔、著革去副都统职衔。逐出乾清门。给与三等侍卫在大门上行走　　

○谕军机大臣等、尚书阎循琦奏、盛京民人薛士诏殴毙伊胞兄薛二秃子一案。瓦尔达护庇属员。并未照原供办理等语。瓦尔达系满洲侍郎。审办奉天事务。尤宜公平。今于伦常攸关命案。胆敢以属员系旧友之子。心存袒护。并不秉公办理。情尤可恶。深负朕恩。虽经革职。仍不足蔽辜。著传谕英廉、即行查抄伊家中家产、仍寄知将军弘晌、并将瓦尔达盛京之家产。亦行查抄入官。　　

○壬辰。遣官祭黑龙潭昭灵沛泽龙王之神。玉泉山惠济慈佑龙王之神　　

○谕、据阿桂参奏、宁夏镇总兵张玉琦、前令其带兵留防僧格宗后路。因贼番欲犯僧格宗。经副都统书景阿、督率满兵冲击。该镇并未出营打仗。是僧格宗之得以保护无失。实由续派之书景阿、及侍卫官员等。奋勉战守所致。该镇张玉琦、实属庸驽无能。请革职留营效力等语。张玉琦、著革职。仍留军营。自备资斧。效力赎罪　　

○癸巳。谕曰、明亮、著补授广州将军。明亮未赴任以前。广州将军印务。仍著李侍尧署理。其明亮之正蓝旗汉军副都统员缺。著富兴补授　　

○定西将军尚书阿桂奏、七月二十一日。臣抵黄泥铺。适富勒浑遵旨前来接应。并顺道查办粮务人夫。据富勒浑告知、博清额、普尔普、已带兵五百。由木坪一路。前来策应。查南路官兵。业已扼据险隘。以备整力再进。无需接济。而西路官兵。屡屡奔溃。实未可恃。臣已将续到黔兵一千。派往协守。所有此项官兵。应令仍由原道。回赴西路军营。得旨嘉奖　　

○又会同四川总督富勒浑奏、南路章谷一带。后路绵长。前曾派拨川兵三百。新兵二百。并拣派民壮四百。遣赴军营听用。今章谷等处。防范周密。其自章谷以至打箭炉。皆明正土司所属。祇须于现有兵外。酌添以资守护。惟革布什咱、及丹东二处。与贼境毗连。守御较弱。应将川省制兵二百五十。派往丹东。协同驻守。至打箭炉距金川虽远。而系军营来往咽喉。现存之兵不敷。应于拨到壮丁内派二百。留于打箭炉。与各兵一体差防。至此后应派南路新到官兵。臣阿桂遵旨酌拨。于打箭炉及东谷、刚察、茂纽、等处。暂为存驻。俾伊等就近支粮。其山下牛厂一处。近通小金川本布尔桑冈。甚为紧要。已将原派往甲金达之调到新旧兵二百五十。改拨牛厂。并力防范。报闻　　

○署四川总督湖广总督文绶奏、京兵入川。自成都至军营。原拟在桃关、雅州两处。折与马价。令其步行。第自成都至桃关。程站无多。而自灌县以西。道路即多陡仄。难以骑驶。应令即在省城折给马价。听其自便。其大小官员。亦并于省城照例分别支给骑马。并折支余马。报闻
  </div>
  <div class="pagination">
   <a href="清实录乾隆朝实录_page1250.html">
    上一页
   </a>
   <span>
    ...
   </span>
   <a href="清实录乾隆朝实录_page1246.html">
    1246
   </a>
   <a href="清实录乾隆朝实录_page1247.html">
    1247
   </a>
   <a href="清实录乾隆朝实录_page1248.html">
    1248
   </a>
   <a href="清实录乾隆朝实录_page1249.html">
    1249
   </a>
   <a href="清实录乾隆朝实录_page1250.html">
    1250
   </a>
   <span class="current-page">
    1251
   </span>
   <a href="清实录乾隆朝实录_page1252.html">
    1252
   </a>
   <a href="清实录乾隆朝实录_page1253.html">
    1253
   </a>
   <a href="清实录乾隆朝实录_page1254.html">
    1254
   </a>
   <a href="清实录乾隆朝实录_page1255.html">
    1255
   </a>
   <a href="清实录乾隆朝实录_page1256.html">
    1256
   </a>
   <span>
    ...
   </span>
   <a href="清实录乾隆朝实录_page1252.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
