<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 89 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 89 页/共 1316 页</h1>
    <div class="content">○缓徵福建闽、侯官、两县被水地方旧欠钱粮粮米。现月　　

○戊午。谕内阁。御史胡聘之奏。部院官员。请饬认真考察一摺。据称六部司员。学习期满。应由该堂官察看贤否。分别奏留。近来率皆循例出考。从不甄别一人。以致劣员滥竽其闲。至翰林院都察院各官。该堂官等于接见时。亦宜留心察看。勤加训勉等语。部员分司庶务。各有职守。翰苑为储才之地。科道系耳目之官。自应认真考核。砥砺裁成。期于培植人才。有裨治理。著各部院堂官破除情面。详加考察。务期贤否周知。劝惩悉当。用副朝廷澄叙官方至意。翰林院现值保送御史之时。并著秉公遴选。务择品端守洁。通达治体之员。不得但计资俸。循例咨送。现月　　

○又谕。前因曾国荃奏山西亢旱情形。当经降旨。准其划留京饷。分别赈恤。并谕令将被灾各属。有无应行蠲缓钱粮。查明具奏。兹据御史胡聘之奏。现闻该省州县。因钱粮可冀减免。上紧催徵。为捏报民欠侵吞入己地步。至散给粮米时。书役藉端勒索。约令加倍偿还。致灾民惧不敢领。甚有愿输钱文。求免领赈者。近闻河南、山东亦有此弊等语。地方官抚恤灾黎。理应尽心经画。以期实惠及民。若如所奏各节。殊出情理之外。著各该抚认真访查。务将玩视民瘼。及藉端舞弊之官吏等。从严惩办以儆贪污而恤民隐。现月　　

○又谕。延煦奏、请将记名税差之热河理刑司员理藩院员外郎春龄。补授乌兰哈达理事司员一摺。向例热河所属八沟等处理事司员期满。应由理藩院将记名人员请旨＜闲＞派。延煦以乌兰哈达理事司员常桐差期将满。率以春龄指名请补。有违定例。所请著不准行。现月　　

○广西巡抚涂宗瀛奏。请增灌阳县猺童学额。下部议。随手　　

○福建巡抚丁日昌赏假回籍养疴。以布政使葆亨署福建巡抚。现月　　

○己未。钦奉慈安端裕康庆昭和庄敬皇太后慈禧端佑康颐昭豫庄诚皇太后懿旨。前据礼亲王世铎等奏。遵议穆宗毅皇帝孝哲毅皇后神牌升祔供奉位次。醇亲王奕譞奏、请定久远至计。詹事府少詹事文治、鸿胪寺卿徐树铭、内阁侍读学士钟佩贤、鸿胪寺少卿文硕、国子监司业宝廷。敬陈管见各摺片。当派惇亲王奕誴等再行妥议。并谕令李鸿章议奏。昨据李鸿章奏、因时立制。以增修龛座为宜。本日据惇亲王奕誴等奏。请仍照前议办理等语。列圣庙享。中殿龛位。已与九楹之数相符。该亲王等奏请敬将东西各四楹。仿照道光元年增修奉先殿后殿龛座成案。修理改饰。即著照所议行。所有应行事宜。著该衙门敬谨办理。至醇亲王奕譞前奏。庙楹规制有限。国家统绪无穷。请定久远至计。自今以往。不援百世不祧之例各等语。著将原摺片二件存军机处。并将此次谕旨。该亲王摺片。另录一分。存毓庆宫。现月　　

○谕内阁。景寿等奏、匪徒聚众滋扰。扎伤兵丁。请旨严拏一摺。本月初二日。南苑民人何龙儿。聚夥三十余人。持械突至镇国寺门座前喧嚷。经该章京等带领马甲拦阻。何龙儿胆敢率众将马甲连英玉山扎伤。实属不法已极。著步军统领衙门。将何龙儿等按名严拏。务获究办。并著顺天府会同步军统领衙门。严饬外围营汛兵丁。嗣后务当认真稽查。随时防范。傥敢任意旷误。即著严行惩办。现月　　

○又谕。曾国荃奏、晋省灾区太广。请仿照天津成案。劝办捐赈一摺。著户部归入温忠翰摺。一件议奏。现月　　

○谕军机大臣等。刘长佑等奏。腾越边境。匪徒滋扰。剿办情形一摺。练目许双贵句结野夷。在陇川土司所属崩竜山一带。筑垒盘踞。肆行侵掠。经署腾越镇总兵谢景春督兵剿捕。攻破贼垒。及附近逆寨二十余处。歼擒匪党甚众。现在陇川野夷。业已相率投诚。即著该督等饬令留防练丁。妥为弹压。认真防守。匪首许双贵尚无下落。仍著严密查拏务获惩治毋任漏网。沿边关隘。应如何布置巡防之处。并著督饬该地方文武力图整顿。以杜后患。将此由四百里各谕令知之。现月　　

○云贵总督刘长佑奏。沥陈苦衷。请准开缺。得旨。该督所奏。有含意未申之处。所称万不得已苦衷。即著据实密奏。随手　　

○又奏。提督杨玉科。请改归湖南善化籍。允之。随手　　

○以亏短银两革山西已故通判塔思哈职并籍产备抵。现月　　

○庚申。谕内阁。瑞联、奎昌奏、张家口被水。兵房土坝被冲。筹款赈恤一摺。前因张家口驻防旗营官房。暨护营土坝。被水冲塌。当允该都统等所请。谕令直隶总督委员勘修。兹复据瑞联等奏称、该处兵房堤坝。正在勘估筹修闲。本年六月二十七日。大雨如注。山水涨发。堤坝复行冲决。坍塌营房二百余闲。闲有淹毙人口。并称左翼营房。地热低洼。苦仅修补旧坝。仍难捍御。请饬直隶总督委员会同地方官相度高敞地方。移建四旗营房。并修理堤坝等语。该兵丁荡析离居殊堪悯恻。著瑞联等即将被灾兵丁。分别妥为抚恤。毋任一夫失所。其应修兵房及护营堤坝。即著李鸿章迅饬委员。会同地方官酌度情形。查看估修。现月　　

○两江总督沈葆桢等奏。甯属阜甯县黄河两岸。涸出滩地升科。下部知之。随手　　

○壬戌。孝静成皇后忌辰。上诣建福宫圣容前行礼。遣官祭慕东陵。癸亥孝懿仁皇后忌辰。遣官祭景陵。　　

○谕内阁、绵宜奏、职官漏未税契。既认追罚请免议处等语海全等著免其议处。现月　　

○乙丑。慈安端裕康庆昭和庄敬皇太后万寿圣节。遣官祭太庙后殿奉先殿。外记注　　

○上率王以下文武大臣诣慈寍门行庆贺礼众官于午门外行礼内记注　　

○乌里雅苏台将军额勒和布因病解职以成都副都统恒训为乌里雅苏台将军现月明发　　

○丙寅。调兴京副都统色楞额为成都副都统。以凤凰城城守尉同吉为兴京副都统。　　

○丁卯。乌里雅苏台将军额勒和布奏。酌撤吉江官兵。报闻。随手　　

○戊辰。中元节。上诣奉先殿寿皇殿行礼内记注　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭穆宗毅皇帝孝哲毅皇后暂安寝殿。　　

○遣官祭端慧皇太后园寝。　　

○谕内阁。沈葆桢奏。访查淮北盐纲弊端。并自请议处等语。盐纲关系紧要。全在办理得人。始能日有起色。兹据奏称、本年接办淮北癸酉纲分。未能提早趱办。销数日疲。虽由上年岁歉暨私贩占引所致。而官中之私。弊端不一。相率因循。亟应实力整顿。即著该督督饬司场各员。埽除积弊。务将本届纲分。提前趱办。傥竟不知振作。即行据实参办。以肃鹾政。沈葆桢自请议处之处。著毋庸议。现月　　

○又谕。左宗棠奏。山西藩司任意取巧。紊乱饷章。请饬部议处一摺。山西每月应协西征饷银。自应遵照向章。尽力筹解。据左宗棠奏。山西藩司林寿图到任后。蒙混具详。将解西征饷银。按照同治六年每月二万两。核算置同治八年。户部核定每月五万两。成案于不顾指实饷为虚数巧避不及八成处分。实属紊乱饷章。请饬部详查成案将林寿图议处等语。著户部查明山西应解西征月饷历届成案。据实具奏。现月　　

○陕甘总督左宗棠奏。遵旨派员赴玛纳斯等处确查中外交涉。下部知之。随手　　

○直隶总督李鸿章等奏。台湾凤山铭军昭忠祠告成。请列入祀典。允之。　　

○减免江甯府属上元、江甯、句容、六合、江甯、五县被虫被旱地方额徵漕粮等米十分之三。现月　　

○协修官黎湛枝恭纂　　

总纂官熊方燧恭辑监修总裁世恭阅三月十五日正总裁那恭阅四月初六日专司藳本陆恭覆阅壬子五月初六日　　

徐恭阅六签六月初二日　　

荣恭阅闰六月初十日副总裁唐恭阅一签七月初十日　　

宗室宝恭阅九月二十八日

　　

郭恭阅一签四月十五日　　

熙月日初校修改下卷伍拾叁签彭聚星恭校陈恭阅三月二十二日覆校修改下卷拾壹签张祖廉详校宗室麒月日总校修改下卷肆拾壹签商衍鎏总校蒙古总裁恩月日




大清德宗同天崇运大中至正经文纬武仁孝睿智端俭宽勤景皇帝实录卷之五十四　　

光绪三年。丁丑。七月。己巳。谕内阁。御史刘恩溥奏。请饬将捕蝗不力之牧令参处等语。今年天气亢旱。直隶等省。闲有飞蝗为害。该地方官傥能于蝻孽初萌之时。立即扑捕。何至蔓延为患。著各该督抚府尹严饬各属实力掩捕。如有扑拏不力之员。即行照例参处。毋稍疏纵。现月　　

○又谕。李庆翱奏。本年亢旱情形。请截留京饷漕折银两。以备赈需一摺。据称本年春夏。河南省雨少晴多。开封等处。被旱尤甚。失业穷黎。亟须赈济。备荒积谷及义社各仓。业经放罄。拟委员分赴邻境。采买粮石。而款项支绌。请截留未解京饷银十万两。及光绪元年漕折尾欠银四万七千九百余两。以资应用等语。京饷漕折。关系紧要。原不能轻议截留。惟该省筹办赈粮。需款孔亟。朝廷轸念灾黎。不能不先其所急。著准其暂行照数截留。饬属采办粮石。以备散放。至此次暂留京饷及漕折银两。仍当随时筹解。以清款目。该部知道。现月　　

○谕军机大臣等。御史刘恩溥奏称。近闻直隶武强县有砍刀会土匪。百十成群。约有千余名之多。在景州阜城武邑枣强衡水饶阳一带。肆行抢劫。顺天所属之霸州、通州、固安等处。亦均有明火拒捕及路劫之案。地方官规避处分。有逼令事主改盗为窃情事。请饬速捕等语。若如所奏。亟应密速摉捕。以靖奸宄。著李鸿章、万青藜、张澐卿。密派员弁兵勇。速行掩捕。毋任蔓延。致滋后患。将此各谕令知之。现月　　

○掌浙江道监察御史刘恩溥奏。编纂实录。关涉洋务各条。请饬慎密办理得旨。著该总裁等督饬在事人员。妥慎筹办。毋稍疏忽。现月　　

○河南巡抚李庆翱奏。豫省米谷厘金。请仍免抽收。从之。随手摺包　　

○翁同和赏假回籍修墓。以刑部右侍郎钱宝廉兼署户部右侍郎。现月　　

○庚午。文宗显皇帝忌辰。上诣奉先殿寿皇殿行礼。遣官祭定陵。外记

注　　

○直隶总督李鸿章奏。委员试办张家口外诸山铅矿。报闻。随手　　
</div>
    <div class="pagination">
<a href="清实录光绪朝实录_page88.html">上一页</a><span>...</span><a href="清实录光绪朝实录_page84.html">84</a><a href="清实录光绪朝实录_page85.html">85</a><a href="清实录光绪朝实录_page86.html">86</a><a href="清实录光绪朝实录_page87.html">87</a><a href="清实录光绪朝实录_page88.html">88</a><span class="current-page">89</span><a href="清实录光绪朝实录_page90.html">90</a><a href="清实录光绪朝实录_page91.html">91</a><a href="清实录光绪朝实录_page92.html">92</a><a href="清实录光绪朝实录_page93.html">93</a><a href="清实录光绪朝实录_page94.html">94</a><span>...</span><a href="清实录光绪朝实录_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
