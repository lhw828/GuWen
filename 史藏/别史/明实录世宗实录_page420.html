<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 420 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 420 页/共 518 页</h1>
    <div class="content">　　○己巳  上谕礼部朕恭报神禧预祈来稔凡为民天也非他祠比如例禁屠停刑五日分遣大臣告六宫庙
　　○免百官重阳宴
　　○宁夏地震有声
　　○升陕西布政使司右参政马汝彰为山东按察使河南按察司佥事刘澍为湖广布政使司右参议
　　○诏发太仓银一万七千两于延绥镇为增设营堡之费
　　○丙午以灾伤免南京锦衣等四十二卫并凤阳等卫所屯粮有差
　　○以灾伤免顺天永平二府所属州县卫所税粮并各官子粒勋戚寺观庄田草场租银俱减免有差仍令遍示军民俾沾实惠
　　○以起用贵州总兵官沈希仪托病规避诏禠其都督职衔勒令赴部听用
　　○丁未命吏部尚书许赞兼文渊阁大学士礼部尚书张璧兼东阁大学士俱内阁办事余官如旧赞等＜锍-釒＞辞各优诏褒答不允
　　○提督两广军务兼理巡抚兵部尚书兼都察院右副都御史潘鉴卒鉴直隶婺源人弘治乙丑进士授南京大理寺评事累升四川左布政使都察院右副都御史巡抚四川计擒关南巨盗马兴等又平西番深沟诸蛮寨升工部右侍郎兼右佥都御史督采大木还理部事以疾乞休允之会营建  九庙命以原职兼右副都御史仍督采木升右都御史工部尚书以病免再起兵部尚书兼右副都御史提督两广军务兼理巡抚舆疾启行中途以病剧乞归卒赐祭葬如例谥襄敏鉴有节操精勤职业士论许之
　　○戊申升吏部文选司署郎中许榖为南京太仆寺少卿
　　○己酉周府堵阳王同鉣薨赐祭葬如例
　　○壬子以冰雹免陕西洮岷清水西和陇西等府卫州县税粮有差
　　○发银五十万两于宣大山西诏守臣及今秋成预备明年刍饷
　　○时湖广旱甚户部请留云南借用支剩银本省赃罚缺官柴薪吏农事例京库粮银南京户口银共九万七千八百余两与预备仓谷太和山香银相兼备赈不足则量准兑军粮米十万石拟照改兑支运事例折银诏从之
　　○以凤阳淮安扬州庐州并徐州灾伤重大命正兑米俱准折色
　　○户部言南京各卫武职官八月俸粮例当折布今米价贵甚乞许暂支本色俟豊年仍添一月以补前数报可
　　○乙卯行大享礼于  玄极宝殿先期视牲命京山侯崔元代告  景神殿请  睿宗配  帝及是日行礼俱命成国公朱希忠代
　　○丙辰改兵部尚书兼都察院右都御史掌院事熊浃为吏部尚书命礼部尚书兼翰林院学士掌詹事府事费采回部管事
　　○鲁府阳信王健杫薨赐祭葬如例
　　○丁巳南京兵科给事中万虞恺＜锍-釒＞陈江防事宜一正体统提督操江侯伯都御史俱系大臣领敕专任提督正与京营提督大臣事体相当在京坐营乃提督属官耳南京守备操江均之为提督况南京守备职司机务其于江操不过临时阅视虽系提督尤非专职今乃以提督操江大臣比之坐营等官遂致近来每遇阅操都御史则先期出巡回避其守备参赞操江武臣勉强了事序坐行事具有成规宜查复旧例一兼节制谓南京京卫俱属南京兵部而沿江一带军卫则属操江所以专统属重江防也今新江近在城外则属操江而浦子口远在江北反属兵部操江节制但行于新江营而不行于浦口营形势相依事权不属宜令浦子口亦属操江庶臂指相依缓急有济一专信地江防相沿数千里其形势上则安庆下则镇江尤为要害镇江以下即为海洋盐徒窃发近总兵汤庆奉旨革任宜令操江都御史当于镇江久驻安庆次之一谨墩台江洋上下九江至苏州盗贼出没无常故十里设一烟墩每墩设军快数人近因无事废弛宜修复以便传报兵部议谓正体统兼节制二事宜行南京多官会议庶经久可行其镇江厄塞要区仍应推用总兵至于修复烟墩拨军守望诚为要务得报如议
　　○录辽阳开元等城堡斩虏死事官军宋奎等一千二百五人宁夏芦沟子获虏死事官军韩钦等一百四十八人各升赏有差
　　○命署都督同知张经充总兵提督江淮等处巡捕
　　○戊午敕少保兼太子太傅礼部尚书武英殿大学士严嵩进兼吏部尚书谨身殿大学士嵩＜锍-釒＞辞  上曰朕以卿首臣效力辅赞兹因序列而进非私卿其钦承之所辞弗允
　　○兵部以武科试士请定制额诏取四十人
　　○己未以旱灾免湖广永顺宣慰等司酉阳宣抚等司秋粮有差
　　○致仕刑部尚书钱如京卒赐祭葬如例赠太子少保
　　○庚申荣府惠安王厚煦薨赐祭葬如例
　　○巡抚湖广都御史车纯以旱灾乞留工部  庙建银两赈济工部议覆  庙工方殷若从所请未免加派惟宜以原借南京户礼二部料价余银支用待豊岁补完报可
　　○辛酉赐昌化伯邵林夫人杨氏坟护敕碑文仍赐谕祭及护坟地
　　○壬戌霜降节遣英国公张溶西宁侯宋良臣驸马谢诏分祭  七陵长宁伯周大经祭  恭仁康定景皇帝陵寝及  哀冲太子坟安仁伯王桓祭  孝洁皇后陵寝
　　世宗肃皇帝实录卷之二百九十


明世宗肃皇帝实录卷之二百九十一
　　嘉靖二十三年十月丙寅朔钦天监进明年大统历颁赐群臣
　　○丁卯  孝洁皇后忌辰  奉先殿行祭礼遣玉田伯蒋荣祭  陵寝
　　○戊辰升总督漕运都察院右都御史周用为左都御史掌院事
　　○以灾伤免河南开封卫辉怀庆彰德汝宁南阳府所属州县并各卫所秋粮有差
　　○发银五万两于紫荆浮图倒马关诸处预备积贮
　　○发银十万两于大同镇巡抚大同都御史詹荣奏本镇年例银仅八十万而岁用银一百二十五万有奇且额数之内所欠者尚三之一而召募新军一万六千有奇俱应给食乞议发帑银四十万两备来岁缓急并添给年例引盐以补新军之饷户部议量发数万以济急用仍行查盘科道官查核新募军士应否加添额粮以闻诏发太食银十万两给之差官查盘如拟
　　○诏发怀仁王府奉国将军聪浇高墙禁住以凶恣不法故也
　　○己巳命礼部左侍郎孙承恩等施药于朝天等三宫
　　○工部尚书甘为霖以造  宗庙祭器缺料乞开原议纳监及承差事例接济事完即止报可
　　○庚午授故少保大学士方献夫侄□□正为中书舍人
　　○命偏头关守备榆林卫署都指挥佥事袁洁充参将分守山西潞安等处
　　○追论原任宣府参将署都指挥佥事贾英山西都指挥佥事李玺操守青边堡指挥佥事何图虏入守备不设罪英坐斩玺图永远戍边
　　○辛未  皇太子千秋令节免百官称贺赐宴于午门
　　○朝鲜国王李怿遣陪臣李霖等入贺宴赉如例
　　○壬申虏自把儿整河将入寇宣府报至  上命总督翟鹏等整兵待战各边镇巡诸臣一体严加防守
　　○癸酉录狭西延绥清平等堡斩获功升赏官军王燿等五十六人有差
　　○养病庄浪都督同知鲁经言其子指挥同知瞻病故次子及孙皆幼未能钤束土人请得自行管束以待男孙长成袭职继管  上许之仍命经候旨调用
　　○甲戌升户部左侍郎王暐为都察院右都御史总督漕运兼巡抚凤阳
　　○升广西副总兵王良辅为署都督佥事充总兵镇守贵州以琼州分守右参将程鉴充副总兵代之
　　○虏寇膳房堡总兵郤永御之不能入遂于万全右卫拆墙拥入  上以本镇防御不严切责总督翟鹏等仍令东西厅参将罗文豸等整搠士马候报出征
　　○工科给事中李纶查盘节慎库钱粮出入不明劾工部尚书甘为霖等得旨为霖姑贳勿问夺郎中周如底俸一月主事李泂二月下库官谢思成等于理
　　○乙亥户部右侍郎汪玄锡三年考满荫侄义卿为国子生
　　○虏至顺圣川诏参将茂镇督兵守紫荆关浮图峪余勋守居庸白羊各关口切责翟鹏令与王仪戴罪杀贼事宁奏处
　　○丁丑立冬时祫享  祖宗列圣于  景神殿命成国公朱希忠代英国公张溶驸马都尉崔元邬景和谢诏安平侯方锐遂安伯陈鏸大学士严嵩许赞捧  主
　　○戊寅虏至蔚州洗机利台巡抚王仪报称前贼并不散抢分守参将张润谓抢至西沙洼兵部所遣侦探人又报贼攻堡杀人  上怒诸臣奏报不同诏总督及各抚镇官督兵分布截杀逗遛失律者械治之
　　○庚辰诏夺戈阳王拱樻禄米二月革其府增设审理奉祀教授典仪各一员引礼舍人二员初拱樻以摄府事请增置府僚已允其请为设审理等官至是复请以审理兼辅导  上怒其渎奏无已下部议因言拱樻恣意陈乞渐不可长且郡王府止教授典膳各一员前所增设官员俱削去先年该部司掌印官明知违制敢与题覆及科道官不行紏举俱当治罪姑宥之
　　○升户部右侍郎汪玄锡为本部左侍郎改南京兵部右侍郎闵楷为户部右侍郎
　　○  上谕兵部曰今日狄情可疑此非其时也是有数端或以昨核吉囊丑子之真伪或窥伺朝廷祷祀有内民勾或防兵怠早纵彼得入或有不轨之徒故诱胡邪作孽罔尔等职任邦戎当为国尽赤设谋运策选将练兵防奸究孽即区画举行勿同勿比兵部议虏无远志山西抚镇曾铣等据三关遏其西河南巡抚雒昂部军民备其南保定抚镇郑重等扼各关制其东王仪等部诸路击其北而翟鹏居中调度若南窥龙泉井陉或东犯紫荆白羊则各镇分布关隘严加把截宣大三关合兵跟袭前后夹攻万一越关深入则畿辅当清野戒严仍须敕各团营厉兵待遣  上命如议行
　　○发太仆寺常盈库马价银二万两给甘肃买马
　　○辛巳裁革湖广汉阳府同知抚民通判及蔡店驿驿丞各一员从抚按官议也
　　○提督操江都御史杨行中奏请令沿江府州县佐贰巡捕官悉听操江衙门委督不许别差误江防重事部覆从之
　　○发粟二万石于居庸关以虏犯顺圣川怀来等处故也
　　○虏军浮图峪副总兵周彻遇之以兵少不能战夜虏分其半架梁度本峪入李家岭卤去百户袁锦散掠王安镇复由小路抵完县城北西野峪上家台烟薰崖思家庄黄土岭等处巡抚保定都御史郑重告急请发兵应援  上命兵部亟选将赴之及防守畿内事宜悉议以闻兵部议遣东西官厅参将罗文豸刘振赴关听征趣戴廉等紏兵策应  上命文豸等即即日赴关策应因让部臣摭拾陈语塞责全未见切实谋略其亟定议来闻许国部下士马前议待报起行今何未见奏及具以实对
　　○命大学士严嵩督祝  太庙工程
　　○壬午  上谕礼部曰  皇考躬集医方选要一书实仰体  天地生德寿众至仁之心岁久传布未广即重录梓行两京各省以宣济民之化复以  献皇帝御制外科经验方一并重录刊布
　　○是时虏报沓至京师戒严兵部尚书毛伯温成国公朱希忠给事中戴梦桂张元冲御史杨本深胡汝辅及山西巡抚曾铣等先后各议防守事宜伯温议上八事一京营并蓟州延绥辽东及山东河南调至兵马须属文武大臣总督一令总兵官部署将令统领营军于郊外结垒防御仍遣九卿大臣分守九门一郊外挑壕壕边堆土土上用鹿角柞壕外设品字窖四郊尽用此法如鹿鹿角柞不足以战车俱有胆勇筹略可委军中赞画一有能擒斩虏酋及勾引为虏间者俱破格升赏一京营坐营及参将千总等官得自选兵听征一诸人有智勇肯戮力报效出奇破敌者概加升赏一通州仓及马尸草场粮刍当令户部议处希忠陈四事一预定团营三大营坐营官各一人拨军守九门委坐营官统巡捕军二千往戍通州拨官军备御芦沟弘仁等桥清河郑村坝等处一掣庙建赴工官军备下营摆门之用一抡选军六千令练习火器一免罪逃亡官军令得自首赴营收操梦桂陈五事一取归运军同各军守门属提督分拨科道查点一令居民画守京城四关一系狱将领如张达李蓁才有可用者当释之使立功自效一遏虏之计莫先清野完县一路野多露积即督令输入城不及输者焚之勿以资寇一请下明诏声罪致讨元冲请发两厅及各营士马戍四关厢分为四正四隅建立营垒深掘壕堑或三千五千为营彼此防御仍令大臣提督本深请亟发精兵疾援二关一军由倒马关间道直趋保定一军由居庸关直趋芦沟桥再发京营军六千一住涿州一趋保定使不得南下汝辅请发营军分布紫荆关仍檄翟鹏调宣大兵截虏归路铣言虏情巨测非犯紫荆必覆平朔鴈门宁武为平朔要冲偏关老营为虏穴近地今东侵者势甚猖獗不能保其不西乞命宣大二镇与三关力守俾虏不能越关梦桂复请趣翟鹏部宣府二枝兵马赴京保卫却永部大同兵马由紫荆关取道出城之南以遏其南下周尚文领三关兵马由倒马自西而东以冲贼之右王继祖领蓟州兵马自东而西以冲贼之左＜锍-釒＞入  上命起用张达李蓁庙工已停止诏不必下仍令兵部檄二镇士马急赴畿辅随贼向往分布截杀其焚毁露积即遣人往视缓急施行余悉如议
　　○癸未  诚孝昭皇后忌辰  永孝殿行祭礼遣定国公徐延德祭  献陵
　　○○改中书舍人李鐄为尚宝司司亟以李鏸为中书舍人鐄鏸俱故大学士李时孙也
　　○官军与虏遇于广昌土王沟斩虏十六级是晚虏列营自土王沟抵广昌川长四十余里
　　○兵部议覆御史徐南金所条军政事宜一广存恤谓各处勾到新军困苦无聊往往逃窜弃役当敕所司加意拊循不得朘索且佥轻差给之田产待其安土乐生然后补实班伍使事远役一慎考选谓各该掌印领班指挥考选非人则统驭无方以致军士逃窜宜谕抚按严加考选其官军赴班时则选千户一人至京往返挂号以验到一振法令谓士伍流亡京操久废当敕所司选精壮殷实者以充编立队伍总长以次隶于领班千百户都司等官使上下相维大小有制一严禁例谓近因工作役使班军多被把总管队人员追收工价任意徵派以累穷军当尽行禁革一甲宪令言都司官系总帅卫所之职宜责其督率卫所官舍讲读  太祖高皇帝大诰武臣诸篇及  累朝明例使通晓其义又以时操练闲习弓马且休息爱养以不失旗卒之心仍听巡按御史严加劾课具奏黜陟＜锍-釒＞入得旨允行
　　○甲申升马峪分守右参将赵卿为署都督佥事部兵往紫荆关御虏
　　○巡按直隶御史杨本深劾奏宣大总督翟鹏始不能督王仪郤永御虏以致深入及虏攻关与周彻孤军对垒又不能厉兵退敌顾住劄浑源州逗遛观望以致虏得越插箭岭荼毒唐县地方是今日之事鹏为罪首而仪永次之  上切责鹏令与周尚文王仪郤永俱戴罪自劾
　　○乙酉命养病都督佥事九聚驻劄通州等处都指挥使何卿驻劄芦沟弘仁等桥各率兵御虏
　　○兵科都给事中戴梦桂等言巡抚蓟州都御史朱方轻躁建议掣兵太早藉口惜费使虏得乘间入犯王仪郤永一闻其议遂即散兵贼一入寇召兵不暇总督翟鹏漫无可否罪亦难辞俱宜重惩  上曰翟鹏手握兵权鹏若不下令王仪郤永安敢掣兵朱方建议使既去之贼非时勾入以必抢京师为辞二臣实为罪首鹏方俱命锦衣卫械系来京讯治仪永姑停俸戴罪杀贼总督以兵部左侍郎张汉兼右佥都御史代之方任急补不许党欺于是御史舒汀等言顷者虏寇深入固始于朱方建议掣兵太早然本兵尚书毛伯温该司郎中韩勖漫无参酌听其妄言朦胧题覆则其责有不容辞者况朱方止议掣蓟州客兵而并将宣大等镇客兵一体掣散则本兵之罪也罪坐所由失事惟均  上是其言诏伯温受任本兵掣兵之议漫无可否贼入又不能用心画策甚负朕托令禠职为民不许再用勖令锦衣卫逮至午门前杖八十发戍边卫仍令吏部会推忠实者代伯温
　　○丙戌以大田□获赐督农户部尚书陈经及署郎中侯汝谅银币羊酒有差
　　○丁亥蜀府内江王宾氵□正薨赐祭葬如例
　　○革松潘分守副总兵李爵任下巡按御史勘其赃罪起先任总兵何卿代之以巡抚都御史丘养浩论劾故也
　　○辽东苑马寺卿张鏊＜锍-釒＞陈马政一复官职以便责成谓本寺设官甚备近革少卿寺丞监副三员每遇更代令指挥署篆常废事侵官矧监苑丁口已倍于昔而新开草场离监甚远请复寺丞专注永宁监复监副专驻平莫矶等堡而尤选举人为之一严防守以杜奸币先年勘过原额草场载在碑石给与由帖后来各卫豪强仍前霸夺今开垦石□旋城等处当视屯田例申明禁约若卫所容令兼并者听抚按参问一禁派扰以苏民困谓苑民迁移各堡就草牧饲当遵近例令其永远安插不得驱逐然止监苑银力二差一切赋役各卫所边堡不得借派一练军余以备保障谓各苑监切近边境永宁监旧额牧军大半疲弱不堪捍御请视内地每岁均徭佥民壮四十人官给戎器与其在苑军余每百中取十编设队伍时常演习以备缓急兵部覆其言皆可采得旨如议行
　　○己丑升大理寺右少卿郭宗皋为都察院右佥都御史整饬蓟州边备兼巡抚顺天
　　○命刑部左侍郎屠侨同都督九聚通州防守
　　○叛贼王三伏诛王三者大同左卫指挥王铎之子也铎素与虏酋吉囊通遣三遗之酒物吉囊因留之妻以部女遂为虏用频年入犯皆三导之至是随虏至水地庄向舍余刘伏＜王已＞索食翌日伏＜王已＞□同按伏大同官军四百余人及水峪口余丁冯龙贾昇张宝等计缚之并其党三人巡按御史李天宠以闻  上大悦命赏伏＜王已＞银一千两加升五级冯龙贾昇张宝各一百两授试百户王三械系至京献俘正法驰报人赏银十两纻丝一表里其余失事获功诸人俱命天宠勘实以闻已北路参将张凤诈称统领部兵擒三欲攘为己功巡抚詹荣总兵周尚文上其事  上以凤设词欺罔责荣尚文輙与妄奏诘令对状凤复夺三系于天城天宠劾凤掩袭冒功诏逮凤至京讯问已王三械至命磔之于市枭示各边余党三人皆斩凤谪边卫充军
　　○庚寅起原任南京兵部右侍郎刘栋原职
　　○升提督南赣都察院左佥都御史虞守愚为右副都御史巡抚江西
　　○辛卯预发年例银十二万九百二十四两于三关预备积贮
　　○守备独石城指挥佥事郝鹏阴令所部卒杀降者四人斩首转鬻与开平卫右所试百户张锐等往北路左参将刘环处报功总兵官郤永巡抚王仪遂为奏闻下巡按御史勘报不实鹏坐斩环锐提问永仪降俸二级
　　○工部管河郎中欧阳烈奏木栾店河口及各堤岸冲决乞加补塞卫河自临清抵直沽止有三减水闸乞于德州以北增修减水石坝一座仍于沿河筑拦水月堤以护河岸并将天津等卫军补浅天审编正副遂堤遍巡修补工部议覆从之
　　○壬辰升福建左布政使娄志德为南京太仆寺卿
　　○总理粮储巡抚应天都御史丁汝夔等奏赈荒事宜一应天诸府灾甚民饥请令有司委官于邻省平籴所过毋得阻遏钞关免纳钞及南京三十六仓见贮廒米量粜五万石以济灾民且免耗浥米价仍照前例买补一被灾州县境内富民愿出谷百石备赈者请给与义官寇服百五十石者阴阳医官二百石者正九品三百石者正八品四百石者正七品俱散官免本身杂差出谷千五百石银五百两以上者除给冠服仍＜监-皿立＞坊以表其门一各府州县起运先年南京户部未完钱粮许折银徵解每米一石除折银五钱外其多余之银类发籴谷赈贷及量补灾免粮石户部覆议报可
　　○虏从天城瓦窑口遁去以归路近旧保安城通怀来口恐逼  陵寝命东官厅总兵官许国往守天寿山
　　○甲午升都察院右都御史管大理寺事戴金为兵部尚书
　　○乙未户部言九门并通州等处防守官军三万九千十九员名人给粮赏银一两请如数于太仓动支其应支口粮人日支一升五合马匹料草仍按月关支如故得旨防守官军令各回营伍操练毋虚糜粮赏
　　○都给事中戴梦桂等言  陛下命张汉蹔代翟鹏而急补朱方任固深得兵家易将之权矣今虏虽称遁闻其自蔚州引而北又引而东至马房西城又不可不深防而急为之备乞即趣张汉令与官校取便道直趋鹏军晓谕诸将截贼南犯之路趣郭宗皋令不必候敕即日就道直趋居庸关探贼声势严加防守  上以其言为然曰汉等岂不晓蹔急之义其各令旦夕之任不许怠忽
　　明世宗肃皇帝实录卷之二百九十一


</div>
    <div class="pagination">
<a href="明实录世宗实录_page419.html">上一页</a><span>...</span><a href="明实录世宗实录_page415.html">415</a><a href="明实录世宗实录_page416.html">416</a><a href="明实录世宗实录_page417.html">417</a><a href="明实录世宗实录_page418.html">418</a><a href="明实录世宗实录_page419.html">419</a><span class="current-page">420</span><a href="明实录世宗实录_page421.html">421</a><a href="明实录世宗实录_page422.html">422</a><a href="明实录世宗实录_page423.html">423</a><a href="明实录世宗实录_page424.html">424</a><a href="明实录世宗实录_page425.html">425</a><span>...</span><a href="明实录世宗实录_page421.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
