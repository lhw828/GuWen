<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 339 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 339 页/共 502 页
  </h1>
  <div class="content">
   ○蠲缓河南考城、固始、息、淮甯、邓、新野、淅川、内乡、舞阳、虞城、祥符、陈留、十二厅州县被灾被扰庄屯、新旧额赋。并给难民一月口粮。　　

○缓两淮富安、安丰、梁垛、东台、何垛、丁溪、草堰、刘庄、伍祐、新兴、庙湾、板浦、中正、临兴十四场灶被水灾区、赋课有差。　　

○癸酉。谕内阁、曾望颜奏、贼匪窜入武关、直扑商南县城、现在击退、并追剿情形一摺。陕西试用同知张兆蓉、候补知县施作霖、督带勇练。在商南防堵。探闻贼将下窜。当即督勇迎击。次日驰抵清油河。该匪偷由天桥河小路、窜入武关该员等。驰至头条岭截击。有马步贼百余人先来扑营。击退后。贼又率众拥至。施作霖首先下山。张兆蓉整队齐进。贼遂回关固守。施作霖身先士卒。偪进关前。贼匪三面来扑。施作霖手刃数贼。力竭遇害。张兆蓉亦受矛伤。贼遂由清油河、直扑商南县城。该县知县赵继芬、游击常有、督率兵勇。轰毙骑马贼目数名。始行退走。由富水关一带窜去。此股贼匪。由河南境奔窜商南。又由富水关逃逸。虽经商南击退。尚未悉数歼除。著英桂曾望颜不分畛域。前后兜剿。并饬龙泽厚一军合力追捕。勿留余孽。　　

○以防堵不力。革陕西商州知州刘良驷职。仍留任。摘道员常瀚、游击赵济常有、顶带。　　

○予陕西阵亡知县施作霖、祭葬世职。如知府例。并建专祠。家丁练勇等、一并附祀。　　

○展八旗兵丁应扣借支库银限期两月。　　

○甲戌。谕内阁、僧格林沁、会同刑部等衙门奏、遵旨定拟大员被参各款。及案内各犯罪名。并端华奏、联顺等家产不应请抵各一摺。此案已革理藩院尚书步军统领联顺、身任一品大员。不知自爱。于所属钱粮。有监临之责。竟敢得受换银余钱。及办公钱文。至三万四千余串之多。并有废弛营务、及信任庆阳纳贿。纵容家人索赃。失察属员侵蚀官项。滥保营员各款。实属辜恩昧良。联顺著照所拟斩监候。勒限一年完赃后。从重发往新疆。所抄家产。不准作抵。已革笔帖式兰森、廉保恩锦、恩霈、穆克登额、已革员外郎毓量、已革主事德清、已革司务伊奇立、均照拟斩监候。勒限一年完赃后、从重发往新疆。已革郎中椿龄、已革主事常顺、均著照拟杖流。限内完赃。发往军台。如逾限不完。即著发往新疆。以上各员。查封家产一并入官。均不准作抵。已革笔帖式庆阳、著从重发往黑龙江。充当苦差。遇赦不赦。著落该革员家属。勒限追赃亦不准以家产相抵、已革书吏章安澜、著照拟斩监候。并即查抄家产入官。亦不准作抵。吏部主事恩辉、著交都察院照例议处。解任中营副将李英、著即革职。参将李万年、马溎游击苏恩绶、马服襄李炳业、都司王全山、肇春守备程秀纯贵特通阿周光恒、张海、笔帖式奎斌、均著分别交部议处。世袭云骑尉苏联芳著交部照例议处笔帖式庆春、著交部察议。　　

○广州将军穆克德讷等奏、官兵防守不能撤回本年军政。请展限办理允之。　　

○以湖北郧阳镇总兵官杨载福、为福建陆路提督。　　

○予安徽军营病故提督秦定三、祭葬恤荫谥恭武。　　

○予广东骂贼被害外委黄大鹏、祭葬世职妻李氏、旌恤如例。　　

○乙亥。上御洞明堂。句到直隶、热河情实罪犯。停决直隶斩犯一人。绞犯一人。余四十人予句。　　

○谕内阁前据刑部侍郎国瑞奏朝审案内、胡大诱拐蕣儿、吓偪成奸一案。拟罪未协。请旨更正当交军机大臣速议具奏。兹据彭蕴章等奏称、胡大罪名。并无出入。蕣儿亦应科以杖枷之罪。刑部原拟并无不合等语。惟国瑞原奏内有调查该犯等原供、亦多疑窦。恐尚有不实不尽之语。彭蕴章等面奏、以该侍郎未曾指出何处可疑。是以祇就胡大蕣儿所得罪名。核议具奏。若另有别情。实缓攸关。刑部原审未传质证。遗漏殊多。胡大蕣儿罪名。实难成信谳。著派翁心存、瑞常、将此案情节秉公查核。应传干证。面面环质。务期无枉无纵。不可稍有迁就。若云朝审已过。有碍覆看大臣等颜面。则属谬甚。况今年翁心存曾驳哈达朗阿一案。足徵留心民命。此案谅亦能认真研究。懔之。　　

○以已革总兵官讷钦、为湖北郧阳镇总兵官。　　

○丙子。上御洞明堂。句到朝审情实罪犯。停决斩犯一人。绞犯三人。余六人予句。　　

○谕内阁、本年各直省办理秋审人犯。经刑部由缓决改情实者。四川六起。该督并该臬司、于秋谳重犯。未能详慎核拟。著交部查明分别议处。嗣后各将军府尹督抚等、务当督同所属。遵照定例。酌核案情悉心究拟。固不可失之刻核。亦不可惑于救生不救死之说。意存宽厚。故从轻减。总期执法持平。无枉无纵。用副朕明慎用刑至意。将此通谕知之。　　

○谕军机大臣等、法福礼奏、凯撤官兵、并请留带兵大员、及筹办各情一摺。官兵自出卡追击获胜后。匪踪远窜。边圉肃清。民回复业。所有土尔扈特、霍硕特、蒙古兵。及喀喇沙尔绿营兵。自应分别凯撤。至一切善后事宜。业已有旨、令法福礼会同裕瑞、并函商庆英、固庆、会同扎拉芬泰、酌量办理。并未另派大员。著该大臣仍遵前旨。悉心核办。常清即遵旨来京。毋庸暂留军营。至首逆倭里罕在逃。前据庆英、固庆奏、已饬阿奇木伯克阿克拉依都、函致浩罕伯克胡达雅尔、令将贼目拏送。许以恕罪通商。并谕知卡外各爱曼布鲁特、一体捦拏。若能歼厥渠魁。自可消弭后患。傥浩罕伯克、抗不遵照。即如庆英等所议。不准安集延等通商。以示惩儆。仍无庸深入穷追。致有挫失。将此谕令知之。　　

○伊犁将军扎拉芬泰奏、已遇三次军政之协领哈普齐贤、恳请卓异。年逾六旬各营员。分别留任休致。允之。　　

○改铸甘肃布政使印信。从总督乐斌请也。　　

○丁丑。谕内阁、云南各属、汉回讐杀、几遍三迤。一载有余。兵连祸结。朕以启衅根由。总因地方官办理不得其平。是以特授吴振棫为云贵总督。统带四川官兵前往。复命前任山东巡抚张亮基、带兵随后继进。谕令该督等、但分良莠。不分汉回。秉公查办。以息争端而绥边圉。本日据吴振棫奏、行抵曲靖。沿途查访情形。此次回民滋事。半由汉民倡议灭回。以致回民疑畏。愤激而成。该督入境停兵。单车晓谕。悔悟者颇多。试思汉回皆朕赤子。本不应有所偏袒。若使启衅之初。地方官即从公判断。以服人心。何至报复相寻。重烦兵力。今吴振棫既查知回民有负冤之处。而汉民中乘机抢掠。可诛者亦复不少。则从前办理错谬。已可概见。所有散贴告示。倡议杀回之。前任侍郎黄琮、前任御史窦垿、业经降旨革职治罪。并将办理不善之大员。交吴振棫查明参奏。朕大公无我之心。虽在愚民。亦当共喻。著吴振棫宣播朕旨。晓谕各属回民。果系止图报复。并无叛逆之心。准其悔罪输诚。各安生业。大兵所至。毋许妄戮一人。其能解散胁从、縳献凶渠、实在出力者。不特宽其既往之罪。仍准该督等据实保奏。给予奖叙。其汉民有藉团练为名。肆行杀掠者。即以军法从事。经此次剀切晓谕之后。汉回皆知悔祸。该督等即可持平办理。慎选良吏妥为安抚。曲直分明。人心自定。傥仍敢负嵎抗拒。则是自外生成。甘心叛逆。即著该督等统兵进剿。该回民咎由自取。并非朕不施宽大之恩也。该督即刊刻誊黄。遍行晓谕。使各属汉回人等、咸知朕除莠安良之至意。　　

○又谕、前因云南省汉回讐杀。当令在籍侍郎黄琮、御史窦垿、筹办团练原为保卫闾阎起见。该侍郎等、自应会同地方官、熟筹妥办乃本日据吴振棫奏、黄琮、窦垿、在省城设立总局。镌刻关防。遍贴告示。令民间纷纷集团。其意专主杀回。以致回众怀疑。寻讐不已而汉民之奸者。又复散播谣言。乘机抢掠蔓延各属。办理实属不善等语。办团所以安民。黄琮等以乡绅擅出告示。已属非是。且持论不得其平。转致激成衅端。非徒不能保卫地方并使民遭荼毒。办理实属错谬。黄琮、窦垿、均著革职。交吴振棫查讯。治以应得之罪至剿办事宜。系地方官专责。何得任听绅士惟所欲为。所有从前办理不善之地方各官除恒春已故外。其巡抚司道、及各府州县。均著吴振棫查明参办。嗣后各处练勇。均归文武官员统带。如有未奉调遣。自行出队者。即将练头按军法从事。统带官严行参处。毋稍宽纵。　　

○谕军机大臣等、吴振棫、奏参绅士办团不善一摺。并请颁发谕旨。以便剿抚兼施等语。云南省汉回构衅。以致省城日久被困。原应慑以兵威。使莠民知所儆惕。再议抚绥。惟现在东南各省。军务未平。兵力断难厚集。饷需亦艰于筹措。且据吴振棫奏、回民之纷纷寻衅。实由官绅办理失宜所致。此时匪徒蜂起。几遍三迤。傥率行进剿。深恐于事无济。徒损兵威。且曲靖及省城一带。回民尚不肯自居叛逆。乘其有一线可原。请旨剀切晓谕。冀有转机。所奏不为无见。本日已明降谕旨。晓谕回民。如该回民悔悟自新。即可从公办理。并著慎选良吏。加意抚绥。曲直分明。人心自定。傥仍负固不服。或面从心违。则是自外生成。国法所难宽宥。该督惟有统率官兵。痛加剿办。无得姑息养奸。为所轻视。将此由六百里谕令知之。　　

○改铸湖北襄阳府知府印信。从巡抚胡林翼请也。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百三十九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰七年。丁巳。十一月。戊寅朔。谕内阁、本月初七日。冬至天坛大祀。前经降旨。朕亲诣行礼。兹因骽疾尚未就痊。恐升降拜跪。未能如常。不足以昭诚敬。著派睿亲王仁寿、恭代行礼。　　

○又谕、定福奏、宗室蒙混出关、援案办理一摺。正白旗宗室存瑞、著交宗人府查讯办理。另片奏、值班防御硕隆武、可否免议之处。著宗人府于查讯后、声明请旨。　　

○又谕、英桂奏、大安山等处、剿匪获胜一摺。河南官军。于卢氏县三川街、将贼匪击败后。该匪复纠合矿匪。奔窜雒南县境。总管德楞额等、督兵追击。该匪分两股、向栾庄及大安山逃窜。德楞额带兵、于十三日追抵大安山。毙贼百数十名。夺获枪械等无数。其栾庄一股。径扑商南。被该县兵勇击败。复由淅川厅西坪地方、窜踞北峪山内。德楞额、于十八日驰至该处。越岭进击。毙匪百数十名。生捦贼目三名。总兵邱联恩、督剿南路伏匪。亦于象河关等处、先后毙匪百余名。生捦首匪杨有书、郑成功等、三十余名。夺获枪炮刀矛等件无算。现经英桂、饬令邱联恩、驰赴淅川内乡一路。会同德楞额、兜剿南路伏匪。责成祁之铨等、分七路□□穴□又□剿。该抚仍驻叶县。扼要防守。务各策励兵勇。将贼匪悉数歼除。毋任再有窜逸。　　

○以河南大安山等处防剿不力。革总兵官龙泽厚、巡检姚雅音、把总李逢春职。　　

○己卯。以广东广州驻防捐输军饷永广繙译学额一名。　　

○庚辰。江甯布政使办理江北粮台杨能格奏谢训谕恩。得旨。一切务实。慎勿自恃。懔之。　　

○赏湖南省补行壬子乙卯两科乡试、年老诸生徐显智等、十人。举人、副榜、有差。　　

○辛巳。谕内阁、官文等奏、水师乘胜下剿、克复安徽望江、东流、铜陵等县、大获全胜一摺。提督杨载福、自克复彭泽县后。偪近望江县境。探知安徽贼首。派贼带船数百只。来援小姑山等处。在马当峡、华阳镇一带停泊。亲督水陆各军。直抵马当峡。攻其不备。追剿二十余里。贼船焚夺殆尽。行至急水沟地方。遇贼抵拒。我军舍舟登岸。分队夹击。贼卡立破。九月二十三日。先派副将李成谋、由陆路进攻望江。自率亲兵。由小港驰抵望江城下。水陆并进。贼众惊溃。望江县城。登时克复。二十四日。驰抵东流县。贼船依卡停泊。我军枪炮齐开。将贼船焚烧净尽。火箭射入城中。城屋尽然。贼匪开城逃窜。追杀殆尽。即将县城克复。疾趋安庆平盐河口。焚毁贼船数十只。用大炮攻击。贼垒三座悉平。二十五日。全军冲过安庆。破枞阳贼垒五座。焚烧贼船八十余只。二十八日。派兵攻铜陵县土桥贼垒。李成谋斩关直入。立复县城。复回攻土桥破垒四座。驶至旧县峡口。与红单船联络杨载福亲统各营。先破贼卡。李成谋率众连破伪城二座。长驱直入。悉数骈诛。夺获船炮米粮无算。此次杨载福统带水师。转战一千余里。克复县城三处。直与红单船联络。大振军威。九江贼匪。自可乘机埽荡。所有打仗出力之尽先副将李成谋、著赏给伊祖父母父母二品封典。以示优奖。　　

○谕军机大臣等、前据福济等奏、贼窜和州。音德布、因粮尽退守。当谕令福济、郑魁士、督饬所派兵勇。赶紧追剿。嗣据德兴阿奏称、探闻贼冒官兵。猝不及防。以致和州失守。总兵音德布、退守全椒之官渡等语。和州失守。尚未据福济奏到。该州为江北要隘。音德布所带兵勇。有四千之多。何以仓卒溃散。据德兴阿等奏、该总兵令箭文案等件。均有遗失。是其溃败。几至不可收拾。此时劄营官渡。能否力遏北窜之路。福济等前派塔思哈、萧开甲等、带兵三千余名。前往扼击。曾否获胜。郑魁士由柘皋驰回庐营。自系因郡城紧要起见。但现在和州、贼势猖獗。德兴阿、和春等、围攻瓜州、镇江、正在吃紧。断不能拨兵援应。虽调伊兴额前往。亦恐马队无多。不敷攻剿。胜保、袁甲三、现因余匪牵掣。未能南下。而滁州清流关。为该匪从前北窜之路。必须拨兵扼守。以遏其冲。著胜保、袁甲三、迅速拨兵前往。并著郑魁士、督兵前赴和州。一面扼守清流关。毋令贼踪北窜。一面向南攻剿。克复和州。毋得稍存大意。又本日据官文等驰奏、杨载福一军下剿。克复安徽望江、东流、铜陵、三县。著福济迅即遴派妥员。分赴防守。招集乡团。齐心堵御。不至得而复失。将此由六百里各谕令知之。　　

○湖广总督官文等奏、遵挑荆州驻防旗兵。训练马队。得旨嘉奖。　　

○以克复安徽望江、东流等县城。参将李济清、以副将用。予阵亡把总刘长庆、萧得胜、祭葬世职。　　

○壬午。谕军机大臣等、前因江北军营。无武职大员帮办军务。江南将才较多。谕令和春酌保一员。一面奏闻。一面饬赴江北。并谕德兴阿知悉。原以镇江或先克复。则江北防剿。更关紧要。添设帮办。以期计出万全。德兴阿如有可保之员。亦当与和春函商。会衔具奏。方见和衷之意。兹德兴阿、奏保总兵鞠殿华、堪胜帮办之任。并未与和春会商。朕若允其所请。而和春又遵旨保举一人。即日奏到。转至事出两歧。著德兴阿、即咨会和春、如尚未保奏。即将鞠殿华堪胜帮办之处。与和春会衔保奏。听候谕旨。傥和春业已酌保有人。则势难更易。所有德兴阿请以鞠殿华帮办之处。即毋庸议。至翁同书虽系文员。尚能督兵攻剿。鞠殿华打仗奋勇。屡著战功。皆朕所素悉。该大臣惟有和衷共济。与江南协力办理。乘此贼势穷蹙之时。先克瓜州。肃清江北。方为不负委任也。将此由六百里谕令知之。　　

○癸未。谕内阁、李孟群奏、贼匪窜扰霍山、现在分途剿办、并自请议处一摺。李孟群移军麻埠。截剿西路窜匪。大获胜仗。该匪分股图窜霍山。经李孟群、派令知府袁怀忠等、带勇堵剿。捦斩多名。该逆倚六安州城为援。愈剿愈多。突由东门窜入。霍山失守。现在李孟群添调团练。相机进攻。著即分路兜剿。迅图克复。此次捻匪与粤逆句结。窜陷霍山县城。实因贼众兵单所致。李孟群因在独山督剿。赴援不及。著加恩免其议处。　　

○以安徽霍山县城被贼窜陷。摘知县王自簵顶带。责令戴罪效力。予阵亡千总李福来、李桂林、祭葬加等。世职如例。　　

○甲申。冬至祀天于圜丘。遣睿亲王仁寿、恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德皇后殡宫。　　

○遣官祭端慧皇太子园寝。　　

○遣官祭先医之神。　　

○停次日朝贺。　　

○谕内阁、庆祺等奏。大凌河马厂开垦地亩、拟请升科、绘图呈览一摺。奉天锦州府属大凌河东岸。原准试垦。既据该将军等查明。实系牧马不到之区。有界濠为限。旧制昭然。两无妨碍。与其久旷地利。徒使奸民偷种。致启争斗之端。不如概行入官。一律升科。著照所请。准令锦州所属八旗五边四路甲兵。及牧群衙门牧丁。掣签分领。仍令原佃租种。照例升科。责成地方官。妥为经办。其大凌河西岸马厂正身。仍不准开垦。以示限制。　　

○又谕、耆龄奏、官军截击大股逆匪、收复安仁、并先胜后挫情形一摺。九月间李定太等、进剿安仁贼匪。于马家墟、新路铺、连有斩捦。行距东乡五六里。逆贼窜至。我军追杀至磨盘山。至十月初四等日。复将扑营之贼。击毙数百人。及百余人不等。其由何坊、安仁、分犯贵溪、余干、各匪。均被李元度等击败。进攻安仁。全股窜往邓家埠、经邢万升等、炮毙百余人。溺毙甚多。当将县城收复。而各路贼众。悉窜东乡。帅远燡、周凤山、带勇赶到劄营。李定太、分路直扑贼垒。连踏五座。杀贼三百余人。正在得手。忽另股数千人。扑周凤山等营盘。愈聚愈多。帅远燡亲督弁勇堵御。因众寡不敌。手刃二贼。与其侄帅畴、廪生万泰、同时被害。李定太徐将队伍撤回。而该逆已袭破周凤山等营盘。初九日。贼分股来扑锦字等营。火起勇溃。李定太驰往截剿。被枪击断手指。犹复督队力战。贼来愈众。游击麟春等、力战阵亡。此次署九江镇总兵李定太、剿贼失利。实因众寡不敌。且已力战受伤。情尚可原。著加恩免其议处。另片奏、署饶州府知州冯询、会同已革道员石景芬、督率兵勇。克复景德镇等语。所有抚建逆匪。即著福兴相机进剿。其逃回祁门之贼。并著张芾、督同周天受等、悉力截击。毋令再行纷窜。　　

○以江西东乡营盘被袭。革副将周凤山职。留营效力。予亡道员帅远燡、通判陈徽言、知县庄丙熊、理问帅畴、从九品巨丕勋、游击麟春、长德、恩尉骑刘朝栋、把总柳逢源、外委黎为贵等、十九员。祭葬世职。额外外委阮得胜等、赏恤如例。　　

○乙酉。谕内阁、福济等奏、派兵进剿和州贼匪、叠获胜仗一摺。逆匪由含山窜扑和州。总兵音德布等、叠次接仗。杀贼二百余名。因粮饷不继。退守官渡。副将塔思哈等、带兵赴援。会合知州陈麒昌等兵勇。由绰庙集等处。分三路进击。踏毁贼营五座。余贼向石桥一带奔窜。官军追杀十余里。生捦五十余名。斩首七百余级。伤毙贼捻、及夺获军械无数。其由新甸庙窜扑乌衣之贼。因塔思哈等、驰往援剿。即向江浦遁去。和州城垣坍塌。无可凭守。此次贼捻攻扑。音德布因兵单粮缺。突围退守。仍能协同援军。力保全滁。功过尚足相抵。总兵音德布、知州陈麒昌、均著免其置议。仍责令进捣和州。以观后效。
  </div>
  <div class="pagination">
   <a href="清实录咸丰朝实录_page338.html">
    上一页
   </a>
   <span>
    ...
   </span>
   <a href="清实录咸丰朝实录_page334.html">
    334
   </a>
   <a href="清实录咸丰朝实录_page335.html">
    335
   </a>
   <a href="清实录咸丰朝实录_page336.html">
    336
   </a>
   <a href="清实录咸丰朝实录_page337.html">
    337
   </a>
   <a href="清实录咸丰朝实录_page338.html">
    338
   </a>
   <span class="current-page">
    339
   </span>
   <a href="清实录咸丰朝实录_page340.html">
    340
   </a>
   <a href="清实录咸丰朝实录_page341.html">
    341
   </a>
   <a href="清实录咸丰朝实录_page342.html">
    342
   </a>
   <a href="清实录咸丰朝实录_page343.html">
    343
   </a>
   <a href="清实录咸丰朝实录_page344.html">
    344
   </a>
   <span>
    ...
   </span>
   <a href="清实录咸丰朝实录_page340.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
