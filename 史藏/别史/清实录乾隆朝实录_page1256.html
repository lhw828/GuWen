<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1256 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1256 页/共 1860 页
  </h1>
  <div class="content">
   ○谕军机大臣等、前据刑部题覆、傅玉题黑子挟嫌杀死胞弟长格一本。朕批阅时。觉其情罪较重。因密谕批本处存记。俟秋审进本时提奏。今傅玉将黑子拟列缓决。九卿改入情实。所改甚是。该犯因向伊弟长格、借钱不给。欲图洩忿。乘醉带刀叠扎致毙。情殊残忍。自应问拟情实。以惩凶恶。乃傅玉仅拟缓决。未得情法之平。秋谳重案。理宜细心推勘。何率意宽纵若此。傅玉、著传旨申饬　　

○戊辰。上诣皇太后行宫问安。恭送皇太后回銮　　

○御依清旷、勾到四川、广西、情实罪犯。停决四川斩犯四人。绞犯十二人。广西斩犯一人。余八十四人、予勾　　

○谕曰、原任江西布政使颜希深、现因服阕。来行在陛见。朕深知其平日尚属明白能事。著即驰驿前赴四川觉木一路。帮同鄂宝办理粮务　　

○旌表守正被戕之直隶唐县民刘牛儿妻刘氏。　　

○己巳。御书江南淮渎庙扁曰灵渎资清。禹王庙曰平成永赖。大王庙曰恬波利济。又河南崔家坝河神庙曰佑引天成　　

○谕、据姚立德奏、豫东黄河。夏秋间水势叠涨。伊洛丹沁等河所发之水。汇入黄河。临河埽坝。为大溜冲逼。间有刷卸蛰陷之处。随即抢护无虞。而崔家坝新生险工。忽于对面河滩。自行刷成引河。溜势顺直东注。堤工化险为平。今时届霜降。河流顺轨。汛工在在稳固等语。览奏甚为欣慰。本年夏秋。沁洛并涨。黄水叠次加长。节经该督抚、董率道厅员弁。将险要各工。相机抢护巩固。伏秋二汛。并庆安澜。该督等实心督办。甚属可嘉。姚立德、何煟、及在工文武各员。均著交部议叙　　

○又谕、据高晋等奏、江南黄运河湖。夏秋水势。盛涨且久。各处紧要工程。屡经抢护。均得化险为平。并于清口拆展东西两坝。湖水畅流出口。直抵惠济祠后。会黄归海。今秋汛已届。各工均一律稳固等语。览奏实深欣慰。今夏黄河因上游水势长发。汇流下注。湖河节次加涨。经该督等往来河干。同心协力。董率道厅等员。上紧抢护。各工均能巩固。伏秋二汛。并庆安澜。高晋等督办有方。在事员弁。均属奋勉。甚为可嘉。高晋、吴嗣爵、及在工文武各员。俱著交部议叙　　

○谕军机大臣等、丰昇额等奏、脱出番妇鄂鲁木楚禀称、索诺木令伊兄冈达克、往住美诺。僧格桑现在金川之科思果木等语。是僧格桑之不在小金川。自非虚饰。金川逆酋。施此奸狡。实为可恶可恨。盖索诺木弟兄之意。久思吞并各土司地界。雄踞一方。又料小金川番众。力难号召。因借僧格桑之力。前往诱胁番人。使见旧土舍复来。自必一呼可集。索诺木遂乘此利便。纠众往扰。然未尝不畏官兵之复进。若留僧格桑在美诺。势不能不助兵拒守。且虑僧格桑久占故巢。与旧番相习。自必联为一气。后难动摇。因仍携归金川。以绝小金川诸番依恋旧酋之念。又令其兄冈达克、前往美诺监制。设或官兵进剿。即驱小金川人守拒。自不能不听其指挥。苟幸无事。便可攘为己有。其设计险恶。实堪切齿。第其不留僧格桑在美诺。贼酋等自谓得算。而不知其已失小金川人心。此于官兵收复。实为最好机会。至所奏进兵之路。已密派妥人侦探。并将情形札商阿桂。俟其指示遵办等语。丰昇额等、既见有可进之处。不似宜喜日旁之仰攻费力。自当从彼进兵。今现派之滇兵一千。西安驻防一千。俱已先后到营。而阿桂所拨之陕甘兵一千。计亦可陆续而至。丰昇额等得此新兵。即可添为进剿之用。但必须察看形势。审度机宜。实有利便。方可奋勇直前。以期必胜。断不可复似今年春夏进兵时。以打仗扑碉、为塞责之举。果能攻得一二险要。亦可稍省将来分剿之力。第阿桂此时、正筹收复小金川。其金川之局。尚未办及。今诸路未发。独此一路先进。即得利亦不宜深入。只可择其紧要山梁。驻兵控扼。俟各路并剿金川时。丰昇额等、即从彼乘胜进攻。使贼番照顾不暇。于事更为有益　　

○吏部议准、陕甘总督勒尔谨奏称、巴里坤向设同知。不足以资治理。请改设镇西府知府一员。附府宜禾县知县一员。一切刑名钱谷。令该府县管理。该县添设典史一。训导一。将华亭、灵壁、原设训导二员裁。以一员、移驻宜禾。一员、改为迪化州学正。哈密所属酤水地方。将巴里坤巡检移驻。仍归哈密通判管辖。其巴里坤道。应移驻迪化州。并添建各员衙署。铸给印信。增设养廉。从之。　　

○兵部议准、湖南巡抚梁国治奏称、派往军营将弁。向例均听各营大臣。论功升用。而本营缺出。仍系各督抚照常将本省应升人员拔补。于鼓励戎行之道。未为尽善。请嗣后出征人员。著有劳绩者。军营大臣豫咨各该省存案。准令各督抚与本省随营当差人员。核其人材弓马。一体拣拔。其八旗驻防出征满洲官兵。亦照此例。交该管大臣拣选升补。从之　　

○定西将军尚书阿桂、参赞大臣领侍卫内大臣色布腾巴勒珠尔、领队大臣都统海兰察奏、军营所存劈山炮位。为数无多。不敷施放。闻省城有能造劈山炮位之匠。已饬限一月内、铸成二十位。运送军营。其余军装军械。经两督臣饬办。不致有误进剿。其分派绰斯甲布一路官兵。除在前之西安驻防。及滇省官兵。已于八月内、由桃关前赴军营。陕甘官兵一千。计目下亦当由省起程。其应赴南路滇兵一千。陕甘兵一千。亦于八月二十二十一等日、前赴军营外。至应赴西路之兵。湖南头二起一千。已来至日隆。其余各起。亦可接踵出口。至京兵及后起西安满兵。均陆续抵省。荆州满兵。据报亦已入境。并行知文绶、如西安驻防满兵。尚未自省起程。即将京兵料理。令其先赴西路。得旨嘉奖　　

○又奏、查两逆酋侵扰木果木等处以后。索诺木旋带僧格桑回巢。臣阿桂前在南路时。已据土弁土兵等、探听具禀。今抵西路以后。讯问脱出屯练阿尔嘉。据称、被拘之后。因能治病。索诺木携以往来。所有僧格桑前往噶拉依后。复至勒乌围之处。均系得之目击。此时僧格桑又在何处。该弁兵尚未能知。至从前办理情形。西路先截底木达、布朗郭宗、及大板昭一带隘路。勿使僧格桑由美卧沟逸出。南路先截科多、新桥等处。勿使从喀尔萨尔潜逃。今自美诺东至大板昭。西至僧格宗、科多。与金川地方。处处可通。僧格桑即由美诺窜入金川。已不必定由美卧沟、及喀尔萨尔等处。但臣等即日进兵。不独专为俘获逆酋之计。即头人番众。凡有可以邀截擒戮者。皆当相机设法。不使兔脱。报闻　　

○直隶总督周元理奏、永定河下游七工旧河身内。有坐落武清县范瓮口。麻苇地三十八顷九十四亩。前经召民试种禾稼。酌定每亩租银。自一钱五分、至三钱不等。每年共徵租银一千六十余两。收贮道库。为永定河祀神祈报。及河防一切公务之用。不入奏销。惟该处地属下游。土浮沙薄。生植稍难。节年以来。屡有拖欠。应请将租额减轻。每亩自一钱、至二钱一分六厘。较原租共核减银三百四十两五钱五分。得旨、如所议行　　

○庚午。上御依清旷、勾到广东、福建、情实罪犯。停决广东斩犯七人。绞犯五人。福建斩犯十一人。绞犯二人。余一百五人予勾　　

○谕、据鄂宝奏、户部主事裕善、工部主事祥鼐、自赴军营以来。随同办理粮运台站。俱能奋勉出力。请遇有本部员外郎缺出。升补以示鼓励等语。著照所请。裕善、祥鼐、俱准其遇有本部员外郎缺出。即行升补　　

○谕军机大臣等、户部议驳、裴宗锡咨、请将旴＜?日台＞县勋田科则。照民田打算大亩加徵一摺。看来安省办理此事。殊未妥协。田亩科则。自应有一定成规。何至初次加徵。多至二十倍有余。若所定赋。果有难办情形。其次年、即应据实奏明酌改。今自三十五年入额奏销以来。三载俱未徵收。尤非情理。成何政体。即云加徵之数。难以如额。亦何至并原额之五十余两。亦未输纳。忽以大亩小亩。复议减则纷更。此案初办人。尚非裴宗锡任内之事。其中不无匿报影射情弊。著交与高晋、将此次勋田。因何忽而加徵如许。忽而又请减赋。其中有无弊混之处。即行逐一详查。据实覆奏。将此传谕知之　　

○又谕、前据彰宝查奏、车里宣慰土司刀维屏、挈眷潜逃江外一事。孙尔桂、唐扆衡、于去岁查边时。明知刀召厅不法。并不将伊彻回内地。仅尔捆绑恐吓。旋即释放。致令怀恐滋事。并经彰宝亲赴普洱。查出兵丁龙上得等、复有屡次勒索土司银两情弊。节经降旨、将唐扆衡革职留滇。自备资斧效力。孙尔桂拔去翎顶。革职留任。仍责令将刀维屏、刀召厅等、上紧缉拏。是孙尔桂、唐扆衡、已属格外宽典。今据彰宝奏、刀维屏等去向踪迹。尚未据该镇孙尔桂侦访确实等语。此案孙尔桂、唐扆衡、于起事之始。不能得驾驭边夷之道。以致刀维屏等、漫无顾忌。潜酿事衅。两人之办理错谬。其罪维均。今唐扆衡业经革职自效。而孙尔桂尚留总兵之任。未足以昭平允。著传谕彰宝、现在已当瘴退之时。可即严饬孙尔桂、再予限数月。令其上紧搜捕。如于限内捕得两犯。即行奏闻请旨。若逾限仍未弋获。则为期愈久。该犯必远扬潜匿。未必更能侦捕。即应将孙尔桂、照唐扆衡之例。革任留滇效力。以示惩儆。　　

○两广总督李侍尧、广西巡抚熊学鹏奏、上林县匪獞首逆陆李能、已于八月二十六日。经思恩府知府邢玙、思恩营游击崔士达、在陇窦山边拏获。得旨嘉奖　　

○辛未。督理粮饷山西巡抚鄂宝奏、宜喜军营后路。地阔路长。粮站军台紧要。因就现有之兵。分布防护。至格江一站粮台。设在东岸。已拨党坝兵一百驻守。其西岸、若更添设官兵。形势益为联络。已于丰昇额等拨来宜喜旧兵三百内。抽拨一百五十。添设格江西岸。又桥头一处。仅设塘兵五十。该处系宜喜、日旁、木池、三路总汇。应将余剩兵一百五十。添设桥头防守。得旨嘉奖　　

○广东巡抚德保疏报、广州、韶州、雷州、琼州、潮州、肇庆、六府。徐闻、一县。乾隆三十七年、垦复额内、额外、荒芜税地。二十三顷六十亩有奇。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百四十二


大清高宗法天隆运至诚先觉体元立极敷文奋武孝慈神圣纯皇帝实录卷之九百四十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十八年。癸巳。九月。壬申。上自避暑山庄回銮　　

○谕曰、丰昇额等参奏、据总兵五福等、解送由金川脱出兵丁朱正巳、谭廷贵、二名。讯系三月间在军营潜出。被贼掠去。所有该管官致兵丁单行被掠。误报脱逃。法难宽宥。请交部议处、以示惩儆等语。游击常保、都司伊苏泰、俱著交部议处　　

○又谕、征剿两金川之役。势难中止。而军营止有绿旗兵众。殊不足恃。因拣派健锐、火器、二营劲旅。及吉林、索伦精锐。并西安、荆州驻防兵。分起前往备用。以期迅奏肤功。昨据文绶奏、头起京兵。已抵成都。其西安头起满兵。已赴宜喜。其余俱可接续到川。并据经由省分各督抚先后奏到。满洲兵过境。极为安静整肃。踊跃先驱。此皆带兵各员、实力约束所致。著将此次各处带兵之大臣、侍卫章京等、交部议叙。至经过地方。应付妥善。兵行迅速。所有各该督抚、及派出专管之藩臬等、俱著交部议叙。其承办之道府州县等官。并著该督抚查明咨部。一并议叙。再现在直隶、山西、陕西、四川等省。于军营文报往来。均无遗误。所有前此专派管理台站之藩臬等、亦著交部议叙。以示奖励　　

○又谕曰、副都统都尔嘉、在伊犁年久。著果星阿前往塔尔巴哈台。更换都尔嘉。令其来京。今玉麟既经解送土尔扈特。即将玉麟留住伊犁。授为领队大臣。管辖果星阿所属兵丁　　

○又谕曰、玛兴阿前赴叶尔羌。会同期成额办事。一年有余。彼处一切事务。渐俱练习。著期成额来京。令玛兴阿在彼处统领办事。仍赏戴孔雀翎。玛兴阿所出协办之缺。著派雅德、即行驰驿前往　　

○谕军机大臣等、前据刑部议覆、陈辉祖题、张登潮率众殴死李在经一本。又议覆梁国治题、王永德妒奸杀死陈宗相、及钟克声放枪伤死刘辅安二本朕披阅时。觉其情罪较重。因密谕批本处存记。俟秋审进本时提奏。今此三案。陈辉祖、梁国治、俱拟列缓决。经九卿改入情实。所改甚是。案内张登潮、因李在经、向王姓诈钱。纠众持械围殴。张登潮既首先连殴致命两伤。又喝令众人动手。致李在经伤至二十余处殒命。情殊凶恶。至王永德、因见陈宗相、与素与通奸之向氏行奸。辄将土块掷打。致陈宗相跌死。妒奸杀命。实属淫凶。其钟克声、缘伊弟钟克任以母病。不令与其妻在房争闹。即迁怒叱骂。继复见而寻衅。辄举鸟枪向吓。适刘辅安趋近拉劝。枪发致毙。火器杀人。法无可贷。此等俱必应问拟情实之犯。乃陈辉祖、梁国治、仅拟缓决。殊未得情法之平。秋谳重典。自宜悉心推勘。不容稍存姑息。陈辉祖、梁国治、平日办事。尚知认真。何率意宽纵若此。俱著传旨申饬　　

○陕甘总督勒尔谨奏、甘省皋兰、肃州、王子庄州同、张掖、山丹、东乐县丞、抚彝厅、武威、合水等州县。本年八月上中两旬。附近山坡处所。秋禾叠被严霜。成灾六七八分不等。已飞饬各该道府、亲行确勘。将地亩分数。切实查明。如果成灾。照例查办。得旨、览。应抚恤者。实力妥为之　　

○转礼部右侍郎李宗文、为礼部左侍郎。以内阁学士庄存与、为礼部右侍郎　　

○广东巡抚德保疏报、广州、潮州、肇庆、高州、罗定、嘉应等六府州。乾隆三十七年、开垦额外水田税、三十五顷三亩有奇　　

○是日、驻跸喀喇河屯行宫　　

○癸酉。谕军机大臣等、据周元理奏、南石槽军站。接递军营山西巡抚鄂宝夹板。并广西巡抚熊学鹏报匣。因兵书将夹板报匣与火票互错发往。至涿州驿。将鄂宝夹板查出驳回。仍由驿飞递军营。而熊学鹏之报。已误由军站驰送。所有管站之员。现在严查报参等语。军营文报往来。各该站理宜小心检点。以免岐误。何得但凭书吏经手。致有舛错。其将夹板报匣。错互发往之首站。固属咎无可逭。至鄂宝夹板。既经涿州驿查对火牌。驳回更正。而熊学鹏报匣。误发军营。沿途各站员接到时。何以未能查出。亦难辞咎。著交周元理、一并查明参奏。交部分别议处　　

○又谕、前据刑部议覆、海成审拟沈贤章、沈贤复、沈禹得、械斗伤毙多命一案。批阅时、觉其情罪。与寻常互殴较重。因密谕批本处存记。俟秋审进本时提奏。今此案海成拟列缓决。经九卿改入情实。所改甚是。案内沈贤章因詹上诰等、阻止戽水口角。辄纠合沈贤复等多人。各持锹锄及镶铁尖挑等器互殴。以致沈禹得戳伤詹上诰胸膛。沈贤章戳伤詹上诚腋胑胸膛。沈贤复先后戳伤詹上代右腿。俱各殒命。似此逞凶毒殴。三人各毙一命。自应各为抵偿。况系纠众械斗。于法本无可宽。乃海成仅列入缓决。殊失平允。秋谳大典。岂可稍存姑息。海成由刑部司员出身。今擢用巡抚。尤宜详慎。何率意宽纵若此。海成、著传旨申饬　　

○又谕曰、丰昇额等奏、现俟探得间道。即行冞入等语。所见甚妥。丰昇额等、此际尚非可以深入之时。不宜孟浪轻进。务候阿桂处信息。实力妥为。至称别斯满一路。应否前往。惟候阿桂处酌办等语。丰昇额现同舒常在宜喜军营。统兵牵掣金川。并资弹压。不宜轻动。其别斯满一路。距西路军营相近。阿桂易于照料。临时或派色布腾巴勒珠尔。或派海兰察前往。俱可集事。丰昇额竟无庸复往西路　　

○户部议覆、四川总督富勒浑、署四川总督湖广总督文绶奏称、遵旨筹议赴川运粮商民。予以议叙。除晋省殷富之家。已移咨巴延三办理外。其余各省士民。应准其一体办运。不必由原省领咨。其所办之粮。军需局查明应运何路。即指定站所。给与照票。定限运交。并令军需局、豫设连三仓收。分发各站。于收米后、裁给本人。缴局查对。换给总收。令其自赍投部。听候议叙。均应如所请。至议叙等差。应按粮数站数。统合粮价运价。核实办理。川省西南两路。道里远近不同。每石运赴军营。价脚亦多寡不等。自应定以银数。以合所交之粮。站远价多。则交粮之数减。站近价少。则交粮之数增。其铨叙班次。应仿照十三年川运军粮之例。从优录用。分别条款。酌核办理。从之　　

○以大学士舒赫德、为国史馆、四库全书处、清字经馆、正总裁　　

○命编修秦潮、提督安徽学政。　　

○是日、驻跸常山峪行宫　　

○甲戌。上御行殿。勾到狭西、奉天、情实罪犯。停决狭西斩犯一人。绞犯三人。奉天斩犯三人。绞犯十五人。朝鲜绞犯一人。余六十三人予勾　　

○谕、向来多伦诺尔同知。专管水旱木税。另设监督一员。管理该处一切落地杂税。今思该同知、既管木税。则杂税亦当归其兼管。何必另设专员。现在监督将届期满。著自明年正月为始。将多伦诺尔监督之缺。即行裁汰。其所管一切杂税。俱著多伦诺尔同知管理。以归画一　　

○又谕、据巴格奏、济布库、古城、二处屯田兵丁。每人收获细粮二十五石四斗。与议叙之例相符。请将官员等议叙。兵丁等赏赉等语。著照所奏。屯田官员。交部议叙。兵丁等奖赏　　

○又谕曰、理藩院侍郎福德、著派赴伊犁。补授成果所出领队大臣员缺。即由彼前往伊犁。管理厄鲁特部落。其科布多参赞大臣员缺。著多敏前往。多敏员缺。著授车木楚克扎布、为参赞大臣。协同将军办事　　

○谕军机大臣等、阅刑部进呈安徽省秋审册内。陈孝等私铸钱文一案。又胡克巳、胡克昌、致毙胡孔贤父子一案。又张二扎死宋恒一案。裴宗锡所办。均未妥协。私铸钱文之案。系陈孝起意。伊叔陈抡、听从入夥。该抚原拟陈抡已故。辄援罪坐家长之条。以陈抡当其重罪。将陈孝仅拟杖流。是何意见。经刑部议驳。始行改正。其胡克巳胡克昌一案。因口角微嫌。辄聚多人。持械至胡孔贤家。肆殴洩忿。胡克昌帮同胡克巳。将胡孔贤叠殴多伤致毙。又将其幼孩老汉、踏伤顖门身死。胡克巳等伤其父子二命。理应各自论抵。况老汉抱在方氏怀中。经胡克巳拉摔堕地。胡克昌赶至。岂得诿为不知。其躧毙并非无心过失。今该抚仅以胡克巳拟入情实。而胡克昌则另列缓决。岂幼孩独非人命。不当抵偿乎。刑部照拟入册。不未平允。除交刑部存记另办外。裴宗锡原拟失当。尤属非是。至张二、因宋恒索欠无偿。辄持刀扎伤宋恒肚腹。透过后肋。逾时殒命。理曲伤重。不得谓非挟嫌故杀。今经九卿改入情实。所改甚是。该抚于此等凶犯。仅拟缓决。实乖情法之平。秋谳大典。岂容任意宽纵若此。裴宗锡、前任直隶臬司有年。办理刑名案件。颇知详慎。今用为巡抚。何竟不能始终如一。惟事意存姑息。期博宽厚之名。而置情罪轻重于不问。岂朕简任之意乎。裴宗锡、著传旨严行申饬。明年办理秋审。若再似此有心沽名轻纵。朕即不能复为宽贷矣。朕之赏罚无私。裴宗锡应知之。将此一并饬谕知悉　　

○又谕、伊犁驻防满洲官兵。操演武艺。最为紧要。而操演之法。莫逾行围。从前朕亦降谕训饬该将军大臣。但伊勒图目系短视。而伊身为将军。承办事务颇繁。恐不能常带官兵演习。然亦不必将军带往。彼处有领队大臣多人。不妨令伊等带领操演。著传谕伊勒图、每年必令官兵演习。一切行围杀兽。马步骑射。学习精熟。方有裨益。伊勒图即不能亲身前往。于领队大臣中。择其谙练之人。带领官兵。悉心演习。不可虚套塞责　　

○又谕曰、成果所遗员缺。已著福德授为领队大臣。前往伊犁。管理厄鲁特部落。但福德赋性傲慢。又颇好事。著传谕伊勒图、若福德前至伊犁。如有此等习气。务留心约束
  </div>
  <div class="pagination">
   <a href="清实录乾隆朝实录_page1255.html">
    上一页
   </a>
   <span>
    ...
   </span>
   <a href="清实录乾隆朝实录_page1251.html">
    1251
   </a>
   <a href="清实录乾隆朝实录_page1252.html">
    1252
   </a>
   <a href="清实录乾隆朝实录_page1253.html">
    1253
   </a>
   <a href="清实录乾隆朝实录_page1254.html">
    1254
   </a>
   <a href="清实录乾隆朝实录_page1255.html">
    1255
   </a>
   <span class="current-page">
    1256
   </span>
   <a href="清实录乾隆朝实录_page1257.html">
    1257
   </a>
   <a href="清实录乾隆朝实录_page1258.html">
    1258
   </a>
   <a href="清实录乾隆朝实录_page1259.html">
    1259
   </a>
   <a href="清实录乾隆朝实录_page1260.html">
    1260
   </a>
   <a href="清实录乾隆朝实录_page1261.html">
    1261
   </a>
   <span>
    ...
   </span>
   <a href="清实录乾隆朝实录_page1257.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
