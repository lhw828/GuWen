<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 818 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 818 页/共 848 页
  </h1>
  <div class="content">
   ○戊子。谕内阁、载铨等奏、遵旨会同核议承袭世职章程一摺。宗室秀平、著准其承袭奉恩将军世职。仍留工部候补主事之任。　　

○己丑。谕内阁、湖南衡州协中军都司段芝兰、于查阅营伍之年乞休。著即勒令休致。该员曾经出师杀贼捉生受伤。本可赏给半俸。惟朕忆及道光十六年间。因救护参将苏清阿。曾受多伤。著加恩赏给全俸。以养余年。　　

○庚寅。谕内阁、林则徐奏、讯明已革守备亏短公项。业已措缴全完一摺。云南已革守备马起凤、侵用公项六十两零。业于限内全完。著照例免其治罪。惟该革员于被参后。钤记延不交出。实属抗玩。其所兼云骑尉世职。著一并斥革。另行承袭。以示惩儆。余著照所拟办理。该部知道。　　

○江南提督尤渤奏、病痊请觐。得旨、汝身体照常。朕心欣慰。已有旨毋庸来京。即行接印可也。　　

○以詹事府詹事和色本、充日讲起居注官。　　

○江宁副都统色普徵阿、因病解任。以署正黄旗满洲副都统惠密、为江宁副都统。　　

○以剿办云南弥渡保山哨匪功。加总督林则徐太子太保。并赏花翎。赏游击马福花翎。都司陈得功、守备王国才、巴图鲁名号。知县李峥嵘等蓝翎。余加衔升叙有差。　　

○补行道光二十七年军政。漕标卓异官七员。不谨官一员。有疾官一员。年老官五员。浮躁官一员。分别议叙处分如例。　　

○辛卯。谕内阁、宝兴之子钟和、未婚妻四川同知福珠隆阿之女那拉氏。一闻夫故。过门守节。深知大义。甚属可嘉。著毋庸拘常例。即予旌表。　　

○又谕、前据潘锡恩奏、洪泽湖盛涨。筹启昭关坝。当经降旨饬令慎重核办。兹据该河督奏称、昭关坝虽已饬启。仍恐分消不及。拟再启放义河等语。著该河督相度机宜。竭力防护。可守则守。傥有举动。必应与李星沅妥商全局。慎重办理。断不可轻于一试。至事前如何准备。事后如何抚绥。该河督身膺重寄。谅不敢冒昧从事。必应筹画万全也。慎之。　　

○又谕、潘锡恩奏、请将疏防纤堤坐蛰之员弁摘去顶带等语。江南里河惠济闸下张王庙对岸南纤堤坐蛰过水。尚未掣溜。虽经该管文武员弁于三日内抢堵稳固。究属疏于豫防。署清河县里河县丞倪輗、运口汛把总高玉龙、协防江善章、均著摘去顶带。撤任留工效力。知府衔升用知府里河同知曹文昭、都司衔里河营守备吴泰、著一并摘去顶带。所有抢堵钱粮。即责令该厅营全赔。不准开销。以示惩儆。　　

○江苏巡抚陆建瀛奏、遵查元和等县盗劫各案。或被获审究。或认真勒缉。未敢稍任纵延。至白龙山系在浙江湖州府境内。与江苏太湖毗连。应即飞咨浙省。会同摉捕。复查长洲、元和、吴、三县捕役。委无盗匪溷迹其间。此后总以有无失事。有无获犯。验其缉捕之勤惰。如有纵容匪徒挂名充捕、以及抑勒讳饰情事。即严参治罪。得旨、摘奸发伏。非振作勇敢者不能。汝其竭力而行。断不可流于懦弱。勉之。　　

○壬辰。上诣绮春园问皇太后安。　　

○谕内阁、徐广缙等奏、请将在籍职员革职审办一摺。广东在籍候补知府麦庆培、因伊兄麦芬生泰店内。图减起货工费。致与挑夫争执。已属贪鄙。复敢勾串夷商。申请示禁。帮同助喝。尤属唆耸生事。麦庆培著即行革职。交该督抚提同应质人证。严讯确情。不准任听狡展。从重定拟具奏。　　

○命翰林院编修翁同书、提督贵州学政。　　

○癸巳。谕内阁、海枚奏、撤回遣勇在途致毙人命。审明定拟一摺。此案伊犁遣勇赵玉等在途抢掠。致将回子爱木拉等戳伤毙命。经带领之协领那尔洪阿、游击樊成、当将该犯等拏获究办。究与带领兵丁行走滋事者有间。著免其交部议处。　　

○命陕甘总督布彦泰、拨银一万九千九百两、解赴阿克苏。五千两、解赴库车。备道光三十年经费。　　

○甲午。户部议准、陕甘总督布彦泰疏报、甘肃清远县开垦地二十九顷三十一亩有奇。照例升科。从之。　　

○丙申。仁宗睿皇帝忌辰。遣官祭昌陵。上诣安佑宫行礼。　　

○丁酉。谕军机大臣等、寄谕湖广总督裕泰。前因刑部奏、请饬提已革山西巡抚梁萼涵署内门丁艾庆、当降旨饬令徐泽醇查询。如该门丁已回湖北原籍。即著飞咨该督抚迅速饬提解京。兹据署登州镇总兵景琳奏称、查询梁萼涵门丁。据供称道光二十四五两年。在山西巡抚任内所用门丁艾庆、早回湖北江夏县原籍等语。著该督速即饬提艾庆、委员押解速行来京。交刑部归案质讯。傥该门丁业经外出。即提其家属确切讯明现往何处。作何营干。即速飞行饬提委解到部。毋得稍有耽延。尤不得致令闻风逃逸。将此谕令知之。　　

○大理寺卿邢福山、以亲老乞养。允之。　　

○己亥。上诣绮春园问皇太后安。　　

○谕内阁、潘锡恩奏、请将疏防纤堤漫溢之员弁惩处。并自请议处等语。江南里河惠济闸下张王庙对岸南纤堤。前因坐蛰过水。业将该员弁分别摘顶撤任。兹复疏于防范。致令南岸迤西纤堤漫溢。所有署清河县里河县丞倪輗、运口汛把总高玉龙、协防江善章、均著革职。留工效力。知府衔升用知府里河同知曹文昭、都司衔里河守备吴泰、著一并革职。暂留本任。责令赶紧堵筑。所有用过钱粮。仍著该厅营全赔。以示惩儆。署淮扬道周焘、署淮扬游击安振业、均著交部议处。并饬令督率赔修。署河营参将吕邦治、远在扬河。难以兼顾。著免其议处。潘锡恩自请议处之处。著加恩宽免。　　

○广西巡抚郑祖琛奏、摉捕积年巨匪。悉就歼获。捕务渐有起色。仍严饬沿边各土司。实力巡缉。务使捕摉净尽。得旨、用心妥办。慎勿姑息。养成大患。勉之。　　

○庚子。谕内阁、李星沅等奏、江苏外海水师战船不敷。请筹捐添造一摺。水师战船。巡缉攸关。必应多为豫备。著准其将江南善后存余银两。先行提拨。赶紧设厂添造。　　

○辛丑。谕内阁、讷尔经额奏、南粮二进帮船。节节脱空。请饬催令赶紧前进等语。本年南粮首帮入直隶境。日期本较上年为迟。现在南运河水势充足。正可衔尾遄行。乃二进处州前帮。既已脱空八日。而在后之严所等帮。又在山东省十字河口耽延。其三进首帮。亦尚无出闸信息。似此节节阻滞。必至有误例限。关系匪轻。著徐泽醇迅即严饬司漕员弁。催令各帮一体星速前进。断不准片刻停留。并著讷尔经额督饬地方文武各员。会同催趱。务期以速补迟。傥再延宕。致误回空。安能当此重咎耶。懔之。　　

○又谕、裕泰等奏、筹备军需及经费一摺。上年湖南新宁乾州二厅县办理军需。借垫银两。并苗疆屯田。豁减租谷。不敷经费。共需银十二万两。著准其作正开销。仍饬分案核实办理。毋稍冒滥。所有该督等请暂开捐例之处。著毋庸议。　　

○湖广总督裕泰等奏、遵旨筹议苗疆善后事宜。一、裁汰经费。苗疆原设屯苗义学一百馆。嗣添设二十馆。年来各苗生童。多能自行劝学。原设一百馆。足资课读。续添二十馆。应行裁汰。又均屯委员。久经裁汰。所有薪水工食谷九百二十七石零。应酌留书役工食谷一百四十石。余俱核删。留充屯费。一、佃户还租尾数。明定限制。屯长斗级人等。遇有合勺尾数。辄将两手捧量为一合。一手撮量为一勺。实属积弊。请嗣后完租尾数。在六合以上者。进取一升。以下者退出不计。一、屯田徵租执照红簿。改用厅县印信。向来各佃交租。即由屯弁给予收条。既不盖用印信。难免重徵之弊。嗣后执照红簿。改由厅县盖用印信。用连三板串。遇佃户交租。即行截串给领。以备稽核。一、苗人款头名目。永远禁革。近年乾州苗人。于各寨议立款首。把持公事。嗣后苗民如有户婚田土斗殴等事。即赴厅县呈控。如有私自议款情事。即行拏究。仍将禁革款头名目。出示晓谕。俾知懔戒。一、收缴枪械。私采硝磺。责成查报。此次办理善后。已据各厅县收缴枪械五千七百余件。恐仍有未尽。又苗疆出产硝磺。应一并严禁。如有私造私藏器械。及私采硝磺制造火药。责成各厅县督率苗官查报。苗官知情隐匿。一体惩办。一、苗官贤否。核实甄别。额设苗备弁。请于年终甄别一次。如果约束安静。承催全完。将该把总外委列为一等。予以超擢。苗千总在任五年无过。拔补守备。守备在任五年无误。记功一次。再历三年。奏请赏都司衔。如有索诈苗众。怠玩误公。按其情节轻重。责革办理。一、归并屯仓。裁汰屯长。凤凰等厅县。共设屯仓一百二十六所。原设总屯长四十名。每名授田十五亩。散屯长一百六十名。每名授田七亩五分。现据辰沅道查明各屯仓相近者。共二十三所。可以归作十仓。撤去屯仓十三所。裁汰总散屯长共二十名。其原授田亩。仍给佃种。俾免失业。一、苗官劄付。分别钤印给发。凤凰等五厅县。共设苗守备千总外委四百八十六名。向由厅县送道验看。详由督抚提臣会印给札。事涉烦琐。请拔补苗外委把总。由道给札。苗千总劄付。由抚臣钤印颁发。苗守备由督臣钤印颁发。以归简易。一、民苗举人。酌减会试盘费。边字号田字号苗举人会试。历由道捐给银两。并劝令屯苗兵勇。每名帮贴银谷。近来兵勇生计维艰。力难帮贴。查有屯防加增义谷六百石。请每岁撙节谷三百石。留于乡试年。帮给民苗举人每名谷二石。恩科举人。一体照给。永远禁止屯苗帮贴。亦毋庸由道捐给路费。一、新旧佃欠。分别豁免。查道光二十一年至二十六年。佃欠未完谷一万二千五百五十余石。请概予豁免。二十七年未完谷二万九百五十余石。请缓至二十九年起。分作三年带徵。以纾佃力。下部议。从之。　　

○以剿办湖南乾州厅苗匪出力。赏道员吕恩湛、按察使衔。总兵文安、副将李元魁、游击李英、都司瞿腾龙、同知翟诰、孙时浣、花翎。千总苏元林等蓝翎。余升叙有差。　　



大清宣宗效天符运立中体正至文圣武智勇仁慈俭勤孝敏成皇帝实录卷之四百五十八

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十八年。戊申。八月。壬寅朔。谕内阁、刘韵珂奏、请将分往温州出洋随缉之庄通、赏给职衔等语。庄通发营随缉。甫逾一载。即能捕获多犯。尚知奋勇出力。著加恩赏给千总职衔。以示逾格奖励。　　

○谕军机大臣等、本日据刘韵珂奏、发营随缉之庄通。捕盗得力等语。已明降谕旨赏给千总职衔矣。惟庄通以投诚盗首。得免大辟。发营效力。已属法外之仁。即使缉捕奋勉。断难令其身任职官。致乖政体。现经赏给职衔。即系破格施恩。以后遇有缺出。不准奏请补授。傥复捕获较多。必应奖励。该督惟当酌量优赏。于策励群材之中。仍寓慎持大体。不可另开生面。是为至要。将此密谕知之。　　

○以缉捕出力。赏浙江道员庆廉、花翎。　　

○癸卯。遣官祭文昌帝君庙。　　

○谕内阁、福济骆秉章奏、驰往河南查办各案。审明定拟一摺。禹州知州李嘉礼、承办赈务。虽无侵蚀重情。惟不按定章程。设厂州城。散给钱票。辄临时增减户口。更改日期。又失察门丁捐纳官职。并听其子干预赈务。种种悖谬。著即革职。发往新疆效力赎罪。其子捐职布政司理问李承恩、著即革职。候补库大使李承敬、著交部议处。候补知县岱保、王霈、监放钱厂。于李嘉礼办理不善。未能据实禀明。开归道陶福恒、候补道周煦徵、奉委诣查。均未查出实情。著一并交部分别议处。归德府知府胡希周、于胥役得赃。未能审出实情。草率拟结。复失察门丁王四囤积。又不令即时赴案。实属袒护。著交部严加议处。署柘城县知县候补知州罗景鄂、将监生李西峰枷号。讯系先未查明。尚非擅责。惟与典史陆瑞、俱失察胥役得赃。均著交部严加议处。固始县知县严圻、因绅士呈请捐修县志。辄允按亩派捐。虽费系董事经手。并非科敛入己。究不应率给谕帖。著与前任固始县知县张庭瑜、一并交部议处。告病安阳县知县朱显曾、到任时。于差役设有闷室。管押人犯。并私立下处。漫无觉察。非寻常废弛可比。著交部严加议处注册。历任失察私设闷室之该县知县。并著吏部查取职名。照例议处。汝阳县知县黎士华、虽讯无私动库项。置买田产情事。惟任听官亲赵二出入衙署。不知远嫌。著交部议处。候补府经历黎澐、与伊父黎士华、同在一府当差。应否回避。著吏部查明办理。鹿邑县知县茅崧林、于捕役被控窝盗一案。虽因案经讯结。未将捕役刘明、解往备质。究有不合。著交部议处。至李嘉礼之子。并未书写姓氏。殊属不合。福济、骆秉章、著严行申饬。　　

○又谕、前据奕兴等奏、酌拟卡兵分班换防。并请仍循旧章。按季出派统巡稽察一摺。当交军机大臣议奏。兹据该大臣等核议具奏、奉天东边外。地广山深。为奸民牟利之区。亟宜一体清查。毋令乘间窜入。嗣后边之内外新旧卡伦二十四处。坐卡官兵。著照议改分两班。作为六个月更换一次。至派员巡查。春秋前往。尚未周密。著仍照旧章。每年四季。由各城城守尉协领防守尉等官。按季出派一员。作为统巡。约束兵役。认真稽察。每届三年。奏请简派大臣前往巡查。以期奸匪屏迹。惟巡查固贵因时。而缉捕要期得力。著该将军等、严饬统巡各官。慎密巡防。随时整顿。务令坐卡官兵。各图振作。不敢互相朦蔽。如有兵役包庇。官弁纵容。一经查出。立即从严参办。总期奸匪潜踪。不致有名无实。以杜奸萌而肃边防。　　

○谕军机大臣等、有人奏、江苏首县劣迹多端。知府不恤民瘼。请饬查办一摺。江苏长洲县知县周沐润、首膺繁剧。屡次宿倡。并于差赴上海时。逗留妓馆。以优人作跟班。令起造楼房。侵占官街民屋。该县境内盗劫案件。概不详报。勒令改窃。或报勘后。央说赔偿。署元和县知县秋家丞、信任家丁王四、遇事招摇。有吏胥衿富往祝生辰之事。经藩司访拏。延不解案。境内劫案。赃多无获。已经撤任之署吴县知县钟光裕、甫经分发到省。即署首邑。门丁陈以庄、通同漕书余镇、私截漕串米。至二千七百石之多。境内劫案勒缉。并无一获。似此劣迹昭著。殊于政体官方。大有关系。署苏州府知府钟殿选、系书吏出身。督缉无方。夤缘奔竞。亦当严密查参。著福济、骆秉章、于河南查勘贾鲁河事竣后。即驰驿前赴江苏。将摺内所指各情节。逐件查访。从严参办。毋得稍事含混。致有不实不尽。又另片奏、江苏省上年缓徵漕粮。并未刊刻誊黄。易知单内。亦未注明应缓数目。民间照旧完纳。书役以卖荒射利。衿监以注荒占租等语。如果属实。是以国家恺泽之施。为奸蠹侵渔之计。实堪痛恨。并著福济等、一并访查明确。据实具奏。原摺片均著钞给阅看。将此谕令知之。　　

○新授广东巡抚叶名琛奏谢擢任恩。得旨、一切认真勉力而行。用副简任。　　

○实授宝清刑部左侍郎。　　

○调镶白旗汉军副都统庆锡、为正红旗汉军副都统。　　

○拨河南司库银二十五万两。接济两岸十三厅防险经费。从河道总督钟祥请也。　　

○甲辰。上诣绮春园问皇太后安。　　

○谕内阁、前据御史方允镮奏参河南知府州县各款。当交福济、骆秉章、驰往查办。昨据将各案查明定拟具奏。已明降谕旨。将各员分别治罪革职严议议处矣。因思巡抚藩臬。均有统辖稽查之责。而办理赈务。尤关紧要。今查明该员等。虽无侵蚀入己实据。而办理不善。及各案种种不合之处甚多。该抚等殊难辞咎。鄂顺安、王简、吴式芬、均著交部议处。至父子同官一处。自臬司以下。其非所属者。向不回避。本有定例。惟补缺虽有明文。而差委殊觉弊混。即如此次案内禹州知州李嘉礼、汝阳县知县黎士华、均系父子同在一处当差。弊窦甚多。漫无限制。嗣后父子同官一省。于补缺及差委等事。应如何予以限制之处。著吏部详悉妥议具奏。寻奏、查祖孙父子胞伯叔兄弟。同官一省。即在别府别州县当差。声气相通。辗转营谋。其弊滋甚。不可不严予限制。嗣后祖孙父子胞伯叔兄弟。自道府以至佐杂等官。概不准同官一省。令官小者回避。如其官相同。祖孙父子。令其子其孙回避。胞伯叔兄弟。令候补后至者回避。至同祖兄弟。及例应回避之外姻亲族。有同在一府为丞倅牧令佐杂等官。虽非统辖。令官小者回避。以别府之缺补用。试用人员。亦不准同在一府当差。河工人员。照地方办理。再河道总督。及盐政督抚。系属祖孙父子兄弟外姻戚族。虽系隔省。有关考核纠参之责者。亦令回避。分别调补。从之。　　

○又谕、德诚等奏、请饬催二进帮船一摺。本年南粮头进后帮。已形迟滞。现在据报二进以后各帮。尚有七帮未入直境。三进各帮。尚无出闸信息。似此节节迟延。必致有误回空。前经降旨饬催。仍著山东巡抚、直隶总督、并漕运总督、一体严饬所属。设法催趱。务期跟帮前进。不得片刻逗留。傥再延宕贻误。惟该督抚是问。懔之。　　

○谕军机大臣等、前据徐广缙奏、＜?口英＞夷现与口□佛＜?口兰＞哂构衅。各存戒心等语。该夷等究系因何启衅。传闻果否的确。现在情形如何。又所称粤关收税。日形短绌。因进口货物较多。渐形壅滞。夷商又多折本。并因该夷等构衅。无暇兼顾贸易等语。关税岁有定额。何以忽形短绌。所谓以恤商为通商。冀可以赢补绌。意果安在。至前此＜?口英＞夷求进广州城。经耆英与该酋以二年后为约。来春计已届期。现在耆英业已留京供职。该酋亦更换呅口□翰。与从前情形不同。该督现膺重寄。此事谅必朝夕在念。断无先期往问。无故示弱之理。惟呅口□翰力改前辙。议论之下。如果畏粤民强悍。必不入城滋扰。以上各情节。务即详晰具奏。将此谕令知之。　　

○乙巳。上诣大高殿行礼。　　

○还宫。
  </div>
  <div class="pagination">
   <a href="清实录道光朝实录_page817.html">
    上一页
   </a>
   <span>
    ...
   </span>
   <a href="清实录道光朝实录_page813.html">
    813
   </a>
   <a href="清实录道光朝实录_page814.html">
    814
   </a>
   <a href="清实录道光朝实录_page815.html">
    815
   </a>
   <a href="清实录道光朝实录_page816.html">
    816
   </a>
   <a href="清实录道光朝实录_page817.html">
    817
   </a>
   <span class="current-page">
    818
   </span>
   <a href="清实录道光朝实录_page819.html">
    819
   </a>
   <a href="清实录道光朝实录_page820.html">
    820
   </a>
   <a href="清实录道光朝实录_page821.html">
    821
   </a>
   <a href="清实录道光朝实录_page822.html">
    822
   </a>
   <a href="清实录道光朝实录_page823.html">
    823
   </a>
   <span>
    ...
   </span>
   <a href="清实录道光朝实录_page819.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
