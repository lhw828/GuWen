<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 335 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 335 页/共 848 页
  </h1>
  <div class="content">
   ○率正以下文武大臣。诣寿康宫庆贺皇太后。礼成。御太和殿受朝。作乐宣表如仪。　　

○诣大高殿。寿皇殿。行礼。　　

○御乾清宫。赐亲藩等宴。　　

○赏喀尔喀亲王车登巴咱尔紫缰。　　

○丙辰。上御紫光阁。赐蒙古王贝勒贝子公额驸台吉及外藩使臣等宴。并赏赉有差。　　

○谕军机大臣等、钟灵奏、清查覆核明确一摺。著陶澍即将该运库实垫各款及占碍银款。详晰查明单内所开数目。是否实属。其垫占银款如何归补。及纲引如何疏通。并著陶澍妥为筹画。核议具奏。将此谕令知之。寻奏、查明运库垫用及占碍银款。与单内所开数目相符。应俟纲引疏通。分别归补。下部议。从之。　　

○丁巳。高宗纯皇帝忌辰。遣官祭裕陵。　　

○上诣奉先殿。寿皇殿。行礼。　　

○戊午。谕内阁、本年为朕五旬万寿庆辰。仰荷上苍福佑。寰宇乂安。嘉与海内臣。同登仁寿。敬稽皇考仁宗睿皇帝五旬万寿。特开乡会试恩科。朕寅绍丕基。当此嘉祉频臻。宜锡鸿恩。用昭盛典。著于本年八月举行恩科乡试。来岁三月举行恩科会试。所有应行本年正科乡试。来岁正科会试。著移于道光十二年八月十三年三月举行。俾多士忭舞观光。用副朕行庆作人、渥敷教泽至意。该部即遵谕行。　　

○又谕、本年朕五旬万寿庆辰。际兹履端锡羡。泽洽寰瀛。因念推恩之序。亲亲为先。我皇考仁宗睿皇帝五旬万寿。笃念本支。恩施渥沛。朕寅承丕绪。普迓祥和。允宜嘉惠宗亲。首崇惇叙。仪亲王之孙奕絪、著加恩封为入八分辅国公。成郡王载锐、著加恩赏戴三眼花翎。在内廷行走。庆郡王绵慜之弟绵悌、著加恩封为不入八分辅国公。在散秩大臣上行走。定亲王奕绍、著加恩赏给金黄朝服蟒袍。载铨、著加恩封为不入八分镇国公。惇亲王绵恺、著加恩赏银三千两。惠郡王绵愉、著加恩赏银二千两。奕约、著加恩赏银一千两。俱由广储司给发。用示朕敷恩衍庆、敦睦懿亲至意。　　

○贷给直隶磁、邯郸、成安、雄、安、高阳、沧、无极、延庆、九州县上年地震被水灾民耔种口粮。并平粜仓谷。缓徵磁、邯郸、文安、大城、成安、五州县本年额赋。　　

○蠲缓吉林三姓、拉林、双城堡、上年被水兵丁应徵谷石。及民欠新旧额赋有差。贷三姓、双城堡、兵民口粮。并给房屋修费。　　

○给江苏沛县灾民一月口粮。　　

○给安徽芜湖、灵壁、泗、天长、五河、盱眙、凤阳、凤台、八州县并屯坐各衙兵民一月口粮。　　

○上以上辛祈谷于上帝。自是日始。斋戒三日。　　

○己未。谕内阁、本年八月。系朕五旬万寿庆辰。业经降旨令各省督抚将军副都统等、俱著不必进京朝贺。惟御前乾清门行走之蒙古汗王公吉等。因系祝嘏之期。仍未免纷纷在理藩院呈请。朕日理政务。不尚虚文。是以谆谆降旨面谕诸臣。于本年朕万寿庆辰。俾各该地方仍照向年一体豫备。不可稍加繁文。其各蒙古人等旧习朴实。朕亦推诚优待。该王公台吉等更不可入于虚浮。况各蒙古王公等八月来京。而年终又届年班。往来驰驱。不无浮费。于体恤蒙古臣仆之意。殊多未惬。即著理藩院传谕御前乾清门行走之蒙古汗王公台吉等、于本年八月。俱不必进京祝嘏。以示恤念蒙古。崇实黜华至意。　　

○给浙江富阳县上年被旱被水灾民一月口粮。以仁和、钱塘、武康、归安、德清、临海、新城、乌程、八县粮价贵。命平粜仓谷。　　

○贷湖南安乡县上年被水灾民耔种。并华容县灾民一月口粮。　　

○缓徵山东邹平、济宁、鱼台、邹、阳信、五州县并屯坐各卫上年被水被旱村庄本年额赋。及漕仓河银。　　

○贷河南武安县上年地震灾民仓谷。　　

○贷甘肃会宁、西和、隆德、三县上年被雹被水灾民耔种。并两当、崇信、二县灾民两月口粮。　　

○庚申。上诣南郊斋宫斋宿。　　

○谕军机大臣等、本日据扎隆阿奏、查讯伊萨克护卫胡达雅尔等供词。并据另片具奏各情形。扎隆阿所称作萨克勾结内应一事。前据杨芳等奏到。当经降旨令长龄驰往喀什噶尔查办。旋据该将军奏、已飞咨扎隆阿将伊萨克及家属暨原留人证。提解阿克苏。复叠经谕令长龄秉公研鞫。现又据扎隆阿奏到查讯各情形。并将供单禀词呈阅。此事关系重大。该将军务当秉公持正。恪遵叠次所降谕旨。不动声色。将此案虚实悉心研究。务得确情。以成信谳。断不可含混迁就。稍有不实不尽之处。该将军公忠素著。想于此事必当慎重核办。不致负朕委任。自损平日威望也。将此由六百里谕令知之。　　

○辛酉。祈谷于上帝。上亲诣行礼。　　

○世祖章皇帝忌辰。遣官祭孝陵。　　

○壬戌。享太庙。遣惠郡王绵愉、恭代行礼。　　

○上诣大高殿行礼。　　

○幸圆明园。奉皇太后居绮春园。　　

○诣安佑宫行礼。　　

○遣官祭太岁之神。　　

○谕内阁、穆兴阿等转奏、哈密郡王衔贝勒伯锡尔、因本年朕五旬万寿。呈请进京叩贺。尚属出于至诚。殊堪嘉尚。前因朕五旬万寿。特降谕旨停止各蒙古王公台吉等进京叩贺。况哈密地当孔道。正值附续凯撤官兵之时。伊所属回子等尚有应办差务。伊正宜在律弹压。伯锡尔本年著无庸进京叩贺。著朱兴阿转谕知之。以示朕矜恤回仆之至意。　　

○谕军机大臣等、长龄奏、接奉廷寄。恭摺覆奏。并行抵阿克苏日期。及筹办一切情形一摺。所有容安等罪状。此时自已逐款根究。分别定拟。不日即可奏到。至伊萨克案内应讯人证。该将军已飞咨玉麟、常德、将阿布都拉什特色里木堪加、及扎拉芬、一并提至阿克苏。所办甚好。至布噜特比推莫特属下之毛拉一名。随贼日久。其中大小头目名字。自必深知。该将军已飞咨常德、速将毛拉传解前来。不但可以详讯入卡滋事头目人数。并可讯问勾结起衅切实根由。所见甚是。此时投信之民人常奉清、及前次咨提扎隆阿原摺内所开应质人证。自已陆续解到。本日据扎隆阿奏、查照长龄来咨。将案内人证先行解往。摺内称俟长龄抵喀什噶尔时。再行提取伊萨克讯问。较之解赴阿克苏。似较省便等语。妄行违抗。可恶之至。扎隆阿著即传旨解任。与伊萨克一并迅速提解。交长龄审讯。所有喀什噶尔参赞大臣印务。业经降旨令哈哴阿、杨芳、护理。该将军即饬知该参赞等将应办剿抚事宜。及该城参赞大臣任内应办事件。会同妥办。至扎隆阿所称伊萨克勾结一案。关系重大。如果伊萨克实有勾贼入寇、谋为内应情事。自应据实查办。断不可将谋逆重情。稍为容隐。傥系扎隆阿有心倾陷。则是诬人叛逆。岂可迁就含混。致成冤狱。该将军。务当遵奉节次所降谕旨。秉公持正。确切根究。必须水落石出。不准稍有不实不尽之处。其摺内所称八月十三日。贼至旧城时。伊萨克奔告。以为贼人前来报讎。将其坟墓发掘。系托克呢杂尔目睹等语。究竟伊萨克坟墓。是否业经被贼发掘。著即行知哈哴阿等亲往确切查明。至所称官兵二千余员名。既为截阻阵亡。又复守城九十余日一节。亦著行知哈哴阿等迅即查明阵殁官兵究有若干。彼时伊萨克系如何截阻。覆到时一并据实覆奏。该将军此时如尚在阿克苏。在彼提集扎隆阿、伊萨克、及案内应讯人证。审拟具奏。傥已自阿克苏起程前进。即驻劄叶尔羌审办。俟此案奏结后。再驰赴喀什噶尔。将现在应办剿抚事宜、及善后章程。详晰筹度。定议具奏。俟奏到时奉有谕旨令该将军回京。再行起程。不可因前此业经降旨准令该将军来京展觐。遽行起程。将此由六百里谕令知之。　　

○又谕、据哈哴阿等奏、业于上年十二月初十日。驰抵喀什噶尔。沿途察看情形。分别办理剿抚事宜。览奏均悉。现在扎隆阿因参奏伊萨克谋为内应。已降旨将扎隆阿解任。令其前往阿克苏。听候长龄质讯。所有喀什噶尔参赞大臣印务。即著哈哴阿、杨芳、三人暂行护理。其应办剿抚一切事宜。哈哴阿等固应妥为筹办。至该城参赞大臣任内事件。亦著哈哴阿等商酌办理。此次喀什噶尔、英吉沙尔、从逆回众。较叶尔羌更多数倍。虽经先后摉剿。而逃逸藏匿。颇为不少。总之二城之根株不断。则卡外之窥伺复生。不可不痛加剿洗。惟据称现在投归者尚未齐集。若遽行诛戮。恐铤而走险。转致棘手。著暂行收抚。各回原住。分别良莠。以次严密剿办。毋贻后患。至善后大局。关系綦重。现有旨令长龄于查办伊萨克事竣。即前往喀什噶尔。哈哴阿等俟该将军到彼。亲历察看。会同筹办。务臻妥善。永靖边圉。将此由六百里谕令知之。　　

○癸亥。上诣绮春园问皇太后安。　　

○谕内阁、阮元等奏、腾越边界原驻□□西木□□□西木□夷练。应行置田裕食。请借款筹办一摺。滇省腾越边界。向设□□西木□□□西木□夷练三百七十户。分驻香柏岭等处。以防野匪。较为得力。据该督等查明该夷练垦种山地。不敷食用。每年另给盐粮。常川筹发。不免糜费。恳请借款置田以裕口食。著照所请、准其于司库备边项下先行借动银二万两。饬发该府厅购置田亩。分别拨种招佃。俟田亩置齐。即行停止盐粮。所借之银。即由本省捐廉分限归补完款。毋许悬宕。此项既归捐补。并著免其造销。诀部知道。　　

○以捐设直隶涿州义学。赏生员康斌八品顶带。　　

○甲子。谕内阁、孙尔准等奏、海塘分别缓急筹议兴修一摺。浙江省东塘鱼鳞石工。历年久远。又值风潮壮盛。情形险要。自应重新修筑。惟同时并举。经费浩繁。该督等将险中之尤险者一百五十余丈。先行赶紧修筑。以御霉伏大汛。其余二百五十余丈。俟今年大汛后。再行接续办理。著照所请、准其循照历次借项垫办成案。在于司库新工经费项下银两动支兴办。该部知道。　　

○又谕、阮元等奏、黑盐井灶户堕欠柴本修费银两。恳准陆续趱补一摺。云南黑盐井灶户堕欠柴本修费。除已完外。实计未完银八万三百六十一两零。自应设法追完。惟银数过多。若定限紧迫。新旧并徵。灶力恐有未逮。傥不立限趱补。必致日久因循。著照所请、即责成黑盐井提举、督率各灶于煎办正溢课款之时。不使稍留余力。每年设法加趱带完银七八千两、或一万余两。尽销尽解。先将柴本拨还清楚后。接续归补修费。按年报部。约计十年内外。即可全行完款。该提举如敢因循诿误。或灶户藉口延欠。将即提举趱解不力职名开参。灶户严提究办。该部知道。　　

○乙丑。谕内阁、长龄奏、遵旨审拟容安等罪名一摺。前因英吉沙尔、喀什噶尔、二城待援甚亟。容安统领伊犁官兵。于九月十二日。全抵阿克苏。尽可赶紧由叶尔羌进发解围。乃迁延观望。坐失机宜。且先据奏明由大路进兵。嗣后欲由和阗前往。以有用之兵。转于无贼之处绕道行走。以致耽延一月之久。无谋无勇。措置乖方。并欲厚集兵力。防守阿克苏、乌什。再行前进。身为统兵大员。不知缓急轻重。任意延宕。丧心昧良。莫此为甚。当降旨将容安革职拏问。嗣以此等怯懦无用之人。不值如此办理。复谕长龄将容安解赴阿克苏看守。旋又数其四罪。令长龄到彼后。逐层严审。按律定拟。并将长清等分别拟罪。兹据长龄审明容安等罪款。定拟具奏。容安坐拥重兵。畏葸不前。辜负国恩。贻误事机。本应照军法从事。在阿克苏即行正法。姑念现在二城之围已解。尚可宽其一线。容安著加恩照长龄所拟。依军临敌境违期三日斩监候律。斩监候秋后处决。即派妥员押解刑部监禁。赶入本年朝审情实办理。长清但知留兵防守。并不通盘筹画。催令进援。亦属咎有应得。惟该大臣究非奉派带兵之员。而抚驭夷回。尚为安静。且于扎隆阿信致。令将伊什罕伯克托克托呢杂尔等家产查封。并将缘坐人犯一并拘禁。该大臣均未照办。颇有识见。长清著加恩革去副都统。赏给二等侍卫。仍作为阿克苏办事大臣。哈丰阿系乌噜木齐提督。本不应受容安节制。乃听其指使。迂道前行。稽延日久。实属错误。姑念此次进援。究系该提督带兵先到。虽未接仗杀贼。惟令贼众一闻兵到。即行远窜。得以解围。哈丰阿著加恩改为革职。留任。额尔古伦、贵成、孝顺岱、进兵究属迟延。著一并交部议处。　　

○又谕、乌噜木齐提督哈丰阿、伊犁领队大臣孝顺岱。带领援兵。摉捕贼匪。于军营出力人员。并不咨报将军参赞。听候核办。率行具奏。均著照部议降一级留任。毋庸查级议抵。该员等系派往军营之员。著俟事竣回营之日。补扣降级俸银。　　

○谕军机大臣等、长龄奏、请将扎隆阿先行撤任办理缘由一摺。扎隆阿所称伊萨克勾结内应一事。朕于杨芳等初次奏到时。即以伊萨克身受重恩。不应遽怀携贰。恐系扎隆阿有心倾陷。降旨令该将军亲提审办。嗣据扎隆阿屡次陈奏。并于该将军咨提人证时。不即将伊萨克起解。叠经降旨谕令秉公审讯。并传旨将扎隆阿解任。与伊萨克一并提解。兹据奏行抵阿克苏。面晤长清告知。并据常格咨称前接扎隆阿来信。并咨令将托克托呢杂尔等家产查封。缘坐人犯一并拘禁等情。该大臣等以案情尚未确实。恐遽行查办。致滋惶惑。并未照办。所见甚是。现在讯据布噜特毛拉等各供、及询悉情形。所称逆酋明巴什、因攻城不得手。向爱散问计。爱散告以现有伊萨克在城。是以回心固守。须得先将伊萨克诬蔑。及该城兵民于贼匪围城之际。即将作萨克衙署抄没。杀毙大小伯克回子二百余人。均称此次贼厝进卡滋事。系伊萨克所使。强令扎参赞看守。又于围城时。有兵民千余人。均称此次贼匪进卡滋事。系伊萨克所使。强令扎参赞看守。又于围城时。有兵民千余人。口称伊萨克有勾结情事。齐赴阿奇木署克夫妇先赴参赞署中。仅以身免各等语。虽未可遽为深信。而于伊萨克勾结情事未真。扎隆阿办理错谬。已可概见。且任听兵民人等恣行杀掠。并将大小伯克回子杀毙至数百人之多。姑无论所称伊萨克勾结内应。是否属实。即此任听妄杀一节。扎隆阿昏谬之咎。实属难辞。该将军以该参赞所奏情节。与询问情形迥不相符。难保其不无回护任听妄杀之前愆。转受兵民之挟制。因而巧为弥缝。所料不错。其于该将军咨提人证时。不即将伊萨克起解。转藉口恐奸细探听。在途劫夺。并非玩泄。实属有心违抗。昨已有旨令该将军传旨将扎隆阿解任。现据奏到。亦请即行解任。并以摺报往还需时。恐该员稽留多日。或别生枝节。一面奏明。一面先将该员撤任。好极好极。能如此。不愧朕推心倚任矣。扎隆阿于案情未定之先。妄行杀戮。已失本处良回之心。况任听兵民恣肆。毫无约束。复分致阿克苏、库车、令其查封拘禁。以致二城回众亦各惶惶。似此谬妄糊涂之员。不但不能无罪。仍当治以重罪。扎隆阿著即革职。该将军现已饬知哈丰阿、令其即带马步官兵千余名。护解伊萨克一干人证。迅速赴阿克苏。以免疏虞。所见又是。此事关系重大。必应秉公查办。该将军之心。即朕之心。所奏情形。与朕叠次所降谕旨。均相符合。可嘉之至。此时伊萨克等计可陆续解到。该将军务须严切根究。期于水落石出。如果伊萨克有应与提到人证讯之处。固当令其质对。即扎隆阿有应与各犯质对之处。现已降旨将伊革职。伊既不知自爱。不值为伊顾惜颜面。亦著令其质封。将此案虚实悉心研究。务得确情按律定拟具奏。傥审明伊萨克实无勾结情事。著于审明后。将道光十年十二月初十日初次寄谕该将军之旨。向伊萨克明白宣示。俾知伊忠悃素著。此次被人倾陷。朕早鉴及。以安其心。至喀什噶尔参赞大臣。昨已有旨令哈哴阿、杨芳、暂行护理。著仍遵前旨。饬令筹办一切。所请令胡超帮办之处。著毋庸议。至另片奏、此次起衅根由。询之该布噜特比及回子等、皆称由于抄没安集延驱逐出卡。因此怀恨勾结等语。究竟该布噜特等所称是否属实。著再行详细查明。据实具奏。本日据玉麟等奏、体察边界现在情形。酌筹办理。所称那林距喀什噶尔卡伦较近。由彼经过特木尔图淖尔。迤北即是吹塔拉斯一带。当为讨逆所必至。请饬长龄等于派兵出卡捕拏逆犯之便。顺赴吹塔拉斯等处确查等语。著长龄自行酌量。如须派人前往。著饬令由伊犁前往。会同确切查勘。傥无须派人前往。即咨会玉麟等妥为查勘办理。又另摺奏、体察中外情形。新疆茶政。及夷商贸易。似应酌复旧章。并著长龄详查妥议。将此由六百里谕令知之。　　

○丙寅。谕内阁、国家赦宥之典。法外施仁。施使海内咸知迁善远罪。共为良民。以成太平之治。朕溯查乾隆十一年。皇祖高宗纯皇帝大沛恩慈。特颁省刑谕旨。亦越嘉庆十一年。皇考仁宗睿皇帝绍述前徽。复颁行旷典。朕临御以来。祗遵成宪。兢兢业业。以爱育黎庶为怀。兹当纪年开袠。寰宇乂安。允宜循照旧章。用宏矜恤。所有刑部及各省已经结案监禁人犯。除情罪重大及常赦所不原者无庸查办外。其余著大学士会同刑部。酌量案情轻重。分别请旨减等发落。其军流徒杖以下人犯。一并分晰减等完结。俾获邀肆赦。勉图自新。以副朕钦恤庶狱、咸中有庆之至意。　　

○以库伦办事大臣奕颢、为镶白旗蒙古副都统。　　

○以御前侍卫奕纪、管御船处事。　　

○丁卯。谕内阁、阮元等奏、知州署内家人命案。牵涉伊子。该州不行回避。反禀讦委员诬证其子。请革职严审一摺。云南署赵州事鹤庆州知州邵葆槎、署内家人杨安受伤身死。被尸亲控告。经该督等提省。究出该州之子邵庭、与杨安口角争殴。将其推跌。揿伤肾囊。惟心坎胸膛刀伤。狡不承认。乃该州辄禀称杨安死由痰迷。将伊子邵庭亲笔已认之供。称为委员诬证逼写。实属谬妄。邵葆槎著先行革职。伊子邵庭即行收禁。交阮元、伊里布、亲提全案人证。严加审讯。杨安究系因何致死。其心坎胸膛各伤。是否邵庭所戮。抑系自戕。并委员原验有无回护。研究确情。按律定拟具奏。寻奏、审明邵庭与杨安口角争殴。戮伤身死。假装自戕。实无挟嫌谋故别情。邵庭照例拟杖一百徒三年。该府县等承审不实。请交部分别议处。下部议。从之。　　

○山西巡抚阿勒清阿奏、请动拨地丁银两。支放武职养廉。从之。　　

○戊辰。上御奉三无私殿。赐皇子亲藩等宴。　　

○己巳。月食。上诣安佑宫行礼。　　

○御正大光明殿。赐朝正外藩等宴。作乐赐酒。如除夕仪。　　

○御山高水长。赐王公大臣蒙古王贝勒贝子公额驸台吉及外藩使臣等食。
  </div>
  <div class="pagination">
   <a href="清实录道光朝实录_page334.html">
    上一页
   </a>
   <span>
    ...
   </span>
   <a href="清实录道光朝实录_page330.html">
    330
   </a>
   <a href="清实录道光朝实录_page331.html">
    331
   </a>
   <a href="清实录道光朝实录_page332.html">
    332
   </a>
   <a href="清实录道光朝实录_page333.html">
    333
   </a>
   <a href="清实录道光朝实录_page334.html">
    334
   </a>
   <span class="current-page">
    335
   </span>
   <a href="清实录道光朝实录_page336.html">
    336
   </a>
   <a href="清实录道光朝实录_page337.html">
    337
   </a>
   <a href="清实录道光朝实录_page338.html">
    338
   </a>
   <a href="清实录道光朝实录_page339.html">
    339
   </a>
   <a href="清实录道光朝实录_page340.html">
    340
   </a>
   <span>
    ...
   </span>
   <a href="清实录道光朝实录_page336.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
