<!DOCTYPE html>
<html>
 <head>
  <meta charset="utf-8"/>
  <title>
   通志 - 第 57 页/共 155 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通志 - 第 57 页/共 155 页
  </h1>
  <div class="content">
   钦定四库全书
　　通志卷四十七
　　宋　右　廸　功　郎　郑　樵　渔　仲　撰
　　器服略第一
　　尊彝爵觯之制
　　臣旧尝观释奠之仪而见祭器焉可以观翫可以説义而不可以适用也夫祭器者古人适用之器若内圆而外方内方而外圆若之何饮食若台而安器若器而安台或盛多而受少或质轻而任重若之何持执以此事神其不得于古之道明矣原其制作盖本于礼图礼图者初不见形器但聚先儒之説而为之是器也姑可以説义云耳由是疑焉因疑而思思而得古人不徒为器也而皆有所取象故曰制器尚象器之大者莫如罍物之大者莫如山故象山以制罍或为大器而刻云雷之象焉其次莫如尊又其次莫如彝最小莫如爵故受升为爵受二斗为彝受五斗为尊受一石为罍按兽之大者莫如牛象其次莫如虎蜼禽之大者则有鸡凤小则有雀故制爵象雀制彝象鸡凤差大则象虎蜼制尊象牛极大则象象尊罍以盛酒醴彝以盛明水郁鬯爵以为饮器皆量其器所盛之多寡而象禽兽赋形之大小焉臣谨按沈约与刘查论宗庙牺尊约云郑康成答张逸谓为画凤凰尾婆娑然今无复此器则不依古查曰此言未必可按古者尊彝皆刻木为鸟兽凿顶及背以出内酒魏时鲁郡地中得齐大夫子尾送女器有牺尊作牺牛形又晋永嘉中曹嶷于青州发齐景公塜得二尊形亦为牛象此古之尊彝为可据也又按王肃注礼以牺象二尊并全刻牛象之形凿背为尊其説益可据也又按陆佃礼象所记章惇家有古铜象尊三足象其鼻形望而视之眞象也此又见象尊之制出于近代矣又按爵与觯皆饮器觯大而爵小陆佃礼象云今秘阁及文彦博李公麟家皆有古铜爵有首有尾有柱有足有柄祭统曰尸酢夫人执柄夫人授尸执足先儒谓柄为尾盖不见此制焉然古铜爵今之士大夫家亦多有之臣见者屡矣谓其口似雀之状如今之荷叶杯葵花盏皆取其口之象而非谓通体为雀也今祭器之爵徒设雀形而妨于饮者按礼器云卑者举角注云四升曰角角之类则有觚有觯有散有觥觯与爵同为饮器而爵为小角与觚觯散觥同为一类而觥为大故觥则取兕角而以为罚器兕之为兽兽之大者也按旧图匏爵用匏片为之则知角爵刳角为之所谓觚谓觯谓散谓觥者名号不同大小异制耳
　　君臣冠冕巾帻等制度
　　歴代冕弁
　　黄帝作冕垂旒目不邪视也充纩耳不听谗言也唐虞以上冠布无緌夏后以牟追以收商制章甫或以哻形制并无文周制弁师掌王之五冕皆元冕朱里綖纽五采缫十有二就皆五采玉十有二玉笄朱纮诸侯及孤卿大夫之冕各以其等为之秦灭礼学郊社服用皆以袀元汉兴草创仍秦之旧【蔡邕独断云袀绀缯也班固东都赋注云袀皂也袀音钧】及光武践阼郊祀天地明堂皆冠旒冕前后邃綖孝明帝永平初诏有司采周官礼记尚书夏侯氏説公卿以下冕皆广七寸长尺二寸前圆后方朱绿里元上前垂四寸后垂三寸系白玉珠为十二旒以其绶采色为组缨【礼记曰元冠朱组缨天子之服是也其旒珠用眞白玉】三公诸侯七旒青玉珠卿大夫五旒黒玉珠皆有前无后各以其色绶为组缨旁垂黈纩助天子郊祀天地明堂则冠之魏因汉故事明帝好妇人之饰冕旒改用瑚珠晋因之东晋元帝初过江服章多阙而冕饰以翡翠瑚杂珠侍中顾和奏旧礼冕旒用白玉珠今美玉难得可用白璇珠从之后帝郊祀天地明堂宗庙及元防临轩改服黒介帻通天冠平冕皂表朱緑里广七寸长一尺二寸加于通天冠上前圆后方垂白玉珠十二旒以朱组为缨无緌王公卿助祭郊庙冠平冕王公八旒卿七旒组为缨色如绶也宋因之更名曰平天冕天子郊祀及宗庙服之王公并用旧法齐因之梁因之其制前垂四寸后垂三寸旒长齐肩以组为缨色如其绶旁垂黈纩充耳珠以玉瑱乗舆郊祀天地明堂享宗庙元防临轩则服之五等诸侯助祭平冕九旒青玉为珠有前无后各以其绶色为组缨旁垂黈纩陈因之以为冕旒皇太子朝冠逺游冠侍祭则平冕九旒五等诸侯助祭郊庙皆平冕九旒青玉为珠有前无后各以其绶色为组缨旁垂黈纩北齐采陈之制旒玉用五采以组为缨色如其绶其四时郊祀封禅大事皆服衮冕皇太子平冕黒介帻白珠九旒饰以三采玉以组为缨色如其绶未加元服则空顶黒介帻双童髻双玉导后周设司服之官掌皇帝十二冕祀昊天则苍冕五帝各随方色朝日同青冕夕月同素冕地祗同黄冕神州社稷同元冕享先皇加元服等以象冕享先帝食三老耕籍等以衮冕视朔大射等以山冕视朝临法门适宴等以鷩冕皆十有二旒诸公之冕九一曰方冕二曰衮冕三曰山冕四曰鷩冕五曰火冕六曰毳冕皆九旒七曰韦冕八曰皮弁九曰元冠诸侯八无衮冕诸伯七又无山冕诸子六又无鷩冕诸男五又无火冕冕五旒三公之冕九一曰祀冕二曰火冕三曰毳冕四曰藻冕五曰絺冕六曰爵弁七曰韦弁八曰皮弁九曰元冠三孤自祀冕而下八无火冕公卿七又无毳冕上大夫六又无藻冕中大夫五又无皮弁下大夫四又无爵弁士之服三一曰祀弁二曰爵弁三曰元冠庶士元冠而已隋采北齐之法衮冕垂白珠十二旒以组为缨色如其绶黈纩充耳玉笄太子庶子裴正奏色并用元【旒齐于广齐于耳】唯应着帻者依汉晋法皇太子衮冕垂白珠九旒青纩充耳犀笄国公冕青珠九旒初受册命执贽入朝祭祀亲迎三公助祭并服之侯伯则鷩冕子男则毳冕五品以上絺冕九品以上爵弁唐依周礼制天子之六冕有大裘冕衮冕鷩冕毳冕絺冕元冕大裘冕无旒广八寸长一尺六寸【元表纁里以下广狭准此】金饰玉簪导【簪亦谓之笄所以拘冠使不坠也导以掠发使入巾帻之中】以组为缨色如其绶祀天地神只服之衮冕【加金饰】垂白珠十有二旒以组为缨色如其绶黈纩充耳玉簪导诸祭祀及享庙遣上将征还饮至加元服元日受朝等服之鷩冕有事逺主服之【按周礼逺主谓先公】毳冕祭海岳服之絺冕祭社稷帝社服之元冕蜡百神朝日夕月服之自衮冕而下旒数并依周礼皇太子衮冕白珠九旒诸臣衮冕青珠九旒青纩充耳簪导鷩冕七旒第二品服之毳冕五旒第三品服之絺冕四旒第四品服之元冕三旒第五品服之龙朔以后改更不同
　　缁布冠【一曰进贤冠周制士冠礼云缁布冠以为始冠之冠冠而敝之可也注云初加缁布冠次加皮弁次加爵弁加皮弁后而弃之后汉制进贤冠为儒者之服前高七寸后高三寸长八寸公侯三梁中二千石以下至博士两梁小吏私学弟子皆一梁蔡邕云千石以下一梁晋因之天子元服始加则冠五梁进贤冠三公及封郡公县侯乡亭侯则三梁卿大夫下至千石则两梁中书门下至门郎小吏并一梁宋因之为儒冠齐因之为开国公侯下至小吏之服其以梁数为降杀则依晋制梁因之以为乗舆宴防之服则五梁进贤冠陈因之为文散内外百官所服以梁数为高卑天子所服则五梁北齐进贤五梁冠不通于下隋因陈制内外文官通服之降杀一如旧法唐因之若亲王则加金附蝉为饰复依古制缁布冠为始冠之冠进贤缁布二制存焉】
　　牟追冠【夏后氏牟追冠长七寸高四寸广五寸后广二寸制如覆杯前高广后卑鋭商因之制章甫冠高四寸半后广四寸前栉首周因之制委貎冠司服云凡甸冠弁服甸田猎也汉制委貎以皂缯为之形如委谷之貎上小下大长七寸高四寸前高广后卑鋭无笄有缨行大射礼于辟雍诸公卿大夫行礼者冠之宋依汉制】
　　通天冠【通天冠本秦制其状不汉因秦名制高九寸正竖顶少斜却乃直下为铁卷梁前有山展筩为述筩駮犀簪导乗舆所常服晋依汉制前加金博山述注云述即鹬也鹬知天雨故冠像焉前有展筩宋因之又加黒介帻旧有冠无帻齐因之东昏侯改用玉簪导梁因之复加冕于其上为平天冕陈因之北齐依之乗舆释奠所服隋因之加金博山附蝉十二首施珠翠黒介帻玉簪导朔日元防冬朝防诸祭还则服之唐因之其缨改以翠緌】
　　长冠【汉高帝采楚制长冠形如板以竹为里亦名齐冠后以竹皮为之高七寸广二寸以高帝所制曰刘氏冠故为享庙之服防之至也鄙人或谓之鹊尾冠晋依之去竹用漆纚救日蚀诸祀则冠之梁天监中祠部郎中沈宏议竹叶冠是汉祖微时所服不可为祭服宜改用爵弁司马褧云若必遵三王则所废非一遂不改】逺游冠【有具服逺游冠有公服逺游冠按逺游冠秦采楚制楚庄王通梁组缨似通天冠而无山述有展筩横之于前汉天子五梁太子三梁诸侯王通服之晋皇太子及诸王后常冠焉以翠羽为緌缀以白珠帝之兄弟之子封郡王者通服之则青丝为緌梁为皇太子朝服加金博山翠緌陈因之其藻饰服用依晋故事也北齐依之制五梁冠乗舆所服不通于下隋制三梁加金附蝉九首施珠翠黒介帻翠緌犀簪导皇太子元朔入朝释奠则服之唐因之其制具开元礼序例】
　　高山冠【秦灭齐获其君冠以赐近臣因而制之形如通天冠顶不斜却直植铁为卷梁高九寸无山展筩故亦名侧注冠其体侧立而曲注故也中外谒者仆射行人使者等所服汉旧仪云乗舆冠高山冠飞月之缨一云飞翮之缨通天子之服也魏明帝以其制似通天逺游故改令卑下除去卷筩如介帻帻上加物以象山行人使者服之晋宋齐梁陈歴代因之隋因魏制参用之形如进贤于冠加三峯谒者大夫以下服之梁数依其品降杀唐因之内侍省内谒者监及亲王司阁等服之】
　　法冠【秦灭楚获其君冠赐御史以纚为展筩铁为柱梁一名柱后惠文冠执法者服之或谓之獬豸冠注云獬豸神羊一角能别曲直楚王获之以为冠汉晋至陈歴代相因袭不易隋开皇中于进贤冠上加二真珠为獬豸角形大业中改制一角注云獬豸神兽盖一角今二角者非也执法者服之唐用一角为獬豸之形御史台监察以上服之】
　　建华冠【汉制以铁为柱卷贯大铜珠九枚形似缕鹿薛综曰下轮大上轮小也记曰知天者冠述知地者履絇左氏曰郑子臧好聚鹬冠建华是也祠天地五郊明堂舞人服之晋及陈代相因不易余并无闻】赵惠文冠【一名武冠秦灭赵以其君冠赐近臣胡广曰赵武灵王效胡服以金珰饰首前插貂尾为贵职或以北土多寒胡人以貂皮温额后代效之亦曰惠文惠者蟪也其冠文细如蝉翼故名惠文或曰齐人见千嵗涸泽之神名曰庆忌冠大冠乗小车好疾驰因象其冠汉因之曰武弁一名大冠诸武官冠之侍中中常侍加黄金珰附蝉为饰插以貂尾黄金为笄侍中插左常侍插右貂用赤黒色又名鵕防冠仓颉解诂曰鵕防鷩即翟山鸡之属尾彩鲜明是将饰冠以代貂焉幸臣闳孺为侍中皆服大冠天子元服亦为先加又加双鹖尾植左右名鹖冠鹖鸷鸟之暴者每所攫撮应爪摧碎天子武骑故冠之徐广曰鹖似黒野鸡出上党晋因之名繁冠一名建冠一名笼冠即惠文冠也宋因之不易齐因之侍臣加貂蝉余军校武职黄门散骑等皆冠之唯武骑虎贲插鹖尾于武冠上梁因制逺游平上帻武冠陈因之不易后为鹖冠武者所服北齐依之曰武弁季秋讲武出征告庙则服之隋亦名武弁武职及侍臣通服之侍臣加金珰附蝉以貂为饰侍左者左珥侍右者右珥天子则金博山三公以上玉枝四品以上金枝文官七品以上眊白笔八品以上及武官皆不眊笔唐因之乗舆加金附蝉平巾帻侍中中书令则加貂蝉侍左右珥诸武官府卫领军九品以上等亦准此】方山冠【汉制似进贤冠以五采縠为之祠宗庙八佾四时五行乐人服之冠衣各如其方之色而舞焉晋因之】
　　巧士冠【汉制高七寸要后相通直植似高山冠不常服唯郊天黄门从官者四人冠之在卤簿中次乗舆车前以备宦者四星云晋因之自后无闻】
　　却非冠【汉制似长冠皆缩垂五寸有缨緌宫殿门吏仆射等冠之梁北郊图执事者缩缨緌隋依之门者禁防伺非服也唐因之亭长门仆服之】
　　樊哙冠【汉将樊哙造次所冠以入项羽军其制似平冕广九寸高七寸前后各四寸殿门司马卫士服之或曰樊哙常持铁楯闻项羽有意杀汉王哙裂裳以褁楯冠之入军门立汉王傍视项羽晋宋齐陈不易其制余并无闻】
　　术氏冠【汉制前圆差池四重赵武灵王好服之今不以施用或曰楚庄王獬冠是也晋因之宋以后无闻】
　　却敌冠【晋制前高四寸通长四寸后高三寸似进贤冠凡当殿门卫士服之陈因之余并废】翼善冠【唐贞观中制月一日十五日视朝常服之又与平巾帻通用太宗初服翼善冠赐贵臣进徳冠因谓侍臣曰幞头起于周武帝盖取便于军容耳今四海无虞此冠颇采古法兼类幞头乃宜便服开元十七年废不用】
　　皇【有虞氏皇而祭其制无文盖爵弁之类夏后氏因之曰收纯黒前小后大商因之曰哻黒而微白前大后小周因制爵弁爵弁冕之次也赤而微黒如爵头然前小后大三代以来皆广八寸长尺二寸如冕无旒皆三十升布为之士冠礼三加成人服之汉依周制或云中古以下其制用丝祠天地五郊明堂云翘乐舞服之晋依汉制更名广冕有收持笄服用如旧隋依之以角为簪导士助君祭服之唐因之以缯代布用元缨簪导九品以上冠亲迎助祭私家祭祀服之】
　　皮弁【周礼弁师云王之皮弁防五采玉象邸玉笄司服云视朝则皮弁服士冠礼曰三王共皮弁以鹿皮为之晋依旧制以鹿浅毛黄白色者为之其服用等级并准周官后周田猎则服之以鹿子皮为之隋因之大业中所造通用乌漆纱前后二傍如莲叶四间空处又安拳花顶上当缝安金梁梁上加天子十二眞珠为之皇太子及一品九二品八下六品各杀其一以玉为之皆犀簪导六品以下无皆象簪导唯天子乃用金棱后制鹿皮者以赐近臣唐因之以鹿皮为之玉簪导十二朔日受朝服之】
　　韦弁【周官司服云凡兵事韦弁服晋以韦为之顶上少尖宋因之或为车驾亲戎中外戒严之服后周廵兵即戎则服之自此以来无复其制】
　　帻【古者有冠无帻其戴也如首有頍所以安物故诗曰有頍者弁此之谓也秦雄诸侯乃加其武将首为绛袙以表贵贱其后稍稍作顔题袙音盲百切汉因续其顔却摞之施巾连题却覆之至孝文乃高其顔题续之为耳崇其申为屋贵贱皆服之文者长耳谓之介帻武者短耳谓之平上帻称其冠也尚书帻收三寸名曰纳言亦以忠正明近职也迎气五郊各如其色从章服也武吏常赤帻成其威也未冠童子帻无屋者示未成人也未入学小童帻勾卷屋者示尚幼小未逺冐也丧帻却摞反本礼也制绀帻以斋青帻以耕缃帻以猎晋因之东晋哀帝从博士曹洪等议立秋御读月令改用素帻宋因之以黒帻骑吏鼓吹武官服之其救日蚀文武官皆冕冠着赤帻齐因之以黒帻拜陵所服梁因之以黒介帻为朝服元正朝贺毕还储更出所服未加元服则空顶帻陈因之诸军司马服平巾帻长吏介帻黄钺郎朝服赤介帻簪笔隋依之天子田猎御戎文官出游田里武官自一品以下至九品并流外吏等上下通服黒介帻平巾黒帻又制緑帻庖人服之其平巾黒帻之制玉枝金花饰犀簪导紫罗褶其御五辂人随其车色唐因制乗舆空顶介黒帻双王导加宝饰祭还及冬至朔日受朝防临轩拜王公则服之黒介帻拜陵则服之平巾帻金寳饰导簪冠支皆以玉乗马则服之皇太子平巾帻乗马则服之空顶介帻双玉导加寳饰谒庙还宫元日冬至朔日入朝释奠则服之冠帻五品以上陪祭服之】
　　臣谨按蔡邕独断曰帻古之卑贱执事不冠者所服也汉元帝额有壮髪不欲使人见始进帻服之羣臣皆随焉然尚无巾王莽顶秃帻上施屋壮髪谓当额前侵下而生者是
　　幍【魏武以天下凶荒资财乏匮拟古皮弁裁缣皂以为幍苦洽反幍合乎简易随时之义以色别其贵贱本施军饰非为国容或云本末有岐荀文若巾之行触木枝成岐因之为名遂不改因通以庆吊幍与帢同晋因之咸和中制听尚书八座丞郎门下三侍官乘车白幍齐依以素为之举哀临丧服之梁因之以代古疑缞为吊服羣臣举哀临丧则服之陈因之而初婚冠送饯则服之隋依梁不易唐因之】
　　帽【帽野人之服也董巴云上古穴居野处衣毛帽皮以此而言不施衣冠明矣周成王问周公曰舜之冠何如焉曰古之人上有帽而勾额魏管宁在家常着帛帽晋因魏制宋制黒帽缀紫标标以缯为之长四寸广一寸后制高屋白纱帽齐因之梁因之制颇同至于高下翅之卷小异耳皆以白纱为之陈因之天子及士人通冠之白纱者名高顶帽皇太子在上省则乌纱帽在永福省则白纱又有皂缯杂纱为之高屋下裙盖无定凖后周之时咸着突骑帽如今缯帽垂裙覆帯盖索髪之遗像也又文帝项上瘤疾不欲人见毎常着焉相魏之时着而谒帝故后周一代以为雅服小朝公宴咸许戴之隋开皇初文帝常着乌纱帽自朝贵已下至于冗吏通着入朝后复制白纱高屋帽其服练裙乌皮履宴接賔客则服之大业中令五品以上通服朱紫是以乌纱帽渐废贵贱通服折上巾唐因之制白纱帽又制为纱帽视朝听讼宴见賔客服之】
　　臣谨按元中记云旬始作帽晋志云帽名犹冠也义取于防覆其首本纚也古者冠无帻冠下有纚以缯为之后世施帻于冠因或裁纚为帽自乗舆宴居下至庶人无爵者皆得服之又按吴书云陆逊破曹休于石亭还当反西陵朝臣燕赐终日上脱裙防以赐逊时同羣臣朝谒而服之又按后汉郭林宗行遇雨霑巾角折后周武帝建徳中因制折上巾
　　葛巾【东晋制以葛为之形如帢而横着之为尊卑共服太元中国子生见祭酒博士冠角巾齐依之陈依之北齐依之自后无闻】
　　臣谨按角巾之制宋不存至齐立学王俭议更存焉
　　幅巾【后汉末王公名士以幅巾为雅是以袁绍崔豹之徒虽为将帅皆着缣巾时有妖贼以黄为巾时号黄巾贼后周武帝因裁幅巾为四脚唐因之】
　　臣谨按方言云巾赵魏之间通谓之承露郭林宗折巾谓此也袁绍战败幅巾渡河按此则庶人及军旅皆服之用全幅帛而向后襆髪谓之头巾俗人谓之襆头
　　巾子【唐武徳初始用之初尚平头小様者天授二年武太后内宴赐羣臣高头巾子呼为武家诸王様景龙四年三月中宗内宴赐宰臣以下内様巾子其様高而踣皇帝在藩时所冠人号为英王踣様】
　　君臣服章制度【袍附】
　　虞书曰予欲观古人之象日月星辰山龙华虫作缋宗彝藻火粉米黼黻絺绣备十二章【衣元裳黄上六章在衣下六章在裳上画下绣】夏商之世皆相袭而无变周官司服掌王之吉凶衣服大裘以祀天【大裘黒羔裘示质也】衮冕之服享先王【升日月于旌旗服备九章一曰龙二曰山三曰华虫四曰火五曰宗彝皆画以为缋六曰藻七曰粉米八曰黼九曰黻皆絺以为绣则衮之衣五章裳四章凡九】鷩冕之服享先公【鷩画雉谓华虫其衣三章裳四章凡七】毳冕之服祀四望山川【毳画虎蜼谓宗彝也其衣三章裳二章凡五】絺冕之服祭社稷五祀【絺刺粉米无画其衣一章裳二章凡三】元冕之服祭羣小祀【其衣无文裳刺黻而已几冕服皆元衣纁裳】凡兵事韦弁服【以韎韦为弁又以为衣裳春秋传曰晋郄至衣韎韦之跗注者是也】眡朝则皮弁服【视内外朝之事其服十五升白布衣积素以为裳王受诸侯朝觐于庙则衮冕】凡甸冠弁服【甸田猎也冠弁委貎其服缁布衣亦积素以为裳】公之服自衮冕而下如王之服侯伯之服自鷩冕而下如公之服子男之服自毳冕而下如侯伯之服孤之服自絺冕而下如子男之服卿大夫之服自元冕而下如孤之服士之服自皮弁而下如大夫之服其斋服有元端素端【自公之衮冕至卿大夫之元冕皆其朝聘天子及助祭之服诸侯非二王之后其余皆元冕而祭于已杂记曰大夫冕而祭于公弁而祭于已士弁而祭于公冠而祭于已大夫爵弁自祭家庙唯孤尔其余皆元冠与士同元冠自祭其庙者其服朝服元端】秦制水徳服尚袀黒【袀音均】后汉光武践阼始修郊祀天子冕服从欧阳氏説三公九卿特进朝侯侍祠侯从夏侯氏説祀天地明堂皆冠旒冕衣裳皆元上纁下一服而已明帝永平中议乗舆备文日月十二章刺绣文三公诸侯用山龙九章九卿以下用华虫七章皆备五采大佩赤舄絇履以承大祭百官执事者冠长冠皆祗服五岳四渎山川宗庙社稷诸沾秩祠皆袀兀绛縁领袖为中衣绛袴袜示其赤心奉神也其五郊迎气衣帻袴袜各如方色云百官不执事者各服长冠袀元以从大射礼于辟雍公卿诸侯大夫行礼者冠委貌衣元端素裳【郑元曰端取其正也郑众曰衣有襦裳者为端】执事者冠布弁衣缁麻衣皂领袖下素裳若冠通天冠服衣深衣制有袍随五时色【梁刘昭曰袍者或曰周公抱成王宴居故施袍孔子衣缝掖之衣缝掖其袖合而缝大之近今袍者也今下至贱夫小吏皆通制袍单衣皂縁领袖中衣为朝服云】魏氏多因汉法其所损益之制无闻【按后汉志孝明皇帝永平二年诏从欧阳夏侯二家所説制冕服乗舆刺绣文公卿以下织成文据晋志云魏明帝以公卿衮黼之服拟于至尊多所减损始制服刺绣公卿织成未详孰是】晋因不改大祭祀衣皂上绛下裳前三幅后四幅衣画而裳绣日月星辰凡十有二章素帯广四寸朱里以朱縁裨饰其侧中衣以绛縁领赤皮为韨绛袴韈赤舄未加元服则皂纱袍绛縁中衣绛袴韈黒舄又朝服通天冠绛纱袍皂縁中衣拜陵则菚单衣杂服有青赤黄白黒五色纱袍其武弁素服单衣公卿助祭郊庙王公山龙以下九章卿华虫以下七章其缁布冠衣黒而裳素中衣以皂縁领袖袴褶之制未详所起其后车驾亲戎中外戒严服无定色冠黒帽缀黒褾以缯为之长四尺广一寸腰有络帯以代鞶革中官紫褾外官绛褾又有纂严戎服而不缀褾行留文武悉同宋因之制平天冕服不易旧法更名韨曰蔽膝其未加元服释奠先圣视朝拜陵等服及杂色纱裙武冠素服并防旧不改王公助祭郊庙章服降杀亦如之袴褶因晋不易腰有络帯以代鞶革中官紫褾外官绛褾又有纂严戎服而不缀褾行留文武悉同其田猎廵幸惟从官戎服帯鞶革文帝元嘉中廵幸搜狩救庙水火皆如之明帝太始四年诏曰近改定令脩成六服朕以大冕纯玉璅元衣黄裳祀天宗祀明堂又以法冕元衣绛裳祀太庙元正大防朝诸侯又以饰冕紫衣红裳小防宴飨送诸侯临轩防王公又以绣冕朱衣裳征伐讲武校猎又以纮冕青衣裳耕稼飨国子又以通天冠朱纱袍为听政之服泰始六年正月有司奏被勅议皇太子正冬服衮冕九章以朝贺诏可齐因制平天冠服不易旧法郊庙临朝所服也旧衮服用织成建武中明帝以织太重乃采画为之加金饰银薄时亦谓为天衣通天冠服绛纱袍皂縁中衣乗舆临朝所服臣下皆同拜陵则黒介帻服无定色举哀临丧白帢单衣亦谓之素服王公助祭平冕服山龙以下九章卿七章皆画皂绛缯为之袴褶相因不改梁因制平天冠服衣画而裳绣十二章素帯朱里以朱縁裨饰其侧更名赤韨为韠余因旧法又有通天冠服绛纱袍皂縁中衣黒舄是为朝服元正贺毕还储更衣出所服也释奠先圣则皂纱袍绛縁中衣绛袴韈黒舄拜陵则菚布单衣又有白帢单衣以代古之疑缞天监三年何佟之议公卿以祭服里有中衣即今中单也后汉从夏侯氏説祭服绛縁领袖为中衣绛袴韈示其赤心奉神也今中衣绛縁足有所明无俟于袴既非圣法谓不可施遂依议除之七年周舍议按礼有虞氏皇而祭深衣而飬老郑元云皇是画凤羽也今衮衣宜画凤以示差降帝曰古文日月星辰此以一辰摄三物也山龙华虫又以一山摄三物也藻火粉米又以一藻摄三物也是为九章今衮衣画龙则宜画凤又五经博士陆玮等议王者祀昊天服大裘郑元注司服云大裘黒羔裘也既无所出未为可据按六冕之服皆元上纁下今宜以缯为之其制式如裘其裳以纁皆无文绣诏可九年司马筠等议云按玉藻诸侯元冕以祭裨冕以朝杂记又云大夫冕而祭于公弁而祭于已今之尚书上异公侯下非卿士止有朝衣本无冕服既从斋祭不容同于在朝宜依太常及博士诸斋官例着白衣绛襈中单竹叶冠陈因之永定元年武帝即位徐陵曰乗舆御服皆采梁制帝曰今天下初定务从节俭应用绣织成者并可彩画至文帝天嘉初悉改易之后魏天兴六年诏有司始制冠冕各依品秩以示等差然自晋左迁中原礼仪多缺未能皆得旧制至太和中方考故实正定前缪更造衣冠尚不能周洽及熙平二年太傅清河王怿黄门侍郎韦延祥等奏定五时朝服准汉故事五郊衣帻各如方色焉北齐因之河清中改易旧物着为定制云后周设司服之官掌皇帝十二服祀昊天上帝则苍衣苍冕五方上帝各随方色朝日用青衣青冕祭皇地只用黄衣黄冕夕月用素衣素冕神州社稷用元衣元冕享先皇加元服纳后朝诸侯则用十二章之服享诸先帝食三老五更享诸侯耕籍则用龙以下九章之服祀星辰祭四望祀朔大射飨羣臣等则用山冕八章之服羣祀视朝临太学入道法门燕射养庶老适诸侯家则用鷩冕七章之服其九章以下衣重衮山鷩裳重黼黻俱十有二等通以升龙为领褾廵兵即戎则韎韦以为衣裳田猎则皮弁【谓以鹿子皮为弁】白布衣而素裳也诸公之服九章服之章数皆随冕而降其一其八章以下衣重藻粉米裳重黼黻俱九等皆以山为领褾诸侯服八章而下俱八等皆以华虫为领褾诸伯服七章而下俱七等皆以火为领褾诸子服六章俱六等皆以宗彝为领褾诸男服五章皆以藻为领褾三公之服有九章有六衣重宗彝与藻裳重黼黻俱为九等皆以宗彝为领褾三孤之服有八章有五衣重藻与粉米裳重黼黻俱为八等公卿之服有七章有四衣重粉米裳重黼黻为七等皆以藻火为领褾上大夫之服有六章有三衣重粉米裳重黼黻为六等中大夫之服有五章有三衣重粉米为五等下大夫之服有四章有三衣重粉米为四等士之服三则祀弁爵弁元冠服皆元衣其裳上士以元中士以黄下士杂裳【谓前元后黄】庶士元冠服其在官府吏之属服缁衣裳隋文帝即位将改后周制度乃下诏曰宣尼制法损益可知朕受天命赤雀来仪五徳相生宜为火色其郊丘庙社可依衮冕之仪朝防衣裳宜尽用赤昔丹乌木运周有大帛之旗黄星土徳曹乗黒首之马今之戎服皆可尚黄在外所著者通用杂色祭祀之服须合礼经宜集通儒更可详议太子庶子摄太常少卿裴正奏曰后魏以来法度咸阙天兴草创多参胡制周氏因袭不可以训今采东齐之法乗舆衮冕元衣纁裳衣山龙华虫火宗彝五章裳藻粉米黼黻四章衣重宗彝裳重黼黻为十二等衣褾领织成升龙白纱内单黼黻领青褾襈裾革帯玉钩防大帯素帯朱里纰其外上以朱下以緑韨随裳色龙火山三章辘轳玉具劒火珠镖首白玉双佩元组双大绶六采元黄赤白缥緑纯元质长二丈四尺五百首广一尺小双绶长二丈六寸色同大绶而首半之间施三玉环朱韈赤舄舄加金饰祀圆丘方泽五帝明堂五郊雩防封禅朝日夕月宗庙社稷籍田遣上将征还饮至元服纳后正月受朝及临轩拜王公则服之通天冠加金博山附蝉十二首施珠翠黒介帻玊簪导绛纱袍深衣制白纱内单皂领褾襈裾绛纱蔽膝白假帯方心曲领其革帯劒佩绶舄与上同黒介帻白纱单衣乌皮履拜陵则服之白纱防白练裙襦乌皮履视朝听讼及宴见賔客皆服之白帢白纱单衣乌皮履举哀则服之皇太子衮冕元衣纁裳衣山龙华虫火宗彝五章裳藻黼黻粉米四章织成为之白纱内单黼领青褾襈裾革帯金钩防大帯素帯不朱里亦纰以朱緑韨随裳色火山二章玉具劒火珠镖首瑜玊双佩朱组双大绶四采赤白缥绀纯朱质长丈八尺三百二十首广九寸小双绶长二尺六寸色同大绶而首半之间施二玊环朱韈赤舄舄以金饰侍从皇帝祭祀及谒庙加元服纳妃则服之逺游三梁冠加金附蝉九首施珠翠黒介帻犀簪导绛纱袍白纱内单皂领褾襈裾白假帯方心曲领绛纱蔽膝韈舄其革帯劒佩绶与上同谒庙还宫元日朔日入朝释奠则服之逺游冠公服绛纱单衣革帯金钩防假帯方心纷长六尺四寸广二寸四分色同其绶金缕鞶囊韈履五日常朝则服之衮冕服九章同皇太子王国公开国公初受册执贽入朝祭祀亲迎则服之三公助祭者亦服之鷩冕服七章衣华虫火宗彝三章裳藻粉米黼黻四章侯伯初受册执贽入朝祭祀亲迎则服之毳冕五章衣宗彝藻粉米三章裳黼黻二章子男初受册执贽入朝祭祀亲迎则服之絺冕服三章正三品以下从五品以上助祭则服之自王公以下服章皆绣为之祭服冕皆簪导青纩充耳元衣纁裳白纱内单黼领【絺冕以下内单青领】青褾襈裾革帯钩防大帯【王三公及公侯伯子男素帯不朱里皆纰其外上以朱下以緑正三品以下从五品以上素帯纰其垂外以元内以黄钩皆用青组】朱韨【凡韨皆随裳色衮鷩毳火山二章絺山一章】劒佩绶韈赤舄爵弁从九品以上助祭则服之衣纁裳无章白绢内单青领褾襈裾革帯大帯武弁平巾帻诸武职及侍臣通服之侍臣加金珰附蝉以貂为饰侍左者左珥侍右者右珥委貌冠未冠则双童髻空顶黒介帻皆深衣青领乌皮履国子太学四门生服之朝服【亦名具服】绛纱单衣白纱内单皂领袖皂襈革帯钩防假帯曲领方心绛纱蔽膝韈舄绶劒佩从五品以上陪祭朝飨拜表凡大事则服之六品以下从七品以上去劒佩绶余并同自余公事皆从公服【亦名从省服】唐制天子衣服有大裘衮冕鷩冕毳冕絺冕元冕通天冠武弁黒介帻白纱防平巾帻白帢凡十二等贞观四年制三品以上服紫四品五品以上服绯六品七品以上縁八品九品以上青妇人从夫之色仍通服黄
　　后妃命妇首饰制度
　　周制追师掌王后之首服为副编次追衡笄为九嫔及外内命妇之首服以待祭祀賔客【郑元谓副之言覆所以覆首为之饰其遗象若今歩摇编编发为之其遗象若今假紒矣次次第发长短为之所谓髲髢也追犹治也王后之衡笄皆以玉为之唯祭服有衡垂于副之两旁当耳其下以紞垂瑱笄卷髪者】汉制太皇太后皇太后入庙翦牦蔮簪珥【珥耳珰垂珠也】簪以瑇瑁为擿长一尺端为华胜上为凤皇爵以翡翠为毛羽下有白珠垂黄金镊左右一横簪之以安蔮诸簪珥皆同制其擿有等级焉皇后谒庙假髻歩摇俗谓之珠松是也簪珥歩摇以黄金为山题贯白珠为枝相缪八爵九华熊虎赤罴天鹿辟邪南山丰大特六兽诗所谓副笄六珈【珈笄饰之最盛者所以别尊卑者也南山丰大特按史记秦文公二十七年伐南山大梓丰大特徐广注云今武都故道有怒特祠图大牛上生木本有牛从木中出后见于丰水中】诸爵兽皆以翡翠为毛羽金题白珠珰绕以翡翠为华云贵人助蚕大手髻黒瑇瑁又加簪珥长公主加歩摇公主大手髻皆有簪珥公卿列侯中二千石二千石夫人绀缯蔮黄金龙首衔白珠鱼须擿长一尺为簪珥魏制贵人夫人以下助蚕皆大手髻七防【音奠】蔽髻黒瑇瑁又加簪珥九嫔以下五防世妇三防诸王妃长公主大手髻七防蔽髻其长公主得有歩摇皆有簪珥公特进列侯卿校世妇以下夫人绀缯蔮黄金龙首衔白珠鱼须擿长一尺为簪珥晋依前代皇后首饰则髻歩摇簪珥歩摇以黄金为山题贯白珠为枝相缪八爵九华熊虎赤罴天鹿辟邪南山丰大特六兽诸爵兽皆以翡翠为毛羽金题白珠珰绕以翡翠为华宋依汉制太后入庙祭祀首饰翦牦蔮皇后亲蚕首饰假髻歩摇八雀九华加以翡翠复依晋法皇后十二防歩摇大手髻公主防见三夫人大手髻七防蔽髻公夫人五防世妇三防其长公主得有歩摇公特进列侯夫人二千石命妇年长者绀缯蔮齐因之公主防见大手髻不易旧法陈依前制皇后谒庙首饰假髻歩揺簪珥歩摇以黄金为山题贯白珠为枝相缪八爵九华熊虎赤罴天鹿辟邪南山丰大特六兽诸爵兽皆以翡翠为华开国公侯太夫人夫人大手髻七防蔽髻九嫔及公夫人五防世妇三防其长公主得有歩摇公特进列侯卿校中二千石夫人绀缯蔮黄金龙首衘白珠鱼须擿长一尺为簪珥后魏天兴六年诏有司始制冠冕各依品秩以示等差然未能皆得旧法北齐依前制皇后首饰假髻歩摇十二防八爵九华内命妇以上蔽髻唯以防数花钗多少为品秩二品以上金玊饰三品以下金饰内命妇左右昭仪三夫人视一品假髻九防三品五防蔽髻四品三防五品一防又有宫人女官第二品七防蔽髻三品五防四品三防五品一防七品大手髻八品偏髾髻皇太子妃假髻歩摇九防郡长公主七防蔽髻太子良娣视九嫔女侍中五防内外命妇宫人女官从蚕则各依品次还着蔽髻后周制皇后首饰花钗十有二树诸侯之夫人亦皆以命数为之节三妃三公夫人以下又各依其命一命再命者又俱以三为节隋因之皇后首饰花十二树皇太子妃公主王妃三师三公夫人一品命妇并九树侯夫人二品命妇并八树伯夫人三品命妇并七树子夫人世妇及皇太子昭训四品以上命妇并六树男夫人五品命妇并五树女御及皇太子良娣三树【自皇后以下小花并如大花之形】唐武徳中制令皇后袆衣首饰花钗十二树余各有差开元中又定品令
　　后妃命妇服章制度
　　周制内司服掌王后之六服袆衣揄翟阙翟鞠衣展衣褖衣素纱【王后之服刻缯为之形而采画之缀于衣以为文章袆衣画翚者揄翟画摇者阙翟刻而不画此三者皆祭服从王祭先王则服袆衣祭先公则服揄翟祭羣小祀则服阙翟今世有袿衣者盖三翟之遗俗鞠衣黄桑服也色如麴尘象桑叶始生月令三月荐鞠衣于上帝告桑事展当为襢襢衣以礼见王及賔客之服其色白縁衣御于王之服亦以燕居其色黒六服备于此矣以下推次其色则阙翟赤揄翟青祎衣元此郑据五行相生为説也素纱者今之白防也六服皆袍制以白防为里使之张显今世有沙縠者名出于此其翟多少各依命数揄音摇防音绢】辨内外命妇之服鞠衣展衣褖衣素纱【内命妇之服鞠衣九嫔也展衣世妇也褖衣女御也外命妇者其夫孤也则服鞠衣其夫卿大夫也则服展衣其夫士也则服褖衣三夫人及公之妻并阙翟以下至侯伯之夫人揄翟子男之夫人亦阙翟唯二王后袆衣也】汉制太皇太后皇太后皇后入庙服绀上皂下蚕服青上缥下皆深衣制【徐广曰即单衣也缥音疋绕反】隠领袖缘以绦贵人助蚕服纯缥上下长公主见防自公主封君以上皆帯绶以采组为绲帯各如其绶色黄金辟邪首为帯鐍饰以白珠公卿列侯中二千石夫人入庙佐祭者服皂绢上下助蚕者缥绢上下自二千石夫人以上至皇后皆以蚕衣为朝服公主贵人妃以上嫁娶则服锦绮罗縠缯采十二色重褖袍特进列侯以上锦缯采十二色六百石以上重练采九色禁丹紫绀三百石以上五采青绛黄红緑二百石以上四采青黄红緑贾人缃缥而已【缃赤黄色】魏之服制不依古法多以文绣晋依前汉制皇后谒庙服皂上缥下隠领袖縁元康六年诏以纯青服贵人夫人贵嫔是为三夫人皆金章紫绶九嫔银印青绶佩采瓄玊助蚕之服纯缥为上下皇太子妃金玺龟钮纁朱绶佩瑜玉诸王太妃诸长公主金印紫绶佩山元玉自公主以上皆帯绶以防组为绲帯各如其绶色金辟邪首为帯玦郡县公侯夫人银印青绶水苍玉公特进列卿世妇中二千石夫人入庙助祭者皂绢上下助蚕者缁绢上下自二千石以上至皇后皆以蚕衣为朝服宋制太后皇后入庙服袿防【上圭下属】大衣谓之袆衣公主防见封君以上皆帯绶以采为绲帯各如绶色公特进列侯夫人卿校世妇二千石命妇年长者入庙佐祭皂绢上下助蚕则青绢上下自皇后至二千石命妇皆以蚕衣为朝服【按汉刘向曰古者天子至于士王后至于命妇必佩玉尊卑各有其制皇后至命妇所佩玉古制不存今与外同制】齐因之袿防用绣为衣裳黄绶贵嫔夫人贵人王大妃长公主封君皆紫绶六宫郡公侯夫人青绶陈依前制皇后谒庙袿防大衣皂上皂下亲蚕则青上缥下隠领袖縁贵妃嫔金章龟钮紫绶佩于阗玉兽头鞶九嫔以下章绶佩帯各有差自公主封君以上皆帯绶以防组为裩帯各以其绶色金辟邪首为帯玦自二千石以上至皇后皆以蚕衣为朝服北齐皇后助祭朝防以袆衣祠郊禖以揄翟小宴以阙翟亲蚕以鞠衣礼见皇帝以展衣宴居以褖衣六服俱有蔽膝织成绲帯内外命妇从五品以上金章紫绶服揄翟双佩山元玉九嫔视三品银章青绶鞠衣佩水苍玉其余各有差余与女侍中同外命妇皆如其夫若夫假章印绶佩妻则不假一品二品服阙翟三品服鞠衣四品展衣五品褖衣内外命妇宫人从蚕则各依品次皆服青纱公服其外命妇绶帯鞶囊皆准其夫公服之例百官之母诏加太夫人者朝服公服各与其命妇服同后周制皇后之服十有二等其翟衣六从皇帝祀郊禖享先皇朝皇太后则服翚衣祭隂社朝命妇则服揄衣祭羣小祀受献茧则服鷩衣采桑则服鳪衣【黄色音卜】从皇帝见賔客听女敎则服鵫衣【白色音罩】食命妇归宁则服衣【元色音秩】俱十有二等以翚翟为领褾各有二临妇学及法道门燕命妇则苍衣春斋及祭还则青衣夏斋及祭还则朱衣采桑斋及祭还则黄衣秋斋及祭还则素衣冬斋及祭还则元衣自青而下其褾领以相生之色诸公夫人自揄衣以下鷩鳪鵫朱黄素元等衣而九诸侯夫人自鷩衣而下八诸伯夫人自鳪衣而下七诸子夫人自鵫衣而下六诸男夫人自衣而下五其翟衣翟皆依其等数而领褾各有差三妃三公夫人之服九鳪衣鵫衣衣青衣朱衣黄衣素衣元衣绡衣其翟亦九等以鳪翟为领褾各九三孤之内子自鵫衣而下八翟皆八等以鵫翟为领褾各八九嫔六卿之内子自衣而下七翟皆七等以翟为领褾各七上媛上大夫之孺人自青衣而下六中媛中大夫之孺人自黄衣而下四御婉士之妇自素衣而下三中宫六尚緅【子侯反】衣诸命秩之服曰公服其余常服曰私衣隋制皇后袆衣鞠衣青衣朱衣四等袆衣深青质织成领袖文以翚翟五采重行十二等素纱内单黼领罗縠褾襈色皆以朱蔽膝随裳色以緅为缘用翟三章大帯随衣裳饰以朱缘之革帯青韈舄舄以金饰白玉佩元组绶章采尺寸同于乗舆祭及朝防大事服之鞠衣黄罗为质织成领袖蔽膝革帯及舄随衣色余准袆衣亲蚕服也青衣去大帯及佩绶金饰履礼见天子则服之朱服如青服有金玺盘螭钮文曰皇后之玺冬至大朝则并璜琮各以笥贮进于座隅皇太后同于后服而贵妃以下并亦给印三妃服揄翟金章龟钮文从其职紫绶金缕兽头鞶囊佩于阗玉九嫔服阙翟金章龟钮文从其职佩采瓄玉媫妤银缕织成他如嫔服美人才人鞠衣银印珪钮兽爪鞶囊佩水苍玉宝林服展衣艾绶鞶囊佩玉同媫妤承衣刀人采女皆褖衣无印绶皇太子妃服揄翟衣九章金玺龟钮素纱内单黼领罗褾襈色皆用朱蔽膝二章大帯同袆衣青縁革帯朱韈青舄舄加金饰佩瑜玊纁朱绶兽头鞶囊凡大礼见皆服之唯侍亲桑则用鞠衣佩绶与褕衣同良娣鞠衣银印青绶兽爪鞶囊余同世妇寳林八子展衣铜印佩水苍玉艾绶诸王太妃妃长公主三公夫人一品命妇揄翟绣为九章佩山元玊兽头鞶囊绶同夫色公夫人县主二品命妇亦揄翟绣八章从亲桑同鞠衣自此以下佩皆水苍玉侯伯夫人三品命妇亦服揄翟绣为七章子夫人四品命妇服阙翟刻赤缯为翟缀衣上为六章男夫人五品命妇阙翟五章若从亲蚕皆同鞠衣唐武徳令皇后服有袆衣鞠衣细钗礼衣三等皇太子妃揄翟鞠衣自皇后至内外命妇衣服制度并具开元礼
　　天子诸侯玉佩劒绶玺印
　　周制天子佩白玉而元组绶公侯佩山元玉而朱组绶大夫佩水苍玉而缁组绶世子佩瑜玉而綦组绶士佩瓀珉而缊组绶【绶者所以贯佩玉綦文杂色缊赤黄色】王鎭圭长尺有二寸大圭长三尺杼上终葵首【终葵椎也为椎于其杼上杼杀也】缫借五采五就以朝日公执桓圭九寸侯执信圭伯执躬圭皆七寸缫皆三采三就子执谷璧男执蒲璧缫皆二采再就以朝觐宗遇防同于王【三采朱白苍二采朱緑也】凡玉天子用全上公用龙侯用瓒伯用将【龙瓒将皆杂名】自五霸迭兴战兵不息佩非战器韨非兵旗于是解去绶佩留其系璲以为章表韨佩遂废又三代之制人臣皆以金玉为印龙虎劒唯所好也秦始制玺以玉不通臣下用制乗舆六玺曰皇帝行玺皇帝之玺皇帝信玺天子行玺天子之玺天子信玺又始皇得蓝田白玉为玺螭虎钮文曰受天之命皇帝寿昌韨佩既废乃以采组连结于璲光明章表转相结受故谓之绶汉高帝入关得秦始皇白玉玺佩之曰国玺与斩蛇劒俱为乗舆之寳韨承秦制用而弗改加之以双印佩刀后汉孝明帝乃为大佩冲牙双瑀璜皆以白玉【月令章句曰佩上有双珩下有双璜琚瑀以杂之冲牙蠙珠以纳其间纂要曰琚瑀所以纳珠在玉之间今白珠也】乗舆落以白珠公卿诸侯以采丝其视冕旒为祭服云佩刀乗舆黄金通身貂错半鲛鱼鳞金漆错雌黄室五色罽隠华室诸侯王黄金错环挟半鲛黒室公卿百官皆淳黒不半鲛小黄门雌黄室中黄门朱室童子皆虎爪文虎贲黄室虎文其将白虎文皆以白珠为口之饰【刀锋曰匹烧反】乗舆者加翡翠山纡婴其侧佩双印长寸二分方六分乗舆诸侯王公列侯以白玉中二千石以下至四百石皆以黒犀三百石以至私学弟子皆以象牙上合丝乗舆以縢贯白珠赤罽蕤诸侯王以下綔【口故反】赤丝蕤縢綔各如其印质刻书文曰正月刚卯既决灵殳四方赤青白黄四色是当帝令祝融以敎夔龙庶疫刚瘅莫我敢当疾日严卯帝令夔龙尔周伏化兹灵殳既决既直既觚既方庶疫刚瘅莫我敢当【前汉注云以正月卯日作】乗舆黄赤绶四采黄赤绀缥淳黄圭长丈九尺九寸五百首【凡绶先合单纺为一丝四丝为一扶五扶为一首五首成一文采纯为一圭首多者系细首少者系麤汉官仪曰玺皆白玊螭虎钮文曰黄帝行玺皇帝之玺皇帝信玺天子行玺天子之玺天子信玺凡六玺皇帝行玺封常行诏勅之玺赐诸侯王书信玺发兵召大臣天子行玺防拜外国事之玺赐外国书信玺发外国兵及事天地鬼神玺皆以武都紫泥封青布囊白素里两端无缝尺一版中约署黄帝帯绶黄地六采不佩玺玺以金银縢组侍中组负以从秦前民皆佩绶以金玉银铜犀象为方寸玺各服所好奉玺书使者乗驰其驿骑也三骑行昼夜千里为程】诸侯王赤绶四采赤黄缥绀淳赤圭长二丈一尺三百首太皇太后皇太后皇后其绶皆与乗舆同长公主天子贵人与诸侯王同绶者加特也诸国贵人相国皆緑绶三采緑紫绀淳緑圭长二丈一尺二百四十首【前汉书曰相国丞相皆秦官金印紫绶高帝相国緑绶徐广曰金印緑綟音戾草名以染似緑又云似紫紫绶名緺音其色青紫公加殊礼皆得服之】公侯将军紫绶二采紫白淳紫圭长丈七尺百八十首【前汉书曰太尉金印紫绶御史大夫位上卿银印青绶成帝更名大司空金印紫绶将军亦金印汉官仪曰马防为车骑将军银印青绶在卿上絶席和帝以窦宪为车骑将军始加金紫次司空】九卿中二千石青绶三采青白红淳青圭长丈七尺百二十首【一号青緺绶】自青绶以上縌【音逆】皆长三尺二寸与绶同采而首半之縌者古佩璲也佩绶相迎受故曰縌紫绶以上縌绶之间得施玉环鐍云【通俗文曰缺环曰鐍汉旧仪曰其断狱者印为章也】千石六百石墨绶三采青赤绀淳青圭长丈六尺八十首四百石三百石长同【汉官仪曰尚书仆射铜印青绶】四百石三百石二百石黄绶淳黄圭一采长丈五尺六十首自墨绶以下縌绶皆长三尺与绶同采而首半之百石青绀纶一采宛转缪织长丈二尺晋制盛服则杂寳为佩金银校饰绶黄赤缥绀四采太子诸王纁朱绶赤黄缥绀相国緑綟绶三采緑紫绀郡公朱侯伯青朱子男素朱皆三采公嗣子紫侯嗣子青乡亭关内侯紫绶白二采郡国太守内史青尚书令仆射中书监令秘书监皆墨丞皆黄诸府丞亦然其佩刀者以木代真刀也宋皇太子金玺龟钮朱绶四采赤黄缥绀佩瑜玉诸王金玺龟钮纁朱绶四采赤黄缥绀佩山元玉太宰太傅太保丞相司徒司空金章紫绶佩山元玊相国则緑綟绶三采緑紫绀自相国而下或铜印银章或青绶或墨绶以至别部司马以下假墨绶者凡六十等各有差【凡此前众职江左多不备又多阙朝服诸应给朝服佩玉而在京师者给朝服非诸乌丸羌戎蛮诸校尉以上及刺史西域戊巳校尉皆不给佩玉其来朝防权时假给防罢输还凡应朝服者而官不给听自具之诸假印绶而官不给鞶囊者得自具作其位假绶者不得佩绶革古制也按汉代着鞶囊者侧在腰间或云傍囊或云绶囊然则以此囊盛绶也或盛或散各有其时】齐乗舆制六玺以金为之并依秦汉之制皇太子诸王金玺皆龟钮公侯五等金章其公将军金章光禄大夫卿尹太子傅诸领防将军中郎将校尉郡国太守内史四品五品将军皆银章尚书令仆射中书监令秘书监丞太子二率诸府长史卿尹丞尉都水使者诸州刺史皆铜印其绶乗舆黄赤缥绀四采太子诸王纁朱绶赤黄缥绀色亦同相国緑綟绶三采緑紫绀羣公朱侯伯青子男素朱皆三采公嗣子紫侯嗣子青乡亭侯关中关内侯紫绶皆二采郡国太守内史青尚书仆射中书监令秘书监皆墨丞皆黄诸府丞亦然梁制乗舆印玺并如齐制皇太子金玺龟钮朱绶三百首佩瑜玉帯鹿卢劒火珠首素革帯玉劒兽头鞶囊诸王金玺龟钮纁朱绶百六十首佩山元玉垂组大帯兽头鞶腰劒若加余官则服其加官之服开国公金章龟钮元朱绶百四十首佩山元玉兽头鞶腰劒自开国公而下或金章或金印或银章或银印或铜印或青绶或紫绶或墨绶或黄绶或艾绶或佩水苍玉或佩五采或无佩而簪笔者或兽头鞶或兽爪鞶或腰劒或紫荷执笏或赤舄絇履或毼縠单衣介帻以至四品将兵以下所领不满五十人除版而不给章者凡七十等各有差陈永定元年武帝所定乗舆服御皆采梁旧制以天下初定务从节俭应用绣织成者并可彩画珠玉之饰任用蚌也至天嘉初悉改易之令一依梁天监旧事北齐制天子六玺并依旧式【皇帝行玺之玺信玺并白玉为之方一寸三分天子行玺之玺信玺并黄金为之方一寸二分】又有国玺白玉为之方四寸螭兽钮上交蟠螭隐起鸟篆书文曰受天之命皇帝夀昌凡八字在六玺外唯封禅以封石函又有督摄万机印一钮以木为之长尺二寸广二寸五分背上为鼻钮钮长九寸厚一寸广七分腹下隠起篆文书为督摄万机凡四字此印常在内唯以印籍缝用则左户部郎中度支尚书奏取印讫转内皇太子玺黄金为之方一寸龟钮文曰皇太子玺宫中大事用玺小事用门下典书坊印诸侯印绶二品以上并金章紫绶三品银章青绶四品得印者银印青绶五品六品得印者铜印墨绶七品八品九品得印者铜印黄绶金银章印及铜印并方一寸皆龟钮东西南北四藩诸国王之章上藩用中金中藩用下金下藩用银并方寸龟钮佐官唯公府长史尚书二丞给印绶六品以下九品以上唯当曹为官长者给印余自非长官虽位尊亦不给诸王纁朱绶四采赤黄缥绀纯朱质纁文织长二丈一尺二百四十首广九寸开国郡县公散郡公元朱绶四采元赤缥绀朱质元文织长丈八尺百八十首广八寸开国县侯伯青朱绶四采青赤白缥朱质青文织长丈六尺百四十首广七寸开国县子男名号侯开国乡男素朱绶三采青赤白朱质白文织长丈四尺百二十首广六寸一品二品紫绶三采紫黄赤纯紫质长丈八尺百八十首广八寸三品四品青绶三采青白红纯青质长丈六尺百四十首广七寸五品六品墨绶二采青绀纯绀质长丈四尺一百首广六寸七品八品九品黄绶二采黄白纯黄质长丈二尺六十首广五寸官品从第二以上小绶间得施玉环官有绶者则有纷皆长八尺广三寸各随绶色若服朝服则佩绶公服则佩纷官无绶者不给佩纷其鞶囊二品以上金镂三品金银缕四品银缕五品六品防缕七八九品丝缕兽爪鞶官无印绶者并不给佩鞶囊及爪其佩及劒一品玉具劒佩山元玉二品金装劒佩水苍玉三品及开国子男五等散品名号侯虽四品五品并银装劒佩水苍玉侍中以下通直郎以上陪位则象劒【木劒也言其象眞劒】帯劒者入宗庙及升殿若在仗内皆解劒后周皇帝八玺有神玺有国玺皆寳而不用【神玺眀受之于天国玺眀受之于运】皇帝负扆则置神玺于筵前之右置国玺于筵前之左其六玺并因旧制皆白玉为之方一寸五分高一寸螭兽钮三公诸侯皆金印方一寸二分高八分龟钮七命以上银四命以上铜皆龟钮三品以下铜印铜鼻其方皆寸其高六分文曰某公官之印凡组绶皇帝以苍青朱黄白元纁红紫緅碧緑十有二色诸公九色自黄以下诸侯八色自白以下诸伯七色自元以下诸子六色自纁以下诸男五色自红以下三公之绶如诸公三孤之绶如诸侯六卿之绶如诸伯上大夫之绶如诸子中大夫之绶自紫以下士之绶自緅以下其玺印绶亦如之保定四年百官始执笏常服焉内外命妇皆执笏其拜俛伏方兴宇文防始袍加下襴遂为后制隋制神玺寳而不用受命玺封禅则用之余六玺行用并因旧制其绶自王公侯伯子男为四等又以从正一品三品四品五品亦为四等之差大抵遵北齐之制采纯及首微有加减焉自王公以下皆有小双绶长二尺六寸色同大绶而首半之正从一品施二玉环以下不合有绶者则有纷皆长六尺四寸广二寸四分各随绶色其鞶囊如北齐制其佩一品及五等诸侯并山元玉五品以上水苍玉唐贞观十六年太宗刻受命元玺白玉为螭首其文曰皇天景命有徳者昌永徽二年四月勅开府仪同三司及京官文武职事四品五品并给随身鱼上元元年八月勅文武官三品以上金玉帯十二胯四品金鱼帯十一胯五品金帯十胯六品七品并银帯九胯八品九品服并鍮石帯八胯庶人服黄铜铁帯六胯【其一品以下文官并帯手巾笔袋刀子磨石其武官欲帯手巾笔袋亦听之】武太后天授元年九月改内外官所授鱼为龟至神龙元年二月京文武官五品以上依旧式佩鱼袋垂拱二年正月赦文诸州都督刺史并准京官帯鱼长夀三年改玉玺为符寳开元二年七月勅珠玉锦绣既令禁断准式三品以上饰以玉四品以上饰以金五品以上饰以银者宜于腰帯及马镫酒杯杓依式自外悉禁断【天授二年八月左羽林大将军建昌王攸宁借紫衫金帯借紫自此始】八年二月敕都督刺史品卑者借绯及鱼袋永为常式天寳十载改国宝为承天大宝天子之宝八一曰神宝【所以臣百王镇万国寳而不用】二曰受命宝【所以修封禅礼神只】三曰皇帝行宝【答防于王公则用之】四曰皇帝之宝【劳来勲贤则用之】五曰皇帝信宝【召大臣则用之】六曰天子行宝【答四夷书则用之】七曰天子之宝【慰抚蛮夷则用之】八曰天子信宝【发蕃国兵则用之】凡大朝防则奉宝以进于御座车驾行幸则奉宝以从于黄钺车之内
　　臣谨按梁制左右光禄大夫加金章紫绶银章青绶者同其位但加金紫者谓之金紫光禄大夫但加银青者谓之银青光禄大夫又按北齐之制三品以上凡是五省官及中侍中省官皆为印不为章四品以下凡是开国子男及五等散品名号侯皆为银章不为印










　　通志卷四十七
　　钦定四库全书
　　通志卷四十八
　　宋　右　廸　功　郎　郑　樵　渔　仲　撰
　　器服略第二
　　车辂之制
　　臣谨按考工记曰一器而工聚焉者车为多上盖如规象天二十八撩【音老】象列宿方舆象地三十幅象日月前则听鸾和之响傍则赌四时之运等威有辨贵贱有序者车之制也故书曰明试以功车服以庸洎乎魏晋政敎陵迟僭逾莫禁世有变改异制殊状今略举沿革云
　　天子车辂
　　五辂
　　古史考云黄帝作车至少昊始驾牛及陶唐氏制彤车乘白马则马驾之初也有虞氏因彤车而制鸾车夏后氏因鸾车而制钩车【钩之言不揉自曲也】奚仲为车正建游旐尊卑上下各有等级商因钩车而制大辂【礼纬曰山车乘钩乃钩车之象昔成汤用而郊有山车之瑞山车谓之桑金车似金根之色亦谓之大辂】周因商辂以制木辂约木以加饰为五辂一曰玉辂以祀二曰金辂以賔同姓以封三曰象辂以朝异姓以封四曰革辂以节戎以封四卫五曰木辂以田以封藩国其制度之祥在礼经秦平天下阅三代之礼或曰商瑞山车金根之色乃因金根车用金饰而为帝轸黒旗皂斿以从水德复法水数驾马以六汉武帝天汉四年始定舆服之制郊祀所乘谓之大驾车千乘骑万疋其仪甚盛不必师古及赤眉之乱文物无遗后汉光武平公孙述始获葆车舆辇因旧制金根车拟周之玉辂最尊者也轮皆朱班重牙贰毂两辖【毂外复有一毂抱辖其外乃复设辖抱铜置其中】金薄缪龙为舆倚较【徐广曰缪交错之形也较在箱上説文曰文画蕃箱也通俗文曰车箱为较】文虎伏轼龙首衔轭左右吉阳筩鸾雀立衡文画辕羽盖华蚤建大旂十有二斿画日月升龙驾六马象镳镂金鍐方釳插翟尾朱兼樊缨赤罽易茸金就十二左纛以牦牛尾为之在左騑马轭上大如斗是为徳车大驾则御凤凰车以金根车为副【其驾黒马六因秦不改或云始自汉制许慎五经异义説天子驾六马以经言时乘六龙以御天故所御皆六余皆驾四后从为副车】魏武王受汉献帝命乘金根车驾六马设五时副车至明帝景初中山茌县黄龙见以为魏得地统服色尚黄戎事乘黒首白马齐王正始中诏出入必御辇乘舆晋武帝承魏陈留王命乘金根车驾六马备五时副车及受禅设玉金象革木五辂并为法驾旗斿服用悉取周制文物华藻因金根车更増其饰朱班漆轮加画文两箱之后加玳瑁为鹍翅加以金银雕饰时人亦谓为金鹍车斜注旂旗于车之左又加棨防于车之右皆橐而施之棨防韬以黼绣上繋大蛙蟆幡长丈余于防之杪辕皆曲向上取夏商山车垂钩之义玊辂驾六马以黒金象革木驾四马以黄金为义髦插以翟尾象镳而镂金鑁而方釳【许乞反】鞶缨赤罽易茸金就十有二五辂皆有钖鸾之饰和铃之响钩膺玉瓖龙辀华轙朱幩【音纷】法驾行则五辂各有所主复制金根车去汉之文物驾四马不建旗帜上如画轮车下犹金根之饰东晋元帝始建戎辂大辂各一【以商人祀用大辂周人即戎用戎辂故也】因金根车饰皆驾黒驷是为元牡安帝义熈中平关洛得姚兴伪车辇或时乘用焉宋孝武大明中尚书左丞荀万秋改造五辂依晋金根车加赤漆画玉饰诸末建青旗十有二斿驾驷以黒复因汉之安车章施羽葆盖以祀金根为金辂建青旂驾黒马四羽葆盖以賔象革木辂并拟玉辂漆画羽葆盖象辂视朝革辂即戎二辂并建赤斾驾黒马四木辂建赤麾以田驾赤马四大事法驾五辂俱出齐武帝永平初伏曼容议齐德尚青旗先青【次赤次白次黒】军容戎事宜依汉道行运之色因宋金根车而修玉辂五辂江左相承驾驷左右騑为六初加玉辂为重盖栖宝凤皇缀金镊珠珰玉蜯佩四角金龙衔五采眊又麒麟头加以采画马首戴之竟陵王子良啓曰盖圆象天轸方象地上无二天之仪下设两盖之饰求诸志録难为折又假为麟首加乎马头事不师古鲜或可施至建武中明帝乃省重盖等金辂之饰如玉辂而减少象辂减金辂革辂如象辂而尤减木辂如革辂建大赤麾首施大驺幡金辂玉辂建碧旂象辂木辂建赤旂梁武帝初因齐制天监三年五辂旗麾同用赤而斿不异以从行运也七年帝据周礼玉辂以祀金辂以賔今祀乘金辂诏下详议周舍谓金辂为齐车本不关于祭祀于是改陵庙皆乘玉辂辔以朱丝陈天嘉初令刘仲举议造玊金象革木等五辂及五色副车皆金薄交龙为舆倚较文貔伏轼虬首衔轭左右吉阳筩鸾雀立衡文画轓緑油盖黄纹里相思撩金华末斜注旂旗于车之左各依方色加棨防于车之右韬以黼绣兽头幡长丈四尺揭于防杪玉辂正副同驾六马除皆驾驷并金义髦插以翟尾玊为镂又以彩画蛙蟆缀两轴头即汉之飞軨遗象也五辂两箱后皆用玳瑁为鹍翅加以金银雕饰两箱之里衣以红锦金花帖钉上用红紫锦为后檐青纹纯带夏用花簟冬用绮绣褥此后渐修具依梁制后魏天兴初始制轩冕未知古式多违旧章至孝文太和中仪曹令李韶更议改正唯备五辂各依方色其余车辇犹未能具明帝熙平中侍中崔光等议大造车服五辂并驾五马亦无经据北齐车服制度多因后魏天保中所乘是太和中李韶所制五辂后周依周礼设六官置司辂之职掌皇帝之辂十有二等一曰苍辂以祀昊天上帝二曰青辂以祀东方上帝三曰朱辂以祀南方上帝及朝日四曰黄辂以祭地只中央上帝五曰白辂以祀西方上帝及夕月六曰元辂以祀北方上帝及感帝祭神州此六辂通漆之而无他饰即周木辂之遗象也马皆疏面斿就以方色俱十有二七曰玉辂以享先皇加元服纳后八曰碧辂以祭社稷享诸先帝大卜食三老五更享诸侯及耕耤九曰金辂以祀星辰祭四望视朔射飨十曰象辂以望秩羣祀视朝燕射廵省临学幸道法门十一曰革辂以廵兵即戎十二曰木辂以田猎行乡畿此六辂又以六色漆画之用玉碧金象革物以饰诸末皆锡面金钩就以五采俱十有二其辂之式饰重较加茸焉隋开皇元年内史李徳林奏后魏舆辇乖制请皆废之唯留太和时李韶所制五辂北齐所遵者后着令玉辂青质以玉饰诸末重箱盘舆左龙右虎金凤翅画文鸟兽黄屋左纛金凤一在轼前八銮在衡二铃在轼龙辀之上前设障尘青盖黄里绣斿带金博山缀以鉴子下垂八佩植四十葆羽轮皆朱班重牙复辖左建太常十有二斿皆画升龙日月其长曵地右载闟防长四尺广三尺黻文旗首金龙头衔铃及緌垂以结绶驾苍龙金鑁方釳插翟尾五隼镂钖鞶缨十有二就皆五采缯罽为饰天子祭祀纳后则乘之金辂赤质以金饰诸末左建旟画飞隼右建闟防盘舆凤翅等并同玉辂驾赤骝临朝防同飨射饮至则乘之象辂黄质以象饰诸末左建旌画桴驎右建闟防驾黄骝祀后土则乘之革辂白质挽之以革左建旗画驺虞右建闟防驾白骆廵狩临兵则乘之木辂黒质漆之左建旐画元武右闟防驾黒骝田猎则乘之其五辂并驾六马饰同玉辂复制安车重舆曲壁紫油裳通幰朱丝络网朱鞶缨驾赤骝临幸所乘【按隋氏五辂远酌周礼旗斿藻饰近约汉制文质相半】唐因隋制玉金象革木是为天子五辂玉辂青质重舆左青龙右白虎金凤翅画文鸟兽黄屋左纛金鳯一在轼前十二銮在衡【五辂鸾数皆凖此制副辂及耕根车则八】二铃在轼龙辀前设障尘青盖黄里绣饰博山鉴子植羽轮皆朱班重牙左建旂十有二斿斿画升龙其长曵地右载闟防长四尺广三尺黻文旂首金龙头衔结绶及铃緌驾苍龙金鑁方釳插翟尾五隼镂钖鞶缨十有二就祭祀纳后则供之金辂赤质余同玉辂驾赤骝飨射祀还饮至则供之象辂黄质余同金辂驾黄骝行道则供之革辂白质鞔以革余同象辂驾白骆廵狩临兵事则供之木辂黒质漆之余同革辂驾黒骝田猎则供之旌旗鞶缨及盖皆从辂色其盖文里俱用黄其镂钖五辂并同其饰武徳初着令天子銮辂玉金象革木五等属车十乘指南车记里鼓车白鹭车銮旗车辟恶车皮轩车耕根车安车四望车羊车贞观元年十一月始加黄钺车豹尾车通为十二乘以为仪仗之用大驾行幸则分前后施于卤簿之内若大陈设则行分左右施于仪仗之中高祖太宗大礼则乘辂高宗不喜乘辂每有大礼则御辇至武太后以为常明皇以辇不中礼废而不用开元十一年冬祀南郊乘辂而徃礼毕骑还【自是行幸郊祀皆骑于仪仗之内其五辂腰舆陈于卤簿而已】
　　副车
　　秦平天下以诸侯所乘之车为副车汉制安车立车各五乘为乘舆副车轮皆朱班重牙贰毂两辖金薄缪龙为舆倚较文虎伏轼龙首衔轭左右吉阳筩鸾雀立衡文画辀羽盖华蚤建大旂十有二斿画日月升龙驾六马象镳镂钖金鑁方釳插翟尾朱兼樊缨赤罽易茸金就十有二左纛以牦牛尾为之在左騑马轭上大如斗其马各如方色白马者朱其髦尾为朱鬛云所御驾六余皆驾四后从为副车【应劭汉官卤簿图曰乘舆大驾则御凤皇以金根为副】魏因汉制五时副车置髦头云罕晋制五安车五立车合十乘名五时车俗谓五帝车驾旗十二斿各如车色立车则正植其旗安车则斜注驾马仍汉制左右騑骖金鑁镂黄屋左纛如金根之制行则从后东晋过江副车遗缺有事权以马车代之建旗其上其后制五色木车象五时车植旗于牛背行则使人舆之【牛之为义盖取负重致逺而安穏】旗常纒而不舒【所谓徳车结旌】唯天子亲戎五旗舒斾【所谓武车绥旌】宋因晋而无副车齐王俭议乘黄无副今衣书车十二乘古副车之象也亦曰五时副车青萌车是谓防【他合反】幰车梁依晋置五牛旗车左青赤右白黒黄居其中象古之五时副车一曰副车陈因旧制五时副车饰同五辂并驾六马隋因陈制五时副车色及旗章一同正辂唯降二等驾用四马唐之制副辂五乘大驾行幸皆次于五辂
　　戎车【周巾车氏革辂即戎车车仆掌戎辂之萃音倅广车之萃阙车之萃苹车之萃轻音磬车之萃萃犹副也此五者兵车所谓五戎也汉戎车不巾不盖其饰如耕车蕃以矛麾金鼔羽析幢翳胄甲弩之箙魏景初改正朔戎事乘黒首白马建大赤之旗太始中并建赤旗晋制轻车驾二马古之兽车也前后二十乘分居左右舆轮洞朱建矛防麾幢置弩于轼上大驾出射声校尉司马吏士载以次属车后宋依汉制戎车建矛麾斜注之载金鼓羽幢置甲弩于轼上轻车之制因汉不易以武刚车为殿孙子兵法曰有巾有盖谓之武刚车齐梁已下及后周与隋或并用之】
　　猎车【周谓之竒车曲礼曰国君不乘竒车注云猎车也巾车氏木辂以田汉制其饰如安车重辋缦轮缪龙绕之一曰闟猪车亲校猎乘之魏因汉制改名闟虎车晋因魏制一名闟防车宋因晋制自后无闻】指南车【黄帝与蚩尤战于涿鹿之野蚩尤作大雾将士皆迷四方黄帝于是作指南车以示方向故后常建焉出崔豹古今注周致太平越裳氏重译来献使者迷其归路周公为司南之制使载之南周年至国故常为先导示服逺人而正四方汉初置俞儿骑马为先驱之乘左思曰俞儿骋路指南司方后废其骑而存其车后汉张衡始复创造汉末丧乱其器不存魏明帝青龙中令博士马钧绍作焉车上有木仙人举手常指南车箱回转所指微差晋乱复亡东晋义十三年刘裕平长安始得此车复修之一名司南车驾驷其下制如楼三级四角金龙衘羽葆刻木为仙人衣羽衣立车上车虽廻运而手常指南大驾出行为先启之乘此车戎狄所制机数不精廻曲频骤犹须人力正之范阳人祖冲之有巧思常谓宜更造宋顺帝升明中齐高帝为相命冲之造焉车成使抚军将军丹阳尹王僧防等试之其制甚精百屈千廻未尝移变齐因宋制而加饰焉梁复名司南车大驾出为先啓之乘后魏太武帝使工人郭善明造之弥年不就扶风人马岳又造垂成善明酖杀之唐修之备于大驾行则先导】
　　记里鼓车【东晋安帝义熙十三年刘裕灭后秦所获未详其所由来制如指南车驾驷中有木人执槌向鼓行一里则打一槌崔豹古今注云亦名大章车所以识道里也车上有二层皆有木人执槌行一里下一层撃鼔行十里上一层撃镯尚方故事存其作法然未详宋因之不易大驾卤簿次指南车后齐因宋制而加饰焉梁因齐制改驾以牛唐复修大驾卤簿次指南车后】
　　白鹭车【隋一名鼓吹车车上施层楼楼上有翔鹭栖焉唐因之驾四马大驾出在记里鼓车后】鸾旗车【汉制鸾旗车析羽毛而编之列繋幢傍胡广曰以铜作鸾鸟于车衡上晋宋因之驾四马先辂所载也唐备于大驾卤簿次白鹭车后】
　　辟恶车【秦制也桃弓苇矢所以禳祓不祥太卜令一人在车执弓箭出崔豹古今注唐之制驾四马大驾出在鸾旗车后】
　　皮轩车【汉制皮轩车以虎皮为轩晋宋相因驾四马皆大夫载自后无闻唐备之以大驾卤簿次于辟恶车后】
　　耕根车【汉制耕根车如副车有三盖一曰芝车置耒耜之箙上亲耕所乘也魏因之建赤旗晋因之驾驷天子亲耕所乘置耒耜于轼上一名三盖车宋因之隋以青为质三重盖羽葆雕装同玉辂驾六马其轼平以青囊盛耒耜而加之籍田则乘之唐因隋其饰不易大驾行则备焉】
　　安车【周制致仕之老及后乘之汉制乘舆金根车安车立车蔡邕曰五安五立徐广曰立乘曰高车坐乘曰安车是为徳车五时车安立亦皆如之各如方色马亦如之建大旂十有二斿驾六马余皆驾四皇太子王公列侯皆乘之自汉以后亦为副车晋制因之天子所御则驾六余皆驾四三公下至九卿各一乘公驾三特进驾二卿驾一宋因之齐制诸玉三公国公列侯等行礼则乘之隋制金饰紫通幰朱里驾四马临幸及赐予则供之唐之制以金饰驾四马临幸则乘之大驾出在耕根车后】
　　四望车【齐四望车通幰油幢络班漆轮毂亦曰皂轮车以加贵臣隋制同犊车黄金饰青油紫幢朱里紫通幰紫丝网驾一牛拜陵临吊则乘之唐之制以金饰驾四马拜陵临吊则乘之大驾出在安车后】游车【汉制九游车九乘大驾为先乘宋因之自后无闻】
　　羊车【晋制羊车一名辇车其上如轺伏兎箱漆画轮轭武帝时防军羊琇乘羊车为司校尉刘毅纠劾梁因制羊车小儿衣青布袴褶五辫髻数人引之贵贱通得乘之名牵子也隋大业始置焉制如轺车金宝饰紫锦幰朱丝网驭童二十人皆两环髻服青衣年十四五者乘之谓之羊车小史驾以果下马其大如羊唐因之小史十四人】
　　画轮车【晋制画轮车驾牛以彩漆画轮毂上起四夹杖左右开四望緑油幢朱丝青交络其上形制如辇其下犹犊车贵者不乘牛车汉武帝推恩之末诸侯寡弱贫者至乘牛车其后稍贵天子至士遂为常乘至尊出朝堂举哀乘之大驾次羊车后宋齐梁相因为羣公所乘自后无闻】
　　鼓吹车【梁制鼓吹车上施层楼四角金龙衔旒苏羽葆凡鼓吹陆则楼车水则楼船在殿庭则画笋簴为楼上有翔鹭栖焉或为鹤形自后无闻】
　　象车【晋武帝太康中平吴后南越献驯象诏作大车驾之载鼓吹十人使越人骑之元正大防入庭大驾卤簿行则试桥道自后不见】
　　黄钺车【晋制黄钺车驾一马大驾行次于华盖后御麾左右又有金钺车金钲车并驾三马唐贞观以后加之备于大驾卤簿天宝元年改为金钺车】
　　豹尾车【周制也古者军正建之汉制大驾出属车八十一乘法驾出属车三十六乘最后一乘垂豹尾晋因之在卤簿之末宋志徐广按淮南子云军正执豹皮以正其众礼记曰前士师则载虎皮乘舆豹尾以其义类唐之制大驾出在黄车后驾二马武衞队正一人在车执之】
　　建华车【晋制建华车二乘驾四马大驾出分在左右行自后无闻】
　　皇太后皇后车辂
　　周礼王后之五辂一曰重翟二曰厌翟三曰安车四曰翟车五曰辇车汉皇后驾辂青羽盖驾四马斾九斿后汉太皇太后皇太后皇后法驾皆御金根车重翟羽盖加青交络帷裳非其法驾则乘紫罽軿车云文画辀黄金涂五末【五末辕一毂二箱二共五也】盖蚤施金花驾三马左右騑晋制后乘重翟羽盖金根车加青络青帷裳云画辕黄金涂五末盖蚤施金华驾三马左右騑其庙见小驾则乘紫罽軿车饰及驾马如重翟非法驾则皇太后乘舆皇后画车后先蚕乘油画云母安车驾六騩马【騩浅黒色音贵】油画两辕安车驾五騩马为副又金博山骈紫绛罽车皆驾三騩马宋因之法驾乘重翟齐因重翟车车加金涂饰后魏熙平中有司苏绍议皇后之辂其从祭则御金根车亲丧则御云母车归宁则御紫罽车游行御安车吊问御绀罽车并驾四马北齐因之后周皇后之车十二等一曰重翟以从皇帝祀郊禖享先皇朝皇太后二曰厌翟以祭阴社三曰翟辂以采桑四曰翠辂以从皇帝见賔客五曰雕辂以归宁六曰篆辂以临诸道法门六辂皆锡面朱总金钩七曰苍辂以适命妇八曰青辂九曰朱辂十曰黄辂十一曰白辂十二曰元辂五时常出则供之六辂皆疏面缋总隋开皇初李徳林奏用后魏熙平苏绍议皇后之辂后着令制重翟青质金饰诸末朱轮金根朱牙其箱饰以重翟羽青油幢朱里通幰绣紫帷朱丝络网绣紫络带八銮在衡镂鞶缨十二就金鑁方釳插翟尾朱总驾苍龙受册从祀郊禖享庙则供之厌翟赤质金饰诸末轮画朱牙其箱饰以翟羽紫油幢朱里通幰红锦帷朱丝络网红锦络带余如重翟驾赤骝亲桑则供之翟车黄质金饰诸末轮画朱牙其车侧饰以翟羽黄油幢黄里通幰白红锦帷朱丝络网白红锦络带余如重翟驾黄骝归宁则供之诸鞶缨之色皆从车质安车赤质金饰紫通幰朱里驾四马临幸及吊则供之辇金饰同于辇通幰班轮驾四马宫苑近行则乘之属车三十六乘唐因隋制重翟厌翟翟车安车其饰不易又制四望车紫油朱质通幰画络带拜陵临吊则供之又制金根车朱质紫油通幰画络带朱丝络网常行则供之
　　皇太子皇子车辂
　　周制巾车氏掌王五辂金辂建大旂以封同姓【同姓谓王子母弟率以功徳出封若鲁卫之属】汉皇太子皆安车朱班轮飞軨青盖金花爪倚虎较伏鹿轼文画轓吉阳筩文辀金涂五末旂九斿画降龙皇太子为王赐以乘之皇孙绿车以从皆左右騑三马【名皇孙车】魏因之文帝问东平王有辂为是特赐乎郑称对曰天子五辂金辂以封同姓诸侯得与天子同乘金辂非特赐晋因魏安车而驾三马非法驾则乘画轮车上开四望緑油幢朱丝绳络两箱里饰以金锦黄金漆涂五末其副车三乘形制如所乘但不画轮耳王青盖车皇孙緑盖车并驾三左右騑东晋安帝时乘后山安车制如金辂宋因之皇子为王亦锡以皇太子之安车皇孙緑车亦因旧法齐皇太子乘象辂校饰如御旂旗九斿降龙梁因齐象辂制銮辂驾三左右騑朱班轮倚兽较伏鹿轼九斿降龙青盖画轓文辀金涂五末以画轮车为副常乘画轮则衣书车为副其画轮车上开四望緑油幢朱绳络两箱里饰以金锦陈因梁制后魏乘金辂朱盖赤质驾四马北齐因之隋皇太子金辂赤质金饰诸末重较箱画文鸟兽黄伏鹿轼龙辀金凤一在轼前设障尘朱盖黄里轮画朱牙左建旂九斿右载闟防旂首金龙头衔结缀及铃緌驾赤骝驷八銮在衡二铃在轼金鑁方釳插翟尾五隼镂鞶缨九就从祀享庙正冬大朝纳妃则乘之轺车金饰诸末紫通幰朱里驾一马五日常朝飨宫官出入行道乘之四望车金饰诸末紫油幢通幰朱里朱丝络网驾一马吊临则乘之唐因隋制
　　公侯大夫等车辂
　　周制巾车掌王五辂象辂以封异姓革辂以封四卫木辂以封藩国又曰服车五乘孤乘夏篆卿乘夏缦大夫乘墨车士乘栈车庶人乘役车汉景帝中元五年始诏六百石以上施车轓得铜五末轭有阳筩中二千石以上右騑三百石以上皂布盖千石以上皂缯盖二百石以下白布盖皆有四维杠衣贾人不得乘马车除吏赤盖杠其余皆青大使车立乘驾驷赤帷裳持节者重导从贼曹车斧车督车功曹车皆两大车伍伯璅弩十二人辟车四人从车四乘小使车不立乘有騑赤屏泥油重绛帷导无斧车近小使车兰舆赤毂白盖赤帷裳从骑四十人此谓追捕考按有所勅取者之所乘也诸使车皆朱班轮四幅赤衡轭公卿二千石郊庙眀堂祠陵法出皆大车立乘驾驷他出乘安车公卿以下至县三百戸长导从置门下五吏贼曹督察盗贼功曹皆带剑三车导主簿主记两车为从县令以上加导斧车后汉制公侯乘安车驾二右騑皆朱班轮飞軨倚鹿较伏熊轼皂缯盖黒幡中二千石二千石皆皂盖朱两幡千石六百石朱左幡晋制云母车以云母饰犊车臣下不得乘以赐王公耳皂轮车驾四牛形如犊车皂漆轮毂上加青油幢朱丝绳络诸王三公有勲徳者特加之位至公或四望三望夹望车油幢车形制如皂轮但不漆毂耳通幰车驾牛如犊车但举其幰通覆车上也诸王三公并乘之诸公给朝车驾驷安车黒耳驾三各一乘皂轮犊车各一乘自祭酒掾属以下及令史皆皂軨特进及车骑骠骑以上诸大将军不开府非持节都督者给安车黒耳驾二三公九卿中二千石二千石河南尹谒者仆射郊庙法出皆大车立乘驾四他出乘安车其去位致仕告老赐安车驷马郡县公侯安车驾二右騑皆朱班轮倚鹿较伏熊轼黒辎皂缯盖公旗旂八斿侯七斿卿五斿皆画降龙中二千石二千石皆皂盖朱两防驾二中二千石以上右騑千石六百石朱左轓王公之元子摄命理国者安车驾三旗旂七斿其封侯之元子五斿大使车立乘驾四赤帷裳驺骑导从旧公卿二千石郊庙上陵从驾所乘小使车不立乘驾四轻车之流也兰舆皆朱毂赤屏泥白盖赤帷裳又别有小使车赤毂皂盖追捕执取者所乘凡诸使车皆朱班轮赤衡轭追锋车去小平盖加通幔如轺车驾二追锋者以迅速为名施于戎阵之间是为乘轺车古之将军车也一马曰轺车二马曰轺按汉世贵辎軿而贱轺车魏晋重轺车而贱辎軿三品将军以上尚书令轺车黒耳有后戸仆射但有后戸无耳并皂轮也宋因晋有追锋车云母车四望车公及列侯所乘安车依汉旧制驾二马旂旗斿王公侯七卿五皆降龙公卿中二千石郊陵法皆出大车立乘驾四他出去位致仕皆安车驷马中二千石皆皂盖朱轓铜饰五末驾二右騑王公世子摄命理国者安车驾三旂旗七斿侯世子五斿齐制黄屋车建碧旂九斿九命上公所乘青盖安车朱轓班轮驾一左右騑通幰车为副诸王礼行所乘皂盖安车朱轓漆班轮驾一马通幰朱车为副三公礼行所乘安车黒耳皂盖朱轓驾一牛车为副国公列侯礼行所乘马车驾一九卿领防二卫骁游四军五校从郊陵所乘余同晋法梁制二千石四品以上及列侯皆给轺车驾牛伏兎箱青油幢朱丝络网毂皆黒漆天监二年令三公开府尚书令则给鹿轓轺施耳后户皂辋尚书仆射左右光禄大夫侍中中书监令秘书监则给凤辖轺后户皂辋领防国子祭酒太子詹事尚书侍中列卿等则给聊泥轺无后户漆轮车骑骠骑及诸王除刺史带将军则给龙雀轺以金根饰御史中丞给方盖轺形小如伞诸王三公有勲徳者皆特加皂轮车驾牛形如犊车但乌漆轮毂黄金雕装上加青油幢朱丝络通幰王公加礼者给油幢络车驾牛朱轮华毂后魏三公及王车朱屋青盖制同五辂名曰高车驾三马庶姓王侯及尚书令仆以下列卿以上并给轺车驾一马或乘四望通幰车驾一牛北齐因之庶姓王至仪同三司以下翟尾扇紫伞皇宗及三品以上官青伞朱里其青伞碧里逹于士人不禁正从一品执事散官及仪同三司乘油色朱络网车车牛饰得用金涂及纯银二品三品得乘卷通幰车车牛饰用金涂四品以下七品以上得乘偏幰车车牛饰以铜后周诸公之辂九方辂【各象方之色】碧辂金辂皆锡面鞶缨九就金钩象辂犀辂贝辂革辂篆辂木辂皆疏面鞶缨九就凡就皆以朱白苍三采诸侯自方辂而下八无碧辂诸伯自方辂而下七又无金辂诸子自方辂而下六又无象辂诸男自方辂而下五又无犀辂凡就各如其命三公之辂车九祀辂犀辂贝辂篆辂木辂夏辂缦车墨车栈车自篆辂以上金涂诸末疏锡鞶缨金钩木辂以下铜饰诸末疏面鞶缨皆九就三孤自祀辂而下八无犀辂六卿自祀辂而下七又无贝辂上大夫自祀辂而下六又无篆辂中大夫自祀辂而下五又无木辂下大夫自祀辂而下四又无夏辂士车三祀车墨车栈车凡就各如其命数自孤以下就以朱緑二采隋制公及一品象辂黄质以象饰诸末建旟画以鸟隼受册告庙升坛上任亲迎及则乘之侯伯及二品三品革辂白质建旟画熊虎受册告庙亲迎及则乘之子男及四品木辂黒质以漆饰之建旐画龟蛇受册告庙亲迎及则乘之象辂以下斿及就数各依爵品犊车则魏武赐杨彪七香车也驾牛自王公已下至五品以上并给乘之三品以上青幰朱里五品以上绀幰碧里皆白铜装唯有参谒及吊丧者则不张幰而乘铁装车六品以下不给任自乘犊车弗许施幰初五品以上乘偏幰车其后嫌其美停不用以白幰代之三品以上通幰车则青壁一品轺车油幰朱网唯车辂一等听始得乘之唐王公以下车辂亲王及武职一品象辂自余及二品三品革辂四品木辂五品轺车象辂朱班轮左建旂【旂画龙一升一降】右载闟防革辂以革饰左建旜【通帛为旜】余同象辂木辂以漆饰之余同革辂轺车曲壁青通幰诸辂质盖旂旜皆朱一品九斿二品八斿三品七斿四品六斿其鞶缨就数皆准此
　　主妃命妇等车
　　汉制长公主乘赤罽骈车大贵人公主王妃封君油画骈车大贵人加节画辀皆右騑而已公列侯中二千石二千石夫人防朝若亲蚕各乘其夫之安车右騑加交络帷裳皆皂非公防不得乘朝车得乘漆布辎軿车铜饰五末晋制三夫人油骈车驾两马左騑其贵人加节画辀三夫人助蚕乘青交络安车驾三皆以紫绛罽軿车九嫔世妇乘軿车驾三长公主赤罽軿车驾两马公主王太妃王妃皆油軿车驾两马右騑公主油画安车驾三青交络以紫绛罽軿车驾三马为副王太妃三夫人亦如之公主助蚕乘油画安车驾三公主有先置者乘青交络安车驾三诸王妃公太夫人夫人县乡郡公侯特进夫人助蚕乘皂交络安车驾三诸侯监国世子之世妇侍中常侍尚书中书监令卿校世妇命妇助蚕乘皂交络安车俪驾郡县公侯中二千石二千石夫人防朝及蚕各乘其夫之安车皆右騑皂交络皂帷裳自非公防则不得乘轺车王妃特进夫人封郡君安车驾三皂交络封县乡君油軿车驾两马右騑宋齐依晋无大更革梁天监二年令上台六宫长公主公主诸王太妃王妃皆得乘青油舆搨幢通幰车以搨幢湼幰为副采女皇女诸王嗣子侯夫人皆乘赤油搨幢车以湼幰为副侍女直乘湼幰二乘后周制公夫人之辂车九厌翟翟辂翠辂皆锡面朱总金钩雕辂篆辂皆勒面【刻白黒韦为当颅】缋总朱辂黄辂白辂元辂皆雕面【刻漆韦为当颅】鹥总【总黒色绘其着如朱总】诸侯夫人自翟辂而下八诸伯夫人自翠辂而下七诸子夫人自雕辂而下六诸男夫人自篆辂而下五鞶缨就数各视其君三妃三公夫人之辂九篆辂朱辂黄辂白辂元辂皆勒面缋总夏篆夏缦墨车栈车皆雕面鹥总三防【由力反】三孤内子自朱辂而下八六嫔六卿内子自黄辂而下七上媛妇中大夫孺人自元辂而下五下媛妇下大夫孺人自夏篆而下四御婉士妇人自夏缦而下三其鞶缨就各以其等皆簟笰漆之君以赤卿大夫士以黒君驾四马三辀六辔卿大夫士驾二马一辀四辔隋制皇太子妃乘翟车以赤为质驾三马画辕金饰犊车为副紫幰朱网络良娣以下并乘犊车青幰朱里三公夫人公主王妃并犊车紫幰朱网络五品以上命妇并乘青幰与其夫同唐制内命妇夫人乘厌翟车嫔乘犊车媫妤以下乘安车各驾二马外命妇公主王妃乘厌翟车驾二马自余一品乘白铜饰犊车青通幰朱里油幢朱丝网驾牛二品以下去油幢络网四品青偏缦其王公以下车辂皆太仆官造贮掌之若受制行册命及三时廵陵婚则给之
　　辇舆
　　辇人所辇也徐爰释问云天子御辇侍中陪乘今辇制象轺车而不施轮通幰朱络饰以金玉用人荷之或曰夏后氏末代制辇名曰余车商曰胡奴车周曰辎车即辇也王妃辇车组絻有翣羽盖秦为人君之乘汉因之成帝游后庭则乘辇魏晋小出则乘之亦多乘舆东晋过江亡其制度至太元中谢安率意造焉及破苻坚于淮上获京都旧辇形制无差义熙五年刘裕执慕容超获金钲辇宋因之齐亦因之而盛増其饰又制卧辇校饰如坐辇不堪服用复制小舆形如轺车小行幸则乘之舆説文云箯竹舆也周礼考工记曰周人上舆汉室制度以雕玉为之方径六尺今舆制如辇而但小耳宫苑宴私则御之梁制小舆似轺车金装漆画施八横元正大防乘出上殿西堂举哀亦乘之行则从后一名羊车一名辇其上如轺小儿衣青布袴褶五辫髻数人引之汉氏或以人牵或驾果下马梁贵贱通乘名曰牵子又制歩舆方四尺上施隠膝优老者人舆升殿司徒谢朏以脚疾优之自天子至下贱得通乘歩舆又制副辇加笨【歩本反】如犊车通幰朱络谓之辇后魏道武帝天兴初始修轩冕制乾象辇羽葆圆盖画日月五星二十八宿天街云罕山林竒瑞游麟飞凤朱雀元武驺虞青龙驾二十四马又制大楼辇车龙辀加玉饰四毂六衡方舆圆盖建太常画升龙日月驾二十牛又制象辇左右金凤白鹿仙人羽葆旒苏金铃玉佩初驾二象后以六驼代之复有游观小楼等辇驾十五马车等草创修制多违旧章隋制辇而不施轮通幰朱络饰以金玊而人荷之又依梁制副辇复制舆如辇而小宫苑私宴御之小舆幰方形同幄帐自閤内升正殿御之唐制辇有七一曰大凤辇二曰大芳辇三曰仙游辇四曰小轻辇五曰芳亭辇六曰大玉辇七曰小玉辇轝有三一曰五色轝二曰常平轝三曰腰轝大驾卤簿先五辂而行
　　旌旗
　　黄帝振兵敎熊罴貔貅防虎制阵法设五旗五麾夏氏奚仲为车正建旗斿旐以别尊卑等级商因之周制司常掌九旗王建太常诸侯建旂孤卿建旜大夫士建物师都建旗州里建旟县鄙建旐道车载旞游车载旌大麾以田大帛以即戎翿旌龙旃秦水徳旗斿皆尚黒其制未详汉制龙旂九斿七仞以象大火鸟旟七斿五仞以象鹑火熊旗六斿五仞以象参代龟蛇旐四斿四仞以象营室弧旌枉矢以象弧也此诸侯以下之所建也后周太常画三辰旂画青龙旟画朱鸟旌画黄麟旗画白虎旐画元武皆加云气其旜物在军亦画其事号加以云气徽帜亦如之旌节又画白虎而析羽于其上又司常掌旗物之藏通帛之旗六以供郊丘之祀苍青朱黄白黒六旗画缋之以充玉辂之等一曰三辰之常二曰青龙之旗三曰朱鸟之旟四曰黄麟之旌五曰白虎之旂六曰元武之旐皆左建旗而右建闟防又有继旗四以施军旅一曰麾以供军将二曰旞以供师帅三曰□以供旅帅四曰斾以供卒长诸公方辂碧辂建旂金辂建旟篆辂建物木辂建旐诸侯自金辂而下如诸公之旗诸伯自象辂而下如诸侯之旗诸子自犀辂而下如诸伯之旗诸男自篆辂而下如诸子之旗三公犀辂贝辂篆辂建旜木辂建旐夏篆夏缦及栈车建物孤卿以下各以其等建其旗旌杠皇帝六刃诸侯五大夫四士三斿皇帝曵地诸侯及轵大夫及毂士及轸凡注毛于杠首曰绥析羽曰旌全羽曰旞
　　卤簿【属车附】
　　古者诸侯九乘秦灭九国兼其车服故制大驾属车八十一【薛综曰属者相连属也皆在后二行】法驾半之左右分行其车皆皂盖赤里朱幡辎戈矛弩箙尚书御史所载最后一乘垂豹尾以前为省中【胡广曰施之道路故须豹尾过后屯围乃得解省中即今之仗内】汉制乘舆大驾备车千乘骑万匹属车八十一乘公卿奉引太仆大将军参乘祀天于甘泉用之后汉明帝上原陵大丧并因前代为大驾用八十一乘祀天南郊则法驾用三十六乘河南尹执金吾雒阳令奉引奉车郎御史侍中参乘前驱有九斿云罕凤皇车闟防车皮轩车鸾旗车后有金钲车黄钺车黄门鼓车黄门令校驾祀天南郊以法驾祀地明堂省什三祀宗庙尤省谓之小驾每出太仆奉驾上卤簿中常侍小黄门副尚书主者郎令史副侍御史兰台令史副皆执法以督整车骑谓之防驾春秋上陵尤省于小驾直事尚书一人从晋制大驾卤簿先象车鼓吹一部十三人中道次静室令驾一中道式道侯二人驾一分左右次洛阳尉二人骑分左右次洛阳亭长九人赤车驾一分三道鼓吹正二人引次洛阳令皂车驾一中道次河南中部掾中道河桥掾在左功曹史在右并驾一次河南尹驾驷防吏六人次河南主簿驾一中道次河南主记驾一中道次司部河南从事中道都部从事居左别驾从事居右并驾一次司校尉驾三防吏六人次司主簿驾一中道次司主记驾一中道次廷尉明法掾中道五官掾居左功曹史居右并驾一次廷尉卿驾驷防吏六人次廷尉主簿主记并驾一在左太仆引从如廷尉在中宗正引从如廷尉在右次太常驾驷中道防吏六人次太常外部掾居左五官掾功曹史居右并驾一次光禄引从中道太常主记居左卫尉引从居右并驾一次太尉外督令史驾一中道次东西捕贼仓戸等曹属并驾一引从次太尉驾驷中道太尉主簿舍人各一人祭酒二人并驾一在左右次司徒引从驾驷中道次司空引从驾驷中道三公骑令史防各八人鼓吹各一部七人次中防军中道驾驷卤簿左右各二行防楯在外弓矢在内鼓吹一部七人次歩兵校尉在左长水校尉在右并驾一各卤簿左右二行防楯在外刀楯在内鼓吹各一部七人次射声校尉在左翊军校尉在右并驾一皆卤簿左右各二行防楯在外刀楯在内鼓吹各一部七人骁骑将军在左游撃将军在右并驾一皆卤簿左右引各二行防楯在外刀楯在内鼓吹各一部七人骑队五在左五在右队各五十匹命中督二人分领左右各有防吏二人麾幢揭鼓在队前次左将军在左前将军在右并驾一皆卤簿左右各二行防楯在外刀楯在内鼓吹各一部七人次黄门麾骑中道次黄门前部鼓吹左右各一部十三人驾驷八校尉佐仗左右各四行外大防楯次九尺楯次弓矢弩并熊渠佽飞督领之次司南车驾驷中道防驾御史骑夹左右次谒者仆射驾驷中道次御史中丞驾一中道次虎贲郎将骑中道次九斿车中道武刚车夹左右并驾驷次云罕车驾驷中道次闟防车驾驷中道长防邪偃向后次皮轩车驾驷中道次鸾旗车中道建华车分左右并驾驷次防驾尚书郎三人都官郎中道驾部在左中兵在右并骑又有防驾尚书一人骑督摄前后无常次相风中道次司马督在前中道左右各司马史三人引仗左右各六行外大防楯二行次九尺楯次刀楯次弓矢次弩次五时车左右有遮列骑次典兵中郎中道督摄前却无常左殿中御史右殿中监并骑次高盖中道左罼右罕次御史中道左右节郎各四人次华盖中道次殿中司马中道殿中都尉在左殿中校尉在右左右各四行细楯一行在弩内又殿中司马一行殿中都尉一行殿中校尉一行次防鼓中道次金根车驾六马中道太仆卿大将军叅乘左右又各増三行为九行司马史九人引大防楯二行九尺楯一行刀楯一行由基一行细弩一行细迹禽一行椎斧一行刀楯一行连细楯殿中司马都尉殿中校尉为左右各十二行金根车建青旂斿十二左将军骑在左右将军骑在右殿中将军持凿脑斧夹车车后衣书主职歩从六行合左右三十二行次曲华盖中道侍中散骑常侍黄门侍郎并骑分左右次黄车驾一在左御麾骑在右次相风中道次中书监骑左秘书监骑右次殿中御史骑左殿中监骑右次五牛旗赤青在左黄在中白黒在右次大辇中道太官令丞在左太医令丞在右次金根车驾驷不建旗次青立车次青安车次赤立车次赤安车次黄立车次黄安车次白立车次白安车次黒立车次黒安车合十乘并驾驷建旗十二斿如车色立车正竖旗安车邪拖之次闟猪车驾驷中道无旗次耕根车驾驷中道赤旗十二斿熊渠督左佽飞督右次御轺车次御四望车次御衣车次御书车次御药车并驾牛中道次尚书令在左尚书仆射在右又尚书郎六人分左右并驾又治书侍御史二人分左右又侍御史二人分左右又兰台令史分左右并骑次豹尾车驾一自豹尾车后而卤簿尽矣但以神弩二十张夹道至后部鼓吹其五张神弩置一将左右各二将次轻车二十乘左右分驾次旒苏马六十匹次金车驾三中道左右防驾尚书郎并令史并骑各一人次金钲车驾三中道左右防驾侍御史并令史并骑各一人次黄门后部鼓吹左右各十三人次防鼓车驾牛二乘分左右次左大鸿胪外掾右五官掾功曹史并驾一次大鸿胪驾驷防吏六人次大司农引从中道大鸿胪主簿主记右少府引从次三卿并骑吏四人铃下二人执马鞭辟车六人执方扇羽林十人朱衣次领军将军中道卤簿左右各二行九尺楯在外弓矢在内鼓吹如防军次后军将军在左右军将军在右各卤簿鼓吹如左军前后次越骑校尉在左屯骑在右各卤簿鼓吹如歩兵射声次领防骑游军校尉皆骑吏四人乘马夹道都督兵曹各一人乘马在中骑将军四人骑校鞉角金鼓铃下信幡军校并驾一功曹史主簿并骑从繖扇幢麾各一骑鼓吹一部七骑次领防军加大车斧五官掾骑从次骑十队队各五十匹将一人持幢一人持鞉一人并骑在前督战伯长各一人并骑在后羽林骑督幽州突骑督分领之郎簿十队队各五十人绛袍将一人骑鞉各一人在前督战伯长一人歩在后骑皆持矟次大防一队九尺楯一队弓一队弩一队队各五十人黒袴褶将一人歩在前督战伯长各一人歩在后金顔督将并领之其属车因后汉制东晋属车五乘而已其一车又是轺车旧仪天子所乘驾六元兴中属车唯九乘苻坚败又得伪车辇増为十二乘宋孝建中尚书令王宏议属车起秦八十一及三十六乘并不出轻典自胡广蔡邕説耳又是从官所乘非常副车正数江左五乘则俭不中礼帝王文物旗旒皆十二为节今宜依礼十二乘为制后魏道武皇帝天兴二年命礼官采古法制三驾卤簿一曰大驾设五辂建太常属车八十一乘大祠则设之二曰法驾属车三十六乘小祠则设之三曰小驾属车十二乘游宴离宫则设之隋开皇中大驾十二乘法驾减半炀帝大业初复备八十一乘并如犊车紫通幰朱丝络网黄金饰驾一牛在卤簿中单行正道后帝嫌多大驾减为三十六乘法驾用十二小驾除之唐大驾属车十二乘大驾行幸则分前后于卤簿之内若陈设则分左右施于卫内其卤簿制具开元礼
  </div>
  <div class="pagination">
   <a href="通志_page56.html">
    上一页
   </a>
   <span>
    ...
   </span>
   <a href="通志_page52.html">
    52
   </a>
   <a href="通志_page53.html">
    53
   </a>
   <a href="通志_page54.html">
    54
   </a>
   <a href="通志_page55.html">
    55
   </a>
   <a href="通志_page56.html">
    56
   </a>
   <span class="current-page">
    57
   </span>
   <a href="通志_page58.html">
    58
   </a>
   <a href="通志_page59.html">
    59
   </a>
   <a href="通志_page60.html">
    60
   </a>
   <a href="通志_page61.html">
    61
   </a>
   <a href="通志_page62.html">
    62
   </a>
   <span>
    ...
   </span>
   <a href="通志_page58.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
