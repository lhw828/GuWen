<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 480 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 480 页/共 505 页</h1>
    <div class="content">
○癸亥。谕军机大臣等、景廉奏、续派马队驰援哈密一摺。据称陕回大股。现在窜往红庙子地方。恐该逆西窜。则古城防务更形吃紧。该都统未能带兵赴哈。现添派营官田锡礼等带队前往应援等语。即著景廉饬令该营官等星驰前进。并饬前派赴哈密之吉尔洪额等迅速进剿。立解城围。刻下古城防务。固属紧要。而哈密盼援尤急。该都统务当斟酌情形。妥筹兼顾。文麟当就现有兵力妥为防守。毋稍疏虞。明春著懔遵前旨。迅率所部前赴任所。力埽逆氛。左宗棠此时已否拨队赴哈会剿。务当。迅派得力将弁前往救援。毋稍延缓。金顺一军。叠经谕令出关。该前将军即督率队伍。克日驰往援剿。该军粮运。仍著左宗棠饬地方官妥为办理。俾利师行。刻下肃州情形若何。殊深廑系。左宗棠亲赴前敌自不难立拔坚城。著即督饬各军奋力攻克。迅奏肤公。以靖边圉。将此由六百里谕令知之。　　

○又谕、袁保恒奏、请饬催欠饷等语。据称广东应解左宗棠军饷。每月原协并添拨共银七万两。该省按季拨解银十五万两。解至同治十一年冬季止。尚短解本年春夏秋三季银四十五万两。若照月拨七万两之数核计截至本年八月止。除现准报解银十五万两外共欠解原协银四十八万两。添拨银八十八万两。现在士卒待饷孔殷。请饬迅速拨解。以济急需。即著瑞麟、张兆栋、严饬藩司。将本年应协甘饷。赶紧按季补解。其历年积欠饷银。亦当陆续筹措解清。傥再任意延缓。即由户部将该藩司照章奏请议处。将此由四百里各谕令知之。　　

○又谕、袁保恒奏、请饬催欠饷等语。山西河东道库应拨协甘常年兵饷尚欠解银三十一万两。又岁协雷正绾营军饷。自改拨后。共欠解银十四万二千两。现在西征军饷。支绌万分。亟应赶紧筹解。以济要需。著鲍源深严饬河东道。迅将欠解甘饷及雷正绾营协饷。于年前如数赶解。毋稍迟延。并著饬令该道设去疏销引盐。毋得以盐课未裕。藉词推诿。将此由四百里谕令知之。　　

○甲子。谕军机大臣等、文麟奏、马队官兵剿贼叠胜。接据敦煌禀报贼情。并贼匪围攻营堡。请饬催援兵来哈。暨军粮缺乏。请催锡纶回任各摺片。所奏应援塔尔纳沁及马队剿贼情形。尚系闰六月闲之事。刻下贼匪句结回城缠头。围攻哈密营堡甚急前经叠次谕令左宗棠等迅速派兵援应。乃各路官兵均无到哈信息。该城日夜盼援。事机刻不容缓吉尔洪额等军。计已行抵巴里坤。距哈甚近。即著景廉饬令该副都统等趱程前进。速解城围。文麟一面派员迎提。毋任藉故逗遛。致误大局景廉续派之马队三百名。并著饬令田锡礼迅速统带前往。以资接应。孔才所部马队。并黑龙江马队。景廉务当移缓就急。饬令兼程赴哈。会同各军迅埽逆氛。金顺终未据报出关。殊不可解。该军兵力颇厚。即著懔遵叠次谕旨。克期前进。并先派得力将领。统带马队。星夜驰援不得贻误戎机。致干重咎左宗棠此时谅已派队起程。著即催令派出官兵迅速前进毋稍迟延。金顺一军粮运。仍著该大臣饬令地方官妥为办理。锡纶已授为乌噜木齐领队大臣所遗哈密帮办大臣。早已＜??闲＞放明春。屡经催令带队星驰赴哈。即著会同文麟。将该城防守事宜悉心筹画。以顾地方。并将起程及到哈日期。迅速奏闻。文麟现在病势若何。殊深廑系。目下事机紧迫。该大臣仍当妥为筹布。力任其难。以期无负委任该城屯粮被贼抢掠。军食缺乏。殊属可虞著左宗棠景廉。妥为设法。力筹接济。将此由六百里各谕令知之。　　

○乙丑、谕内阁、李鸿章、延煦、毕道远奏、江浙漕粮海运抵津拟请改令粮道自行运通一摺。向来江浙漕粮海运到津。用官剥船运通交纳。乃行之既久。滋生弊端。本年海运白粮及轮船所载漕粮。改由粮道自顾民船运通。较用官剥船运送。米色尚为乾洁。李鸿章等请将嗣后南粮变通办理。系为剔除弊端起见。著照所议所有来岁江浙漕粮。即著改由粮道运通交纳。毋庸在津验收。并著户部两江总督江苏浙江各巡抚。一体遵照办理。其应行变通章程。著李鸿章、延煦、毕道远、悉心妥议具奏。　　

○又谕、左右翼监督安兴阿等奏上驷院咨报倒毙骡头。力难交纳。自请议处一摺。据称上驷院东西两圈。此次咨报倒毙等骡至三十七头。应销例价较之市价不敷甚钜。无法设措请旨议处等语。向来上驷院额养骡头。如有倒毙等情。例由户部核准该院文移。饬知两翼如数交纳。该价即于税课项下开销。此次该院咨报倒毙骡头至三十七头之多。实属不成事体。著户部及上驷院堂官申明定例。予以限制嗣后不准浮冒咨报以昭核实。至该两翼应行交纳骡头例价不敷。亦系实在情形应如何酌定章程之处。并著户部与上驷院妥为筹议。奏明办理应需例价。仍由两翼在于税课项下照章开销。毋得藉端推诿该监督所请议处。著加恩宽免。　　

○丙寅。谕内阁、刑部奏、已革乌噜木齐提督成禄押解到部。请旨办理一摺。著派军机大臣会同刑部审讯按律定拟具奏。　　

○又谕、前据铭安奏、职妇刘李氏控告伊夫刘矞云被已革防守尉岐山滥押身死一案。请派大员严审。当经降旨派广寿前往审讯。兹据该侍郎讯明具奏此案已革蓝翎都司衔马兵赵锡武捏造假帐向捐纳笔帖式刘矞云讹索未遂主使赵来昇控告已革广甯防守尉岐山辄将刘矞云看押。致该职员愁急莫释。乘闲投井自尽赵锡武著照所拟绞监候秋后处决岐山滥押职官致酿人命。著发往军台效力赎罪。　　

○补行同治十一年军政。湖北卓异官三员。不谨官一员。浮躁官一员。罢软官二员。才力不及官一员。湖南卓异官七员。罢软官二员。才力不及官二员。年老官一员。有疾官二员。广东卓异官四员。不谨官四员。才力不及官一员。年老官二员。分别议叙处分如例。　　

○赏五城贫民棉衣银。　　

○丁卯。谕内阁、前据步军统领衙门奏、已满徒犯李山寿遣抱赴京控告四川遂甯县知县卢光吉、串通首府杨重雅等受贿冒功等情。当谕令吴棠密查根窜兹复据步军统领衙门奏李山寿同伊妻李张氏来京呈控。经该衙门研究据称案久未结冤不能申等语。此案业经两年之久。何以该督尚未具奏。著吴棠按照所控各情。迅速查明彻底根究。毋稍回护。　　

○戊辰。谕内阁、穆腾阿富升奏、旗员擅毙兵丁。请旨革职。派员审讯一摺。江甯驻防骁骑校受禄前因强取俸银。经穆腾阿等革退钱粮。交佐领多口□仑严行管束。多口□仑因其不安本分。并不禀请惩办。辄将受禄擅行勒毙。实属谬妄糊涂。并据受禄之妻赵氏呈控多口□仑系挟嫌陷害受禄防御倭赫图等并有在场同谋情事虚实均应彻底根究蓝翎佐领多口□仑。著即革职。防御倭赫图著暂行革职。领催吉康奎亮鉴华松华均著革退钱粮。交李宗羲派员会同审讯。按律定拟具奏。　　

○以光禄寺卿惠林为大理寺卿。　　

○追予江西宜春等处殉难团通傅烈高等暨妇女一千一百六十九名口分别旌恤如例。　　

○己巳。谕军机大臣等、额勒和布等奏、拣调蒙古官兵赴乌防剿。请饬部迅筹银两一摺。额勒和布等遵旨在察哈尔八旗内挑备官兵一千名。筹办军装口粮。俟侍卫永德到口。会同选定分起管带前赴乌城。应需军械等项不敷分给。著神机营王大臣筹拨鸟枪二百杆鸟枪佩带五百分刺刀五百把。帐房三百架配齐锣锅什物。并火药一千斤轰药一百斤火绳四千根。铅丸六千出。由额勒和布等派员赴京请领。以资应用。此项官兵启行。已由额勒和布等筹给三个月口分。饬令各台妥为照料。并援案。雇觅蒙古驼只。送至哈尔尼敦交替。其行抵乌里雅苏台界内。应用驼马毡房等项。常顺等当先期豫为筹备派员至哈尔尼敦守候接办俾免耽延以后该官兵月饷。著常顺等接续开放毋令缺乏如须续用粮石。即著额勒和布等知照李鸿章添筹款项交口北道购办源源接济察哈尔筹备征兵。需用甚亟饷项短缺。著户部迅拨部库银十万两。解交额勒和布等撙节动用。前次部拨山东山西地丁银各三万两。河南地丁银四万两。日久尚未报解。著丁宝桢、鲍源深、钱鼎铭、各饬藩司迅速如数筹拨。解往察哈尔应用。毋再迟延。额勒和布等已在牧群内挑备战马二千匹。俟来岁草生膘起时。解送乌城。届期仍著该都统等拣派妥员管解前往。毋令疲乏。所有截留河南饷银一万两。自为归还垫款起见。惟景廉军营需饷甚急。哈密现又被围。嗣后不得随意截留。以期彼此兼顾。将此谕知户部、神机营、并由五百里谕令常顺、多布沁扎木楚、文奎、额勒和布、奎昌、丁宝桢、鲍源深、钱鼎铭知之。　　

○庚午。谕内阁、王文韶奏、匪徒滋事拏获惩办一摺。湖南安化县地方。茶市最盛。向有防营炮船。前往弹压。本年六月闲。突有匪徒。在与安化水路直达之益阳县沙头地方。焚毁炮船溺毙哨弁谋抢茶行。当由该地方文武拏获魏老一等多名。经王文韶提省讯明。分别惩办。地方现已安静。其在逃之匪首袁名扬仍著该抚严拏务获究办。　　

○予湖南安化被戕外委王福嘉祭葬世职。　　

○辛未旌表守正捐躯江苏砀山县民女侯二姐、河南邓州民妇杨倪氏。　　

○壬申。孝慈高皇后忌辰。遣官祭福陵。　　

○谕军机大臣等、寄谕直隶总督李鸿章。朕今岁亲政后。春闲恭谒东陵。稍申孺慕。明岁新正。即当降旨恭诣西陵。惟来年清明节气较早。俟降旨后。修垫道路桥梁恐难如期赶办今冬农隙。能否先行次第兴工直隶今岁被水道路能否畅行。此次工程。不能不藉资民力。尤恐被灾处所。民力难支。均著该督酌度情形。据实具奏。将此谕令知之。　　

○又谕、前于七月闲据左宗棠奏围攻肃城踞逆情形。并亲赴前敌督剿。该逆踞守孤城。经官军于克复东关后。复于大南门外偪城修筑炮台营卡。贼匪飞走技穷。谅不难克期攻拔。乃迄今两月。未据该大臣续有奏报。廑系殊深现在关外陕回。到处句结。势极狓猖。哈密被围甚急。万一肃逆被剿穷蹙窜出关外与各匪联络一气又成滋蔓难图。势将不可收拾。即使肃城克复而关外受害。不可胜言大局何堪设想。左宗棠计已早抵肃州。著即督饬官军力筹进剿。迅拔坚城。务将该逆悉数聚歼。万不可使城贼乘闲窜出。致贻大患。哈密被围日久。业经叠谕该大臣迅速派兵往援。究竟调拨何队前往。哈密为西路要隘断不可稍有疏虞。仍著左宗棠懔遵叠次谕旨。速即派兵兼程前进迅解城围。力筹兼顾金顺一军曾否出关。并著催令该前将军懔遵叠谕。星驰前赴哈密。毋稍延缓。致误戎机。所有围攻肃州及驰救哈密各情形。著该大臣迅速详细奏闻。以慰悬盼。将此由六百里谕令知之。　　

○又谕、前因袁保恒奏、闽海关协饷。指拨六成洋税无著请饬部仍准借拨四成洋税。或另拨他处有著之款等语。当令户部速议具奏。兹据奏称各海关四成洋税业经奏明不准动用前拨闽海关六成洋税项下。应解雷正绾月饷二万两。为数无多该关尚易筹措。请令照旧筹解。至西征年终专饷十万两。现在洋税短绌。恐难兼顾。请在福建江苏厘金项下改拨等语。著照该部所议即著文煜将雷正绾月饷二万两。仍在六成洋税项下按月拨解。不准推延。并著李宗羲、李鹤年、张树声、王凯泰、督饬各藩司。在于该两省厘金项下各拨西征年终专饷五万两务于年内解交西征粮台不得稍涉迟误。将此由四百里各谕令知之。　　

○以镶黄旗蒙古副都统尚宗瑞兼署右翼前锋统领。正黄旗蒙古副都统明瑶兼署正红旗满洲副都统。　　

○癸酉。谕军机大臣等、给事中陈鸿翊奏、奉省禁运粮米出口。请饬开禁一摺。据称直隶等省向赖奉天贩运粮米接济。近畿连年被水。待食尤殷现闻各海口禁止红粮包米粟米出境。恐于畿辅民食有碍。且该处存粮尚多。一经禁运。存粮不能出售。更恐谷贱伤农请饬开禁以期便民等语著都兴阿。志和。恭镗。体察情形酌核办理原摺均著钞给阅看。将此各谕令知之。　　

○又谕、刘长佑奏、土豪被控抗审。现在筹办情形一摺。广西南丹土豪莫云羲藉团恣暴。为害地方。其子莫五凶狡尤著。屡被控告。莫云羲竟匿居蛮洋山寨。恃险负嵎。抗不到案该土豪稔恶多年。渐形跋扈。亟应捕拏惩治。以儆刁顽。刘长佑以该处地险寨坚。骤难捦获。并闻其与黔省苗匪声气相通。尤恐被剿穷蹙。遁入苗寨。重烦兵力。该抚现已增调练勇二三营。派员统带前往剿捕。冯子材熟悉该处情形。即著就近督饬各营。相机进剿务将莫云羲弋获。毋令漏网。并著曾璧光酌拨兵勇。扼扎交界地方。以杜窜越。毋任乘闲潜逃。致与苗匪句结。莫云羲到案后。即著刘长佑将被控各情逐一根究。尽法惩治莫如勤等有无受贿蒙禀等情。仍著刘长佑查明办理。另片奏、遵查陈得贵等一案等语。陈得贵业因另案参革。李玉墀究竟现在何处。有无不去情事。仍著该抚密饬刘玉成确切查明。并俟湖北云南各督抚查覆后。悉心核办。将此由四百里各谕令知之。　　

○补铸安徽凤阳县教谕条记。从巡抚英翰请也。　　

○以贵州剿平苗匪出力。赏提督罗长春一品封典。道员张观钧、总兵官沉长龄、李万明、张三元、向恒信、袁鹤龄、邓仁和、副将刘青煦、李荣才、谢三阳、秦玉佩、黄锦昌、张高礼、廖长春、莫连胜、张元龙、莫联升、邱俊书、何雄光、参将王开旗、黎应昌、高德元、黄允中、张栋、张经纶、宋定元、李上荣、游击张起洪、巴图鲁名号。道员周兆麟、副将刘文桂等花翎。知州罗锦城等蓝翎。余加衔升叙有差。　　

○予贵州军营病故提督宇文秀祭葬恤荫。谥武愍。交国史馆立传。与阵亡提督文德盛合建专祠。　　

○上以孟冬时享太庙。自是日始。斋戒三日。　　

○甲戌。孝敬宪皇后忌辰。遣官祭泰陵。　　

○漕运总督文彬奏报秋汛安澜。命诣河神庙祀谢。　　

○乙亥。以直隶永定河漫口合龙。开复总督李鸿章道员李朝仪等处分。赏同知张毓先等花翎。主簿刘庆长蓝翎。余加衔升叙有差。　　

○减免两浙浦东、横浦、袁浦、三场歉收地方上年灶课。　　


v大清穆宗继天开运受中居正保大定功圣智诚孝信敏恭宽毅皇帝实录卷之三百五十八　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十二年。癸酉。冬十月。丙子朔。享太庙上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○诣钟粹宫问慈安端裕康庆皇太后安。长春宫问慈禧端佑康颐皇太后安。至乙巳皆如之。　　

○奉慈安端裕康庆皇太后慈禧端佑康颐皇太后幸漱芳斋。侍午膳。　　

○颁同治十三年时宪书。谕军机大臣等、崇实奏、热河防剿。需饷甚急。请饬直隶将欠解不敷经费先行筹拨等语。直隶向来按年筹拨热河不敷经费。现计积欠至十万数千两之多刻下该处调拨兵勇。防剿沿边贼匪。需饷甚殷。著李鸿章饬令藩司。迅于欠发此项银两内先行筹拨银二三万两。以应急需。其余积欠款项。并著陆续拨发。毋再拖延。将此谕令知之。　　

○以直隶朝阳剿捦窜匪。擢署知县陈本植以知府用。并赏花翎。知县朱灏蓝翎。参将左宝贵、王文顺、均以副将补用。　　

○丁丑。谕内阁、御史沈淮奏、请暂缓修理圆明园一摺。现在帑藏支绌。水旱频仍。军务亦未尽蒇。朕躬行节俭。为天下先。岂肯再兴土木之工。以滋繁费。该御史所奏虽得自风闻。不为无见惟两宫皇太后保佑朕躬。亲裁大政。十有余年。劬劳倍著。而尚无休憩游息之所。以承慈欢朕心实为悚仄。是以谕令总管内务府大臣设法捐修。以备圣慈燕憩用资颐养。但物力艰难。事宜从俭。安佑宫系供奉列圣圣容之所。暨两宫皇太后驻跸之殿宇。并朕办事住居之处。略加修葺不得过于华靡。其余概毋庸兴修。以昭节省。将此明白通谕中外知之。　　

○谕军机大臣等、都兴阿奏、请添调防军一摺。奉天地方辽阔时有贼匪啸聚句结。巡缉防剿。未可稍疏。该省分防各路官兵。尚须汰弱留强。亟应厚集兵力。以资防剿。著奕榕、德英、即行挑选精壮马队官兵各一百名。拣派委参领以下等官管带前赴奉省。由都兴阿分拨调遣。并著该将军饬令分防各军认真梭巡。实力剿捕。以靖地方而消边患。将此由四百里各谕令知之。　　

○又谕、总理各国事务衙门奏、川省殴毙司铎教士。现筹办理情形一摺。据称接准魁玉等函称。法国主教范若瑟。遣教士张紫兰潜赴黔江县私买民房。建堂传教。致该县民人将司铎余克林、教士戴明卿殴毙。与法国使臣照会所述不符。请饬魁玉等迅速查办等语。四川黔江县民人。既有殴毙司铎教士之案自应查讯明确。及早持平办结。方足以服该主教之心。免致另生枝节。若日久耽延。转使该主教有所藉口。且恐民心煽动。将来民教滋事之案愈多。办理更形棘手。著魁玉、吴棠、将此案详细实情。先行具奏。一面严饬该地方官将案内下手正凶及帮殴从犯严缉务获。讯明起衅根由。分别按律惩办。并将现在办理情形。随时咨明总理各国事务衙门。以凭核办。不得稍涉迟延。将此由六百里各谕令知之。　　

○戊寅。赏八旗暨步军营绿营兵丁一月口粮。　　

○己卯。谕内阁、常顺等奏、更定蒙古差使章程。并请将藉词抗玩之盟长等分别惩处一摺。乌里雅苏台属四部落连年被灾较重。差使难支。经该署将军等以科布多属杜尔伯特所管各部尚称繁庶。议将科属屯田兵役及向道差使并北八台台站。令杜尔伯特接充办理。该盟长仅认充北八台之差。其余坚不承允。复经该署将军等以屯田差使。现系喀尔喀兵二百名服役耕种。该部落苦累情形。不能支持。拟将喀尔喀屯田兵丁撤回一半。归杜尔伯特接充。乃该盟长不但于此项差使任意抗违。并将认充北八台之差又复牵混诿卸。实属不顾大局。杜尔伯特左翼署盟长贝子沙克都尔扎布右翼盟长棍布扎布。著交该衙门照例严加议处。科城行营理藩院司员主事职衔托莫尔欢从中播弄。以致两次率行咨覆。任令该盟长等抗玩。难保无受贿情事。著即行革职。交托伦布、保英、严行查办。至常顺等所拟令杜尔伯特更充屯田一半兵役之处。即著托伦布等饬令遵照办理。以昭平允而恤灾区。寻理藩院议、沙克都尔扎布、棍布扎布、均应降四级调用。系蒙古照例各折罚扎萨克俸七年。不准抵销。从之。　　

○谕军机大臣等、常顺等奏、围偪哈密贼匪。业经西窜。现筹防剿一摺。据称景廉派拨沙克都林扎布等已经带队由巴里坤赴哈。贼匪现向吐鲁番一带逃窜等语刻下贼踪虽已西窜。而哈密城防未可稍松该处现在布置情形若何。著文麟就现有兵力。将防守事宜悉心筹画。景廉亦当懔遵前旨妥筹兼顾。均勿稍涉大意。其窜赴吐鲁番贼股。并著景廉派兵剿击。就地歼除。毋任分窜。常顺等以关内外与喀尔喀处处毗连。现仍派达密兰所部马队驻扎玛呢达尔旗界。以护蒙古游牧。即著饬令该员加意防护。毋令贼踪窜越。仍著常顺等勤加侦探。如哈密军情紧急。即饬达密兰带队驰援。不得稍分畛域。并著饬依楞额马队防护巴里坤台路。毋稍疏虞。明春此时已否赴哈。著懔遵叠次谕旨。迅速带兵驰往。与文麟会商防剿。毋稍迟延。将此由六百里各谕令知之。　　

</div>
    <div class="pagination">
<a href="清实录同治朝实录_page479.html">上一页</a><span>...</span><a href="清实录同治朝实录_page475.html">475</a><a href="清实录同治朝实录_page476.html">476</a><a href="清实录同治朝实录_page477.html">477</a><a href="清实录同治朝实录_page478.html">478</a><a href="清实录同治朝实录_page479.html">479</a><span class="current-page">480</span><a href="清实录同治朝实录_page481.html">481</a><a href="清实录同治朝实录_page482.html">482</a><a href="清实录同治朝实录_page483.html">483</a><a href="清实录同治朝实录_page484.html">484</a><a href="清实录同治朝实录_page485.html">485</a><span>...</span><a href="清实录同治朝实录_page481.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
