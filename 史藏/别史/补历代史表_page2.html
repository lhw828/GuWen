<!DOCTYPE html>
<html>
<head>
    <meta charset="UTF-8">
    <title>补历代史表 - 第 2 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>补历代史表 - 第 2 页/共 30 页</h1>
    <div class="content">　　将相大臣年表
　　卷三十三
　　齐
　　方镇年表
　　卷三十四
　　梁
　　诸王世表
　　卷三十五
　　梁
　　将相大臣年表
　　卷三十六
　　陈
　　诸王世表
　　卷三十七
　　陈
　　将相大臣年表
　　卷三十八
　　魏
　　诸王世表
　　卷三十九
　　魏
　　异姓诸王世表
　　外戚诸王世表
　　卷四十
　　魏
　　将相大臣年表
　　卷四十一
　　魏
　　西魏将相大臣年表
　　卷四十二
　　魏
　　东魏将相大臣年表
　　卷四十三
　　北齐
　　诸王世表
　　异姓诸王世表
　　卷四十四
　　北齐
　　将相大臣年表
　　卷四十五
　　周
　　诸王世表
　　卷四十六
　　周
　　公卿年表
　　卷四十七
　　隋
　　诸王世表
　　卷四十八
　　隋
　　大臣年表
　　卷四十九
　　五代
　　诸王世表
　　卷五十
　　五代
　　将相大臣年表
　　卷五十一
　　五代
　　诸国世表
　　卷五十二
　　五代
　　诸国年表
　　卷五十三
　　五代
　　诸镇年表
　　臣等谨案补厯代史表五十三卷
　　国朝万斯同撰斯同字季野鄞县人是书以十七史自后汉书至五代史唯新唐书有表余皆阙如故各为补撰宗史记前汉书之例作诸王世表外戚侯表外戚诸王世表异姓诸王世表将相大臣及九卿年表宗新唐书之例作方镇年表诸镇年表其宦者侯表大事年表则斯同自创之例也其书自正史本纪志传以外参考唐六典通典通志通鉴册府元龟诸书及各家襍史次第彚载使列朝掌故端绪厘然于史学殊为有助考自宋以前唯后汉书有熊方所补年表他如郑樵通志年谱仅记一朝大事及正闰始末其于诸王将相公卿大臣兴废拜罢之由率畧而不书近人作十六国年表亦多舛漏其网罗繁富类聚区分均不及斯同之赅备惟晋书既补功臣世表则厯代皆所当补十六国如成赵燕秦既有将相大臣年表则十国如南唐南汉北汉闽蜀不当独阙又魏将相大臣中不载上大将军五代诸王世表独阙后汉注谓后汉子弟未尝封王然考承训追封魏王承勲追封陈王与后周郯杞越吴诸王事同一例何以独削而不登是皆其偶有脱畧者然核其大体则精宻者居多亦所谓过一而功十者矣乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀















　　补歴代史表原序
　　自科举之学盛而史学遂废昔蔡京蔡卞当国欲絶灭史学即资治通鉴板亦议毁之然而不能今未尝有史学之禁而读史者顾无其人由是而叹人才之日下也忆余十九二十岁时读二十一史每日丹铅一本迟明而起鸡鸣方已葢两年而毕然付性鲁钝一传未终已迷其姓氏者徃徃有之朱子云思虑计画者魂之为也记忆辨别者魄之为也固知余之魄弱也先忠端公就逮时途中谓某曰汝近日心麤不必看时文且将架上献征录渉略可也自后三年始读二十一史因先公之言也夫二十一史所载凡经世之业亦无不备矣然其间缺略甚多司马迁创为本纪志表列传诸史皆因之后汉即有志而无表三国表志并无矣以南朝而言晋宋齐梁陈皆无表梁陈并无志也以北朝而言魏齐周隋皆无表齐周并无志也唐之志表极详五代既无表而司天职方二考则律厯五行地理三志之略其他不能及宋辽金元志表俱备然据所可考者作表不计详略岂非读史者之憾乎是故杜氏通典郑樵通志文献通考皆足以补史志之缺文而补表者古今以来无其人也宋谢翺尝采独行作秦汉之际月表今亦亡矣即以志而论传世久逺亦多错误如汉律歴志统母误为统法见日法误为月法见月日法误为日法至于除法尤为错乱余推冷州鸠七律方为之改正后汉律歴志所列元纪蔀章之法以干凿度较之大槩不合同出于四分而凿度可推厯志不可推其为误也多矣四明万季埜吾友履安先生之少子也先生以文章风节高天下而季埜克继之其读书五行并下羊潜计安世黙识季埜准之诚不足怪而尤熟于明室之典故防修明史当事诸公无不咨其博洽尝慨二十一史多无表乃悉从而补之得六十卷诚不朽之盛事大有功于后学者也余忆崇祯己巳于陈眉公坐上遇许子洽有明馆阁九卿年表初成见之以为竒书此不过目前一代之考索而季埜能追考于千载之上岂不谓尤竒耶余向读史时尝有意为斯事忽忽未果嘉季埜之克成余志也故为叙之如此
　　康熈壬申岁季秋姚江黄宗羲太冲譔
　　太史公撰史记上自黄帝至本朝又以并时异世年差不明作十表内分为世表年表月表班氏撰汉书稍变其体作八年表然兰台耑述本朝而乃更次第古今人物此则可已也及范蔚宗作后汉书所注意惟在列传诸论赞虽八志尚谓不尽前此撰东汉二十二家亦惟边韶崔寔尝有百官表蔚宗亦改为百官志而表遂阙焉陈夀而下即志犹未备至唐书始复作表然其所载大臣世系裒然数卷于国史中详作宰相家乘亦何谓也后五代书复无表宋司马文正公既作通鉴亦以编年之书杂记众国事差次不齐因仿太史公年表例采其大事精语年经月纬作为目录三十卷而后史家之事备焉吾友万履安先生以文章节义领袖东南有子八人皆好学而少子季野尢颍异甫总角輙能读父书弱冠时忾后汉书无表因补作诸王功臣世表外戚宦官侯表及将相大臣九卿年表凡四篇自后遂遍作三国晋宋齐梁陈魏北齐周隋下及五代凡六十篇而他僭窃诸国亦附见焉季野于史学可谓勤矣夫兰台生于东汉去西京不远本朝文献方防未亡然其王子侯表尚有失书侯所食邑名者某人嗣不具年月者百官表有姓名不具者失载迁免者俱为史之阙文今季野生千载而后惟从故籍中精览详稽心通本末定其世次岁月以补前人所未有其事益难太史公论作史之法一曰深思一曰深考葢从来著述家未有不审于经营慎于证辨而能成一家之书者也季野益习于有明三百年文献又尝作开国以后至监国行朝功臣将相内外诸大臣年表以备史官采录适季野修吾乡郡乘先览旧书诸列传见所载某年先辈为某官行事季野随览随判其上曰是年某月此公已迁去代者为某何得以甲冐乙如是甚多他人覆验之不爽月日季野第六兄充宗博通经学每读一经輙尽集古今先儒诸説择其言尤精者率蚊脚细书岁积至十余卷所譔仪礼商周官辨非春秋私説诸书争为学者传录万氏兄弟于经史之学若此其视今世学者为何如也
　　康熈丙辰岁季春同里李邺嗣杲堂譔
　　易编年为纪传古史之法微矣其遗意犹存者吾于表有取焉表或年经而国纬或国经而年纬或主地或主时或主世系事微不著者录而见之刘知几曰于帝王则叙其子孙于公侯则纪其年月列行萦纡以相属编字戢孴而相排使读者阅文便覩举目可详此其所以为快也乃又诎其烦费无用得之不为益失之不为损岂笃论乎班固而后表多阙焉不作伏无忌黄景之诸王王子功臣恩泽侯表边韶崔实延笃之百官表作矣而不传袁希之之汉表熊方之后汉表李焘之歴代宰相年表补前人之阙矣而未备成学之人欲览其要不得未尝勿憾焉鄞人万斯同字季野取歴代正史之未着表者一一补之凡六十篇益以明史表一十三篇揽万里于尺寸之内罗百世于方册之间其用心也勤其考稽也博俾览者有快于心庶几成学之助而无烦费无用之失者与昔之论史者毎以汉书古今人物表为非然韩祐续之犹见收于唐志矧季野所编皆歴代正史所必不可阙者用以镜当世之得失虽附诸史并颁之学宫奚不可也
　　康熈壬申岁季春秀水朱彜尊譔







　　钦定四库全书
</div>
    <div class="pagination">
<a href="补历代史表.html">上一页</a><a href="补历代史表.html">1</a><span class="current-page">2</span><a href="补历代史表_page3.html">3</a><a href="补历代史表_page4.html">4</a><a href="补历代史表_page5.html">5</a><a href="补历代史表_page6.html">6</a><a href="补历代史表_page7.html">7</a><span>...</span><a href="补历代史表_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
