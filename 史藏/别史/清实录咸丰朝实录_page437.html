<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 437 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 437 页/共 502 页
  </h1>
  <div class="content">
   ○钦差大臣和春、奏报杭城失守情形。得旨。览奏焦愤实深。叠派援兵。有无托故迁延。著查明正法。　　

○命钦差大臣和春、兼办浙江军务。甘肃肃州镇总兵官候补提督张玉良、总统援浙诸军。专办浙江军务。　　

○以江苏布政使王有龄、署浙江巡抚。　　

○丁丑。上御勤政殿听政。　　

○诣清夏斋、问如皇贵太妃安。　　

○谕内阁、和春、何桂清等奏、江南援兵、会同杭州驻防官兵、克复杭州省城一摺。览奏实深欣慰。杭州省城。于二月二十七日。初贼攻陷。杭州将军瑞昌、坚守驻防之城。与贼鏖战。候补提督张玉良、亲督官兵。星夜遄行。本月初二日。驰抵大关。初三日早。出贼不意。将武林钱塘门外、及昭庆寺贼垒。全行埽荡。瑞昌调派八旗官兵。缒城拦剿。斩获甚多。张玉良挑选奋勇。缘城而上。瑞昌亦督队登城援应。我兵大队、一拥登城。会同旗绿官兵。将城隍山校场等处屯聚逆匪。斩馘殆尽。遂将杭州省城克复。杭州将军瑞昌、于省城初陷后。尚能坚守驻防城。至六日之久。以待援兵。会同克复。厥功甚伟。著赏穿黄马褂。并赏给二等轻车都尉世职。候补提督张玉良、出奇制胜。于两日内克复杭城。实属谋勇超群。著赏穿黄马褂。并赏给骑都尉世职。署浙江巡抚王有龄、密告机宜。筹济军火粮饷。不遗余力。著补授浙江巡抚。迅带兵勇。驰赴浙省。剿除余匪。办理善后事宜。钦差大臣江甯将军和奏春、两江总督何桂清、派兵援救。不分畛域。深堪嘉尚。均著先行交部从优议叙。江苏巡抚徐有壬、著交部议叙。衢州镇总兵李定太、汀州镇总兵米兴朝、赴援杭州。迁延不进。殊堪痛恨。著即革职。留营效力。仍著瑞昌等查明、如有畏葸退缩情事。即著严参治罪。其在城文武官员下落。并著瑞昌、王有龄、迅速查明具奏。　　

○谕军机大臣等、昨据和春等奏、广德长兴。增添逆党。若不截其来路。必至皖南之贼。麕聚于浙。虽省城已复。而到处蔓延。亦属可虑。广德州是否尚赤贼踞。现派何员攻剿。四安为入湖州正冲。参将周天孚等、前次挫败。恐不足恃。郑魁士带兵四千。由溧阳驰赴宜兴。自应迅速前进。克复长兴。熊天喜一军。经王有龄商令如杭州无须添兵。即由嘉湖闲道、攻复德清。著和春即饬该提督等、探明贼踪。奋力攻剿。不得稍涉迁延。致有贻误。江西饶廷选一军。本日复谕恽光宸、仍令其兼程赴浙。归瑞昌张玉良等调遣。以资攻剿。其孝丰武康之贼。亦应一律埽荡。毋令久踞。和春距浙较远。何桂清等与浙密迩。消息易通。正可就近策应。王有龄、现授为浙江巡抚。责无旁贷。所有浙省应防应剿事宜。著即与瑞昌、张玉良、悉心筹办。以副委任。罗遵殿等、或称殉难阵亡。或称救入驻防城中。详细情形。著瑞昌、王有龄、查明具奏。臬司段光清、防守独松关。迨武康失守。折回救援省城。何以一闻杭州被陷。即与副将王邦庆、退保海甯嘉兴。显系闻警先逃。著瑞昌等、查明严参惩办。苏常等处防务。仍著何桂清、徐有壬、妥为布置。毋稍大意。将此由六百里加紧各谕令知之。　　

○又谕、前有旨、令总兵饶廷选、率所部兵勇。星速赴援浙江。以资攻剿。复据恽光宸奏、分兵驰援浙江。已飞饬署九江镇总兵文瑞、统带兵勇二千余名。前赴杭湖应援等语。列经和春派令张玉良、驰赴杭州。会同瑞昌、将入城贼匪击退。杭州省城。尚未失守。惟城外尚有余贼。著恽光宸即饬饶廷选、星速带兵。前赴杭州。协同驻守省城。统归瑞昌张玉良调度。所有文瑞统带之兵。毋庸前往杭湖。著即留于江西浙江交界地方。扼要驻劄。严防败窜余匪。扰及邻境。以固边圉。将此由六百里谕令知之。　　

○又谕、文煜奏、东省余兵、饷米银两、连同前欠、请饬部核议、准于正项内支给核销一摺。山西少添募余兵。经军机大臣、会同户部议覆、所需月饷。令该抚另行筹款支给。兹据奏称、自粤匪蔓延。额设兵丁。节次奉调外出。存营出汛之兵。不敷分防。是以陆续添募余兵。此时势难裁撤。所需口粮。无款可筹。请将每季余兵饷米银两。连上年冬季欠发之款。一并在于正项内支给。核实造册报销等语。现在库款支绌。兵本设有定额。岂能于正额之外。添设余兵。东省兵丁。虽经节次调出。而空额虚粮。积习相沿。恐复不少。著文煜严饬各营、详查缺额兵数。即将经项余兵。照数补足。从前失察员弁。免其置议。傥有支饰。即行严参。并严定限期。勒令补足。如逾限不能补足。即著该抚据实参办。果能于限内赶紧补足额数。仍准其开复。如经严定章程。庶于兵丁不致再有缺额。饷米银两。亦无庸于例外开支。致形缺乏。又据奏、兵勇剿匪失利等事。据称、兰山县东庄寺地方。聚有六七百人。身穿号衣。悬挂腰牌。贼目兼戴顶帽。经费县知县周鹍、会营迎剿。初次失利。旋雇募壮勇。调集乡团。复行整队出击。贼即向兰山一带逃逸。此股匪众。无论是否捻匪及散勇。亟应悉数歼除。勿令句结土匪。日久扰害地方。著文煜即饬黄良楷、督同地方官。严扼该匪窜路。会合兜剿。务期聚而歼旃。本日据御史陈浚奏、捻踪偪近山东。请饬江苏山东督抚。各于本省兵勇内。筹派数千名。遴派大员。在丰砀适中之地。分立两大营。互相援应。遇有窜贼即时截击。其如何严密布置之处。令该督抚与督办诸臣、悉心商办等语。现在江南兵勇。调赴援浙。正当吃紧之际。东省防兵。除德楞额、黄良楷、郝上庠、分路防堵外。亦无余兵可调。若令移劄丰砀之间。山东腹地。必转致空虚。著文煜知照德楞额、并饬令黄良楷、郝上庠、各探贼踪。遇有警报。即行督兵出境。迎头截剿。与傅振邦互为声援。毋得株守东境。致令匪踪纷窜。将此由五百里谕令知之。　　

○蠲免褔建瓯甯、建阳、顺昌、龙岩、沙、将乐、永安、归化、德化、甯洋、安溪、崇安、浦城、政和、松溪、长汀、甯化、清流、连城、永定、邵武、光泽、泰甯、建甯、大田、兴化、莆田、仙游、晋江、南安、惠安、龙溪、南靖、如安、平和、南平、尤溪、武平、永春、三十九府州县。暨汀州邵武兴化、马港、四厅。溪口州同、岚下、麻沙、仁寿、永和里、泉上里、罗汉峡阳、县丞所属被扰地方。新旧额赋。　　

○展五城煮赈一月。仍加赏各厂米每日各一石。　　

○予山东兰山剿匪阵亡千总王寿椿、外委段继先、祭葬世职。　　

○戊寅。清明节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德皇后殡宫。　　

○遣官祭端慧皇太子园寝。　　

○谕内阁、前因朝日坛行礼。应行陪祀未到各员。当降旨、公吏部等衙门查明参奏。兹据吏部、礼部、兵部、都察院、先后查明覆奏。所有单开未到各员。除另有差使、有先期送册注病各员。免其议处外。其余陪祀无故不到。有临期告病、道阻迟延各员。均著交各该衙门照例议处。其已经陪祀。漏递职名各员。均著交各该衙门察议是日查取职名之御史毓通、王宪成、未能查明即时参奏。著交部议处。　　

○又谕、载华等奏、请饬催春季饷银、并恳于永济库暂借银两、以资接济一摺。东陵兵役岁支饷银。著准其于永济库租银项下。暂借一个月钱粮。俟各州县将本年春饷解到。即行按数扣归原款。并著直隶总督恒福、严饬遵化等各州县。将本年春季兵役应支饷银米折等项。并前欠各季划拨钱文票银。一并赶紧申解。近年应解兵饷。屡有拖欠。殊非慎重之道。如再任意迟延。即著严行参办。并将该督藩等、一并议处。　　

○又谕、恒福奏、请于山海关地方、试办抽捐一摺。山海关为东三省往来要道。商贾络绎。著照所请。即照奉天法库门现办章程。酌量办理。所有货车标银应收捐项。按照税关日报。造册汇解。其粮食车辆驮子等、均照所议。设立公所。并设局收捐。以免偷漏。该督即饬该管地方官。随时体察。认真稽查。总期商贾乐从。胥吏无从滋弊。方为妥善。　　

○又谕、罗遵殿奏、浙省仕途过杂、请严行举劾、以肃官方一摺。所有该抚保举之西防同知孙梦桃、玉环同知黄维诰、同知李寿榛、候补知县薛时雨、廖宗元、均著送部引见。再降谕旨。其参劾之候补知府顾准、尖巧猾利。难胜表率之任。著以通判降补。桐庐县知县左煊、办事颟顸。不洽舆情。著以府经历降补。候补知县范先畴、委靡不振。著以县丞降补。候补同知马桂林、嗜利营私。候补知县杨德渊、有玷官箴。候补县丞余廷棻、声名狼籍。杭州府西路场盐大使周鼎成、黄湾场盐大使金晋钊、公事废弛。均著即行革职。　　

○谕军机大臣等、僧格林沁、恒福奏、遵旨相度地势、妥为布置一摺。所称北塘后路。有马步各营。该夷不能直抄炮台之后。办理自必妥协。所料该夷情形。亦能洞悉。此次接收该夷给大学士照会。业经何桂清允其转递。以后难以拒绝。至前谕何桂清、＜口英＞口□佛二夷应议各节。必须在上海说定。方准其照咪夷之例办理。并非令其至北塘再议也。傥该夷驶至大沽海口。不投照会。径闯炮台。毁我防具。该大臣等自应开炮轰击。痛加剿洗。或该夷假投递文书为名。仍欲誓毁防具。闯入大沽。亦不可不加惩创。若该夷投递文书。并无桀骜情形。著恒福派员前往接收。看其如何措词。如已在上海议定。并未带有兵船。即酌量允其代奏。若语言狂悖。另有要挟。即行拒绝。告以应回上海。与办理通商之钦差商议。此地不能接收。傥该夷恃强狂悖。即可置之不理。若仍有意寻衅。直攻炮台。为即督兵轰击。如此分别办理。不致过激。使该夷无所藉口。方为妥协。其间操纵机宜。该大臣等、务须临时斟酌办理。若该夷已递照会。并无悖慢之词。又无毁防情形。该大臣等、即督兵轰击。使该夷有所藉口。更激其决战之心。亦必惟僧格林沁等是问。山东监生谭维清、所呈地城图说。既科海口不宜。应毋庸议。谭维清不必令其回籍。著暂留该大臣等军营差委。将此密谕知之。　　

○又谕、前因瑞昌等奏、请饬乍浦副都强锡龄阿、再派官兵四百名。来省助剿。当有旨、令将此项官兵。连前调之兵共八百名。著瑞昌飞饬锡龄阿、管带赴省。以资防剿。兹据锡龄阿奏、前调官兵四百名。已派员管带。赴省应援。现在驻防官兵。不敷调遣等语。乍浦地方。滨临海口。民情浮动。实系紧要之区。既据称存兵不敷调遣。所有应行调赴应援官兵。除前次业经赴省之四百名外。其续调之官兵四百名。著即毋庸派往。现在杭州省城业已克复。锡龄阿亦毋庸前往。即在乍浦严密防范。认真巡缉。安抚居民可也。将此谕令知之。　　

○以剿办滇匪出力。赏都司尹士超等、花翎。余升叙有差。予阵亡游击张万禄、祭葬世职如总兵官例。云骑尉马彪、龙得云、守备杨朝贵、吴宗汉、千总耿文广、伍遇春、把总闵绍烈、外委董世泰等、祭葬世职。　　

○补铸广西富贺营都司关防。从巡抚曹澍钟请也。　　

○已卯。谕内阁、前经降旨。令各省将军督抚、毋庸来京祝嘏。兹据庆端奏、请入都随班祝嘏。所有该督应行陛见之处。著缓至本年秋冬。察看地方情形。再行具奏。至各省将军督抚、接奉前次谕旨。均毋庸再行奏请祝嘏。以省虚文。　　

○谕军机大臣等、杭州省城。现虽克复。而近城地方。贼踪未尽埽荡。长兴等邑城池尚为贼踞。即著和春饬令张玉良、督饬各路援兵。克复各城。毋留余孽。其广德一州。地关三省冲要。若不克复。则苏杭等处。防不胜防。据和春奏、探报杭州败匪。多赴广德。亟应拨兵截剿。惟郑魁士伤疾举发。已令刘季三带兵四千。前往宜兴。为进攻长兴之计。又因流洞桥为通溧阳要隘。聚贼不少。另派冯日坤、前往进剿。所筹均属周密。惟广德州系属要路。尚应添兵。实力合围。速图恢复。毋令贼匪久踞。庶几苏杭得保无虞。再金陵军营派出援兵。为数较多。深恐逆匪乘机窜扑。仍著和春等、严密防剿。一俟长兴等邑收复后。即可将赴援各军。渐次撤回。将此由六百里谕令知之。　　

○又谕、官文、胡林翼奏、分兵援应浙江一摺。据称、因接罗遵殿咨。知浙事危迫。亟谋救邻之策。飞拨候选知府萧翰庆、挑选精壮衡勇三千人。并韦志俊义勇三千人。饬令萧翰庆管带。间道驰援浙江。如果事势更急。再行遴员募勇备援各等语。足见该大臣等敌忾同仇。不存畛域之见。惟浙江杭州省城。二月二十七日失陷后。旋于三月初三日。经张玉良等、会同瑞昌等攻复。现在余贼退踞广德等处。江南各路援兵。亦已足敷剿办。楚省各军。现当分道入皖。攻剿吃紧之时。若以得力劲军。分拨赴浙。深恐兵力空虚。致形松劲。所有萧翰庆管带之衡勇义勇。即著仍留楚省。为入皖剿贼之用。毋庸改道赴浙。如业已启程。并著官文等迅速飞咨。令其折回本境。将此由六百里谕令知之。　　

○又谕、张芾奏、浙省军情紧急、米兴朝溃退富阳、先请交部严议、并请派重臣督师一摺。浙江省城。科二月二十七日。被贼用地雷轰陷。将军瑞昌等、尚坚守驻防满洲城待援。昨据和春等驰奏、已于三月初三日。经江南派往候补提督张玉良、会同瑞昌等、督兵克复。米兴朝救援杭城。迁延不进。已将该总兵革职留营。所带之兵。与援浙各军。均归张玉良总统。并谕令瑞昌等查明、如有退缩情事。即行严参治罪。现在浙省败残余匪。势必各路分窜。张芾即当飞饬派往严州之前任杭嘉湖道孙观、会同该地方官。鼓励乡团。随地截剿。并于徽郡交界处所。派兵截击。毋令阑入徽郡。再致蔓延。至浙省长兴、武康、孝丰、德清等县。现皆夫守。所有米兴朝一军。并江西派援之饶廷选一军。均须留交张玉良调遣。俟克复各县后。再行拨归。将此由六百里谕令知之。湖南巡抚骆秉章奏、审明已革守备向东昇、前赴永州。实系请兵请饷。并无畏葸逃弃情事。惟疏防汛地失守。应请革职。得旨。审结营弁之事。因何不会总督衔。况南省设有提臣。巡抚不兼衔。著明白回奏。　　

○以河南按察使贾臻、为布政使。南汝光道边浴礼、为按察使。　　

○以浙江严州协副将安贵、为衢州镇总兵官。以接递克复浙江省城捷报。赏奏事官员外郎福善、兵部捷报处员外郎国英、花翎。委署主事钰昌等、蓝翎。予兵部郎中振兴奖叙。　　

○以浙江省城被陷。旋即克复。赏副都统来存、头品顶带。巴图鲁名号。　　

○赏江南江甯投诚勇目秦礼国、石定邦等、四五品顶带、花翎。秦锡言等、六品顶带、蓝翎。　　

○以援浙不力。责令已革总兵官李定太、米兴朝、戴罪自效。革副将向奎职。留营效力。　　

○举行九年贵州大计。卓异官五员。罢软官一员。年老官一员。有疾官一员。分别议叙处分如例。　　

○补铸浙江巡抚关防。两浙盐运使印信。　　

○予浙江省城殉难巡抚罗遵殿、署布政使王友端、道员缪梓、祭葬世职。　　

○予湖南阵亡游击谷代维、都司王洪贵、守备刘峻福、千总陈步方、把总黄楚汉、外委刘时开等、七十三员。祭葬世职。　　

○庚长。谕内阁、胡林翼奏、臬司审转命案、改拟失当、请交部议处一摺。湖北民人萧汶秀、殴伤胞叔萧怔礼身死一案。前经军机大臣核议驳正。所有该省承审审转各员。应得处分。业经吏部照例议奏。兹据胡林翼奏称、署当阳县知县黄钟鸣、承审此案。以萧汶秀并非有心干犯。依律拟罪。照例夹签。署荆门州知州黄昌辅、武昌府知府如山、均照该县原拟审转。本无错误。前任按察使庄受祺、误会为有心干犯。删去声请夹签。实属改拟失当。请将庄受祺交部议处。该抚未能细心核办。并自请议处等语。所有此案处分。著该部另行核议具奏。　　

○辛巳。谕内阁、和润奏、会审案件、查有弊窦、恳请另派大员查办等语。盛京内务府镶黄旗骁骑校王际德等、婪赃舞弊一案。于咸丰八年九月内。有人奏参降旨交玉明会同盛京刑部讯办。兹据和润奏称、此案系将军衙门主稿。久悬不结。既未添传人证。又未将阻止恒谦考试一事。研究弊窦。该承审司员等、所拟奏底。有保举王际德之词。而于处分不肯叙入。情弊已属显然。解任骁骑校王际德、著即行革职。承审官协领乌尔棍珍、恩龄、佐领董广和、员外郎悟勒德淳、英文、均著暂行解任。另派倭仁、煜纶、提集人证卷宗。秉公研讯确情。按律定拟具奏。务须水落石出。以成信谳。和润即著毋庸会审。至和润前奏、盗犯董克信等、及抱合土等两案。亦经特交玉明等查办。何以该将军于年终具奏未结各案摺内。将此两案现办情形。漏未声叙。难保非该衙门承办官员。从中舞弊。意存掩饰。玉明有无受其蒙蔽。并著倭仁、煜纶、详细查明。据实具奏。毋稍徇隐。　　

○又谕、满庆等奏、察木多两造呈兵仇杀、委员带兵弹压息事、并现办情形一摺。工布汪曲与察木多、因案控讦。结连博番。抗不赴传。复与察木多互相仇杀。兵联不息。经满庆等派令委员候补知县李玉圃、前往丹达。带同噶布伦宜玛仑珠、亲赴两造营盘开导。该番目阳奉阴违。仍于附近居夷处所焚抢。博窝境内之宿木宗宇茹棍噶朗三处第巴。复添派番兵。至巴里郎地方。助工布汪曲滋事。经该委员檄调硕板多工布江达等处土兵。分布要隘。劄营控制。随与噶布伦、带兵赴巴里郎、面谕博番头目退兵。该番目仍肆鸱张。经该委员与噶布伦等、派兵设伏。于该番目来营要挟时。将各番目立时捆缚。并砍毙从番五人。余众及被捆缚番目。始悔罪乞命。聚众扑营之番众。亦经伏兵截回。其噶朗等三处各第巴。亦经该委员等、豫派弁兵。赍带赏件。檄谕撤兵。该第巴等旋即遵檄、令巴里郎番目、撤兵出境。各归牧所。察木多两造番众。现已震慑兵威。情愿退兵。归案听审。办理尚属妥协。所有全案人证。著即派兵押赴藏中。秉公审断。以昭慎重。　　

○又谕、满庆等奏、喇嘛专差进贡、恳请援案由四川进京一摺。班禅额尔德尼路毕勒罕、于本年十月坐床后。专差巴雅尔堪布、呈进丹书克。贡物。具见悃忱。著准其援照成案。仍由四川进京。以示怀柔远人至意。　　

○以援浙不力。革协领祥瑞职。副都统锡龄阿、下部议处。　　

○予江苏清江浦阵亡道员吴葆晋、通判沈鸿、祭葬世职。　　

○壬午。上诣安佑宫行礼。　　

○谕内阁、前因御史恩霙、奏参翰林院侍讲恩吉、以汉军旗员。蒙混改入满洲。当经降旨、令礼兵二部、内务府、顺天府、将该员户考各册。及箭册中卷。一并查明具奏。嗣据礼部等衙门。查核册卷。先后覆奏。该员之父松龄、系在内务府呈请改归满洲。由内务府行文吏户礼等部。一体照办。本日据内务府奏、松龄、于咸丰二年六月呈称、家谱内载始祖奇希图、系原任三等侍卫。隶满洲康杰达氏。与八旗氏族通谱内所载相符。是以准其更改。兹复详查户档所载人名。间有不符。无凭查考。并调查官存松龄家谱。籍隶汉军康姓。系由思谨起。并无奇希图之名。再查八旗氏族通谱。奇希图名下。仅有正白旗人字样。而无包衣字样。质之松龄。亦无实据可指。但认糊涂。愿甘治罪等语。松龄身任职官。于谱系并未详查。仅以迹涉疑似。率行呈请更改籍贯。殊属不合。惟系业经革职之员。有无应得罪名。著该部查。核具奏。翰林院侍讲恩吉、更改籍贯。虽由伊父主持。难保不因满洲中额较宽。希图侥幸。实属取巧。著交部议处。所有松龄、恩吉、及同时呈改籍贯之郎中惠龄等九员。著一并改归内务府汉军籍贯。前任内务府堂官、并内管领等、于松龄呈改籍贯时。并未详究原委。奏明办理。但据松龄一面之词。率行咨部更改。殊属草率。著查取职名。交部议处。吏户礼等部未经驳查。亦属疏漏。堂司各官。并著一并查取职名。分别议处。　　

○又谕、理藩院奏、请将科尔沁扎萨克图谢图王旗、争袭贝勒世爵一案、饬交盛京将军审办一摺。图谢图王旗贝勒旺楚克林沁、因病出缺无嗣。所遗世爵。据哲里木盟长卓里克图王巴图呈报。在于伊弟敏珠尔色登、达木林旺济勒二人内、指定一人承袭。该已故具勒旺楚克林沁之母噶鲁玛、复以敏珠尔色登、系属庶出。不应袭职。赴理藩院具控。经该衙门札饬该盟长巴图查办。虽经取具扎萨克及近支台吉印甘各结报院。惟结内出语。仍多含糊。且未将噶鲁玛、及近族台吉等、并无争竞甘续取报。其各台吉族人结称达木林旺济勒、曾给与台吉布彦德勒格尔豢养一节。该盟长亦并未能查有确据。现复据噶鲁玛以冤抑等词。赴理藩院呈控。此案该盟长巴图、未能详细查究。致噶鲁玛两次京控。著交玉明会同倭仁、提集案内应讯人证卷宗。秉公讯究。核实办理。以重世爵而杜争端。原任贝勒旺楚克林沁之母噶鲁玛、著该衙门饬令即赴盛京。听候传质。　　

○礼部以宗室会试中额请。得旨。取中二名。　　

○以安徽颍州办理招抚出力。予副都统衔乌尔棍布、以副都统用。赏知州陈之琦、参领郭明阿、都司柏云锦、花翎。委防御常淩等、蓝翎。余升补加衔有差。　　

○以堵御安徽颍上捻匪出力。开复吉林副都统麟瑞、河州镇总兵官吉顺、革职留任处分。　　

○癸未。上幸静明园。诣龙神庙拈香。
  </div>
  <div class="pagination">
   <a href="清实录咸丰朝实录_page436.html">
    上一页
   </a>
   <span>
    ...
   </span>
   <a href="清实录咸丰朝实录_page432.html">
    432
   </a>
   <a href="清实录咸丰朝实录_page433.html">
    433
   </a>
   <a href="清实录咸丰朝实录_page434.html">
    434
   </a>
   <a href="清实录咸丰朝实录_page435.html">
    435
   </a>
   <a href="清实录咸丰朝实录_page436.html">
    436
   </a>
   <span class="current-page">
    437
   </span>
   <a href="清实录咸丰朝实录_page438.html">
    438
   </a>
   <a href="清实录咸丰朝实录_page439.html">
    439
   </a>
   <a href="清实录咸丰朝实录_page440.html">
    440
   </a>
   <a href="清实录咸丰朝实录_page441.html">
    441
   </a>
   <a href="清实录咸丰朝实录_page442.html">
    442
   </a>
   <span>
    ...
   </span>
   <a href="清实录咸丰朝实录_page438.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
