<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1253 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1253 页/共 1860 页</h1>
    <div class="content">
○甲辰。上遣额附扎兰泰、赴避暑山庄。皇太后行宫问安　　

○谕、办理四库全书处。将永乐大典内检出各书。陆续进呈。朕亲加披阅。间予题评。见其考订分排。具有条理。而撰述提要。粲然可观。则成于纪昀陆锡熊之手。二人学问本优。校书亦极勤勉。甚属可嘉。纪昀曾任学士。陆锡熊现任郎中。著加恩均授为翰林院侍读。遇缺即补。以示奖励　　

○又谕、据毕沅奏、七月十八日。商南县地方。连日大雨。山水骤发。将东关一带。并党家店沿河傍沟村庄田庐冲淹。人口亦间有漂散。现委道府大员、前往查勘抚恤等语。商南山僻洼下之地。猝遇大雨水发。以致一隅被灾。小民生计维艰。深为轸念。著加恩照本年朝邑县被水之例。一体抚恤。赏给口粮。并房价等银。俾灾民不致失所。其村庄户口。极贫次贫。应如何分别查办。及成灾地亩。应如何酌量蠲缓之处。并著该护抚、饬属实力确查。速行妥核。照例题报。以副朕加惠穷黎之至意。该部即遵谕行　　

○又谕、良乡县失鞘一案。前经部议。将该县知县张璇、照例革职。涿州知州刘民牧、降一级调用。均属应得处分。已依议行矣。今据周元理面奏、现在官兵起程赴川。良乡为出京首站。该县张璇、办理送兵诸务。颇能实心任事。其窃鞘正犯戴喜、业经该县拏获。涿州系出京次站。刘民牧接办兵差。亦属认真。均难遽易生手等语。张璇、著加恩革职留任。俟八年无过。再予开复。刘民牧、著改为革职留任　　

○谕军机大臣等、现因齐旺多尔济、控告车布登扎布。已令大臣查办。不可仍令车布登扎布办理将军事务。其定边左副将军员缺。瑚图灵阿尚能胜任。俟伊等查问事结后。著福禄来京。瑚图灵阿即往乌里雅苏台。署理将军印务。拉旺多尔济以将军印交与瑚图灵阿后。即往伊父坟前祭奠。再行来京。　　

○又谕、据毕沅奏商南县被水情形一摺。已降旨交该部照例抚恤矣。又另摺奏、狭西省自七月以后。雨水连绵。道路泥泞等语。其时正当秋禾刈获之际。曾否先已登场。或收成分数。不免稍减。其低洼处民房。有无妨碍。是否不致成一隅偏灾。深为廑念。著传谕毕沅、即行查明据实覆奏。寻奏、狭省入秋以后。大雨浃旬。其时正当秋禾结实之时。并无妨碍。惟汉凤一带。沿栈村民。俱系极贫烟户。土垣茅舍。多有倾颓。且军兴络绎。凡途中负任之役。即系此等居民。又素无恒产。无从邀蠲缓之恩。应请酌量一体查办。得旨、自应查恤。亦不必另降旨矣　　

○又谕、据弘晌参奏、查出瓦尔达家产内。有伊看守坟茔刘成贵等、典卖与民人龚锦等房地契纸。查系瓦尔达倚恃户部之势。将龚锦等唤至私宅。逼令将房六间、地八十四晌、契纸彻回。并未给以原价。仍令龚锦等佃种收租等语。览奏实堪骇异。不料瓦尔达竟敢倚势营私。乖张若此殊出情理之外。瓦尔达前已降旨革职。著交阎循琦会同将军弘晌、将此案一并严审确情。按律定拟具奏再上年据裘曰修面奏回赎旗地一事。颇不易办。瓦尔达熟谙盛京情形。若令前往查办。于事有益。是以仍用瓦尔达为盛京户部侍郎。令其办理此事。彼时裘曰修、并奏及瓦尔达不愿仍往盛京之语。今据弘晌所奏情节观之。竟是瓦尔达心希前往盛京。以遂其占产自肥之计。且伊为东陵内务府总管。所得分例。自不及盛京户部。其故作违心之语。正其工于恳求。尤属巧诈。并著阎循琦会同弘晌、将瓦尔达如何向裘曰修干求之处。一并讯明、据实具奏。寻奏、侵占房地一事。据瓦尔达业已供认。应照枉法赃律。拟绞监候。秋后处决。其向裘曰修干求之处。严讯再三。据称实未有此事。不敢应承。下部议行　　

○定边右副将军尚书公丰昇额奏讯据投出金川番人琳心摩供称、索诺木遣人赴绰斯甲布告言。尔等从前协助天朝攻剿今尔等一路官兵。不久即欲退出。退出之后。我即发兵报仇绰斯甲布答以官兵退否我等岂能豫知。尔欲抗拒。亦自由汝。又索诺木遣头人僧格、赴党坝游说。党坝人不令僧格入界。索诺木每日派人在山上瞭望。见官兵从何路来。贼众即在何路豫防。谕军机大臣等、绰斯甲布、党坝、两土司。甚属可嘉。均当加以赏赉。仍于赏给时。密谕以该土司壤接金川令将有可进攻袭剿之处。密行告知酌办。并谕其遇有贼来。即为拏送。又三杂谷中。如梭磨土妇。尤为诚谨。今特赏以名号。赉以彩缎。亦当差员往彼。照此密为询问。如各能指出一两处地界。即一面具奏。一面密寄阿桂熟筹妥办至贼番每日在山瞭望官兵。实为可恨。但思贼境山虽高峻。各土司与彼附近之地。并非尽属平阳。其中岂无峰峦掩隔。贼安能四面悉皆窥见。自当密访熟悉道路之人。豫为躧探。就贼所见之处。派出疑兵。作进攻之势。令其准备。而于贼所不见处。以正兵击之。攻其不备。自可得力。又或遣些少之兵为前队。虚张声势。故令贼见。诱其出而截我后路。而我以重兵为后队继进。贼番果出。则我前队之兵。即转回剿杀。而我后队紧蹑贼后。两面夹攻。贼必无从支御。此等机宜。皆出奇制胜之法。亦行军所必须筹及者。将来进剿金川。务当随时随地。留心计画。以冀所向得利。将此密谕阿桂丰昇额知之　　

○署四川总督湖广总督文绶奏、美诺、沃克什、日隆、遣回之兵。详悉查验。与海兰察原奏。数尚相符。前奉谕令将沃克什、日隆、伤病兵。列为三等办理。查美诺汰除之兵。率系木果木溃出。并未归营。径自逃散。其姓名营伍。无册可稽。惟有设法严拏。不使漏网。其给票遣回之兵。亦应一体详查。至从前未到省投验之伤病各兵。径自回营。在本省、则令地方官会同营员。覆验伤病之前后新旧。严讯确供具报。有应发遣各省者。即提到省核办。其在各省。则造册咨明各督抚、核对照票。严加查讯。如册内无名。又无照票。自系逃兵。均即严拏正法。得旨、所奏皆有条理。如议妥办可也　　

○护狭西巡抚布政使毕沅奏、陕省自七月以后。雨水连绵。道涂泥泞。大兵过境。车行颇难。臣已饬令京兵到时。改用四套大车。装载行走。并檄地方官、按站备办驮鞍二百副。如遇雨大泥深。车辙塌陷难行。即将驾车骡头。改作驮骡。仍按站倒换。以期赶赴正站。得旨嘉奖　　

○是日、驻跸张三营行宫　　

○乙巳。遣官祭昭忠祠　　

○转工部右侍郎谢墉、为工部左侍郎。以内阁学士李友棠、为工部右侍郎　　

○狭甘总督勒尔谨疏报、两当县、乾隆三十八年、开垦山坡旱地三亩有奇　　

○是日、驻跸阿贵图大营　　

○丙午。上遣侍卫鄂勒哲特穆尔额尔克巴拜、赴避暑山庄、皇太后行宫问安　　

○行围　　

○谕军机大臣等、昨据理藩院奏、齐旺多尔济具控、车布登扎布恃强欺伊。并告称达什侵蚀台站倒毙马银一事。朕即派瑚图灵阿、福禄、前往乌里雅苏台查办。又降旨调齐旺多尔济、达什、来京质讯。今齐旺多尔济等到京。与车布登扎布质对。车布登扎布言、并无欺压齐旺多尔济之事。据称齐旺多尔济、从前曾有以术镇魇伊兄诺尔布扎布。又令台吉多尔济齐旺。编作邪书、以镇魇其众弟兄。曾经诺尔布扎布告知等语。此节系蒙古旧习。大有关系。诺尔布扎布现在游牧。著传谕瑚图灵阿等、会同拉旺多尔济、将诺尔布扎布传至乌里雅苏台。伊弟齐旺多尔济、系何年如何将伊镇魇。此术系齐旺多尔济亲身所行。或系喇嘛嘱令与鏖战。亦属有损无益。阿桂能整暇退兵。全师而出。事势如此。并不以其不战为怯也。又据称资哩一寨。从前既未驻兵。今忽有大兵往屯其地。贼疑即日进兵。益促其豫备之谋。自当扬言于众。使互相传播。以懈贼心。一俟所到官兵。足敷应用。即约南路一同进攻。使其猝不及防。庶易得手等语。所见甚是。自当如所计而行。似此筹度合宜。朕实为之嘉许。此即阿桂所见周到处。朕所以倚任阿桂。亦即在此。又据称、索诺木回巢之日。仍挈僧格桑以归等语。殊不足信。昨据金川脱出之番人琳心摩供称、索诺木令僧格桑仍驻美诺之说。似较近理。索诺木既藉僧格桑之力。潜回小金川地方。号召降番复叛。尽占其旧时巢穴。且侵扰木果木军营。索诺木将一应军器等项。运回金川。其所得已不为少。若径携僧格桑以归。即反覆无常。未必能骤变若此。而僧格桑及其头人。方且得志骄矜。未尝不何人行术。令其据实供出。诺尔布扎布如袒护推托。则车布登扎布现在京师。即将伊调至、与车布登扎布质对。彼时无难水落石出。著瑚图灵阿。将此晓谕诺尔布扎布、务将确证供出。不可隐讳。至达什、系管驿站之人。伊领取官项。如果马匹驼只倒毙。不为购买肥壮马驼。侵蚀钱粮。或贻误驰递事件。达什自有应得之罪。达什如于马驼并无缺欠。俱皆肥壮。应驰递事件。亦无贻误。遇丰年马匹价贱。于倒毙马银内。稍有所余。一遇歉年马价贵时。伊即垫补。此情理中所有之事。尚无关系。但达什办理驿站马匹驼只。档案俱在彼处。著一并交与瑚图灵阿等、将伊所管驿站马匹驼只。及所领用银两数目。逐一校对档案。秉公确查办理具奏　　

○又谕、据阿桂奏称、当噶尔拉退兵时。若转战而出。官兵不无损伤。是以将计就计先守各隘。令官兵徐徐彻出等语。阿桂在当噶尔拉军营。贼方猖獗。即萌复振旧巢之念。亦未肯遽行受制金川。听其驱遣。即小金川番众。亦必恋其旧时土舍。不肯甘为金川所辖。索诺木若竟欲违众并吞。将僧格桑拘往金川。安得有如许大力量。是僧格桑仍在美诺之分数居多阿桂进兵收复时。务将各路堵截。使逆酋无从窜逸。然后进攻美诺将僧格桑擒缚。献俘诛磔。再行集兵进剿金川。则士气更扬。而军威益振。断不可为僧格桑已回金川之言所惑。疏于布置。至所称逆酋如此鸱张。揆之天理人心。断无不灭。惟有实心殚力。通盘筹画。必其有成等语。览之稍为慰怀。惟望阿桂坚持此心。早得胜算。迅奏肤功。以膺茂赏　　

○定西将军尚书阿桂奏、臣于八月初六日。行抵日隆军营。即将在营各项官兵。亲行查看。伊等闻知回营兵。现在查办。不敢更萌希幸之念。但尚少振作。经臣严切晓谕。以两金川罪大恶极。断难苟且姑容。皇上用兵进剿。实出于不得已。今两贼酋肆其狡谋致将军官员。多有伤损。岂可不为报仇雪愤。汝等前在木果木等处。亦曾打仗出力。何以一旦望风奔溃。尽弃前功。今蒙皇上恩施格外。节次加赏钱粮。并将受伤残废之人。以及阵亡兵丁之妻子。从优赐恤。汝等正宜感激图报。共切同仇。各官兵等、无不爽然若失。其大臣侍卫章京、及绿营镇将。亦俱惭惧无地。不能更措一词。臣现在详查兵数。上紧清厘。以期整肃可用。报闻　　

○又奏、丰昇额等所驻宜喜军营。虽系金川地界。其后路均在绰斯甲布境内。论此时情形。该土司断不肯令贼番绕出。占据侵截。但贼番狡恶异常。不可不加意防范。查西安满兵。据副都统书麟报称、已带领前四旗兵一千。迅速行走。现将抵省。臣已行文文绶等、即令将在前之一千。径从杂谷脑一路。迅赴绰斯甲布军营。至滇兵内先到之一千。即派副将巴福书、带往宜喜日旁。以资防剿并令将先到之狭甘兵一千。接赴绰斯甲布军营庶声势倍为壮盛至在后之滇兵一千应添入南路军营。协同攻剿其西路新旧黔兵。约尚有四千余。并无提镇大员统领应令常青督率带赴西路。得旨嘉奖　　

○河南巡抚何煟奏、豫省有漕州县五十四处。向例八月初旬。在本境开仓徵收运赴卫辉水次交兑。臣责成道府、亲历各属稽察。兼分委员弁、暗访明查。倘有刁难勒索浮收情事。立即严参办理。再本年承数岁有收之后。又复两季丰登。闾阎充裕。恐官吏视为易取。作奸舞弊。暗滋侵削。臣先期出示。将历来收漕各弊。详切指出。俾百姓之艰苦。官吏稍知顾念。官吏之积弊。百姓共识隐微。官民均不能相欺。以冀刁索滋害者。触目警心。渐知敛迹。得旨嘉奖　　

○是日、驻跸布敦昂阿大营　　

○丁未。上行围　　

○谕、据李质頴奏、两淮纲商江广达、程谦德等呈称、受恩深重。仰报无由。今值进剿金川情愿公捐银四百万两。少佐军需等语。办理金川军务。节次解备军需银二千九百余万两。俱动给部库、及外省官帑。方今府藏充盈。足敷拨用。原无藉乎助捐。第念该商等、以馈饷费繁。急公情切。具见爱戴恳忱。姑俯从所请。著李质頴、查明各商捐数多寡。定等呈报。交该部照好善乐施之例。从优议叙。原摺交户部核存　　

○又谕、据陈辉祖等奏、此次楚省赴川弁兵。多有恳派军营效力之人。而提标千总吕玫、派兵时。因差委未与。自请随征。又外委戴必达、因途遇马兵出缺。即愿辞退外委。顶补前往等语。绿营弁兵。能如此深知大义。实属可嘉。吕玫、戴必达等、到营后。著阿桂留心察看。伊二人如果奋勉出力。即从优拔补。以示鼓励　　

○谕军机大臣等、据李质頴奏、两淮纲商江广达、程谦德等呈称、情愿公捐银四百万两。少佐川省军需一摺。已降旨准其所请。交该部照好善乐施之例。分别从优议叙矣。但此事虽系江广达、程谦德、二人出名呈请。而其中所捐银数。自系众商等、各就赀本多寡。量力奉公。自应视其捐助之等差。以定录叙之轻重。方为平允。著传谕李质頴、查明某商名下。捐银若干。按其数目。定为三等造册报部。以便分别议叙。仍将所定等次。开单具奏　　

○是日、驻跸坡赉昂阿大营。　　

○戊申。谕、据陈辉祖奏、此次沿站居民。闻官兵经过。运送军械等项。咸争先来站受雇。如宜昌巴东一路。人烟稀少。其旁近之恩施、宣恩、建始、等县民夫。亦多自行趋集。军行偶有遗失行装。随路赶送交收等语。此诚佳事。该省上年过兵地方。本年新正。曾经加恩缓徵。今沿站旁近各县民夫。俱能踊跃急公。各效子来之谊。自宜并沛恩膏。用昭奖劝。著该署督、查明恩施、宣恩、建始、三县。量予缓徵十分之几。奏闻请旨。再直隶、河南、狭、甘、云、贵、等省。兵行经过各州县。节经降旨加恩、分别缓徵。其沿站旁近之州县民夫。如有协助办差出力者。并著该督抚一体查明具奏。候朕酌量加恩。以普一视同仁之意。该部即遵谕行。寻陈辉祖奏、此次沿站民夫。除恩施、宣恩、建始、三县协助巴东一路外。又有鹤峰、长阳、长乐、兴山、四州县民夫。协助东湖归州一路。内宣恩、兴山、二县。本非过兵之地。本年钱粮。业已全完。应将次年钱粮。酌缓十分之五。其恩施、建始、鹤峰、长阳、长乐、五州县。因前次施南、卫昌、二协营兵经由。本年钱粮。业予缓徵。但各民夫于本处出力。复能协助邻封。其次年钱粮。应再缓十分之三。得旨、如所议行　　

○谕军机大臣等、丰昇额等奏、修建碉卡以利防剿一摺。所见非是。丰昇额等在宜喜军营。驻兵已半年有余。凡紧要隘路。应防侵轶。各处营卡。应防偷劫。随地随时。何一不当守御。丰昇额等谅俱办及。何以此时忽专言防守。且行军之道。进一步即当守一步。必防守有方。然后能进剿得利。剿守并非两事。如丰昇额等所言竟似前在宜喜。专为剿贼。今驻宜喜。专为自守。岂朕谕丰昇额等仍驻宜喜。仅令其为株守计乎。至伊等在宜喜。上半年虽无寸进。然颇知设法觅路。并时常打仗。间有攻得碉卡、杀戮贼众之事。看来尚觉奋勉。此时固未可轻率妄进。复为扑碉塞责之举。但亦当审度机宜。牵缀贼势。整励士卒。以待再进。使贼人不能测我端倪。自必不敢轻犯。乃竟束手无策。徒尔添建碉卡。于事何益。况温福营中多建碉卡。令兵丁搬运木石。疲劳不堪。其后竟以卡多分拨。兵力随之大挫。丰昇额等岂不闻之。何转蹈其覆辙乎。今既修筑。已属成事不说。但须联络有法。勿令官兵坐守颓靡。置之无用。而其出力修建兵丁。亦当加之犒赏。使其悦而忘劳。此亦将帅抚循军士之不可少者。又据称、绰斯甲布。后路绵长。现在贼番注意在此窥伺等语。更不成话。前因阿桂尚在当噶尔拉。大局未定。恐丰昇额一军。孤悬贼境。致彼窥伺。乃朕遥为筹度之词。自阿桂退至翁古尔垄。与宜喜军营。声息已通。现又简派八旗劲旅。并添调各省精兵会剿。官兵声势日盛。贼必不敢复肆鸱张。今昔情事不同。此可信之于理者。况丰昇额等既奏军营之事。自当据实在情形而言。设贼番果有窥伺。于何月日侵何营卡。官兵如何御击。曾否就势杀贼。或官兵不无小失。均不妨逐一奏明。如阿桂在当噶尔拉军营。贼番来侵。经奎林奋力击败。试问丰昇额等、宜喜曾有是乎。乃因朕前此有防贼窥伺之旨。伊等即以为贼番注意窥伺。其实毫无指实。军营奏事岂宜若此。从前朕令丰昇额等移兵赴援阿桂。伊等仍驻宜喜不动。朕不以伊等违旨为非。方深嘉其有识。不肯拘泥迁就。为之喜慰。今因朕虑及贼人窥伺。伊等即为依样葫芦朕不但不以其遵旨为是。且虑伊等如此漫无主见。何以任领兵之责。甚为不怿。此时虽尚未进剿。丰昇额等、亦不应专务防守坐待且现已添派西安驻防兵一千滇省绿营兵一千前赴宜喜军营。丰昇额等、更不应专恃修筑碉卡为事。朕方以丰昇额、舒常、自带兵以来似有出息。不意其一停进剿。茫然无策竟至于此将来独任一路统兵。尚何足以倚信。著传谕阿桂、急速代为筹画。就近札寄。讲授机宜。使其胸中略有把握。并遵前旨熟筹进剿金川时。何人在何路领兵。迅即切实覆奏　　

○四川总督富勒浑奏、各路口外台站马匹。自用兵以来。原设续添。每处自十余匹至五六十匹不等。如遇往来钦差大臣行走迅速需马协济之时。向系雇募民马、及派拨营马分段应付。但南北两路各站。差务较简。业经酌拨马、照旧安设。至西路即日大兵云集需马较多。拟于桃关、根达桥、卧龙关、向阳坪、日隆军营、五处。各加添马四十。即在川省存营马内、抽拨安设。所有应支草乾银两。仍令查照前项酌拨军营之例。在台支给。报闻。　　

○是日、驻跸乌兰哈达大营　　

○己酉。世宗宪皇帝忌辰。遣官祭泰陵　　

○谕军机大臣等、熊学鹏奏、据思恩府知府邢玙禀称、上林县唐米村。有匪徒陆李能等、聚众不法。差王明显、陆特添、二人至土巡检处。索拨夫役。经该巡检、将二犯盘获。并搜出逆文一封解府。该府县即往查拏。并据提督解逊札称、一经闻信。即派兵亲往擒捕。该抚亦带同臬司朱椿、驰赴该处查办等语。奸民敢于纠众不法。实乃自速歼诛。自应迅速擒拏务获。无任一名漏网。今该提督既亲身领兵前往。匪犯自必立即就擒。该抚惟当于获犯后。即将起意谋逆、及同恶相济各犯。迅速严讯实情。一面奏闻。一面即于该处、立行诛磔示众。以昭炯戒。其党恶之犯。有情节可恶者。亦当讯明从重多办数人。使众知儆惧。不得稍存姑息。仅照为从例轻减。至该抚因搜获逆词内。有岑大将军助兵语。并开有岑匡雄姓名。辄疑与田州土知州岑宜栋有涉。即派道员周升桓、会同护镇德灏、前往密办之处。殊不晓事。此等奸徒。啸聚穷山。自料么＜?麻骨＞微贱。不能号召众人。因土知州族姓稍大。捏借诡名、以希煽惑。其情大率如此。否则或与上知州岑宜栋、素有仇隙。藉此以图陷害。亦未可知。内地如闽广等省逆案。类此者颇多。从未有因无稽逆语。辄将所指之人。先行查办。致累无辜。转使奸徒逞其狡计之事。况据称、该土知州平日安静守法。自不至与逆匪交通。且其在土司中属姓众多。设使果蓄逆谋或竟自作不靖。断无依附奸民、俯听指挥之理。该抚第当于拏获陆李能后。严讯岑匡雄、实系何人。因何将伊列入之故。详悉研究确情。若另有其人。党逆有据。实在田州境内。原不妨差员会同该土知州协缉究治。如实系奸徒指名假托。或别有陷害情形。即当明谕该土知州、俾知地方大吏。办事公允。以安其心。令彼益生感畏。乃熊学鹏专派镇道大员前往。过涉张皇。万一办理不善。甚或激而生变。又复成何事体。熊学鹏历任封疆。不应轻举妄动若此。看来熊学鹏不过于寻常案件。务为苛细。及稍遇重大事节。即茫无主见。究属不明事理。若李侍尧在彼。必不至此。著由六百里加紧、传谕熊学鹏、务即遵旨妥办。毋致别滋事端。仍即将逆犯等、迅速审拟具奏。并谕李侍尧知之。熊学鹏摺、并钞寄阅看。寻李侍尧奏、岑姓土司。与此事毫无干涉。臣于该镇道具报起程禀内。即批饬务宜镇静。不可张皇。嗣抚臣熊学鹏、接该土知州岑宜栋查覆之禀。当将委办之驿盐道周升桓掣回。臣于途次。接抚臣札知。亦觉其稍近急骤。因抚臣业已饬行。不及阻止。报闻　　

○又谕曰、将军阿桂、已赴日隆。即日筹办收剿金川之事。虽现在各省所调兵力。不为不盛。但分路进剿。需兵尚多。不可不宽为筹备。湖北湖南两省。原调过兵五千。此次又续调兵四千。陕甘两省。前后共调过兵二万四千。不知各该省现兵。除防汛需用外。尚可选拨二三千备用否。著传谕陈辉祖、勒尔谨等、通盘酌核。如尚可备调。即将带兵将弁、及应带军火器械。豫为办齐。或俟川省军营咨调。或候朕降旨调取。即料理迅速起程。遄赴应用。倘不能如所谕之数。亦不妨据实具奏。不必因有此旨。稍为迁就也。寻陈辉祖奏、湖北湖南额设兵。除调拨外。尚有一万二三百名。已于湖北陆路、及湖南抚提二标、并苗疆各营。选备兵三千。派委总兵乔冲杓统领。俟奉到调取谕旨。即行前进。得旨嘉奖。勒尔谨奏、狭甘官兵。前后七次调赴金川。又增拨各项兵四万余。现在两省实存兵不及万名。不敷拨调。得旨、如此、不必豫备矣　　

○又谕、前据阿桂奏、除黔兵三千外。尚请调湖广兵五千。云南兵二千。山西兵五千。共一万二千。朕以晋兵无用。已调滇兵二千。楚兵四千。狭甘兵二千。共八千名。其所请京城及索伦等兵一万。今已派京兵二千。吉林兵二千。索伦兵二千。西安荆州驻防兵三千。并成都自愿赴营之驻防兵五百。通计满洲兵、共九千五百。较伊原请之数相仿。且俱陆续起程。惟绿营兵、比阿桂所请。尚缺四千。今进剿金川。惟期迅速成功。且每月已费军需百余万两。即再添兵数千。朕亦无所吝惜。现已飞谕询问陈辉祖、能否再备楚兵二三千。并问勒尔谨、能否再备狭甘兵二千。令其一面覆奏。一面备办。尚可得兵数千。著传谕阿桂、即速通盘筹画。进剿金川。仍需添兵几千。方足敷用。迅速据实奏闻。并不妨一面飞咨狭甘湖广两督、某省需兵若干。即令遄程赴川以冀克期集事　　

○吏部等部议覆、湖南巡抚梁国治奏称、各省委署道府镇协。向止咨明吏兵二部。并不随时具奏。请嗣后道府副将等官。除本员因公暂时差遣。差竣即回任者。仍照向例具咨。其升迁事故、悬缺需员者。俱一面委署。一面奏闻。至总兵职分较大。应照委署提督藩臬例。无论久暂。随时奏明。从之　　

○礼部议准、狭甘学政杨嗣曾奏称、甘肃宁夏府乡试。向编丁字号。每科额中二名。今该府人文日盛。颇胜他属。请嗣后宁夏一府生监乡试。准其一科与通省合试。凭文录取。无庸另编字号。一科仍列丁字号。照旧额取中。俟将来文风大盛。再行题请。统归大号。从之　　

○定西将军尚书阿桂、参赞大臣领侍卫内大臣色布腾巴勒珠尔、都统海兰察奏、此次收复小金川。惟在筹备齐全。始可迅奏肤功。今小金川之地。皆有金川贼人拒守。办小金川。即所以办金川。不得不将所调新兵。约计可敷分路之用。遄行进取。今六月中先到西路之黔兵。现存一千二百余。其成都驻防五百亦仅到二百。除新到续调之黔兵一千外。其余新调各省官兵。应赴西路者五千。此时尚无一起前出桃关。而西路旧存之兵。全不足恃。其南路非俟新调官兵。亦难举动若祇就一路节节进攻。逆酋祇须数百番人据守要隘。我兵必不能得力。不如兵力稍齐。足资分拨。克日并举。则虽进兵稍迟。而收功自为迅速。报闻　　

○赈恤狭西朝邑县、本年水灾贫民。并缓新旧额赋　　

○旌表守正捐躯之福建闽县民黄德国妻林氏　　

○是日、驻跸安巴究和罗昂阿大营　　

○庚戌。上行围　　

○署礼部尚书管太常寺素尔讷等奏、太常寺卿谢溶生、乖张偷惰。每朔望日、分诣坛庙点香。及轮派圜丘祈谷两坛行礼。谢溶生并不一往。支领俸米。违例交派寺丞。短发价值。又纵容家人、吓借奉祀生王聪德银两。应请革职交部治罪。得旨、谢溶生著革职。交留京办事王大臣。会同该部严审定拟具奏　　

○四川总督富勒浑、署四川总督湖广总督文绶奏、向例绿营征兵。每百名、应有余丁三十。以供樵汲。前西路黔兵。未得余丁。曾经奏准照余丁之数。给与长夫。嗣后议得南路各省征兵。未带余丁者。将余丁应得盐菜口粮。折价分给。听其自便。但官兵分派各路军营。不宜彼此互异。而长夫工价。较余丁费逾一倍。此次西路滇黔二省官兵。应请照南路之例。折给余丁盐菜口粮。无庸给与长夫。其西路旧存兵。并绰斯甲布一路。一例以九月为始。照此折给。从之　　

○是日、驻跸僧机图昂阿大营　　

○辛亥。上行围　　

○谕军机大臣等、勒尔谨奏、肃州收贮监粮。请添建仓廒一摺。经户部议驳。已依议行矣。在部臣以该处现收监粮。仓费无多。而建仓借项。至七千余两。虑及难以归款。所筹亦是。然朕意转不在此。盖建仓贮谷。如果实在相需。原不宜靳惜小费。若不知因地制宜。惟鳃鳃以添筑仓廒为念。目前既糜营造之赀。日久徒耗岁修之项。殊属非策。地方大吏。经办一事。必须通盘筹画。计及长久。方为妥善。因思西北地土高燥。非若南方潮湿、易致霉浥者可比。即如新疆回地粮食。皆掘地窖藏。并无红朽之虞。甘肃风高土厚。形势大略相等。且其居民半住窰房。自皆穴地贮粮。未必另为囷廪。此项监粮。若可仿而行之。既于土俗相宜。亦觉公私省便。何必徒务仓庾虚名乎。著传谕勒尔谨、将该处所有官粮。是否可以挖窖存贮之处。悉心妥酌具奏　　

○是日、驻跸僧机图傅勒齐尔大营　　

○壬子。上行围　　
</div>
    <div class="pagination">
<a href="清实录乾隆朝实录_page1252.html">上一页</a><span>...</span><a href="清实录乾隆朝实录_page1248.html">1248</a><a href="清实录乾隆朝实录_page1249.html">1249</a><a href="清实录乾隆朝实录_page1250.html">1250</a><a href="清实录乾隆朝实录_page1251.html">1251</a><a href="清实录乾隆朝实录_page1252.html">1252</a><span class="current-page">1253</span><a href="清实录乾隆朝实录_page1254.html">1254</a><a href="清实录乾隆朝实录_page1255.html">1255</a><a href="清实录乾隆朝实录_page1256.html">1256</a><a href="清实录乾隆朝实录_page1257.html">1257</a><a href="清实录乾隆朝实录_page1258.html">1258</a><span>...</span><a href="清实录乾隆朝实录_page1254.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
