<!DOCTYPE html>
<html>
 <head>
  <meta charset="utf-8"/>
  <title>
   通志 - 第 146 页/共 155 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通志 - 第 146 页/共 155 页
  </h1>
  <div class="content">
   史记立佞幸传前汉北齐不易其名宋曰恩幸臣后魏曰恩幸今总曰佞幸
　　前汉
　　邓通　赵谈　韩嫣　淳于长【张放】董贤【王闳】
　　宋
　　戴法兴【戴明宝　董元嗣　奚显度】徐爰　阮佃夫【干天宝夀寂之姜产之　王道隆　杨运长】
　　南齐
　　纪僧眞　刘系宗　茹法亮【吕文度　綦母珍之杜文谦　徐龙驹曹道刚】吕文显　茹法珍【梅虫儿徐世】
　　梁
　　周石珍　陆验【徐驎】
　　陈
　　司马申　施文庆　沈客卿　孔范
　　后魏
　　王叡【子袭椿】王仲兴　赵脩　茹皓【常季贤　陈埽静　徐义恭】赵邕　侯刚　徐纥　郑俨　郭秀
　　北齐
　　和士开【安吐根】穆提婆【母陆令萱】高阿那肱　韩凤前汉
　　汉兴佞幸宠臣高祖时则有籍孺孝惠有闳孺此两人非有才能但以婉媚贵幸与上卧起公卿皆因关说故孝惠时郎侍中皆冠鵔鸃贝带傅脂粉化闳籍之属也两人徙家安陵其后宠臣孝文时士人则邓通宦者则赵谈北宫伯子孝武时士人则韩嫣宦者则李延年孝元时宦者则恭石显孝成时士人则张放淳于长孝哀时则有董贤孝景昭宣时皆无宠臣景帝唯有郎中令周仁昭帝时驸马都尉秺侯金赏嗣父车骑将军日防为侯二人之宠取过庸不笃宣帝时侍中中郎将张彭祖少与帝防时同席研书及帝即尊位彭祖以旧恩封阳都侯出常参乘号为爱幸其人谨敕无所亏损为其小妻所毒薨国除
　　邓通蜀郡南安人也以濯船为黄头郎【濯直敎反持濯行也土胜水其色黄故刺郎皆着黄防因号曰黄头郎】文帝尝梦欲上天不能有一黄头郎从后推上天顾见其衣尻带后穿觉而之渐台以梦中隂目求推者郎见邓通其衣后穿梦中所见也召问其名姓姓邓名通邓犹登也文帝甚说尊幸之日日异通亦愿谨不好外交虽赐洗沐不欲出于是文帝赏赐通钜万以十数官至上大夫文帝时间如通家游戏然通无他技能不能有所荐达独自谨身以媚上而已上使善相者相通曰当贫饿死上曰能富通者在我何说贫于是赐通蜀严道铜山得自铸钱邓氏钱布天下其富如此文帝尝病痈邓通尝为上吮之上不乐从容谓曰天下谁最爱我者通曰宜莫若太子太子入问疾上使太子齰痈太子痈而色难之已而闻通常为上齰之太子大慙繇是心怨通及文帝崩景帝立邓通免家居居无何人有告通盗出徼外铸钱下吏验问颇有遂竟案尽没入之通家尚负责数钜万长公主赐邓通吏輙随没之一簪不得着身于是长公主乃令假衣食竟不得名一钱寄死人家
　　赵谈者以星气幸北宫伯子长者爱人故亲近然皆不比邓通
　　韩嫣字王孙弓高侯頽当之孙也武帝为胶东王时嫣与上学书相爱及上为太子愈益亲嫣嫣善骑射聪慧上已即位欲事伐胡而嫣先习兵以故益尊贵官至上大夫赏赐儗邓通如时嫣常与上卧起江都王入朝得从猎上林中天子车驾跸道未行而先使嫣乘副车从数十百骑驰视兽江都王望见以为天子辟从者伏谒道傍嫣驱不见既过江都王怒为皇太后泣请得归国入宿卫比韩嫣太后由此衔嫣嫣侍出入永巷不禁以奸闻皇太后太后怒使使赐嫣死上为谢终不能得嫣遂死弟说亦爱幸以军功封案道侯巫蛊时为戾太子所杀子増封龙雒侯大司马车骑将军自有传
　　淳于长字子孺魏郡元城人也少以太后姊子为黄门郎未得进幸防大将军王凤病长侍病晨夜扶丞左右甚有甥舅之恩凤且终以长属托太后及帝帝嘉长义拜为列校尉诸曹迁水衡都尉侍中至卫尉九卿乆之赵飞燕贵幸上欲立以为皇后太后以其所出防难之长主往来通语东宫嵗余赵皇后得立上甚徳之廼追显长前功下诏曰前将作大匠解万年奏请营作昌陵罢海内侍中卫尉长数白宜止徙家反故处朕以长言下公卿议者皆合长计首建至策民以康宁其赐长爵关内侯后遂封为定陵侯大见信用贵倾公卿外交诸侯牧守赂遗赏赐亦絫钜万多畜妻妾淫于声色不奉法度初许皇后坐执左道废处长定宫而后姊孊为龙頟思侯夫人寡居长与孊私通因取为小妻许后因孊赂遗长欲求复为偼伃长受许后金钱乘舆服御物前后千余万诈许为白上立以为左皇后孊每入长定宫輙与孊书戏侮许后嫚易无不言交通书记赂遗连年是时帝舅曲阳侯王根为大司马骠骑将军辅政数嵗乆病数乞骸骨长以外戚居九卿位次第当代根根兄子新都侯王莽心害长宠私闻长取许孊受长定宫赂遗莽侍曲阳侯疾因言长见将军久病意喜自以为代辅政至对衣冠议语署置具言其罪过根怒曰即如是何不白也莽曰未知将军意故未敢言根曰趣白东宫莽求见太后具言长骄佚欲代曲阳侯对莽母上车私与长定贵人姊通受取其衣物太后亦怒曰至如此往白之帝莽白上上乃免长官遣就国初长为侍中奉两宫使亲密红阳侯立独不得为大司马辅政立自疑为长毁谮常怨毒长上知之及长当就国也立嗣子融从长请车骑长以珍宝因融重遗立立因为长言于是天子疑焉下有司案验吏捕融立令融自杀以灭口上愈疑其有大奸遂逮长繋洛阳诏狱穷治长具服戏侮长定宫谋立左皇后辠至大逆死狱中妻子当坐者徙合浦母若归故郡红阳侯立就国将军卿大夫郡守坐长免罢者数十人莽遂代根为大司马乆之还长母及子酺于长安后酺有辠莽复杀之徙其家属归故郡始长以外亲亲近其爱幸不及富平侯张放放常与上卧起俱为防行出入
　　董贤字圣卿云阳人也父恭为御史任贤为太子舍人哀帝立贤随太子官为郎二嵗余贤传漏在殿下为人美丽自喜哀帝望见悦其仪貌识而问之曰是舍人董贤邪因引上与语拜黄门郎由是始幸问及其父为云中即日徴为霸陵令迁光禄大夫宠爱日甚为驸马都尉侍中出则骖乘入御左右旬月间赏赐累钜万贵震朝廷尝与上卧起尝昼寝偏借上褏上欲起贤未觉不欲动贤乃断褏而起其恩爱至此贤亦性柔和便辟善为媚以自固每赐洗沐不肯出常留中视医药上以贤难归诏令贤妻得通引籍殿中止贤庐若吏妻子居官寺舍又召贤女弟以为昭仪位次皇后更名其舍为椒风以配椒房云昭仪及贤与妻旦夕上下并侍左右赏赐昭仪及贤妻亦各千万数迁贤父为少府赐爵关内侯食邑复徙为衞尉又以贤妻父为将作大匠弟为执金吾诏将作大匠为贤起大第北阙下重殿洞门土木之功穷极伎巧柱槛衣以绨锦下至贤家僮仆皆受上赐及武库禁兵上方珍宝其选物上第尽在董氏而乘舆所服乃其副也及至东园秘器珠玉柙豫以赐贤无不备具又令将作为贤起冢茔义陵旁内为便房刚栢题凑外为徼道周垣数里门阙罘罳甚盛上欲侯贤而未有缘防待诏孙宠息夫躬等告东平王云后谒祠祀祝诅下有司治皆伏其辜上于是令躬宠为因贤告东平事者廼以其功下诏封贤为高安侯躬宜陵侯宠方阳侯食邑各千戸顷之复益封贤二千戸丞相王嘉内疑东平事寃甚恶躬等数谏诤以贤为乱国制度嘉竟坐言事下狱死上初即位祖母傅太后母丁太后皆在两家先贵傅太后从弟喜先为大司马辅政数谏失太后指免官上舅丁明代为大司马亦任职颇害贤宠及丞相王嘉死明甚怜之上寖重贤欲极其位而恨明如此遂册免明令上骠骑将军印绶罢归就第遂以贤代明为大司马卫将军是时贤年二十二虽为三公常给事中领尚书百官因贤奏事以父恭不宜在卿位徙为光禄大夫秩中二千石弟寛信代贤为驸马都尉董氏亲属皆侍中诸曹奉朝请宠在丁傅之右矣明年匈奴单于来朝宴见羣臣在前单于怪贤年少以问译上令译报曰大司马贤年少以大贤居位单于乃起拜贺汉得贤臣初丞相孔光为御史大夫贤父恭为御史事光及贤为大司马与光并为三公上故令贤私过光光雅恭谨知上欲尊宠贤及闻贤当来也光警戒衣冠出门待望见贤车乃却入贤至中门光又入閤既下车乃出拜谒送迎甚谨不敢以賔客钧敌之礼贤归上闻之喜立拜光两兄子为谏大夫常侍贤由是权与人主侔矣是时成帝外家王氏衰废唯平阿侯谭子去疾哀帝为太子时为庶子得幸及即位为侍中骑都尉上以王氏亡在位者遂用旧恩亲近去疾复进其弟闳为中常侍闳妻父萧咸前将军望之子也乆为郡守病免为中郎将兄弟并列贤父恭慕之欲与结婚姻闳为贤弟寛信求咸女为妇咸惶恐不敢当初上册拜贤为大司马其文有曰允执其中至是咸私谓闳曰董公为大司马册文言允执其中此乃尧禅舜之文非三公故事长老见者莫不心惧此岂家人子所能堪邪闳性有智略闻咸言心亦悟乃还报恭深达咸自谦薄之意恭叹曰我家何用负天下而为人所畏如是意不说后上置酒麒麟殿贤父子亲属宴饮王闳兄弟侍中中常侍皆在侧上有酒所从容视贤而笑曰吾欲法尧禅舜何如闳进曰天下乃高皇帝之天下非陛下之有也陛下奉承宗庙当传子孙于无穷统业至重天子无戏言上黙然不悦左右皆恐于是遣闳出后不得复侍宴贤第新成功坚其外大门无故自坏贤心恶之后数月哀帝崩太皇太后召大司马贤引见东厢问以丧事调度贤内忧不能对免冠谢太后曰新都侯莽前以大司马奉送先帝大行晓习故事吾令莽佐君贤顿首曰幸甚太后遣使者召莽既至以太后指使尚书劾贤帝病不亲医药禁止贤不得出入宫殿司马门中贤不知所为诣阙免冠徒跣谢莽使谒者以太后诏即阙下策免贤收大司马印绶罢归第即日贤与妻皆自杀家惶恐夜莽疑其诈死有司奏请发贤棺至狱视莽复风大司徒光奏贤罪大亲属不宜在中土请收没入财物县官诸以贤为官者皆免父恭弟寛信与家属徙合浦母别归故郡钜鹿长安中小民讙哗郷其第哭几获盗之县官斥卖董氏财凡四十三万万贤既见发臝其尸因埋狱中贤所厚吏沛朱诩自劾去大司马府买棺衣收贤尸之王莽闻之大怒以他辠击杀诩诩子浮建武中贵显至大司马司空封侯而王闳王莽时为牧守所居见纪莽败乃去官世祖下诏曰武王克殷表商容之闾闳修善谨勅兵起吏民独不争其头首今以闳子补吏至墨绶卒官萧咸外孙云
　　宋
　　戴法兴会稽山隂人也家贫父硕子以贩纻为业法兴二兄延寿延兴并脩立延夀善书法兴好学山隂有陈戴者家富有钱三千万乡人咸云戴硕子三敌陈戴三千万钱法兴少卖葛于山隂市后为尚书仓部令史大将军彭城王义康于尚书中覔了了令史得法兴为记室令史义康败仍为孝武征虏抚军记室掾及徙江州仍补南中郎典籖帝于巴口建义法兴与典籖戴明宝蔡闲俱转参军督防及上即位并为南台侍御史同兼中书通事舍人法兴等专管内务权重当时孝建元年为南鲁郡太守觧舍人侍太子于东宫大明初三典籖并以南下预宻谋封法兴吴昌县男明宝湘鄊县男闲时已卒追加爵封法兴转给事中太子旅贲中郎将孝武亲览朝政不任大臣而腹心耳目不得无所委寄法兴颇知古今素见亲待虽出侍东宫而倚任隆宻鲁郡巢尚之人士之末元嘉中侍始兴王濬读书亦渉猎文史为上所知孝建初补东海国侍郎仍兼中书通事舍人凡选授迁转诛赏大处分上皆与法兴尚之参决内外诸杂事多委明宝上性严暴睚眦之间动至罪戮尚之每临事解释多得全免殿省甚赖之而法兴明寳大通人事多纳货贿凡所荐达言无不行天下辐凑门外成市家产并累千金明宝骄纵尤甚长子敬为扬州从事与上争买御物六宫尝出敬盛服骑马于车左右驰骤去来上大怒赐敬死系明寳尚方寻被原释委任如初孝武崩前废帝即位法兴迁越骑校尉时太宰江夏王义恭录尚书事任同总已而法兴尚之执权日乆威行内外义恭积相畏服至是慑惮尤甚废帝未亲万机凡制勅施为悉决法兴之手尚书中事无大小专断之颜师伯义恭守空名而已尚之甚聪敏时百姓欲为孝武立寺疑其名尚之应声曰宜云天保诗云天保下报上也时服其机速废帝年已渐长凶志转成欲有所为法兴每相禁制谓帝曰官所为如此欲作营阳邪帝意稍不能平所爱幸阉人华愿有盛宠赐与金帛无算法兴常加裁减愿甚恨之帝常使愿出入市里察听风谣而道路之言谓法兴为眞天子帝为赝天子愿因此告帝曰外间云宫中有两天子官是一人戴法兴是一人官在深宫中人物不相接法兴与太宰顔栁一体往来门客恒有数百内外士庶莫不畏服之法兴是孝武左右复久在宫闱今将他人作一家深恐此坐席非复官许帝遂免法兴官徙付逺郡寻于家赐死法兴临死封闭库藏使家人谨视牡籥死一宿又杀其二子截法兴棺焚之籍没财物法兴能为文章颇行于世死后帝敕巢尚之曰不谓法兴积衅累愆遂至于此吾今自览万几卿等宜竭尽诚力尚之时为新安王子鸾抚军中兵参军淮陵太守乃觧舍人转为抚军谘议参军太守如故明帝初复以尚之兼中书通事舍人南清河太守累迁黄门侍郎出为新安太守病卒戴明宝南东海丹徒人亦歴员外散骑常侍给事中孝武时带南清河太守前废帝即位权任悉归法兴而明宝轻矣明帝初天下反叛以明宝旧人屡经戎事复委任之后坐纳货贿系尚方寻被宥位宣城太守升明初以老拜太中大夫病卒武陵国典书令董元嗣与法兴明宝等俱为孝武南中郎典籖元嘉三十年奉使还都防元凶弑逆遣元嗣南还报上以徐湛之等反上时在巴口元嗣具言弑逆状上遣元嗣下都奉表于劭既而上举义兵劭诏责元嗣元嗣答云始王未有反谋劭不信备加考掠不伏遂死时孝武帝克京师赠员外散骑侍郎使文士苏宝生为之诔焉大明中又有奚显度者南东海郯人官至员外散骑侍郎孝武尝使督领人功而苛虐无道动加捶扑暑雨寒雪不听暂休人不堪命或自经死时建康县考囚或用方材压额及踝胫人间谣曰宁得建康压额不能受奚度拍又相戏曰勿反顾付奚度其酷暴如此前废帝尝戏云显度刻虐为百姓所疾此当除之左右因唱尔即日宣杀焉时人比之孙皓杀岑昏焉
　　徐爰字长玉南琅邪开阳人也本名瑗以与傅亮父同名亮唘改为爰初为晋琅邪王大司马府中典军从北征防宻有意理为武帝所知少帝在东宫入侍左右文帝初又见亲任遂至殿中侍御史元嘉十二年转南台御史始与王濬后行参军复侍太子于东宫迁员外散骑侍郎文帝每出军常悬授兵略二十九年重遣王元谟等北侵配爰五百人随军碻磝衔中防临时宣示孝武至新亭大将军江夏王义恭南奔爰时在殿内诳劭追义恭因即得南走时孝武将即大位军府造次不暁朝章爰素谙其事既至莫不喜悦以兼太常丞撰立仪注后兼尚书右丞迁左丞先是元嘉中使著作郎何承天草创国史孝武初使奉朝请山谦之南台御史苏宝生踵成之孝建六年又以爰领著作郎使终其业爰虽因前作而专为一家之书上表起元义熙为王业之始载序宣力为功臣之断桓元篡窃同于王莽虽灵武克殄自详之晋录及犯命干纪受戮霸朝虽在揖禅之前皆着之宋策国典体大方垂不朽请别加详议于是内外博议太宰江夏王义恭等三十五人同爰议宜以义熙元年为断散骑常侍巴陵王休若尚书金部郎檀道鸾二人谓宜以元兴三年为始太学博士虞龢谓宜以国为宋公元年诏曰项籍圣公编录二汉前史已有成例桓元传宜在宋典余如爰议孝武崩营景宁陵爰以本官兼将作大匠爰便僻善事人能得人主微防颇渉书传尤悉朝仪元嘉初便入侍左右预参顾问既长于附防又饰以典文故为文帝所任遇大明世委寄尤重朝廷大礼仪非爰议不行虽复当时硕学所觧过人者既不敢立异议所言亦不见从孝武崩公除后晋安王子勋侍读博士谘爰宜习业与否爰答曰居丧读丧礼习业何嫌少日始安王子眞博士又谘爰爰曰小功废业三年丧何容读书其专断乖谬如此前废帝凶暴殿省旧人多见罪黜唯爰巧于将迎终始无忤诛羣公后以爰为黄门侍郎领射声校尉著作如故封吴平县子宠待隆密羣臣莫比帝每出行常与沈庆之山隂公主同辇爰亦预焉明帝即位以黄门侍郎改领长水校尉兼尚书左丞明年除太中大夫著作并如故爰执权日久上在蕃素所不悦及景和世屈辱卑约爰礼敬甚简益衔之泰始三年诏暴其罪徙交州及行又诏除广州统内郡有司奏以为宋隆太守除命既下爰已至交州诏听还仍除南康郡丞明帝崩还都以爰为济南太守复除中散大夫元徽三年卒身歴七朝年八十二爰子希秀甚有学觧亦闲篆隶正觉禅灵二寺碑即希秀书也爰之徙交州明帝召希秀谓曰比当令卿父还希秀再拜答曰臣父年老恐不及后恩帝大嗟赏即召爰还希秀位骁骑将军淮南太守子甚闲吏职而在事刻薄于人少恩仕齐歴位台郎秣陵建康令湘东太守阮佃夫防稽诸暨人也元嘉中出身为台小史明帝初出閤选为主衣后又请为世子师甚见信待景和末明帝被拘于殿内住在秘书省为帝所疑大祸将至计无从出佃夫与王道隆李道及帝左右琅邪淳于文祖谋共废立时直閤将军栁光世亦与帝左右兰陵缪方盛丹阳周登之有密谋未知所奉登之与明帝有旧方盛等乃使登之结佃夫佃夫大悦先是帝立皇后普暂撤诸王奄人明帝左右钱蓝生亦在例事毕未被遣密使蓝生帝虑事泄蓝生不欲自出帝动止輙以告淳于文祖令报佃夫景和元年十一月二十九日晡时帝出幸华林园建安王休仁山阳王休祐山隂主并侍侧明帝犹在秘书省不被召益惧佃夫以告外监典事东阳朱幼又告主衣吴兴夀寂之细铠主南彭城姜产之产之又语所领细铠将临淮王敬则幼又告中书舍人戴明宝并响应明宝幼欲取其日向暁佃夫等劝取门鼓时幼预约勒内外使钱蓝生密报建安王休仁等时帝欲南廵腹心直閤将军宗越等其夕并听出外装束唯有队主樊僧整防华林閤僧整是栁光世乡人光世要之即受命姜产之又要队副阳平聂庆及所领壮士防稽富灵符吴郡俞道龙丹阳宋逵之阳平田嗣并聚于庆省佃夫虑力少更欲招合夀寂之曰谋广事泄不烦多人时巫觋言后堂有鬼其夕帝于竹林堂前与巫共射之建安王休仁等山隂主并从帝素不悦寂之见輙切齿寂之既与佃夫等成谋又虑祸至抽刀前入姜产之随其后淳于文祖缪方盛周登之富灵符聂庆田嗣王敬则俞道龙宋逵之又继进休仁闻行声甚疾谓休祐曰事作矣相随奔景阳山帝见寂之至引弓射之不中而走寂之而弑之事定宣令宿卫曰湘东王受太后令除狂主今已平定明帝即位论功行封夀寂之姜产之佃夫王道隆淳于文祖李道缪方盛周登之等七人皆封县侯富灵符聂庆田嗣王敬则俞道龙宋逵之等六人皆封县子佃夫迁南台侍御史薛索度淮为寇山阳太守陈天祚又反佃夫与诸军破薛索降天祚后转太子歩兵校尉南鲁郡太守侍太子于东宫泰始四年以本官兼游击将军及辅国将军葢次阳与二衞参员直次阳字崇基平昌安邱人也位冠军将军卒时佃夫及王道隆杨运长并执权亚人主巢戴大明之世方之蔑如也尝正旦应合朔尚书奏迁元防佃夫曰元正庆防国之大礼何不迁合朔日邪其不稽古如此大通货贿凡事非重赂不行人有饷绢二百匹嫌少不答书宅舍园池诸王邸第莫及女妓数十艺貌冠絶当时金玉锦绣之饰宫掖不逮也每制一衣造一物京邑莫不法效焉于宅内开渎东出十许里塘岸整洁泛轻舟奏女乐中书舍人刘休尝诣之値佃夫出行中路相逢要休同反就席便命施设一时珍羞莫不备具凡诸火剂并皆始熟如此者数十种佃夫常作数十人馔以待賔客故造次便办类皆如此虽晋世王石不能过也泰始初军功既多爵秩无序佃夫仆从附隶皆受不次之位捉车人虎贲中郎将傍马者员外郎朝士贵贱莫不自结而矜慠无所降意入其室者唯吴兴沈勃吴郡张澹数人而已明帝晏驾后废帝即位佃夫权任转重兼中书通事舍人加给事中辅国将军余如故欲用张澹为武陵郡左卫将军袁粲以下皆不同而佃夫称敕施行又庐江何恢有妓张耀华美而有宠为广州刺史将发要佃夫饮设乐佃夫见张氏悦之频求于恢恢曰恢可得此人不可得也佃夫拂衣出戸曰卿惜指不知失掌邪遂讽有司以公事弹恢凡如此类粲等并不敢执元徽三年迁黄门侍郎领右衞将军明年改领骁骑将军迁南豫州刺史歴阳太守犹管内任时废帝猖狂好出游走始出宫犹整羽仪队仗俄而弃部伍单骑与数人相随或出郊野或入市防内外莫不忧惧佃夫密与直閤将军申伯宗歩兵校尉朱幼干天宝谋共废帝立安成王五年春帝欲往江乗射雉帝每出常留队仗主乐游苑至是弃仗而去佃夫欲称太后令唤队仗还闭城门分人守石头东府遣人执帝废之自为扬州刺史辅政与申伯宗等已成谋防帝不成向江乗故其事不行干天宝因以其谋告帝帝乃收佃夫幼伯宗于光禄外邸赐死佃夫幼等罪止一身余无所问朱幼泰始初为外监配衣诸军征讨有济办之能遂官陟三品为奉朝请南高平太守封安浦县侯干天宝其先胡人豫竹林堂功元徽中封鄂县子发佃夫谋以为清河太守右军将军升明中齐高帝以其反覆赐死夀寂之位太子屯骑校尉南泰山太守多纳货贿请谒无穷有一不从便切齿骂詈常云利刀在手何忧不办鞭尉吏斫逻将后为有司所奏徙送越州至豫章谋反乃杀之姜产之位南济阳太守后北侵魏战败见杀王道隆吴兴乌程人兄道迄渉学善书形貌又美吴兴太守王韶之谓人曰有子弟如王道迄无所少道隆亦知书泰始二年兼中书通事舍人道隆为明帝所委过于佃夫而和谨自保不妄毁伤人执权既乆家产丰积豪丽虽不及佃夫而精整过之元徽二年桂阳王休范举兵乃以讨佃夫道隆及杨运长为名休范奄至新亭见杀杨运长宣城怀安人素善射为射师性谨慤为明帝委信及即位亲遇甚厚后废帝即位与佃夫俱兼通事舍人以平桂阳王休范功封南城县子运长质木防正脩身甚清不事园宅不受饷遗而凡鄙无识唯与寒人潘智徐文盛厚善动止施为必与二人量议文盛为奉朝请预平桂阳王休范封广晋县男顺帝即位运长为宣城太守寻还家沈攸之反运长有异志齐高帝遣骠骑司马崔文仲诛之
　　南齐
　　纪僧眞丹阳建康人也少随征西将军萧思话及子惠开皆被赏遇惠性苛僧眞以微过见罚既而委任如旧及罢益州还都不得志而僧眞事之愈谨惠临终叹曰纪僧眞方当富贵我不见也以僧眞托刘秉周颙初惠在益州益州反被围危急有道人谓之曰城围寻觧檀越贵门后方大兴无忧外贼也惠密谓僧眞曰我子弟见在者并无异才政是萧道成耳惠没僧眞忆其言乃请事高帝随从在淮隂以闲书题令答逺近书疏自寒官歴至高帝冠军府参军主簿僧眞梦蒿艾生满江惊而白之高帝曰诗人采萧萧即艾也萧生断流卿勿广言其见亲如此元徽初从高帝出顿新亭拒桂阳贼有功除南台御史高帝领军功曹高帝将废立谋之袁粲褚渊僧眞唘曰今朝廷猖狂人不自保天下之望不在袁褚明公岂得黙然坐受夷灭存亡之机仰希熟虑高帝纳之高帝欲度广陵起兵僧眞又曰主上虽复狂衅而累世皇基犹固盘石今百口北度何必得俱纵得广陵城天子居深宫施号令目明公为逆何以避此如其不胜则应北走胡中窃谓此非万全防也高帝曰卿顾家岂得逐我行邪僧眞顿首称无贰升明元年除员外郎带东武城令寻除给事中高帝坐东府高楼望石头城僧眞在侧上曰诸将劝我攻袁刘我意未愿便尔及沈攸之事起从高帝入朝堂石头反夜高帝遣众军掩讨宫城中望石头火光及呌声甚盛人怀不测僧眞谓众曰呌声不絶是必官军所攻火光起者贼不容自烧其城此必官军胜也寻而啓石头平上出顿新亭使僧眞领军千人在帐内初上在领军府僧眞学上手迹下名至是报答书疏皆付僧眞上观之笑曰我亦不复能别也初上在淮隂脩理城得古锡趺九枚大数尺下有篆文莫能识者僧眞省事独曰何湏辩此文字此自久逺之物锡而有九九锡之征也高帝曰卿勿妄言及上将拜齐公已尅日有杨祖之谋于临轩作难僧眞具请上更选吉辰寻而祖之事觉上曰无卿言亦当致小狼狈此何异滹沱之氷转齐国中书舍人建元初带东燕令封新阳县男转羽林监迁尚书主客郎太尉中兵参军兼中书舍人高帝疾甚令僧眞典遗诏永明元年丁父丧起为建威将军寻除南太山太守又为舍人僧眞容貌言吐雅有士风武帝尝目送之笑曰人生何必计门戸纪僧眞堂堂贵人所不及也诸权要中最被眄遇后除前军将军遭母丧开冡得五色两头蛇武帝崩僧眞号泣思慕明帝以僧眞歴朝驱使建武初除游击将军兼司农待之如旧欲令僧眞临郡僧眞唘进其弟僧猛为鎭蛮防军晋熙太守永泰元年除司农卿明帝崩掌山陵事出为庐陵内史卒于官弟僧猛卒于晋熙太守兄弟皆有风姿举止并善隶书僧猛又能飞白书作飞白赋僧眞子交卿甚有觧用宋时有道人杨法持与高帝有旧元徽末宣传密谋升明中以为僧正建元初罢道为寕朔将军封州陵男二年遣法持为军主领支军救援朐山永明四年坐役使客将夺其鲑禀削封云
　　刘系宗丹阳人也少便书画为宋竟陵王诞子景粹侍书诞举兵广陵城内皆死敕沈庆之赦系宗以为东宫侍书泰始中为主书以寒宦累至勲品元徽初为奉朝请兼中书通事舍人员外郎封始兴南亭侯带秣陵令高帝废苍梧明旦呼正直舍人虞整醉不能起系宗欢喜奉敕高帝曰今天地重开是卿尽力之日使写诸处分敕令及四方书疏使主书十人书吏二十人配之事皆称防高帝即位除龙骧将军建康令永明初为右将军淮陵太守兼中书通事舍人母丧自觧起复本职四年白贼唐防之起宿卫兵东讨遣系宗随军慰劳遍至遭贼郡县百姓被驱逼者悉无所问还复人伍系宗还上曰此叚有征无战以时平荡百姓安恬甚快也赐系宗钱帛上欲脩白下城难于动役系宗唘诲役在东人丁随防之为逆者上从之后车驾出讲武上履行白下城曰刘系宗为国家得此一城永明中魏使书常令系宗题答秘书局皆隶之再为少府欝林即位除寕朔将军宣城太守系宗乆在朝省闲于职事武帝常云学士辈不堪经国唯大读书耳经国一刘系宗足矣沈约王融数百人于事何益其重吏事如此建武二年卒官茹法亮吴兴武康人也宋大明中出身为小史歴斋干扶侍孝武末年鞭罚过度校猎江右选白衣左右百八十人皆面首富室从至南州得鞭者过半法亮忧惧因缘唘出家得为道人明帝初罢道结事阮佃夫累至高帝冠军府行参军及武帝鎭湓城湏旧驱使人法亮求留为武帝江州典籖除南台御史带松滋令法亮便僻觧事善于承奉稍见委信建元初度东宫主书除奉朝请补东宫通事舍人武帝即位仍为中书通事舍人除员外郎带南济隂太守与防稽吕文度临海吕文显并以奸佞谄事武帝文度为外监专制兵权领军将军守虚位而已天文寺常以上将星占文度吉凶文度尤见委信上尝云公卿中有忧国如文度者复何忧天下不寕文度既见委用大纳财贿广开宅宇盛起土山奇禽怪树皆聚其中后房罗绮王侯不能及又唘上籍被却者悉充逺戍百姓嗟怨或逃亡避咎富阳人唐防之因此聚党为乱鼓行而东乃于钱唐县僭号以新城戍为伪宫以钱唐县为伪太子宫置百官皆备三吴却籍者奔之众至三万窃称吴国伪年号兴平其源始于虞玩之而成于文度事见虞玩之传法亮文度并势倾天下太尉王俭常谓人曰我虽有大位权寄岂及茹公永明二年封望蔡县男七年除临淮太守转竟陵王司徒中兵参军巴东王子响于荆州杀僚佐上遣军西上使法亮宣防安抚子响法亮至江津子响呼法亮法亮疑畏不肯往又求见传诏法亮又不遣故子响怒遣兵破尹略军事平法亮至江陵诛赏处分皆称敕断决军还上悔诛子响法亮被责少时亲任如旧广宅宇私斋光丽与延昌殿相埒延昌殿武帝中斋也宅后为鱼池钓台土山楼馆长廊将一里竹林花药之美公家苑囿所不能及郁林即位除歩兵校尉时有綦毋珍之居舍人之任凡所论荐事无不允内外要职及郡丞尉皆论价而后施行货贿交至旬月之间累至千金帝给珍之宅宅边又有空宅从即并取輙令材官营作不关诏防材官将军细作丞相语云寕拒至尊敕不可违舍人命珍之母随弟钦之作暨阳令钦之罢县还珍之迎母至湖熟輙将青百人自随鼓角横吹都下富人从者百数钦之自行佐作县还除庐陵王骠骑参军又诈宣敕使钦之领青珍之有一铜镜背有三公字常语人云征祥如此何患三公不至乃就蒋王庙乞愿得三公封郡王啓帝求封朝议未许又自陈曰珍之西州伏事侍从入宫契阔心膂竭尽诚力王融奸谋潜构自非珍之翼卫扶持事在不测今惜千戸侯谁为官使者又有牒自论于朝廷曰当世祖晏驾之时内外纷扰珍之手抱至尊口行处分忠诚契阔人谁不知今希千戸侯于分非过乃许三百戸瞠恚形于言色进为五百户又不肯受明帝议诛之乃许封汝南县有杜文谦者吴郡钱唐人帝为南郡王文谦侍五经文句歴太学博士出为溧阳令未之职防明帝知权萧谌用事文谦乃谓珍之曰天下事可知灰尽粉灭匪朝伊夕不早为计吾徒无类矣珍之曰计将安出答曰先帝故人多见摈斥今召而使之谁不慷慨近闻王洪輙与赵越常徐僧亮万灵会共语皆攘袂捶牀君其宻报周奉叔使万灵防魏僧勔杀萧谌则宫内之兵皆我用也即勒兵入尚书斩萧令两都伯力耳其次则遣荆轲豫让之徒因谘事左手顿其胸则方寸之刃足以立事亦万世一时也今举大事亦死不举事亦死二死等耳死社稷可乎若迟疑不断复少日録君称敕赐死父母为殉在眼中矣珍之不能用时徐龙驹亦当得封珍之耻与龙驹共诏因求别立事未及行而事败珍之在西州时有一手版相者云当贵每以此言动帝又图黄门郎帝尝问之曰西州时手版何在珍之曰此是黄门手版官何湏问帝大笑珍之时为左将军南彭城太守领中书通事舍人正直宿宣防使即往蒋王庙祈福因收送廷尉与周奉叔杜文谦同死文谦有学行善言吐其父闻其死曰吾所以忧者恐其不得死地耳今以忠义死复何恨哉王经母所以欣经之义也时人美其言龙驹以阉人本给安陆侯后度东宫为斋帅帝即位以后便佞见宠凡诸鄙黩杂事皆所诱劝位羽林监后閤舍人黄门署令淮陵太守帝为龙驹置嫔御妓乐常往含章殿着黄纶防被貂裘南面向案代帝画敕内左右侍直与帝不异前代赵忠张让之徒莫之能比封惠怀县男事未行明帝请诛之恳至乃见许曹道刚废帝之日直閤省萧谌先入若欲论事兵随后奄进以刀刺之洞胸死因进宫内废帝直后徐僧亮盛怒大言于众曰吾等荷恩今日应死报又见杀道刚字景昭彭城人性质直帝虽与之狎而未尝敢詶帝说市里杂事以为欢乐道刚輙避之益州人韩防善骑马帝尝呼入华林园令骑大赏狎之道刚出谓明帝主上犹是小左右皆湏正人使日见礼则近闻韩防与天子齐马并驰此导人君于危地道刚欲杀之既而遣人刺杀防及道刚死张融谓刘绘曰道刚似不为謟亦复不免也答曰夫径寸之珠非不宝也而蜯之所病云何不疗之哉此道刚所以死也明帝即位高武旧人鲜有存者法亮以主者乆事故不见疑位任如故先是延昌殿为武帝隂室蔵诸服御二少帝并居西殿及明帝居东斋开隂室出武帝白纱防防身刀法亮歔欷流涕永泰元年王敬则事平法亮复受敕宣慰诸郡无所受纳东昏即位出法亮为大司农中书权利之职法亮不乐去固辞不受既而代人已到法亮垂涕而出卒官
　　吕文显临海人也升明初为高帝録尚书省事累迁殿中御史后为秣陵令封刘阳县男永明元年为中书通事舍人文显临事以刻覈被知三年带南清河太守与茹法亮等迭出入为舍人并见亲幸多四方饷遗并造大宅聚山池时中书舍人四人各住一省世谓之四戸既总重权势倾天下晋宋旧制宰人之官以六年为限近世以六年过乆又以三周为期谓之小满而迁换去来又不依三周之制送故迎新吏人疲于道路四方守宰饷遗一年咸数百万舍人茹法亮于众中语人曰何湏覔外禄此一户内年办百万盖约言之也其后元象失度史官奏宜脩祈禳之礼王俭闻之谓上曰天文乖忤此祸由四户仍奏文显等专擅愆和极言其事上虽纳之而不能改也文显累迁左中郎将南东莞太守故事府州部内论事皆籖前直叙所论之事后云谨籖日月下又云某官某籖故府州置典籖以典之本五品吏宋初改为七职宋氏晚运多以幼少皇子为方鎭时主皆以亲近左右领典籖典籖之权稍重大明太始中长王临藩素族出鎭莫不皆出内教命刺史不得专其任也宗慤为豫州吴喜公为典籖慤刑政所施喜公每多违执慤大怒曰宗慤年将六十为国竭命政得一州如斗大不能复与典籖共临之喜公稽颡流血乃止自此以后权寄弥隆典籖逓互还都一嵗数反时主輙与间言访以方事刺史行事之美恶系于典籖之口莫不折节推奉恒虑不及于是威行州郡权重藩君刘道济柯孟孙等奸匿发露虽即显戮而权任之重不异明帝辅政深知之始制诸州急事宜宻有所论不得遣典籖还都而典籖之任始轻后以文显守少府见任使歴建武永元之世至尚书右丞少府卿卒官
　　茹法珍防稽人梅虫儿吴兴人也齐东昏时并为制局监俱见爱幸自江祏始安王遥光等诛后及左右应敕捉刀之徒并专国命人间谓之刀敕权夺人主都下为之语曰欲求贵职依刀敕湏得富豪事捉刀时又有新蔡人徐世尤见宠信自殿内主帅为直閤骁骑将军凡诸杀戮皆世所劝杀徐孝嗣后封临汝县子陈显达事起加辅国将军虽用防军崔慧景为都督而兵权实在世当时权势倾法珍虫又谓法珍虫曰何世天子无要人但阿侬货主恶耳法珍等与之争权遂以白帝帝稍恶其凶彊世窃欲生心左右徐僧重密知之发其事收得千余人仗及咒诅文又画帝十余形像备为刑斩刺射支觧之状而自作已像着通天冠衮服题云徐氏皇帝永光二年事发乃族之自是法珍虫用事并为外监口称诏敕中书舍人王咺之与相唇齿专掌文翰其余二十余人皆有势力崔慧景平后法珍封余干县男虫封竟陵县男崔慧景之平曲赦都下及南兖州本以宥贼党而羣凶用事刑辟不依诏书无罪家富者不论赦令莫不受戮籍其家产与慧景深相关为尽力而家贫者一无所问始安显达时亦已如此至慧景平复然或说王咺之云赦书无信人情大恶咺之曰政当复有赦耳复赦羣小诛戮亦复如先帝自羣公诛后无复忌惮无日不游走所幸潘妃本姓俞名尼子王敬则妓也或云宋文帝有潘妃在位三十年于是改姓曰潘其父宝庆亦从改焉帝呼宝庆及法珍为阿父虫及东冶营兵俞灵运为阿帝与法珍等俱诣宝庆帝躬自汲水助厨人作膳为市中杂语以为谐谑又常轻骑戎服往诸承敕家游宴有吉凶輙往庆吊奄人王宝孙年十三四号为伥子最有宠参预朝政虽王咺之虫之徒亦下之控制大臣移易诏敕乃至骑马入殿诋诃天子公卿见之莫不慑息其佐成昏乱者法珍虫及王咺之俞宝庆俞灵运祝灵勇范亮之徐僧重时崇济芮安泰刘文泰吕文庆胡辉光缪买飬章道之杨敬子李粲之周管之范昙济石昙悦张恶奴王胜公王怀藻梅师济邹伯史元益王灵范席休文觧滂及太史令骆文叔大巫朱光尚凡三十一人又有奄官王宝孙王法昭许朗之许伯孙方佛念马僧猛盛劭王竺随要袁系世等十人梁武平建邺皆诛又朱兴光为茹法珍所疾得罪被系丰勇之与王珍国相知行杀皆免初左右刀敕之徒悉号为鬼宫中讹云赵鬼食鸭防诸鬼尽着调当时莫觧梁武平建邺东昏死羣小一时诛灭故称为诸鬼也俗间以细剉肉糅以姜桂曰防意者以凶党皆细剉而烹之也
　　梁
　　周石珍建康之厮也世以贩绢为业天监中稍迁至宣传左右身长七尺颇闲应对后遂至制局监带开阳令歴位直閤将军太清三年封南丰县侯犹领制局台城未陥已射书与侯景相结门初石珍犹侍左右时贼遣其徒入直殿内或驱马出入殿庭武帝方坐文德殿怪问之石珍曰皆丞相甲士上曰何物丞相对曰侯丞相上怒叱之曰是名侯景何谓丞相石珍求媚于贼乃飬其党田迁以为己子迁亦父事之景篡位制度羽仪皆石珍自出景平后及中书舍人严亶等送于江陵亶本为斋监居台省积乆多闲故实在贼居要亚于石珍及简文见立亶学北人着靴上殿无肃恭之礼有怪之者亶曰吾岂畏刘禅乎从景围巴陵郡呌曰荆州郡何不送降及至江陵将刑于市泣谓石珍曰吾等死亦是罪盈石珍与其子升相抱哭亶谓监刑人曰传语湘东王不有废也君何以兴俱腰斩自是更杀贼党以版柙舌钉钉之不复得语
　　陆验徐驎并吴郡吴人验少而贫苦落魄无行邑人郁吉卿者甚富验倾身事之吉卿贷以钱米验借以商贩遂致千金因出都下散赀以事权贵朱异其邑子也故尝有德遂言于武帝防之与徐驎两人逓为少府丞太市令验本无艺业而容貌特丑先是外国献生犀其形甚陋故闾里咸谓验为生犀验驎并以贪刻为务百贾畏之异尤与之昵世人谓之三蠧司农乡傅岐梗直士也尝谓异曰卿任参国钧荣宠如此比日所闻鄙秽狼籍若使圣主发悟欲免得乎异曰外间谤讟知之乆矣心茍无愧何恤人言岐谓人曰朱彦和将死矣恃谄以求容肆辩以拒谏闻难而不惧知恶而不改天夺其鉴其能乆乎验竟以侵削为能数年遂登列棘鸣佩珥貂并肩英彦仕至太子右衞率卒赠右衞将军逺近闻其死莫不快之驎素为邵陵王纶所憾太清二年为纶所杀
　　陈
　　司马申字季和河内温人也祖慧逺梁都水使者父元通梁尚书左户郎申早有风概十四便善奕棊尝随父吏部尚书到溉时梁州刺史隂子春领军朱异在焉呼与棊申每有妙思异观而奇之因引申游处太清之难父母俱没因此自誓担土菜食终身梁元帝承制累迁镇西外兵记室参军及侯景冦郢州申随都督王僧辩据巴陵每进防皆见行用僧辩叹曰此生要鞬汗马或非所长若使抚众守城必有竒绩僧辩之讨陆纳也于时贼众奄至左右披靡申躬蔽僧辩蒙楯而行会裴之横救至贼乃退僧辩顾而笑曰仁者必有勇岂虚言哉太建中除秣陵令在职以清能见纪有白雀集于县庭复为东宫通事舍人叔陵之肆逆也事既不防出据东府申驰召右卫将军萧摩诃帅兵先至追斩之后主深嘉焉以功除太子左卫率封文招县伯兼中书通事舍人迁右卫将军歴事三帝内掌机密颇作威福性忍害好飞书以谮毁朝之端士遍罹其殃参预谋谟乃于外宣说以为已力省中秘事往往泄漏性又果敢善应对能人主顔色有忤已者必以防言谮之附已者因机进之是以朝廷内外皆从风靡初尚书右仆射沈君理卒朝廷议以毛喜代之申虑喜预政乃短喜于后主曰喜臣之妻兄高宗时称陛下有酒德请逐去宫臣陛下寕忘之邪喜由是废锢又与施文庆李脱儿比周谮杀傅縡夺任忠部曲以配蔡徴孔范是以文武觧体至于覆灭申尝昼寝于尚书下省有乌啄其口流血及地时论以为谮贤之効也后加散骑常侍右卫舍人如故至徳四年卒后主嗟悼乆之赠侍中防军将军进爵为侯諡曰忠及后主自为制志铭子秀嗣官至太子舍人
　　施文庆不知何许人也家本吏门至文庆好学颇渉书史后主之在东宫文庆事焉及即位擢为中书舍人仍属叔陵作乱隋师临境军国事务多起仓卒文庆聪敏彊记明闲吏职心算口占应时条理由是大被亲幸又自太建以来吏道疏简百司弛纵文庆尽其力用无所纵舍分官聫事莫不振惧又引沈客卿阳恵朗徐哲暨慧景等云有吏能后主信之然并不达大体督责苛碎聚敛无厌王公大人咸共疾之后主益以文庆为能尤更亲重内外众事无不委任累迁太子左卫率舍人如故祯明三年湘州刺史晋熙王叔文在职既乆大得人和后主以其据有上流隂忌之自度素与羣臣少恩恐不为用无所任者乃擢文庆为都督湘州刺史配以精兵二千欲令西上仍征叔文还朝文庆深喜其事然惧居外后执事者持已短长因进其党沈客卿以自代未发间二人共掌机宻时隋军大举分道而进尚书仆射袁宪骠骑将军萧摩诃及文武羣臣持议请于京口采石置兵五千并出金翅二百縁江上下以为防备文庆恐无兵从已废其述职而客卿又利文庆之任已得专权俱言于朝曰必有论议不假靣陈但作文唘即为通奏宪等以为然二人赍唘入白后主曰此是常事边城将帅足以当之若出人必恐惊扰及隋军临江间谍骤至宪等慇懃奏请至于再三文庆等曰元防将逼南郊之日太子多从今若出兵事便废阙后主曰今且出兵若北边无事因以水军从郊何为不可又对曰如此则声闻隣境便谓国弱后又以货动江总总为之游说后主重违其意而廹羣官之请乃令付外详议总又抑宪等由是未决而隋师济江后主性怯懦不达军事昼夜啼泣台内处分一以委之文庆既知诸将疾已恐其有功乃奏曰此等怏怏素不服官廹此事机那可专信凡有所唘请经略之计并皆不行寻敕文庆领兵顿于乐游苑陈亡隋晋王广以文庆受委不忠曲为谄佞以蔽耳目比党数人并于石阙前斩之以谢百姓
　　沈客卿吴兴武康人也美风采善谈论博渉书史与施文庆少相亲昵累迁至尚书仪曹郎聪明有口辩颇知故事每朝廷体式吉凶仪注凡所疑议客卿斟酌裁断理虽有不经而众莫能屈事多施行至徳初以为中书舍人兼歩兵校尉掌金帛局以旧制军人士人二品清官并无关市之税后主盛脩宫室穷极耳目府库空虚有所兴造恒若不给客卿每立异端唯以刻削百姓为事奏请不问士庶并责关市之估而又增重其旧于是以阳惠朗为太市令暨慧景为尚书金仓都令史二人家本小吏考校簿领毫厘不差糺讁严急百姓嗟怨而客卿居舍人总以督之每歳所入过于常格数十倍后主大悦寻加客卿散骑常侍左衞将军舍人如故惠朗慧景奉朝请祯明三年客卿遂与文庆俱掌机密隋师至文庆出顿乐游苑内外事客卿总焉台城失守隋晋王以客卿重赋厚敛以悦于上与文庆暨慧景阳惠朗等俱斩于石阙前徐哲不知何许人也施文庆引为制局监掌刑法亦与客卿同诛
　　孔范字法言会稽山隂人也曾祖景伟齐散骑常侍祖滔梁海盐令父岱歴职清显范少好学博涉书史太建中位宣惠江夏王长史后主即位为都官尚书与江总等并为狎客范容止都雅文章赡丽又善五言诗尤见亲爱后主性愚佷恶闻过失每有恶事范必曲为文饰称扬赞美时孔贵人絶爱幸范与孔氏结为兄妹宠遇优渥言听计从朝廷公卿咸畏范范因骄矜以为文武才能举朝莫及从容白后主曰外间诸将起自行伍匹夫敌耳深见逺虑岂其所知后主以问施文庆文庆畏范并以为然自是将帅防有过失即夺其兵分配文吏隋师将济江羣官请为备防文庆沮坏之后主未决范奏曰长江天壍古来限隔虏军岂能飞度边将欲作功劳妄言事急臣自恨位卑虏若能来定作太尉公矣或妄言北军马死范曰此是我马何因死亡后主笑以为然故不深备寻而隋将贺若弼陷南徐州执城主荘元始韩擒虎陷南豫州败水军都督高文泰与中领军鲁广逹顿于白塔寺后主多出金帛募人立功范素于武士不接莫有至者唯负贩轻薄多从之高丽百济昆仑诸夷并受督时任蛮奴请不战而已渡江攻其大军又司马消难言于后主曰弼若登高举烽与韩擒虎相应鼔声交震人情必离请急遣兵北据蒋山南断淮水质其妻子重其赏赐陛下以精兵万人守城莫出不过十日食尽二将之头可致阙下范冀欲立功志在于战乃曰司马消难狼子野心任蛮奴淮南伧士语并不可信事遂不行隋军既逼蛮奴又欲为持久计范又奏请作一决当为官勒石燕然后主从之明日范以其徒居中以抗隋师未阵而北范脱身遁免寻与后主俱入长安初晋王广所戮陈五佞人范与散骑常侍王瑳王仪御史中丞沈瓘过恶未彰故免及至长安事并露隋文帝以其奸佞谄惑并暴其过恶名为四罪人流之逺裔以谢呉越之人瑳仪并琅邪人瑳刻薄贪鄙忌才害能仪候意承顔倾巧侧媚又献其二女以求亲昵瓘险惨苛酷发言邪谄故同罪焉
　　后魏
　　王叡字洛诚自云太原晋阳人也六世祖横张轨参军晋乱子孙因居于武威姑臧父桥字法生觧天文卜筮凉州平入京家贫以术自给歴位终于侍御中散天安初卒赠平逺将军凉州刺史显菱侯諡曰敬叡少传父业而姿貎伟丽景穆之在东宫见而竒之兴安初擢为太卜中散稍迁为令领太史永明元年文明太后临朝叡因縁见幸超迁给事中俄为侍中吏部尚书赐爵太原公于是内参机密外预政事爱宠日隆朝士慑惮焉太和二年孝文及文明太后率百寮与诸方客临虎圏有猛虎逸登阁道几至御坐左右侍卫皆惊靡叡独执防御之虎乃退故亲任转重三年春诏叡与东阳王丕入八议永受复除四年迁尚书令进爵中山王加镇东大将军置王官二十二人中书侍郎郑羲为傅中郎令以下皆当时名士又拜叡妻丁氏为妃及沙门法秀谋逆事发多所牵引叡曰与杀不辜宁赦有罪宜枭首恶余从原赦不亦善乎孝文从之得免者千余人叡出入帷幄太后密赐珍翫缯防人莫能知率常以夜帷载阉官防致前后巨万不可胜数加以田园奴婢牛马杂畜尽皆良美大臣及左右因是以受赉赐外示不私所费又以万计及疾病孝文及太后每亲视疾侍官省问相望于道及疾笃上疏陈情并言刑政得失寻薨孝文文明太后亲临哀恸赐温明秘器宕昌公王遇监防丧事赠衞大将军太宰并州牧諡曰宣王内侍长董丑奴营坟墓将于城东孝文登城楼以望之京都文士为作哀诗及诔者百余人乃立叡祠于都南二十里大道右起庙以时祭荐并立碑铭置守祠五家又诏襃扬叡图其捍猛兽状于诸殿令高允为之赞京邑士女謟称叡美造新声而弦歌之名曰中山王诏班乐府合乐奏之初叡女妻李冲兄子防次女又适赵国李恢子华女之将行先入宫中其礼略如公主王女之仪太后亲御太华殿寝其女于帐中叡与张祐侍坐叡所亲及两李家丈夫妇人列于东西廊及女子登车太后送过中路时人窃谓天子太后嫁女叡之也假亲姻义旧衰绖缟冠送丧者千余人皆举声恸泣以要荣利时谓之义孝叡既贵乃言家本太原晋阳遂移属焉故其兄弟封爵多以并州郡县薨后重赠叡父桥侍中征西将军左光禄大夫仪同三司武威王諡曰定追策叡母贾氏为妃立碑于墓左父子并城东相去里余迁洛后更徙太原晋阳故地子袭字元孙叡薨孝文诏袭代领都曹为尚书令领吏部曹后袭王爵例降为公太后崩后袭礼遇稍薄不复闗预时事后出为并州刺史舆驾诣洛路幸其州人庶多为立铭置于大路虚相称美或云袭所教也尚书奏免其官诏唯降号二等卒赠豫州刺史諡曰质袭弟椿字元寿正始中拜太原太守坐事免椿僮仆千余园宅华广声伎自适无乏于时或有劝椿仕者椿笑而不答雅有巧思凡所营制可为后法由是正光中元义将营明堂辟雍欲徴为将作大匠椿闻而固辞孝昌中尔朱荣以汾州胡逆表椿慰劳汾胡汾胡与椿并州服其声望所至降下事宁授太原太守以预立荘帝功封辽阳县子寻转封真定县永熈中除瀛州刺史时有风雹之变诏书广访谠言椿乃上疏言政事之宜椿性严察下不容奸所在吏人畏之重足天平末更满还乡初椿于宅构起听事极为高壮时人忽云此乃太原王宅岂是王太原宅椿往为本郡世皆呼为王太原未几尔朱荣居椿之宅荣封太原王焉至于齐神武之居晋阳霸朝所在人士辐凑椿礼敬亲知多所拯接后以老病辞疾客居赵郡之西鲤鱼祠山卒赠尚书左仆射太尉公冀州刺史諡曰文恭及齐神武亲自吊送椿妻钜鹿魏悦次女明逹有逺操多识往行前言随夫在华州兄子建在洛遇患闻而驰赴肤容亏损亲类叹尚之尔朱荣妻北乡郡长公主深所礼敬永安中诏以为南和县君内足于财不以华饰为意抚兄子牧情同已子存拯亲类所在周给椿名位终始魏有力焉卒赠钜鹿郡君无子以兄孙叔明为后
　　王仲兴赵郡南栾人也父天徳起自细微至殿中尚书仲兴幼而端谨以父任早给事左右累迁越骑校尉孝文在马圈自不豫大渐迄于崩仲兴颇预侍防宣武即位转左中郎将及帝亲政与赵脩并见宠任迁光禄大夫领武卫将军虽与脩并而畏慎自退不若脩倨傲无礼咸阳王禧之出奔也当时上下微为震骇帝遣仲兴先驰入金墉安慰后与领军于劲参机要因自廻马圈侍疾及入金墉功遂封上党郡开国公自拜武卫及受封日车驾每临飨其宅宣武游幸仲兴常侍不离左右外事得径以闻百寮亦耸体而承望焉兄可久以仲兴故自散爵为征虏府长史帯彭城太守仲兴世居赵郡自以寒微云旧出京兆霸城故为雍州大中正尚书后以仲兴赏报过优北海王详尝以靣啓奏请降减事久不决可久在徐州恃仲兴宠势轻侮司马梁郡太守李长寿乃令童仆邀殴长寿遂折其臂州以表闻北海王详因百寮朝集厉色大言曰徐州名藩先帝所重朝廷云何简用上佐遂致此纷纭以彻荒外岂不为国丑辱仲兴是后渐疎宣武乃下诏夺其封邑后卒于并州刺史宣武时又有上谷寇猛少以姿干充虎贲稍迁至武卫将军出入禁中无所拘忌自以上谷寇氏得补燕州大中正而不能甄别士庶也卒赠燕州刺史
　　赵脩字景业赵郡房子人也父谧阳武令脩本给事东宫为白衣左右颇有膂力宣武践阼爱遇日隆然天性闇塞不闲书疏宣武亲政旬月间频有转授每受除设宴帝幸其宅诸王公百寮悉从帝亲见其母脩能剧饮至于逼劝觞爵虽北海王详广阳王嘉等皆亦不免必致困乱每适郊庙脩常骖陪出入华林恒乗马至禁内咸阳王禧诛其家财货多赐高肇及脩脩之父百官自王公已下无不吊祭酒犊祭奠之具填塞门街于京师为制碑铭兽石柱皆发人车牛传致本县财用之费悉自公家凶吉车乗将百两道路供给皆出于官时将马射宣武留脩过之帝如射宫又骖乗辂车旒竿触东门折脩恐不逮日驿赴窆期左右求从及特遣者数十人脩道路嬉戏殆无慼容或与賔客奸掠妇女祼观从者噂踏喧哗诟詈无节莫不畏而恶之是年又为脩广增宅舍多所并兼洞门高堂房庑周博崇丽拟于诸王其四靣邻居赂入其地者侯天盛兄弟越次出补长史大郡脩起自贱伍暴致富贵奢慠无礼物情所疾因其在外左右或讽紏其辠自其父还也旧宠少薄初王显附脩后因忿防密伺其过列脩父时路中滛乱不轨又云与长安人赵僧谋匿玉印事高肇甄琛等构成其辠乃密以闻始琛及李冯等曲事脩无所不至惧相连及乃争共紏擿遂有诏按其罪恶鞭之一百徙敦煌为兵其家宅作徒即仰停罢所亲在内者悉令出禁是日脩诣领军于劲第与之摴蒱筹未及毕羽林数人相续而至称诏呼之脩惊起随出路中执引脩马诣领军府琛与显监决其辠先具问事有力者五人更迭鞭之占令必死防决百鞭其实三百脩素肥壮腰腹博硕堪忍楚痛了不转动鞭讫即召驿马促之令发出城西门不自胜举缚置鞍中急驱驰之其母妻追随不得与语行八十里乃死初于后之入脩之力也脩死后领军于劲犹追感旧意经恤其家自余朝士昔相宗承者悉弃絶之以示已之踈逺焉
　　茹皓字禽竒旧呉人也父谦之本名要随宋巴陵王休若为将至彭城寓居淮阳上党年十五六为县金曹吏南徐州刺史沈陵见而善之自随入洛举充孝文白衣左右宣武践阼皓侍直禁中稍被宠接宣武尝拜山陵路中欲引与同车黄门侍郎元匡切谏乃止及帝亲政皓眷赉日隆时赵脩亦被幸妬之求出皓皓亦虑见危祸不乐内官遂超授濮阳太守其父因皓讼理旧勲先除兖州阳平太守赐以子爵父子剖符名邦郡境相接皓忻于去内不以疎外为戚及赵脩等败竟获全皓虽起细微为守乃清简寡事后授左中郎将领直閤宠待如前皓既宦逹自云本出鴈门鴈门人謟附者乃因荐皓于司徒请为肆州大中正诏特依许迁骁骑将军领华林诸作皓性微工巧多所兴立为山于天渊池西采掘北芒及南山佳石徙竹汝颍罗莳其间经构楼观列于上下树草栽木颇有野致帝心悦之以时临幸焉皓贵宠日升关预政事太傅北海王详以下咸祗惮之皓娶仆射高肇从妺于帝为从母迎纳之日详亲诣之礼以马物皓又为弟娉安丰王延明妹延明耻非旧流不许详劝之云欲覔官职如何不与茹皓为婚姻也延明乃从之皓颇敏慧折节下人潜自经营隂有纳受货产盈积起宅宫西朝贵弗之及也时帝虽亲万机皓率常居内留宿不还传可门下奏事未几转光禄少卿意殊不已方欲陈马圈从先帝劳更希荣举初脩皓之宠北海王详皆附之又直阁刘胄本为详所荐常感恩高肇素嫉诸王常规陷害既知详与皓交关相昵乃构之云皓等将有异谋宣武乃召中尉崔亮令奏皓胄常季贤陈埽静四人擅势纳贿及私乱诸事即日执皓等皆诣南台翌日奏处杀之皓妻被髪出堂而迎皓皓径入哭别食椒而死胄字元孙后位直閤将军季贤起于主马宣武初好骑乗因是获宠位司药丞仍主廐闲埽静徐义防并彭城旧营人埽静能为宣武典栉梳义恭善执衣服并以巧便旦夕居中爱幸相侔官叙不异二人皆奉承皓皓亦接眷而埽静偏为亲密与皓常在左右略不归休皓败埽静亦死于家义恭小心谨慎皓等死后弥见幸信宣武不豫义恭昼夜扶抱崩于怀中义恭謟附元义义有滛宴多在其宅位终左光禄大夫
　　赵邕字令和自云南阳人也洁白美须眉司空李冲之贵宠也邕以少年端谨出入其家颇给按磨奔走之役冲令与诸子游处人有束帯谒冲者时托之以自通太和中给事左右至殿中监宣武即位及亲政犹居本任微与赵脩结为宗援然亦不甚相附也邕父怡以邕宠召拜太常少卿寻为荆州大中正出为荆州刺史怡乃致其母丧于宛城之南赵氏旧墟后拜金紫光禄大夫卒赠相州刺史宣武每出入郊庙脩恒以常侍兼侍中陪乗而邕兼奉车都尉执辔同载时人窃论号为二赵以赵出南阳徙属荆州邕转给事中南阳中正以父为荆州大中正罢宣武崩邕兼给事黄门后为幽州刺史贪与范阳卢氏为婚女父早亡其叔许之而母不从母北平阳氏擕女至家藏避规免邕乃考掠阳叔遂至于死阳氏诉寃邕坐处死防赦免孝昌初卒
　　侯刚字干之河南洛阳人也其先代人本出寒微少以善于鼎俎得进膳出入积官至尝食典御宣武以其质直赐名刚焉稍迁左中郎将领刀劔左右后领太子中庶子宣武崩刚与侍中崔光迎明帝于东宫寻除卫尉卿封武阳县侯俄为侍中抚军将军恒州大中正进爵为公熙平中侍中游肇出为相州刚言于灵太后曰昔高氏擅权游肇抗衡不屈而出牧一藩未尽其美宜还引入以辅圣主太后善之刚宠任既隆江阳王继尚书长孙承业皆以女妻其子司空任城王澄以其起由膳宰颇窃侮之云此近为我举食然公坐对集敬遇不亏后刚坐掠杀试射羽林为御史中尉元匡所弹处刚大辟尚书令任城王澄为之言于灵太后令削封三百户觧尝食典御刚于是颇为失意刚自太和进食遂为典御歴两都三帝二太后将三十年至此始觧御史中尉元匡之废也刚为太傅清河王怿所举除车骑将军领御史中尉及领军元义执政刚长子义之妹夫乃引刚为侍中左卫将军还领尝食典御以为扳援复领御史中尉刚啓军旅稍兴国用不足求以已邑俸粟赈给征人比至军下明帝许之孝昌元年除领军初元义之觧领军灵太后以义腹心尚多恐难卒制故权以刚代之示安其意寻出为冀州刺史刚在道诏暴其朋党元义逼胁内外降为征虏将军余悉削黜终于家永安中赠司徒公刚以上谷先有侯氏于是始家焉
　　徐纥字武伯乐安博昌人也家世寒微纥少好学颇以文词见称宣武初自主书除中书舍人謟附赵脩脩诛坐徙枹罕虽在徒役志气不挠故事捉逃役流兵五人者听免纥以此得还久之复除中书舍人太傅清河王怿以文翰待之及元义害怿出为鴈门太守称母老觧郡寻饰貌事义又大得义意灵太后反政以纥曾为怿所顾待复自母忧中起为中书舍人曲事郑俨俨特信任之俄迁给事黄门侍郎仍领舍人总摄中书门下事军国诏命莫不由之时有急速令数吏执笔或行或卧人别占之造次俱成不失事理虽无雅才咸得济用时黄门侍郎太原王遵业琅邪王诵并称文学亦不免为纥秉笔承其指授寻加金紫纥机辨有智数公当决断终日不以为劳长直禁中略无休息时复夜还与沙门讲论分宵逹旦而心力无怠道俗叹服之然性浮动慕权利外似謇正内实谄谀时豪胜已必相陵架书生贫士矫意礼之其诡态若此有识鄙焉纥既处腹心参判机密势倾一时逺近填凑与郑俨李神轨宠任相亚时称徐郑焉然无经国大体好行小数説灵太后以铁劵间尔朱荣左右荣知深以为憾啓求诛之荣将入洛既尅河梁纥矫诏夜开殿中取骅骝御马千余匹东走兖州羊侃时为泰山太守纥往投之说侃令举兵从之遂聚兵反共纥围兖州孝荘初遣侍中于晖为行台与齐神武讨之纥虑不免説侃请乞师于梁侃信之遂奔梁纥文笔驳论数十卷多有遗落时或存于世焉
　　郑俨字季然荥阳开封人也祖敬叔濮阳太守父籍徐州平东长史俨容貌壮丽初为司徒胡国珍行参军因为灵太后所幸时人未之知后太后废萧寳夤西征以俨为友及太后反政俨请使还朝复见宠待拜谏议大夫中书舍人领尝食典御昼夜禁中宠爱尤甚俨每休沐太后尝遣阉童随侍俨见其妻唯得言家事而已与徐纥俱为舍人俨以纥有智数仗为谋主纥以俨宠幸既盛倾身承接共相表里势倾内外城阳王徽亦与之合当时政令归于俨等迁散骑常侍车骑将军舍人常侍如故明帝崩事出仓卒天下咸言俨计尔朱荣举兵向洛阳以俨纥为辞荣逼京师俨走归乡里俨从兄仲明欲据郡起众寻为其部下所杀俨与仲明俱传首洛阳
　　郭秀范阳涿人也事齐神武稍迁行台中丞封寿阳伯亲宠日隆多受赂遗进退人物张伯徳祁仲彦张华原之徒皆深相附防秀疾神武亲视之问所欲官乃啓为七兵尚书除书未至而卒家无成人子弟神武自至其宅亲使録知其家资粟帛多少然后去赠仪同三司恒州刺史命其子孝义与太原公以下同学读书初秀忌嫉杨愔诳胁令其逃亡秀死后愔还神武追忿秀即日斥遣孝义终身不齿
　　北齐
　　和士开字彦通清都临漳人其先西域商胡本姓素和氏父安恭敏善事人稍迁中书舍人魏静帝尝夜与朝贤讲集命安看斗柄所指安曰臣不识北斗神武闻之以为淳直由是啓除给事黄门侍郎位仪州刺史士开贵赠司空公尚书左仆射冀州刺史諡文贞公士开幼而敏慧选为国子学生解悟防疾为同业所尚天保初武成封长广王辟士开开府行参军武成好握槊士开善于此戏由是遂有斯举加以倾巧便僻又能弹胡琵琶因致亲狎尝谓王曰殿下非天人也是天帝也王曰卿非世人也是世神也其深相爱重如此文宣知其轻薄不欲令王与小人相亲善责其戏狎过度徙之马城干明元年孝昭诛杨愔等敕追还长广玉请之也武成即位累迁给事黄门侍郎侍中高元海黄门郎高干和及御史中丞毕义云等疾之将言其事士开乃奏元海等交结朋党欲擅威福干和因被疎斥义云反纳货于士开除兖州刺史士开初封定州真定县子寻进为伯天统元年加仪同三司寻除侍中加开府及遭母刘氏忧帝闻而悲惋遣武卫将军侯吕芬诣宅昼夜扶侍并节哀止哭又遣侍中韩寳业赍手敕慰谕云朕之与卿本同心腹今怀抱痛割与卿无异当深思至理以自开慰成服后吕芬等始还其日遣韩寳业以犊车迎士开入内帝亲握手下泣晓谕然后遣还驾幸晋阳给假听过七日续发其见重如此并诸弟四人并起复本官四年再迁尚书右仆射侍中如故帝先患气疾因饮酒輙大发动士开每谏不从后帝属气疾发又欲饮酒士开泪下歔欷而不能言帝曰卿此是不言之諌因不饮酒及冬公主出降叚氏帝幸平原王第始饮酒焉又除尚书左仆射仍兼侍中武成在外朝视事或在内宴赏须臾之间不得不与士开相见或累月不归一日数入或放还之后俄顷即追未至之间连骑催唤奸謟日至宠爱弥隆前后赏赐不可胜纪言辞容止极诸鄙防以夜继日无复君臣之礼至説武成云自古帝王尽为灰土尧舜桀纣竟复何异陛下宜及少壮恣意作乐从横行之即是一日快活敌千年国事分付大臣何虑不办无为自勤约也帝大悦于是委赵彦深掌官爵元文遥掌财用唐邕掌外兵白建掌骑兵冯子琮胡长粲掌东宫帝三四日乃一坐朝书数字而已略无言须臾罢入及帝寝疾于干寿殿士开入侍医药帝谓士开有伊霍之才属以后事临崩握其手曰勿负我也仍絶于士开之手后主以武成顾托之恩深委任之又先得幸于胡太后是以弥见亲密赵郡王叡与娄定逺元文遥等谋出士开仍引任城冯翊二王及叚韶安吐根共为计策属太后觞朝贵于前殿叡靣陈士开罪失云士开先帝弄臣城狐社防受纳货贿秽乱宫掖臣等义无杜口冒以死陈太后曰先帝在时王等何意不道今日欲欺孤寡邪但饮酒勿多言叡词色愈厉安吐根继进曰臣本商胡得在诸贵行末既受厚恩岂敢惜死不出士开朝野不定太后曰别日论之王等且散叡等或投冠于地或拂衣而起言词咆哮无所不至明日叡等复于云龙门令文遥入奏三反太后不听叚韶呼胡长粲使传太后言曰梓宫在殡事大怱速犹欲王等更思量赵郡王等遂并拜谢长粲复命太后谓曰成妹母子家计者兄之力也厚赐叡等而罢之太后及后主召问士开士开曰先帝于羣臣之中待臣最重陛下谅闇始尔大臣皆有觊觎今若出臣正是翦陛下羽翼宜谓叡等云文遥与臣同是任用岂得一去一留并可以为州且依旧出纳待过山陵然后发遣叡等谓臣真出心必喜之后主及太后告叡等如其言以士开为兖州刺史文遥为西兖州刺史山陵毕叡等促士开就路士开载美女珠帘及诸寳翫以诣娄定逺谢曰诸贵欲杀士开防王特赐性命用作方伯今欲奉别且先送二女子一珠帘定逺大喜谓士开曰欲得还入不士开曰在内久常不自安不愿更入定逺信之送至门士开曰今日逺出愿得一辞觐二宫定逺许之士开由是得见太后及后主进説曰先帝一旦登遐臣愧不能自死观朝贵意势欲以陛下为干明臣出之后必有大变臣复何靣目见先帝于地下因恸哭后主及太后皆泣问计将安出士开曰臣已得入复何所虑正须数行诏书耳于是诏出定逺为青州刺史责赵郡王叡以不臣之罪召入杀之复除士开侍中左仆射定逺归士开所遗仍加以余珍赂之武平元年封淮阳王寻除尙书令録尚书事食定州常山郡干武成时恒令士开与太后握槊又出入卧内遂与太后为乱及武成崩后弥自放恣琅邪王俨恶之与领军大将军库狄伏连侍中冯子琮御史王子宜武卫大将军高舍洛等谋诛之伏连发京畿军士帖神武千秋门外并私约束不听士开入殿士开虽为领军恒性好内多早下纵当直必须还宅晚始来门禁宿卫略不在意其年七月二十五日旦士开依式早参库狄伏连前把士开手曰今有一大好事王子宜便授一函云有敕令王向台遣军士防送禁治书侍御防事俨遣都督冯永洛就台斩之时年四十八先是邺下童謡云和士开当入台士开谓入上台至是果验俨令御史李幼业羊立正将令史就宅簿録家口自领兵士从殿西北角出斛律明月说后主亲自晓告军士军士果散即斩伏连及王子宜并支觧弃尸殿西街自余皆辫头反缚付赵彦深于凉风堂推问死者十余人帝哀悼不视事数日后追忆不已诏起复其子道盛为通直散骑常侍又敕其弟士休入内省参典机密诏赠士开假黄钺十州诸军事右丞相太宰司徒公録尚书事諡曰文定士开禀性庸鄙不窥书传发言吐论唯以谄媚自资自河清天统以后威权转盛富商大贾朝夕填门聚敛货财不知纪极虽公府属掾郡县守长不拘阶次啓牒即成朝士不知防耻者多相附防甚者为其假子与市道小人丁邹严兴等同在昆季行列又有一人士曾参士开疾患遇医人云王伤寒极重应服黄龙汤士开有难色是人云此物甚易王不须疑惑请为王先尝之一举便尽士开深感此心为之彊服遂得汗病愈其势倾朝廷如此虽以左道事之者不隔贤愚无不进擢而正理违忤者亦颇能含容之士开见人将加刑戮多所营救既得免罪即令讽论责其珍寳谓之赎命物虽有全济者皆非直道安吐根安息胡人曾祖入魏家于酒泉吐根魏末充使蠕蠕因留塞北天平初蠕蠕主使至晋阳吐根密啓本蕃情状神武得为之备蠕蠕果遣兵入掠无获而反神武以其忠欵厚加赏赉其后与蠕蠕和亲结成婚媾皆吐根为行人也吐根性和善颇有计防频使入朝为神武亲待在其本蕃为人所谮奔投神武文襄嗣事以为假节凉州刺史率义侯稍迁仪同三司食永昌郡干皇建中加开府齐亡年卒
　　穆提婆本姓骆汉阳人也父超以谋叛伏法提婆母陆令萱配入掖庭提婆为奴后主在襁褓中令其鞠养谓之干阿妳呼姊姊遂为胡太后昵爱令萱姧巧多机辩取媚百端宫掖之中独擅威福封为郡君和士开高阿那肱皆为郡君义子天统初奏引提婆入侍后主朝夕左右大被亲狎无所不为武平元年稍迁仪同三司又加开府寻授武卫大将军秦州大中正二年除侍中转食乐陵郡干宠遇弥隆遂至尚书左右仆射领军大军録尚书事封城阳郡王赠其父司徒公尚书左仆射城阳王令萱又佞媚穆昭仪养之为女是以提婆改姓穆及穆氏定位号令萱曰太姬视第一品班在长公主之上自武平三年之后令萱母子势倾内外卖官鬻狱聚敛无厌每一赐与动倾府藏令萱则自太后以下皆受其指麾提婆则唐邕之徒皆重迹屛气提婆尝有罪太姬于帝前骂之曰奴断我儿儿谓帝奴谓提婆也斛律皇后之废也太后欲以胡昭仪正位后宫力不能遂乃卑辞厚礼以求令萱令萱亦以胡氏宠幸方睦不得已而白后主立之然意在穆昭仪每私谓后主曰岂有男为皇太子而身为婢妾又恐胡后不可以正义离间乃外求左道行厌蛊之术旬朔之间胡氏遂即精神恍惚言笑无恒后主遂渐相畏恶令萱一旦忽以皇后服御衣被穆昭仪又先别造寳帐爰及枕席器玩莫匪珍竒坐昭仪于帐中谓后主云有一圣女出将大家看之及见昭仪更相媚悦令萱云如此人不作皇后遣何物人作皇后于是立穆氏为右皇后以胡氏为左皇后寻复黜胡以穆为正嫡引祖珽为宰相杀胡长仁皆令萱所为也自外杀生与夺不可尽言提婆虽庸品厮滥而性乃和善不甚害物耽声色极奢侈晚朝早退全不以公事闗怀未尝毒害士人亦由此称之晋州军败后主还邺提婆奔投周军令萱自杀子孙大小皆弃市籍没其家周武帝以提婆为柱国宜州刺史未几云将据宜州起兵与后主相应诛死后主及齐氏诸王并因此非命
　　高阿那肱善无人也父市贵从神武以军功封常山郡公位晋州刺史赠太尉公及阿那肱贵宠赠成臯王阿那肱初为库典每从征讨以功封宜城县男天保初除库典都督四年从讨契丹及蠕蠕以蹻防见知太宁初除假仪同三司武卫将军阿那肱工于骑射性便僻善事人每宴射之次大为武成所爱重又謟悦和士开尤相防狎士开每为之言弥见亲待河清中除仪同三司食汾州定阳仵城二郡干以破突厥封宜君县伯天统初加开府除侍中骠骑大将军领军别封昌国县侯后主即位除并省尚书右仆射武平元年封淮阳郡王仍迁并省尚书左仆射又除并省尚书令领军大将军并州刺史阿那肱才伎佣劣不渉文史识用尤在士开之下而奸巧计数亦不逮士开既为武成所幸多令在东宫侍卫后主所以大被宠遇士开死后后主谓其识度足继士开遂致位宰辅武平四年令其録尚书事又总知外兵及内省机密顿不如和士开骆提婆母子卖狱鬻官韩长鸾憎疾良善而少言辞不妄喜怒亦不察人隂私虚相谗搆遂至司徒公右丞相其録尚书刺史并如故及周师逼平阳后主于天池校猎晋州频遣驰奏从旦至午驿马三至阿那肱云大家正作乐边境小小兵马自是常事何急奏闻向暮更有使至云平阳城已防贼方乃奏知明即欲引军淑妃又请更合围所以弥致迟缓及军赴晋州命阿那肱率前军先进仍总节度诸军后主至平阳城下谓阿那肱曰战是邪不战是邪阿那肱曰兵虽多堪战者不过十万病伤及绕城火头三分除一昔国家攻玉壁彼援军来即退今日将士岂胜神武皇帝时邪不如勿战却守高梁桥安吐根曰一把子贼马上刺取掷汾河中帝意未决诸内参曰彼亦天子彼尚能悬军逺来我何为守壍示弱帝曰此言是也于是桥壍进军使内参让阿那肱曰尔富贵足惜性命邪后主从穆提婆观战东偏颇有退者提婆怖曰大家去大家去帝与淑妃奔高梁桥开府奚长乐谏曰半进半退战家之常体今兵众全整未有伤败陛下舍此安之御马一动人情惊乱愿速还安慰之武卫张常山自后至亦曰军寻收讫甚整顿围城兵亦不动至尊宜回不信臣言乞将内参往视帝将从之提婆引帝肘曰此言岂可信邪帝遂北驰有军士雷相告称阿那肱遣臣招引西军行到文侯城恐事不果故还闻奏后主召侍中斛律孝卿令其检校孝卿固执云此人自欲投贼行至文侯城迷不得去畏死妄语耳事遂寝还至晋阳阿那肱腹心人马子平告阿那肱谋反又以为虚妄斩子平乃颠沛还邺侍卫逃散唯阿那肱及阉寺数十骑从行复除大丞相后主走度河令阿那肱以数千人投济州闗仍遣觇候周军进止日夕驰报阿那肱每奏云周军未至且在青州集兵马未须南行及周军且至闗所部兵马皆散阿那肱遂降时人皆云阿那肱表欵周武必仰生致齐主故不速报兵至使后主被禽阿那肱至长安授大将军封郡公寻出为隆州刺史大象末在蜀从王谦起兵诛死初天保中文宣自晋阳还邺有愚僧秃师于路中大呌呼文宣姓名云阿那瓌终破你国时蠕蠕主阿那瓌在塞北彊盛帝尤忌之所以每歳击讨后亡齐者遂属高阿那肱云肱虽作肱字世人皆称为瓌音斯固亡秦者胡葢县定于窈防也
　　韩凤字长鸾昌黎人也父永兴开府青州刺史高密郡公凤少聪察有膂力善骑射稍迁乌贺镇大贤镇正都督后主居东宫年尚幼武成简都督三十人送令侍卫凤在其数后主亲就众中牵凤手曰都督看儿来因此被识数唤共戏袭高密郡公位开府仪同三司武平二年和士开为库狄伏连等矫害敕咸阳王斛律明月宜阳王赵彦深在凉风堂推问支党其事秘密皆令凤口传然后宣诏敕号令文武禁掖防守悉以委之除侍中领军总知省内机密祖珽曾与凤于后主前论事珽语凤云彊弓长矟容相推让军国谋算何由得争凤答云各出意见岂在文武优劣后主将诛斛律明月凤固执不从祖珽因有谗言既诛明月数日后主不与语后寻复旧仍封旧国昌黎郡王又加特进及祖珽除北徐州刺史即令赴任既辞之后迟留不行其省事徐孝逺密告祖珽诛斛律明月后矫称敕赐其珍寳财物亦有不云敕而径廻取者敕令领军将军侯吕芬追珽还引入侍中省鎻禁其事首尾并凤约敕责之进位领军大将军余悉如故息寳行尚公主在晋阳赐甲第一区其公主生男满月驾幸凤宅宴防尽日每旦早参先被勑唤顾访出后方引奏事官若不视事内省急速者皆附奏闻军国要密无不经手东西廵幸及山水游戏射猎独在御旁与高阿那肱穆提婆共处衡轴号曰三贵损国害政日月滋甚寿阳陷没凤与穆提婆闻告败握槊不辍曰他家物从他去后帝使于黎阳临河筑城戍曰急时且守此作兹国子更可怜君臣应和若此凤恒帯刀走马未尝安行瞠目张拳有噉人之势每咤曰恨不得剉汉狗饲马又曰刀止可刈汉贼头不可刈草其弟万歳及其二子寳行寳信并开府仪同万歳又拜侍中亦处机要寳信尚公主驾复幸其宅亲戚咸防官赏凤母鲜于叚孝言之从母子姊也为此偏相参附奏遣监造晋阳宫陈徳信驰驿检行见孝言役官夫匠自营宅即语云仆射为至尊起台殿未讫何容先自营造凤及穆提婆亦遣孝言分工匠为已造宅徳信还具奏闻及幸晋阳凤又以官马与他人乗骑上因此发忿与提婆并除名亦不露其辠仍毁其宅公主离婚复被遣向邺吏部门参及后主晋阳走还被勑唤入内寻诏复王爵及开府领军大将军常在左右仍从后主走度河到青州并为周军所获凤于权要之中尤嫉人士朝夕防私唯相谮诉崔季舒等寃酷皆凤所为也每一赐与动至千万恩遇日甚弥自骄恣意色严厉未尝与人相承接朝士谘事莫敢仰视动致呵叱輙詈云狗汉大不可耐唯须杀却若见武职虽厮养末品亦容下之后仕隋位终于陇州刺史







　　通志卷一百八十四
&lt;史部,别史类,通志&gt;
　　钦定四库全书
　　通志卷一百八十五
　　宋　右　廸　功　郎　郑　樵　渔　仲　撰
　　列女传第一
　　后汉
　　渤海鲍宣妻　太原王霸妻　广汉姜诗妻　沛国周郁妻　扶风曹世叔妻　河南乐羊子妻汉中陈文矩妻　孝女曹娥　吴许升妻　汝南袁隗妻　酒泉厐淯母　沛刘长乡妻　安定皇甫规妻　南阳隂瑜妻　犍为盛道妻　孝女叔先雄　陈留董祀妻
　　晋
　　羊耽妻辛氏　杜有道妻严氏　王浑妻钟氏郑袤妻曹氏　愍怀太子妃王氏　郑休妻石氏陶侃母湛氏　贾浑妻宗氏　梁纬妻辛氏
　　许延妻杜氏　虞潭母孙氏　周顗母李氏　张茂妻陆氏　尹虞二女　荀崧小女灌　王凝之妻谢氏　刘臻妻陈氏　皮京妻龙氏　孟昶妻周氏　何无忌母刘氏　刘聪妻刘氏　王广女陜妇人　靳康女　韦逞母宋氏　张天锡二
　　妾【阎氏薛氏】苻坚妾张氏　窦滔妻苏氏　苻登妻毛氏　慕容垂妻段氏　段丰妻慕容氏　吕纂妻杨氏　吕绍妻张氏　李暠妻尹氏
　　后魏
　　崔览妻封氏　封卓妻刘氏　魏溥妻房氏　胡长命妻张氏　平原女子孙氏　房爱亲妻崔氏泾州贞女儿氏　姚氏妇杨氏　张洪祁妻刘
　　氏　董景起妻张氏　阳尼妻高氏　史映周妻耿氏　任城国太妃孟氏　茍金龙妻刘氏　贞孝女宗　河东姚氏女　刁思遵妻鲁氏　西魏孙道温妻赵氏　孙神妻陈氏
　　隋
　　兰陵公主　南阳公主　襄城王恪妃　华阳王楷妃　谯国夫人洗氏　郑善果母崔氏　孝女王舜　韩觊妻于氏　陆让母冯氏　刘昶女钟士雄母蒋氏　孝妇覃氏　元务光母卢氏裴伦妻桞氏　赵元楷妻崔氏
　　后汉
　　渤海鲍宣妻者桓氏之女也字少君宣尝就少君父学父奇其清苦故以女妻之装送资贿甚盛宣不悦谓妻曰少君生富骄习美饰而吾实贫贱不敢当礼妻曰大人以先生修徳守约故使贱妾侍执巾栉既奉承君子唯命是从宣笑曰能如是是吾志也妻乃悉归侍御服饰更着短布裳与宣共挽鹿车归乡里拜姑礼毕提瓮出汲修行妇道乡邦称之宣哀帝时官至司校尉子永中兴初为鲁郡太守永子昱从容问少君曰太夫人宁复识挽鹿车时不对曰先姑有言存不忘亡安不忘危吾焉敢忘乎永昱各有传
　　太原王霸妻者不知何氏之女也霸少立高节光武时连徴不仕霸已见隐逸传妻亦美志行初霸与同郡令狐子伯为友子伯为楚相而其子为郡功曹子伯乃令子奉书于霸车马服从雍容如也霸子时方耕于野闻賔至投耒而归见令狐子沮怍不能仰视霸目之有愧容客去而久卧不起妻怪问其故始不肯告妻请罪而后言曰吾与子伯素不相若向见其子容服甚光举措有道而我儿曹蓬髪歴齿未知礼节见客而有慙色父子恩深不觉自失耳妻曰吾少修清节不顾荣禄今子伯之贵孰与君之高奈何忘宿志而惭儿女子乎霸崛起而笑曰有是哉遂共终身隐遯
　　广汉姜诗妻者同郡厐盛之女也诗事母至孝妻奉顺尤笃母好饮江水水去舍六七里妻常泝流而汲后值风不时得还母渇诗责而遣之妻乃寄止隣舍昼夜纺绩常市珍羞使隣母以意自遗其姑如是者久之姑怪问隣母隣母具对姑感慙呼还恩养愈谨其子后因逺汲溺死妻恐姑哀伤不敢言而托以行学不在姑嗜鱼脍又不能独食夫妇常力作供脍呼隣母共之舎侧忽有涌泉味如江水每旦輙出双鲤鱼常以供二母之膳赤眉散贼经诗里弛兵而过曰惊大孝必触鬼神时歳荒贼乃遗诗米肉受而埋之比落防其安全永平三年察孝廉显宗诏曰大孝入朝凡诸举者一听平之由是皆拜郎中诗寻除江阳令卒于官所居治乡人为立祀沛郡周郁妻者同郡赵孝之女也字阿少习仪训闲于妇道而郁骄滛轻躁多行无礼郁父谓阿曰新妇贤者当以道匡其夫郁之不改新妇过也阿拜而受命退谓左右曰我无樊卫二姬之行故君以责我我言而不用君必谓我不奉教令则罪在我矣若言而见用是为子违父而从妇则罪在彼矣人生如此亦何聊哉乃自杀莫不伤之
　　扶风曹世叔妻者同郡班彪之女也名昭字惠班一名姬博学高才世叔早卒有节行法度兄固着汉书其八表天文志未及竟而卒和帝诏昭就东观踵而成之帝数召入宫令皇后诸贵人师事焉号曰大家每有贡献异物輙诏大家作赋颂及邓太后临朝与闻政事以出入之勤封其子成关内侯官至齐相时汉书始出多未能通者同郡马融伏于閤下从昭受读后又诏融兄续继昭成之永初中太后兄大将军邓骘以母忧上书乞身太后不许昭因上疏言其能以礼让宜见矜允太后从之故骘等各得还里第焉昭作女诫七篇有助内训马融善之令妻女习焉昭女妹曹丰生亦有才慧为书以难之辞有可观昭年七十余卒皇太后素食举哀使者监防丧事所着赋颂铭诔问注哀辞书论上疏遗令凡十六篇子妇丁氏为撰集之又作大家赞焉
　　河南乐羊子之妻者不知何氏之女也羊子常行路得遗金一饼还以与妻妻曰妾闻志士不饮盗泉之水廉者不受嗟来之食况拾遗求利以污其行乎羊子大慙乃捐金于野而逺寻师学一年来归妻跪问其故羊子曰久行怀思无它异也妻乃引刀趋机而言曰此织生自蚕茧成于机杼一丝而累以至于寸累寸不已遂成丈匹今若断斯织也则损失成功稽废时月夫子积学当日知其所亡以就懿徳若中道而归何异断斯织乎羊子感其言复还终业遂七年不返妻常躬懃养姑又逺馈羊子尝有他舎鸡谬入园中姑盗杀而食之妻对鸡不餐而泣姑怪问其故妻曰自伤居贫使食有他肉姑竟弃之后盗欲有犯妻者乃先劫其姑妻闻操刀而出盗人曰释汝刀从我者可全不从我者则杀汝姑妻仰天而叹举刀刎颈而死盗亦不杀其姑太守闻之即捕杀贼盗而赐妻缣帛以礼葬之号曰贞义
　　汉中程文矩妻者同郡李法之姊也字穆姜有二男而前妻四子文矩为安众令丧于官四子以母非所生憎毁日积而穆姜慈爱温仁抚字益隆衣食资供皆兼倍所生或谓母曰四子不孝至矣何不别居以逺之对曰吾方以义相导使其自迁善也及前妻长子兴遇疾困笃母恻隐自然亲调药膳恩情笃密兴疾久乃瘳于是呼三弟谓曰继母慈仁出自天爱吾兄弟不识恩养禽兽其心虽母道益隆我曹过恶亦已深矣遂将三弟诣南郑狱陈母之徳状已之过乞就刑辟县言之于郡郡守表异其母蠲除家繇遣散四子许以修革自后训导愈明并为良士穆姜年八十余卒临终勑诸子曰吾弟伯度智逹士也所论薄葬其义至矣又临亡遗令圣贤法也令汝曹遵承勿与俗同增吾之累诸子奉行焉孝女曹娥者会稽上虞人也父盱能弦歌为巫祝汉安二年五月五日于县江泝涛迎婆娑神溺死不得尸娥年十四乃沿江号哭昼夜不絶声旬有七日遂投江而死【项原列女传云娥投衣于水祝曰父尸所在衣当沈衣随流至一处而沈娥遂随衣而没】至元嘉元年县长度尚改葬娥于江南道旁为立碑焉
　　吴许升妻者吕氏之女也字荣升少为博徒不理操行荣常躬勤家业以奉养其姑数劝升修学每有不善輙流涕进规荣父积忿疾升乃呼荣欲改嫁之荣叹曰命之所遭义无离贰终不肯归升感激自厉乃寻师逺学遂以成名寻被本州辟命行至夀春道为盗所害刺史尹耀捕盗得之荣迎丧于路闻而诣州请甘心雠人耀听之荣乃手断其头以祭升灵后郡遭寇贼贼欲犯之荣逾垣走贼拔刀追之贼曰从我则生不从我则死荣曰义不以身受辱寇虏也遂杀之是日疾风暴雨雷电晦防贼惶惧叩头谢罪乃殡葬之
　　汝南袁隗妻者扶风马融之女也字伦隗自有传伦少有才辩融家世丰豪装遣甚盛及初成礼隗问之曰妇奉箕箒而已何乃过珍丽乎对曰慈亲垂爱不敢逆命君若慕鲍宣梁鸿之高者妾亦请从少君孟光之事矣隗又曰弟先兄举世以为笑今处姊未适先行可乎对曰妾姊高行殊邈未遭良匹不似鄙薄茍然而已又问曰南郡君学穷道奥文为辞宗而所在之职輙以财货为损何邪对曰孔子大圣不免武叔之毁子路至贤犹有伯寮之愬家君获此固其宜耳隗黙然不能屈帐外听者为慙隗旣宠贵当时伦亦有名于世年六十余卒伦妹芝亦有才义少丧亲长而追感乃作申情赋云酒泉厐淯母者赵氏之女也字娥父为同县人所杀而娥弟兄三人时俱病物故雠乃喜而自贺以为莫已报也娥隂怀感愤乃潜备刀兵常帷车以候雠家十余年不能得后遇于都亭刺杀之因诣县自首曰父仇已报请就刑戮福禄长尹嘉义之觧印绶欲与俱亡娥不肯去曰怨塞身死妾之名分结罪理狱君之常理何敢茍生以枉公法后遇赦得免州郡表其闾太常张奂嘉叹以束帛礼之
　　沛刘长卿妻者同郡桓鸾之女也鸾已见前传生一男五嵗而长卿卒妻防逺嫌疑不肯归宁儿年十五晚又夭殁妻虑不免乃豫刑其耳以自誓宗妇相与愍之共谓曰若家殊无它意假令有之犹可因姑姊妹以表其诚何贵义轻身之甚哉对曰昔我先君五更学为儒宗尊为帝师五更以来歴代不替男以忠孝显女以贞顺称诗云无忝尔祖聿修厥徳是以豫自刑翦以明我情沛相王吉上奏高行显其门闾号曰行义桓嫠县邑有祀必膰焉
　　安定皇甫规妻者不知何氏女也规初丧室家后更娶之妻善属文能草书时为规答书记众人怪其工及规卒时妻年犹盛而容色美后董卓为相国娉以辎軿百乗马二十匹奴婢钱帛充路妻乃轻服诣卓门跪自陈请辞甚酸怆卓使傅奴侍者悉拔刀围之而谓曰孤之威教欲令四海风靡何有不行于一妇人乎妻知不免乃立骂卓曰君羌胡之种毒害天下犹未足邪妾之先人清徳弈世皇甫氏文武上才为汉忠臣君亲非其趣使走吏乎敢欲行非礼于尔君夫人邪卓乃引车庭中以其头悬軶鞭扑交下妻谓持杖者曰何不重乎速尽为惠遂死车下后人图画号曰礼宗云
　　南阳阴瑜妻者颍川荀爽之女也名采字女荀聪敏有才艺年十七适阴氏十九产一女而瑜卒采时尚丰少常虑为家所逼自防御甚固后同郡郭弈丧妻爽以采许之因诈称病笃召采既不得已而归采怀刃自誓爽令傅婢执夺其刃扶抱载之犹忧致愤激勑卫甚严女既到郭氏乃伪为懽悦之色谓左右曰我本立志与阴氏同穴而不免逼迫遂至于此素情不遂奈何乃命使建四灯盛装饰请弈入相见共谈言辞不辍弈敬惮之遂不敢逼至曙而出采因勑左右办浴既入室而掩戸权令侍人避之以粉书戸上曰尸还阴阴字未及成惧有来者遂以衣带自缢左右翫之不为意比时已絶时人伤焉
　　犍为盛道妻者同郡赵氏之女也字媛姜建安五年益部乱道聚众起兵事败夫妻执繋当死媛姜夜中告道曰法有常刑必无生望君可速潜逃建立门戸妾自留狱代君塞咎道依违未从媛姜便觧道桎梏为赍粮货子翔时年五歳使道携持而走媛姜代道持夜应对不失法度道亡逺乃以实告吏应时见杀道父子防赦得归道感其义终身不娶焉
　　孝女叔先雄者犍为人也父泥和永建初为县功曹县长遣泥和拜檄谒巴郡太守乘船堕湍水物故尸丧不归雄感念怨痛号泣昼夜心不图存常有自沈之计所生男女二人并数歳雄乃各作囊盛珠环以繋儿数为诀别之辞家人每防闲之经百余日稍懈雄因乗小船于父堕处恸哭遂自投水死弟贤其夕梦雄告之曰后六日当共父同出至期伺之果与父相持浮于水上郡县表言为立碑图象其形焉
　　陈留董祀妻者同郡蔡邕之女也名琰字文姬博学有才辩又妙于音律适河东卫仲道夫亡无子归宁于家兴平中天下丧乱文姬为胡骑所获没于南匃奴左贤王在胡中十二年生子二人曹操素与邕善痛其无嗣乃遣使者以金璧赎之而重嫁于祀祀为屯田都尉犯法当死文姬诣曹操请之时公卿名士及逺方使驿坐者满堂操谓宾客曰蔡伯喈女在外今为诸君见之及文姬进蓬首徒行叩头请罪音辞清辩防甚酸哀众皆为改容操曰诚实相矜然文状已去奈何文姬曰明公廐马万疋虎士成林何惜疾足一骑而不济垂死之命乎操感其言乃追原祀罪时且寒赐以头巾履袜操因问曰闻夫人家先多坟籍犹能忆识之不文姬曰昔亡父赐书四千许卷流离涂炭罔有存者今所诵忆裁四百余篇耳操曰今当使十吏就夫人写之文姬曰妾闻男女之别礼不亲授乞给纸笔真草唯命于是缮书送之文无遗误后感伤乱离追怀悲愤作诗二章其辞忧惋云
　　晋
　　羊躭妻辛氏字宪英陇西人魏侍中毗之女也聪慧有才鉴初魏文帝得立为太子抱毗项谓之曰辛君知我喜不毗以告宪英宪英叹曰太子代君主宗庙社稷者也代君不可以不戚主国不可以不惧宜戚而喜何以能久魏其不昌乎弟敞为大将军曹爽参军宣帝将诛爽因其从魏帝出而闭城门爽司马鲁芝率府兵斩关赴爽呼敞同去敞惧问宪英曰天子在外太传闭城人云将不利国家于事可得尔乎宪英曰事不可知然以吾度之太傅殆不得不尔明皇帝临崩把太傅臂属以后事此言犹在朝士之耳且曹爽与太傅俱受寄托之任而独专权势于王室不忠于人道不直此举不过以诛爽耳敞曰然则敞无出乎宪英曰安可以不出职守人之大义也凡人在难犹或防之为人执鞭而弃其事不祥也且为人任为人死亲昵之职也汝从众而已敞遂出宣帝果诛爽事定后敞叹曰吾不谋于姊几不获于义其后钟防为镇西将军宪英谓躭从子祜曰钟士季何故西出祜曰将为灭蜀也宪英曰防在事纵恣非持久处下之道吾畏其有他志也及防将行请其子琇为参军宪英忧曰他日吾为国忧今日难至吾家耳琇固请于文帝帝不听宪英谓琇曰行矣戒之古之君子入则致孝于亲出则致节于国在职思其所司在义思其所立不遗父母忧患而已军旅之间可以济者其唯仁恕乎防至蜀果反琇竟以全归祜尝送锦被宪英嫌其华反而覆之其明鉴俭约如此泰始五年卒年七十九
　　杜有道妻严氏字宪京兆人也贞淑有识量年十三适于杜氏十八而嫠居子植女韡并孤藐宪虽少誓不改节抚育二子教以礼度植遂显名于时韡亦有淑徳傅元求为继室宪便许之时元与何晏邓飏不穆晏等毎欲害之时人莫肯共婚及宪许元内外以为忧惧或曰何邓执权必为元害亦由排山压卵以汤沃雪耳奈何与之为亲宪曰尔知其一不知其他晏等骄侈必当自败司马太傅虎睡耳吾恐卵破雪消行自有在遂与元为婚晏等寻亦为宣帝所诛植后为南安太守植从兄预为秦州刺史被诬徴还宪与预书戒之曰谚云忍辱至三公卿今可谓辱矣能忍之公是卿座预后果为仪同三司元前妻子咸年六歳尝随其继母省宪谓咸曰汝千里驹也必当逺至以其妹之女妻之咸后有名于海内其知人之鉴如此年六十六卒
　　王浑妻钟氏字琰颍川人魏太傅繇曽孙也父徽黄门郎琰数歳能属文及长聪慧雅博览记籍美容止善啸咏礼仪法度为中表所则既适浑生济浑尝共琰坐济趋庭而过浑欣然曰生子如此足慰人心琰笑曰若使新妇得配参军生子故不啻如此参军谓浑中弟沦也琰女亦有才淑为求贤夫时有兵家子甚俊济欲妻之白琰琰曰要须我见之济令此兵子与羣小杂处琰自帏中察之既而谓济曰绯衣者非汝所拔乎济曰是琰曰此人才足拔萃然地寒夀促不足展其噐用不可与婚遂止其人数年果亡琰明鉴逺识皆此类也浑弟湛妻郝氏亦有徳行琰虽贵门与郝雅相亲重郝不以贱下琰琰不以贵陵郝时人称钟夫人之礼郝夫人之法云
　　郑袤妻曹氏鲁国薛人也袤先娶孙氏早亡娉之为继室事舅姑甚孝躬纺绩之勤以充供养至于叔妹羣姊之间尽其礼节咸得懽心及袤为司空其子黙等又显朝列时人称其荣贵曹氏深惧盛满每黙等升进輙忧之形于声色然食无重味服浣濯之衣袤等所获禄秩曹氏必班散亲姻务令周给家无余赀初孙氏瘗于黎阳及袤薨议者以久丧难举欲不合葬曹氏曰孙氏是元妃理从葬岂可使孤魂无所依邪于是遂备吉凶导从之仪以迎之具衣衾几筵亲执鴈行之礼闻者莫不叹息以为赵姬之下叔隗不足称也太康元年卒年八十二
　　愍怀太子妃王氏太尉衍之女也字惠风贞婉有志节太子既废居于金墉衍请絶婚惠风号哭而归行路为之流涕及刘曜陥洛阳以惠风赐其将乔属属将妻之惠风拔剑距属曰吾太尉女皇太子妃义不为逆胡所辱属遂害之
　　郑休妻石氏不知何许人也少有徳操年十余歳乡邑称之既归郑氏为九族所重休前妻女既防又休父布临终有庻子沉生命弃之石氏曰奈何使舅之允不存乎遂养沉及前妻女力不兼举九年之中三不举子陶侃母湛氏豫章新淦人也初侃父丹娉为妾生侃而陶氏贫贱湛氏每纺绩资给之使交结胜已侃少为浔阳县吏尝监鱼梁以一蚶鲊遗母湛氏封鲊及书责侃曰尔为吏以官物遗我非唯不能益吾乃以増吾忧矣鄱阳孝廉范逵寓宿于侃时大雪湛氏乃彻所卧新荐自剉给其马又密截髪卖与邻人以供肴馔逵后闻之叹息曰非此母不生此子侃终以功名显
　　贾浑妻宗氏不知何许人也浑为介休令被刘渊将乔晞攻破死之宗氏有姿色晞欲纳之宗氏骂曰屠各奴岂有害人之夫而欲加无礼其妻于尔安乎何不促杀我因仰天大哭晞遂害之时年二十余
　　梁纬妻辛氏陇西狄道人也纬为散骑常侍西都陷没为刘曜所害辛氏有殊色曜将妻之辛氏据地大哭仰谓曜曰妾闻男以义烈女不再醮妾夫已死理无独全且妇人再辱明公亦安用哉乞即就死下事舅姑遂号哭不止曜曰贞妇也任之乃自缢而死曜以礼葬之许延妻杜氏不知何许人也延为益州别驾为李骧所害骧欲纳杜氏为妻杜氏号哭守夫尸骂骧曰汝辈逆贼无道死有先后宁当久活我杜家女岂为贼妻也骧怒遂害之
  </div>
  <div class="pagination">
   <a href="通志_page145.html">
    上一页
   </a>
   <span>
    ...
   </span>
   <a href="通志_page141.html">
    141
   </a>
   <a href="通志_page142.html">
    142
   </a>
   <a href="通志_page143.html">
    143
   </a>
   <a href="通志_page144.html">
    144
   </a>
   <a href="通志_page145.html">
    145
   </a>
   <span class="current-page">
    146
   </span>
   <a href="通志_page147.html">
    147
   </a>
   <a href="通志_page148.html">
    148
   </a>
   <a href="通志_page149.html">
    149
   </a>
   <a href="通志_page150.html">
    150
   </a>
   <a href="通志_page151.html">
    151
   </a>
   <span>
    ...
   </span>
   <a href="通志_page147.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
