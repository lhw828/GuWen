<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 746 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 746 页/共 848 页</h1>
    <div class="content">○戊子。上诣时应宫。昭显庙。拈香。　　

○还宫。　　

○陕甘总督富呢扬阿奏、访获传习青莲教匪徒夏长春等、按律惩办。得旨、严密查拏。务要净绝根株。不准稍有不尽之处。　　

○以孟夏时享太庙。自是日始。斋戒三日。　　

○庚寅。陕西巡抚邓廷桢奏请入觐。得旨、汝系曾任封疆重任之人。何须面谕。徒延时日。一切认真努力。老当益壮可耳。　　

○以前任库伦办事大臣容照、署正红旗满洲副都统。　　

○贷山西交城、临汾、洪洞、翼城、乡宁、长治、永宁、灵邱、陵川、猗氏、荣河、忻、定襄、五台、河曲、永和、宁远、十七厅州县歉收贫民仓谷。展缓右玉、平鲁、保德、隰、宁乡、宁远、阳曲、霍、灵石、临汾、十厅州县买补仓谷。　　


大清宣宗效天符运立中体正至文圣武智勇仁慈俭勤孝敏成皇帝实录卷之四百十六

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十五年。乙巳。夏。四月。辛卯朔。享太庙。上亲诣行礼。　　

○马兰镇总兵官善焘、因病解任。以署正红旗满洲副都统容照、为马兰镇总兵官。兼总管内务府大臣。　　

○以常雩祀天于圜丘。自是日始。斋戒三日。　　

○壬辰。谕军机大臣等、奸民习教传徒。造言惑众。最为风俗人心之害。必应严行惩办。净绝根株。前据宝兴、富呢扬阿、李星沅、各奏访获青莲教匪查办情形。均令严密拏究。毋稍疏纵。本日复据李星沅奏、讯明现犯供情。由四川素习青莲教之李一原。分途密遣辗转煽惑。又据裕泰等奏、缉获匪犯陈依精等、亦供有李一原劝令吃斋扶乩骗钱之语。是李一原布散妖言。转传徒众。实为此案教首。现虽据川省拏获其弟及伊子到案。而该犯闻风潜窜。著各该督抚严饬所属。无分畛域。迅速兜捦。务须克期弋获。尽法惩治。至陈汶海、彭超凡、郭建汶等、主坛立教。诡称总办收圆大事。实属法所难容。亦著一体严拏。毋任纵脱。其现获各犯。即著研讯确供。按律定拟。不准稍有避就。以至不实不尽。至湖北所获之犯。供出商同习教各姓名。有籍隶湖南江南云南之人。又有逃往山东河南江浙等省之说。即难保李一原等不依其同类。潜匿各省。著该督抚再行确讯何人籍隶何省。并根究李一原等确踪。飞咨各该省按照匪犯姓名。通行摉缉。一律究办。毋得稍有迟延。致有一名漏网。其捏投假信辄行潜逃之张蔚泽。并著裕泰等究明拏办。将此各谕令知之。　　

○调云南昭通镇总兵官王镛、为山东曹州镇总兵官。曹州镇总兵官福克精额、为昭通镇总兵官。　　

○癸巳。上诣南郊斋宫斋宿。　　

○甲午。常雩。祀天于圜丘。上亲诣行礼。　　

○诣关帝庙拈香。　　

○幸圆明园。　　

○诣绮春园问皇太后安。　　

○乙未。谕内阁、户部奏、罚赔库贮银两案内。续报病故各员名。其接续承追之子孙。可否酌予限期。原任大学士曹振镛、罚赔减半银两。经伊子曹恩濙呈缴过银一万二千两。曹恩濙现已身故应在伊孙曹绍桐名下追缴。因念曹振镛由大学士在军机大臣上行走多年。人品端方。趋公敬慎。所有未完银一万二千七百五十两。著加恩免其追缴。至载构代赔伊祖绵昌减半银两。系接续承追之孙。著于原限之外推展六个月。责令依限完缴。嗣后如有接续承追各员名。均著照此办理。　　

○又谕、吴文镕奏、江西粮道应解通州轻赍银两。援案请由司库正项借动凑解等语。此项银两。既因各属未能先期解到。著准其在于司库正项内。暂借银五万两。俾资凑解。该抚即严催各属赶紧徵完。勒限解还司库归款。毋任稍有悬宕。向来各省正项银两。不准率请借用。前因湖北山西请借用地丁银两。曾降谕旨。概不准动。嗣后该省应解轻赍一款。著该抚于新漕起运以前。通盘核计。如遇不敷。著另筹他款应用。不准擅借司库正项。以昭慎重。　　

○又谕、载垣等奏参、班内任意肆行用鞭之乾清门三等侍卫穆克登保一摺。穆克登保因班内乾清门二等侍卫佛隆阿之马咆哮。将佛隆阿用鞭殴打。殊属不法。穆克登保、毋庸交部议处。即著逐出乾清门。降为蓝翎侍卫。在大门上行走。　　

○镶白旗满洲副都统恒兴、因病解任。调正黄旗汉军副都统倭什讷、为镶白旗满洲副都统。以内阁学士敬徵、为正黄旗汉军副都统。管圆明园事。　　

○以河南劝捐中牟大工经费出力。予已革两江总督牛鉴、以主事用。余升叙有差。　　

○丁酉。谕内阁、德诚奏、泰东陵明楼台面工程。续经查出情形。请派员查勘一摺。著派陈官俊前往敬谨勘估具奏。　　

○又谕、前据御史江鸿升奏、两淮运司幕友章雪门、与书吏库官狼狈为奸等语。当有旨交壁昌确查具奏。兹据奏称、派委妥员查明章雪门在运司署中十余年。素性孤介。从未出署与人交接。于库项尤不肯稍事通融。既据该督逐款查明章雪门并无狼狈为奸实迹。该御史所奏。著毋庸议。　　

○又谕、经额布奏、派委官兵采取东珠一摺。近来均于采取东珠年分前期请旨。本年经额布并未先行请旨。即派委官兵采取。殊属疏忽。经额布著交部议处。本年既经派委。著准其采取。嗣后派委官兵采取东珠之时。务著豫先请旨。　　

○谕军机大臣等、据壁昌奏该省筹备善后事宜。工钜费繁。现在绅民认捐经费。除办理炮墩兵房外。尚有筹铸大炮。添备铅弹。需用之项正多。请俟各项经费捐足后。即行停止等语。该督为善后经费起见。自应酌量推展。但不可漫无限制。所有此项捐输。总不得过本年年底。该督仍体察情形。如经费捐足。不必拘定年底之限。即行随时奏请停止。将此谕令知之。　　

○戊戌。谕内阁、户部奏、裕诚应交罚赔库贮银两。遵照奏定章程。全数完缴。所有裕诚革职留任处分。著加恩开复。　　

○以贝子奕格、署镶黄旗满洲副都统。　　

○己亥。谕内阁、载初、著赏给应封二品顶带。溥和、著赏给应封三品顶带。溥煦、著赏给四品顶带。　　

○谕军机大臣等、前据裕泰等奏、缉获青莲教犯。当谕令研讯确供。按律惩办。本日又据奏续获从犯。究出夥党窜匿处所。飞咨各省一体缉拏等语。览奏均悉。该犯等现在供词。恐尚有不实不尽。仍著严饬承审各员。再行确讯。如续行究出夥犯姓名。著即一面咨拏。一面具奏。其所供湖南教犯彭超凡、张致让等、已据委员前往守提。务须获案究办。该督等办理此案。务在根究确情。毋稍纵脱。亦不得拖累平民。是为至要。将此谕令知之。　　

○又谕、裕泰等奏、续获习教从犯。究出夥党潜匿处所。飞咨缉拏。并开具清单呈览。据单内开谢致良即谢克畏、系湖南人。随带徐传贵、文先觉、钟大环、在河南省传教。兼传直隶。住处在开封府城门上有任洗心堂条子等情。奸民习教传徒。最为地方之害。直隶为畿辅重地。该犯等胆敢传教惑人。尤应迅速查拏。尽法惩治。著讷尔经额、严饬各属密行访查。如果有谢致良等私匿境内。设教传徒情事。即著严密掩捕。务期弋获。仍须不动声色。毋得累及平民。转滋惊扰。其所供开封府城住址。果否确实。并著鄂顺安遴派干员。按照供词密速查办。至此案青莲教首李一原、并主坛立教之陈汶海、彭超凡、郭建汶等、现尚在逃。前已分饬陕甘四川等省一体兜捦。亦恐该犯等依其同类。潜行窜匿。著讷尔经额、鄂顺安、一并饬查。毋任漏网。以儆邪慝而净根株。将此各谕令知之。寻鄂顺安奏、拏获谢致良即谢克畏。讯明拜从楚省陈依精即陈汶海为师。传徒惑众。请即正法。汪秋阳等分别遣杖。下部议。从之。　　

○修浙江萧山县滨江石塘。从巡抚梁宝常请也。　　

○庚子。以户部尚书赛尚阿、为满洲繙译会试正考官。内阁学士庆锡、为副考官。　　

○修浙江仁和、海宁、二州县海塘。从巡抚梁宝常请也。　　

○辛丑。上诣绮奏园问皇太后安。　　

○寿恩固伦公主下嫁世袭一等公故工部尚书博启图子景寿。　　

○壬寅。谕内阁、穆彰阿等奏、遵旨会议查封已革诺们汗赀产。请援照前案。分别赏给各寺庙喇嘛等语。西藏地处边陲。该喇嘛等素蒙赏赉。此次查封已革诺们汗阿旺扎木巴勒粗勒齐木、金银估变等项。共银十四万四千余两。著该大臣勘明西藏各寺庙应行修理者。即于此项内动用兴修。所余银两。分别赏给前后藏各寺庙喇嘛。以示优恤。至所称抄出米二百八十七石。麦豆青稞共六千九百四十九石。并著赏给前后藏番官兵丁。俾得均沾惠泽。所有前项分别给赏名数仍著该大臣查明开单具奏。　　

○癸卯。谕军机大臣等、有人奏、直隶大名府属七州县。界连齐豫。为盗匪出没之乡。近来聚至二三百人。白昼横行。夤夜肆劫。并有盗窝排列鸟枪。击柝夜巡。以防官兵查拏。至山东之定陶、曹县、冠县、濮州、河南之滑县、封邱等处。皆其夥党所居。又大名各属民人。多习邪教。恐与盗犯彼此勾结。请饬密速查拏等语。盗匪肆行劫掠。邪教煽惑人心。最为地方之害。著该督抚等严饬地方文武员弁。不分畛域。实力查拏。并于三省交界地方。协力兜捦。勿任此拏彼窜。如查有不肖州县及庸懦武弁畏葸讳饰等情。即著指名参奏。毋得受人蒙蔽。经此次饬拏之后。傥敢视为具文。该三省仍有盗案及习教传徒之事。惟讷尔经额、崇恩、鄂顺安、三人是问。恐不能当此重咎也。懔之。原摺著钞给阅看。将此各谕令知之。　　

○命云贵总督桂良留京、署镶黄旗蒙古都统。以贵州巡抚贺长龄、为云贵总督。　　

○甲辰。调云南巡抚吴其浚、为福建巡抚。福建巡抚惠吉、为云南巡抚。以山西布政使乔用迁、为贵州巡抚。四川按察使潘铎、为山西布政使。陕西延榆绥道刘喜海、为四川按察使。　　

○乙巳。谕内阁、刘韵珂奏、查明闽浙水师中勤奋懈怠各员弁。分别鼓励参处一摺。所奏是。水师关系綦重。自应明示劝惩。所有巡缉出力、著有劳绩之福建署水师提标左营游击事右营游击刘建勋、闽安协右营守备陈兴隆、前护浙江温州镇总兵定海镇标右营游击叶绍春、署浙江提标左营千总新拔瑞安协左营千总赵振昌、均著以应升之缺尽先升用。以昭激劝。其追捕疲软、未能勇往直前之福宁镇标左营游击黄进发、著以守备降补。水师提标左营千总石兆生、著以外委降补。以为不知振作者戒。　　

○谕军机大臣等、刘韵珂等奏、筹办福州厦门两处夷人住处情形。览奏均悉。该督等既与该夷要约。自必确有把握。不至徒托空言。总之该夷酋等、情既诡诈。性复贪刁。惟有妥为驾驭。于一切机宜。密之又密。不可稍露端倪。该督等身膺海疆重寄。责无旁贷。应随时体察情形。相机办理。将此密谕知之。　　

○闽浙总督刘韵珂、议覆御史江鸿升奏水师巡哨章程。闽省南澳之尽头。应令南澳镇右营兵船。于每年四月初一八月初一两日。与该镇粤属之左营兵船会哨于云澳洋面。再于四月二十日。令水师提标南帮委巡兵船。巡至鸡母澳洋面。带同本处巡船。与南澳右营兵船会哨一次。均由南澳镇取结缴报。其北洋之尽头。应令烽火营兵船。于每年三月初一八月初一两日。与浙江瑞安协兵船会哨于蒲门洋面。再于八月初十日。令水师提标北帮委巡兵船。巡至虎头鼻洋面。带同本处巡船。与瑞安协兵船会哨一次。由福宁镇、温州镇、分别取结缴报。下部议。从之。　　

○赏广东阵亡副将陈连升次子起鹏举人。一体会试。　　

○以防堵出力。予福建县丞来锡蕃等升补有差。　　

○丙午。月食。　　

○命于黑龙潭觉生寺设坛祈雨上诣黑龙潭神祠拈香。命皇四子奕詝诣觉生寺。皇五子奕誴、诣清漪园龙神庙。皇六子奕?、诣静明园龙神庙。惠亲王绵愉、诣宣仁庙。凝和庙。瑞郡王奕志、诣昭显庙。时应宫。拈香。　　
</div>
    <div class="pagination">
<a href="清实录道光朝实录_page745.html">上一页</a><span>...</span><a href="清实录道光朝实录_page741.html">741</a><a href="清实录道光朝实录_page742.html">742</a><a href="清实录道光朝实录_page743.html">743</a><a href="清实录道光朝实录_page744.html">744</a><a href="清实录道光朝实录_page745.html">745</a><span class="current-page">746</span><a href="清实录道光朝实录_page747.html">747</a><a href="清实录道光朝实录_page748.html">748</a><a href="清实录道光朝实录_page749.html">749</a><a href="清实录道光朝实录_page750.html">750</a><a href="清实录道光朝实录_page751.html">751</a><span>...</span><a href="清实录道光朝实录_page747.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
