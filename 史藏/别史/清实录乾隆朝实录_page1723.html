<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1723 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1723 页/共 1860 页</h1>
    <div class="content">
○遣官告祭天地太庙社稷。　　

○遣官告祭奉先殿。　　

○御重华宫张乐进宴。　　

○谕、今岁朕八旬庆节。率土胪欢。现在来京祝嘏臣民。俱已叠沛恩施。同沾恺泽。所有承办庆典之浙江商人志切呼嵩。亦宜一体加恩。用昭嘉奖。著将该商等、本年应交柴塘生息银、十二万两。于五十六年为始。分作三年带完。以示朕锡福施恩至意。　　

○又谕、本年朕八旬寿辰。中外胪欢两淮商人。情殷祝嘏。踊跃急公。具见悃忱。其一应运课等项。业经节次调剂。以纾商力。今该商等爱戴输诚。共申华祝。允宜特沛恩施用昭嘉奖。所有此次两淮承办点缀之总商洪箴远、郑旅吉、汪日初、王履泰、尉济美、江正大、张大安、巴敬顺、巴恒太、余晟瑞、黄溁泰、程俭德、张广德、罗荣泰、鲍有恒、黄恒茂、张肇恒、孙世昌、汪肇泰、吴开太、吴是聚、巴善裕、汪益新、鲍逢吉、贾恒顺等二十五名。俱著加恩于现在职衔。各加顶戴一级。以示奖励。　　

○辛酉上八旬万寿庆节。遣官祭福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。　　

○遣官祭显佑宫东岳庙。城隍庙上诣奉先殿行礼。　　

○御太和殿。王、贝勒、贝子、公、文武大臣官员。蒙古王、贝勒、贝子、公、额驸、台吉。安南国王及陪臣。朝鲜国、缅甸国、南掌国使臣。金川土司。台湾生番等。行庆贺礼。作乐宣表如仪。礼成。上幸宁寿宫。赐王公大臣、蒙古王、贝勒、贝子、公、额驸、台吉。外藩使臣等宴。　　

○御乾清宫。赐宗室诸王等宴皇子、皇孙、皇曾孙、皇元孙、以次舞彩称祝如仪。　　

○壬戌。谕、予告大学士蔡新、年逾八旬。跋涉远来。抒诚祝嘏。具见悃忱。召见筵宴时。看其精神步履。矍铄如前。朕心深为嘉慰。现在庆祝后。自应令其仍回原籍。但念自京至闽。道路较远。著经过沿途各地方官。酌备船只肩舆。俾得行程安顿。并赏给人参一斤。以资颐养。示朕优眷耆臣。恩加无已至意。　　

○又谕曰、曹文埴之母、赏给大缎二匹。貂皮十张。　　

○又谕、福建海坛总兵丁朝雄、于前署台湾水师副将任内。失察天地会邪教。因该镇有革职留任之案。无级可降。兵部议以革任。是以降旨令将该镇送部引见。今据伍拉纳奏丁朝雄在闽年久。熟悉水师情形。历经拏获洋盗五十余名。老成历练。整饬营伍。实为得力之员。并询之福康安。亦据奏称前年出师台湾。该镇堵御海口。著有劳绩。是丁朝雄于闽省水师营务。尚属实心出力。且海坛镇员缺紧要。未便遽易生手。丁朝雄不必赴部引见。著加恩改为革职留任。　　

○又谕、现在江苏萧砀二县。并安徽宿州灵璧等处。因夏秋以来。雨水较多。河流涨发。民田庐舍。间被淹浸。节经降旨。令该督抚等查勘抚恤。赏给口粮。毋使一夫失所。恐该省赈务。需用较多著拨两淮运库银四十万两。淮关税课银三十万两。浒墅关税课银十五万两。龙江关税课银十五万两。共银一百万两。照例妥委干员迅速解交孙士毅、以备赈务之用。　　

○谕军机大臣等、据孙士毅奏、勘查砀山以下被水情形一摺内称砀山、萧县宿州、灵璧等处淹浸地方。各有轻重。惟宿州、西接永城。北接萧县上游水势建瓴而下。濉股等河。新旧堤埝间有漫缺。漫水直趋灵璧。一时遽难宣洩该州浍河本属疏通现将沱河淤塞处所。即日挑捞。以资分洩等语。所奏情形。颇属明晰。酌办疏洩。及抚恤事宜。亦俱妥协。前因各该州县。水未全消。节经赏给口粮。给予赈恤。所降恩旨。此时该督等应已奉到。即著孙士毅等、督率各州县。确查户口。普行散给。俾得均沾实惠。至各处未消积水。祇系毛城铺。及天然峰山等闸。减下之水。会归流注。且该处系减水之地。闸坝名色。亦因减水而设一遇河水盛涨。原应开放宣洩。及王平庄等处民埝缺口亦不过减水较多。间有漫缺。并非黄河冲决。周樽节次奏摺内。妄称黄水下注。甚属错谬。不但措语不祥。且于此次漫水情形。不相符合。朕自六月以后。因夏秋汛水方长。日切廑怀。犹幸工程平稳。现在节过白露。可望安澜。乃周樽任听劣幕叙摺入告。辄以黄水漫溢为言。披览之下。每切惊疑。地方大吏。岂不知朕廑念河防。无时或释耶。著传谕韩鑅等、嗣后奏报被水情形。细加检点。应称毛城铺等处减下之黄水。不得因减字。率称黄水漫溢。以致措词失当将此各谕令知之。　　

○又谕、前经兵部具题、海坛镇总兵丁朝雄、于署台湾水师副将任内失察天地会邪教。议以降调因无级可降。请旨革任。已降旨将该镇送部引见矣。今思海坛镇员缺紧要。且该镇历任水师。营务尚为熟悉。前于副将任内出师台湾。著有劳绩。并历经拏获海洋首夥各盗是以另降谕旨。将该镇革任之处。加恩改为革职留任。不必赴部引见。著传谕丁朝雄。如交卸起程于何处。接奉此旨。即由该处迅速仍回原任该镇嗣后益当感激朕恩。奋勉出力。于一切整饬营伍。缉捕洋盗等事。倍加认真办理。如或存心懈忽。始勤终怠。则是自取咎戾。决不能再邀宽宥也。　　

○癸亥。秋分夕月于西郊。上亲诣行礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百六十


大清高宗法天隆运至诚先觉体元立极敷文奋武孝慈神圣纯皇帝实录卷之一千三百六十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十五年。庚戌。八月。甲子上幸圆明园。　　

○谕曰、阿兰保于一切差务奋勉。且又在引马上行走。尚属得力之人。因念伊母年老。原欲调补本处副都统。令其就近侍养。乃该员旋丁内艰。甚属可悯。著加恩赏银一百两。以襄善事。阿兰保事毕之后。即著来京当差。　　

○乙丑。谕曰、伍拉纳奏、监生何大川、民人张惟开、陈文通等、俱年届九旬。五世同堂。请予赏赉等语。何大川、张惟开、陈文通等、均年臻耄耋。膝绕曾元。洵为庥徵人瑞。所有应行赏赉之处。著该部察例具奏。　　

○又谕曰、景安奏。监生赵广生、耆民贾三才、雒文正等、俱年登耄耋。五世同堂。耆民张浣如、现年一百四岁。寿妇薛朱氏、现年一百二岁。请旨、锡赉旌表等语。赵广生等、一门聚顺。绕膝曾元。张浣如、薛朱氏、年逾期颐。庞眉鲐背。洵为昇平盛事。所有应行赏赉、及建坊旌表之处。该部察例具奏。　　

○谕军机大臣曰、福崧奏、查明灵璧宿州被水情形。又筹办抚恤疏消各事宜一摺。所办俱好。已于摺内详悉批示矣。宿州灵璧砀萧等处被水村庄。民田庐舍。间有淹浸。节经降旨。令该督抚等亲往查勘。赏给口粮。并于孙士毅未经奏请之先。早拨两淮淮关等处盐税课银一百万两。解交孙士毅、以为赈恤之用。所拨帑项宽余。著孙士毅等、督率地方官。实力查明被灾户口。按名赒给。无使一夫失所。倘有不敷。不妨据实奏请。再行拨给。朕轸念灾黎。必使普沾实惠。从不肯稍存惜费之见。该督等务当仰体朕心。妥协办理。至福崧奏称、睢河堤岸民堰漫缺之处。地方官以为民修之工。迄今尚未堵筑。现经亲往查出。勒限知州姚继祖等、星夜赔修。上紧补筑。所需工料。不许摊派闾阎等语。所办亦是睢河民堰漫缺。宽至十余丈。及二十余丈不等。分溜下注。势尚湍急。自当及早堵筑完竣。俾下注之水。断流堵塞。则下游田亩。即可早为涸出。以便赶种春麦。此系要紧工程。乃该知州等、视为民修堤埝。并不上紧筑办。甚属玩误。所有应需工料。即著该员等自行出赀补修。毋许摊派小民。以示惩儆。但睢河一处如此。恐此外民修堤埝。地方官从而效尤。亦漫不经心。不能及早堵塞。所关非细。孙士毅等务须悉心履勘。如有似此玩视之员。亦即罚赔速修。不可稍为姑息。又据韩鑅、兰第锡奏往来萧砀一带。目睹被水田亩。俱已涸出。惟毛城铺滚坝。因外滩王平庄临黄民堰漫缺过水之处。未能即时断流。其外河山安、海防、各厅工程。黄运湖河之水。同时汇注。各工亦均险要。现在五坝内智字一坝。即行拆启等语。萧砀被淹田亩。业经涸出。自可渐次赶种春麦。览奏稍慰。至王平庄临黄民堰漫缺之处。尚未断流。该处虽系民修之工。但现在被灾之区。民力不继。自应官为经理。俾得即时施工补筑。以期堵截下流。惟此处堤堰。向系民修。由来已久。若因此次官为经理。即援以为例。国家经费有常。其端亦不可长。所有补修堤堰各工事竣后。仍将所用工料银两。核明数目。分年带徵完款。但不可使官吏藉此浮冒开销。若该处民力。实因被灾之后。不能稍有盖藏。无力分年完缴。届期该督抚等、即行据实奏明。候朕降旨加恩宽免。又高堰志桩。连旧存长水已至一丈三尺。束清御黄两坝。早经全行拆除到底。而洪湖水势未消。自不得不于五坝内酌开智字一坝。以资减洩。但高邮宝应等湖。是否足资容纳。关系下游高宝淮扬一带民田。不可稍存大意。务须敬慎办理。若有淹及田亩。即予赈恤且既开放智字一坝。将湖水分洩高邮等湖。务须导令归江。不使稍有阻滞。其南关车逻等坝。亦须严饬工员。加谨防护。毋得稍有疎虞。以保下河民田。此为最要。仍著将开放智字坝后。高邮等湖。果否足资消纳。凤凰壁虎等桥。湖水归江之路。是否通畅。下游高宝淮扬等处田亩。不致有碍之处。迅即查明据实覆奏。以慰廑注。　　

○丙寅。谕曰、孙士毅奏。毛城铺减水。由砀萧宿灵等处下注。又因七月下旬。阴雨较多。湖水加长。睢宁十三社村庄。间被淹浸等语。砀萧宿灵地方。前因被水成灾。节次降旨。赏给一月口粮。并拨银一百万两。著该督抚等实力抚恤矣。今雎宁十三社村庄。亦有被淹之处小民口食维艰。朕心深为廑注。所有被水较重之六社。著加恩赏给一月口粮。以资接济。该督抚等务须督率所属。按名赒给。毋许胥吏等稍有克扣侵渔。俾灾黎均沾实惠。至被水较轻之七社。田亩虽经涸出。尚可赶种春麦。但念该邑上年曾经被灾。民力不无拮据。其应行酌借口粮耔种之处。著该督抚查明具奏。以副朕轸念灾民。有加无已至意。该部即遵谕行。　　

○又谕、据福康安奏、前因粤省营员。有战船笨重。驾驶不灵之语。是以奏请仿照民船改造。以期出洋利用。嗣后该镇将等议论纷歧。因复遍加咨访。查从前外洋战船。大小不一。各就海道情形。均匀配造。相沿已久。且规制宽宏。气象雄壮。用以装载多兵。施放火器。实缓急足备。其利用原不止于捕盗一端。请将各项战船。均仍其旧。无庸改造。以免更张。其内河桨橹各船。亦查与水道合宜。俱可无庸更改等语。所奏甚是。沿海各省设立战船。原以捍御海疆。巡哨洋面。关系綦重。上年因福康安奏、抵粤后派拨官兵。搜捕洋匪。各将弁等辄以盗船狡捷。营船追赶不前为词。酌请仿照民船式样改制。自属变通办理之法。是以令军机大臣会同该部核议。令各该省于应行拆造时。陆续照商船式样。酌量改造。今据福康安体察情形。悉心酌核。查明战船尚为得力。并无驾驶不灵之处。奏请仍照旧制。不稍回护前奏。自系实在情形。著照所请。所有前项战船。概可毋庸改造。以存旧制而免纷更。并著通谕沿海各督抚、一体确切查明。遵照妥办。此项战船。平时遇有匪徒剽掠。自应分路缉捕。加紧追赶。乃该弁兵等、辄称船身笨重。雇用民船。其意祇以民船出海捕盗。俱用本船舵水。不复需用兵丁驾驶。是以藉词推诿。希图安逸。且水师弁兵自应以试演水务为急。今据福康安奏。该弁兵等止习马步射及枪炮等项。而于水师营务。转不留心学习。用违所长。殊非核实之道。著各督抚等、嗣后务须严饬舟师。实力训练。俾驾驶娴熟。于战船出入风涛。务期帆舵得力。各督抚于考拔时。令其操驾篷船。泅水出没。留心验看。如果合式。方准拔补。似此行之日久。自能悉臻纯熟。便于行驶。于海疆水师营务。实有裨益。将此通谕知之。　　

○又谕曰、保泰现遣赴藏办事。所遗员缺。著乌尔图纳逊署理。德勒克扎布。仍以头等侍卫。前往喀喇沙尔办事。俟德勒克扎布到任后。乌尔图纳逊、再行交代前来。德勒克扎布所遗围场总管员缺。著贡楚克扎布补授。　　

○谕军机大臣曰、朱圭奏、经过直隶之河间、献县、阜城、景州、山东之恩县、平原、高唐、茌平地方。皆有积潦未消。沙深乘筏。行走纡回等语。前因天津等处。田亩间被水淹。已令梁肯堂前赴各该处悉心查勘矣。今朱圭所称河间等处。积水尚未消退。自应设法疏消。俾地亩及早涸出。尚可赶种春麦。该督务须率属上紧办理。并将河间献县阜城景州各处被水。较之上年轻重若何。及现在是否消退。一并查明。据实奏覆。至山东临清、东昌、青州各属。间有被水之处。已据长麟亲往查勘。设法疏消。并降旨将被灾各地方。令该抚加意赈恤。兹平原高唐茌平等处。积潦未消。想田亩不能即时涸出。倘有误播种春麦之期。民力岂不更形拮据。著传谕长麟。务须悉心妥办。毋使灾黎或致失所。并将平原等处被水轻重。及是否消涸情形。迅速查明覆奏。以慰廑念。　　

○又谕曰、孙士毅奏途次查勘情形、摺内称、毛城铺减水。由砀萧宿灵等处。下注雎宁十三社地方。致被淹浸。内六社被水较重。请赏给一月口粮。其余七社。为患尚轻。现已涸出。应否借给口粮耔种之处。查明会题等语。所办俱妥已于摺内详悉批示矣。所有雎宁地方被灾较重之六社。已降旨赏给一月口粮。其被灾较轻之七社。田亩现经涸出。自可播种春麦但该邑上年曾经被水。民力不无拮据自应借给口粮耔种。以资接济。著该督抚等据实查明具奏此次所发帑项宽余。务须遵照节次所降谕旨。督率所属。妥协办理。毋使一夫失所。不可稍存靳惜之见。以副朕轸念灾黎至意。又据朱圭奏、宿州与砀山灵璧接界地方。积水尚有五六尺、及丈余不等。现在会同福崧。督率各员分路散给。并赶筑堤堰。以期早为疏消等语。宿州村墟。被水较深之处。亟应设法疏消。俾得及早涸出。赶种春麦。其漫缺堤埝。必须上紧修筑完竣。堵截下游此为最要。昨降谕旨甚明。孙士毅等务须悉心查勘。实力抚恤。并将现在堤埝筑有几成积水曾否一律消退。涸出田亩。尚可不误春种之处。迅速覆奏。以慰廑注。至庐凤道述德知州蔡必昌、已令军机大臣传旨。令其即日驰回安省。以便委办该管地方灾赈事宜。将此谕令知之。　　

○丁卯。祭先师孔子遣成亲王永瑆行礼。　　

○上御同乐园。赐王、贝勒、贝子、公、大臣、蒙古王、贝勒、贝子、公、额驸、台吉、回部王、公、伯克、安南国王、及陪臣。朝鲜、缅甸、南掌等国使臣。金川土司。台湾生番等食。　　

○戊辰。上御正大光明殿。赐王、贝勒、贝子、公、大臣、蒙古王、贝勒、贝子、公、额驸、台吉、回部王、公、伯克、安南国王、及陪臣。朝鲜、缅甸、南掌等国使臣。金川土司。台湾生番等食。赏赉有差。并赐两淮浙江长芦商人等食。　　

○谕、本年系朕八旬大庆。达赖喇嘛、班禅额尔德尼、俱遣使来递丹舒克。朕心甚为欣悦。但今达赖喇嘛之兄弟商卓特巴等。肆行舞弊。占人地亩。转尊崇素不敬奉黄教之红帽喇嘛。令与第穆呼图克图、济咙呼图克图等同坐。且与众喇嘛敛取银两。并将达赖喇嘛商上物件。亦有亏缺。来藏熬茶人等。应得路费。亦皆减半发给。殊不知此项人等。俱系特来参见达赖喇嘛。若优礼相待。方能众心向往日多。今如此扣减。殊失人心必致敬奉参见之人渐少。于达赖喇嘛。毫无裨益。前噶勒丹锡哷图禅师驻藏之时。虽达赖喇嘛及伊兄弟。均属年幼。不能管事而赖其经理。人心无不悦服。所办甚好。自伊回京后。达赖喇嘛。人过诚实专习经典。或且偏信旁人全无主见达赖喇嘛、系朕所立。诸事如此废弛。实不能仰体朕心。藏中之事。朕若置之不管。亦无不可。但前藏僧俗蒙古人等。俱致离心。不特国体攸关。即达赖喇嘛、亦复何益。是以将达赖喇嘛之兄弟商卓特巴等全令来京。济咙呼图克图、亦行彻回。又恐乏人帮助达赖喇嘛办事。为日既久。属下人等复有擅专舞弊等事。均不可定。今已讯明舒濂、而普福虽无别项情节。其一味颟顸。不能勤慎办事。雅满泰、略知藏中事务。又不甚谙练究难放心。朕因怜悯达赖喇嘛。故遣噶勒丹锡哷图禅师、仍复至藏。帮同达赖喇嘛办事伊至藏后。务将诸事整理。至迟不过三年章程自可立定。交付驻藏大臣。率领噶布伦等照办。即可将伊彻回。至达赖喇嘛之兄弟商卓特巴等。如此舞弊殃民。将商上物件。均致亏缺。有伤达赖喇嘛颜面。以致众怨沸腾。即是达赖喇嘛仇人。非但不应袒护。并应痛加惩治。特令此数人来京。实为保全达赖喇嘛。以期于藏中有益之意。今览达赖喇嘛所奏。于此事全未知悉。皆伊兄弟及商卓特巴等。私自违背黄教所致。今已悔过感恩。敬谨具奏。朕心深为怜悯。特加恩赏给达赖喇嘛珍珠数珠一串。嗣后惟当勤习经典。庶得常受朕恩。鄂辉接奉此旨。即将珍珠数珠、赏给达赖喇嘛。并将此项情节。明白宣示。再现在达赖喇嘛敬谨具奏。朕已将伊兄弟等送京不能宽恕。即使施恩。亦止施与达赖喇嘛。此七人定令来京。鄂辉务遵旨办理。不可再行姑息其僧俗人众。亦皆明白宣谕。以示朕保护黄教。惠爱全藏之至意。　　

○又谕、贵州安笼镇总兵范建丰。因母老恳请留京侍养。著加恩准其留京署理副都统。所遗员缺。著花连布补授。　　

○又谕、向来各省督抚等陈奏各摺如遇有紧要事件。急于上达。或地方公务关系重大。即需请旨办理。或有特旨令其由驿速奏者。始准其由驿驰递。近日该督抚等奏事。往往擅用五六百里驰递。及披阅奏函。不过寻常照例之件。事非紧要。祇益惊疑。甚属不晓事体。至由三四百里及马上飞递者。该督抚尤视为泛常。率行驰奏。殊非慎重驿站之道。嗣后各省督抚等。如非紧要事务。俱不准滥用驿递倘不知轻重缓急。仍沿故习。必治以应得之罪。不能稍为宽宥也。　　

○谕军机大臣等、前因周樽具奏查勘宿州灵璧地方被水摺内、将毛城铺天然峰山等闸减洩之水竟称黄水漫溢。措词失当。是以降旨申饬本日由驿递到周樽奏摺。朕以为必系办理该处赈务。及疏消积水情形。及至披览。即系覆奏接奉前次申饬谕旨。专摺谢恩。殊属非是。各省遇有紧要事件。方许由驿驰奏。今周樽不过覆奏谢恩。系属寻常事件。祇须差人赍递。不应擅动驿马。岂地方安置台站。专为该司驰递寻常奏摺而设耶。且摺内或将现在查办灾赈补修堤埝。及积水是否消涸情形。分晰奏明。而于接奉谕旨感激惶悚之处。随摺声叙尚可由驿驰奏。乃摺内并无一语提及。何不晓事至此。周樽著再传旨严行申饬。　　

○己巳。上御同乐园。赐王公大臣等食。　　

○谕军机大臣等、昨派噶勒丹锡哷图禅师赴西藏办事。赏令由驿前往。业经理藩院行文。沿途妥为照料。兹已于八月二十一日起程。著传谕经过地方各督抚、派员照应夫马。俾无濡滞。但恐随从之喇嘛人等。途中或有藉端扰累驿站之处并著留心约束。毋任滋事。　　

○又谕、本年九关台河水涨溢。被灾旗民。虽据嵩椿等遵旨查明账恤。但本年被灾情形。较上年如何之处。并未奏及。其高阜地亩。或可无碍。低洼处所积水未消。恐不能耕种。朕心深为轸念。著寄信嵩椿等将本年被水情形。较上年如何。其高阜地亩收成分数低洼田地。曾否涸出之处。即行查明迅速奏闻。　　

○庚午。遣官祭贤良祠。　　

○谕本年朕八旬寿辰。中外臣民。俱踊跃输诚。共申祝嘏。前岁即经王公大臣。及督抚大吏等。陈请办理庆典。经朕特派大臣总理各事宜。并谆谆训谕。毋得踵事增华。致滋糜费。兹朕于十二日进宫受贺。十六日礼成出御园。往来阅视。道傍点景彩饰。虽未免尚多华赡。而规置安顿之处。均属整齐妥协。不惟外藩君长。暨诸国贡使人等。目睹昇平景象。鼓舞欢欣。即工匠人众。以至附近铺户。俱可藉此稍沾利益。且西直门外添盖之铺面。皆资商贾贸易开张。民间日用交易甚便。而外省所输经费。较之三十六年。有减无增。所办点缀。较三十六年更为完好。是此次举行庆典既足以抒臣民爱戴之忱。而经理得宜。皆由该管大臣等。详定章程。留心稽察。俾臻妥善所有总办庆典之阿桂、和珅、福长安、胡季堂、金简、李绶、伊龄阿、均著加恩交部议叙。其在事出力总办监督各员。亦著查明分别等第一体议叙。以示朕行庆施惠至意。　　

○又谕刑部尚书员缺。著明亮补授。伊现在喀什噶尔办事。所有刑部尚书事务。著舒常兼署。　　

○谕军机大臣等、前据孙士毅奏。安南夷人到川分别入伍耕种一摺。所办甚为周妥。琅玕虽将安插情形奏闻。尚未及通盘筹画。其江南安插之人。竟未据该省督抚奏到。业经降旨将孙士毅原摺交福崧琅玕阅看。令各仿照办理矣。兹据琅玕覆奏。除将夷人分隶各标学习入伍外。现有入官沙地。分别拨给。官为召佃。按年收取租息。给与夷人养赡等语。所办尚属认真妥当何以福崧至今尚未覆奏。著将琅玕原摺钞寄阅看。今孙士毅业经到任著传谕该督抚、即通盘筹画。遵照办理。其现在如何安插之处。即迅速覆奏。毋再迟延　　

○又谕、据保宁奏蓬溪县知县刘德懋。滥行科派。请革职严审一摺。内称五十三年台湾凯旋官兵过境。前已故署县保明、雇备夫马等项。借领库项。并令地方约保人等。那借银两垫办。其例不准销之项。于里下津贴收还原款。该县刘德懋接任后。照数催收。有县民唐时敏、呈控该县。将伊兄唐时泰应领垫办银两贮库。押令买补社谷后发银。并呈出收钱印照。及催牌朱单。核对相符等语。官兵经过蓬溪县境。前任已故知县。因库项不敷动支令地方约保人等、那银垫办。本无大过。该员刘德懋接任后。若仅照数催收。弥补归款。尚系以公济公。不至有侵渔入己情弊。其咎尚轻。倘藉承办兵差为名。公然出给印照滥行科派。以图肥已。则是该员任意侵冒。扰累闾阎。自当严行革审。以示惩儆。著传谕该督先将刘德懋有无藉端贪冒入己之处。详悉审究务得确情。即行据实覆奏。寻奏知县刘德懋。仅止接收津贴。归还各款。其应还约保垫项内。本有唐时泰应领钱一百一十余串实因唐时泰前为社首时。曾经霉变社谷一百八石。是以押令即将垫项赔补。至一切支领。均系衿约人等公同经手。并无染指侵渔情弊。报闻。　　

○又谕、据长麟奏、东昌府以南。暨博平、堂邑、临清等处积水。业经全行消涸。惟东昌府城外。尚有积水一段。现在刨挖官堤。两处分洩。尤为迅速。七八日总可疏消罄尽。东昌附城地亩。本属低洼。向来止种高梁。今岁既经被灾。若再不赶种秋麦。来年难资接济已饬令借给耔种。均可无误春耕等语所办皆好。览奏稍慰。东昌临清一带。积水渐已疏消。东昌附城被淹之处又经刨挖官堤宣洩坡水日内亦可全行涸出。惟各该处被灾地亩。虽据奏称农民乘筏泛舟。拔取高粱。薄有收获。但积水淹浸日久。收成恐不免歉薄通计合省约收分数究有若干。著该抚即行查明。据实具奏。其现在涸出地亩。积淤泥泞。是否能及期播种秋麦。接济灾黎。并著查明覆奏以慰廑注。　　

○调镶黄旗汉军都统恒瑞、为正白旗汉军都统。以工部尚书金简、为镶黄旗汉军都统。　　

</div>
    <div class="pagination">
<a href="清实录乾隆朝实录_page1722.html">上一页</a><span>...</span><a href="清实录乾隆朝实录_page1718.html">1718</a><a href="清实录乾隆朝实录_page1719.html">1719</a><a href="清实录乾隆朝实录_page1720.html">1720</a><a href="清实录乾隆朝实录_page1721.html">1721</a><a href="清实录乾隆朝实录_page1722.html">1722</a><span class="current-page">1723</span><a href="清实录乾隆朝实录_page1724.html">1724</a><a href="清实录乾隆朝实录_page1725.html">1725</a><a href="清实录乾隆朝实录_page1726.html">1726</a><a href="清实录乾隆朝实录_page1727.html">1727</a><a href="清实录乾隆朝实录_page1728.html">1728</a><span>...</span><a href="清实录乾隆朝实录_page1724.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
