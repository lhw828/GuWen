<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1684 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1684 页/共 1860 页
  </h1>
  <div class="content">
   ○谕军机大臣等、据刘峨奏、有磁州举人钟应栒、于州民刘茂喜、与当商王元统、互控欧伤图诈一案。从中扛帮词讼。向署吏目沈封忱求情。干与多事。迨知州集讯之时。辄闯入公堂。大肆咆哮。尤为恃衿藐法。至该署吏目沈封忱擅受民词。已属违例。且现据钟应栒、指控该员婪赃各款。必非无因请将钟应栒革去举人。署吏目沈封忱革职。以便确讯定拟等语。已明降谕旨、将钟应栒等革审矣。地方劣衿。干与公事。藐视官长。最为风俗人心之患。渐不可长。而吏目违例擅受。任意婪赃尤干功令。俱不可不彻底严究。阿桂于二十日自京起程。计此时尚未过磁州。著传谕阿桂、于行抵该州时。略为留住两三日。先将此案应讯人证。就近拘讯。其案内要犯。虽经刘峨饬令摘解赴省。如已解到。即著刘峨带同各犯。速至磁州。会同阿桂审办。如尚未解到。即一面飞饬停留。刘峨仍一面赶赴磁州会审。将此案情节。秉公研鞫。务得确情。定拟具奏。阿桂俟磁州审案完竣。再由彼起程。前赴荆州查办一切。将此由六百里传谕阿桂、并谕刘峨知之。　　

○辛亥。上御太和殿传胪。赐一甲胡长龄、汪廷珍、刘凤诰、三人、进士及第。二甲钱楷等、三十三人、进士出身。三甲广善等、六十二人、同进士出身。　　

○幸圆明园。　　

○谕军机大臣等、据黄岩镇总兵刘文敏奏、春汛巡洋会哨一摺。内称前往南洋北洋会哨。至交界地方。缘温州镇定海镇兵船、尚未到汛。当经遵先到之例。备文呈报等语。水师会哨洋面。例应两镇总兵。各带兵船。于交界地方。会同巡历。今刘文敏在南北洋巡哨。何以温州定海两镇总兵。并未克期到汛会哨。殊属疎懈。著传谕琅玕、即行查明温州定海两镇。因何迟误。究于何日始行到汛之处。据实先行覆奏。勿得稍存回护。并谕伍拉纳知之。　　

○壬子。定升殿时增改纠仪御史例。谕、向来遇升殿行礼。都察院堂官、俱在殿上西边站立。而丹墀下仪仗前。分上中下三段。共设纠仪御史六员。不足周览管摄。今思丹陛上不过王公数人、大学士、都察院堂官、耳目较近。尽敷纠察。仪文自能整肃。而丹墀下行礼人员。较为众多。自非御史六人所能稽察周到。嗣后著于都察院堂官内、轮往二人。在头层品级山两旁站立督率。再于每品正从东西、不拘满汉科道。各派一员专司弹压。科道员数较多。每次止用三十六员。尽为宽裕。于朕未升殿以前。著在品级山两旁。向上安排分立。届时留心稽核。如行礼人员。有越班不齐者。既可随时指示。而于错误不遵者。亦无难指名纠劾。更足以昭体制而肃朝仪。著为令。　　

○又谕、前因恰克图业经闭关。不准与俄罗斯贸易。而大黄药料。尤为俄罗斯必需之物。恐商贩私行透漏。节次传谕新疆驻劄大臣。严加查禁。并因各省地方。不特广东濒临洋面。即盛京、江南、闽、浙、直隶、山东等处。俱有沿海口岸。谕令各督抚等、饬属实力稽查。毋许奸商偷贩出洋。致转售与俄罗斯。希图厚利。复因内地需用大黄。疗治疾病。不可查办过当。以致因噎废食。续经降旨、令该督抚等妥协酌办矣。本日阎正祥等奏、据古北口防守尉达孟阿等禀报、到关药车三辆。搜出大黄一百四十九斤。将贩卖药料之王礼谦、刘克仁、委派弁兵。押送刑部严审等语。大黄一种。不特内地民人。用资疗疾。即口外地方。如热河八沟等处。人烟辐辏。亦与内地无异。若查禁过严。致商贩裹足不前。于民间亦多未便。此次在古北口盘获之王礼谦等、所有贩运大黄。尚在未定章程饬禁之前。且为数无多。著即从宽释放。不必解交刑部。苐各省查禁私贩。固不可有意从严。亦不可漫无稽察。著该督抚等、各就地方情形。妥立给票章程。定以限制觔两。酌议每处需用大黄若干。发给官票。于经过各关隘时。将票呈验。如无官票可凭。即系私行贩运。查拏治罪。饬令地方官妥为经理。毋任不肖吏胥。藉端需索。有票者不禁。无票者即系自贩。并于通衢僻壤。出示晓谕。以现与俄罗斯不通贸易。是以不准大黄出口。俟将来俄罗斯送出贼犯后。仍可开关通市。则大黄一种。原应照常贩运。自无庸给与官票。有累经商。各督抚一面酌议奏闻。即一面遍行出示。不必俟部覆到时。始行办理。免致往返稽迟。有误闾阎需用。　　

○又谕、盛京事务较繁。职任紧要。都尔嘉、情性粗率。曾在军营。马上尚好。都尔嘉、著调补黑龙江。嵩椿、年久历练。著调补盛京。嵩椿员缺。著恒秀调补。所遗员缺。著琳宁调补。嵩椿接奉此旨。将将军印务。交副都统署理。即行来京请训后。再到盛京任所。嵩椿到后。都尔嘉再前往黑龙江。都尔嘉到时。琳宁即往吉林。更换恒秀。恒秀即行起身。前赴任所。　　

○谕军机大臣等、前据梁肯堂奏、彰德、南阳、汝宁、光州等各府属。于三月二十日得雨。而开封等府属。于三月二十七八等日、复经得有雨泽。自一二三寸至五六寸不得一摺。看来该省自河以南。雨泽虽觉普沾。而四月尚未得有透雨。至河北之彰德、卫辉、怀庆等府。虽报得雨。不过一二寸者居多。未能一律透足。该抚前摺。系本月十八日拜发。迄今将及旬日。近日曾否续得雨泽。未据该抚奏报。深为廑念。河北等府。前数岁被旱较重。虽上年尚有收获。但该处究属积歉之区。全赖今岁收成丰稔。方于民间口食有资。现在田禾正当长发。望泽维殷。著传谕梁肯堂、即将卫辉等府属、曾否续经得雨之处。查明先行覆奏。阿桂于磁州审案完竣。前赴荆州。自必经由河北。著将得雨未透之河北各属。于经过之便。亲身周历。查看该处是否缺雨。田禾能否长发。闾阎生计。较前岁情形究竟若何之处。详悉查勘。切实覆奏。谅阿桂久侍禁近。必能仰体朕念切民依之意。据实查奏。以慰仅注也。将此各传谕知之。　　

○步军统领衙门奏、直隶宣化县铺户常怀恒、曹氏、呈控该县知县王秉正、欠银不还。挟嫌枉断。请派大臣前往审办。得旨、此案著派姜晟、驰驿前往审办。原告常怀恒、曹氏、照例解往。　　

○旌表守正捐躯直隶武邑县民吕存住妻刘氏。　　

○癸丑。谕军机大臣等、此次进剿安南。朕于奏报收复黎城时。御制记事文一篇。即以黎氏近代以来。构乱频仍。或系天厌其德。是以出师以定乱。班师以知退。不欲穷兵深入。劳我师徒。此皆朕钦承天道。洞悉先机。著将御制文、钞寄福康安阅看安南素称能文。并可宣示阮惠、使之明喻朕意。今阮惠屡欲吁恳降附。已定议不复用兵。然阮惠系安南土酋。敢于伤害提镇。其罪甚重。虽由阮惠与黎氏为难。临阵之际。彼此未能辨识。而许世亨等、亦因奋不反顾。深入捐躯。但阮惠抗拒官兵。伤及提镇之罪。究难解免。今若不亲身赴阙。请罪乞恩。岂能遽加封号。此时阮光显、想已到关。著福康安再向该夷目、谕以尔国自相构衅。天朝念黎氏恪共职贡。百有余年。既已远来控诉。不得置之不办。及克复黎城后。封黎维祁为国王。而黎维祁昏懦无能。弃印逃回。难以自立。不值复加扶植。大皇帝于收复黎城时。即恐黎氏不能振作。御制记事文内。推原立国兴废之故。论及于知止不殆。佳兵不祥。以期不违天道。仰见大皇帝无事不顺天而行。岂肯于阮惠归诚之后。羁留不遣。复将无能之黎维祁、送其归国。现在黎维祁安插桂林省城。原念其止于无能。不便加之诛戮。酌给养赡。不过等于编氓。已为再造之恩。并无复令归国之意。尔即遣人至黎维祁处看视。亦无不可。总之天朝抚驭外夷。逆则加以征讨。顺则永受宠荣。如阮惠不能亲自赴关吁恳。仅遣亲属入关进贡。虽系出于悃忱。亦难邀收纳。盖因阮惠戕害大员。获罪甚重。即使将通国珍奇。尽数呈献。亦不能偿我提镇三员报国之忠。岂可遽思赎罪也。　　

○御制安南记事文曰、安南虽南瀛小邦耶。然亦有民人焉。有社稷焉。且奉本朝正朔。称外藩者百余年。其邦遭乱。兴灭继绝。礼亦宜之。是盖奉天道也。然彼邦之遭乱。岂无所由。且其据黎城而擅号召者。原非一姓也。则自古至今。主中华而称正统者。率可知矣。虽乘除有命。而兴亡在人。顺天者昌。逆天者亡。吁。是不大可畏乎。黎城既复。嗣孙重封。其陷于阮之土地。以次传檄而定。二阮穷蹙。窜归广南。广南去黎城又二千余里。是役也。官军裹粮以进设台站以运。不资安南一草一木。而安南荒乱之余。亦不能供军储也。官军才万余。而台站运粮之夫。将用至十余万。则劳内地矣。因护外小邦。为之扫穴执丑。而劳内地。是大不可也。且既己为之兴灭继绝。则彼之窜寇。应付彼平之。夫以国家之力。抵广南。执二丑亦优为之。但权其轻重。知止不殆。佳兵不祥。且安南亦一小邦也。黎氏近代以来。鲜有能为自强之君。或者天将厌其德乎。夫天厌其德之邦。而予助之。则予岂敢。出师以定乱。班师以知退。或者不违天道。而有合于王者之师乎是为记。　　

○户部议准、漕运总督毓奇奏、请嗣后除仅止清查军民产业未实者。仍照原议实降二级调用外。倘有编造遗漏、故纵殷富军丁、窜入民籍。并将田产代为隐匿脱漏者。访查确实。即将原查州县卫所官弁参奏。发往新疆效力赎罪。永不叙用。失察道府一并革职。不准捐复。其营谋脱漏本丁。发给黑龙江兵丁为奴。该丁弟兄子孙。仍编入军籍。佥派办运。从之。　　

○甲寅。谕、户工二部议覆龙江、西新、二关一年期满。徵收盈余。户关比较历届、俱有赢无绌。工关比较五十年。短少盈余银三万一千九百余两。工部议令该监督照数赔补。固属核实办理。第念上年该处商运木植。销售维艰。竹木簰把。到关稀少。盈余短绌。尚属有因。所有此次龙江关、短少工税盈余银、三万一千九百余两。著该监督成善、赔补银一万两。其余银二万一千九百余两。著加恩宽免。　　

○以故多罗贝勒永瑗子绵溥、及病休正红旗奉恩将军普正子苏清阿、照例承袭。　　

○乙卯。内阁、翰林院、带领丁未科散馆修撰、编修庶吉士、引见。得旨、此次翰林散馆之修撰史致光、业经授职。其清书二甲之庶吉士吴烜、汪彦博、俱著授为编修。三甲之庶吉士翁树培、著授为检讨。汉书二甲之庶吉士王观、秦恩复、李传熊、初乔龄、龙廷槐、何泌、陈士雅、俱著授为编修。三甲之庶吉士周维坛、潘绍经、瑚图礼尹英图、俱著授为检讨。何道冲、王祖武、胡钰、马履泰、顾钰、孙星衍、郑敏行、柳迈祖、范逢恩、陈若霖、俱著以部属用。谢恭铭、任衔蕙著归进士原班铨选。　　

○谕军机大臣曰、阎正祥奏、乾隆五十五年、恭逢八旬万寿。提镇等未获附襄盛典。恳一体准缴经费等语。三十六年朕前往热河。及回銮时。提督王进泰、曾于古北口一带豫备点缀。明年夏间、朕仍往山庄避署。于七月内回京。阎正祥等、止须照三十六年之例。在古北口一带跸路往还所经处所。备办点缀。已足抒其忱悃。然不可过于糜费。所有请缴经费之处。可以不必。将此传谕知之。　　

○丙辰。豁免直隶宣化、万全、怀安、西宁、四县。乾隆五十三年旱灾额赋。　　

○是月。浙江巡抚觉罗琅玕奏范公塘一带。旧设石坝十一座。系用碎石。以栅栏木柜装载排列。难于钉桩。一经大潮冲刷。易于泼损。不若用柴盘头。可以钉木作桩。根脚牢固。且柴性柔软。可耐冲激。即间有矬蛰。亦易修筑。现在石坝冲损者。请即改建柴盘头。余俟应修时、一律改建。不必再做石坝。得旨、如所议行。　　

○闽浙总督觉罗伍拉纳、福建巡抚徐嗣曾奏、台湾澎湖各营。原额戍守、班兵一万二千一百七十六名。向由内地各营均匀派往。三年轮替。惟是台湾一营之兵。每派至内地七八营、至数十营不等。以致弁兵不相认识。稽察为难。此后换防弁兵。请于督抚提镇协标各营分。整齐归一划拨。如某营应派外委千把若干员。某营应派马步战守兵若干名。一营仍归一营。总共挑出。指定前往台湾某营更替。画一注册。无许混淆。分作四起。每起以三个月为期。各按营分归总拨换。拟将新增戍防经制额外外委十六员。兵一千二百名。同原额内应派水陆马步守兵二千三百名。统共弁、兵、三千五百一十六员名、为第一起。班程粮饷。于本年四月初一日画一起住。又派拨内地水陆各营、三千五百名、为第二起。班程粮饷。于七月初一日画一起住。又派三千五百名、为第三起。班程粮饷。于十月初一日画一起住。又派二千八百七十六名、为第四起。班程粮饷。于五十五年正月初一日画一起住。各起弁兵。统于一年内、全数换竣。仍俟三年届满。换回原营归伍。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百二十七

大清高宗法天隆运至诚先觉体元立极敷文奋武孝慈神圣纯皇帝实录卷之一千三百二十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十四年。己酉。五月。丁己朔授一甲一名进士胡长龄、为翰林院修撰。一甲二名汪廷珍、一甲三名刘凤诰、为翰林院编修。　　

○旌表守正捐躯山东寿张县民李金声妻于氏。　　

○戊午。谕、西藏自巴勒布滋事以来。业经大加惩创。但藏内诸务。必须一晓事大喇嘛。帮同达赖喇嘛办理方为有益。济咙呼图克图、心地明白。熟习经典。素为唐古忒等敬信。著赏给毕里克图名号。任以扎萨克之职。前往西藏。帮同达赖喇嘛办理一切。俾噶布伦等、诸事得有遵循。以副朕乂安全藏至意。　　

○军机大臣议准、四川总督李世杰奏、前奉谕于打箭炉、察木多二处。酌贮粮储。惟是口外山路修阻。转输米石。每石须脚价十五两有零。所费过当。查口外地方。稞麦较多。秋收时颇可采买。先经饬员就近试买。每麦一石价不过四五两之间。每麦稞一石、较麦价约贱二三钱。核之运米每石十五两之价。实多节省。请于每岁秋收后。买足三千石。稞麦各半。建仓收贮。定价不得过四两。买足时、照新疆屯防例。存七易三。借与本台商民僧番。秋后、每石加耗一升缴还。从之。　　

○旌表守正捐躯四川蒲江县民刘公郭侄女刘氏。　　

○己未。孝诚仁皇后忌辰。遣官祭景陵。　　

○谕、本日据梁肯堂奏称、开封、归德、南阳、河南、汝宁、陈州六府暨许、汝陕光四州。于四月初十、十一二三、及二十一二三等日续得透雨。河北之彰德、卫辉、怀庆三府。亦于四月十一二三、及二十一二三等日。得雨深透等语。是河南河北各府州属。俱经甘＜雨澍＞优沾。朕心少慰。但河北距省稍远。或该抚前此拜摺时。尚未据各属禀报。而开封为该抚驻劄之所。其归德等处亦距省不远。既于四月初旬续得雨泽。十八之摺内、即当奏明、何以无一字提及。直待朕传旨询问。始行缮摺具奏耶朕念切雨旸。无时或释梁肯堂何不能。仰体朕怀。迟延若此。伊前为直隶藩司。办事尚属认真。岂以擢用巡抚。遂尔意存自满。不以民依为重耶。此次姑。恕梁肯堂著饬行。　　

○又谕、上年大兵进剿安南。粤西民夫、运送粮饷踊跃急公。甚属出力且前岁台湾用兵时曾调粤兵前往。而黔兵赴台湾时又系由粤西经过。因念该处地瘠民贫。连岁秋收未能丰稔恐民力不无拮据。曾降旨令该督抚等、查明各官兵经过地方。酌量蠲缓。兹据福康安等奏、此次官兵及上年。调赴台湾各兵、经过地方。查其应付多少。请分别蠲缓等语。著照所请、将应付较多之柳州、浔州、梧州、南宁、太平五府属。五十四年应徵钱粮。概予蠲免其应付较少之各府州属。所有本年应徵钱粮亦著缓徵半年。俾纾民力。该督抚务督饬所属。妥协办理。以副朕轸念边氓至意。该部即遵谕行。　　

○谕军机大臣等、据福康安等奏、阮惠亲侄阮光显、敬赍表贡进关乞降并吁恳进京入觐等语。此次阮惠遣伊亲侄求降进表其情词迫切。实属出于至诚。已另降敕谕、令福康安宣示。看来此事即可完结。阿桂奉使在外。自必心存悬注。著将本日福康安等奏到各摺并所降谕旨。及阮惠表文。一并钞寄阿桂阅看。　　

○敕谕安南阮光平知悉。据协办大学士两广总督公福康安等奏、尔遣亲侄阮光显、敬赍表贡抵关乞降等语。将原表呈览。朕阅尔表内称、尔先有广南之地。非与黎氏有上下之分。上年曾遣人叩关。备陈与黎氏构衅缘由。边臣驳书。不即递达嗣官兵出关征剿。直抵黎城。尔于今年正月前至黎城。欲向黎维祁、询问吁请大兵之故。不料官兵一见尔众奋勇杀戮。尔手下人等、猝难束手就缚。又值江桥拆断。官兵致有损伤不胜惶惧。已屡次遣人叩关请罪。并送回未出官兵。其戕害提镇之人。业目睹正法本应躬诣阙廷。陈情请罪。因国内初罹兵革。人情惶惑。尚未安集。谨遣亲侄阮光显、随表入觐。并据阮光显禀称、尔俟国事稍定。尚乞亲自到京瞻觐等语。安南黎氏臣事天朝恪供职贡。百有余年。尔在广南。从前并未修朝贡上年黎维祁母妻赴关控诉。以尔构乱称兵占据其国。吁请救援。此事为天朝字小存亡、体统攸系。是以前任督臣孙士毅、自请带兵出关尔虽曾遣人叩关辩诉。但守边之臣。向来祇知安南有黎。不知有阮。驳回原禀。亦经奏闻。所办甚正。然督臣孙士毅奏克复黎城之后。朕即以黎氏国内多故。黎维祁又复怯懦无能。看来天心竟有厌弃黎氏之意。朕从来办理庶务无不顺天而行。随即谕知孙士毅黎城既复。当即彻兵乃孙士毅未能遵旨速彻。在彼耽延。兹尔率众至黎城。欲向黎维祁询问。官兵在彼。岂有坐视之理。遂尔奋勇相战尔手下人众。畏死抵拒。致伤我官兵。在提镇等职司剿御其临阵捐躯。俱堪嘉悯。已从优议恤。将许世亨封以伯爵。总兵二人皆予世职。并入昭忠祠以示奖励。尔以安南头目。敢于抗拒官兵戕害提镇大员。获罪甚重是以将福康安调任两广总督。原令调集各路大兵整军问罪。但念尔屡次遣人叩阙请罪。是尔尚知畏惧天朝朕怜汝诚心悔罪。已往之事。不复深究矣但非亲身诣阙。请罪乞恩。仅遣尔侄阮光显、随表入觐。遽思仰邀封号天朝无此体制。尔既未列藩服。所有贡物。亦未便收纳。著仍发交领回。如尔必欲输诚纳款。乾隆五十五年八月。届朕八旬万寿。维时距今又越年余。尔国内亦当安集。尔即可禀知督臣。亲自赴京吁恳。以遂瞻云就日之私。再于安南地方。代为许世亨等建立祠宇。春秋虔祭。庶可稍赎前愆。届时朕鉴尔畏感悃忱。自必格外加恩。或即封以王爵。世世子孙可以长守安南。彼时再呈进贡物。亦即可赏收。仍当加之厚赐。以示优眷。朕临御五十余年。凡庶邦藩部。无不待以诚信。黎维祁柔懦无能。弃印逃窜。若律以天朝擅离职守之条。尚当重治其罪。今念伊系属外藩。仅止无能。尚无违犯。令在桂林省城安插。断无乘尔入觐。复将黎维祁送回安南之理。已谕督臣福康安等、转饬伴送官员。同尔侄阮光显、于经过桂林省城之便。亲行看视黎维祁光景。并令尔侄详悉寄尔知悉。尔更可无所用其疑虑。兹特赐尔珍珠手串一挂。尔当祇承恩命。计程于明年六七月内至京。亲诣阙廷恳请。以冀永承渥眷。勉之。钦哉。特谕。　　

○又谕、此次阮惠、又遣其亲侄阮光显赍表乞降。情词较前倍加恭顺。自属出于畏威至诚。现已明降敕谕发往。福康安等、即当令阮光显遣人敬谨赍回。交阮惠阅看。俟续得有信息。即行奏闻。候旨遵行。现据福康安等奏、已将阮光显遣回谅山。福康安接奉此旨。再令阮光显由谅山起程进京。不必太急。总于七月二十外、行抵热河。彼时蒙古诸王公台吉、俱来朝觐。俾阮光显得睹车书一统、万国享王之盛。且得与诸王公台吉等、同邀筵宴之荣。自属更善。并即令汤雄业带同来京。仍由桂林经过。令阮光显面晤黎维祁。并向阮光显、告以黎维祁将大皇帝重颁印信。敢于遗弃。本应重治其罪。祇因其累代恭顺。尚无违犯。是以仅予安插。岂有复令回黎城主国之理。阮惠如果于明年万寿前亲来瞻觐。大皇帝必格外加恩。或即予以王爵。子孙世守安南。当即令阮光显、将此情节。详悉寄知阮惠。俾其更不必心怀疑惧。再御制安南记事文一篇。前经钞寄福康安、并令宣示阮惠。使之明喻朕意。今阮惠业已诚心畏服。所有御制记事文。可以不必宣示。福康安等又奏、关前夏瘴盛发孙士毅不必久居于此宜即回南宁调养数日。再行起程等语。自应如此。将来孙士毅起身时。并当缓程行走不必急于趱行。致有劳顿。前曾屡降谕旨。令福康安自行酌量。或移至南宁太平地方。或回驻桂林料理一切。此旨谅已接奉。现在阮光显业经到关。此事大局已定。福康安等、亦即当遵照前旨。移驻广西内地。庶水土和平。易于调摄。以副朕体恤之意。　　

○命内阁侍读张姚成、提督湖南学政。　　

○庚申。陕甘总督勒保疏报、乾隆五十三年。镇迪道属迪化州招垦民人三十七户。共地一千一百十亩。昌吉县、招垦一户。种地三十二亩。呼图壁巡检、招垦二百三十三户。共地六十九顷九十亩。绥来县、招垦二十一户。共地六百三十亩。齐木萨县丞、招垦二百六十四户。共地七十九顷二十亩奇台县、招垦十一户。共地三百三十亩。　　

○辛酉。谕军机大臣曰、黎维祁因无能失国弃印潜逃。今姑宽其失守藩封之罪。安插桂林省城。酌给养赡。比于编氓。若听其仍旧蓄发。服用该国衣冠。与内地民人迥异。殊于体制未协。著传谕该督抚、即令黎维祁、并伊随从人等、一体薙发。改用天朝服色。将来阮光显经过桂林时。与黎维祁会晤。见其业经薙发。服色改易。断无回国之理。并可令阮光显差人回国。寄知阮惠。俾得释其疑畏。　　

○壬戌。谕军机大臣等、据兰第锡等奏查勘扬州镇江、运河工程情形一摺。内称宝应氾光等湖。湖水低于河水七尺余寸。现在酌启减水闸尚、以洩运河有余之水等语。本年淮扬一带运河。水势充裕。湖水较低于河水。原不妨酌启减水闸洞、以宣洩运河盛涨。但思宝应氾光等湖。向系减洩洪泽湖盛涨之区。今将运河之水分洩入湖。是否能资容纳。且宝应氾光等湖。未必另有自行入江之路。若往南下游一带。仍须汇归运河入江。则运河盛涨之水。仍恐不能宣洩。其是否如此情形。著传谕兰第锡、详悉查明具图贴说覆奏。寻奏、宝应一带。实无另有入江之路。惟往南下游邵伯湖尾三沟闸以下。西岸无堤之处。汇归入运。其东岸金湾、凤凰、壁虎等闸坝桥孔。皆系分洩入江之路。得旨览奏俱悉。　　

○癸亥内阁、翰林院、带领新进士引见。得旨、新科进士之一甲三名胡长龄、汪廷珍、刘凤诰、业经授职。钱楷、李钧简、阮元、张锦芳、施杓、周栻、杨祖纯、黄镕、祝孝承、顾德庆游光绎那彦成、吴灼、达林、刘镮之、钱开仕张鹏展、汪滋畹、杨昭尚庆云、张履元、俱著改为翰林院庶吉士。言朝标贵徵、王育琮、伊秉绶、董思駉、严年谷、申瑶广善、王正雅、林溥、彭希郑、李再瀛、王宁＜火阜＞、荣麟、瞿曾辑、裴显相、萧光浩、金橒发、曾祝龄、俱著分部学习。张经邦、包敏、张位中、张炳、钱本礼、万应馨、金梅、华榕端、许元淮、范鹤年、杨克济、敬大科、李晓峦、赵时、卢荫文、李元符、丁桐、汪兆宏、刘斯颢、任泽和、张秉锐、张世昌、程卓梁、俱著以知县即用。余著归班铨选。　　

○谕军机大臣曰、全德奏、前据两淮委员汪良增禀称、遵拨押解汝宁盐觔。至息县行销。该令陈文衡、因向索费未给。月余不许开店售卖。并闻有库吏顿姓、窝囤私盐之事。随飞檄河南盐道确查。至息县旧商曹仁集、业经身故。该令平日有无需索。无从传讯。已剀切晓谕各商。嗣后如有需索。即行密禀。不必顾虑等语。地方官勒掯盐务。即是贪赃之渐。该参令陈文衡、于委员解到盐觔后、辄敢故意刁难。不许开店售卖。则汪良增所禀婪索银两、及库吏囤私恣卖之处。自非无因。著传谕梁肯堂、即提集案内人证。严切究讯。务得确情。即行定拟具奏。　　

○甲子。谕曰、全德奏、淮北盐场。向遇黄水盛涨。辄多淤塞。今由六塘河一带。另开新河。从此可永无淤垫。不致仍前迟滞。惟是递年积压未运者。已有三十余万引。若不设法疏通。终不能年清年款。请将己酉一纲。免其捆运。其正杂钱粮。分年带销等语。著照所请。加恩准将己酉一纲提出。免其捆运其己酉一纲正杂钱粮。自庚戌为始。分作五年带完。俾免一时并纳。以纾商力。　　

○又谕、前因直隶、各州县应徵旗租。旧欠未完。新欠又有二十余万之多。其中保无官吏那移情弊。降旨令刘峨留心察访。据实具奏。兹据该督奏称、缘佃种旗地之户。家本贫寒。收成丰稔。尚可按期完纳。一遇水旱不齐。动致拖欠不清。而地亩盐碱抛荒。佃户逃亡。亦所时有。此数年积欠之故。实由于此等语。各州县应徵旗租。或因水旱不齐。致有拖欠。自当分别缓带。以纾民力而清款项。若果田亩盐碱抛荒。则其地已不能耕种。租从何出。至佃户逃亡。如实因地不能种、逃至他所者。即应奏请豁免如系无力承种。出外营生。亦应另行召垦何以并不确查妥办。惟事按年经徵。试思地已抛荒。小民何能交纳。若如该督奏请。著落地方官依数赔缴。似此年复一年。伊于何底。各省应徵地丁正项钱粮。如系实欠在民。朕尚加恩豁免。从不令地方官赔缴。焉有因积欠旗租。转令代为赔纳耶。各州县给予廉俸。尚动称不敷办公。借端侵缺。若复令赔缴旗租。将伊等更得有所藉口。殊属不成事体。且朕轸念黎元。凡遇旱涝偏灾。无不立予蠲赈。虽千百万帑金。从不稍存靳惜。岂有地亩既荒。尚令小民赔纳租银。更非朕体恤闾阎之意。但地方大吏。从前何以未经奏明。恐各州县有影射虚捏。延宕侵那等弊。不可不彻底清查。著派侍郎伊龄阿、管干珍、于朕启銮后、前往查办。彼时京中无事。伊二人更可以详细履勘。如查系实在田亩盐碱抛荒。及佃户逃亡。因而拖欠者。即据实奏明。候朕降旨、酌予豁免。如查系地方官谎词捏饰。希图影射侵蚀者。即当参奏治罪。此等丈量地亩之事。朕向来不肯轻易派员。前往查办。以免扰累。今直隶各州县积欠旗租。如果实系田亩盐碱抛荒。佃户业已逃亡。所有应徵租银。自无从追纳。并非地方官徵催不力之咎。岂有照刘峨所奏。仍令常年赔缴之理。朕此次特派大员前往查办者。系为爱惜官民起见。朕既不忍累民。又岂肯累官。伊龄阿等务宜秉公办理。以副朕曲加体恤。核实清厘至意。　　

○谕军机大臣曰、全德奏、湖广每季、应销十九万三千余引。本年春季。仅销十五万四百余引江西每季、应销六万二千余引。今亦仅销三万一千余引。各商因口岸滞销。已皆减价发卖而销售情形。仍复迟滞。若每季如此。不惟积引不能疏销。将额引亦不能销足。现在严饬江西、湖北、湖南、各盐道。督饬地方官实力缉私。以杜侵占等语。淮南盐引积滞不销。自系各该省督抚、不能督饬地方官实力缉私所致。该省大小各员。历年得受各商陋规银两。累万盈千。上年查办之后。本应重治其罪。经朕格外宽宥。仅令将陋规永行禁革。该督抚等即当感激朕恩。督饬属员、实力查察严缉私贩。俾官引得畅销无滞。庶可稍赎前愆。地方官吏。本有缉私之责。若因该省陋规禁革。不能从中分润。遂竟视同膜外。并不认真督率稽查。以致私贩充斥。官引不行。又安用督抚为耶。毕沅、惠龄、浦霖何裕城、俱著传旨申饬。仍将此次春季盐引。因何滞销之处。明白回奏。并著严查各属。如有因不能分受规例遂敢肆行懈玩并不拏缉私贩。以及仍有藉端勒索商人。任意堕销情弊。即行秉公严参治罪。毋得稍有回护。倘嗣后该省仍令私贩累累。致按季应销引盐。再有积滞。朕必将该督抚等一并治罪。勿谓言之不豫也。将此由四百里传谕各督抚、并谕全德知之。　　

○予故定边左副将军复兴、祭如例。谥勤毅。　　

○旌表守正捐躯直隶东川县民宋三贤女宋氏。　　

○乙丑。谕军机大臣等、昨吏部奏带领各官引见摺内、有原任甘肃阶州直隶州知州颜培天一员。系福康安在陕甘总督任内办理计典、填注才力不及者。经该部带领引见。观其年力正属富强。人亦明敏。与福康安填注之语。适属相反。已发往直隶以同知补用。该员原系直隶州知州。各省州牧中。有此强壮明白之员。一经该督抚保送引见。朕方当交军机处记名。简放知府。何至以才力不及。竟罹参劾。此事若在富纲、巴延三、限于才识。察属未能明当者。朕必以为该督抚所劾未公。即降旨饬询。福康安平日办事细致。于属员贤否。亦能留心察看。而眼力又不平常。不应错误至此。若福康安果于属员才具。如此不能周察。则伊现管两省。所辖文武员弁甚多。又安能望其举错得当耶。或因颜培天在任。办理地方事件。有未能妥协之处。抑或该管司道、与之不睦。因于大计时、将伊填注揭参。福康安亦未加深究。据详具题。但该员在任。若果有贪酷不法等项劣迹。早应随时专摺参奏革审。何待大计始行办理。今既列入计典应劾人数之内。则该员究系因何过失。致干参劾。殊不可解。外省上司。于所属中有素不惬意之人。因特参既无劣迹。不参又难优容。于计典时填劾者。往往有之。如今日引见之颜培天。一望而知非庸愚之人。或将该员列入浮躁、及不谨之条尚可。断非才力不及之人也。若按例行。则似朕不曾洞鉴。而容督抚任意轩轾矣。即如福康安为朕素所倚毗。或竟有劾其别项款迹者。朕尚不免疑信参半。必须究询明确。若有奏其才具平庸、年力衰迈者。则其言之谬。不待辩而自明。今以年方壮盛之员。观其光景。有过无不及。而福康安填以才力不及。殊属拟不于伦。朕向来办理庶务。必期明悉底里。从不肯稍涉颟顸。除交军机大臣就近传询颜培天外。著传谕福康安、即将从前填注该员才力不及之处。是否系该管司道与之不睦。故为填注申详。福康安仅据详题达。抑系因该员办公、另有不妥。或竟有意存满假偷安。耽于酒色。不理政务。或性情乖张。急于见长皆可。而断非才力不及之人也。福康安系受恩深重之人。即一时见有未到。稍至舛误既经朕降旨询问。自当切实陈明。亦可无所用其疑惧。谅伊必不至意存回护。以致人才稍有屈抑。务须据实秉公详晰覆奏。　　

○江西巡抚何裕城疏报、乾隆五十二年、万载、吉水、泰和、万安、安福、南丰、玉山、弋阳、浮梁九县。开恳水田共四顷三十亩有奇。　　

○旌表守正捐躯陕西富平县民张之义妻董氏。
  </div>
  <div class="pagination">
   <a href="清实录乾隆朝实录_page1683.html">
    上一页
   </a>
   <span>
    ...
   </span>
   <a href="清实录乾隆朝实录_page1679.html">
    1679
   </a>
   <a href="清实录乾隆朝实录_page1680.html">
    1680
   </a>
   <a href="清实录乾隆朝实录_page1681.html">
    1681
   </a>
   <a href="清实录乾隆朝实录_page1682.html">
    1682
   </a>
   <a href="清实录乾隆朝实录_page1683.html">
    1683
   </a>
   <span class="current-page">
    1684
   </span>
   <a href="清实录乾隆朝实录_page1685.html">
    1685
   </a>
   <a href="清实录乾隆朝实录_page1686.html">
    1686
   </a>
   <a href="清实录乾隆朝实录_page1687.html">
    1687
   </a>
   <a href="清实录乾隆朝实录_page1688.html">
    1688
   </a>
   <a href="清实录乾隆朝实录_page1689.html">
    1689
   </a>
   <span>
    ...
   </span>
   <a href="清实录乾隆朝实录_page1685.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
