<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 363 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 363 页/共 1860 页</h1>
    <div class="content">○以詹事府詹事沉德潜、为内阁学士、兼礼部侍郎。以通政使司左通政张映辰、为太仆寺卿。　　

○己丑。协办大学士署直隶河道总督刘于义奏、天津府属之庆云、盐山、两县灾民、应行补救事宜。一、庆、盐、两邑。虽有咸池及苦水之处。而甜水可以浇灌之地甚多。但百姓无力砌井。查每砌砖井一、须物料银八两。每井一、可灌地五亩。若广为穿井。小旱之年。百姓竟可不馁。可否于水利节省项下。庆云县赏给银一万两。可砌砖井一千二百五十。盐山县赏给银八千两。可砌砖井一千。再令百姓每年多开土井、以助浇灌。一、庆云县百姓牛少。查直隶布政司库贮商捐银十万两。原议留为水利城工之用。可否于此内赏银三千两。交天津府知府胡文伯、委员赴张家口买牛。赶至庆云县。令该县知县、散给无力贫民。田多者户给一只。田少者两三户共给一只。庶藉牛力以广播种。一、庆云县土宜枣杏。每年百姓采取。以助饔飧不足。近因积荒。斫伐稀少。查天津县库。现贮商人牛兆泰捐赈项下、存剩银二千两。可否于此内赏银九百两。以三分一株计算。可栽树三万株。不论枣杏榆柳。令百姓看管成活。数年后。枣杏可食。榆柳可备材用。得旨、著照所请速行。并谕军机大臣等。协办大学士尚书刘于义、查办水利。回奏庆云、盐山、两县。土瘠民贫。积歉之后。种种困苦情形。朕心深为轸恻。其陈奏穿井、买牛、种树、三条。俱有关于耕作。朕已降旨、照所请速行矣。惟是立法固欲其利民。而经理当筹其尽善。其种树一事。尚易办理。如穿井一事。有苦水甜水之分。惟甜水可资灌溉。官为穿井。分给于民。其地之远近。何以均沾。民之贫富。何以分别。谁应给以官井。谁应令其自开土井。随时修葺。何以保无倾圯。永远为业。何以不起争端。又如买牛以助其耕种。其自有耕牛者、固不必散给。其无牛力之户。如何分别给与。至一切餧养收管之法。亦应豫为筹及。以上二事。其办理之初。固须经理得宜。奉行之后。亦须永垂利益。此时正当东作紧急之时。不可稍有迟缓。著总督那苏图、率同地方官、悉心筹度。派委干员。作速办理。一切实心行之。忽视为民间琐屑之事。可以苟且塞责。务使良法美意。历久无弊。庶于瘠土民生。渐复元气。可即传谕知之。有应速办者。一面办理。一面奏闻。寻据那苏图奏覆、筹办盐山、庆云二县。穿井给牛种树各事宜。并亲赴天津查看情形。得旨、览奏俱悉。卿亲身查察甚当。一切妥协为之。　　

○庚寅。谕军机大臣等。总兵冯吉品、年力就衰。前在山西太原任内。不肯实心办事。营伍废弛。今调用天津。再行试看。著传谕那苏图、留心教导。并时加察访。至半年一年之后。果能更改从前之习。实心效力。即据实奏闻。若仍前废弛。即行题参。　　

○福建道监察御史朱续经奏、法司衙门会核之案。有两议并陈者。主稿衙门。或另备夹片。申明前议之是。指驳后议之非。迹涉争竞。有关政体。主稿之臣。所见果确。何妨即以夹片所陈。再同在议诸臣。平心商确。在异议者亦当心折。或往复论议。其言果有可采。主稿者亦当屈已听从。共期平允。不必存独是之见。昔宋臣程颢、与吴师礼谈王安石学问错处。曰、为我尽达于介甫。我亦未敢自以为是。如有说。愿往复。此天下公理。无彼我。果能明辨。不有益于介甫。必有益于我。窃谓宋室诸臣。醇正和平。莫如程颢。虽以王安石之拗执。闻其论事。往往心服。此正诸臣所宜则傚也。请自今会议之案。间有异同。务于进本前。各尽已说。平心商搉。彼此不存独是之见。倘必不能画一。则两议并陈。静候圣裁。不得另加夹片。豫为申说。得旨、此奏是。著照所请行。该部知道。　　

○辛卯。上诣皇太后宫问安。　　

○谕、从前交部议覆事件。科道等官。往往不待部覆。纷纷具奏。甚属非体。经邹一桂陈奏。此时朕已降旨训谕诸臣。并令嗣后议覆时。将条奏意见参差之处。声明请旨。昨据张允随陈奏卡瓦一事。朕已交议政王大臣速议。乃未经议覆之先。御史彭肇洙、即行陈奏。以为事不可行。前一日少詹事裘曰修、亦为此言。是从前搀越渎奏习气。至今未改也。人臣从政有体。进言有序。分职宣猷者。廷臣之事也。绳愆纠缪者。言官之责也。即如一事既已交议。即应候其覆奏。待朕降旨。若廷议未当、而朕旨允行。不妨据所见再行陈奏。亦未为迟。朕不难收回成命以从之。此时廷议未上。朕旨未下。则有何愆可绳。何缪可纠。而豫料廷议之不当。争先入告。竟若迫不及待者然。若果各据所知。与其拾遗于事后。毋宁匡正于未行。亦未为不可。但此案朕闻议政处、群以为不可行矣。则是人所共知之事。何待急急敷陈乎。若不训饬。则徒滋纷扰。非政贵有恒。辞尚体要之意也。彭肇洙摺并发。　　

○壬辰。遣官祭黑龙潭昭灵沛泽龙王之神。　　

○谕户部右侍郎傅恒、据汝兄傅清、奏请踏看藏内附近山中产煤处所等语。此并非伊任内应办之事。盖因该处驻劄绿营人等。欲藉此希图获利。开挖银矿。亦未可定。即该处柴薪价值昂贵。实有产煤山厂。亦当作伊自己主见。告知彼处人等。京师之人。皆系挖煤烧用。汝等何不寻产煤处所挖取。实伊等有益之事。其挖与否、听其自便可也。奚用具奏请旨耶。况西藏乃极边之地。非内地可比。其生计风俗。自当听其相沿旧习。毋庸代为经理。所奏非是。汝可寄信晓谕之。　　

○和硕裕亲王广禄等议覆、云南总督张允随奏称、永顺东南徼外、卡瓦葫芦酋长蚌筑禀称、其地有茂隆山厂。矿砂大旺。内地民人吴尚贤、赴厂开采。议给山水租银。不敢收受。情愿纳课作贡等语。查卡瓦远居徼外。献矿投诚。自宜准其归附。但祗取慕化之肫诚。何计贡献之有无。应令该督、将在滇夷目人等、善为抚绥。晓谕大义。令其回巢。至吴尚贤、以内地民人。潜越界外开矿。并该管官失察之处。均干例议。应查明具奏。从之。　　

○贵州镇远府属土推官杨再瀚故。以其子杨再苾袭职。　　

○癸巳。上御乾清宫。赐准噶尔来使茶。　　

○甲午。军机大臣等议覆、直隶总督那苏图奏称、严禁民人出山海关、酌议四条。一、向例近关民人出口。俱由临榆县给票。远方流民。因关口盘诘。有租赁货物、假冒商贩、赚票出关之弊。不若从本籍给与印票路引者、更有根据。查各省贸易出关人等。既经山海关地方官给票查验。原议已属周详。该督所称租赁货物、假冒商贩、赚票出关之弊。乃是地方官稽察不周。止应令遵照原议、实力稽查。若通行各省、将贸易人等、俱从本处给与印票路引。事属纷烦。应毋庸议。至所称出关之人、未尽如期回籍销票者、原议俟年底查明驱逐。应令临榆县、与守关官弁、按季造册二本。一由永平府转报存案。一移知该民人所往之州县。俾其查对。俟应行回籍之时。即可遣逐进关。应如所请。按季造册。以便随时稽查。一、出边道路。除山海关外。尚有喜峰口等十五处。向来商贩往来。并无给票放行之例。稽查未为严密。或有流寓之人。夹杂偷越。亦未可定。应如所议。喜峰口等十五处。亦照山海关之例。令守口官弁、会同各该地方官、逐项查询。给票放行。仍与奉属地方官、按季关会。其古北口、龙井关、青山口、榆木岭、擦牙子等处、一切外来商贩。执票赴奉者。俱令从山海关出口。不准由此经行。一、各省海船出洋。亦有随带民人至奉天者。自应一例稽查。应如所议。行令山东、闽、广、江、浙、各督抚。通饷各海口、设法严禁。其洋船到奉时。亦令该将军等查察。如有夹带流寓人等、照例递回。一、山海关至古北口、沿边坍塌边墙。及九关台中后所等处。或易冒险偷越。或系往来稠密。或为各口出入总路。自应一体稽查。应行令古北口提督、奉天将军府尹等、照例办理。从之。　　

○吏部等部议覆、湖南巡抚杨锡绂奏称、临湘县城陵矶巡检章彦、前往华容县兔湖垸督筑堤工。舟行擂鼓台地方。因风溺毙。应加赠县主簿衔。给予祭葬银两。应如所请。又奏称临湘县长安驿驿丞竺文辉、往府购买马匹。与章彦附舟同溺。亦应酌加赈恤。查湖南病故微员回籍、向例如原籍直隶者、给与银四十五两。今竺文辉因公溺毙。情更可悯。应于常例外、再给银四十五两。在公项银内动支。从之。　　

○又议覆、詹事府少詹事西成奏称、州县为亲民之官。不可一日乏人。自开缺至题达到部。已需时日。若遇衰老不称者。改归下月。或别有事故。又归下月。未免稽迟。请嗣后掣缺官内。遇有庸劣不胜任者。吏部于过堂时记出。合计共有几缺。双月将其次应选。单月将其次应补之人。每记一缺。拟出二人。如本月无应记之员。亦拟出四人豫备。于考试履历、验看月官时、一体考试验看。另为一本。随月官本一并进呈引见。如月官内有改教休致之人。即于备员内简用等语。查知州项内、应补应选之人甚少。除有人时、亦每缺拟备一人外。若遇无人。例归推升。其推升者多系外任。不能随本月月官一同引见。难以拟备。至知县、单月用应补应选。双月用应补应升。臣等酌议。除双单月内、如开复、盐场期满、各学教习、满洲汉军举人、孝廉方正、保荐幕宾、外用三品荫生等项。俱系插班。遇无人即应过班。并应升班内、亦多系外任。俱无庸拟备外。请于月选时、各按月分。如遇单月、将应补、捐纳、进士、新进士、举人、俸满教职等项。每项各拟一人。共六人。如遇双月、将进士、新进士、举人、俸满教职、捐纳等项。各拟一人。共五人。此内因本班无人、例应抵选者。即照例拟抵。附于月官末。另为一排。以备扣除遗缺之用。得旨、依议速行。　　

○兵部议准。贵州总督张广泗疏称、贵州一省、与滇、川、楚、粤、四省交界处所。多系猺猓贩棍往来要路。应添设汛塘弁兵。以资防范事宜。查黔省与滇省接壤之区。久经安设营汛。派拨官兵。毋庸更张。至黔省与川省接壤之区。如合掌磏、原设一塘、拨兵五名外、应再拨队目一名。小河坝、原设一塘、拨兵二名外、应再拨队目一名。又鹿池坝、应设一塘、拨兵四名。黄家坝、应设一塘、拨兵四名。祗坊坪锡厂坝、应设一塘、拨兵四名。大田坝、应设一塘、拨兵四名。坝得、应设一汛、拨外委把总一员。兵五十名。冷水溪、应设一塘、即拨坝得汛兵五名。黔省与粤省接壤之区。如西隆州、岩戛要隘、应设一塘、拨兵五名。泗城府长隘汛、应拨兵十五名。雅亭、应设一塘、即拨长隘汛兵五名。再于中索等处、分设五塘。每塘各拨兵五名。河屯等处、分设五塘。每塘各拨兵五名。黔省与楚省接壤之区。应于藕团增设一塘。将原防不通大路之姚家乡塘兵、移拨五名。大梁坡、应设一汛、拨弁兵三十名。捍子坳、应设一塘、拨兵十五名。潮水溪、应设一塘、拨兵十名。再黔省荔波县、与粤省庆远府南丹土州所属之总王、拉岜、二村接壤。总王、拉岜、旧输、荔波、南丹、两处钱粮银各一两。恐遇有案件。互相推诿。应将两村、就近割归荔波县管辖。其旧纳南丹钱粮。亦归并交饷。从之。　　

○乙未。上诣皇太后宫问安。　　

○谕军机大臣等。朕闻福建水师提督王郡。身体瘦弱。诸事勉强支持。近又颈患热疮。精神疲惫。厦门地方、关系紧要。尔等可传谕询问马尔泰、现在王郡病势如何。不致贻误地方否。令其据实具奏。　　

○又谕、上年宣化一带、被旱歉收。朕心深为轸念。屡筹抚恤加赈。至本年三月为止。前据该督那苏图奏称、加赈之后。正须借粜兼行。以资民食等语。不知现在借粜之事。如何办理。该处雨雪仍未沾足。且向不种麦。每年止有一熟。停赈后、去秋成尚远。民食未免艰难。尤宜加意筹画。或应再加赈一个月。方能接至秋收。著那苏图即行定议奏闻。前降旨拨动通仓米五万石。运至宣化。续据该督奏明、分派宣化、怀来、保安、延庆、四州县、以备赈粜。又据奏此项漕米、二月内可以运竣。此时均已运到与否。那苏图并未奏报。再该督曾奏庆云县不敷赈米、并借粜所需。咨部拨运北仓截存漕米二万石。均已敷用。但该县地瘠民贫。连岁歉收。今已届停赈之期。将来小民糊口之资。急应筹画。可传谕那苏图、令其将经理借粜等事、及该处情形、悉心查察。是否仍须接济之处。一并速行定议奏闻。　　

○又谕曰。福建提督武进升、奏整顿营伍一摺。著抄寄总督马尔泰、令其阅看。从前闽省营伍。一切兵丁技勇、军装器械、支放钱粮马匹等事。何以废弛一至于此。岂无有应受其责者乎。今武进升到任以来、陆续整理之处、果否如摺内所称。令其查察奏闻。　　

○户部议覆、贵州总督张广泗疏称、水城运铅至威宁州属柞子厂、相距两大站。运铅脚价。应照威宁之例。每铅百斤、每站给银一钱二分零。再该厂四面环夷。通判驻劄水城。经理地方。势难逐日赴厂抽查。应添设协办坐厂之员。其养廉。照莲花、砂朱、等厂之例。支银一百二十两。应如所请。至所称永宁收兑铅觔处所、各厂俱设书巡办理。猓木底厂、应设书巡四名。给予工食等语。查莲花、砂朱、二厂。书巡各一名。今猓木等厂、应照莲花等厂之例。毋庸多设糜费。从之。　　

○予故致仕镶白旗蒙古都统奇尔萨、祭葬如例。　　

○丙申。蠲缓湖北省汉川、潜江、当阳、江陵、枝江等县、乾隆十年分水灾田赋。　　

○予故奉恩辅国公功宜布、祭葬如例。谥恪勤。　　

○是月。直隶总督那苏图奏、接准部咨。以所报官庄被灾分数。与内务府委员所报不同。行令查覆。查近年官地庄头。多有不报地方官。径赴内务府自行呈报者。内除香河一县、业于上年咨部。是以前奉未经列入。其静海县、现在饬查未到。至南皮、容城、获鹿、房山、四处。均无详报被灾之案。又新城、交河、二县。前据该地方官、勘不成灾。臣据结声叙。故与委员所报不同。得旨、朕所以令汝密察者。恐地方官与内务府差员作弊也。若如此苟且了事之查察。则多此一事。反不如无矣。且苟且尚可。粉饰甚不可。慎之。　　

○又奏、臣前办理官庄被灾一案。业经另摺具奏外。其查办闲款银两。实因直省历年借垫款项。至为繁杂。非件件根寻案据。实难得其头绪。以致尚未明晰。至臣前任两广总督时。访闻参将马国柱、年近七旬。不能办理营务。因札提臣豆斌覆查无异。随经据揭题参。臣疎忽之咎。实所难辞。谨具摺恭谢天恩。得旨、以后诸凡留心。直隶总督。尤不比他省。事倍繁而地切近。非实有干济材、而又公正无私者。率难称此任。勉之慎之。　　

○福建巡抚周学健奏、向来特旨传谕事件。未定覆奏限期。每致迟延。现奉严旨训饬。通谕各省督抚。请嗣后凡遵旨寄信查议查奏事件。均分别通行与否。并内地与苗疆海外。酌定限期。逾限者议处。至各省督抚每年奉到廷寄上谕。无论应覆奏、与毋庸议奏。请照岁底汇奏上谕条奏准行事件之例。每岁二月内。将上年所奉廷寄事件。汇摺奏报。得旨、此不过于密行事件中。寓勤理政务之意。若明定章程。岂非于法律之外。另生一法律乎。为政在人。正不必以此为亟亟耳。　　

○湖北巡抚开泰奏、遵旨密查总督鄂弥达、现在血气虽衰。而办理事件。精神尚能贯注。至于居官声名。臣到任后。即闻伊跟随家人中。有受人门包之事。臣留心访闻。为数无多。督臣似属不知。得旨、非但此也。彼往察南省。令其子拜各属员。亦间有收受礼物者。操兵则全不阅看。朕亦降旨申饬矣。但此其过尚小。求全责备。朕从不为。若过而弗改。并欺朕而益肆者。亦不肯稍宽。此朕意也。汝应知之。但看其如何耳。　　

○湖南巡抚杨锡绂奏、楚南民习刁顽。屡饬不悛。本年正月内。各属漕粮。在岳州交兑。巴陵县知县薛澍、恐以挤碰坏船湿米。谕令退让。内有长沙船户。将差役殴打。并恃众辱官。三月内、安乡县民。与武陵县民。争控洲地。安乡县知县张绰、前往踏勘丈量。武陵县民熊廷士等。即纠众将该县拥跌。并殴伤衙役。又花园汛巡检周元滋、因雇夫短价。牌头不肯转雇。差役催督。众铺户即关铺罢市。除周元滋业饬司查揭外。其余各犯。均应尽法究处。得旨、不三月而愚民之玩法者凡三见。则汝湖南之吏治可知。尚恬不以为怪。全无愧悔。则汝不但不能少胜广西。且不如在广西矣。朕甚自愧无知人之明也。　　

○又奏、楚南岳麓书院。离城十余里。中隔湘江。春夏水长。士子多因畏涉。不肯肄业书院。即秋冬水退。亦皆因循不往。臣查宋时有城南书院。与岳麓并称。业已废为僧舍。城南有长沙协都司旧署。臣等各捐廉修葺。即改为城南书院。现将旧在岳麓书院各生。遴选入内肄业。俟仲秋后。仍归岳麓。岁以为常。得旨、好。书院之说。惟期育材。不期美誉。此意不可不知。　　

○大学士管川陕总督公庆复奏、臣自二月中出口。因东俄洛柴草未便。先于四马塘暂驻。今奉旨令臣前进。查有灵雀地方。离木鲁工大营二百里。拟就驻劄。至军营将弁。因前议招降。各图将就了事。而贼酋班滚、又因从前诱降。窥透底里。益肆鸱张。若臣率为前进。不足慑其心胆。必须振兴将士。计筹万全。方可一鼓成擒。又粮运为行军要务。今续办军粮。俱已到炉。必须将本月下月之粮。运出西炉。赶赴军营。苐西炉乌拉无多。臣起身前往。凡驼载军装等项。俱须雇用。及臣到彼。乌拉回转。而续调官兵又已到炉。更须乌拉应用。粮运势难兼顾。现应先尽赶运军粮。约闰三月初可毕。臣即于闰三月初前往灵雀。此时续调各路兵。俱可到齐。当就近度机乘势。严饬各路官兵。直捣贼巢。约五六月间。即可告竣。得旨、朕日夜望卿奏摺。览奏始略悉梗概矣。卿所云五六月间必成功者。想卿胸中自有成竹乎。抑亦约略言之乎。瞻对之役。朕本无兴兵之志。皆汝等守土之臣。以为必当为一劳永逸之图。今永逸尚未可必。而一劳已太劳矣。若果如此奏。则尚可谓收之桑榆。若复尾大不掉。朕与卿等、皆不能免嘉兵勤远之讥矣。奈何。慎之勉之。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百六十一


大清高宗法天隆运至诚先觉体元立极敷文奋武孝慈神圣纯皇帝实录卷之二百六十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十一年。丙寅。闰三月。丁酉朔。谕、历代帝王陵寝。及圣贤忠烈坟墓。向来俱令修葺防护。陕西为自古建都之地。陵墓最多。有不在会典之内者。既无围墙。又无陵户。著交于该督抚查明。酌筑围墙。以禁作践。以资保护。该部可传谕知之。　　

○又谕、京师冬春以来。虽间有雨雪。究未沾足。朕心久为廑念。今谷雨已过。未沛甘霖。农田待泽甚殷。朕忧惕日加。计雩祭之期。尚在四月。此时正当肃修祀典。以祈恩膏。著该部察例定议。敬谨举行。　　

○谕军机大臣等。今年直隶地方。春雨不甚调匀。春麦布种较少。恐将来麦收未必能丰。山东河南二省。冬春雨雪沾足。二麦可望有秋。且彼地麦收较早。著传谕喀尔吉善、硕色、各豫备麦十万余石。以为直省将来接济之用。其该省有存仓麦石。或另须采办酌量之处。该抚即行定议具奏。　　

○又谕、四川巡抚纪山奏称、本年正月十四日。贵州铜仁府知府、在松桃协、差遣弁兵。将黄板寨苗头龙见布家围住。放火烧房。打死三四命。龙见布等脱逃。随即拏住龙见布长子龙老六等二十八名口。至于因何被拏之故。闻系龙见布去岁勾引匪类杨继美在家。教他儿子龙老方等符水迷法。抗玩拒提等语。此事尚未见张广泗奏到。想伊意俟办理就绪。方行陈奏。但此事因何而起。现在如何办理。尔等可寄信张广泗询问之。　　

○律吕正义后编书成。御制序曰。皇祖圣祖仁皇帝。建中和之极。通声气之元。钦定律历渊源一书。审推步以明象纬。研数理以备成法。至律吕正义。凡所以定尺考度。制器审音。与夫五声二变应和之原。析其精微。区其讹舛。古乐之大义明。而千古有定论。今乐之至理具。而千古有正声。诚所谓惟圣人能之者。顾七政授时。九章布算。至今遵循罔斁。而律吕尚未暇施行。太常之司。和声之署。习其器而不能究其所以然。遂并其所习者而失之。袭谬承讹。不协不度。篇章音节。非重为厘正不可。和硕庄亲王、亲承皇祖指授。贯彻乐义。尚书张照、研穷律本。博习往训。因命协同考正。朕亲加厘定。为器为音。为宫为调。声之高下。节奏之短长。分刌而节比之。合则仍其故。不合则易其辞。更其调。或出自臣工撰述。或出自几暇亲裁。必考义理之原。究制作之本。夫而后郊庙所陈。朝会燕飨所奏。律吕各得其宜。歌奏不淆其序。八音克谐。无相夺论矣。爰诠次成编。俾垂永久。更参稽前代因革损益之异。为乐器考、乐制考、乐章考、度量权衡考、以备律吕之条贯。复推阐为乐问三十五篇。以申明其旨趣。于是而圣祖之所为审音定乐。制器协均者。一一施诸实用。自汉魏以迄元明。是非得失之故。了然可述。名之曰后编者。实以徵皇祖天纵圣神。通极造化。千古作者。无能出其范围。亦无能窥其涯涘。至于继述先绪。则在我后人。益亹焉而弗敢忘。　　

○戊戌。上诣皇太后宫问安。　　

○幸圆明园。　　

○谕军机大臣等。今年直隶地方。春雨不甚调匀。春麦布种较少。恐将来麦收未必能丰。已经传谕山东巡抚喀尔吉善、河南巡抚硕色、令其各豫备麦十万石。以为接济直省之用。未知此十万石。足资接济与否。尔等可传谕那苏图、察看各府情形。即行据实具奏。寻奏、各处麦苗。正顺以南。长者五六寸。短才二三寸。保定一带。均止长二三寸。盖因节侯本迟。现在地尚潮润。若月内再得时雨。二麦均可有收。设天时难定。必需豫东二省麦接济。查上年麦收甚歉。所拨二十万石之数。已足敷用。似可照上年之数办理。得旨、览奏有纾慰朕怀之意。不知立夏将届。时雨未沾。朕忧何能释。亦愿卿体朕心以为心。勤求民瘼。凡事为未雨之绸缪。方足大慰朕怀耳。　　

○军机大臣等议覆、四川巡抚纪山奏酌办粮运。据司道等议得摆站转运之法。未便行于蛮地。惟有以两蛮抵一乌拉。于所定脚价外。给以炒面茶油。尚可权宜办理。至发银购买蛮地别部乌拉一事。实有不得不然之势。查明正土司、为粮运总汇。分运北路至子龙计七站。一月转回。南路至里塘计十一站。四十五日转回。每月共应运米三千余石。又有解运火药军装杂差。且现调兵日增。止存疲乏乌拉二千五百头。蛮夫一千名、抵乌拉五百头。不敷运送。应发价与明正土司、买乌拉一千五百头添运。再子龙粮务。每月应转运米一千八百余石。中北两路官兵。将来有增无减。止存乌拉五百头。每月三运。仅可一千五百石。应请发价与孔撒麻书二土司、买乌拉三百头添运。其里塘章谷等处。各按乌拉不敷之数。酌核买用。如将来口外炒面不接。加运全米。倍增乌拉。亦照此购办。惟是现在办运各土司部下。所有乌拉。既经倒毙过半。又向别部购买。势必昂贵。且运粮乌拉。日夜奔驰。较驿递尤疲倦。请照驿马之例。每乌拉一头。无论马、骡、牛、给价八两。准十分倒三。再查驿马例以年计。今运粮乌拉。久暂难定。应以月计。每月准报倒二厘五毫。又买备乌拉。既系官物。应请每一头照例日支草乾银八分等情到臣。臣因军粮紧急。已照议饬办等语。均应如所奏办理。但蛮夫于额外给以炒面茶油等项。保无侵溢。乌拉一头。果否应给价八两。再驼运乌拉。似应牧放。何须餧养。今复议给草乾银。或有浮开多给之弊。俱应令该抚查核。得旨、依议速行。　　

○工部议准、协办大学士署直隶河道总督刘于义等奏、续勘庆云、盐山、二县疏浚事宜六条。一、庆云县沥水。俱赖马颊河宣洩。应与山东乐陵、海丰、等县交界之处。并大巨河入海河道。开挖宽深。再马颊河、原系直隶山东两辖。此次开河。令庆云县督率办理。以专责成。仍令山东巡抚。转饬海丰县、协同照管。一、庆云县城北。应从赵魁斗庄、经高桥、贾家庄、白庙海子、王家洼、王可忠等处。开渠一道。引水入老黄河以为归宿。并于洼口筑高。添设涵洞二。以防黄河倒灌。一、庆云县高慕台洼。应照旧挑挖深通。引水入老黄河以消积潦。一、庆云县四乡民沟十六处。前经劝民开挖疏通。今纪家铺北等七沟。现在深通。无庸挑挖外。其后马家庄等沟九处。或照前开挖。或应接长开挑。分别引水入老黄河、亭子河、及无棣沟等处。均应照议开挖。并应建设木桥二。以便行旅。一、盐山县宣惠河。前经挑浚。但河身尚浅。应再加挑深。务期通县沥水。悉归老黄河。至东省海丰县应挑河道。俱令盐山县、督率一律挑浚。所用土方。盐邑积荒之后。民力不敷。应照河工定例。给与工价。一、盐山县东之明泊洼。西北诸水。俱汇于此。无路宣洩。洼内地五百余顷。每致淹没。应挑洩水河一道。由钓鱼台程村桥起。通至宣惠河。俾归老黄河。并将程村桥一律修整。工价统于直赈项内动拨。从之。　　

○命礼部郎中陈豫朋、提督湖南学政。　　

○己亥。谕、上年宣化所属地方。被旱歉收。朕已叠沛恩施。俾灾黎不致失所。查从前定议赈济之期。至今年二月停止。经朕复加恩。不分极贫次贫。于二月之外。再普行加赈一个月。以资接济。今思宣府被灾之后。春间雨泽又少。且彼地不种二麦。此时去大田收获之期尚远。青黄不接。穷民难以糊口。朕心深为廑念。著于三月加赈一月之外。再加赈闰三月一个月。著即传谕该督那苏图、遵旨速行办理。　　

○谕军机大臣等。进剿瞻对一事。前此未及详筹。劳师费饷。旷日持久。未奏肤功。已降旨传谕庆复。令其通盘计议矣。但庆复自二月十七日具奏以后。已及一月有余。并未将军情奏报。从来行军之道。贵乎神速。况进剿之兵。非守防之兵可比。其相度机宜。督率前进。如何调遣。如何攻剿之处。必须随时奏报。今迟久不奏。何由备悉。尔等可传谕庆复、令其将现在情形。作速陈奏。嗣后务须随时奏闻。毋得迟缓。并将何以速了此事。以善其后。令其速议奏闻。　　

○又谕、朕因宣化被旱歉收。加赈之后。作何接济。再庆云县地瘠民贫。连岁歉收。今已届停赈之期。令那苏图悉心筹画。速行定议。于二十九日传谕之后。至今五日之久。尚未覆奏。从前高斌在直隶时。凡有赈济传谕之件。不过三日即行回奏。事关赈恤要务。不可稽延时刻。嗣后务须加意赶办。其宣化等处。朕已降旨再加赈闰三月一个月。并传谕那苏图知之。寻奏、宣化庆云赈务。于本月初一日奉到谕旨。谨于初三日奏覆。至宣化等处。蒙恩再加赈一月。照前银、米、豆、三色搭赈。其粜借等项事宜。仍各按地方情形。随时酌量办理。得旨、以后勉之慎之。不然。则中言官之窥伺。又将以卿为玩视民瘼矣。　　

○谕、从前八旗侍班官员等。酌定一年一周。带领引见。今值事少之日。该都统大臣等。并不带领。大约积至年近。始带引见。何如及此事少之日。渐次奏带。令引见之人。不至丛集。而一年内亦可轮班一周。将此谕都统大臣等遵行。　　

○庚子。谕、上年淮、徐等属被灾州县。经朕屡降谕旨。加恩赈恤。今春因麦熟尚远。亦已再行分别加赈。俾闾阎不致失所。但思阜宁县、邻近海滨。地势洼下。被灾较重。非他处可比。闻上年被淹之后。至今淖深数尺。尚难耕种。麦收已复无望。著将被灾民户灶户。无论极贫次贫。于停赈之后。再行普赈一个月。俾穷黎接济有资。不致乏食。该部遵谕速行。　　
</div>
    <div class="pagination">
<a href="清实录乾隆朝实录_page362.html">上一页</a><span>...</span><a href="清实录乾隆朝实录_page358.html">358</a><a href="清实录乾隆朝实录_page359.html">359</a><a href="清实录乾隆朝实录_page360.html">360</a><a href="清实录乾隆朝实录_page361.html">361</a><a href="清实录乾隆朝实录_page362.html">362</a><span class="current-page">363</span><a href="清实录乾隆朝实录_page364.html">364</a><a href="清实录乾隆朝实录_page365.html">365</a><a href="清实录乾隆朝实录_page366.html">366</a><a href="清实录乾隆朝实录_page367.html">367</a><a href="清实录乾隆朝实录_page368.html">368</a><span>...</span><a href="清实录乾隆朝实录_page364.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
