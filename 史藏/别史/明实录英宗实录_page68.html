<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 68 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 68 页/共 263 页</h1>
    <div class="content">　　○是岁天下户口户九百五十五万二千七百三十七口五千三百九十四万九千九百五十一田地四百二十四万二千一百一十八顷五十七亩田赋米麦二千七百八万五千九百二十一石六斗绢一十八万七千四十匹丝五万七千七百二十六斤绵一十八万五千三十六斤布一十四万三千九百一十八匹绵花一十八万九千八十八斤折色钞七万七千七百八十锭有奇杂课钞九百一十八万五百一十三锭有奇米麦八万一千七百九十四石铁七万四千五百八十三斤有奇布一千八十七匹盐课盐二百四十一万一千二百九十五引折色钞一千七百八十一万三千九百九十七锭有奇米四十九万六千四十石布七百八十六匹茶课茶五十五万三千七百五十一斤折色钞一十八万九千四百七十四贯屯田子粒二百七十九万一千一百五十二石有奇采纳水银九百四十四斤朱砂一百六十二斤石绿二百五十五斤雄黄三十斤有奇漕运北京儧运过粮四百五十万石各处运纳粮一百二十七万六千一百三十一石减免天下官田等项税粮计米麦一百三十五万一千四百一十石有奇
　　大明英宗法天立道仁明诚敬昭文宪武至德广孝睿皇帝实录卷之九十九
　　大明英宗法天立道仁明诚敬昭文宪武至德广孝睿皇帝实录卷之九十九
　大明英宗睿皇帝实录卷之一百
　　正统八年春正月丁己朔免文武百官贺
　　○授兀者卫舍人娄得为指挥佥事
　　○己未  宣宗章皇帝忌辰遣官祭  景陵
　　○庚申都察院左副都御史李浚奏广宁海州等卫备御都指挥佥事夏礼署都指挥佥事陈庆不严督官军了备以致达贼犯边杀掠人畜而参将都指挥同知刘端亦不奋勇追剿请皆罪之  上命佥都御史王翱责端等死罪状仍戒其再犯礼等俱杖一百降充为事官立功以赎若仍前误事必杀无赦
　　○辛酉孟春享  太庙
　　○遣中官祭司户之神　○顺天府言居庸关为北边衿喉之所输积多而仓不足宜颇增置请令所属输粮州县协力为之  上曰可
　　○壬戌敕辽东总兵官都督佥事曹义等曰守备之要惟在将领得人尔等须于都指挥指挥内推选智勇能战者令其把总分守地方仍将今增并旧有马队官军或三分内拨一分巡哨二分在城操练备敌以时番用均劳逸遇贼犯边互相策应或分路抄击或并力剿杀务在殄灭毋致失机或别有长策足以安边御寇皆具实以闻
　　○免云南木邦宣慰司拖欠岁办差发银一万四千两以被麓川侵扰故也
　　○敕广东按察司按察使郭智曰广东缘海地方设卫所城堡于要害之处专备倭寇比闻都司卫所官不得其人贪污暴虐玩法欺公或侵用月粮或卖放军士或私下海捕鲜或令营干家务以致军伍空阙兵备废弛脱遇警急何以应用近者浙江桃渚等处为倭寇攻劫失机官旗俱已枭首示众实由平日废弛所致今特命尔整饬缘海备倭军务尔即同都司巡海官偏历各卫所地方询察前弊务从清革凡有当建置者从长审处仍与三司御史公同推举都指挥或指挥智谋骁勇历练老成堪任边务者一人具名来闻令总备倭之事如不胜任连坐举主尔为方面风宪重臣素谙边事宜体朕付托之重持廉乘公恪勤所务必使军政修举边境无虞乃穪尔职
　　○敕总督云南军务兵部尚书靖远伯王骥等曰今贼首思任发父子未就擒捕余孳犹存敕至尔即同沐昂等计议务在殄灭此贼永绝边患其有功官军士兵悉照前敕升赏然须防闲左右毋令妄报作弊庶几爵赏一出至公
　　○命浙江整饬备倭户部右侍郎焦宏兼理福建备倭
　　○户部尚书王佐等奏辽东东宁等卫积粮不多仅供二年而官库绵布足供四年去岁收获颇丰乞将绵布存留二年赏用外其余暂令易米上仓或旗军月粮自愿折布者听从之
　　○给辽东官军马三千六百一十六匹从镇守辽东总兵官都督曹义请也给南京兴武等卫官军马九百二十四匹从守备南京丰城侯李贤请也
　　○癸亥命兀者卫故指挥同知锁失哈孙捏兀的为指挥佥事
　　○哈密忠顺王倒瓦答失里遣使臣满剌阿黑麻的等并古木山三十七卫野人女直指挥劄路古等俱来朝贡马及方物赐宴及赐彩币钞绢有有差
　　○甲子以大祀  天地  上御奉天殿誓戒文武百官致斋三日
　　○给宣府等处守备官军毛袄裤鞋各四千七百六十具从总兵官永宁伯谭广奏请也
　　○丁卯大祀  天地于南郊  上还谒  皇太后毕出御奉天殿文武百官行庆成礼
　　○命吏部左侍郎魏骥刑部右侍郎薛希琏通政司左参议王锡大理寺左寺丞仰瞻光禄寺寺丞张如宗分往顺天府及直隶永平河间保定广平大名真定顺德凤阳杨州九府及徐滁二州巡视蝗虫种子
　　○巡抚辽东副都御史李浚奏去岁辽东地方俱被水灾官军用度艰难广宁等卫官军臣尝奏蒙添支本色俸粮其定辽左等卫官乞照例添支从之
　　○夜有流星大如鸡弹色青白有光出张宿东南行至游气
　　○戊辰以大祀礼成  上御奉天殿大宴文武群臣及四夷朝使
　　○命都指挥佥事张任张景任贵州都司刘镛任四川都司李铉任云南都司于羽掌贵州乌撒卫事先是任等以征麓川功升职至是始任司事○命故亦迷河卫指挥使出羊哈子你不赤兀思哈里卫指挥同知忽答木子阿剌孙阿资河卫指挥佥事炒烚子都儿秃曲先卫指挥佥事桑哥子瓦思答儿俱袭职老哈河卫指挥佥事弗思鲁老疾命其子阿古山代之
　　○己巳  上谕户部尚书王佐等曰迩者民间所畜官马来京交纳刍秣无所资尔等即于京场附近处量数支与草束俟印烙完日巳之
　　○调太常寺少卿兼翰林院侍讲学士金问于南京太常寺太仆寺少卿王荣于南京太仆寺
　　○免直隶淮安府被灾田地夏税小麦一十五万四千三百三十五石有奇
　　○吏部尚书郭琎有罪令致仕先是六安州知州游璧夤缘本部郎中苏镒员外郎夏瑜赂琎子亮求升方面事觉璧瑜充军镒为民监察御史孙毓等言琎贪婪庸鄙不宜污玷铨选请行黜免  上贷琎罪特令致仕
　　○瓦剌使臣卯失剌等庆成宴毕出长安左门与女直使臣喧呼忿争夺卫士兵械殴伤之事闻  上曰夷狄素无礼义不可以醉饱之故责之宜谕虏王自治通事都指挥昌英等不能导之以礼令戴平巾供事
　　○庚午命恭顺侯吴克忠户部右侍郎王质为正副使持节册封襄王长子祁镛为王世子第二子祁鐄为宁乡王第三子祁钲为枣阳王
　　○兀也吾等十一卫野人女直木打速等来朝贡马及方物赐宴并赐彩币钞绢有差
　　○升礼部左侍郎兼翰林院侍读学士王直为吏部尚书调吏部左侍郎魏骥于礼部命礼部左侍郎兼翰林院侍讲学士王英理本部事
　　○升大理寺右寺正李从智为直隶苏州府知府赐之敕曰国家重念生民简任守长俾司教餋以图阜城之效其责重矣苏州府为畿内大郡民夥事繁素称难治今特简任尔宜持廉秉公表率僚属徵歛必时徭役必均听断必明毋为权势所胁毋为奸诈所欺毋为侵润所惑毋俾顽慝侵害良善毋纵豪右吞噬贫弱凡利所当兴害所当革者必思审处使朝廷恩泽及民衣食充足礼教修举庶几尽尔之职尔其钦哉毋忽○兵部尚书徐晞等言麓川贼思机发今虽遣其弟招赛等朝贡谢罪然又令其党涓孟车等来攻芒市为官军所败从金沙江遁去乍降乍叛谲诈难测宜令锦衣卫收系招赛等以俟其平  上曰招赛既来朝姑遣还云南安置俟获其父兄至日奏闻区处
　　○辽东总兵官都督佥事曹仪麾下千户韩敏告义违法诸事下巡抚副都御史李浚等勘验义自诉枉都察院据浚奏论义分折不以实合治罪  上以义方领军捕贼但命纪罪改正
　　○辛未上元节赐文武百官宴并假十日
　　○命四川都指挥佥事张信署都指挥使掌司事
　　○复除主事张穆于工部屯田司以剩员侍次故也
　　○先是广西总兵官安远侯柳溥奏原调贵州操备官军因无都指挥统领以致沿途逃亡数多阙军调用命下兵部核实至是尚书徐晞等稽其数以闻  上曰操备官军逃亡如是总兵等官坐视不问岂长久之道尔兵部即移文柳溥及三司御史计议广西军足以守备不必调贵州军否则将贵州附近广西军调用其各处调赴广西操备军俱宜酌量地理以近就近无令失所仍推举按察司廉能堂上官一人取覆广西府县应设土官协助流官处所访询属夷才智可用众所信服者起送赴京量授职事抚恤夷民
　　○癸酉顺德长公主薨公主宣宗章皇帝长女母  皇后胡氏永乐十八年生正统二年册封下嫁驸马都尉石璟至是薨讣闻  上辍视朝一日遣中官赐祭命工部治丧葬
　　○得匿名文书于大明门外大意指法司问拟不公囚犯冤屈宜因郊肆赦所言多狂悖  上以示法司刑部尚书魏源等言近日鞫谳罔不敬谨此必犯囚设计觊觎恩典宜逻捕以杜奸欺从之仍戒源等尽心慎罚不可偏徇以废国宪
　　○命故嘉河卫指挥同知阿里不花子牙失哈塔山卫指挥同知亦里伴哥子阿哈答兀也吾卫指挥同知倒罗沙子阿哈你指挥佥事孙保子失伴哥撒只剌河县指挥佥事阿合令孤孙都失剌鲁卫指挥佥事可你子罕真哈兀的河卫指挥佥事完者不花子都儿秃俱袭职木兰河卫指挥同知咬纳子答八哈亦里察河卫指挥佥事哈剌不花子扯颜得俱代职
　　○甲戌镇守狭西都督同知郑铭等奏腹里西等卫官军调拨甘肃宁夏等处守备其俸粮俱在原卫关支守备之处虽有行粮而原卫俸粮俱照守城事例一概折减分数在营妻子用度不给近查各处积粮数多乞将前项官原定本色俸粮之外量加分数旗军俱给本色庶其妻子得其全济而官军无内顾之忧边方得守备之力  上谓户部臣曰铭等所奏甚善须令勘合中查见在仓粮足供三年以上用度者操备官月增本色米一石旗军各一斗不足三年之用者己之其粮多之处仍具实奏来
　　○擢浙江宁波府推官陈克昌为四川道监察御史克昌先以推选送都察院问刑至是考称故有司命
　　○庆府于鸣砂州等处恳种无徵田一千余顷又于高台寺等湖采集芦苇百十余万变货金银罗叚因占种军田土为军张约等所发  上以王无他情置不问
　　○免直隶凤阳府宿州被灾田地粮一万七千三百五十六石有奇草三万六千六百四十四包有奇
　　○乙亥安南国王黎麟子浚遣陪臣黎傅等来朝贡金银器皿方物赐彩币等物有差
　　○狭西洮州卫掌卫事都指挥佥事陈＜王巳＞坐于所部假贷规利因勒取军人幼妹为妾又夺人房屋居□谋利事觉遇赦  上以＜王巳＞贪淫不可玷方面特调宁夏操备
　　○丙子赐庆王秩煃子名曰邃土□干
　　○升双城卫指挥使三角兀为都指挥塔鲁木卫指挥佥事捏列哥建州卫指挥佥事阿失帖木俱为指挥同知授头目失完哥安秃哈为副千户你哥谨卜为百户
　　○旗手卫言卫署  与通政司锦衣卫相邻比今工部以其地建五府迁卫于东南城下署事不便通政司后有闲旷地请以为卫署  上谕工部以地与之令自建造
　　○提督辽东军务右佥都御史王翱奏比者达贼五百余骑寇曹庄驿杀伤官军八人掠去驿马七匹参将刘端宁远卫把总指挥使韩英守备都指挥王贵各拥兵坐视俱合治罪  上曰端累次怠误罪本难容但其往辽东未久今姑记之令剿贼赎罪英贵令王翱俱责死罪状戴罪杀贼若仍前怠慢处死不宥
　　○兵部奏辽东总兵官都督佥事曹义不严督边备致贼累次入寇右佥都御史王翱奉命整饬边务到彼日久莫展一筹及达贼入境又不具实奏闻请治其罪  上命姑记其罪令其设法捕贼务在杀获若□无功俱重罪不宥
　　○戊寅朝鲜国王李祹以  皇太后丧遣陪臣李孟畛赴京进香赐彩币纱绢及袭衣等物有差
　　○南京洞神宫道士言  仁宗皇帝  宣宗皇帝尝幸其宫而宫前迫民居山门尚未作乞敕南京工部徙其居民  上不允且曰敢再以请必罪之○提调遵化驻操营都指挥同知钱义坐滥受民词辱不附己县官赎罪复职
　　○己卯山西按察司佥事戴诚丁母忧起复隐其任内过名吏部驳送刑部坐赎杖还职  上命调边远叙用
　　○庚辰赐宁化王济焕第六子名曰美瑞
　　○辛巳给靖江王府奉国将军佐良佐孚佐立佐政佐常岁禄各五百石
　　○先是机密重事许军民奏闻其余私事以次陈告违者及主使教唆捏写本状者不分虚实杖一百发戍边卫已著为令近因赦后前弊复作都察院请备榜申明禁约从之
　　○壬午迤北使臣陛辞致书其可汗曰自古帝王主宰天下者皆有  天命如天命在尧则尧主宰天下天命在舜则舜主宰天下历代皆然至宋以后天命在大元皇帝主宰天下元之后天命在我  大明则我  太祖皇帝主宰天下自后  圣圣相承皆是上膺天命此岂人力之所能为凡受天命为君者惟当上体天心抚恤下民一视同  无分远迩然后能永保天命凡天下之人必能真知天命之所在然后能奉顺天道享福禄于长远朕自嗣承  祖宗大位夙夜孜孜仰体天心故屡遣使与可汗通好兹者可汗遣使臣知院卯失剌孛端等赍书并致良马朕深嘉悦今卯失剌等回特遣  使指挥使章官保副使指挥佥事梁贵等赍书及彩币表里同去酬答厚意可汗其体朕诚心益坚和好以同享太平之福于无穷赐可汗纻丝织金四爪蟒龙单缠身膝襕暗花八宝骨朵云一疋织金胸背麒麟白□□睪狮子虎豹青红绿共四疋八宝骨朵云细花五色叚二十六疋素叚五十六疋彩绢八十七疋印花绢十疋可汗妃二人白□□睪虎豹朵云细花等叚十六疋彩绢十六疋花减金铁盔一顶戗金皮甲一副花框鼓鞭鼓各一面琵琶火拨思胡琴等乐器及铅砂焰硝等物又赐丞相把把只织金麒麟虎豹海马八宝骨朵云纻丝四疋彩叚四疋彩绢九疋其余平章伯颜帖木儿小的失王丞相也里不花王子也先猛哥同知把答木儿佥院哈儿蛮阿秃儿打剌罕尚书鬼林帖木  佥院喃剌儿尚书八里等皆赏彩叚有差又敕谕太师淮王中书右丞相也先曰尔祖尔父在  先朝皆秉恭效诚遣使朝贡朕临御以来太师又岁遣人进贡如同一家今复遣使臣国公察占太尉哈三火等来贡良马今察占等回持遣正使指挥使火吉副使指挥佥事鲁珍等赍彩币同去颁赐太师其益坚忠诚用绍尔前人之志赐织四爪蟒龙纻丝一疋织金麒麟白□□睪狮子虎豹纻丝四疋彩叚表里花绢等物赐也先母妃五人妃四人纻丝白□□睪虎豹彩叚等物有差
　　○敕提督辽东军务右佥都御史王翱曰得奏达贼扰边欲选将分守要地及率兵巡边皆有处置足见尽心朕为辽东兵备久弛将士苟安莫能御寇况贼情谲诈出没不常今之急务在乎严饬守备简练骁勇尔须同总兵镇守官协心运谋奖励将士使号令严明军威振肃寇贼殄灭边境宁靖庶副委托之重
　　○命宣府操备署都指挥佥事王良提督万全都司屯种先是万全都司署都指挥佥事李徽提督后往紫沟堡领军哨备至是参政刘琏以阙官闻故有是命○升益实卫指挥佥事阿的纳为指挥同知兀者托温千户所千户兀昌哈为指挥佥事从都指挥木当哈等奏请也
　　○癸未命故兀者前卫指挥同知哈必答子加木哈阿剌山卫指挥佥事忽鲁忽纳子沙鲁斡兰河卫指挥佥事亦薛哥子卜儿哈忽里吉山卫指挥佥事只鲁哈子兀劄哈木兰河卫指挥佥事不哈孙加哈你俱袭职禾屯吉卫指挥佥事粉甫老疾以其子哈鲁代之
　　○敕参赞宁夏军务右副都御史金濂曰近闻旧岁十二月达贼寇柳义沟总兵镇守官不即领兵截杀惟遣人侦探及令都指挥种兴领军出哨畏缩逗遛丁信王荣率军追捕迂途延滞纵贼虏掠史昭同太监来福俱拥精兵自卫亦不催督信等进兵尔为参赞官亦容情怠慢原其情罪俱不可容今姑记之尔与昭等其即设法整饬兵备务在军威振举边境无虞若再误事悉罪不宥信荣兴仍责其死罪状又闻总兵等官私役精壮官军四千余名托为围子手名色全不差操其下因而仿效以致边备废弛寇贼轻玩尔即从公整点收领入伍敢有仍蹈前非者指实奏闻尔为风宪重臣朕委以边务须尽心经画不可混众徇私欺罔误事
　　○甲申以  诚孝昭皇后百日  上率亲王诣  几筵行礼
　　○升沙州卫右都督困即来为左都督时困即来来朝  上以其在边岁久多效劳力故升之
　　○升金齿司指挥使陈恺为都指挥佥事正千户陈琯为指挥佥事所镇抚黎阿刚为副千户以其从征麓川能开通道路直抵木邦擒获贼属解京也
　　○镇守延绥等处都督佥事王祯奏臣所守地方东西延亘一千五百余里寨堡数多官军数少乞将延安绥德庆阳三卫屯军并岁调备冬屯军六千余人数内选取一千随臣操备从之
　　○复锦衣卫带俸都指挥使昌英都指挥佥事陈友指挥同知丁全岳谦职英等皆通事先是坐罪革冠带办事至是复之
　　○致仕刑部左侍郎樊敬卒敬字守一山东郓城人进士历官右春坊司谏鸿胪寺卿广东参政还为通政升刑部左侍郎宣德八年以老致仕至是卒讣闻遣官赐葬祭敬明有材历事  五朝四十余年脩职无过举致仕家居足迹不入城府惟课子孙力学务本而已
　　○乙酉书复庆王秩煃曰得奏府中阙内使访得汾州平遥等县民人之子裴瑀等十名俱系伤残净身之人欲买收用今特从叔所言然必出其父母自愿斯无嗟怨且  先朝有禁此后不可复违恐小民无知有所窥避假此进身况切近供事之人尤宜慎择以防欺伪庶不损令德
　　○工部郎中王佑言二事一清江卫河二提举司以修造漕舟留赴京匠若夫匠赴京者虽欲止三月而往来道路劳费过当故有力者辄营求造舟宜令督漕总兵官廉其丁力少者留之役须半年岁终具数以报一各处造军器奏留该班匠教习一年今有经数年不赴班者宜究治勿使隐匿  上曰修漕舟匠用工仍毋踰三月须与赴京者更番务使劳逸均平教造军器者其令踰三年不得更留
　　○夜有流星大如鸡弹色赤有光出钩陈西北行至天钩后二小星随之
　　○丙戌升赤斤蒙古卫都督佥事且旺失加为都督同知指挥同知班麻为指挥使
　　大明英宗法天立道仁明诚敬昭文宪武至德广孝睿皇帝实录卷之一百
　大明英宗睿皇帝实录卷之一百一
　　正统八年二月丁亥朔释奠先师孔子遣国子监祭酒李时勉行礼
　　○敕谕随满河等十三卫指挥歹扎等塔鲁木等四十五卫指挥别里哥等曰近者辽东守将擒获贼寇至京多是女直野人与兀良哈达子已寘之法矣惟尔等往来朝贡而尔之同类又于边境为贼何以取信朝廷朕推天地大恩凡尔等来朝者仍加礼侍其为贼者自取灭亡天道所必不容大军一出悔将何及尔等其深省之
　　○升直隶真定府武邑县典史张赟为本县知县时知县李琰九年考满属民以赟有善政奏保代之吏部言赟历任未久不当升  上重违民意故有是命
　　○戊子祭  大社  大稷
　　○遣顺天府官祭先农之神
　　○户部尚书王佐等奏河南山东诸卫来京操官军每月给行粮四斗近拨天寿山工作又增口粮四斗按旧例操备兼工作官军止给五斗今多三斗营军官俱宜有罪多关米宜偿官  上曰军士在山供役辛勤每月于京操行粮四斗外增口粮二斗已往多关之数俱令无偿
　　○命狭西凉州卫庄严寺番僧锁南巴袭妙善通慧国师赐以诰命
　　○云南总督军务兵部尚书靖远伯王骥奏臣等原带京卫达官前来云南平除残寇蒙赐银绢等物为路费缘达官惟贪口腹不知撙节比到云南费用殆尽所得口粮不足养赡不能固穷恐生盗心臣会同镇守少监萧保总兵官都督沐昂参赞军务侍郎侯琎计议欲将诸达官在京该支本色俸米都指挥指挥每月扣除一石五斗千百户所镇抚扣除一石俱于云南有粮去处本色轻赍中半兼支每十日一次给与官为撙节庶无妄费而彼之用度亦不缺矣  上报之曰卿等所奏甚善达官合用米并轻赍卿等就彼酌量与之朝廷除暴救民岂惜小费在京该支俸粮不必扣除俟征进毕日再为区处
　　○己丑  皇太后圣节  上率亲王上寿免命妇朝贺赐文武百官宴
　　○云南缅甸宣慰司宣慰卜剌浪马哈省亦速剌遣人贡金银器皿狭西大慈恩等寺剌麻也失锁南等来朝贡佛像舍利及马赐彩币等物有差
　　○裁省南京各衙门官员吏部员外郎四员司务一员户部主事九员司务一员礼部员外郎四员司务一员兵部主事四员司务一员刑部主事一员司务一员司狱二员工部司务一员都察院司务一员司狱三员大理寺左右寺副各一员左评事二员右评事五员司务一员太常寺博士一员典簿一员光禄寺典簿一员录事一员署丞十二员监事十二员鸿胪寺鸣赞二员序班三十二员先是南京户部主事苏洪奏南京事简官多乞裁省章下吏部会议量事繁简斟酌减省具数以闻  上从之故有是命
　　○礼部言麓川贼思机发遣弟招赛同头目来贡象马金银器皿谢罪缘思机发仍旧潜逃谋为边患难照常例给与赏赐  上命仍如例赐之
　　○总督永平山海等处粮储通政司右参议张隆自陈老疾吏部举监察御史姜永给事中吴昇乞升除一员代之  上不允仍令隆理事如故
　　○庚寅敕谕尚膳监内官等曰朝廷设尚膳监掌供养及御膳并宫中食用之物必择老成谨厚之人专任其事期于供养精洁丰俭得宜近者尔等视为泛常略不经心于供养  祖宗神明或不精洁甚至窃取私用不知撙节以至亵渎神灵费耗财物论罪非轻姑宥不问自今尔等宜奉公守法必亲必恭用心理办仍严饬下人一体遵守毋得仍蹈前非敢有犯者重罪不恕
　　○升监察御史张斐为江西右布政使按察副使严孟衡为四川右布政使右参议武达为广西右参政给事中赵冕为浙江右参议署员外郎张允中为山东右参议监察御史殴阳洙为四川按察副使主事况真教谕董应轸俱为福建按察司佥事主事甘霖州同知杨文奎府通判王彪为各府知府从吏部会官举之也
　　○裁省广东南雄肇庆二府德庆州并程乡县城南海阳县上廊韶州府曲江惠州府长乐归善县归善八递运所琼山县白沙水驿感恩县甘泉大南村二马驿从巡按广东监察御史布政按察司奏请也
　　○壬辰命吏部尚书王直礼部左侍郎兼翰林院侍讲学士王英仍侍经筵讲
　　○
　　○四川芒部军民府女土官知府奢贵遣把事何通狭西岷州外夷窄底等十三簇番僧簇头速南落竹广东阳江县土官舍人黄茂等来朝贡马及方物赐彩币等物有差
　　○擢四川泸州知州林道节为鹤庆军民府知府鹤庆本其土人高氏世为知府至是高伦以罪诛而其族无可继者兵部尚书靖远伯王骥奏别推一员以代  上曰抚绥远夷不可以常例拘其即推选老成廉斡者任之吏部以遒节闻故有是命
　　○命尚宝司丞夏瑄于本司视事瑄户部尚书赠太师原吉子以荫授司丞年幼食禄不视事至是长成故有是命
　　○免狭西贫难军民递年贷借预备仓粮从镇守都督郑铭及副都御史陈镒奏请也
</div>
    <div class="pagination">
<a href="明实录英宗实录_page67.html">上一页</a><span>...</span><a href="明实录英宗实录_page63.html">63</a><a href="明实录英宗实录_page64.html">64</a><a href="明实录英宗实录_page65.html">65</a><a href="明实录英宗实录_page66.html">66</a><a href="明实录英宗实录_page67.html">67</a><span class="current-page">68</span><a href="明实录英宗实录_page69.html">69</a><a href="明实录英宗实录_page70.html">70</a><a href="明实录英宗实录_page71.html">71</a><a href="明实录英宗实录_page72.html">72</a><a href="明实录英宗实录_page73.html">73</a><span>...</span><a href="明实录英宗实录_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
