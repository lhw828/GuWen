<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 247 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 247 页/共 502 页
  </h1>
  <div class="content">
   ○以缉捕勤能。赏山东峄县知县倪梦麟升衔。命送部引见。　　

○予山东阵亡把总刘兴武、外委葛太平、张起盛、祭葬世职。　　

○甲午谕军机大臣等、上年有人奏、河南开归陈许道周煦徵、扣发办工帑银。并听信幕友招摇等事。当降旨令英桂确查参奏。迄今将届半年。未据该抚将该员被参各款。据实奏闻。监司大员。骫法营私。声名狼籍。即应随时参奏。乃既奉旨饬查。仍复迁延时日。岂该抚意存瞻徇。欲为设法弥缝耶。著英桂即照所参该员劣迹。迅速查明。据实覆奏。如敢仍前疲玩。或代为隐饰。致有不实不尽。经朕察出。或被人纠参。必将该抚一并惩处不贷。将此由四百里谕令知之。　　

○先是、陕甘总督易棠奏、哈勒津库察、开采银矿章程。酌议招商试采。所需经费。由阿拉善亲王筹垫。随时酌定升课。按十成核算。以六成归商。二成五分为正课。三分五厘为耗银。一分五厘为运费。其余一成。赏给阿拉巴图当差。其炼尽白铅。亦拟照银十成。分别正耗。解交甯夏道库备拨。下军机大臣、会同户部议。至是议应如所奏办理。至所徵课耗。应于年终奏销一次。课银解存甯夏道库候拨。不得作为别项之用。其铅斤、除抽课外。官为收买。不准商贩。仍严饬员弁兵役人等。核实妥办。总期矿务日旺。于经费方有裨益。从之。　　

○河南巡抚英桂奏、察看河北三府情形。遵旨裁撤联庄会。得旨。览奏殊深廑虑。果能安静。解散固好。若仍行抗拒。更恐兵力不敷弹压。尤应早为计及。又奏、光州所属、剿办捻匪情形。批。易添富、务须严拏必获。不准任其远扬。又奏、筹拨西淩阿军饷、豫省情形支绌、恳请饬部另拨。又批。户部酌量。续为筹拨。　　

○云贵总督恒春、奏报到任日期。得旨。朕授汝为云贵总督。因汝外任有年。诸事历练。今而后。务期振作有为。毋蹈粉饰之习。朕实有厚望焉。　　

○乙未。谕军机大臣等、陈启迈奏、义甯州城失陷、调派兵勇防剿一摺。游击吴锡光、既经阵亡。贼势益炽。恐南昌省城。人情震动。该抚饬调刘开泰、带勇前进。兵力究嫌单薄。吴锡光所带之勇。著刘开泰收集统带。藉壮声势。前据向荣、王懿德、先后奏报。逆匪于四月二十二日。复陷休甯。其饶广一带。原未可稍形松劲。惟此时省城。急需兵力。著即照该抚所请。速调罗泽南一军。兼程来省。以为后援。省城布置周妥。罗泽南仍当星速出省。与刘开泰合兵进剿。不可专以保卫为名。致成株守。曾国藩水军。近在吴城。船只业已齐备。既不能迅克都昌。扼贼往来之路。即当保卫省垣。先固根本。岂可专恃罗泽南陆军。而置水军于闲地。著与陈启迈妥速布置。俾罗泽南到省后。即可进攻义甯。不致牵掣。该处与湖北通城、湖南平江等处。均属接壤。万不可令其日久负嵎。致三省声势隔绝。剿办愈难得手。饶州一带。仍著该抚饬令赵如胜等、妥筹防剿。毋得稍有疏懈。将此由六百里各谕令知之。　　

○以山西防堵出力。赏已革太仆寺少卿徐继畬、五品顶带。　　

○予江西义甯州御贼殉难知州叶济英、阳秉镛、州同蒋启华、吏目王秦州、巡检吴元理、阵亡游击吴锡光、都司张全孝、祭葬世职。均于义甯州建立专祠。叶济英家属同时殉难男妇等、并附祀叶济英专祠。　　

○丙申。谕内阁、湖北学政冯誉骥奏、请展缓乡试一摺。本年湖北省应举行乙卯科文武乡试。据称、该省军务未竣。防堵紧要。依限举行。恐赶办不及等语。所有本年湖北省乙卯科文武乡试。准其展至戊午科归并举行。按照两科定额取中。　　

○以剿办福建仙游贼匪出力。赏在籍御史陈庆镛、游击王捷元、守备耿元兴花翎。知县林玉树等蓝翎。余升叙有差。　　

○以守御福建兴化县城出力。赏知府张元祥花翎。余升叙有差。　　

○以歼捦匪犯巡洋认真。复已革福建总兵官钟宝三职。留福建补用。　　

○以捦获逆首黄有使。予福建文武官绅陈荣登等、升赏有差。　　

○抚恤朝鲜国遭风难夷如例。　　

○丁酉。上诣寿康宫、问皇贵太妃安。　　

○谕内阁、前因逆匪窜扰浙江常山开化边境。当经谕令何桂清、将该管镇道咨报情形。有无扶同捏饰。确查覆奏。兹据何桂清奏称、衢州镇总兵富勒兴阿、金衢严道刘成万、自设防以来。于防剿事宜。尚知讲求。迨贼窜常开。该镇道等驻劄五里亭。实缘道路分歧。不能兼顾并非有心退缩。惟常山之曹城、开化之华埠等处。被贼蹂躏。究属办理不善。富勒兴阿、刘成万、均著交部议处。台州协副将豫祺、自玉山折回常山。调赴曹城防堵。又调赴威平衢州等处。所带台勇。未能用命。沿途滋事。不能约束。豫祺、著先行摘去顶带。以观后效。如再不知振作。即著从严参办。　　

○又谕、何桂清奏、官兵剿贼获胜、克复休甯一摺。安徽休甯县城。于四月二十二日。复被逆匪占踞。经周天受、石景芬等、于五月初八等日。三次攻剿。先后毙贼四百余名。贼势稍却。十五日。邓绍良等、督兵齐抵城下。诱贼出城痛剿。杀贼甚多。伪检点黄姓、陈姓、及贼目多人。亦均歼毙。邓绍良、随派川楚浙兵。连夜进攻。贼势不支。于五更时潜出西门。由黟县一路奔窜。当将县城收复。此次收复休甯。尚为迅速。仍著邓绍良等、尽力攻剿。务将徽甯之贼。悉数歼除。毋留余孽。所有在事出力官绅弁兵。著查明保奏。　　

○谕军机大臣等、官文奏、行抵襄阳、布置进剿情形一摺。德安贼匪。经官兵截剿。意在下窜。而天门、京山、贼已分股窜扑。该处偪近安陆。道路处处可通。设窜入襄河。句结肆扰。不特荆襄可虑。且恐由上游各处。再图北窜。自应分路进兵。为四面兜围之计。该督现派川兵。先赴天门。并催杨昌泗等、由皂市前进。叶椿所带之勇。饬赴京山。又留川兵二千。驻劄安陆。以为天门、京山、两路援应。相机前进。布置尚属周密。西淩阿此时谅已驰抵楚境。即当迅速前进按照官文所咨情形。乘德安贼匪无多。将郡城克期收复。使该逆不敢觊觎北犯。庶可节节进偪。由杨店一路。进攻汉口。该督即统带兵勇。由襄河两岸。水陆并进。直捣汉川。仍当与西淩阿、胡林翼、声势联络。随时知照。合力兜击。以期克复武汉两城。该大臣等、务须乘贼锋甫挫。赶紧分路进剿。毋得稍事迁延。致失机会。至投诚义勇。仍著该大臣妥为约束毋令别滋事端。将此由六百里加紧各谕令知之。　　

○又谕、官文奏、军需紧要、请饬各省、按月筹拨等语。现在楚北剿贼吃紧。西淩阿、官文等、所带兵勇。需饷浩繁。著黄宗汉、英桂、王庆云、赶紧设法。每月各行筹拨饷银五万两。解往西淩阿军营。以济兵食。并将起解日期。迅速具奏。一面行知该大臣等。派员前往迎提。即未能凑足五万两之数。亦须按月拨解二三万两。藉资接济。不得以无款可筹。及另请改拨各词。迁延推诿。致滋贻误。将此由六百里加紧各谕令知之。　　

○盛京将军英隆等奏、铁岭属界、木牙正金厂。久经封禁。近复聚集奸匪。意欲淘金。当即派委官兵捕获首从各犯。余匪驱逐净尽。得旨。此等匪犯。必应严惩。著英隆亲提各犯讯明。分别正法。拟罪具奏。　　

○河南巡抚英桂奏、豫省武职举劾。未能依限举行。请展至军务告竣办理。如所请行。　　

○以守御浙江开化常山县城出力。予同知马椿龄等、升赏有差。　　

○以剿歼湖北鹤峰州窜匪出力。赏游击刘廷麟花翎。千总朱发科蓝翎。余升叙有差。　　

○予浙江阵亡把总孟梦虎、外委叶选、祭葬世职。　　

○予安徽阵亡千总阵宗富、祭葬世职。　　

○蠲缓湖南茶陵、醴陵、二州县。被水被兵灾区。节年额赋有差。　　

○戊戌。上诣大光明殿。弘仁寺。仁寿寺。时应宫拈香。　　

○军机大臣等奏、遵议推广捐输章程。拟将推广事宜。请悉归火器营收捐。其遵筹饷事例。及现行常例报捐者。仍归户部办理。以免轇轕。从之。　　

○己亥。上诣永和宫、恭奉皇贵太妃幸后殿、进早膳。至潄芳斋、进午膳。　　

○庚子。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。　　

○遣官祭孝德皇后殡宫。　　

○遣官祭显佑寺。东岳庙。城隍庙。　　

○上诣大高殿。奉先殿。寿皇殿行礼。　　

○诣寿康宫前殿、拈香。后殿、皇贵太妃前行礼。　　

○御乾清宫。王以下文武大臣官员、蒙古王贝勒贝子等、行庆贺礼。　　

○辛丑。谕内阁、李菡奏、请饬催漕粮米石一摺。本年山东省起运漕粮。迄今尚未据报开兑启行。实属疲玩。著山东巡抚、严饬粮道、督催各帮。赶紧兑竣开行。飞挽抵通。以速补迟。毋许延缓。其奉天省运通米豆。并著盛京将军、奉天府府尹、严饬委员。及早兑竣。催令迅速开行。务于八月中旬。全数抵津拨运。毋稍迟误。　　

○谕军机大臣等、据载增等奏、鄢家湾等处。剿贼获胜。探闻逆情。图窜荆襄。并西淩阿奏、请饬督臣会剿德安。及胡林翼奏、筹攻武汉各情形。所筹均尚周密。官文前奏、咨商西淩阿。先复德安。扼贼北窜。令讷钦进兵。以为后应。该督由襄阳亲率各兵勇。从襄河两岸。水陆并进。本为居中策应之法。据载增等奏、逆匪窥探荆襄道路。约会汉川贼匪。分路赴襄。若由天门县绕越仙桃镇。恐匪踪横出潜江。直窜安陆。已饬常恩带乡勇。就近兼顾。其安陆一路。即著官文前调之杨昌泗叶椿各兵。移往驻劄。惟官文以随枣一带。均经布置。谓北路可以无虞。又闻德安贼匪。将欲下窜。而西淩阿则称该逆死守德安。经刘富成等、带兵进攻。该逆滚木擂石。布置甚密。似无下窜之意。该大臣兵力单薄。不敷围剿。请饬官文会同合剿德安。其天门、京山、等处股匪。该督已分派兵勇堵剿。若德安克复。则余匪不击自退。现在西淩阿、已于六月初四日。由信阳赴楚。著官文一面饬令湖北粮台。将西淩阿军营应需军火等项。随时支应。一面酌量情形。亲自督兵。与西淩阿会合。攻克德安。先清北面。以遏贼北窜之路。然后与胡林翼会合水陆。进攻武汉。于南北形势。似属相宜。著官文通筹大局。相机办理。朕亦不为遥制。惟不可以德安一城。委之西淩阿。致令兵力单薄。未能一鼓歼除。其沔阳天门一带。业经载增等、多调练勇。并饬署藩司常恩、带潜江乡勇。就近防堵。沙阳一路。正当贼冲。仍著官文拨兵援剿。以免疏虞。胡林翼驻营金口。屡次剿贼获胜。惟无大兵会合。未能即复武汉。据奏、欲攻汉阳。必以北兵于涢口、蔡店、扼其险要。并以水师横出襄河之内。方可并力武昌。所见尚合机宜。该署抚、拟商该督、将南勇义勇、及川兵之服习水土者。先行前进。著官文俟北路进兵。渐有头绪。即应商同该署抚、筹画进攻武汉。迅奏肤功。以慰盼望。将此由六百里加紧各谕令知之。　　

○以剿办湖北武昌汉阳贼匪出力。赏把总佘玉兴等蓝翎。余升叙有差。　　

○改铸浙江山阴县知县印信。从巡抚何桂清请也。　　

○壬寅。谕内阁、劳崇光奏、请将应缴银两、延不解完之同知、革职提追一摺。广西候补同知曾绍珵、前承办湖南行营粮台。领过军饷银一百六万余两。报销时、多有应追核减。及滥支浮销各款。经该藩司驳饬。分限完缴。嗣该员奉委赴湖北查探军情。日久未经回省。所有应追银两。延不完解。并闻该员已携眷远避黔省。实属居心巧诈。藉差宕延。曾绍珵、著即革职拏问。并著湖北贵州各巡抚。查明该员现在何处。迅即委员解赴广西。交劳崇光严行勒追。如查有侵冒情弊。即将该员家产查抄。按律治罪。　　

○谕军机大臣等、劳崇光等奏、广东肇庆府城、业经克复、匪徒驶窜浔州、派兵防剿一摺。据称、四月初六日。广东大队兵勇。由下游直捣肇庆贼巢。击沈匪艇。歼毙匪党无算。将府城克复。该郡城为贼占踞。已逾半载。兹经官兵攻剿克复。办理已有头绪。惟该匪由德庆封川一带。向梧州窜驶。攻扑府城。虽经兵勇击退。而匪艇陆续由平南、窜至浔州登岸。攻扑东西两门。且浔梧一带。土匪最多。难保不乘机蠢动。据奏、该督已拨浅水兵船八十余号。交张敬修管带。赴浔州进剿。但匪党尚多。势犹猖獗。此项兵船。仍恐不敷剿办。著叶名琛酌量情形。再行添拨兵丁船只。前往浔州协剿。务将此股匪徒。悉数埽除至广西地方。兵单饷竭。系属实在情形。现在韶州解围。肇庆克复。广东剿匪。渐有就绪。叶名琛统辖两省。务即设法筹济广西军饷。不致顾此失彼。方为妥善。另摺奏、游匪窜扰灌阳。击败后窜至湖南东安等语。著劳崇光、惠庆、派拨兵勇。会同湖南文武员弁。不分畛域。实力兜剿。毋任蔓延。昨据御史张骏奏、请实行乡团、以节糜费等语。粤省土匪。出没无常。几于伏莽遍地。如果地方官认真团练。亦可济兵力之不逮。该督抚等、务当实力讲求。不得视为具文。原摺著钞给阅看。将此由六百里加紧各谕令知之。　　

○以广西灌阳县城复被贼扰。革知县邓树荣任。予阵亡守备夏文龙、祭葬世职。　　

○癸卯。谕军机大臣等、曾国藩、塔齐布奏、水师获胜一摺。曾国藩等水陆两军。必须声势联络。方可得力。自师船阻入内湖。塔齐布一军孤悬无助。现闻贼势猖獗。而该处又无兵可拨。甚为可虑。曾国藩水师。固应速出湖口。而此时姑塘青山一带。贼船蚁聚。若非剿除净尽。则内患未除。何以御外。著曾国藩督饬将弁。先将湖内贼船。尽力埽除。方能出江与塔齐布会合。至罗泽南一军。为贼牵掣。未能即归九江。著俟义甯剿办得手后。即行调回。与曾国藩、塔齐布等、并力会剿。现在塔齐布兵力稍单。总须攻守兼施。不得稍涉大意。致损声威。此外江西省有无可调兵勇。并著陈启迈悉心筹画。酌拨前往塔齐布军营助剿。以壮声势而挫贼锋。或先克九江。或先将鄱湖贼船。悉数埽除。则水陆两军。可并而为一。庶几逆氛渐就肃清。不致如今日之掣肘矣。该侍郎等、务当通筹大局。谋勇兼施。以副朕望。将此由六百里加紧各谕令知之。　　

○以光禄寺卿周玉麒、为浙江乡试正考官。翰林院编修景其浚、为副考官。　　

○甲辰。谕军机大臣等、恒春、蒋霨远、万福奏、贵州郎岱厅属、夷匪滋事、及台拱等处、剿办苗匪情形各摺片。该省上下游夷苗各匪。同时窃发。各标营兵。自未便纷纷调拨。致有顾此失彼之虞。现在既有未经归伍之滇兵六百名。黔兵一千五百名。亦已足敷剿办。著蒋霨远、万福、即饬派往之王成璐、福连等、迅将此股夷匪。剿抚兼施。务使一律安靖。以免蔓延。至台拱苗匪滋事。前经特旨查询。现据恒春等奏、虽闲有捦斩。而此拏彼窜。未就肃清。致清平匪徒。得以乘机肆扰。该抚既派承龄前往督办。即著迅速剿捕。毋稍延缓。郎岱、台拱、距省皆不甚远。蒋霨远现在省城。尽可督饬调度。万福尚未回川。亦可就近督办。傥贵州兵力不敷。著恒春酌调云南精兵。选派得力将弁。带往协剿。该督即毋庸亲自前往。将此由五百里各谕令知之。　　

○予贵州阵亡外委李开元、祭葬世职。武生萧洪发、赏恤如例。　　

○乙巳。上诣寿康宫、问皇贵太妃安。　　

○谕内阁、叶名琛、柏贵奏、封川县城、被匪攻陷、现经克复一摺。上年闰七月闲。广东波山匪船。窜至封川地方。经都司杨雄超等、督率兵勇迎剿。先后击沈匪船四十余只。越日匪徒千余人。攻扑县城。教谕傅光瑜、署千总张荣辉等、带同兵练抵御。因众寡不敌。张荣辉被伤倒地。贼即蜂拥入城。十一月十五日。张敬修派外委方兆祥等、带领勇练。水陆并进。用炮击沈匪船。并生捦逆首张亚奀、黄亚环、麦幅、三名。当将县城克复。余匪逃踞都乐都城。张敬修、复督兵往剿。将都城都乐匪巢。一并焚毁。此股贼匪。业经大受惩创。仍著叶名琛等、饬令张敬修等、督兵追剿。悉数歼除。毋留余孽。
  </div>
  <div class="pagination">
   <a href="清实录咸丰朝实录_page246.html">
    上一页
   </a>
   <span>
    ...
   </span>
   <a href="清实录咸丰朝实录_page242.html">
    242
   </a>
   <a href="清实录咸丰朝实录_page243.html">
    243
   </a>
   <a href="清实录咸丰朝实录_page244.html">
    244
   </a>
   <a href="清实录咸丰朝实录_page245.html">
    245
   </a>
   <a href="清实录咸丰朝实录_page246.html">
    246
   </a>
   <span class="current-page">
    247
   </span>
   <a href="清实录咸丰朝实录_page248.html">
    248
   </a>
   <a href="清实录咸丰朝实录_page249.html">
    249
   </a>
   <a href="清实录咸丰朝实录_page250.html">
    250
   </a>
   <a href="清实录咸丰朝实录_page251.html">
    251
   </a>
   <a href="清实录咸丰朝实录_page252.html">
    252
   </a>
   <span>
    ...
   </span>
   <a href="清实录咸丰朝实录_page248.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
