<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 421 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 421 页/共 1860 页</h1>
    <div class="content">
军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十三年。戊辰。春正月。丙戌朔。上诸奉先殿行礼。　　

○诣堂子行礼。　　

○率王以下文武大臣。诣寿康宫。庆贺皇太后。礼成。御太和殿受朝。作乐宣表如仪。　　

○诣。大高殿寿皇殿、行礼。　　

○遣官祭太庙后殿。　　

○丁亥。上诣皇太后宫问安。　　

○定祀典祭器。谕、国家敬天尊祖。礼备乐和。品物具陈。告丰告洁。所以将诚敬。昭典则也。考之前古。笾豆簠簋诸祭器。或用金玉。以示贵重。或用陶匏。以崇质素。各有精义存乎其间。历代相仍。去古寖远。至明洪武时。更定旧章。祭品祭器悉遵古。而祭器则惟存其名。以瓷代之。我朝坛庙。陈设祭品。器亦用瓷。盖沿前明之旧。皇考世宗宪皇帝时。考按经典。范铜为器。颁之阙里。俾为世守。曾宣示廷臣。穆然见古先遗则。朕思坛庙祭品。既遵用古名。则祭器自应悉仿古制。一体更正。以备隆仪。著大学士会同该部。稽核经图。审其名物度数。制作款式。折衷至当。详议绘图以闻。朕将亲为审定。敕所司敬谨制造。用光禋祀。称朕意焉。寻议。凡祭之笾。竹丝编。绢里。髤漆。郊坛纯漆。太庙画文采。豆、豋、簠、簋。郊坛用陶。太庙豆、簠、簋、皆木。髤漆。饰金玉。豋亦用陶。铏、范铜饰金。贮酒以尊。郊坛用陶。太庙春牺尊。夏象尊。秋著尊。冬壶尊。岁暮大祫山尊。均范铜。献以爵。圜丘祈谷常雩方泽用匏。承以檀座。如爵之制。太庙爵用玉。两庑陶。社稷正位玉爵一。陶爵二。配位陶。日月先农先蚕各坛之爵。社稷日月先农先蚕豆、豋、簠、簋、铏、尊。均用陶。前代帝王先师及诸人鬼之祭。豆、及豋、铏、簠、簋、尊、爵、用铜。不加金饰。凡陶必辨色。圜丘祈谷常雩青。方泽黄。日坛赤。月坛白。社稷先农黄。太庙豋用陶。黄质。饰华采。余皆从白。盛帛以篚。竹丝编。髤漆。亦如器之色。铏式大小深广。均仍其旧。载牲以俎。木制。髤丹漆。毛血盘用陶。从其色。皆由内务府办理。从之。　　

○命议世职承袭。谕、国家设立世职官员。所以报功崇德。嘉诚显忠。故我朝定鼎时。所有建功人员。及著有微劳者。量给世职。延及子孙。其中有世袭罔替者。亦有分别等次承袭者。盖因开创之初。各著勤劳。及统御天下。又复平定未靖之区。是以建立官职甚多。若概予世袭罔替。势属难行。是以将顺治九年恩诏以前建立之官。俱定为世袭罔替。恩诏以后建立之官。俱定为分别等次承袭。但其中阵亡人员。皆系为国捐躯效命。非寻常效力得官可比。较之恩诏以前军功建立之官为重。其时虽有先后之分。而报国竭忠。则无二致。况恩诏以前建立官员内。有因阵亡赏给之官。有军功建立之官。亦有因率属来降本身来降赏给之官。又有试功恩赏等官。若将恩诏以后阵亡人员。皆不入于世袭罔替之列。则反不如昔时之寻常来降恩赏等官矣。情亦可悯。近阅八旗所奏承袭官员根由。有原立官之人绝嗣。将官袭与兄弟之子孙。或袭与另支同族者。又有一家建有二官。惟一应袭之人。竟不得拟陪之人者。若不查明妥协办理。则非报功赏官之本意矣。且满洲皆系世仆。赏之以官。亦所以悯恤臣工宣力效劳。以养育其子孙。从前皇考特降谕旨。复查八旗世职内、绝嗣泯灭、未经承袭之骑都尉以上等官、所有应行降等袭职之人、查出为嗣。袭与官爵。朕即位后。又经降旨命查从前未经行查之云骑尉、及缘罪降革未经承袭各官。分别情罪轻重。照前承袭。惟是议袭此项官爵之时。有办理未能尽善。不合加恩本意者。今当太平无事。无复立官之处。如祇论恩诏前后。而不详其功勋之大小。劳绩之轻重。俱分别等次承袭。诚恐日久辈数渐完。不过仅存恩诏以前所立数员而已。非惟不合国家体制。且与伊等生计甚有关系。著交庄亲王。和亲王、平郡王、大学士讷亲、尚书傅恒、班第、公哈达哈、都统旺扎尔、李元亮、除恩诏以前建立官员内阵亡人员、仍准世袭罔替外。将军功赏给、及来降赏给、并试功恩赏等官。如何分别轻重。何者应世袭罔替。何者应降等承袭。其现在八旗世职内。有因绝嗣、袭与另支族人。或官多人少。应如何另定承袭条款。并恩诏后和通呼尔哈淖尔地方、打仗阵亡所立世职。现在承袭世次将尽、与承袭世次已完、业经缴回敕书者。一并查明。其应世袭罔替之处。视其所著劳绩。悉心妥议具奏。如此办定之后。八旗世职。不至渐少。而功勋之子孙。永得爵禄。受恩无疆。即于生计亦甚有赖焉。　　

○戊子。谕、上年江苏潮灾。惟崇明为最重。朕已于例赈之外。又加恩展赈至今年三月。俾小民糊口有资。今思赈毕之后。去麦秋犹有月余。或尚需接济。著该督抚临期查看情形。其有应行加赈之处。即行具摺奏请。该部速行文该督抚知之。　　

○是日起。上以祈谷于上帝。斋戒三日。　　

○己丑。军机大臣议覆、署江苏巡抚安宁奏称、宝山镇洋土塘、及民筑土圩、被潮冲损。二县交界之施港口一段。坦坡悉坏。塘内成河。难以修筑。应绕进十余丈。筑月堤一。其余旧塘外尚有余地。应修补。惟石塘北首起。至薛家滩止。土塘二千二百九十三丈零。适当顶冲。数年来余地刷尽。一遇大汛。便至坍坏。塘外之坦坡石坝。年年修筑。终难抵御。塘基半没水中。至采淘港、月浦塘、场家宅、三处。更成巨浸。应移筑向内。或一里。或二里。共压占挖废民田九百六十余亩。移筑后、寻常潮汐。不抵塘根。坦坡石坝等工可省。此段土塘。应底宽七丈。面宽二丈。高一丈五尺。其胡巷至虬江民圩。灾后力艰。并请官修等语。均应如所奏。其胡巷至虬江民圩。嗣后仍应归民修理。又称、移筑土塘压占挖废之田。灾民因公失业。计价不过万金。现省坦坝之费。将来岁修亦减。帑项尚不虚糜。请给值。至让出塘外膏腴之田。将来便成瘠土。请减额。应令该抚核题。得旨。依议速行。　　

○庚寅。上诣南郊斋宫斋宿。　　

○辛卯。祈谷于上帝。上亲诣行礼。　　

○奉皇太后幸重华宫侍宴。　　

○赐皇七子谥曰悼敏皇子。于曹八里屯暂安。　　

○谕军机大臣等、据湖广总督塞楞额奏称、莅任已及一载拟于二月初间束装简从。会同钦差大臣于北南两省镇协水陆营伍周阅巡查等语此次湖广巡查营伍之处。朕亦不另派大臣即著塞楞额就近查阅。但湖北巡抚。朕已命彭树葵署理。塞楞额尚未闻知。尔等传谕于伊。俟彭树葵到任后。地方诸务。与之商酌办理。一两月之后。再行前往查视。　　

○河东河道总督完颜伟奏。遵旨查勘兰郯二县沂河两岸堤埝。应速修补。其兰山境内柳青河一道。起自县城迤北之云白湖。下达齐沟。归入沂河。郯城境内旧有墨河一道。起自县东北之墨泉。下达江南宿迁境内。归骆马湖。均系宣洩坡洼积水。年久淤浅。应及早挑浚。请照东省筑堤挑河例。派委妥员儹办。再工段既长。且系以工寓赈。必得大员督察。方能工归实用。帑不虚糜。请令兖沂曹道吴士功率同料理。至一切石工及加筑之处。统俟高斌勘明再办。下军机大臣会部议行。　　

○是日立春。顺天府进土牛春山宝座。　　

○壬辰。世祖章皇帝忌辰。遣官祭孝陵。　　

○上诣奉先殿行礼。　　

○诣皇太后宫问安。　　

○谕、上年江南被潮被水州县。崇明等处。已分别加展赈恤。至下江之阜宁、萧县。上江之宿州、灵璧、虹县。虽成灾情形稍轻。但地当连岁积歉。恐正赈之后。麦秋以前。小民仍不免有失所之虞。著将宿州、灵璧、虹县、萧县、阜宁、五州县、成灾七分以上之贫民、及卫所军丁。无分极次。概行加展赈粮一月。以资接济。该部即遵谕速行。　　

○又谕、朕因上年江南被灾。降旨将下江漕粮、截留八十万石。以资赈粜之用。其减存旗丁。例止给一半月粮。但朕念截漕甚多。在旗丁舵水。取领月粮。恐致不敷养赡。难免向隅。著将例给一半月粮之外。再加给三分。俾得俯仰有资。该部遵谕速行。　　

○又谕、从前楚省沈失铜觔之池玉、袁金城、陈述虞、崔锡、四案。俱经该抚结报题咨请豁。该部屡行驳查。事历数年。悬案未结。今思池玉等沈失地方。既据该抚等称、实在三峡之内。若再往返驳诘。该员等不无羁累。情殊可悯。著加恩准其豁免。但铜觔体质甚重。即遭风沉溺。亦不过在沙石之间。非比他物易于漂流散失。若实力打捞。断无不可复得之理。此四案如免其赔补。又不予以处分。则将来解员等。必致益滋捏饰等弊。池玉等著交部议处。　　

○谕军机大臣等据潘思榘回奏学田免租一摺。理屈词穷。支吾掩饰。伊自奉命调任福建以后。帷事干誉以博人去思。办理诸事。不似从前。伊奏请交部严处。著免其交部。直隶应修城垣甚多。著那苏图照陈宏谋之例。指出一处。令潘思榘出赀修理。劾力赎罪。以为巧于邀誉之戒。闽省兵悍民骄。巡抚乃封疆表率。似此一味沽名。何以整肃地方。澄清吏治。可传谕潘思榘。令其洗心涤虑。痛改积习。如仍不实心。必加重惩。慎之。　　

○户部议覆、两江总督尹继善奏称。凤颖泗三府州属叠灾。前所收麦。赈粜无存。而各属系产麦之区。米谷稀少。所有收捐贡监。自应因时调剂。应如所请。准以一麦抵二谷收纳。但麦性难久贮。凡遇动用米谷时。将麦搭放。如有余存。照数易谷贮仓。得旨。依议速行。　　

○癸巳。谕、此次前往山东。虽程期不至两月。然行内地。不无多费之处。著加恩给随驾之大臣章京等、资助银两。照两月例给与。其侍卫等每员三十两。　　

○又谕曰。十四叔自封贝勒以来。行事甚属恭谨。此朕之高年尊长。著加恩封为郡王。　　

○谕军机大臣等、顾琮所奏余姚县乡民硬籴挤闹角殴一案。该县仅拏获四五人。从轻枷责发落。顾琮虽称饬司查究。并未将滋事奸民。应如何严惩以儆刁风之处奏闻。殊属宽纵。此案著顾琮加意严切办理。毋得稍有姑息。至知县吴培源。虽题署在先。但适遇刁民鬨闹之时。不当遽令知县离任。益长愚民骄悍之习。又奏吴培源为人谨慎。而其所题遂安县缺。与余姚敦繁孰简。该员能否胜任。俱未奏明。著查明据实具奏。顾琮全不知事理轻重。且秉性执滞。惟欲以柔懦纵徇。行煦煦之仁。而不思察吏安民之道。安良必先除暴。容恶适足养奸。刁匪藉端生事。于地方深有关系。可传谕申饬之。　　

○大学士等议覆、江苏巡抚安宁奏称、淮、徐、海、三属仓储缺额。前后动支司库银十五万六千余两。发苏、松、常、镇、各属采买。其价应照乾隆六年以前奏准之例。米一石、在一两二钱以内。谷一石、在六钱以内。查前项销数。原因灾歉。实非寻常可比。未便援以为例。所有淮、徐、海、三属采买价。仍照原议。米一石一两。谷减半销算。得旨。引案采买脚价。固应照例报销。但朕念上年江省潮灾。非寻常可比。邻属毗连地方。虽获丰收。多因灾地采买过多。不无昂贵。此次淮徐海买补仓谷。著照所请。准其照依六年以前奏销之数。每米一石。价银一两二钱。每谷一石。价银六钱。水脚亦在内销算。后不为例。　　

○甲午。享太庙。遣履亲王允祹恭代行礼。　　

○遣官祭太岁之神。　　

○上诣大高殿行礼。　　

○奉皇太后居长春仙馆。　　

○诣安佑宫行礼。　　

○幸圆明园。　　

○乙未。上诣长春仙馆。问皇太后安。　　

○御西厂大幄次。赐外藩等宴。　　

○谕大学士等、本年二月内。朕恭谒孔林。著履亲王、平郡王、大学士讷亲、张廷玉、在京总理事务。其月选之文员内通判州县等官。武员内八旗护军校骁骑校、及外省送到之补放水手官骁骑校等官。并年满千总。俱著王大学士照从前之例验看。可传谕该部知之。　　

○四川巡抚纪山奏。西南两路军营。汉土官兵暨各色人等。五万有余。日需米面五百石。蛮夫不敷。雇雅州、天全芦山、及成、重、保、顺、叙、嘉、等府州人分运。又不敢亲往。雇人价昂。禁私帮。则军装贻误。听帮贴。则民间赔累。又川兵调遣已多。班滚虽在。应从缓办理。谕军机大臣等曰。纪山所奏、班滚虽在。止应设法诱擒。移师瞻对。未易轻言。万不得已。俟二三年后。兵民休息。方可徐图等语。殊属舛谬。瞻对之役。糜帑劳师受其愚弄。致令免脱。而在事大臣。通同欺罔。庆复、李质粹、身在行间。罪无可逭。业经交部审拟。徒以纪山专办运饷。远在省城。与统领大帅领兵调遣者有间。暂且姑容。未经议罪耳。然班滚实在未死之处。伊岂得谓全然不知。伊亦系封疆大臣。何以并未据实具奏。今张广泗既经查明。伊身在事内。理应具摺请罪。思劾力行间。擒拏班滚。速为剿灭。以赎前愆。乃转欲养痈玩寇。坐待二三年后。是何言耶。当此国家全盛之时。而一二小丑。不能擒剿。痛断根株。于国体岂不有关。伊系满洲巡抚。而遇军事如此陈奏。非寻常办事拘泥可比。是诚何心。朕所不解。至边省夷情。随时俱可具摺陈奏。乃当军务倥偬之际。奏请陛见。全不知事理轻重。与伊从前似出两人。殊出朕意料之外。大负朕向来属望之意矣。可传谕严行申饬。且大金川此役。岂非纪山奏其恃险猖獗。伤犯官兵。逼近炉地。声讨刻不容缓。不得已兴师问罪乎。今忽生劳众惜费之念。是伊自相予盾矣。其所奏筹饷之处。著宽裕拨给。令其妥协办理。宽给脚力。使腹内兵民。不致稍有扰累。倘伊仍不善为办理。或如伊所奏扰累滋事。或于张广泗军务。稍有龃龉掣肘。以致贻误军机。必将瞻对前后罪案。一并从重议处。并将此旨传谕张广泗知之。　　

○丙申。上诣长春仙馆。问皇太后安。　　

○以广东左翼镇总兵官黄有才、为广东提督。　　

○丁酉。上奉皇太后幸九洲清晏。　　

○谕军机大臣等、各省营伍马匹。为操演游巡所必需。向来皆有定额。不容缺少。近闻各标营多未足数。即现存马匹。亦多疲瘦。每遇操期。则私借于民间。暂以充数。骑射之际。又以所有调习之马。输流更替。掩饰一时。而每岁草料银两。照常支领。任意冒销。种种弊窦。北省固所不免。而南省为甚。或因土性难于畜养。或因买补不能及时。将弁等不得不稍为通融。以致积渐因循。遂视为可缺之数。不知军装马匹。同属营中要务。岂可听其疲瘦缺额。可传谕各督抚将军提督等。令其各就地方情形。随时酌量查点。所有马匹。概用烙印。毋许临期假借。其驽劣者。亦渐次换补。但不得因朕此旨。过于苛急。转致滋扰。于伊等奏事之便寄去。　　

○戊戌。上奉皇太后幸同乐园。　　

○己亥。上御奉三无私殿。赐宗室王公等宴。　　

○谕、现在进剿大金川。一应粮饷。俱系纪山料理。纪山既有巡抚应办之事。难以兼顾。著兵部尚书班第、驰驿前往。将一切驿站挽运。沿途查办。至军营调度粮运事务。其将来金川瞻对善后机宜。俱著会同张广泗商酌办理。并给与钦差大臣关防。其带往之员外郎阿桂、主事庄学和、亦著给与驿马。　　

○谕军机大臣等、从前自准噶尔投来之额鲁特博罗特等六人。安插青州。合夥逃去。已擒获五人。惟额鲁特达什哈一名未获。朕曾降旨、就所过地方。令该督抚查拏。迄今一月。未据该督抚等奏明拏获。青州地处东偏。其脱逃必由直隶潜行。且状貌易于躧缉。该督那苏图应即密饬严查。擒于境内。何以不闻奏报。夫跟缉奸宄。乃地方之责。各该督抚等。平日每称严行保甲。若果督率各属。实力稽查。其栖止处所。形迹可疑。自难逃邻佑之盘诘。今迟久而未弋获。则其不留心严缉可知。他省去京较远。直隶、河南、山东、山西。道里甚近。何不即行奏报。可传谕询问该督抚等。令其将现在如何办理查拏之处。即速奏闻。寻直隶总督那苏图奏、上年接廷寄、随知会古北口提督、山海关副都统等。于各边口严查。并饬各官速差兵役。在关津隘口。查拏务获。复选善缉之兵。于张家口、独石口、龙泉关、倒马关、及通杀虎口之僻道。分路缉拏。伏思逃犯行踪诡秘。青州路通天津。现在流民北下。恐其潜身夹杂此内。臣指出密行各处。照依年貌留心察问。得旨。设法缉拏务获。此不比寻常逃犯也。山西巡抚准泰奏。上年即飞札太原、大同、两镇、暨按察司。密令文武躧缉。并札绥远城将军、归化城都统、右卫副都统、及太原城守尉等。一体严拏。缘未覆齐。是以未奏。得旨。当紧缉拏。不可膜视。河南巡抚硕色奏。上年遵即密劄按察使饬属悬立重赏躧缉。因未报获。故未奏闻。得旨。知道了。山东巡抚阿里衮奏。达什哈先在青州潜逃。并未准青州将军咨会。所有就所过地方查拏之旨。亦未奉到。兹奉谕。随即密饬查拏。得旨。另有旨谕。　　
</div>
    <div class="pagination">
<a href="清实录乾隆朝实录_page420.html">上一页</a><span>...</span><a href="清实录乾隆朝实录_page416.html">416</a><a href="清实录乾隆朝实录_page417.html">417</a><a href="清实录乾隆朝实录_page418.html">418</a><a href="清实录乾隆朝实录_page419.html">419</a><a href="清实录乾隆朝实录_page420.html">420</a><span class="current-page">421</span><a href="清实录乾隆朝实录_page422.html">422</a><a href="清实录乾隆朝实录_page423.html">423</a><a href="清实录乾隆朝实录_page424.html">424</a><a href="清实录乾隆朝实录_page425.html">425</a><a href="清实录乾隆朝实录_page426.html">426</a><span>...</span><a href="清实录乾隆朝实录_page422.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
