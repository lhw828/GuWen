<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 118 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 118 页/共 505 页
  </h1>
  <div class="content">
   ○又谕、沈葆桢奏、汇报近日军情。并吁提洋税。以济援师。仍饬善后局筹补。以分督臣之急。而卫皖饷之源各摺片。逆匪窜踞鄱阳境内之石门陶家渡。增垒浚濠。为死守计。经刘典等进剿崇光渡。以牵制石门陶家渡之贼。席宝田督同饶防各营。及江军水师。会攻陶家渡贼垒。三面猛攻。虽毙贼千计。而坚垒急切难下。伤亡勇丁颇多。逆首黄老虎亲赴都昌。扎筏渡湖。并据贼供。有打造战船图攻浔郡之说。经蔡康业督带江军水师击退。仍未大加惩创。而湖口彭泽乞援之书。络绎不绝。是饶九各属。群盗如毛。江忠义一军。现已拔营赴浔。著曾国藩速饬该提督。由湖口都昌一带。转战而北。会同刘典、席宝田等军。廓清江境。然后并力埽荡皖南余孽。规取金陵。方无后顾之患。江忠义所部。养精蓄锐。不为不久。此次援剿上窜逆匪。当倍加奋勉。迅埽逆氛。以副委任。并著曾国藩传谕该提督。懔遵毋忽。刘典、王德榜、业将崇光渡逆垒逆馆埽尽。著左宗棠仍饬该臬司等。乘胜进取石门陶家渡等处贼垒。毋任久踞。沈葆桢仍当严饬平江韩字等营。奋勇进攻。毋稍松懈。江南各军。分道进次贼匪。渐觉得手。贼势渐见穷蹙。恐其蓄意窜往江西。以图牵掣。左宗棠、沈葆桢、务须督饬将士。协力剿洗。尽歼丑类。俾贼匪无隙可乘。于规复金陵。方有把握。江忠义、席宝田两军。月需饷银六万两。经曾国藩饬两江总粮台。提款支发。惟该粮台所入。尽数解皖。犹苦不足。势难分润客兵。沈葆现饬善后局。勉措江忠义军营行费。饬九江关道动拨洋税三万两。就近解营。并请嗣后九江关所收洋税。先尽江席两军。按月解济。即著照该抚所请办理。惟皖营军饷。近颇短绌。沈葆桢仍应妥筹兼顾。均匀分拨。所有曾国藩前此奏拨九江关税银两。该抚务当严饬该道、按月如数拨解。毋误要需。将此由六百里各谕令知之。　　

○以江苏江阴、无锡击退大股援贼。赏副将邓长里、参将张学仕、都司李长乐、巴图鲁名号。知府张树声花翎。余加衔升叙有差。予阵亡参将张林锦、都司汪龙淦、守备施银贵、祭葬世职加等。　　

○以陕西攻克仓头镇等处匪巢。暨采办军粮出力。赏协领吉勒忠阿、常顺、乌勒济、倭协布、佐领常林、参将周加明、颜得胜、聂光明、游击何仁高、王西太、杜连升、都司孟正汉、委防御岳清阿、巴图鲁名号。守备顾文进等花翎。知县韩经畬等蓝翎。余加衔升叙有差。　　

○以四川殄平发匪。生捦逆首石达开。赏知府蔡步钟等花翎。典史姜由范等蓝翎。余加衔升叙有差。赏土千户岭承恩、王应元、宣抚司职衔。颁敕印。并赏岭承恩巴图鲁名号。　　

○予江西鄱阳阵亡都司萧万皋、府经历朱咏香、千总袁发魁、外委刘名高、祭葬世职加等。　　

○己丑。谕议政王军机大臣等、瑞麟奏、开垦围场闲地。酌拟升课押荒章程一摺。热河围场边荒地八千余顷。经瑞麟招佃开垦。收纳押荒及升课银两。以济兵食。现已有人具呈认垦。复经瑞麟分别地亩肥瘠。定为上中下三等。并酌定押荒升课银两。及拟办章程十六条。著即照所拟办理。瑞麟现已＜??闲＞放广州将军。俟新任热河都统麒庆到任后。应即交卸来京陛见。惟开垦地亩。本由瑞麟经理。现在尚未完结。著俟此事办有头绪后。将开垦事宜。移交麒庆详细告知。再行起程来京。将此谕令知之。　　

○庚寅。谕议政王军机大臣等、御史寻銮炜奏、太谷县员杜氏毒命诬节一案。司员桂迓衡、竟谓员杨氏既非毒死。即是产死无疑。凭空悬断。该员与沉长材同乡同年。并不早请回避。是其有意瞻徇。已可概见。闻蒸检时。仵作云额后有伤。骨节短少。至今并未具结。而该大臣等、欲以非产非毒。作为持平之论。并闻究出赃银一百十三万余两。乃仅以一万两入奏。仍复含糊其词。恐爱仁等难免受人愚弄。请严旨训饬等语。本日据爱仁奏结员杜氏一案。果与该御史所奏。请节略同。是爱仁等审办此案。必尚有不实不尽之处。是以物议沸腾。难期翕服。寻銮炜籍隶山西。自必确有闻见。已降旨令该御史驰赴山西。随同爱仁秉公讯办矣。此案关系谋产诬节。并地方官婪赃枉法重情。既经该尚书等访闻。自应力为平反。乃仍含糊了结。尚复成何事体。著该尚书于寻銮炜到晋后。再将此案彻底根究。务其水落石出。以成信谳。毋得受人欺蒙。致负委任。另片奏、陕西路阻。未能前往等语。现在太谷一案。既须另行审拟。俟此案并胡廷华揭告董汇芳案办结后。再行请旨。寻銮炜原片。著钞给阅看。将此由四百里谕令知之。　　

○又谕、英桂奏、逃将宋景诗叛迹昭著。恐其西窜。拨兵严扼要隘一摺。宋景诗筑圩增粮。招集亡命。叛迹昭著。叠经谕令刘长佑督率大军。会合东省官兵。相机剿办。英桂恐该逆徒党众多。且晋省路径。为该逆所熟悉。一经被剿穷蹙。势将铤而走险。豫派兵勇。在潞安辽州一带。择要防守。并派副将王巨孝等、带兵驻守平定州之固关。先事豫防。所筹均尚周妥。即著饬令在事员弁。实力扼守。随时侦探。毋得稍有疏虞。另片奏、蒲州府一带。黄河陡涨。致滨河营盘。半被冲失等语。即著饬令署总兵和昌等、将营盘速为修整。军械由局补发。并确查兵勇漂没若干。照例办理。其沿河各州县。有无浸淹庐舍田禾。并著饬属查明。分别妥办。其文报军火。经过永济禁河二县。著饬令该县等设法接递。毋致阻滞。将此由四百里谕令知之。　　

○命云南道御史寻銮炜驰赴山西。随同钦差兵部尚书爱仁查办事件。　　

○辛卯。谕议政王军机大臣等、刘长佑奏、进军防剿。叠挫贼锋。现饬严遏窜越一摺。降贼宋景诗、叛迹昭著。经刘长佑咨会提督恒龄、定期进剿。并分派各营。齐赴清水镇。探明恒龄进扎处所。再行会合前进。布置甚为妥协。乃各军转战而前。直偪甘管屯贼巢。郑魁士等、令诸军四面环攻。该逆冒死抵拒。官军迄未得手。撤队时。该匪分股绕出阵后。兵勇猝为所乘。致有伤拆。赖姜国仲等由闲道助战。贼始败窜。而恒龄所部。并未前来会剿。据该提督声称。是日卯刻出队。因沿途摉捕。是以未能会合等语。行军之要。信赏必罚。而尤贵持平。不听将令而轻进者。虽有功亦必罚。如刘长佑之参张植初等。良足示惩。惟恒龄马队。虽据称因沿途摉剿。未能会合。而既经刘长佑咨会合剿。即应先期告知。以便各营会合前进。何以先期并无一语告知。事后始行函致该督。是恒龄期会不至。不无贻误。刘长佑未将恒龄参劾。办理殊失其平。该督有督办三省剿匪事宜之责。嗣后惟当督饬诸军。破除情面。赏功罚罪。一乘至公。俾军务日有起色。方为不负委任。恒龄如有不遵调遣之处。即著刘长佑严行参办。刘长佑如稍有瞻徇。于各营员意存观望者。不能参处。以致军律不严。惟刘长佑是问。并著僧格林沁严饬恒龄。恪遵刘长佑调遣。鼓勇前进。毋得稍形玩愒。致干重咎。宋景诗马队甚多。宜防窜突。刘长佑、丁宝桢所部。步队居多。此次分路会剿。务在一鼓歼除。苏克金马队。现驻阜城。如马队尚不敷防剿。即著刘长佑飞咨僧格林沁调回。会同攻剿。以厚兵力。丁宝桢现在堂邑。与保德等各带兵勇。严防东南一面。并著阎敬铭饬令该臬司等。一切进止机宜。悉听刘长佑檄调。以期并力进攻。埽穴捦渠。肃清疆圉。至该匪被剿穷蹙。势必乘闲他窜。仍著刘长佑飞饬祝垲、春霖等、督率沿河各员弁。认真防范。毋令窜越。将此由六百里谕知僧格林沁、刘长佑、阎敬铭、并传谕丁宝桢知之。　　

○又谕、冯子材等奏、南路丹句等处。屯贼日众。相机战守一摺。丹阳屯贼。愈聚愈多。近又由常州金坛等处逆巢。先后并注。分屯丹句一带。数约八九万。并扎丹阳七里庙左右。添营扎卡。拒守甚严。揆度情形。虽系为援应金陵起见。而贼情诡狡。或窥伺镇城。或潜图北犯。均难豫料。冯子材等、现已饬扬防调往之副将刁经明兵勇二千九百余名。先行驻扎丹徒镇。听候调遣。相机进取。并听候曾国藩函覆办理。所办甚妥。当此两岸军威大振之时。一切进剿机宜。务须谋出万全。不可稍有疏虞。其云台宝盖等处营垒。尤应加意严守。不可稍涉大意。镇防兵勇。经此次扬防添派。尚不满万。是兵力仍形单薄。前次奏派总兵田宗扬等、由马陵进偪丹阳。仍著该提督等、谋定后动。战守兼权。断不可为贼匪所乘。致有挫失。将此由六百里各谕令知之。　　

○又谕、恩麟奏、平罗汉回。近复挟嫌互斗。暨平凉被围日久。请饬催马德昭迅速赴援。及蒙兵遇贼接仗。南路各属剿匪。并隆德县及泰州一带剿贼各情形。隆德县接壤平凉。实为东路要隘。此次围城之贼。虽经李超群击退。而贼众兵单。难保不再来窥伺。南路秦州一带。虽经林之望训练兵团。连获胜仗。而伏羌县汉回互斗。报复寻仇。肆行焚杀。必须赶紧扑灭。俾免燎原。即著恩麟督饬静甯隆德各属员弁实力防范。并饬林之望督率兵勇。迅将伏羌初起回匪。克期剿办。毋令延蔓。平凉被围。时逾两月。势甚危急。恩麟现派参将成桂、统兵前往隆静一带。设法解围。惟东路兵力单薄。万难奏效。马德昭一军。前已有旨。令其迅速赴甘。即著多隆阿。饬令该署提督。懔遵前旨。克日赴甘。迅解平凉之围。不得稍有耽延。致干咎戾。雷正绾所派之冯元佐练勇三千人。并著多隆阿饬令克期起程。前赴甘省。毋许逗遛。援兵未到以前。熙麟惟当就现有兵力。认真防守。并添派官兵。驰赴泾州。分道进攻。牵制贼势。毋令贼踪麕聚平郡。致有疏虞。阿拉善兵行至平罗地方。遇伏失利。叠据奕梁等奏报、情形大略相同。此次恩麟仅据禀报粉饰之词。称其先挫后胜。与熙麟等前奏两歧。实难凭信。阿拉善兵既不得力。其鄂尔多斯兵丁。是否可用。并著恩麟查明具奏。平罗回众。复有互相仇杀之事。可见从前办理招抚。敷衍了事。终贻后患。一切情形。已据庆昀等陈明。即著恩麟恪遵前旨。饬令甯夏镇道、禀商庆昀、妥筹办理。该将军惟当督率侯云登等。联络兵勇。相机策应。一面剀切晓谕。解散夥党。傥有匪类狡执阻挠。立即督兵剿办。毋得再蹈从前覆辙。马化漋虽未滋事。而军械并未缴纳。其心实属叵测。恩麟因兵力不暇兼顾。暂予羁縻。是亦权宜之计。即著恩麟督饬所属。不动声色。严密防范。毋得稍涉大意。将此由六百里谕知多隆阿、庆昀、熙麟、并传谕恩麟知之。　　

○又谕、前因总兵熊焕章带兵援甘。逗遛不进。当经降旨革职。并谕令骆秉章、酌调劲旅二三千人。筹给川赀。取道白马关驰赴甘省。以厚兵力。本日据恩麟驰奏、甘省军务。东路则平凉被围两月。迄无援兵。平罗汉回。又相仇杀。南路则伏羌县属。汉回互斗。县城戒严。其秦阶各属。徽县则有陕西游匪之滋扰。文县则有川省发逆之窜扰。加以凤翔大股回匪。直扑两当。虽经兵民击退。而防范不能稍松。岌岌情形。直有不可终日之势。若非邻省大支劲旅。前往援应。不足以振军威而殄狂寇。骆秉章公忠体国。素顾大局。目睹边疆重地。糜烂至于此极。想必能妥筹兼顾。力拯阽危。著即懔遵前旨。迅速调派劲旅二三千人。派委得力大员。统带赴甘。由秦州一带径赴东路。进剿伏羌。渐次进至固原。相机攻取。庶兵力日增。军务可有起色。张由庚等抵汉中后。兵数尚单。曾经谕令骆秉章增兵筹饷。川省自石逆大股殄灭后。大局已臻稳固。是该省兵勇。尚可分拨。仍著该督懔遵前旨。添调兵勇。前赴汉南。剿办发捻各逆。彼处军务得手。则陕省大兵。即可抽调赴甘。于边陲全局。实有裨益。一切进止机宜。并著该督妥为调遣。毋稍迟误。再李幅猷一股。本日据毛鸿宾奏、现在肆扰黔疆。刘岳昭等军兵力。是否足敷剿办。可以无须添兵协助。并著该督酌量情形办理。将此由六百里谕令知之。　　

○又谕、毛鸿宾奏、辰沅逸匪。纠众起事。现调兵勇进剿。并防剿黔匪各情形一摺。匪首唐老九等、由帽子坡溃败后。商同纠众复仇。屯扎于风车巷等处。先后窜扰溆浦新化等县境。经知府邵绶名、署副将玉宝等、赶募勇丁。督同各该县分防要隘。毛鸿宾饬令记名臬司赵焕联、总兵赵福元、前往会剿。并团总萧兆芬等、督勇迎击。颇有斩获。而邵阳司署被焚。土匪日集日多。官军半山营盘。复被贼占踞。距新化县城。仅二十余里。匪势甚属猖獗。亟宜克期殄灭。以清疆圉。毛鸿宾前已擢升两广总督。计尚未交卸启行。著与恽世临、将进剿机宜。会商妥办。一面飞饬赵福元、彭炳武等、督率各营。齐赴宝庆郡城。直趋隆回。跟踪追剿。恽世临身膺疆寄。受恩深重。尤当激励诸军。迅将此股匪徒。一鼓歼除。以副委任。至帽子坡余匪。与田兴恕军营革退及溃逃之勇。倡立哥老会。与黔匪互通消息。而黔省荆竹园张家寨教匪。句结逆苗。分攻邛瓦等处。声言下窜晃边。其黎平逆匪。扰及龙安高寨。偪近通道。复有另股。图窜靖通边境。包茅仙股匪。围攻松桃厅城。虽经周洪印派拨田宗营、驰往援剿。立解城围。第该逆窜入镇远府属之四十八溪。与凤永各厅。相距不远。是湖南边防。在在吃紧。现在皖北军威大振。发逆全数渡江。所有曾国藩劄委黄元龄募勇千人。自可暂缓赴皖。即著毛鸿宾、恽世临、饬赴辰州驻扎。会同周洪印等、摉捕辰沅余匪。务绝根株。并严防黔匪分窜。毋稍松懈。黔省群盗如毛。若不次第殄除。则蔓延胡底。所有黎平府属逆匪。及由松桃窜入镇远府属等处之匪。著劳崇光、张亮基、严饬各路带兵员弁。尽力兜剿。毋得专恃邻援。石逆悍党李幅猷。现在率众数万。出没于黔西仁怀一带。分窜桐梓绥阳正安等处。并著劳崇光等、檄饬沉宏富等相机进剿。就地歼除。毋令窜扰楚边。贻患邻境。将此由六百里各谕令知之。　　

○又谕、张凯嵩奏、贵县逆匪。句结分扰。官军堵剿获胜一摺。贵县黄逆。纠合援贼。四出窜扰。经官军分路击败。复并为大股。围攻马村。其桥墟蒲塘两处。各有贼匪屯聚。势成掎角。现在登龙桥老巢之贼。因外援隔绝。其势颇孤。亟应乘势进攻。以除积年巨寇。此时江忠义因江西待援甚急。已谕令统率所部各营。星驰往接。不能赴粤。刘坤一剿办贵县等处各匪。责无旁贷。即著督饬该藩司、激励派出之郑金华、戴盛宽等军。实力遏剿。并令李士恩、易元泰等、移营进偪。迅解马村之围。一面规取桥墟。务捦首逆。至蒲塘贼匪。既系容县逆党分股出扰。尤宜赶紧扑灭。以孤范逆之势。蒋泽春业已抵浔。即著饬令取道下湾。节节进剿。并饬利辉等、攻拔登龙桥老巢。将首要各匪次第翦灭。速收捣穴捦渠之效。蒋泽春一军。俟攻破蒲塘后。仍著取道郁林。进规容县。专图范逆。与广东高州官军声势联络。以期尽歼丑类。将此由五百里谕令知之。　　

○又谕、张凯嵩奏、军需紧要。请饬催协饷等语。广西本属瘠区。兼之军兴日久。尤形雕敝。全赖各省协饷。源源接济。藉资敷衍。前任广西巡抚刘长佑奏、请于广东溢坦变价项下。月拨银三万两。曾经部议准拨一万两。广东亦以自本年为始。按月解济一万两等语。咨覆该省。乃时逾半年。而广东正月协饷。尚未解到。现在广西贼势尚张。军赀渐竭。赋税厘金。所入无几。每月放饷。仅敷二成。非赖邻封协济。饥军哗溃堪虞。著毛鸿宾、黄赞汤、即将应解各款。迅速筹解。毋得意存膜视。致误饷需。毛鸿宾未到以前。晏端书责无旁贷。即著会同黄赞汤、妥速筹办。将此由五百里各谕令知之。　　

○以甘肃隆德县城解围。赏升用同知知县李超群花翎。　　

○以甘肃盐关镇剿匪获胜。予道员林之望等加衔升叙有差。疏防知县王廷梓革职留任。　　

○以剿贼轻进。摘直隶知县张植初、参将吴永敖顶翎。　　

○予湖南新化阵亡从九品邹孔绅、暨援救贵州松桃阵亡把总张我臣、均祭葬世职加等。　　

○予甘肃西和阵亡典史黄元庆祭葬世职加等。　　

○予广西贵县阵亡都司郑宗昆、守备李玉春、府经历谭受益、从九品张世鸿、外委薛仕兰、祭葬世职加等。　　

○壬辰。谕议政王军机大臣等、前因特普钦奏、喀尔喀巴尔虎人等互争界址。该王旗不候三省咨文。意存要挟。景纶奏、喀尔喀争控地界。巴尔虎翻认靡常各一摺。当交议政王军机大臣会同理藩院议奏。兹据议政王等奏称、特普钦与景纶所奏各摺。情词互有不符。又景纶前次勘断界址摺件。与此次摺内所称各情节。及两次照绘雍正十二年地界陈图方向。亦多有自不相符之处。并将应查各条陈明。请饬景纶等会同查明。速行勘办覆奏等语。喀尔喀与巴尔虎、互争莫端哈沙图等两卡伦地界。事阅多年。并未勘断完结。景纶与特普钦既各执一词。即景纶前后所奏两摺。与所绘陈图方向。亦复自相矛盾。案关外藩交涉事件。岂容如此草率稽延。著景纶、特普钦、特克慎、悖速派委妥员。驰赴西巴尔台地方。将莫端哈沙图、阿鲁布拉克、两卡伦方向。会同详细履勘。有无侵占那移。确切查明。限于数月内即行断结。不准再事迟延。该将军等、务当秉公办理。毋许授意委员。豫存成见。景纶系原行勘办之员。尤不得回护前奏。自干咎戾。并著特普钦、景纶、特克慎、将议政王等所指各条查明。据实覆奏。不准稍涉含混。其黑龙江呼伦贝尔库伦所存雍正十二年图册。及景纶所称莫端哈沙图等二卡伦、那移方向。并拟改设标记处所。均著特普钦、特克慎、速行照绘。先行分送军机处理藩院以备查核。至托克托呼图鲁。遣人赴特普钦处。递文声诉。意欲聚集台吉等多人。前往黑龙江。实属刁恶。特克慎何以并不具奏。著即迅速派员驰赴该旗。晓谕弹压。毋令藉端生事。傥漫不经心。任令托克托呼图鲁、聚众前赴齐齐哈尔。向特普钦哓渎。惟特克慎是问。原摺著钞给阅看。将此各谕令知之。　　

○又谕、前据刘长佑奏、镇国公桂池府中管事官员张应参即张小曾、并护军校兆惠、私发谕贴。诓提监犯各情。当谕宗人府、饬令桂池迅将张应参及兆惠交出。归案严审。兹据宗人府奏、据桂池呈称、张应参系已革刑部浙江司主事。并非该府管事官员。该公从前认识。后闻其不字本分。早经杜绝。现在遣人查问。不知去向。其兆惠一名。遍查档册。并无其人。该府内并无怀来县地亩。亦无庄头李进珍之名等语。著刘长佑即将现获各犯提集。严切根究。讯明张应参等确实住址。或饬属密拏。或密速知照各该衙门。以凭严缉。其兆惠一犯。究系何项人役。并著提集现获各犯。一并讯明确实。即行具奏。将此谕令知之。　　

○又谕、谭廷襄奏、上南各厅。险工叠出。严饬抢办平稳。并兰阳以下。直东境内被水处所。请饬妥为捍御各摺片。黄水由兰阳下注直东境内。值此盛涨。地方被淹。河南考城县数年涸出之村庄。复行被水。山东菏泽县黄水已至护城堤下。至直隶之开东长等邑、山东之濮范寿等邑、每遇黄水出槽。必多漫溢。而东明濮州范县齐河利津等处。水皆靠城行走。尤为可虑。据谭廷襄奏称、此时河已北行。不能再筹别策。拦水惟恃民埝。从未议及疏导。恐数年后。渐次淤垫。或海口稍有阻滞。事更为难。濮范一带。旧有金堤。前在山东巡抚任内。曾设法修筑。工竣复被冲缺。四月闲。曾属藩司贡璜筹款。未知曾否动工。至利津为入海之处。水偪城根。恐被蛰陷。前在山东。曾派员勘议。督率绅士劝捐筑坝。尚未报竣等语。伏前河流盛涨。堤坝一切。亟应设法修筑。著阎敬铭将如何设法集赀。相机修葺之处。督饬该地方官妥筹办理。濮范上游。与直隶开州毗连之处。亦有冲缺。开州不修。濮范筑亦无益。著刘长佑饬属一律修筑。以资捍御。此外近河之处。一遇盛涨。出槽漫溢。其应疏应堵处所。既未专设河员。惟在沿河地方官。督率绅民。妥为筹办。民力不逮。即当官为劝捐办理。刘长佑、阎敬铭、务当饬令各属。实心经理。毋令河水漫溢。贻患地方。豫省河流漫及之处。著张之万设法捍御。一体严防。至上南各厅险工。仍著谭廷襄实力修守。毋得稍有疏虞。将此各谕令知之。　　

○以内阁侍读学士恒恩为太常寺卿。　　

○癸巳。谕议政王军机大臣等、吴棠奏、筹办徐宿防剿。及拨队援皖。运中两河等工抢护情形各等语。前以淮甸军情紧急。叠经谕令吴棠严饬总兵姚广武等军。与皖军联络扼剿。兹据奏称、姚广武与英翰合军围剿韩村。贼势已蹙。因苗逆袭破蒙城东南李白二寨。欲断官军粮道。英翰带队回顾。与姚广武商同将韩村之贼。暂准乞降。薙发留营。效力赎罪。即派副将艾宪银等、带队镇抚。并以临淮军情。必先攻拔怀远。怀远一下。则围蒙之贼。粮运不通。是攻怀即所以救蒙。而苗逆在怀远夹河筑垒。势非水陆并进。不能制胜。该漕督因前拨龚文林等炮船。为数尚单。拟于高宝湖防水师内。＜??闲＞派炮船百余只。饬令黄开榜赶紧修艌备用。并衣饬黄开榜统带援皖等语。所筹均尚合宜。著即饬令黄开榜将此项炮船。迅速修艌整齐。即行统带驶赴临淮。会同皖省官军水陆并进。力攻怀远。以断苗逆粮道。而解蒙城之围。所有入皖水师口粮。仍著吴棠照旧支发。周化传等投降。恐不可靠。仍著督饬艾宪银等严加防范。英翰回扎小涧集。以援蒙城。并与姚广武商留兵勇。分扎后路各寨。以通蒙营饬道。即著唐训方、饬令迅速办理。并将蒙邑情形。随时驰奏。黄开榜水师入皖后。唐训方即妥为调度。以资得力。前窜萧砀捻匪李大个子等股。又有装旗北窜之信。吴棠现饬姚广武添募劲勇。以备堵击。务须随时侦缉。实力严防。其白莲池窜出捻匪李帛等千余人。虽据黄国瑞报称。派队追至微山湖。将未渡匪党痛歼。并为沛砀等各练圩节节剿杀。而窜至龙山余匪。仍与渡过微山湖前股串合。即著吴棠饬令姚广武、由韩村移师。联络徐宿各圩。认真剿办。并饬铜邳一带圩练严防。毋令乘闲肆窜。本年河湖底水均大。运中两河堤埽。及里扬运河牐坝。均有刷溃。清河以下两岸堤工。亦多蛰卸。著吴棠将现在尤为紧要各工。严督各厅妥实兴办。动支款项。节慎经理。不得稍有浮糜。并将淮扬长堤土工未办段落。查明应办处所。赶紧谕董集夫。通力合作。以资保卫。毋稍疏虞。将此由六百里各谕令知之。　　

○又谕、吴棠奏、请饬催晋省欠饷一摺。扬营军饷。积欠累累。且江北下忙钱粮。尚未开徵。厘捐短绌。值此青黄不接之时。亟应速筹接济。著英桂将元年分欠解协饷银四万两。并河东盐课项下划提甘饷银五万两。除已解在途一万两外。尚未解银四万两。饬令该司道赶紧筹措。如数解交吴棠收纳。以济军食。现在扬防各军。会攻金陵。防剿至当吃紧。傥因停兵待饷。贻误戎机。惟该抚是问。将此由五百里谕令知之。　　

○又谕、沈葆桢奏、饶防各军。埽清陶家渡贼垒一摺。逆匪盘踞陶家渡。增垒浚濠。意图死守。经官军会合兵团。猛力急攻。歼毙多名。贼不能支。大股乘夜逃窜。楚军追剿。截杀无算。垒内余贼。亦经韩进春等督率练勇。歼戮甚多。将逆垒三十余座。悉行焚毁。剿办尚属得手。惟逆首黄老虎、尚拥悍贼数万。由都昌折回石门。势焰尚炽。沈葆桢务当督饬诸军。乘此声威。将石门股匪。悉数歼除。毋令与彭泽湖口诸贼合并。致剿捕又形费手。并著左宗棠饬令刘典迅速进剿。将黄逆就地歼捦。毋任再窜他处。一面督饬徽防各军。严扼要隘。毋令此股折窜徽郡。是为至要。刘于浔现在丁忧。亦经明降谕旨。赏假百日。准其回籍治丧。俟假满后即行赴营。刘于浔回籍后。万立松暂行代理。能否胜任。仍著沈葆桢随时察看。将此由六百里各谕令知之。　　

○又谕、穆腾阿、伊昌阿奏、革兵通匪。请饬覆讯。并将该管官议处。及自请议处一摺。此案多奎所供情节。固属支离。惟多福等均系在逃。多福并在回营带领马队。其为投贼。已无疑义。且难保非该犯于上年四月闲。已经暗通回匪。迨后充补马甲。而该将军等漫无觉察。直至多奎供出。始行知觉。其刘沅儿、及猪娃、是否即系德哩布、讷尔金。既经瑛棨提讯。自无难尽吐实情。案关叛逆重情。虚实均应彻底根究。著瑛棨督同署臬司刘鸿恩、并穆腾阿等所派协领依克精阿等、提集人证。逐层严讯。务得确情。定案后。即由瑛棨奏明。核实办理。至该已革马甲闲散等、于逃走时。该管官等辄敢隐匿不报。迨至通贼情事败露。始行查出具禀。实非寻常疏忽可比。所有镶红旗协领讷尔吉春、防御伍忠阿、正白旗协领德堃、佐领多銮布、均著先行交部议处。仍著瑛棨于定案时。声明请旨办理。穆腾阿、伊昌阿、失于觉察。亦难辞咎。均著一并交部议处。嗣后该将军等、于旗营弁兵。务当随时督饬该管协佐等严密稽查。毋得仍前玩忽。将此各谕令知之。寻兵部议、穆腾阿、伊昌阿、均罚俸一年。准其抵销。从之。　　

○改丁忧甘肃按察使刘于浔为署任。赏假百日回籍治丧。仍驰赴江西防所剿贼。　　

○以叠著劳绩。复江苏已革知州崔绳祖职。　　

○以江西攻克陶家渡贼垒。赏道员席宝田巴图鲁名号。余加衔升叙有差。予阵亡副将喻可宗、都司艾子德、千总周景柏、外委林贵德、祭葬世职加等。　　

○甲午。谕议政王军机大臣等、前因伊犁将军常清奏、部拨川甘两省有著款项。未据报解。请饬严催等语。当交户部速议具奏。兹据奏称、该部于上年十月闲。遵旨筹拨伊犁军饷。当将川省徵存正余盐厘项下银、及济楚盐厘项下银各五万两。行令该督照数提拨。嗣后该督以指拨之饷。无从筹解。奏请改拨。复经该部驳令照前拨解。且所拨之项。准其于欠解咸丰十一年京饷银内扣除。更无所用其推诿。何以半载有余。丝毫未解。请饬四川总督查照前案。勒限筹拨等语。伊犁为边疆重地。最关紧要。一切饷需。全恃内地协拨。藉资接济。该督抚等、何得不权衡缓急。任意迟延。著骆秉章严饬藩司、如数筹拨。赶紧委员。探明道路。解由甘省转解。甘省固不准擅行截留。川省亦不得再事延缓。致误急需。其甘省欠解伊犁俸饷。共一百数十万两。经户部奏准提拨银仅六万九千两。何以亦未解往。尤属玩延。著熙麟、恩麟、无论何款。设法补解。毋再延宕。至山东省历年欠解甘饷银三百余万两。河南省欠解甘饷银三百五十余万两。上年亦经户部奏令该抚各先提拨银十万两。分起解甘。是否筹解。未据该抚奏报。著阎敬铭、张之万、迅饬藩司。查照户部节次奏准拨解之项。赶紧筹解。毋再任听耽延。致误边防大局。将此由五百里谕知骆秉章、熙麟、阎敬铭、张之万、并传谕恩麟知之。　　

○又谕、唐训方奏、临军南北两岸破贼六垒。并水师夺获贼划。获胜情形一摺。另片奏、寿州粮绝。知州毛维翼死守待援。成大吉一军。尚未到寿。蒋凝学、毛有铭等军。叠次猛攻。捐伤精锐。围仍未解。本月初四日。苗逆亲督炮划戈船。四面架梯爬城。以致失陷等语。旋据曾国藩奏、毛维翼督勇固守。蒋凝学等运米接济。而外委邱维城开城纳贼。毛维翼战死一摺。寿州被困日久。竟致失陷。刻下苗逆之势日炽。计必留兵严守寿城。而增党怀远。绕出淮河南北两军之后。以阻临淮声气。添兵急攻蒙城。期于必得。固下蔡老巢之藩篱。招宿亳等处之丑类。占地愈广。收拾愈难。曾国藩现核蒋凝学暂驻三河尖。办足米粮。移扎颍州。以卫豫境。成大吉仍扎三河尖。以蔽鄂疆。檄周宽世退扎六安州。以固皖省。毛有铭暂驻六安。为诸路游击之师。并飞调何绍彩四营。由甯国北渡。驰赴临淮。归唐训方调遣。又飞咨彭玉麟、杨岳斌、选派三板八十号。星赴临淮援剿。均著照所拟办理。惟蒙城被围甚急。临淮尤关紧要。仍须援兵早到。方可保全。仍著该大臣妥筹兼顾。俟各路布置稍定。伺隙进剿苗逆。毋稍疏忽。昨谕吴棠、饬黄开榜督带炮船。驶至临淮。会攻怀远。唐训方妥为调度。令英翰、姚广武、兵勇分扎后路。通蒙营饷道。著仍遵前旨。赶紧妥办。蒙城危急万分。欲援蒙城。宜先攻怀远。以绝贼之饷道。而林家圩雄踞涡淮之冲。又必须先行攻克。方可进图怀远。现在临军叠次获捷声。势尚壮。著唐训方即饬张得胜、普承尧等、相机进取。期于步步为营。共支危局。临淮军饷匮竭。著吴棠迅筹接济。不准迟延推诿。致滋贻误。讷木津、桂锡桢等马勇。前已到皖。忽又折回。叠经谕令僧格林沁催令仍赴宿营听调。著即飞饬前进。不准其藉口耽延。淄川一城。计不日即可得手。苗逆势焰日张。亟望此股削平。该大臣即可移兵南下。现在围攻情形如何。并著僧格林沁具奏。以慰驰系。临淮军情岌岌。楚北边防较松。除酌留兵勇防捻外。其前此防剿发逆各军。著官文、严树森、迅速调赴临淮。攻剿苗逆。保卫长淮。毋稍迟误。前谕曾国藩另筹一军。赴颍上捣苗逆老巢。攻其所必救。能否照办。未据覆奏。长江现已肃清。能否于江北陆路防军内。抽调劲旅。或径援蒙城。或由定远驰抵怀远。奋勇力攻。以断围蒙之贼粮道。即著曾国藩赶紧筹画。一面调派。一面奏闻。寿州三面临水。一面依山。非水陆大军合剿。难期攻克。应如何筹策万全之处。著曾国藩与唐训方会筹。指示诸将机宜。力图攻拔。寿州城内官员。除毛维翼业经给恤外。其余文武下落。著即查明具奏。唐训方片内所称白李两圩。被困日久。因饥降苗等语。李圩是否即系李南华在内。李南华素能打仗。现在何处。其人是否可用。手下有无练众。曾否降苗。并著唐训方查明具奏。前据张之万等奏、张冈业已合围。不难攻克。俟攻克后。再分兵归陈等情。张冈顿兵日久。何以尚未攻拔。张之万、毛昶熙、专办张冈一寨。师老兵疲。久无功效。自问当得何罪。现在苗逆亲入寿州。如张冈早日得手。可以分兵攻捣老寨。则皖省军务。自可稍纾。著即严饬张曜等克日攻拔。如再玩延。定将该抚等从重治罪。懔之。临淮蒙城军饷。仍著设法绕道解济。顾全大局。是为至要。陈防紧要。著袁甲三督率袁保恒、将兵团勤加操练。以固豫境之防。毋稍松懈。将此由六百里加紧各谕令知之。　　

○以安徽叛练苗沛霖攻陷寿州。总督曾国藩、巡抚唐训方、下部议处。革道员蒋凝学布政使衔。夺提督成大吉勇号。以参将降补。均留营。赠殉难知州毛维翼道衔。予祭葬世职加等。于死事地方暨原籍。建立专祠。　　

○以浙江克复处州等城出力。赏参将林文明等花翎。县丞高廷炽等蓝翎。余加衔升叙有差。　　

○以浙江克复汤溪县城、暨肃清浙东出力。赏都司詹惠等花翎。通判冒沅等蓝翎。余加衔升叙有差。　　

○以浙江银岭防守出力。复已革游击萧耀煌。守备刘浔职。　　

○予山东临清殉难武生郝鸿瑞等赏恤如例。　　

○乙未。谕议政王军机大臣等、瑛棨奏、绅众联名呈请暂留马德昭驻省。并抚回之议。势将不成。及甯羌州城克复。进图沔县。暨汉中粮饷匮竭。贼势日增各摺片。东路回匪西窜。直扑省垣。虽经四关各营。奋力迎击。而贼众未退。多隆阿前敌各军。虽至临潼之新丰镇。而道路梗塞。仍与省城声息不通。现在西安城内。粮运匮乏。饥殍载涂。情形万分危急。该绅士等、呈请攀留马德昭一军。暂缓赴甘。自系出于迫切真情。著准其暂留陕西省城。力筹防剿。保卫根本重地。以顺舆情。瑛棨身任封疆。贻误全陕大局。实非严议所能蔽辜。该抚惟当激发天良。勉图补救。稍赎前愆。此次所请严议之处。著暂时无庸置议。多隆阿军营。疫气曾否轻减。该大臣病势已否痊愈。均深廑系。此时回氛偪近省城。势颇猖獗。该大臣惟当激励诸军。迅将高陵渭南一带回巢埽荡。期与省垣声势联络。俾马德昭一军。得以迅速赴甘。方不至顾此失彼。蒲城被围甚急。该大臣何以尚未奏报。著即调派劲旅。迅解城围。毋稍迟误。回匪乞抚。本属缓兵诡计。瑛棨前遣阿军等劝导。已属办理乖谬。此次又称抚局难成。省城情形。一时不能轻松等语。是该抚意中。专以主抚为事。必系奸回马百龄等从中怂恿。若不力思振作。严密防范。必至堕其奸计。贻误事机。著穆腾阿、瑛棨等、督率兵勇。将附近贼垒。悉数埽荡。与多隆阿两路夹攻。庶军务可期日有起色。汉中贼势日增。官军米粮缺乏。瑛棨当严所属。设法催徵。采办米石。以资接济。甯羌州城。业经收复。著饬令知县丁毓藻等、督带团勇。乘此军声。迅图克复沔县。毋任久踞。将此由六百里各谕令知之。　　

○又谕、骆秉章奏、遵旨覆陈云南情形。并请留刘蓉在川各摺片。滇省地方糜烂。道途窎远。非川黔等处廓清。未易剿办。前经＜??闲＞授贾洪诏为云南巡抚。令先赴昭通东川驻扎。相机办理。兹据该督奏称。贾洪诏已于二月自川起程回楚。此时定已接奉前旨。著骆秉章再行函催。令其由川赴滇。妥筹办法。至所奏刘蓉晓畅戎机。不得不留其在省。李云麟已督兵赴陕。李桓不日亦可驰抵汉南。督率既已有人。似无庸刘蓉前往等语。现在李桓行抵湖北患病。已赏假回籍调理。李云麟丁忧回旗穿孝。前已谕令不拘假期。赶紧赴陕。恐一两月内。尚未必即能抵营。骆秉章前派张由庚等赴汉南援剿。该道员等资望尚浅。恐不足以资统率。刘蓉谙悉军务。如能暂赴汉南调度。较可得力。刻下川省军务已平。李幅猷一股。闻已入黔境。著仍遵前旨。即饬刘蓉督带向导桂字等营。并李云麟所部。亲赴汉南督剿。俟李云麟假满到陕。再行交替回川。该督即酌量调派。不得稍分畛域。如刘蓉一时实未能前往。即著骆秉章酌量保奏一员赴陕。庶李云麟未到以前。一切得资统率。正在寄谕闲。据瑛棨奏、汉中贼势日增。粮饷匮乏。情形危急。而张由庚尚无出境之期。汉中南北两岸及褒沔等处。遍地皆贼。现在欲解郡城之围。必须从东北之十里铺。分路进剿。川中援秦之桂字向导两军。共有五千之众。定当先埽南路。以固川省藩篱。然后北趋郡城等语。张由庚派赴汉南。为日已久。何以此时尚未出境。著骆秉章严饬该员速赴汉南。如任意逗遛。即行严参惩办。又据瑛棨奏、蓝逆由洋县窜扰石泉等处。距兴安府城甚近。兴安石泉汉阴一带。山径丛杂。又无重兵防守。其势断不能支。恐该逆一踞兴安。则陕南大局。川楚边防。皆无日得以休息。必须趁此三边会剿。方易翦除等语。兴安地方险要。若被逆匪占踞。于楚省边防。大有关碍。办理必至棘手。叠经谕令官文等、派令梁作楫一军。由兴安并力进剿。并将李桓所部勇丁。暂归该道员统带。兵力不为不厚。梁作楫现在曾否行抵兴安。著官文、严树森、檄催迅进。以保岩疆。如兴安有失。定惟梁作楫是问。浙江盐运使朱孙诒。日久尚未到任。著官文、骆秉章、查明该员是否在川楚一带。即行具奏。将此由六百里各谕令知之。　　

○四川总督骆秉章奏、请将前任广东按察使赵长龄调赴四川差委。允之。　　

○命太仆寺卿朱兰提督安徽学政。　　

○以玩误军糈。革陕西知县方传理职。仍留任采办。　　

○以陕西省城剿办回匪获胜。赏都司孙廷荚等花翎。从九品马秉尧等蓝翎。总兵官庆瑞等加衔升叙有差。　　

○予陕西甯羌殉难知州金玉麟、吏目马錤、祭葬世职加等。入祀昭忠祠。　　

○予陕西军营病故道员张守岱祭葬恤荫加等。　　

○蠲免福建顺昌、邵武、沙、建阳、长汀、归化、将乐、永安、清流、浦城、连城、甯化、武平、福鼎、崇安、莆田、瓯甯、光泽、泰甯、寿甯、大田、二十一县。暨邵军、汀军、二厅。仁寿、泉上、岚下、麻沙、峡阳、五县丞所属被扰地方上年额赋有差。
  </div>
  <div class="pagination">
   <a href="清实录同治朝实录_page117.html">
    上一页
   </a>
   <span>
    ...
   </span>
   <a href="清实录同治朝实录_page113.html">
    113
   </a>
   <a href="清实录同治朝实录_page114.html">
    114
   </a>
   <a href="清实录同治朝实录_page115.html">
    115
   </a>
   <a href="清实录同治朝实录_page116.html">
    116
   </a>
   <a href="清实录同治朝实录_page117.html">
    117
   </a>
   <span class="current-page">
    118
   </span>
   <a href="清实录同治朝实录_page119.html">
    119
   </a>
   <a href="清实录同治朝实录_page120.html">
    120
   </a>
   <a href="清实录同治朝实录_page121.html">
    121
   </a>
   <a href="清实录同治朝实录_page122.html">
    122
   </a>
   <a href="清实录同治朝实录_page123.html">
    123
   </a>
   <span>
    ...
   </span>
   <a href="清实录同治朝实录_page119.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
