<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1085 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1085 页/共 1860 页
  </h1>
  <div class="content">
   ○又谕、昨据永德覆奏查办翦辫匪犯各摺。已于摺内批谕。并即传旨严切申饬。详悉训诫矣。翦辫恶匪。现在延及数省。而始事实由于浙江。因湖州造桥。遂有石匠叫。魂翦辫之说。旋又盘获僧人正一超凡等。四犯。并于巨成箱内。搜出翦刀发辫各物。彼时若即切实根究。擒拏为首要犯。尽法惩治。奸匪自闻风敛息。何至滋蔓若此之甚。总由该抚等。于地方要务。漠不关心。一味沾染外省化大为小。化有为无之恶习。遇事惟思消弭。以姑息因循为得计。而不顾养痈贻患之弊。其罪已无可逭。若从此早知愧悔。上紧力擒首夥要犯。务绝根株。以安人心而肃法纪。尚可稍赎前愆。乃该抚至今犹欲回护初时办理不善之失。则是取罪愈大。况已往之咎。欲盖弥彰。极力奋勉。或可补救于将来。倘仍文过遂非。则罪谴断难幸免。永德可不急自猛省乎。昨已降旨该抚、将石匠吴东明。郭廷秀。及盘获之匪僧正一、超凡、巨成、静心等四犯。委派隔属妥干员弁。严加锁押。速行解赴行在候审。该抚务宜明饬该员等小心管押。趱程驰解。若防闲稍不周密。致中途有教供串供情弊。及各犯有疎脱自戕之事。是该抚之得罪。更属无可解免矣。看来此案首犯。不外石匠奸僧二种。而踪迹总不离浙江即如湖广传闻。尚有造桥需用人发之语。并有石匠石和尚。自己顶桥梁等谣。其说非尽荒唐无据。该抚务宜严饬各属。实力查办。并派妥员协捕。于石匠僧人内之形迹可疑者。留心上紧躧缉。如果能得有正犯根线。重案由此廓清。庶该抚尚可藉以为晚盖耳。又本日彰宝奏、安省贵池县。拏获做戏法之人逢魁先。供出苏州阊门外。有石匠朱殿臣。嘱伊在外割辫。并给与黄纸符五十张等语。业经该抚饬属查拏。苏州石匠内。并无其人。苏州与浙省毗连。而他省所指地名。亦不必尽合。湖州既有造桥之事。或隐匿该处。亦未可知。并著永德将朱殿臣一犯。在浙省地面。密访严缉。毋稍疎纵。寻奏、臣先拏获悟源、悟圆、二僧。继又获通元、明远、二犯。亲讯尚无确供。石匠吴东明、郭廷秀与匪僧正一、超凡等、于七月二十九日起解。至朱殿臣一犯。现严缉务获。报闻　　

○又谕曰、永德奏、浙省各府属。今岁霉雨未甚畅足。河港水浅。地势稍高处所。农民车灌。不无多费工本。且山田间有无水可引之处。刻下望雨维殷。现在祈祷等语。所奏太迟。该省。既于五六月间。雨泽稀少。该抚即应据实。及早入告。乃直迟至七月初。始行陈奏。已为缓不及事。雨旸水旱情形。关系民生甚重。该抚所司何事。前此宁全不以为意乎。著传谕永德。即行确查各属短雨处所。山田高阜。是否成灾。有无应加赈恤之处。及七月初。赠否得有雨泽。能否赶种杂粮各确情。一并详细缮摺速奏。寻奏、浙省自七月初六以后。各属俱连得透雨。田禾畅发。惟于潜。石门。桐乡。三县。得雨略迟。将来收成。较他处稍减。然并不成灾。无庸赈恤。亦无须补种。得旨、览奏俱悉　　

○铸给浙江乐清县磐石巡检司印信。从巡抚永德请也　　

○铸给山西丰川营守备钤记。从巡抚苏尔德请也　　

○己酉。谕军机大臣等、据刘统勋等奏、查办割辫匪犯。及近日京师情形一摺。已于摺内批谕矣。蔡廷章自系案内要犯。其事颇有端倪。俟东省解到时。即与布勒亨等。彼此详加质讯。务得确情。勿任稍有狡展。其现获之僧人照月。既有发辫留藏。即可切实根究。设法严审。所供伊徒发辫之语。甚属荒唐。即其徒实有其人。伊曾为披剃。留此何用。况目下正当严查割辫匪犯。伊岂无见闻。焉肯藏此无用之物。自露破绽乎。此等游供。乃失枝脱节之大者。正当从此反覆追诘。毋令抵饰。至所称查拏严密。渐次潜踪等语。未免有将就完事之意。匪犯蔓延各省。且敢于辇毂重地。肆行鬼蜮伎俩。岂可不实力严拏。务获要犯。以申法纪而靖人心。此时果能拏获正犯数人。或匪徒畏惧敛迹。尚属事理所有。今并未弋获一犯。究出实在根线。奸徒何遽尔潜踪。或系兵役因缉获未得。造为此语。以图卸责。切不可轻信。况以京城地面。分布三营。九门。八旗。官兵番役。巡缉匪人。如果昼夜上紧搜擒。匪党何从匿迹。且奸徒敢于恣行街市。扰害良民。若竟一人不能就获。如何完局。宁不有关尔等颜面乎。看来刘统勋等。办理此案。稍有厌烦之意。此事所系甚大。断不可略嫌絮烦。倘厌事之心一生。诸事必从而懈怠。兵役等。揣见意指。必致日就阑珊。正犯何由速获乎。总宜耐性安心。毋躁毋倦。每日督饬密拏。不可稍形宽假。方得办事关键。况近日热河。亦间有割辫之事。可见恶犯散布甚广。安可不悉力侦捕。以净根株乎。至普辉一犯。前因其曾受夹杖。故尔暂缓刑讯。乃审至于今。并未得一实供。必系奸僧见不复加刑。窥破尔等莫可如何。愈得逞其狡狯伎俩。此等恶僧。本无足惜。若始终不吐一字。即令其备受诸刑。或得其一二招语。更可按供根寻。若仍前茹刑坚执不吐。则是伊恶贯已盈。不得尚存姑息。即行奏闻。将伊罪恶昭布。于市曹正法。俾众人共知割辫要犯。已服典刑。庶民心共得安怗。此亦就现在情形办理之一法也。著将此传谕知之　　

○又谕曰、萨载覆奏、本年三月间。即闻苏州有偷割发辫之事。长洲县民顾贞男。被割发辫。获住流丐陈汉如等。解县质审。元和县流丐陈起龙等三人。被乡民沈八等。查拏解县。又吴县有浙省游僧净庄等七人。亦被乡民李二等。盘获送县。均经各该县。先后释放。复出示晓谕。毋许居民不察虚实。拴缚无辜之人。彼时高晋在苏。兼署抚篆。及彰宝到任后。俱曾言及此事等语。是此案实由江苏办理不善。以致养痈贻患。蔓延各省。已无可辞咎。民间既有割辫之事。且将匪犯擒获送官。自应即行严讯穷追。迅速搜擒首犯。以净根株。乃转信其到案游供。辄行纵释。此等劣员。全不以地方民事为重。一味希图消弭。实可痛恨。该督抚等。既知有此等不认真办事之劣员。即应早为纠参。以示惩儆。乃反视此辈为能事。曲与姑容。并出示晓谕。不许民间轻易拏人。是非全然倒置。无怪苏州各属之涌复破一案。复获一犯也。外间化大为小。化有为无之习。各省皆所不免。而江南实为尤甚。高晋既习于阘冗。毫无振作。彰宝前任藩司日久。原不免沾染积习。嗣在晋抚任内。诸事尚知奋勉。意其痼习已悛。乃自调任江苏以来。故智复萌。遇此等大案惟事模棱塞责。漫不经心。一任不肖属员。随同朦混。岂朕委任封疆之意乎。且前据高晋覆奏、春间曾饬府县。留心密访。嗣据元和县、吴县、各禀称讹言之起。传自杭州。细查本境。并无被割发辫之事。又据彰宝覆奏、春间曾有浙省传言。当即密行根问。并差员弁密缉。四五月以前。俱称并无被割受害之人。亦无地方官详禀发觉之案各等语。是该督抚、皆以为苏州并无其事。今经萨载查奏、三月间。苏州即有割辫获犯送官者。共计三案。皆经地方官随时释放。该督抚近在同城。岂竟一无闻见。不将实情奏闻。抑明知各案俱已办错。至此时尚欲曲为回护。覆奏时遂有心欺罔。如此居心。实不解伊等是何肺腑。高晋。彰宝。俱著传旨严行申饬。并令其明白回奏。至苏州民人所获浙省游僧净庄等七人。及流丐陈汉如。并陈起龙等三人。形迹实有可疑。即当就此追寻根线。著交与高晋。彰宝。即将已经释放之净庄等各犯。尽行拏获。派委隔属妥干员弁。解送行在候审。如以为远扬难获。或中途有教供串供。及疎脱自戕等情弊。惟该督抚是问。若此各犯内。有一名不获。或将并非原犯。假捏顶充。则是该督抚取罪愈大。朕实不能复为曲贷也。著将此传谕高晋。彰宝。知之　　

○大学士刘统勋等奏、审讯卢见曾寄顿赀财一案。先后究出向与卢见曾认为师生之候补中书徐步云。伊戚翰林院侍读学士纪昀。并军机处行走中书赵文哲。军机处行走郎中王昶。漏洩通信。应照例拟徒。其刑部郎中黄骏昌。信口传说。业经革职。应毋庸议。得旨、徐步云与卢见曾。认为师生。遇此等紧要案件。敢于私通信息。以致卢见曾豫行寄顿。甚属可恶。著发往伊犁效力赎罪。纪昀瞻顾亲情。擅行通信。情罪亦重。著发往乌噜木齐效力赎罪。余依议　　

○庚戌。谕、据高晋等奏、本年黄河水势。交秋后屡次加长。徐城各工。经各道参游厅备。随时抢护平稳。其丰砀厅南岸之徐家庄。工尤险急。随挑挖倒勾引河开放水戗。现今大溜顺行。势已平定等语。此次抢护险工。办理迅速。甚合机宜。现在河流顺轨。共庆安澜。自应特加优奖。以示鼓励。所有在事之淮徐道吴嗣爵等。文武各员弁。均著交部议叙　　

○又谕、据吴绍诗奏、查出舒善管理关务。将应解余平银八千四百余两。私行提用。请将舒善地职究审一摺。舒善经朕加恩。派令两次管理关税。自应洁己奉公。倍加奋勉。乃将奏明应解之项。私自侵用。殊属贪鄙不堪。舒善。著革职。交吴绍诗。与案内有名人犯。一并严审究拟具奏　　

○谕军机大臣等、托恩多、英廉奏、据管番役郎中金简。拏获民人宋胡子。于该犯寓中起出谣言三纸。又于内务府护军老格衔邻四达子家中。搜出谣言钞帖。并异虫画样。现在逐细研究等语。已于摺内批示矣。此次查拏奸匪。金简颇能尽心。是以内务府番役。皆奋勉查缉。何以步军统领衙门番役。至今未见访得一案。弋获一人。向来该番役等。于缉捕尚属能事。且人数较多。散布各处。并可会合三营兵弁。一体协拏。如果实力侦查。岂有奸匪全无踪影之理。必系托恩多未能严切交办。上紧督催。故伊等观望因循。不肯实心出力。如此。则平日豢养若辈何为。而步军统领之责成。又属何事。著传谕托恩多。即速严饬番役等。各宜实力巡缉务得要犯。以尽根株。并不时设法督促。赏罚严明。无任仍前懈忽。所有现获各犯。著与英廉会同刘统勋等。详细研鞫。务取确实供词。寻踪根究。尽心惩治。毋令狡展支吾。希冀颟顸了事。又谕、本日据高晋覆奏、查审割辫人犯一摺。所奏俱未可尽信。如贵池县拏获逢魁先一犯。前据彰宝奏称、安省移咨。供有苏州石匠朱殿臣。给伊符纸。教令割辫等语。当经降旨彰宝。上紧查缉。并以苏州与浙省毗连。且其事始自湖州。因并令永德。一体密访严拏。或可得其踪线。今高晋又称、该犯承供石匠朱殿臣。实因刑讯妄供。其实朱殿臣并非石匠。即教授该犯做戏法之人。已于二十五年病故等语。是该犯前后两供。自相矛盾。变诈百出。则其平日习为奸诡。情节显然。此等供词。俱难凭信。该督等。仍当严加穷究。务令吐露实情。以便寻追缉匪。不得任其诪张为幻。此案根由。本起于江浙。江省春间当传闻初起。彼时若早能认真缉犯。匪党或可以次就获。乃地方劣员。狃于化有事为无事之恶习。惟思姑息了事。纵恶养奸。以致蔓延贻害。江省实为罪首。即以苏州各案而论。民人所获流丐陈汉如。陈起龙等四名。及游僧净庄等七名。皆因实有被割之人。是以送官究治。该县等自当悉心严讯匪党。逐一根究。岂匪犯一面游供。所足尽凭。即使赃证并无指实。形迹俱无可疑。亦当转讯所送之民人。与此辈僧丐。有何宿嫌。并不妨细诘被获各犯。与百姓有无仇隙。则曲直自分。何致是非倒置。倘实系百姓诬陷平人。即将原告治以应得之罪。小民亦无可怨尤。如此彻底根求。虚公剖断。天下岂有难办之事。总由不肖有司。豫存消弭粉饰之见。惟恐地方有事。累及考成。遇获犯到官。不问事理虚实。随获随放。并禁民人擅捕。致匪犯益得肆行无忌。此等劣员。实为纵匪殃民之尤。在无知之上司。当时或未必不奖其能事。思之实可痛恨。昨已有旨详悉严饬。并著高晋等明白回奏。并降旨令将前经释放之流丐僧人等。一并解送行在听候审讯。此内如有一名不获。或将并非原犯。假捏顶充。及沿途或有教供串供。疎脱自戕等事。惟高晋彰宝。是问。著再传谕高晋。即遵前旨速行妥办。其有应获应审之犯。务须上紧办理。勿稍疎懈　　

○又谕、前据阿里衮奏、将认识缅字之人。派员送京。想不日可到热河。著传谕刘统勋等。于在京学习回字人员内。选择记性聪明。口齿伶便者二人。送至热河。豫备学习　　

○又谕曰、吴绍诗奏、查出舒善管理关务。将余平银私行侵用一摺。已降旨将舒善革职。交与该抚严审究拟。并令托恩多等。将伊在京家产查封矣。其任所赀财。并著传谕吴绍诗。一并严行查抄。毋使稍有隐匿寄顿　　

○辛亥。谕军机大臣等。据冯钤奏、宿州拏获之匪犯张四。经凤阳府讯究。即系靳贯子供出之要犯张四儒。已解赴督臣究审等语。张四。既即系张四儒。实为此案要犯。便可就该犯严加根究。务得首犯玉石踪迹。以期速获。但此等匪徒。变诈百出。忽认忽翻。真情最难吐露。该督审讯时。不可徒事刑求。亦不得稍存姑息。务须设法根问。穷究确情。以便寻追缉匪。如得有确实招词。即一面按供查缉。一面具摺速奏。倘该犯狡狯游移。始终坚不实吐。即遴委妥干员弁。将该犯严加锁押。迅速解送行在候审。并饬委员沿途严密防范。毋致稍有疎虞　　

○又谕曰、冯钤奏、在宿州地方。拏获张四父子。搜有迷药辫尖。究出张四。系靳贯子供出之要犯张四儒。现经督臣饬提解往亲审一摺。所称逢魁先各犯。饬发臬司。认真根究办理。殊属非是。此等重案。既已获犯。该抚自当每日亲审。务得真情。乃仍照寻常细故。委之臬司。沾染外省养安敦体恶习。全不知事理轻重。已于摺内批饬。其张四儒。父子。并谕高晋。如不能讯得确供。即派委干员。将该犯严行解送行在审讯矣。此案要犯。窜散安徽地方者甚多。该省虽经拏获张四儒父子二人。而玉石一犯。尤为首恶。现在并无下落。此外余党未经就获者尚众。冯钤仍宜严饬各属。并专派能事之文武员弁。奋勉查缉。以期恶党尽获无遗。不得因擒捕一二夥匪。遂筄弛懈。再二月间。苏州省城。曾有百姓首告翦辫流丐陈汉如、陈起龙等、四人。及游方僧净庄等七人。俱经不肖州县。随时轻纵释放。昨已传谕高晋、彰宝、令其拏获解赴行在候审。毋得走漏一名。在江苏自应上紧拏解。但恐该犯等先期窜逸。潜匿安徽地面。亦未可定。该抚宜无分疆界。一体协力搜查。不必拘泥姓名籍贯。凡有形迹可疑之僧道流丐。鼠窃之徒。并须尽心盘诘。稍有踪影。即彻底追寻。或可得要犯根线。以期弋获。并当严谕所属。视同己身切务。设法躧缉。断不可以事系邻省。稍存畛域之见　　

○又谕、据彰宝奏、接准东省来咨。内有蔡廷章供称、本年二月十八日、同通元之徒怡安、及吴元、俱在扬州钞关门外两路口、吴胜饭店内、分路翦辫各情节。现在查缉钞关门外两路口。果有吴姓饭店。名唤吴连。再四究诘。坚不实吐。已解赴山东质讯等语。蔡廷章等犯。前经降旨富尼汉。令其派员解至行在审讯。嗣经刘统勋等。查得京城有蔡廷章亲友踪迹。并谕刘统勋等即将该犯留京。质讯明确。再行解送。昨据富尼汉奏、已于本月二十一日。将蔡廷章派员起解。此时吴连、解至东省。已无可质证。著传谕富尼汉。速将吴连一犯。派委妥员解京。俟蔡廷章在京质讯明确后。即同该犯一并解至行在候审。并谕刘统勋等知之　　

○又谕、本日据彰宝奏、查拏割辫匪犯。获有游僧通元。净涵。并外来形迹可疑之僧人扬明。晓明。迅机等。一摺。已于摺内批示。此次所办。较前似稍认真。但此等奸匪。狡诈百出。其存顿窟穴。断非一处。籍贯名姓。亦随时变更。切不可稍存拘泥。致恶犯得以诡词揗饰。如所获通元。净涵二犯。一与蔡廷章所供名字相同。一则带有合药器具。其为奸徒羽党。形迹显然。务须严切诘讯。设法研鞫。从此根寻踪线。自可得正犯下落。匪夥虽匿迹散布。不难以次就擒。至安东县拏获之刘五。所供沭阳县开药店之魏胡子。教令翦辫一根。许钱一百五十文等语。最为此案紧要关键。该犯肯出钱收买发辫。何所需用。其中必别有邪谋。或即系该犯造意。传诱购买。或另有巨魁。授令转传代售。不可不严切根究。实力搜擒。以歼匪党而除民害。魏胡子一犯。该抚前摺办理。已严切饬谕。令派妥员速往查拏。此时谅已缉获到案。该抚务悉心穷究。期于必得实情。毋任稍涉支吾。又迷踪迹。勉之慎之。其扬州开张饭店之吴连。据称业经解交东省。与蔡廷章面质。但蔡廷章前已有旨令富尼汉解送行在候讯。今东省无可质对。现降旨交富尼汉。将吴回一并解送行在矣。此案之始。全由江省地方官。意存消弭粉饰纵匪贻害。其罪实无可逭。该抚等今日所奏、查办似略知尽心。若从此极力搜缉。速获要犯。或可稍赎前愆。倘以现获数犯。胃可暂时搪塞。复稍萌懈弛之心。则取咎愈大矣。无得仅以空言塞责　　

○又谕曰、伊勒图奏、哈萨克阿布勒比斯呈称、本年秋间。遣伊子卓勒齐入觐等语。昨阿布赉奏请遣伊子来京。今阿布勒比斯。亦呈请秋间遣伊子卓勒齐前来。若令一同于年终到京。与众回部伯克入宴。更觉妥协。著传谕伊勒图。俟卓勒齐等到伊犁时。令其一同起程。派员伴送。赶于十二月中旬后抵京　　

○又谕曰、伊勒图奏、伊犁现无参赞大臣。请于该处领队大臣内。简派一员。协同办事。绰克托曾办各处事务。请即派伊等语。绰克托素性。与众不能和协。朕所深知。若授为参赞大臣。协同办事。伊勒图转致掣肘。且军营始有参赞领队之别。今伊犁何须设耶。即如各省将军。俱系与副都统办事。并无参赞。伊犁现设有领队大臣。尽可公同商办。不必另设参赞。将此谕伊勒图知之　　

○礼部议覆、御史吴玉纶奏称、房考阅卷。例应掣签分经。查向来顺天乡试。每于十八房内。先择官阶优者。名曰领房。其余始以次掣签。实属相沿旧习。请一体掣签。毋得更立领房。又各房落卷。令主考照例尽数搜阅。有无取中。于奏报试竣摺内声明。应如所请。从之　　

○兵部议。都统职衔乌什办事大臣舒赫德。前办理缅匪一事。辄以设法招致投诚。具摺密奏。甚属乖谬。续经舒赫德自请从重治罪。奉旨交部严议。应将舒赫德。革去都统职衔。并云骑尉世职。得旨、舒赫德。著革去云骑尉世职。暂留都统职衔。俟伊回京之日。交该部提奏　　

○壬子。上奉皇太后幸卷阿胜境。侍早晚膳。至甲寅皆如之　　

○赐扈从王公大臣、及蒙古王公台吉等食。至甲寅皆如之　　

○谕、今年江浙地方。霉雨稀少。立秋后。尚有祈雨之事。此数省。水田居多。全赖雨泽沾足。方得及时莳插。该督抚自应早行入告。乃高晋彰宝、冯钤、永德等、俱迟至立秋以后。七月初间。始行陈奏。已属缓不及事。雨旸水早。关系民生甚大。朕心深为廑念。督抚膺封疆重寄。所司何事。全不知仰体朕竟。竟尔漫不关心。泄泄若此乎。高晋、彰宝、冯钤、永德、俱著交部察议　　

○谕军机大臣等、割辫匪犯一案。现饬各省实力严拏。虽间获一二匪犯。而供词狡展游移。于正犯踪迹。总非实在。该督抚等。不可不率属悉心躧缉。务尽根株。以安善良而靖奸宄。但此案查拏匪犯。尚属治标之未务。而其根由。甚为叵测。不可不留心访查。以杜逆迹。现在各省获犯。所供多有出钱买辫之人。及究其买辫何用。又不肯供吐实情。看来造桥之说。既属荒唐不经。而被割辫尖之人。多有将辫根全行剃去。其说不知传自何人。而纷纷效尤若此。其中必另有包藏祸心之人。既传授匪徒。四散割辫。又复私布割辫身死之谣言。恐吓愚人。诱其尽行剃去。安知其心不以为留辫一事。系本朝制度。剃去发辫。即非满洲臣仆。暗为将来引惑之计。其奸谋诡谲。所关不小。实为法所必诛。然此等不轨之徒。大抵不在北省而在南方。其人非系奸僧。即读书失志之徒。潜蓄异谋。肆行煽惑。其罪恶浮于割辫匪徒。不啻什倍。江浙为此案发端之始。湖广人心狡险。且素尚左道邪术。尤恐逆犯潜匿其间。著传谕高晋、定长、彰宝、冯钤、永德、阿思哈、富尼汉、实力留心。设法查办。稍有形迹疑似。即当彻底根求。务使阴谋不逞之犯。早正刑章而除枭恶。但办理此事。与查缉割辫匪犯不同。彼则当肆布兵役。合力协拏。此则当严密访查。不露圭角。若稍有漏洩。恐奸恶闻风避逸。更难搜寻根线矣。务在必得。毋托空言。勉之慎之　　

○又谕、匪徒割辫一事。屡经传谕刘统勋等。严切查拏。何以京城内外。迄今总未访得一案。弋获一人。今热河被割者。亦有数人。可见奸匪不但并未灭息。且有窜逸至此者。不可不迅速上紧饬拏。期早弋获。至被割之人。纵一时为药所迷。何能遽至陨命。即或用药水洗涤。尚属情理所有。若竟连辫根剃去。既于定制有违。且其法传自何人。竟纷纷效尤若此。现在各处所获匪犯。据供俱有出钱买辫之人。及究其买辫何用。皆不肯吐露实情。恐其中必有奸恶不法之人。潜蓄逆谋。既令人四散偷割办尖。又复散布谣言。诱人连根剃去。以为如此即非满洲臣仆。藉以煽惑人心。其情甚为叵测。除已密谕江浙湖广督抚、严密访查缉办外。著传谕刘统勋等。即行明白传谕京城内外人等。嗣后如有被割辫尖之人。止许用药水洗濯。不许全行剃辫。倘申禁之后。仍有犯者。即将本人及代为剃辫之人。一并查拏治罪。此事祇须令八旗三营官弁等。各按所管之地。详悉口传。不必出示晓谕　　

○又谕、前此降旨令方观承、严拏割辫匪犯。距今半月有余。并未据该督奏及曾否擒获翦辫要犯。并该省近日被割之人多少。亦未据奏闻。现在京城发觉割辫之案颇多。连日热河被割者亦有四人。何以直隶独无一犯案。或系州县等。遇有此事。不令声张。亦不禀报。方观承为其所朦蔽耳。著传谕方观承。再行督饬所属。及所派员弁。上紧严缉。务期早获要犯。以除民害。不可稍涉疎懈。并将迩来直隶一省被割之案如何。及有无续获匪犯情形。迅速据实覆奏。再如从前被割辫尖之孟士会等。即将发辫全行剃去。以为剃去即可活命。其法又传自何处。此必即系奸徒造作谣言。煽惑众听。其情甚为叵测。不可不严行禁止。并著方观承。通饬各属。令地方官口谕百姓等。谓翦辫者断无致死之术。不可轻信妄言。擅将辫根剃去。始仍执迷不悟。一经查出。将本人及代为剃辫之人。一并究处。庶愚民知所感悟。亦破邪说而靖人心之一端也　　

○又谕曰、冯钤奏称、审讯宿州拏获割辫匪犯张四。及逢魁先二摺。系七月初九日拜发。在昨日由驿奏到七月二十一日所发各摺之前。此等要案。仅照常差员赍奏。可谓不知事体轻重。至张四供出徐州之赵三。诱令入夥。给与迷药。且令割辫一根。给钱五百文。及该犯问以要辫何用。而赵三答以不必细问等语。赵三既肯出钱买辫。即为此案要犯。自应迅速缉获到案。讯究根由。此摺距昨由驿驰递之摺。已十余日。赵三曾否就获。昨摺内何以并未提及。此人实此案紧要之犯。著高晋、冯钤、上紧擒拏。务在必得。若已闻风远扬。必当寻踪根缉。查张四所供。赵三系湖广人。或仍逃回本籍。亦未可定。并著传谕定长。派委妥干员弁。一体实力搜捕。毋任兔脱。仍将拏获情形。即速奏闻　　

○又谕、今日胡文伯奏到两摺。止系循例谢恩。及沿途雨水情形。并未将割辫匪犯。现在如何设法缉拏。及有无弋获之处奏及。殊属非是。藩臬大员。准其专牍列奏者。原为地方要务。得以随时入告。以备体察。且可知其人留心政务与否。并非专令其奏报晴雨收成。及摭拾一二钱谷刑名事件。条列敷陈。便可为塞责也。今江苏现有用药迷人。偷割发辫之事。朕屡次降旨严切查办。胡文伯岂有不知。该省目下被割之案。多少若何。匪犯有无就获。及山东供出首夥各犯。有无踪迹。文武各官。是否认真躧缉。地方应行办理事件。孰有要于此者。且其直任所经之直隶、山东、各省。匪徒亦多有蔓延。胡文伯讵竟毫无闻见。何漠然绝不动念。竟无一语置论乎。可谓全不知事体轻重。胡文伯。著传旨申饬。所有缉匪一案。亦著一体实心查办。总之此事。若果上下齐心并力。务在彻底搜擒。匪犯岂有不即就获之理。胡文伯设以为缉犯非其专责。稍存推诿观望之心。则是自取罪戾矣。将此传谕知之　　

○又谕、据良卿奏报、拏获自滇脱逃回籍之贵州余丁萧文斌。及云南逃兵朱章二人。业经遵例即行正法等语。滇省逃兵。情罪可恶。屡经降旨阿里衮等。实力查拏。何以迄今弋获者。尚属寥寥。而该处军营脱逃之兵。转听其窜入邻省。始得就获。可见滇省前此并未实力查办。致该犯等得以远扬。著再传谕阿里衮等。务须上紧缉拏。毋再仍前疎纵。任其漏网。并将现在有无拏获之处。随摺奏闻　　

○癸丑。谕、据良卿参奏、绥阳县知县单芸。派协普定县马匹。擅将应给雇值。及恩赏银两。私向乡约头人取回。派令粮户缴银。为代为买马餧养等语。单芸承办军需马匹。辄敢将雇值。及恩赏银两。侵欺肥槖。复派粮户缴银。情罪甚属可恶。单芸。著革职拏问。交与该抚严审定拟速奏　　

○谕军机大臣等、本日据良卿奏、绥阳县知县单芸。擅将应发雇价。及恩赏银两。于给发之后。私自取回。仍令粮户缴银。代买马匹。餧养。请旨革职拏问一摺。已降旨将单芸革职。交该抚严审定拟具奏矣。前以云南用兵。所有京兵经过州县。虽一切动用官帑。而豫备夫马等项。恐不无稍资民力。是以特降恩旨。赏给银两。以示优恤。该县单芸。乃敢取回肥槖。复行派累缴银代买马匹餧养应差。情罪甚属可恶。更非寻常婪赃骩法者可比。著该抚即行严加审讯。定拟速奏。赶入本年秋审情实。其漫无觉察之知府郑廷望。俟审明单芸定案奏到之日。再降谕旨　　

○甲寅。谕军机大臣等。据方观承奏、本月二十日。复冒风寒。较前转剧。现成疟症。已于摺内批示。并赏给内廷治疟药四丸。方观承前年已曾服过即愈。今仍赐与。令其服饵静养。以期速痊。至偷割发辫一事。蔓延各处。深为闾阎之害。节经降旨方观承。饬属严切查拏。今该督现在患病。正须专心调摄。其精神自难照料及此。所有缉拏割辫匪犯。著专交观音保。周元理二人。上紧查办。地方此等紧要事件。原系藩臬责任。此时尤宜专心督缉。务期奸匪及早就获。尽绝根株。嗣后如有拏获之犯。该藩臬一面具摺驰奏。一面严讯确供。根究首恶。搜拏党羽。无致一犯远扬。此外地方一切政事。有应行承办者。该督病中谅亦未能照常经理。并著观音保。周元理。一体悉心妥协帮办。不得稍存歧视。若查缉割辫匪犯。稍不认真。地方事务。稍有贻误。并不责之方观承。惟该藩臬是问。著传谕方观承。即将此旨传谕观音保。周元理。知之。该督服药后。病势痊减若何。即行奏闻。以慰廑念　　

○调正经蒙古都统官保、为正红旗满洲都统　　

○乙卯。谕步军统领等衙门议驳。御史陈鸿宝请禁添置会馆一摺。核其情节。似会馆之设。于事有益无损。而自建造官房以来。民员乐于赁居。则民间房屋。益无从逞其射利之伎。何以该御史前称置屋收租之户。转益居奇。其故殊不可晓。但该御史既经陈奏。必当实有所见。著留京办事王大臣。询之陈鸿宝。将各处会馆。如何干碍。及添建官房。如何民转居奇之处。从实明晰指陈。若其言果于事理有当。原未尝不可酌核采取也。所有议驳原摺。著暂留。俟陈鸿宝覆奏到日。再降谕旨　　

○谕军机大臣等、据刘统勋等奏、所有山东拏获匪犯蔡廷章、靳贯子、二犯业经解送到京。究其与僧人通元、吴元、如何结党传授翦辫邪术之事。供认情节。多涉含糊。与东省原供。不能吻合等语。蔡廷章等。为此案紧要人犯。必须设法研鞫。庶从此可以穷追根线。搜寻羽党。切不可因其辗转支吾。遂稍生厌烦之见。其供出各犯。亦当彻底穷诘。不得任其游移抵混。遽尔颟顸了事。著传谕刘统勋等。务须详细究审。即该犯等一时不肯尽情供吐。亦当平心耐性。多方讯问。使其无可遁饰。以靖奸夥而除民害。所有翦辫匪徒。仍当严饬上紧查拏。不可稍为疎懈　　

○又谕、据镶蓝旗汉军都统奏、郭鹏翀之第三子明格。在湖北襄阳县病故。又镶蓝旗满洲都统奏、陈元震之第二子六格。在直隶邯郸县身死等语。郭鹏翀。陈元震之子。俱系解部查办要犯。何以两人同在途次身故。其中恐不无别项情弊。所属地方官。当时曾否查明呈报。不可不彻底根究。著传谕各该督抚、即派该管道员。详悉确查。该犯身故时。所在知县。曾否亲往验明身尸。讯取是否因病身死。及有无延医调治各确情。并曾否查讯原解人员。有无抵换藏匿情节。如查明实有确据。即出具切实印结。咨送部旌存案。仍一面据实奏闻。若其中或有情弊。亦即据实查参究治。寻护理直隶总督布政使观音保奏、确查六格过邯郸时。委因病笃。医者不肯用药。身死。该县知县亲往验明。查讯解员。并无换匿等弊。湖广总督定长等奏、明格在襄阳病故时。经该县亲往验看。取有医生解员供结。并无捏饰换匿。俱报闻　　

○刑部议覆、湖南巡抚方世俊奏称、秋审官犯。及重案人犯。每多监禁在省。秋审时。应由督抚、率同在省司道会勘等语。应如所奏。但此等人犯。亦有监禁在州县者。应令该道府亲往详鞫。从之　　

○是月。两江总督高晋、江南河道总督李宏奏、外河清口。伏汛内。黄水盛大。清水未长。间有一二分进口。批。此系汝等未收清口之病。昨已降旨。想未接到耳。又称、交秋后。黄水又长。当将清口东坝。接筑三丈。止留口门十三丈。得旨、迟矣。如此等事。皆待朕谕。则汝河臣所司何事　　

○又奏、东坝接筑三丈后。奉到批示。即加镶三丈。现在口门仅宽十丈。黄水倒漾之势顿减。得旨、此等机宜。当刻不可缓。千里之外。必待朕指示乎。尔等所司何事　　

○两淮盐政尤拔世奏、淮南通泰二运判所属二十二场。自五六两月以来。场河浅涸。引盐船只。不能出场抵坝。查淮北现有余盐。河流又畅。请动项前往收买配运。若旬日内。雨透河通。仍将淮南各场盐。飞挽过坝抵所。不必赴买北盐。得旨嘉奖　　

○浙江巡抚觉罗永德覆奏、翦辫匪徒。认真查办。浙省民情。现今实在宁怗。得旨、汝但知汝浙省。而不顾他省乎。且即浙省宁怗之语。亦未必非受人欺罔。非实语也。究之未获一犯。何谓认真。速奏来　　

○协办大学士公副将军署云贵总督阿里衮、云南巡抚明德奏、军需马骡。现分拨各属餧养。至明岁七月。大兵进剿之前。须解送永昌。查马骡五六万匹。需料草必多。临期采买。或致周章。请乘今秋于永昌府属。及附近之大理、蒙化、顺宁、三府属。购买收贮备用。得旨嘉奖　　

○又奏、滇省拨运军粮。动缺常平仓谷。三十余万石。亟宜筹补。但买补仓谷。每石例给银五钱。价殊不敷。请照现在采买军粮之例。依时价购买。得旨、如所议行　　

○明德又奏、昆阳州之平定乡六街子等村。有田二千余亩。向资龙泉灌溉。近日淤塞。另于旧坝下老母标地方。涌出流泉。宜另筑坝开沟。以资汲引。请借项兴修。按照得水田亩。分作三年徵还。得旨、如所议行　　

○贵州巡抚良卿奏、黔省应募兵五千。拨滇充伍。今准滇省咨称、有空缺马粮四百三十六名。应即拨送。查该兵等携着补伍。不无需用。拟每名借银一两。咨明滇省。于该兵应得马粮内。分季扣还。每起。派千把总一员管送。凡拨滇充伍兵。均照此办理。得旨嘉奖。


大清高宗法天隆运至诚先觉体元立极敷文奋武孝慈神圣纯皇帝实录卷之八百十五　　

大清高宗法天隆运至诚先觉体元立极敷文奋武孝慈神圣纯皇帝实录卷之八百十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理史部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修
  </div>
  <div class="pagination">
   <a href="清实录乾隆朝实录_page1084.html">
    上一页
   </a>
   <span>
    ...
   </span>
   <a href="清实录乾隆朝实录_page1080.html">
    1080
   </a>
   <a href="清实录乾隆朝实录_page1081.html">
    1081
   </a>
   <a href="清实录乾隆朝实录_page1082.html">
    1082
   </a>
   <a href="清实录乾隆朝实录_page1083.html">
    1083
   </a>
   <a href="清实录乾隆朝实录_page1084.html">
    1084
   </a>
   <span class="current-page">
    1085
   </span>
   <a href="清实录乾隆朝实录_page1086.html">
    1086
   </a>
   <a href="清实录乾隆朝实录_page1087.html">
    1087
   </a>
   <a href="清实录乾隆朝实录_page1088.html">
    1088
   </a>
   <a href="清实录乾隆朝实录_page1089.html">
    1089
   </a>
   <a href="清实录乾隆朝实录_page1090.html">
    1090
   </a>
   <span>
    ...
   </span>
   <a href="清实录乾隆朝实录_page1086.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
