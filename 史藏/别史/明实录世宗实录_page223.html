<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 223 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 223 页/共 518 页</h1>
    <div class="content">　　○升直隶顺德府知府李攀龙为狭西按察司副使提调学校
　　○壬子  上谕户部龙涎香十余年不进臣下欺怠甚矣其备查所产之处具奏取用户部覆请差官驰至福建广东会同原委官于沿海畨舶可通之地多方寻访勿惜高价委官并三司掌印官各住俸待罪俟获真香方许开支＜锍-釒＞入  上姑令记诸臣罪克期访买再迟重治仍令差官一员于云南求之其官民之家有收藏者许自进献给价时采芝采香之命并下使者四出官司督趣急于星火论者咸归罪陶仲文顾可学云
　　○癸丑  大享视性命英国公张溶代驸马谢诏安平伯方承裕尚书吴鹏吴山轮视
　　明世宗肃皇帝实录卷之四百三十八


明世宗肃皇帝实录卷之四百三十九
　　嘉靖三十五年九月丙辰朔礼部进祀册因请明年季秋大享期诏定于九月十一日
　　○淮安府海洲地震有声如雷
　　○丁巳升江西道御史刘仑为南京通政使司右参议
　　○戊午  大享  上帝于  玄极宝殿先期请  皇考配及是日行礼俱命成国公朱希忠代
　　○发太仓银六万四千八百八十六两有奇于宣府镇为新召义勇及守墩官军应调征倭兵马之需
　　○以山东东昌等府夏旱停徵二十一年至二十六年积欠税粮有差
　　○以直隶通州泰州江都泰兴海门如皋六州县被倭免存留税粮有差
　　○原任驸马都尉今为民邬景和自原籍昆山县诣阙入贺  圣旦毕因言臣自五世祖寄籍锦衣卫世居北方今被罪南徙不胜犬马恋主之私扶服入贺退而私省公主坟墓于西山见丘封翳然荆棘不剪臣窃自念狐死尚正首丘臣属为生托命贵主独与死者魂魄相吊于数千里外不得展春秋祭扫之诚拊心伤悔五内崩裂臣之罪重不敢祈恩惟  陛下幸哀故主使臣得寄籍原卫长与灵影相依死无所恨＜锍-釒＞入  上怜而许之
　　○己未  孝恭章皇后忌辰  奉先殿行祭礼遣彭城伯张熊祭  景陵
　　○以湖广武昌诸府靖州诸州武昌诸卫所并五寨九溪宣慰长官诸司各水旱相仍免秋粮屯粮有差
　　○大学士严嵩为其孙锦衣卫指挥同知鹄请假祭扫许之令给驿以归
　　○庚申狭西泰州秦安县各地震
　　○荫刑部左侍郎蔡云程孙迎恩为国子生以三年满也
　　○革南京前军都督府管府事怀远侯常文济任闲住以南京吏科给事中张师载劾其淫暴故也
　　○巡按直隶御史周如斗奏上四月中安港金山诸臣死事状因参为事把总刘堂立功百户徐显镇江同知刘希召指挥孙金王果苏州同知袁文贵指挥朱昆畏怯观望之罪兵部覆奏故无为州同知齐恩举家死难宜优叙千户沈宗玉王世臣宜如例恤录堂等宜下御史问文贵宜调用得旨俱依拟乃赠恩为光禄寺寺丞荫一子入监读书仍厚恤其家宗玉世臣俱赠指挥佥事子孙升袭一级
　　○巡按福建御史吉澄言三月间倭寇百余人流突古田杀备倭指挥使刘炌副千户王月请冶大事参将尹凤都指挥王梦麒黄镇来熙指挥秦经国等及参议吴天寿佥事袁洪愈知州钟一元之罪诏赠月都指挥同知并炌立祠致祭革凤职并梦麒等下御史问天寿等各夺俸三月
　　○海西建州女直夷人谢秃等六人朵颜三卫夷人脱脱等六十五人来降诏俱发两广安置
　　○辛酉四川播州宣慰使杨烈遣人贡马贺  圣节给赏如例
　　○以北直隶各府水灾减免秋粮有差
　　○降方山王府辅国将军表机为庶人以殴杀其族侄女新会县主故也
　　○壬戌升广东按察司佥事江治为南京尚宝司卿
　　○录宁夏归德口获功阵亡官军王价等七十五人升赏有差
　　○虏二万余骑入辽东平川锦川等堡参将罗九皋等督兵御之不克亡屯堡军民数百人指挥刘洪臣千户黄相李承宗百户管振死之事闻诏夺副总兵王重禄参将王堂俸三月禠九皋等五人职并镇抚鲁承勋等六十八人俱下御史问洪臣等各升袭其子二级
　　○甲子罢重阳节宴
　　○乙丑徽王载埨有罪诏废为庶人发高墙禁锢国除载埨自其父厚爝凶虐暴戾稔恶有年中州之民如坠涂炭第以希旨奉玄得赐真人金印怙恩恣肆无敢谁何抚按官常一发其事輙被重谴故其恶愈甚竟以寿终及载埨嗣爵犹袭绾真人印益恣淫虐筑万岁山于府中亭其上曰演武环以月河募壮士荡舟河中自临观之又私建大小殿廊百余间发掘民间坟墓七十余冢库官王章谏不听杖杀之前后所杀无辜□十余人尝微服私行诈称张世德直抵南京转至凤阳为逻者所获羁留三日走免载埨自知所为不道恐得罪乃密置驿骑使伺京中动静久之其恶浸寻上闻  上心恶之会强夺民耿安女为安所告匿不肯发于是河南抚按官交章言状因及其越制僣窃包藏祸心诸不法事坐革禄米三之一夺所赐恭王印章而以其事下抚按覆勘俱有验  上乃命廷臣会议其罪议上报曰载埨稔恶怀逆僣拟窥伺罪状已著朕不忍置重典姑革爵降为庶人禁锢高墙削除世封丹宝章服并籍其私财撤毁亭宇违制者遣英国公张溶告  庙仍书谕各王府知之载埨闻命乃先杀其嬖妾自缢而死
　　○霜降节遣恭顺侯吴继爵彭城伯张熊清平伯吴家彦玉田伯蒋荣分祭  八陵指挥使吴滋祭  恭仁康定景皇帝都督佥事王朝用祭  孝洁皇后及  哀冲  庄敬二太子各陵坟
　　○以直隶应天池州等府水灾苏松常镇四府被倭各量免秋粮及折徵卫所屯粮有差
　　○丙寅荫吏部左侍郎兼翰林院侍讲学士郭朴男灿为国子生以三年秩满也
　　○以水灾免江西南赣等府福建汀州等府税粮有差
　　○丁卯山东登州府地震
　　○升直隶永平府知府李逊为广东按察司副使提调学校
　　○戊辰杭州府大火延烧民舍数百家
　　○命翰林院学士董份侍读瞿景淳主武举会试
　　○己巳升吏部左侍郎兼翰林院学士掌詹事府事闵如霖为南京礼部尚书顺天府府尹汪宗元为通政使司通政使
　　○庚午  上谕礼部曰百姓饱暖者少今竭力采芝已入冬令其示朕意自立冬日止行庶免受风霜上钦  天眷时玄岳诸山采芝之使方出部臣疑  上意中悔寻具＜锍-釒＞以请  上曰原谕为此近京之地耳若玄岳诸所不在此限仍移文督之不许枧常怠缓
　　○诏故定西侯蒋传弟佑应城伯孙宋爵男文栋俱袭爵
　　○以虏犯喜峰口发太仓银二万三千九百四十七两于蓟州充客饷
　　○诏留河南提编未完银二万九千三百六两补给周徽二府禄粮从抚臣请也
　　○辛未旌表孝子三人云南府禄豊县民唐文炳唐文蔚台州府黄岩县民王錉顺孙一人河南杞县民边云鹉节妇八人云南府禄豊县民王衢妻陈氏临安府通海县民赵华孙氏永昌军民府保山县生员瞿爵妻朱氏太原府忻州生员李思明妻杨氏岳州府临湘县生员沈启妻刘氏开封府杞县民边容妻常氏汉中卫军余唐禄妻王氏邳州卫舍余王辂妻张氏烈妇四人台州府黄岩县民项巽妻徐氏西安府洛南县生员李翠刘氏归德府睢州舍余汤希富妻蔡氏民韩大有妻温氏文炳文蔚云鹉以庐墓鍲以为父代死项巽妻以遇贼不屈其他皆夫死守志者
　　○乐平王府奉国将军偕洧西德王府镇国将军谟坫褒城王府奉国将军融炕通渭王府奉国将军旭柠等十七人私出镇城赴省求禄粮巡抚以闻  上以偕洧谟坫首恶降为庶人幽之闲宅旭榡等各夺禄半年
　　○发太仆寺马补给各边大同宣府一千一百匹延绥宁夏八百匹大水谷曹家寨四百匹给永巩二营马价银二千二百两
○以水灾免顺天府属州县秋粮有差
　　○录大同乾沟子河获功阵亡官军刘大等一百九十三人东路王进堡罗恺等二十七人广西桂林等处李懋等八百五十三人各升赏有差
　　○癸酉升太仆寺卿黄懋官为顺天府府尹
　　○甲戌提督直浙军务尚书赵文华等奏上八月中梁庄平倭功次共斩首一千二百余级因言水陆诸寇相继荡平皆  上穹默佑圣武布昭非将帅之力能及北兵部覆请录永保二土司彭荩臣彭翼南彭明辅彭守忠等及文武将吏功仍祭告  郊  庙  社稷以明得意  上曰妖氛荡平仰赖  天地洪庇朕心感悦赵文华胡宗宪阮鹗先赐敕奖劝彭荩臣彭翼南俱升右参政管宣慰司事仍各赏银五十两纻丝四表里彭明辅彭守忠赏银四十两纻丝二表里各处调至将兵数多督抚官即时斟酌散回赵文华令还京祭告  郊  庙礼部择吉具仪以闻
　　○丙子举秋报醮典于洪应雷坛七日
　　○丁丑以南京锦衣并宿州等卫所屯田水灾减免折徵屯粮有差
　　○火星犯太微垣上将星
　　○戊寅命孔子六十五代孙孔尚贤袭封衍圣公
　　○升詹事府少詹事兼翰林院侍讲学士掌翰林院事尹台为南京吏部右侍郎翰林院侍读潘晟为南京国子监祭酒
　　○四川董卜韩胡宣慰使司遣国师领占劄什等别思寨安抚司遣禅师吊瓦容中等乌思藏朵甘思宣慰使司遣寨官劄失卧紫等直管招讨司遣国师呾叭坚锉等乌思藏护教王遣国师锁南冷直等各贡方物宴赉如例
　　○己卯命大学士严嵩主会武宴
　　○升通政使司誊黄右通政刘养直为太仆寺卿
　　○录宣府西路阵亡被创官军阎国等三百二十九人升赏有差
　　○庚辰大风扬尘四塞
　　○壬午以平倭功祭告  南北郊  太庙  太社稷  帝社稷历代帝王神祇坛命公朱希忠张溶徐延德侯顾寰驸马谢诏伯方承裕陈鏸各行礼百官上表称贺
　　○升吏部文选司郎中万家为通政使司右通政提督誊黄
　　○升湖广道御史赵孔照为南京大理寺右寺丞
　　○乙酉发太仓银十万两于宣府十万两于大同四万两于山西三万两于辽东三万两于延绥一万两于宁夏一万两于固原一万两于甘肃三万两于蓟州三万两于密云一万两于昌平一万两于易州各充防秋主客兵饷
　　明世宗肃皇帝实录卷之四百三十九


大明世宗肃皇帝实录卷之四百四十
　　嘉靖三十五年十月丙戌朔日食
　　○颁明年大统历  上不御殿百官于奉天门行礼
　　○时享  太庙命驸马谢诏代
　　○户部覆南京户部右侍郎王诰言三事一正差拨以省妄费南京江淮济川二卫原设水夫驾马快船以备水战故给以月粮优以雇直今船既改别用而仍兼领粮银所费不赀请行南京户兵二部议减一查额办以止冒滥南京各卫原拨减存办料军六百六十余名费粮三万余石今官既代办则冗军坐食无用宜拨补缺军卫所舍余革回原卫别差一兼支本折以便牧餋南京各营骑操马少而见在草束颇多恐至陈腐请自今年始许减半召买本折兼支官军两便从之
　　○丁亥  孝洁皇后忌辰  奉先殿行祭礼遣广宁伯刘允中祭  陵寝
　　○戊子太医院御医李果以玄岳鲜芝四十九本进诏留御前赐果彩币一表里
　　○虏十余万骑住牧大同边外分掠红门隘及老营等堡总兵孙朝参将张琮等引兵击却之总督侍郎江东巡抚都御史闵煦以捷闻  诏赏煦银三十两纻丝二表里孙朝二十两张琮及守备刘光祚中军毕文副使路可由葛缙黎尧勋佥事杨守愚各十两
　　○己丑巡按浙江御史赵孔昭奏浙西倭寇虽宁而浙东丘家洋余贼四百余人奔遁山奥与舟山贼合党宜敕守臣严为之备兵部覆奏从之
　　○庚寅两淮巡盐御史崔栋言工本盐银顷岁发边已尽各□困于守支乞暂留余盐额外银扣补仍令边臣今后毋复请给户部覆议请于秋冬二季角□羊部余盐银内动支万两及送还军饷银三万两召买三十三年秋冬二季工本盐给该年□人以后仍将割没银两收买贮仓依次榜泒支掣其徐邳募兵银及一切修河赈济等用俱行所司自行议处不得仰给运司致坏盐法从之
　　○辛卯巡按直隶御史吴伯朋类奏倭寇犯扬州前后诸臣死事状请追录故同知朱裒参将张恒千户罗大爵张希岳百户曾沂王元镇抚杨住等而治指挥张明化等十二人把总韩德祯等十人失事之罪兵部覆奏得  旨裒赠布政司左参议荫其子学伊为国子生余各以例优恤张明化等下御史问德祯等降二级
　　○壬辰以大报期近免是岁决囚
　　○以正月中虏犯庄浪等处命巡按御史逮治失事副总兵等官朱勇等十七人阵亡官军哈真汝元亨袭升其子各一级
　　○癸巳荫南京兵部右侍郎张臬子伯谦为国子生以三年满也
　　○改授丁忧浙江布政使司经历吴成器为绍兴府通判仍令夺情视事成器由吏员初任会稽县典史以倭功升布政司经历及是闻父丧当去总督胡宗宪称其敢死善战抚士卒有恩请量改郡职使之仍旧练兵从之
　　○赠慈溪县故省祭官杜槐为光禄寺丞仍荫一子为国子生并赠其父文明为府经历俱命有司立祠祀之初倭入慈溪槐父子率兵追败之于王家团及横塘等处海道副使刘起宗因以便宜委之防守余姚慈溪定海三县未几与贼遇于白沙一日战十三合杀贼三十余人斩其一酋槐亦数被创堕马死时文明别将兵击贼于鸣鹤场斩白眉倭帅一级从七级生擒望斗帅陈福二贼贼惊遁呼为杜将军已而复追贼至奉化枫树岭以兵少无后继陷没至是巡按浙江御史赵孔昭闻其事于朝因有是命
　　○镇守湖广总兵官平蛮将军东宁伯少保焦栋以病乞归许之
　　○乙未命西宁侯宋天驯安乡伯张铎各管理红盔将军
　　○以虏犯永平台论诸将失事罪下革任参将张四教于御史问余降级谪戍有差
　　○丁酉命江西道御史周如斗提调南直隶学校
　　○以辽东宁夏广宁等九卫虫旱水灾减免屯粮有差
　　○以浙江桐乡平湖慈溪仙居嘉兴秀水嘉善海盐崇德海宁诸县被倭减免税粮有差
　　○论川贵湖广讨平播州苗贼卢阿项等功升总督军务侍郎冯岳为右都御史兼兵部右侍郎总兵官石邦宪署都督同知总督镇守如故湖广参政林＜棥心＞和四川副使雷逵各一级贵州副使刘望之等参将李英等各俸一级参将徐效节宣慰安万铨而下各赏银币有差土舍蒙继武等三人免赴京金凤免纳银俱令就彼冠带
　　○己亥升湖广布政使司左参议刘起宗为本省按察司副使提调学校
　　○以水灾免宛大二县并永清等卫秋粮屯粮有差
　　○命南京协同守备安远侯柳震充总兵官镇守湖广
　　○庚子准直隶苏松兵备参政兼副使任环回籍守制以倭寇平从其请也
　　○壬寅赐故黔国公沐融沐巩祭葬融巩皆朝辅子相继夭殇礼部以既袭公爵请如例给恤典从之
　　○癸卯  诚孝昭皇后忌辰
　　奉先殿行祭礼遣清平伯吴家彦祭  献陵
　　○金星昼见凡四日
</div>
    <div class="pagination">
<a href="明实录世宗实录_page222.html">上一页</a><span>...</span><a href="明实录世宗实录_page218.html">218</a><a href="明实录世宗实录_page219.html">219</a><a href="明实录世宗实录_page220.html">220</a><a href="明实录世宗实录_page221.html">221</a><a href="明实录世宗实录_page222.html">222</a><span class="current-page">223</span><a href="明实录世宗实录_page224.html">224</a><a href="明实录世宗实录_page225.html">225</a><a href="明实录世宗实录_page226.html">226</a><a href="明实录世宗实录_page227.html">227</a><a href="明实录世宗实录_page228.html">228</a><span>...</span><a href="明实录世宗实录_page224.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
