<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 282 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 282 页/共 1860 页
  </h1>
  <div class="content">
   ○福州将军兼管闽海关事务新柱奏、福州驻防官学。请于出洋操赏项内。每年赏给官学生二百四十两。以为每月考试、分别等次、酌赏之用。一年外考不入等者。斥革另补。该管之协领笔帖式等员。教导有成。容臣奏请议叙。怠玩徇私者参处。得旨、览。此祇可汝设法鼓励。议叙不可也。余皆可。　　

○福建漳州镇总兵雷泽远奏、漳泉虽民情顽悍。究因任事多疎。近与文员和衷妥办。强横颇觉收歛。从此抚绥与惩创兼施。习气应可渐除。得旨、言何容易。实心化导。要之以久可也。　　

○湖广总督阿尔赛奏、襄阳接壤之郧阳府。有地名赛武当者。僻在万山之中。系郧属之郧县、房县、及襄属之均州、三处交界。该处白龙洞。山深林密。距城汛甚远。西南落家川地方。西连房县。北连均州。应于此处添设一汛。安外委一员。防兵八名。不时巡查。再于适中之毛塔河地方。添设一汛。安兵四名。驻宿巡防。并令该外委兼顾查察。所有外委兵丁。于郧阳协属弁兵内酌拨。营房墩台。饬地方官估建。得旨、知道了。　　

○又奏、截留漕米。请抵应买谷石。以一米二谷计算。可抵谷二十万石。既省采买之繁。亦免添建仓廒。得旨、好。知道了。　　

○山西巡抚刘于义奏、省北之大同、朔平、宁武、三府。及忻、代、等州。收成丰稔。米价尚平。惟省南之平、蒲、解、绛、隰、等府州。收成歉薄。米价不能平减。其被有偏灾之闻喜等一十二州县。现委员查勘另题。查平、蒲、解、绛、隰、五属。共存仓谷五十五万三千余石。今被偏灾之州县。或应赈恤。或应借粮。并来春借贷接济。俱属宽裕。得旨、所奏俱悉。　　

○陕西固原提督李质粹奏、敬陈营伍情形。得旨、所奏俱悉。甘省武备。颇赖调停。须实心实力。大加整顿方可。然又不可欲速也。勉之。　　

○甘肃巡抚黄廷桂奏、宁夏府平罗县四堆子地方。二十二堡。因叠遭河患。弃置埂外。已属废土。自乾隆七八两年以来。户民自备工本物料。筑堤开垦。渐次成熟。人民已有一千五百余户。熟地已有二三千顷。田庐庄舍。居然乐郊。臣现饬地方官确勘。分立疆界。定亩给照。其居民酌量每亩每年约输租若干。归之社仓。留为该地方水旱偏灾之用。有收则令照数输租。无收仍免。凡徵收出入。官司经理。立有准则。情愿多捐者。亦听其便。至人丁既众。应立保甲。编排烟户。一切户婚田土争讼。归平罗县管理。令该县将户口土田。另造一册。名为埂外闲田。不在升科之内。此外再有可开者。听民报官陆续垦种。给照输租。有冲废者。查明删除。并于原给照内注明。其堤岸渠道。加筑防护。悉听民自理。官为稽查。得旨、所奏俱悉。　　

○又奏请陛见。得旨、汝自到甘。诸事得中。实心之处。朕甚嘉悦。甫去三年。何必即来陛见耶。若有要紧事务。摺奏以闻。　　

○又奏、甘省地处边徼。丰歉不常。查自乾隆元年至八年止。通省旧欠额徵。尚有未完粮六十九万余石。此内逋赋过多、及苦寒薄收处所。均已蒙恩分年带徵。至民欠耔种口粮。亦尚有六十余万石。今值丰稔之岁。正小民急公完赋之时。但地方出产不齐。细粮有限。惟青稞大豆。处处兼种。虽色样少逊小麦。实本地食用所需。且堪久贮。自应通融收贮。立定章程。应将本年额徵新粮。仍照奏准往例。每一石收大麦二斗。其额徵旧欠。除原系豆粮一色徵收。及兼收青稞之处。毋庸变通外。其余各属旧欠。请每一石于大麦二斗外。以豆稞四斗兼收。再累年民欠耔种口粮。例应照原借色样交仓。可否乘此丰年。并令不拘色样兼收。后不为例。得旨、甚妥甚善。应如此办理者。　　

○甘肃提督李绳武奏、本年停止采买。接济兵粮。并垫补续添银两数目缘由。得旨、所奏俱悉。但甘省兵丁。经历年师征之后。当加意抚恤之。而又不可令其骄纵。此为汝任内第一要务。而汝回任后年余。并未奏及。非朕所望于汝也。　　

○总理青海夷情事务副都统宗室莽古赉奏报、出口会盟日期。得旨、知道了。准噶尔经过情形如何。并汝如何料理之处。何不奏及耶。岂伊所过之地。与汝所辖之处无涉乎。　　

○广西巡抚杨锡绂奏、盘获凌云莫氏族内、自交阯逃回之梁点痘一犯。讯明现在安南滋扰之莫氏姓名。并于该犯衣中。搜出莫保在交寄来、约其家属莫造、莫夸、书札二封。则泗城莫氏。其为莫登庸后裔。似属实情。现在查办防范缘由。得旨、汝所办交阯边情。祗此一事可嘉耳。更应上紧查察。而不可存归案完结之念。　　

○云南总督兼管巡抚事务张允随奏、昭通、东川、两府。收成歉薄。米价昂贵。现于铜息项下、动银二万两。发驻劄四川永宁转运京铜之同知。于川东一带、买米一万石。于明春水长前、运回滇省。以多半运至永善县之黄草坪。以少半运至大关盐井渡转运。以备平粜。其回空船。又可试运京铜。臣以新疆重地。未便拘泥停止采买之例。是以一面动项赴买。一面奏明。得旨、甚是之举。知道了。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百一


大清高宗法天隆运至诚先觉体元立极敷文奋武孝慈神圣纯皇帝实录卷之二百二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆八年。癸亥。冬。十月。庚戌朔。享太庙。遣履亲王允祹恭代行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○颁乾隆九年时宪书。　　

○顺天府行乡饮酒礼。　　

○上御大政殿。奉天将军额尔图、恭进筵宴。赐随从王大臣等宴于凤凰楼前。　　

○谕王公宗室等。尔等得与朕在清宁宫内祭祀。皆祖宗所赐之福。亦系满洲之旧例也。今观满洲旧例。渐至废弛。且如怡亲王弘晓、不佩小刀。是何道理。朕敬阅实录内载皇祖太宗谕曰。今宗室之子弟。食肉不能自割。行走不佩箭袋。有失满洲旧俗。后之子孙。何所底止。是太宗当时教训诸子。早念及后之子孙。遗弃旧俗矣。况怡贤亲王、昔时恪守制度。尔等之所共知。弘晓纵不顾祖宗成宪。独不念及乃父乎。至围场之暇。朕尝射鹄连中多矢。而与王等较射时。往往不中者。非故让也。因见尔等之射。不慊于中故耳。此次除庄亲王外。其余王等、皆不能手格一兽。由不自奋勉习学所致。乃反以为从朕远行。致罹罪戾。又如朕食肉未毕。而諴亲王、和亲王、便放盌匙默坐。惟达尔汉王、俟朕食毕。始放盌匙。方见遵循旧习。且满洲、蒙古、汉人、皆有一定之理。即以汉人文学而论。朕所学所知。即在通儒。未肯多让。此汉人所共知者。亦由朕于书文、勤加披览。不染委靡之习故耳。尔等皆系太祖太宗一派子孙。乃至如此。朕心深为愧惕。嗣后尔等宜以朕今日教导之言。常如祖宗在天之灵。亲临告诫。革除陋习。恪守旧章。以仰荷祖宗眷佑于奕禩。可不勉乎。可不慎乎。将此通谕在京王公宗室等知之。　　

○又谕、朕恭谒祖陵。巡幸盛京。所有奉天府属钱粮。及各庄头粮石。俱已豁免。尚有盛京等处旗地。未得沾恩。著将盛京、兴京、辽阳、牛庄、盖州、熊岳、复州、金州、岫岩、凤凰城、开原、锦州、宁远、广宁、义州等十五处旗地。应纳本年豆米草束。免徵一半。其乾隆七年以前积欠。与七年分因灾缓徵之项。俱著该部查明。一并宽免。再盛京尚惟邦、耿化祚、名下壮丁应交本年丁米、及上年缓徵米石。亦著一例免其输纳。俾旗民一体邀恩。普沾惠泽。该部即遵谕行。　　

○又谕、此次盛京革职降级官员。共知奋免当差。此内有情节较轻之原任协领何颜青、伊都、著补用防御。原任佐领王林、著补用骁骑校。原任防御佛寿、著充领催。原任主事富尔逊、仍补用主事。原任佐领降三级调用之哈萨尔、著降二级调用。原任赞礼郎、降二级调用之珠隆阿、著降一级调用。　　

○是日、驻跸盛京。御制盛京赋、并序、曰。尝闻以父母之心为心者。天下无不友之兄弟。以祖宗之心为心者。天下无不睦之族人。以天地之心为心者。天下无不爱之民物。斯言也。人尽宜勉。而所系于为人君者尤重。然三语之中。又惟以祖宗之心为心居其要焉。盖以祖宗之心为心。则必思开创之维艰。知守成之不易。兢兢业业。畏天爱人。于是刑兄弟而御家邦。斯以父母之心为心也。民同胞而物吾与。斯以天地之心为心也。孔子曰。明乎郊社之礼。禘尝之义。治国其如示诸掌乎。宗庙禘尝之典。固先王继志述事之大经也。然自圣人象大过肇封树以来。上陵之制。汉代已然。我国家肇兴盛京。邠岐之地。桥山在焉。昔皇祖六十一年之间。三谒丹陵。用展孝敬。皇考在位。百度维新。日不暇给。适西鄙有事。徵役已劳。又藩邸时、曾奉皇祖命。往谒祖陵。是以十有三年中。未举是典。予小子缵承丕基。惧德弗嗣。深惟祖宗缔构之勤。日有孜孜。敬奉神器。言念盛京为天作之基。永陵、福陵、昭陵、巍然在望。不躬亲祀事。其奚以摅悫忱而示来许。爰以乾隆癸亥秋。恭奉皇太后发轫京师。届我陪都。孝思以申。祖武是仰。因周览山川之浑厚。民物之朴淳。谷土之沃肥。百昌之繁庑。洵乎天府之国。兴王之会也。昔豳居相度。召颂公刘。岐宅作屏。周歌太王。莫不于上帝之监观。下民之君宗。三致意焉。故物以赋显。事以颂宣。既见于斯。岂默于言乎。逐作赋曰。岁大渊献。时旦柳中。协律无射。辨方庚辛。历吉日以建旗。驾应龙之和鸾。纷漓虖。蕤蜿蜒。旌雄虹。橦鸣鸢。周乎神皋之壤。届乎箕尾之躔。循我留都。杀禋珠丘。怀精气。仰德流。既备既申。迺御黼座而觐臣寮。维缔造之弥艰。抚草创之鸿图。曰于休哉。是盖突载亳之子殷。躐宅镐之姬周。凭虚致讥于东约。安处荐诮于西踰。下此离为十二之国。合为六七之侯。鼎立瓜分者。益琐纤旁魄。不足以殚摅。而孟坚平子太冲者伦。方且艳陈崤函陇坻之隘。盐池墨井之腴。枍诣天梁之丽。三条五剧之区。极铺张以诡辨。彼何辞迺称诸。奚侔夫天作之皇宅。又何藉苌宏与魏舒。于是咨文献。考图册。不恧不文。爰赋其略。聚精构思。挂一漏百。粤我清初。肇长白山。扶舆所钟。不显不灵。周八十里。潭曰闼门。鸭绿、混同、爱滹、三江出焉。帝女天妹。朱果是吞。爰生圣子。帝用锡以姓曰觉罗。而徽其称曰爱新。是剪是除。匪安匪康。乃有叶赫辉发。界藩抚顺。遂筑城于辽阳。以为东国之宗。天笃其祜。载恢厥功。天命十年。相险宅中。谓沈阳为王气所聚。乃建盛京而附关西。故言其封域。则虽始自秦汉。历隋唐以迄辽金欤。而举其规模。则维新皇运。膺灵佑之独深也。仰符十度之尾。实临析木之津。得云汉之所垂。维北极之所邻。亦何异乎召伯相宅。卜惟洛食。奉春建策。留侯演成哉。于是乎左挟朝鲜。右据山海。山屏白山。南带辽水。沧溟为地。澎湃□□畾渨。流汤汤。赴弥弥。撇□□薨渹。回浑渼。浴日沃星。昔测其始。东尽使犬之部。朔连牧羊之鄙。启我漠惠之原。扩我俄朵之址。高燥埤湿。原田每每。走大野而拱太室者。万有余里。其山则铁岭绣岭。平顶降龙。木查石门。东水南双。矗嵑＜?山薛＞。聚山□匆嵏。山□益兮屴崱。嵌兮＜?山贡＞峒。山□削兮□山厂肥□嵃。嵂兮嵣山□翁。蔽亏日月。源流湖江。既孕奇而盘郁。亦含秀而隆崇。故夫四蹄双羽之族。长林丰草之众。无不博产乎其中。蹄类则虎豹熊罴。野马野骡。鹿獐麅鹿□已。狼豺封驼。狐狸獾貉。跳兔婆娑。鼢鼯艾虎。貂鼠轻嘉。其他牛马羊豕之资以日用者。盖填闾巷而烝寝讹。羽类则野鸡沙鸡。鹅鸭青＜?章鸟＞。鹳鹤秃鹙。维鹈在梁。缩脖鸠燕。啄木鹊鸧。鹰鹞雕鹘。红牙商仓。黄鹌鼠化。白鴈霜横。曰海东青。出黑龙江。林击则天鹅褫魄。甸搏则窟兔走僵。其他鸽雀铜嘴。桃虫鸳鸯。杂沓纷泊。腾轶翱翔。其草则蒿艾香蒲。芦苇萧荻。章茅水葱。红蓝绶虉。马蔺知时。木槿纪节。厥惟人参。三桠五叶。气禀地灵。功符阴隲。商陆茵蔯。萹蓄葶苈。蠡实兔丝。均能已疾。其林则五针之松。万年之柏。重障隐天。幽林蔽泽。挺崇槐之曾青。荫柜柳之浓碧。大椿以八千为春。寿栎以不材为德。烂红杏与绯桃。纷白梀与黄檗。山藤柔韧。是资鞭策。鸡桑落黄。可供蚕织。陆珍既牣。海错亦繁。鲤鲂鳟鳜。鱼□＜鍐-釒＞鲫鳙鲢。鲦鱼□固鳢鱤。鮠鰌鲇鱓。比目分合。重唇浮湛。剑饰鲛翅。柳炙细鳞。牛鱼之长丈计。带鱼之白韦编。乌鲗之须黏石。渡父之喙碇船。他如蛇马驴狗。豚獭豹獾。出没乎汹涌。潜跃乎游渊。苍龙揵鬐而云作。赤螭掉尾而波开。老蚌含珠。九光烛天。神奇是韫。瓌瑰是生。虽山经与地志。羌莫得而详焉。懿兹奥区。原隰畇畇。厥田上中。厥壤惟平。抱海负盖。跨辽欱宣。浑河为带。兴京为襟。袤复陆而坦坦。光□黄拓落而芸芸。伟嘉祯之萃荟。信槖籥之絪緼。帝眷东顾。用畀皇清而为万载之沛丰。若其测圭臬。度广轮。依绳尺。疏渠川。歌经始。咏攸宁。又可略闻矣。天命天聪。丕显丕继。因其旧沈。拓我新制。规天矩地。向明授时。增八门之詄荡。胁九逵之逦迤。翼翼俾倪。岧岧堞雉。起圜丘于郊南。单埢垣之洁秘。钦柴扬槱。陈玉荐币。鼓云和。升茧栗。以邀肸蚃而昭祀事。霜露在履。春秋聿迁。忾乎僾乎。肇禋閟宫。涤濯毛炰。元酒太羹。文祖神宗。爰歆于斯。符帝车之太乙。正王宫于未央。重三殿之实枚。表双阙于阖阊。阙名维何。文德武功。殿名维何。崇政建中。高楼望氛。厥题凤凰。后宫紫极。交泰清宁。关睢麟趾。化洽家邦。维朴而安。乃巩而臧。岂其工＜?木貔-豸＞槛之刻镂。岂其饰榱橑之焜煌。岂其疏龙首之嵔嶪。岂其叛凤翼之昂藏。匪有心于俭约。乃潜揆夫陶唐。大政当阳。十亭雁行。爰诹爰度。日赞日襄。吉君臣之一德。而扩我闼于八荒。正号纪元。以受天庆。于是定两翼之位。列八旗之方。黄白红蓝。有正有镶。法其象于河鼓。则其数于羲经。神其变于三五。握其奇于九宫。大圣创制。动协天象。是犹易之书契。乃观蹄迒焉。树以屏翰。驭轻居重。本支百世。昌我宗潢。佐命之勋。曰费英东。额都希福。绩茂萧张。曰有坐谋。曰有折冲。既彬彬而济济。亦赳赳而彭彭。其余附凤而攀龙者。盖车载与斗量。爰制国书。聿兴文教。演义译音。物取其肖。允维大海。克称检校。虽绝域其必通。即纤故其亦貌。若夫人自为战。王者无敌。角严则百墉失凭。旌挥则三边定檄。义不返顾。勇不重壁。是以敉四海而莫撄。亘千古而鲜匹。故班录于累世。用以酬夫劳绩。及其斗杓北指。涉冬背秋。爰狩中原。我戎是修。靡虹采。袅蜺斿。拖雾纛。建云旂。后属车。前导游。乘我良产。屏彼雕辀。右忘归之箭劲。左繁弱之弓柔。倩浰而雷动。鸿絧而星流。又何必王良执辔。纤阿御軥也哉。于是带甲之士百万。尽发鹰犬而骤骅骝。卑泰山之为橹。跨渤海以张罘。林林裔裔。列列裒裒。命地而后中。应声而先掊。散野麋之群友。剔穴狸之伏留。骇巘麢之儦俟。詟郊兔之佻偷。既肩惰指倦。而麌麌之群。犹缘陵蔽野。比夏草之稠焉。爰用三驱。示无尽刘。更命羽林佽飞之士。手豹尾。踞虎头。搏洞熊。歼泽貗。观壮夫之鹤跃。快猛兽之貙膢。乃献我成禽。舍彼践毛。择其上杀。允惟左膘。以奉宗庙。乾豆亨炮。次充宾客。乃荐君庖。班获行赏。讫乎舆僚。是盖因天地之利。习军旅之劳。战则克而祭受福。古者搜苗狝狩之礼所为昭。讵其害三时之土谷。夺百姓之腴膏。蹂桑柘之地。广虞猎之郊。如子虚上林之所嘲也哉。将将蕃后。夔夔列君。奉贽来朝。齐遫侍宸。或稽首而请聘。或倾心而纳姻。于是乐以九奏。飨以八珍。迈呼韩之朝天。踰颉利之舞庭。合内外为一家。自我祖而已然。坰牧之宜。曰大凌河。亘肥壤之博衍。茁灵草之敷披。夏蚊避境。春泉漾波。是以駉駉之牡。蕃孳孔多。尔其骊驈骓駓。骍骐骆驒。骝馰驔騧。馯马□□骃騢。或眠而马□冘。或行而马□少。惟致远之有赖。亦扬威之无过。畿甸既辟。农桑是咨。爰饬由畯。爰励甸师。物早晚之种。辨高下之宜。男则耕耘是务。女则织纴是谋。抑工贾之末业。勤衣食之本图。故深耕易耨。谷用滋也。九夏三耘。免污莱也。雨我公田。遂及私也。庤我钱镈。铚艾时也。我簋斯盛。实佳粢也。我仓如陵。庾如坁也。服尚布棉。奚纤美也。器用陶匏。戒奢靡也。土物是爱。神降嘉生。黍维秬秠。稻维糯粳。粟维穈芑。粱维赤黄。解蠡胡麻。来牟铃铛。苏分紫赤。豆有豌豇。蔬则芸薹薤蒜。萝卜韭葱。蒌蒿蒲笋。紫堇茴香。壶卢蔓菁。莴苣葵□□强。鲜不旆旆穟穟。唪唪幪幪。驿驿厌厌。绵绵穰穰。惟脉土之独纯。斯穑事之孔良。农隙教战。守御相望。国以殷富。兵以盛强。郁葱佳气。盘礴无垠。民风噩噩。伾侁自然。休有烈光。格于皇天。上帝其子之。维有历年。是以我世祖因人心之归清。顺天意之厌明。扫驱除之闰位。统子弟之精兵。无亡矢遗镞之费。而膺图正位乎燕京。盖尝考千古之兴替。稽百代之历数。拒符瑞之难谌。信仁义之堪守。斥逐鹿之蛊说。审神器之有授。乃知帝命不时。眷清孔厚也。不有开之。何以培之。不有作之。何以得之。夫其披荆棘。冒氛霾。历艰辛。躬利害。无嬗代之迹。而受车书之来者。盖书所谓于汤有光。诗所谓民之攸归矣。皇矣陪都。实惟帝乡。乃命秉钺之帅。乃置五部之卿。民安郡县。旗乐屯庄。春秋耕敛。我仓我箱。朝会朔望。跻跻蹡蹡。昭万年之有道。卜百世之灵长。乃作颂曰。于铄盛京。维沈之阳。大山广川。作观万方。虎踞龙蟠。紫县浩穰。爰浚周池。爰筑长墉。法天则地。阳耀阴藏。货别隧分。旗亭五重。神基崇峻。帝系绵昌。周曰邠岐。汉惟丰沛。白水庆善。兴王之会。长白隆隆。沧溟濊濊。形胜之选。奕世永赖。俯临区夏。襟控中外。休养百年。既丰而泰。溯其始谋。继序敢懈。昔我圣祖。三至斯土。棽丽六飞。森沉万旅。孔硕九重。不遑安处。祇谒山陵。亦临朝宁。置酒故宫。用酬父老。乃霈恩施。逮乎编户。匪勤于巡。良慕乎古。闵予弗德。实缵丕基。岁时太庙。陟降格思。缅仰鼎湖。惟瞻惟依。荷天之龙。际时之和。驾言徂东。络绎羽仪。风举云摇。鳞萃鱼丽。我宾我臣。我行是随。载至神乡。载觐园寝。灵郁崇辉。祥凝巨沈。原庙衣冠。霸陵衾枕。松柏云缦。溪池流淰。荡涤洪炉。陶甄群品。石马悲风。泪泉沾衽。岂必羹墙。一气是禀。聿造故宫。故宫赫赫。聿升太阶。太阶奕奕。无彩之饰。惟厚之积。皓曜＜?需免＞照。歙赩乌赤。左墄右平。坤阖乾辟。土壁葛灯。遐哉俭德。诒我孙谋。万年之宅。乃开南端。设席肆筵。爰爵周亲。及彼鸳鸾。南阳故旧。洒如言言。惟此嘉师。列祖之臣。是噢是咻。是贻我躬。敬之敬之。翼翼惴惴。于亿万岁。皇图永绵。　　

○辛亥。上恭奉皇太后自盛京回銮。　　

○诣皇太后行幄问安。　　

○贵州总督兼管巡抚事张广泗疏报、平越都匀思州、铜仁、大定等五府。及遵义厅、开州、镇宁、普安、黄平、威宁、等五州。普安、瓮安、清平、荔波、镇远、施秉、婺川、玉屏、桐梓、绥阳、仁怀、等十一县。乾隆七年分、报垦额内田二千二百五十亩有奇。额外田五千四百亩有奇。　　

○是日、驻跸板桥铺。　　

○壬子。礼部以谒陵礼成。奏请行庆贺礼。得旨、礼部殊不知礼。当日皇祖祇躬谒祖陵。朕此次系奉皇太后恭谒。何以部臣祇为朕称贺。况每年元旦冬至。皆有庆贺皇太后表文。岂不知遵循耶。此本发还。著另改具题。　　

○河南巡抚硕色奏、豫省仓粮匮缺。储备虚悬。通省计存仓粮。仅一百五万有奇。本年祥符等县。偶被偏灾。各邑仓储。即已不敷动赈。现在又需赈恤。若再停买数年。必至积贮全空。今岁彰德、南阳、归、陈、光、许、一带。均尚有秋。应即酌量采买。又恐粮价渐昂。有妨民食。请将运江未补谷三十三万余石。上年永城等州县赈谷九万余石。及平粜常平积谷一十六万八千余石内、有被灾州县应买一万八千五百余石。又平粜漕谷四万五百余石内、有被灾州县应买七千六百余石。俱缓俟来年麦熟买补。其余平粜常平积谷一十四万九千五百余石。漕谷三万二千九百余石。社谷二千六百余石。及拨协永城等县赈谷三万六千石。又乾隆六年买补赈谷案内、未买四万二千余石。俱乘此新谷出粜之候。公平采买。得旨允行。　　

○是日、驻跸珠尔呼珠。　　

○癸丑。上诣皇太后行幄问安。　　

○户部议覆、广州将军署总督策楞等奏称、前截留江西漕粮十万石。运往广东。中经滩河大岭。挽运维艰。请改于湖南拨运。查湖南一水可达广东。拨运脚价。自较节省。但楚省仓储。亦关紧要。应请即将江西应运粤东米石。运送湖南。而湖南运至粤东。两省均归实贮。得旨允行。　　

○是日、驻跸曹家屯。　　

○甲寅。上诣皇太后行幄问安。　　

○谕、朕登极诏内。四品以上官员。例得恩荫。刑部尚书张照、因彼时缘事未与。今特加恩、著照伊品级、补行给与恩荫。　　

○又谕、所有奉天居住之舅氏两姨之子孙。向补放章京职衔。昨朕施恩。增广其额。因思此项章京职衔。均系来京引见补放。惟路途遥远。往返跋涉。资斧维艰。嗣后不必来京引见。著该将军于年终指名奏闻补授。　　

○是日、驻跸二道营。　　

○乙卯。上行围。　　

○谕、前据广西巡抚杨锡绂奏称、拏获在安南附逆为匪之黄汉、周道南、亚项等犯。奸宄凶悍。反覆无常。已饬府羁禁。俟再有拏获汉奸。一并从重拟议等语。朕朱批、此等即应重处以示警。何必令其辗转偷生耶。今杨锡绂又奏称、已行令镇安、泗城、二府。将黄汉、周道南、亚项、三犯。即提出当众杖毙。朕览之不胜骇异。朕从前批示。盖因向来获罪人犯。知罪无可逭。往往扳引多人。使案情不结。以图延缓偷生。杨锡绂前奏、有再拏获汉奸一并拟议之语。似有任其辗转延案之意。是以批示即应重处。所以令其速审具题。明正典刑。以彰国法也。乃杨锡绂错会朕旨。竟将黄汉等三犯、立毙杖下。夫黄汉等三犯。均属应死之人。杨锡绂尚未至于误杀三命。然亦应明正其罪。设使以不应死之人。亦如是误会。则死者不可复生矣。杨锡绂此举实属纰缪之至。著交部严察议奏。　　

○又谕军机大臣等、昨日行在户部、议覆策楞王安国摺奏、存贮广东之米。令湖南运往。存贮湖南之米。令江西运往。已降旨允行矣。在京大学士尚未知之。陈宏谋本内、照例拟签。可将此本改写已有旨了票签批发。并寄信与在京大学士等知之。　　

○议政王大臣等、议覆署两广总督策楞奏称、粤西南境。地接交夷。土苗错处。各边封禁隘口。时有夷匪汉奸。潜出窜入。屡经设法查禁。而奸民出入如故。盖因商民出口贸易。并佣工觅食。俱乐隘口出入近便。又多娶有番妇。留恋往来。是以偷度不能禁止。此等流落番境住家者。皆系游荡匪民。在内既无稽查。在外又不能约束。聚众既多。于安南苗疆。均有大害。安南列在藩服。不敢设险自固。又未奉有驱逐解回之令。是以容留商贩、娶妇住家。今该国亦屡被流棍侵凌。应请特降敕旨谕该国王。恤其屡被汉奸之扰。赦其从前容留之非。俟秋深瘴消。督抚遴委文武大员督同该国陪臣夷目在于交界处所将嗣后民人出入、作何稽查。商贩到夷在何处交易。私行出口、及无故逗遛者、作何缚送解回。现在番境之民、作何立限进口。私娶番妇。永远禁止。详议规条。以期永靖。应如所请。从之。　　

○江苏巡抚陈大受奏海州、沭阳、赣榆、三州县。叠被荒歉。米价颇昂。现在赈恤口粮。若照例每米一斗折银一钱。不敷买食。请照上年折赈之案。每斗仍折银一钱二分。得旨允行。　　

○定边左副将军额驸策凌等奏、乾隆二年奏准乌里雅苏台。岁于夏秋二季。遣员出哨。自阿勒台以下、至察罕托辉、塔尔珲扎克赛吹安和硕等处。分路侦探。若无事。则于所至之地埋记木为信。至明年出哨。则将新记木换出旧者回报。今年届期。据总理乌里雅苏台等处参赞大臣副都统等报称、巡哨中路库烈图之头等侍卫博勒赫恩车、副台吉孟乌等。于塔尔珲扎克赛等处侦探。俱极宁谧。换取旧记木还卡。唯巡哨南路布拉汉之三等侍卫鄂奇图副台吉喇嘛扎布于八月十一日出喀勒展和硕边卡驻于玻敦齐地方喇嘛扎布、同副都统达锡、带兵五十名前往侦探。于八月十四日见一马迹。即随迹探去。于次日黎明、拏获呼达雅尔等十人。据供准噶尔已派巴图孟柯端多布、分兵三千。于察罕郭勒等处。设卡驻劄。将十人分设于此等语。又询尔卡原设于索约勒图喀勒塔尔等处。何故又移于此。据供因天朝准我等熬茶。国人向东而逃者。不知凡几。故于各处设卡。并无防范天朝之意。且遵噶尔丹策零示。如遇天朝哨探人员。必应措辞逊顺。并呈礼物等语。喇嘛扎布等、以此地不可久留。俱令仍回原处。赏给砖茶一方。烟一裹。呼达雅尔等、皆摘取耳环呈送。以为礼物。臣以准噶尔分兵三千。驻于察罕郭勒。宜严加防范。即遣鄂奇图、同达锡、率官兵复行出哨。过九月再回。并劄令中路博勒赫恩车、一体防范。得旨、知道了。喇嘛扎布、达锡等所处妥善。可酌量奖赏。　　

○是日、驻跸羊肠河。　　

○丙辰。上诣皇太后行幄问安。　　

○颁御书医巫闾山北镇庙乾始坤枢扁额。
  </div>
  <div class="pagination">
   <a href="清实录乾隆朝实录_page281.html">
    上一页
   </a>
   <span>
    ...
   </span>
   <a href="清实录乾隆朝实录_page277.html">
    277
   </a>
   <a href="清实录乾隆朝实录_page278.html">
    278
   </a>
   <a href="清实录乾隆朝实录_page279.html">
    279
   </a>
   <a href="清实录乾隆朝实录_page280.html">
    280
   </a>
   <a href="清实录乾隆朝实录_page281.html">
    281
   </a>
   <span class="current-page">
    282
   </span>
   <a href="清实录乾隆朝实录_page283.html">
    283
   </a>
   <a href="清实录乾隆朝实录_page284.html">
    284
   </a>
   <a href="清实录乾隆朝实录_page285.html">
    285
   </a>
   <a href="清实录乾隆朝实录_page286.html">
    286
   </a>
   <a href="清实录乾隆朝实录_page287.html">
    287
   </a>
   <span>
    ...
   </span>
   <a href="清实录乾隆朝实录_page283.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
