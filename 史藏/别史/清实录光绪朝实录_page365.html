<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 365 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 365 页/共 1316 页</h1>
    <div class="content">○督办台湾军务福建巡抚刘铭传奏、台北军情紧急。请饬催速调劲旅以救危迫。得旨、法人久踞基隆。亟应迅图进取。若云攻坚为难。何以竟被彼族攻据。该抚务当竭力设法。联络土勇。出奇制胜。克期攻复。毋得稍存退阻。贻误事机。所请饬吴宏洛五营赴台。已谕令张之洞筹拨矣。摺包　　

○又奏、招致投诚人等、备作内应得旨、所有投诚人等。该抚务当妥为驾驭。所称留敌中以通消息。尤当加意慎重。毋为所绐。致堕狡谋。摺包　　

○赏科尔沁札萨克多罗图郡王乌泰、三眼花翎。科尔沁多罗贝勒敏珠尔色丹、喀尔喀多罗贝勒车林多尔济、双眼花翎喀尔喀多罗贝勒贡桑珠尔默特、科尔沁辅国公布彦巴哩克齐、均著挑在乾清门行走。明发　　

○赏喀尔喀固山贝子普尔布札布、双眼花翎。青海辅国公罗布藏端多布、伊克明安辅国公巴克默特多尔济、察哈尔辅国公格楚克札穆苏、喀尔喀头等台吉车林巴咱尔、均著挑在乾清门行走。明发　　

○以开场窝赌。殴毙人命。革记名提督陈维新、补用守备杨子云职、并讯办。摺包　　

○甲午。谕内阁、岑毓英等奏、官军进攻宣光。大获胜仗等语。本月十一日。主事唐景崧、总兵丁槐分攻宣光南门外敌寨。敌兵大队出城援应。唐景崧督兵迎击。敌军枪炮三面环施。我军进攻益力。丁槐率军立夺敌寨。敌人乘舟逃遁。复被粤军击沈。溺毙无算。提督何秀林、合军助战。毙敌甚多。刘永福带同黄守忠、沿河截击敌援夺其竹舟板船。十二日。粤军复攻东门。十三日滇粤两军会合猛攻。迄未休息。各营血战三日。勇气百倍。现在宣光城外。樵汲已断。即著岑毓英激励将士。乘此声威规复北圻各城。同膺懋赏。此次出力员弁。查明存记俟宣光克复。即行具奏。候旨施恩。其阵亡员弁。著先行奏请优恤。洋务　　

○谕军机大臣等、御史俊乂奏、兴平仓已革花户王铎之弟王三麻子等。素称王氏五虎。狼狈李二、即霸气李。句串叶德隆等。于十月闲聚众私盗该仓米石。至三千余石之多。交金四生等、运至天义米局存放。该仓监督拦阻不听。遣犯王铎。难保不潜逃来京。身后影射。请饬拏办等语。所奏如果属实。亟应严行惩办。至该仓米石。有无亏短。并著仓场侍郎查明具奏。原摺均著钞给阅看。将此各谕令知之。现月　　

○又谕、御史恩隆奏、顺天大城县当子牙河冲要。民闲修堤自卫。该县知县。忽改新章。以致两岸居民。烦兴怨讟等语。河堤保卫民生。总期有利无害。该县是否有改章滋怨情事。及应如何妥筹办理。俾两岸堤工。均资保护之处。著李鸿章、毕道远、周家楣、确查具奏。原片均著钞给阅看。将此各谕令知之。现月　　

○又谕、总理各国事务衙门奏、同文馆教习期满。请仍照专章办理一摺。教习黄兴廉、著仍照原请以知县分发省分候补班补用。并加同知衔。嗣后同文馆教习年满。仍照该衙门专章办理。他处不得援以为例。现

月

　　

○又谕、电寄岑毓英等。据岑毓英、张之洞电陈、十一至十三胜仗已悉。本日已将战状降旨宣示。谈敬德力战阵亡。深堪轸惜。俟奉到优恤。唐景崧、丁槐、刘永福等、奋勇可嘉。著传旨奖励。俟宣光克复奏到。给予优奖。现据龙州电报。宣光城隅山上炮台已得。是否确实。即电闻。并著迅图进取。规复各城。电档　　

○又谕、电寄左宗棠等。据电称杨岳斌、程文炳到闽杨部取齐渡台等语。台北虽经添兵。而攻复基隆。必须援军四集。方易奏功。杨岳斌、程文炳两军。即著左宗棠等、饬已到者先行渡台。其余陆续继进。不准逗遛。本日据张之洞电。济台军火三批。已到二批。台北法新添兵内变等语。粤济军火第一批。是否已到。法兵内变。正可乘机攻剿。著刘铭传懔遵前旨。迅复基隆。勿再延误干咎。电档　　

○钦差大臣督办福建军务左宗棠等奏、派提督罗大春、统率新募勇营赴兴化漳泉各属、弹压土匪。得旨、著即饬罗大春统营弹压查办。以遏乱萌。摺包　　

○又奏、请将已革游击吕文经、留于台湾军中效力。免其发往军台。得旨、吕文经获咎较重。所请留营差遣之处。著不准行。摺包　　

○西安将军吉和等奏、遵议西安兵粮。碍难徵收折色。得旨、据奏该省兵米。碍难徵收折色。即著依议行。该省道仓积弊极深。刁难日甚。该抚奏称竭力整顿。必当破除积习。实惠及民。勿得徒托空言。摺包　　

○乙未。孝庄文皇后忌辰。遣官祭昭西陵。会典　　

○谕军机大臣等、前据大理寺少卿郭勒敏布奏、土默特达拉特两旗争地。克蒙额等覆奏。迹近抑勒。当谕令理藩院查明具奏。旋据奎斌奏称、此案克蒙额未能深悉情形。奎英迹涉偏袒。请派大臣查办。兹据理藩院覆奏。两旗争地一案。该将军因何不照定例办理。请饬据实覆奏等语。该两旗互相争地。必当以原定界址为凭。方能折服两造。著绍祺驰往该处。秉公查勘。持平办理。至奎斌片称、土默特蒙员、废弛旗务苦累兵丁。副都统奎英在任最久。不免见好属员。该公款尚多。请核实清厘等语。并著绍祺详细查明。一并妥筹具奏。原摺片三件。均著钞给阅看。将此谕令知之现月　　

○又谕、电寄左宗棠等。基隆日久被踞。前以刘铭传统兵不多。未加切责。现在兵力已厚。若再迁延观望。必致坐失事机。闻法又以七船泊南干塘。并布告摉船。其计甚狡。著刘铭传趁此劲兵新集。饷械亦足。设计进攻。力图克复。如稍存畏葸。该抚自问当得何罪。杨岳斌、程文炳两军。务即陆续渡台。不准逗遛。南干塘逼近闽口。左宗棠、穆图善、杨昌浚等严防勿懈。电档　　

○赏杜尔伯特土尔扈特汗王贝勒贝子公台吉、及伊母妻等、缎疋各物有差。议覆　　

○以营私欺罔。革山西通判凤鼎职。摺包　　

○予故记名总兵卫天成、照军营例优恤。摺包　　

○蠲缓山西阳曲、太原、文水、徐沟、汾阳、平遥、介休、孝义、大同、怀仁、山阴、甯武、永济、赵城、繁峙、翼城、兴、太谷、临汾、十九州县。暨萨拉齐厅被灾地方新旧钱粮有差。现月　　

○丙申。以得沛祥霙。麦苗滋润。上诣大高殿报谢行礼。　　

○遣惇亲王奕誴诣时应宫、惠郡王奕详诣昭显庙、贝子奕谟诣宣仁庙、贝勒载滢诣凝和庙拈香。现月　　

○谕内阁、陈士杰奏、特□□□尔□庸劣不职各员等语。山东德平县知县郭长凝。听断糊涂。于民人诬告案件。不办真伪几致冤滥。城武县知县吴锡绶。公事疏懒。嗜好甚深。调补峄县知县周连元。前在济阳县任内。误徵流抵钱粮。虽非入己。办理颟顸署城武县典史沈镛。擅受民词。不知检束。试用典史王永裕。疲玩误公。兼有嗜好。候补州判彭荫森。候补盐经历刘际庭。性情荒唐。人言藉藉。均著即行革职。以肃官方。现月　　

○旌表节烈湖南清泉县儒童金彰鉴妻龙氏等。摺包　　

○上以□山戊不□暮祫祭太庙。自是日始、斋戒三日。　　

○丁酉。谕内阁、前据都察院代递翰林院编修潘炳年等奏、张佩纶等偾事情形。给事中万培因奏张佩纶等讳败捏奏。滥保徇私各一摺。叠谕左宗棠、杨昌浚查办。兹据左宗棠等查明具奏。张佩纶尚无弃师潜逃情事。惟调度乖方。以致师船被毁。且该革员于七月初一日接奉电寄谕旨。令其备战。初二日何璟告以所闻。谓明日法人将乘大潮。力攻马尾。该革员并不严行戒备。迨初三日败退。往来彭田马尾之闲。十五日始回驻船厂。其奏报失事情形摺内。辄谓豫饬各船管驾。有初三日法必妄动之语。掩饰取巧。厥咎尤重。张佩纶前因滥保徐延旭等。降旨革职。左宗棠等所请交部议处。殊觉情重罚轻。著从重发往军台效力赎罪。何如璋被□□□尔□乘危盗帑。查无其事。惟以押运银两为词。竟行逃避赴省。所请革职之处。不足蔽辜。著从重发往军台效力赎罪。何璟、张兆栋办理防务。未能切实布置。业经革职。免其再行置议。提督黄超群、道员方勋、前据张佩纶奏、扼险坚持。出奇设伏。截杀法兵多名。是以降旨奖叙。兹据左宗棠等、查明该提督等所部兵勇。有在船厂驻守未退者。有退至钜厂数里地方者。并有抢掠情事。该提督等纪律不严。亦可概见。朝廷赏功罚罪。必期允当。黄超群著撤去黄马褂。方勋著撤销勇号。以昭核实。已革游击张成。身充轮船营务处。并不竭力抵御。竟敢弃船潜逃。虽此次马尾失利。不能咎该革员一人。惟该革员有统率各船之责。玩敌怯战。亟应从严惩办。张成著定为斩监候。秋后处决。解交刑部监禁。左宗棠、杨昌浚、于奉旨交查要件。自应切实详查覆奏。乃所奏各情语多含糊。于张佩纶等处分。意存袒护开脱。军事是非功罪。关系极重。若失事之员。惩办轻纵。何以慰死事者之心。左宗棠久资倚畀。夙负人望。何以蹈此恶习。著与杨昌浚均传旨申饬。嗣后大员查办事件。务当确切查明。据实陈奏。用副朝廷实事求是至意。不得以或查无确证。或事出有因等语。依违两可。含混覆奏。自干咎戾。懔之。洋务　　

○谕军机大臣等、有人奏、台州土匪。肆行劫掠。地方官延匿纵容。请饬认真查缉一摺。据称浙江台州土匪。自金满招降遣散后。临海等县土匪接踵而起。知府陈璚、畏葸因循。自台州至甯波等处。匪踪遍野。地方各官。置若罔闻。恐酿巨患等语。匪徒扰害闾阎。亟应认真拏办。以除民患。著刘秉璋迅速查明。如地方营汛各官。有纵容讳盗情弊。立即从严□□□尔□处。并饬认真摉缉。将保甲团练各事。实力举办。另片奏、劣幕俞庆山在台年久。把持盘踞。贿赂公行。及胥役凶殴毙命。横徵勒索。请饬驱逐查究等语。并著该抚照所奏各节。分别查办。原摺片均著钞给阅看。将此谕令知之。现月　　

○又谕、御史王赓荣奏南城一带。匪徒纠党抢骗。扰害闾阎一摺。著步军统领衙门、五城御史、随时严拏惩治。现月　　

○又谕、电寄李鸿章等。据张之洞电称、南洋五船到闽。福州厦门各口。无收泊处。战无把握。不战遥泊何益。不如令驶来香港口外。泊汲水门以北。法兵船煤粮船过。则出截之大帮船来。则收入虎门与战。永为法梗等语。南洋各船。自以援台为要。张之洞所陈将该船调赴广东。是否相宜。著李鸿章、左宗棠、曾国荃、与张之洞妥为商酌。迅速电奏。北洋二船。调赴朝鲜。未经赴闽。张之洞尚未知悉。嗣后遇有此等紧要军情。著南北洋大臣等。随时互相知照。以通消息。电档　　

○又谕、电寄岑毓英等。潘鼎新电称、苏元春军。退回山庄谅防吃重等语。法人纠众扑犯。意图狡逞。必须痛加剿办。潘鼎新当力守谅山。严密备御。并饬各军奋勇进剿。不准稍有退缩。冯子材、王孝祺两军著迅赴前敌接应。王德榜前经挫损。未加谴责。傥仍不奋勇图功。定即严行惩办。刻下关外兵力已厚。潘鼎新务宜妥筹调度。严明赏罚使各营踊跃尽力。不得以局势难支等辞。豫为地步。傥有贻误。恐该抚不能当此重咎也。滇军进攻宣光得手。著岑毓英督军克期速拔。牵制敌势。庶滇粤声势联络。迅埽敌氛。电档　　

○黑龙江将军文绪奏、遵查江省练军均系旗丁。并无空额。报闻。摺

包　　

○赏科尔沁辅国公那苏图花翎。挑在乾清门行走。明发　　

○旌表节孝浙江钱塘文生陈澍培妻吴氏。安徽特用道张清元妾黄氏。大兴县邵葆源妻许氏。摺包　　

○戊戌。上以□山戊不□暮祫祭太庙。前期亲诣行礼。记注　　

○谕内阁、国子监奏陈录科防弊章程一摺。三年大比。原期遴选真才。若录科一场。先多弊窦。则始进不端。安所得文行交修之士。翁同和等、所拟慎重出结。杜绝重考。明示褫罚。磨对笔迹各条。于防弊均尚切要。即著各该衙门严行申儆。认真整顿。毋得视为具文。各该士子尤当争自濯磨。束身自爱。用副朝廷整饬士风至意。现月　　

○谕军机大臣等、成孚奏、河工紧要。援案请添拨防险银两一摺。据称黄河两岸各厅。险工叠出。来年修守事宜。亟应豫为筹备。额款实难敷用援案请添拨防险银二十五万两。分拨南岸各厅银十三万五千两。北岸各厅银十一万五千两等语。著鹿传霖饬令藩司。于年前先拨四成。春汛再拨六成。俾资应用。该河督务当督饬道厅各员。撙节动支。认真办理。毋得稍涉虚糜。将此由四百里各谕令知之。现月　　

○又谕、成孚奏请拨运河另案工需银两一摺。运河各厅。应修堤闸等工。需款甚亟自应豫为筹拨。以利漕行。著陈士杰饬令藩司、筹拨乙酉年另案工需银六万两。分次拨交运河道库。以资应用。该河督务当督饬在工各员。核实估办。毋稍虚糜。将此各谕令知之。现月　　

○又谕、电寄左宗棠等。据电称法七船泊马祖澳。廿三开往北行等语。法船飘忽无常。或截援船。或犯闽港。均未可知。左宗棠等督饬各军。严防闽口。仍催援兵渡台。使彼多所顾忌。南洋五船。据电驶至南田。现泊何处。曾国荃与左宗棠等电商。务饬稳慎进取。牵制敌势。电档　　

○又谕、电寄曾国荃、李鸿章、曾国荃、先后电称。法六舰驶入佘山口大七山等语。该处与吴淞上海。均属切近。著曾国荃严督各军。实力巡防。见有法船。即行轰击。巴特纳是否回国。如法人扰及吴淞等口。而该酋尚在上海。必应严拏关禁。庶免潜通消息。句结为患。并著密饬邵友濂等、设法妥办。勿稍洩漏。电档　　

○又谕、电寄李鸿章等。据张之洞电称、沪泰来行、有八生车炮九十三尊。各带弹四百。议定每尊一千三百四十两。已立合同。由粤付定银五万两。拟分给津军等营。恳饬南洋暨上海道验收合同。由北饷付价等语。著李鸿章、曾国荃、张之洞、会商办理。总以按期银械并清。勿似德国购舰前事为要。方恭五营。准其调赴钦州。电档　　

○以恭遇慈禧端佑康颐昭豫庄诚皇太后五旬万寿。覃敷闿泽。赏中外大员年逾八十老亲、江南狼山镇总兵杨明海之父杨国甲、扁额曰将门吉庆。河南归德镇总兵牛师韩之父牛斐然、扁额曰寿延旗翼。江甯城守副将崔万清之母王氏、扁额曰婺宿扬辉。并各赏文绮珍玩。现月随手　　

○赏乌珠穆沁和硕车臣亲王阿勒坦呼雅克图三眼花翎。阿巴噶那尔多罗贝勒达木定札布、阿巴哈那尔贝勒衔固山贝子多特诺尔布、均著挑在御前行走。明发　　

○赏阿拉善和硕亲王多罗特色楞黄缰。喀尔喀贝勒衔头等台吉勒旺哷克、挑在御前行走。明发　　

○朝鲜国王李熙、遣使表贡方物。赏赉筵燕如例。现月　　

○朝鲜国使臣金晚植等三人、于午门外瞻觐。外记注　　

○己亥。祫祭太庙。遣庆郡王奕劻恭代行礼。　　

</div>
    <div class="pagination">
<a href="清实录光绪朝实录_page364.html">上一页</a><span>...</span><a href="清实录光绪朝实录_page360.html">360</a><a href="清实录光绪朝实录_page361.html">361</a><a href="清实录光绪朝实录_page362.html">362</a><a href="清实录光绪朝实录_page363.html">363</a><a href="清实录光绪朝实录_page364.html">364</a><span class="current-page">365</span><a href="清实录光绪朝实录_page366.html">366</a><a href="清实录光绪朝实录_page367.html">367</a><a href="清实录光绪朝实录_page368.html">368</a><a href="清实录光绪朝实录_page369.html">369</a><a href="清实录光绪朝实录_page370.html">370</a><span>...</span><a href="清实录光绪朝实录_page366.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
