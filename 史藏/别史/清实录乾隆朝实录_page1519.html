<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1519 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1519 页/共 1860 页
  </h1>
  <div class="content">
   ○庚寅。谕、昨据拉旺多尔济参奏、喀尔喀土谢图汗等、私给乘骑乌拉照票一案。经理藩院议覆、行令奎林、明善、勒保、查办去后。据明善奏称、查得附近科布多扎萨克图汗部落。有照票九张。勒保奏称、查得土谢图汗部落、车臣汗部落、哲布尊丹巴呼图克图之徒弟等。俱各有黄缎照票一百余张。此皆系车登多尔济倡率所致等语。此三部落、及哲布尊丹巴呼图克图之徒弟、所有乘骑乌拉照票。俱经查出。其赛因诺颜部落。亦必有之。除俟奎林接到明善、勒保咨文。一并查办具奏外。此事皆因车登多尔济倡首。是以降旨革其库抡办事之任。其缺、派拉旺多尔济、率领蕴端多尔济办事。惟此事并非自车登多尔济始开其端。皆由伊等祖父。不知内地法度。任蒙古性情妄行耳。今若按律治罪。既非伊等所能承当。而从前妄行之汗王扎萨克等、俱已物故。今将其子孙治罪。朕亦不忍。但车登多尔济、虽系蒙古糊涂。然受朕恩为一部落之汗。又为库抡总统办事之人。实负朕恩。车登多尔济、著退出御前。再阅勒保所奏、惟贝子逊都布多尔济、台吉格斋多尔济、未领乘骑乌拉照票。伊等尚知。守法。甚属可嘉。逊都布多尔济、格斋多尔济、著交理藩院议叙。此事朕虽施恩不复深究。嗣后喀尔喀四部落汗王扎萨克骑乌拉马之事。不可不拟定章程。如哲布尊丹巴呼图克图、若在伊库抡境内。给其属下徒弟等、黄色乌拉照票。以其喇嘛尚属可行。呼图克图若给别汗王扎萨克。亦不可也。四部落汗王扎萨克等、如用黄色。即大干例禁。况汗王扎萨克等骑乌拉马。亦祇应用白纸照票。给各本旗属下人而巳。别旗既非其属。岂得任意给发。即以内地差遣家奴之事而论。止可遣使本身之奴。任意差遣他人之奴可乎。著交理藩院、将喀尔喀四部落汗王扎萨克等、应如何于该属下拏乌拉骑载。违例者、若何各按品级治罪之处。拟定章程具奏。定例后、所有喀尔喀蒙古奴仆。各怜属下。不致滥行苦累。更无妄干例禁之事。万万年永受朕恩矣。除已传谕拉旺多尔济、蕴端多尔济外。将此旨通行晓谕四部落。以示朕抚恤喀尔喀蒙古奴仆之意。　　

○又谕、据理藩院议奏、锡林郭勒盟长所属十旗、牧放大凌河孳生马匹内。三年生息二成者。该扎萨克、给予纪录。协理台吉、赏予牲畜等语。此项牧放马匹内、生息多者议叙。倒毙多者议处。固属允当。但哲哩木、昭乌达、锡林郭勒、伊克昭、四盟。所有原交牧放之军需用剩马匹。虽动公项售买。俱系骟马。非大凌河孳生马匹可比。此项马匹。皆乾隆十九年、二十年、陆续交给牧放。每有倒毙。皆令垫补足数。历年巳久。若仍照原数如特穆尔马匹一例牧放。则四盟扎萨克等、屡经填补。力有不及。于伊等生计。不无拮据。亦非朕抚恤蒙古臣仆之意。昨据步军统领衙门奏准、本年随朕往盛京途次换马。将此项马调用。所换下马匹。即令带回以补原数。查京城五营马兵所需、二千六百九十八匹。于此项马匹内调用。著理藩院交各盟长、盛京途次应换马。著各回至游牧。照该衙门行取数目。选肥壮者。妥为护送前来外。其余哲哩木盟马一千匹。昭乌达盟马五百匹。锡林郭勒盟马四百零二匹。伊克昭盟马四百零四匹。俱施恩停其官牧。即各赏给伊等。再乌里雅苏台所属、喀尔喀等牧放此等军需用剩马匹。现查尚有二千八百零一匹。亦著加恩各赏给伊等。此项马匹。每年有倒毙伤坏者。俱派众扎萨克垫补。著交奎林、将喀尔喀扎萨克等、每年出派充补原数马匹。照册查核。视其数之多寡。酌量分赏给予。以示抚恤。　　

○又谕曰、前因扎拉丰阿告假。曾降旨著拉旺多尔济、署理镶黄旗领侍卫内大臣事务。拉旺多尔济现在出差。著庄亲王永瑺暂署。　　

○又谕、据惠龄等奏、塔尔巴哈台实在库贮房间地基各项租银、一万二千七百四两八钱四分一厘等语。此项租银。著以一万两作为正项。其余二千七百两有零。著备该处零星公用。　　

○户部议奏、各省试用人员。例给公费银两。查捐纳之员。既能援例。资斧自属有余。再四库全书馆誊录。一邀议叙。即予分发。原视各项较优。俱应不准支给公费。又捐纳人员、由京赴省。例不准在部豫借养廉。誊录、亦应一体办理。从之。　　

○辛卯。上还宫。　　

○是月。闽浙总督富勒浑奏、闽省各标营岁需硝觔。向于山东办运。嗣因多有耗缺。经前督臣杨景素奏准、自四十四年始。每年附买一万一千斤。分十五年买足。现查确数。除满营足额外。臣标、及抚标、福州城守水师各营。缺短自三千三百、至五千七百余觔不等。台湾各营。缺至九万二千余觔。询系赴东采办。过坝过山。漏卤消耗。及到省湜滤足色所致。今酌议、再于河南、及湖北之来凤、咸丰、二县。采办十万斤。分二三年购补。得旨、览。　　

○又奏、查阅水师演阵、并泅水扒桅、及水中对械等技。批、此皆虚饰。用之缅甸。毫无实济。而且惧而泅水。汝未闻乎。　　

○巡视济宁漕务内阁学士毓奇奏、谢补授漕运总督恩。得旨、鄂宝一端正无能之人。诸务不无废弛。汝宜整顿。然亦不必欲速、过于更张也。　　

○云南巡抚刘秉恬奏、云南省城之六河。昆明一带田亩。藉以灌溉。历来岁修。但培堤埂。未浚河身。日渐壅塞。臣于去冬履勘金汁、银汁、宝象、海源、马料等五河。委员修理。惟盘龙江为六河巨津。宜及春时修浚。现饬挑挖深通。并培堤、砌闸、筑坝、分段定限报竣。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百七十五



大清高宗法天隆运至诚先觉体元立极敷文奋武孝慈神圣纯皇帝实录卷之一千一百七十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十八年。癸卯。三月。壬辰朔。谕军机大臣等、据何裕城奏、河湖水势情形。及南漕首帮入境日期摺内。既称应办纤道。查催督办。计日内均可全竣。无误运行。又称刻下韩庄闸座。尚在漫水中。漕船北行。难由闸门前进等语。韩庄一带堤岸。既经涸出。添修黏补。普律完工。足资通纤。何以又须鸠工集料。于湖广采办木植。赶运兴修。未免张皇糜费。且所称闸座尚在漫水淹浸。漕船北行。难由闸门前进。与前无误运行之语不符。著传谕何裕城、据实覆奏。勿稍回护。再摺内称、东坡入口之处。水势已浅。恐重运经行。致多阻搁。应改从正河北上等语。是独山湖之水。已日就减落。而微山湖水势。尚未大消。是否尚可将微山湖之水。设法宣洩。俾得畅消之处。并著何裕城、一面勘估兴工妥办。一面奏闻。以利重运。以上情形。著该总河等、酌量办理。总之大工告成在即。则河湖水势。自归故道。原不在斤斤补救为也。将此由五百里谕何裕城、并谕阿桂等知之。寻奏、韩庄一带纤道。祇系于水面浮修。至堤岸闸坝、大石排桩等工。现未兴修。应须豫办料物。又韩庄以北。即系郗山正河、近连微山湖之处。闸背现尚漫水。是以前议改从正河行走。微山湖由伊家河出水。甚属通畅。江境尾闾去路。足资宣洩。无庸另筹。报闻。　　

○江苏巡抚闵鹗元奏、桃源、宿迁等属。被水淹漫之区。现在涸出。业经种麦十之四五。余俟赶种秋禾。至铜沛丰邳四州县。受水最重。间有涸出。将来开放新河。即日就乾涸。臣与督臣筹酌、饬将各邑灾图。现在已涸已种若干。未涸未种若干。详查开造。并随时体察。将陆续涸出地、半月一报。酌给耔种。以资耕作。得旨、览奏俱悉。　　

○癸巳。祭先蚕之神。遣妃行礼。　　

○谕军机大臣等、户部奏、原任福建大田县桃源店已故巡检应挺之孙应星华、呈请交完伊祖所欠官项一摺。细阅呈内。从前已故巡检应挺、所欠采买脚费银两。业经该抚行查原籍。无力完缴。题请豁免。今事隔二十余年。该故员之孙应星华、复称近年贸易获利。情愿如数交清。殊为不近情理。自系欲藉此举、希冀邀恩录叙。且应星华之兄应斗文、业于乾隆四十一年、捐纳道员。彼时伊兄何以不及早呈缴。或竟系从前题豁时。另有隐寄别情。现在虑人告发。均未可定。著传谕富勒浑、福崧、即行确访该故员应挺在籍。是否前贫后富。并查明从前具结题请豁免时。有无别项贿嘱情弊。一并详细据实覆奏。户部原奏、并著钞寄阅看。　　

○甲午。祭历代帝王庙。上亲诣行礼。　　

○幸圆明园。　　

○乙未。清明节。遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵、端慧皇太子园寝。　　

○谕军机大臣等、据瑺龄奏、拏获匿名要犯。究出谋死亲夫审办一摺。此等匿名诬告重情。最为可恶。莫世铨一犯、因奸谋命之案。思欲挟嫌倾陷欧英杨等。转究出从前于陈氏与潘胜和通奸、谋死亲夫。于广秀、及陈绘华。得贿隐匿各确情。俾积年未破旧案。尽行败露。所办甚属认真。此案情节。系何人审办究出。摺内称梧州府知府陆有仁禀报。是否即系该府查出禀办。著传谕该抚、即行查明覆奏。一面提集案内人犯。将匿名诬告、及因奸谋。杀亲夫原案。一并秉公严审定拟具奏。　　

○又谕、据伊勒图奏、遣犯宗守孝、王成、唐张氏、于上年在配所先后脱逃。请敕交内地严拏等语。宗守孝、王成、唐张氏等、原籍甘肃。系改发伊犁为奴遣犯。乃不思安分。輙敢乘间脱逃。情殊可恶。计其逃逸后、自必潜回本籍。著传谕李侍尧、饬属迅速严拏务获。毋任免脱远扬。　　

○又谕、著传谕询问奎林、拉旺多尔济参奏土谢图汗车登多尔济等、任意给放乌拉照票一案。业据明善、勒保查奏矣。奎林即欲俟明善、勒保、查明咨覆时汇奏。而附近乌里雅苏台之赛音诺颜部落。所有私给照票。亦应速行查办。何以迟延至今。竟不具奏。奎林、著传旨申饬。但此一案、朕阅勒保查奏摺内、从前汗王扎萨克、亦曾有此事。但俱已物故。若将伊等子嗣治罪。朕心不忍。是以加恩姑不深究。其从前经手之土谢图汗车登多尔济、业经明降谕旨。退出御前。交理藩院严加议处矣。奎林勿以有旨申饬。遂将此案严苛办理。著将勒保查奏原摺、钞寄阅看。奎林接到时、即详阅前降恩旨。并勒保原摺。遵照速行办理。　　

○青海办事大臣留保住奏、黄河以内扎萨克等游牧。自东南至沿边迤北、那兰萨兰地方。与郭密等部落番子接壤。去年因黄河结冰处较多。将黄河以内二十五扎萨克游牧、防范官兵二千名。令专管之王索诺木多尔济等、督率设卡防守。兹据索诺木多尔济等至西宁呈称、上年设卡以来。并无窃发之盗。于我等甚为有益。因公议于喀巴克等五卡、每卡安兵五十名。自本年二月起、四月一次轮换。至十月间冻结时。再于此五卡、各添兵五十名、协同防守。二月冰开。彻回五十名。以五十名驻防。伏思青海蒙古。安居无事。渐至玩愒。历奉训谕。颇知愧勉。今以兵二千名守卡。应如所请。得旨、好。知道了。不可徒有其名以塞责。尚其尽力稽查。　　

○丙申。谕、朕于五月二十四日启銮。至热河驻跸避暑山庄。七月十一日、即由热河至盛京兴京。恭谒祖陵。所有应行典礼。著各该衙门照例敬谨豫备。　　

○兵部等部议准、山东巡抚明兴奏、定各营募补实兵事宜。一、新添马兵五百二十九名。步兵一千五十二名。所需军装器械。应查各营库贮拨给。不敷、照数制办。其马匹、应行买给。但新兵非立等差操。应缓买一年。扣出应支草乾等银。作为马价。一、汛防各兵。前经每汛添足七十名。查郯城红花铺汛、距本城较近。应于新添兵内、拨给沙沟营汛二十名。仍裁除十二名、抵水师营舵工贴粮之数。一、每兵五十名、应添额外外委一员钤束。计添、抚标十员。兖州镇五员。寿张营二员。曹州营二员。即于现添马兵内挑补。仍食马粮。无庸添饷。一、守备等官。酌筹更调。应将界河汛守备一员、调兖州镇右营中军。其原设中军千总、调界河汛。分防定陶汛千总一员、调曹州营分防菏泽汛。其存营分防菏泽经制外委、调定陶。一、滕峄二汛。除旧有墩台。仍应添设。自界河汛南至滕县。于十里铺添一座。滕县南至沙沟。于南沙河、冈岭、小庄河、各添一座。沙沟南至韩庄。于多义沟添一座。至桃沟。于金马驹、马兰龙、各添一座。由各该营派兵防守。从之。　　

○丁酉。谕军机大臣等、据富纲等奏、省城宝云局、请仍归臬司兼管一摺。自当照所请行。准令臬司管理。以专责成。至摺内称乾隆四十五年春间。经前任督抚臣、以臬司职任刑名。兼管驿站。且恐家人书役。夹带营私。奏准将宝云局、改归云南府知府办理等语。该省钱局鼓铸。虽系前任督臣李侍尧等奏准、改归云南府知府办理。但是年查办该省私铸钱文。系福康安、刘秉恬、任内之事。何以覆奏摺内。并未将改归知府管理未便之处。详悉声叙。而此次摺内。又未声明从前筹议疎漏。并现在不敢回护前奏。稍为因循。著传谕刘秉恬、令其据实覆奏。又摺内称、铜铅到迟。不及应卯。及加紧严催赶办。时形掣肘。若不及早更正。将来必致误卯堕铸等语。该省铜觔。经福康安在云贵总督任内、极力整顿。催趱办理。颇有成效。现在各局鼓铸。源源接济。不致如前办理周章。今富纲等欲酌改管理钱局人员。自是可行之事。但辄称催趱掣肘。恐致误卯堕铸。明系为运铜之员。豫存开脱地步。将来又致误运。此断断不可。如日后有铜觔堕运等事。则惟富纲、刘秉恬是问。著将此由四百里传谕知之。　　

○又谕曰、蔡新自上年五月乞假回籍。迄今将近一年。此时自应起程来京供职。近日身体精神若何。殊为廑念。如此时尚未能起程。不妨具摺陈奏。以慰眷注。朕近作君子小人论。云上于天解。濮议辨。录寄阅看。其中议论理解。是否与圣贤经传吻合。至近日朝臣中、词章优赡者。虽不乏人。惟蔡新究心根柢。犹能守其家学。朕素所深悉。蔡新接奉此旨。如有所见。即行详晰覆奏。并著赐乳饼一匣。随旨发往。　　

○理藩院议奏、土谢图汗车登多尔济、擅发乌拉马票。应革去汗爵盟长。以示惩儆。贝子逊都布多尔济、台吉格斋多尔济、未领马票。应给予纪录二次。并酌定章程。嗣后库抡哲布尊丹巴呼图克图、所属沙毕纳尔、准于本境内给予马票。出境、不准发给。至四部落汗王扎萨克及台吉官兵。因公出境。本旗乌拉马不敷骑用。准于经过旗分量用。其因私事者。止应骑用自巳马匹。若出境远行。各视本旗属下人等力量。公摊乌拉马应用。其属下勤劳。得力人等。概不准给白纸马票。定例后如有违者。汗王贝勒贝子公扎萨克台吉等、管旗者罚俸三年。不管旗者罚出牲只。仍令各盟长稽查。岁终报臣衙门汇奏。徇隐、一并议处。仍令乌里雅苏台将军、科布多参赞大臣、驻库抡大臣等、每岁稽查一次具报。得旨、所定乘骑乌拉条款。给与贝子逊都布多尔济等纪录二次。俱依议。车登多尔济之罪虽重。然给乌拉照票之事。究系伊祖父时所起。今将伊革去汗爵。朕心不忍。著理藩院再从减定议具奏。　　

○兵部等部议覆、大学士前署直隶总督英廉奏、定热河移驻官兵事宜。一、河屯协右营守备、把总、署各一座。外委二员、营房各二间。应由土城子原设移建。兵三百名、应建兵房六百间。每名给二间驻守。一、新添马步兵二百六十名内、设步弓手二十。字识九。牌兵二十。枪兵一百十一。守兵四十名内、设步弓手四。牌兵六。枪兵三十。一、军装器械等项。除该协现存盈余项下拨给外。照口外驻劄兵丁例、在部请领。其马匹、于司库朋扣银内、拨给买补。一、月饷、米折、及公费、赏需等银。照兵马奏销数目支给。一、该协左营。原设火药局。教场、再加右营新添兵。不敷操演。应另设火药局二间。教场一座。军器库房三间。并于营房附近、建马棚二十间。均应如所请。从之。　　

○以陕西按察使秦承恩、为四川布政使。　　

○旌表守正捐躯山西定襄县民薄芬菲妻阎氏。　　

○戊戌。论军机大臣等、据永德奏、海塘章家庵以西之老土塘。形势兜湾。潮水顶冲。最为险要。从前于迤南斜注一带。建筑埽牛柴工四百九十余丈。因在沙上兴工。土性松浮。不能坚实。且坎下水深丈余。日修日损。终不能保其稳固。莫若于贴近之老土塘外。酌量添筑柴工。以为护卫。即将来日久。小有坍损。亦易为黏补。不致如此时所做埽工。费用较大等语。此项所做埽牛柴工。正值潮水顶冲。且在沙上建筑。其性自然浮松。不能得力。著传谕富勒浑、福崧、是否如此情形。即速查明。应如何办理之处。据实覆奏。至永德所称、于贴近之老土塘外。酌量添筑柴工。较为省费。并著该督等通盘熟筹。悉心酌议具奏。若此项工程。必须速办。即勘估奏闻办理。若非紧要之工。即于明岁南巡时。候朕亲临指示。再行定夺。亦无不可。将此由四百里谕令知之。永德原摺并图、俱著钞寄阅看。　　

○又谕、据舒常奏、湖南平粜谷价赢余银两。经前抚臣颜希深奏请、拨借银四万两。交长沙府属典商生息。又经前抚臣刘墉奏、将此项银两。仍应提回。为采买之用。另将社谷息银、拨出四万两。交商取息。但前项银两。尚未提回。若又将社谷息银交商。各商均有不欲承领之意。而经手各员。亦虞多发。以致日后亏折。请将现存司库社息银两、停发典商等语。各省存公款项。交典商生息。名色本不应有。但闻商人等、向俱乐于承借官项。以其轻于民间之三分利息也。今湖南省典商。何以有不欲承领之意。而经手各员。又虞多发以致亏折。是否实系商力疲乏。不愿领银。抑系经手之员。意存那借。是以详请停发耶。该督所奏。尚未明晰。著传谕舒常等、查核实在情形。逐一详晰覆奏。所有交军机大臣等询问刘塘覆奏情节。并钞寄阅看。寻奏、查系商力单薄。不能两项并运。恐致停搁。是以请免给发。又查社谷息银。现存司库。无经手那移情弊。得旨、览。　　

○调直隶按察使王昶、为陕西按察使。以直隶清河道伊桑阿、为直隶按察使。　　

○巳亥。祭先农之神。遣庄亲王永瑺行礼。　　

○谕、今年乡试届期。所有应行开列试差之进士出身人员。著于三月初十日。在正大光明殿考试。仍著吏部照例按各衙门次序。于十二日带领引见。　　

○谕军机大臣等、据萨载奏、南河北岸临黄各水口。一律堵闭完固情形一摺。昨阿桂等奏报、于三月初一日开放引河。黄河已归故道。流行畅达。约计初三日。黄河即可入江南砀山县境等语。萨载此摺。于初二日拜发。是以尚未得信。现在按计程途。黄水早已入境。畅顺归海情形若何。朕心甚为廑念。著传谕萨载、即行迅速驰奏。至萨载所奏、将临黄各水口。一律堵闭完整。固为抵御黄流起见。但微山湖之水。藉此数处宣洩。兹于二十九日。即豫行堵闭。似觉略早。有无防碍之处。著萨载将实在情形。详晰具奏。再阿桂等前奏、口门存宽二十余丈。视水势之缓急。以定进占之迟速。务令步步隐实。归于必成等语。数日以来。新河溜势如何。两坝又进占若干丈尺。口门尚存宽若干。何时可以全行堵合稳固之处。著传谕阿桂等、迅速覆奏。以慰悬注。将此由六百里传谕知之。　　

○庚子。谕曰、刑部议覆陕西省杀死一家六命凶犯赵成长子赵友谅、次子赵进财、俱照拟斩决。原以此等凶恶之徒。已绝人之嗣。自不应复使其尚留余孽。固属准情酌理。罪所应得。但详核此案情节。赵友谅因伊父欺奸伊妻。即行携眷迁避。及伊父犯案后。复代为认罪。若按例寘之重辟。情又可悯。然赵成杀死一家六命。绝其后嗣。残忍已极。若今因赵友谅情节可矜。即行宽释。是赵成淫恶凶犯。转得有后。于情理未为允协。朕酌之情理。著将赵友谅、从宽免其死。但改为宫刑。俟百日平复后。再发遣乌噜木齐。以示法外施仁之至意。至赵成次子赵进财、及帮同行凶之孙四、俱著即处斩。　　

○旌表守正捐躯福建晋江县民钟宋女钟氏。　　

○辛丑。谕、今年京察届期。吏部开列在京各部院三品以上大臣、暨各省督抚等、奏请甄别一本。向来大学士例不开列。第念大学士阿桂等、或襄赞纶扉。或兼统部务。均能懋著勤劳。敬公称职。宜加优叙。以昭恩眷。阿桂、三宝、英廉、嵇璜、俱著交部议叙。协办大学士尚书永贵、尚书和珅、梁国治、福隆安、喀宁阿、胡季堂、绰克托、刘墉、侍郎金简、董诰、福长安、曹文埴、均勤慎称职宜加优奖。著交部议叙。其礼部侍郎钱载、兵部侍郎钱士云、大理寺卿德尔泰、太仆寺卿佛禄、年力就衰。难以供职。均予原品休致。余著照旧供职。　　

○又谕、今年京察届期。吏部将各省督抚开列名单进呈。请旨甄别。总督袁守侗、萨载、李侍尧、福康安、巡抚农起、毕沅、均宣力封疆。克称厥职。著交部议叙。广西巡抚朱椿、虽年逾七旬。难胜封疆之任。但精力尚健。著来京补授兵部侍郎。余著照旧供职。　　

○山东巡抚明兴奏、上年截存江西漕米。拨给聊城县存贮。除赈济外。尚存六万一千余石。应于今春分拨曹郡灾属。但黄水阻隔。绕途陆运。不免糜费。查济宁金乡、鱼台、各州县。被灾较重。应请将此项米拨给。以资粜借其兖属邹滕峄三县。一水可通。当由济宁转拨。至曹郡各属。已拨余剩米、可以出借。不敷、再于附近筹拨仓谷。得旨、览。　　

○以山西布政使刘峨、为广西巡抚。　　

○旌表逼嫁捐躯福建某县民吴茂旋妻叶氏。　　

○壬寅。孝贤皇后忌辰。上命皇十五子颙琰祭陵寝。　　

○谕、刑部核议、徐刚殴伤张文耀身死一案。率照云南巡抚刘秉恬定拟、将顶凶之唐二、照本犯绞罪全科。其正凶之弟徐三、系踏伤田内豆苗起衅之犯。恐到官连累。许给银两。央求唐二顶凶。该部亦照说合人减等、拟以杖流。所办殊欠平允。盖从中说合。系指案内本无关涉、徒与犯人通信说合之人而言。若徐三一犯。本系正凶胞弟。且事因伊起。又系伊觌面贿嘱舞弊。其间并无另有辗转为之说合之人。何得比照说合人减等之例。仅拟杖流。刑部率行照覆。误矣。著将徐三一犯、暂行拟绞监候。俟拏获徐刚到案。审明正凶、及起意央求顶凶情节。另行定拟具奏。至唐二贪贿顶凶。罪由自取。刑部于顶凶之犯。向皆入情实。无所分别。亦属疎漏。因思顶凶者、其本案亦有轻重。如谋逆强盗。谋故斗殴。本属不同。其应如何分别条款。著另行详议。寻议、谋逆强盗。罪干凌迟斩枭。决不待时者。应照本犯一例全科。即谋故等案、应拟监候者。情罪重大。若行贿顶凶。即应改为立决。其受贿代罪者。秋审时亦当仍照旧例。入于情实。至斗殴等项案内。如原犯理曲情凶。应入情实。照例改为立决。其顶凶之人。或本系在场帮殴。以刃伤人。并助殴伤多伤重。又或贿至计赃满贯者。俱应仍入情实。惟原犯本应缓决。照例改情实者。仅止事后贪贿顶认。并无别项情事。赃数无多。正凶亦未漏网。此等情节稍轻。俱酌拟缓决。从之。　　

○又谕曰、庆麟派出藏差。著照例赏银二百两治装。
  </div>
  <div class="pagination">
   <a href="清实录乾隆朝实录_page1518.html">
    上一页
   </a>
   <span>
    ...
   </span>
   <a href="清实录乾隆朝实录_page1514.html">
    1514
   </a>
   <a href="清实录乾隆朝实录_page1515.html">
    1515
   </a>
   <a href="清实录乾隆朝实录_page1516.html">
    1516
   </a>
   <a href="清实录乾隆朝实录_page1517.html">
    1517
   </a>
   <a href="清实录乾隆朝实录_page1518.html">
    1518
   </a>
   <span class="current-page">
    1519
   </span>
   <a href="清实录乾隆朝实录_page1520.html">
    1520
   </a>
   <a href="清实录乾隆朝实录_page1521.html">
    1521
   </a>
   <a href="清实录乾隆朝实录_page1522.html">
    1522
   </a>
   <a href="清实录乾隆朝实录_page1523.html">
    1523
   </a>
   <a href="清实录乾隆朝实录_page1524.html">
    1524
   </a>
   <span>
    ...
   </span>
   <a href="清实录乾隆朝实录_page1520.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
