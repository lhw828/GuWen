<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 132 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 132 页/共 505 页
  </h1>
  <div class="content">
   ○又谕、前因有人奏、护理陕甘总督甘肃布政使恩麟、办理回务。专藉招抚为补苴之计。致令回势鸱张。生民涂炭。省南省北一带。滋蔓难图。养痈贻患。有误大局。请饬查办等语。当经谕令多隆阿、熙麟、严密查奏。兹据熙麟奏、恩麟系伊族弟。恳请回避一摺。已准其照例回避。其恩麟被参一案。著改派庆昀会同多隆阿。按照所参各款。秉公查访。据实具奏。甯夏与兰州密迩。见闻较确。想庆昀必能严密确查。不敢稍涉徇隐。代人受过也。原摺著钞给庆昀阅看。将此由五百里各谕令知之。　　

○又谕、熙麟奏、甘省庆阳兵需。支绌异常。请饬催山东河南四川。迅将部拨协饷。赶紧解赴等语。甘省回匪猖獗。该督驻军庆阳督剿。现复添派雷正绾援军赴甘会剿。当此兵勇云集。剿办正期得手之时。需饷尤急。岂可令悬釜待炊。致兵勇有哗溃之虞。著阎敬铭、张之万、迅将户部指拨协甘饷银。飞速派员解赴西安。毋得稍有贻误。该两省协饷到陕。即著张集馨添派妥员。转解泾州。设或道路未通。即由西安绕解庆阳。再由熙麟派员解往。其部拨四川银两。即著骆秉章迅速如数筹拨。派员解赴兰州省垣。为接济多隆阿西路粮台之用。毋误要需。将此由五百里谕知骆秉章、阎敬铭、张之万、并传谕张集馨知之。　　

○又谕、满庆、恩庆奏、代进廓尔喀国王表文一摺。廓尔喀额尔德尼王苏热达热毕噶尔玛萨哈、因奉到敕书。免其呈进例贡。俟同治六年再为进呈。感激恩施。呈递谢恩表文。览其所奏。情词极为恭顺。深堪嘉悦。至该国王表内所称。咸丰二年专差呈进例贡。途中正值军务。噶箕人等曾受苦累等语。亦系实在情形。著俟同治六年应届进贡之期。由驻藏大臣酌度情形。先期奏闻。再降谕旨。将此各谕令知之。　　

○以才能出众。赏湖北知府黄昌辅、周乐花翎。黄昌辅、暨钟谦钧。均加盐运使衔。　　

○以湖北克复孝感等县城出力。赏副将萧恒胜、参将曾绍霖、委参领吉淩阿、巴图鲁名号。参将佛尔国春等花翎。府经历张闻镐等蓝翎。余加衔升叙有差。　　

○以湖北绅团克复麻城等县城出力。赏在籍员外郎衔主事李廷箫等花翎。同知孙福海等蓝翎。余加衔升叙有差。　　

○以四川克复太平县城。暨鹤游坪剿匪出力。赏游击章普堂等花翎。知县黄鼎等蓝翎。余加衔升叙有差。　　

○予四川援陕阵亡总兵官贺兰桂等十一员祭葬世职加等。　　

○予陕西南郑殉难知县周蕃寿祭葬世职加等。略阳阵亡知县刘希宽祭葬世职。　　

○丁亥。以神灵显应。加江苏太仓州城隍神封号曰昭佑。　　

○谕内阁、御史刘毓楠奏、请崇尚节俭。屏绝浮华等语。现届国服期满。一切寻常典礼。照旧举行。即如梨园演戏。歌咏昇平。所以宣上德而体下情。本为例所不禁。惟值逆氛肆扰。兆姓流离。国用不充。元气未复。正君臣交儆之时。岂上下恬熙之日。我两宫皇太后痛念山陵未安。民生未奠。孜孜求治。宵旰不遑。所有内廷供奉。业已随时酌减。尔内外大小臣工。各有职守。宜体此意。及时振作。共济艰难。于一切应办公事。矢慎矢勤。至如饮食宴会等事。概宜力求节俭。毋蹈奢靡之习。竞尚声华。毋贪耳目之娱。自忘职业。用副朝廷崇实黜浮无敢献豫之至意。　　

○又谕、前因御史奎英奏、内火器营册报官员支领饷银数目。查与额缺不符。开报鸟枪护军校等应领应放各款。亦多含混。当经降旨。令管理火器营王大臣查明具奏。兹据奏称、鸟枪护军校希林泰等。系由正黄正白两旗人员。借补镶黄镶红两旗之缺。其粮饷例由正黄正白等旗支领。是以两旗册内。各多护军校一员。迨查镶黄镶红各旗缺额。钱粮数目。统算均属符合。并未逾额。至粮饷库银添裁清册。向由各都统衙门册报户部。由火严营派员赴部投对支领。每月将领过银数。造报都察院江南道户部等衙门。以备稽查。并无册报查营御史成案。惟奎英所奏。因详慎钱粮起见。请饬嗣后会同核对等语。鸟枪护军校缺额既属相符。即非营员舞弊。浮冒开支。该御史所奏。著毋庸议至添造饷册。既与旧章两歧。而支领钱粮。理应慎重。嗣后火器营于应领饷银时。著俟户部印领到营。即知照查营御史订期来营。会同营员核对一次。以慎度支而归＜??闲＞易。　　

○又谕、张之万奏、部驳未经捐免历俸之调补安阳县知县金宝符。经该抚查明该员历俸。业经捐免。奏请仍准调补。复接吏部咨称、查据户部声覆河南捐输案内。并无该员报捐案据。碍难核准。查该员捐免历俸银两。本年四月闲上兑。咨部有案。请仍以该员调补等语。河南安阳县知县。著仍准其以上蔡县知县金宝符调补。至金宝符捐免历俸。已经咨部有案。何以数月之久。户部并未行知吏部。辄以案据未到等词咨覆。难保非吏部书吏与户部书吏。串通舞弊。积压文卷。捏词挑剔。展转耽延。冀遂其索诈之计。亟应严切根究。著该部堂官督饬各该司员等。确实查明。从严惩办。　　

○谕议政王军机大臣等、步军统领衙门奏、据奉天昌图厅文童杨华贵等、以逸匪聚众。抢掠财物。杀害居民。蠹役夥盗分赃等词、赴该衙门呈诉。朝阳逸匪白淩阿、才宝善等。前经官军击散后。叠饬盛京将军。热河都统等、饬属摉捕。虽据该将军等奏称、屡获匪犯多名。而首匪总未弋获。现据杨华贵等呈称、才宝善、白淩阿等、窜扰昌图厅属之榆树台等处。聚集贼盗多名。强抢五十余社财物。共有二十余家。并贿通官役于＜?氵凤＞等、夥谋讎杀练勇多名。两厅官长。不为申理等语。此项贼匪。盘踞昌图厅境内。强抢杀害。实为地方巨患。而该厅并不究办。复有听从书役门丁贿属蒙蔽免究释放情事。如果属实。殊出情理之外。著玉明、麒庆、和润、德椿、按照呈内所控各节。严饬所属秉公查询。一面遴派弁兵。将首要各犯悉数拏获。尽法惩治。以息盗风而安良善。至官役受贿通贼。尤为法所不宥。并著将单内所指两厅猾蠹王静安等各名。严行提审。毋稍轻纵。原呈二件。清单一件。均著钞给玉明等阅看。将此各谕令知之。　　

○又谕、都兴阿奏、水师拏获洪逆亲族。解营讯明正法。并谏壁等处剿贼情形。及惩办广勇逞凶人犯各摺片。总兵吴全美总统水师。战功屡著。此次复能留心访察。缉获渠逆亲族。甚属可嘉。即著都兴阿饬令吴全美督饬在事员弁。迅将在逃之伪职曾超等悉数弋获。尽法惩办。毋令漏网。谏壁地处上游。素为该逆垂涎。此次逆党数千。声称投诚。旋即分扑江滨。意图一逞。其计甚狡。现在扑营之贼。虽经都司吴连升等奋勇迎击。立时溃散。而逆踪出没无常。难保不再来窥伺。著都兴阿饬令沿江水师。严加防范。冯子材、魁玉等、督饬陆路兵勇。随时会同水师。实力防剿。毋稍疏虞。广帮练局。与直隶新募勇丁。口角细故。胆敢纠众放枪。实属凶横。都兴阿现将滋事之陈阿齐、张阿三等、正法枭示。藉儆凶顽。办理甚属认真。至设立练局。向系土著良民。互相保卫。此项广帮名目。究竟始于何时。著都兴阿知照吴棠、及乔松年、劄饬该地方官妥为查办。如该练局不过虚应故事。无益有害。即著赶紧裁撤。将广勇设法遣散。递回原籍。以靖地方而安良善。将此由五百里各谕令知之。　　

○又谕、富明阿奏、到蒙筹剿情形。并请饬令翁同书来皖。戴罪立功。历陈淮蒙诸军缺少铅丸火药各摺片。富明阿于抵蒙后。亲督马步各队。由涡河两岸直偪贼营。该营濠深垒固。复以炮船护守浮桥。急切颇难得手。詹启纶现在河南抢筑七营。王万清在河北抢筑四营。英翰等督带马队。进攻蔡家圩一带。截贼粮运。以牵贼势。似此南北两岸官军。渐偪渐紧。不难次第埽荡。直抵蒙城。著该将军迅即督同陈国瑞、严饬各军。鼓勇前进。将城外贼垒。设法铲除。其浮桥一道。最关紧要。务当激励各营将领。将开花炮择要轰击。密派军士乘势抢取。以期直达蒙城。则该逆自必解围遁窜。城内情形危急。盼粮甚殷。实属刻不容缓。富明阿拟将小涧集杂粮。及屯营米石。戴入炮船。乘风运送。自应如此办理。但必须夺回浮桥。方无阻隔。所称如浮桥一时不能即得。拟暗开地道设法运济之处。能否确有把握。仍著富明阿审度情形。斟酌妥办。翁同书前因驾驭苗逆失宜。又未能固守寿州。致该逆得肆猖獗。获咎甚重。即到营亦断不能得力。所请令该革员来皖效力之处。著不准行。该将军如欲招致附苗各圩。自可咨会唐训方。委派马新贻、妥为安抚化导。该藩司在皖北有年。熟悉地方情形。皖北绅民。谅无不乐为之用也。李世忠尚能解运蒙城粮石。足见其心尚无他。该将军可随时相机笼络。俾知奋勉立功。英翰一军。铅丸火药。一概无存。岂不贻误攻剿。虽经该将军拨济。仍著飞咨唐训方源源拨解。毋令缺乏。并著查明贻误情形。随时具奏。将此由六百里谕令知之。　　

○又谕、福升奏、滇饷无从商办。请派大员统率。并豫筹军饷。请整顿铜厂盐井各摺片。据称云南军务紧急。劳崇光现驻黔省。往返咨商。动辄数月。贾洪诏尚无入川确信。曾商之骆秉章筹饷赴昭。乃因川省需用浩繁。坐候两月。无款可筹。泸局捐项。全被张亮基提拨。请拣派亲信大员。赴滇督办。在各省酌量筹拨军饷。运赴昭通接济。又查滇省向有铜铅各厂。暨白黑琅等处盐井。如官为办理。每岁可得银数万两。铜铅各厂。如能认真攻采。可期丰旺。用以配搭铸钱。亦可得数万两。但非先筹饷数十万。不足以为进攻战守。及采办铜铅各厂之资。若铜矿果旺。可由昭通运川。仍在泸局鼓铸。变易银两。至于盐务。遴派熟悉井地之员。认真整顿。再委武弁常川防守。以免再扰。从此可专力进征。剿抚兼用各等语。所筹不为无见。著骆秉章、劳崇光、按照该提督所奏。酌度兴办。以裕饷源。至采办铜铅各厂。需费甚多。能否由川省先行提拨若干。此后滇省以铜铅运川。在泸局鼓铸。即可陆续归偿。于川省亦无所捐。其盐井应如何派员整顿之处。并著骆秉章妥筹办理。贾洪诏叠经谕令赴川。与骆秉章会商滇省军务。何以此时尚无到川消息。现在行抵何处。著即趱程前进。抵川后。将福升所陈各节。与骆秉章筹议办法。仍遵前旨迅驻昭通。不准任意耽延。致负委任。福升以滇事为己任。力筹办法。甚属可嘉。著即设法先赴昭通。妥筹剿办。将此由六百里各谕令知之。　　

○以镶白旗蒙古副都统福钤暂署正蓝旗满洲副都统。　　

○以捐备马匹。赏车臣汗扎萨克头等台吉明珠尔多尔济贝子衔。世袭罔替。　　

○以安徽同亭剿捻获胜。赏佐领寿昌巴图鲁名号。副都统克蒙额等升叙有差。　　

○戊子。月食。　　

○上以三年服阕。遣惇亲王奕誴诣隆福寺文宗显皇帝暂安寝殿。恭代致祭。行释服礼。　　

○上奉慈安皇太后慈禧皇太后诣文宗显皇帝圣容前。供奠。释服。　　

○上诣景山关帝庙拈香。　　

○诣奉先殿行礼。　　

○谕议政王军机大臣等、据张凯嵩奏、越南国王阮福时、因奉到文宗显皇帝遗诏。拟请遣使恭进香礼。又赍递表文方物。庆贺登极等语。越南国备列藩封。虔修职贡。今该王阮福时、以接奉遗诏。欲遣使臣远来进香。自系出于至诚。惟是文宗显皇帝梓宫。已于上年九月内奉移山陵。该国王遣使进香。已在奉移之后。不及恭荐。著张凯嵩即行知该国王。令其不必遣使远来进香。其庆贺登极方物。亦无庸呈进。以示怀柔藩服至意。将此谕令知之。　　

○又谕、阎敬铭奏、续获贼目。余匪歼除殆尽。筹办善后。及酌留各营。择要布置各一摺。据奏贼目刘厚得、张逢海、在阳谷县之刘家楼潜藏。当经派弁带勇捦获。并将贼目程敬书于馆陶县地方拏获。尽法处死。惟首逆宋景诗仍未能获。元凶漏刃。弃众潜逃。如果各该地方文武官绅。严密兜拏。何难及早捦获。阎敬铭前奏。于宋逆翻山逃遁。即称东阿知县吴树声等跟踪追捕。嗣后作何究竟。岂得任听该地方官吏等妄行捏禀。毫无实际。宋景诗一犯。著阎敬铭懔遵叠奉谕旨。严督所属迅速摉拏务获。断不准任令兔脱。致干咎戾。刘长佑亦即严饬直省毗连各属。一体摉拏。毋稍松劲。东省防兵。该抚于定安保德两军外。酌留丁宝桢等营。分扎东昌属境。都司马春峤一营。驻扎武定。守备郭大胜一营。驻扎德州平原等境。来往梭巡。所筹均妥。直东连界各属。尚多骑马贼匪。出没肆扰。著刘长佑、阎敬铭、各饬两省带兵文武。实力同缉。以靖地方。曹单一路。不可空虚。阎敬铭所留东治六营。扼要设防。并于绿营选练马兵一营。以备防剿。均照所拟办理。但须切实讲求训练。以归实用。毋得徒托空言。虚糜饷项。自负委任。其余勇丁。均即全行遣散。陈贯甲恳求暂归。安顿团众。尚无反侧情形。仍著阎敬铭遵照前旨。随时察看。妥为安插。将此由六百里各谕令知之。　　

○乙丑。谕内阁、恩麟奏参规避边防要务、擅离职守、抗不回任之同知。请旨从严惩处一摺。保升知府甘肃循化同知陈秉彝、于本年二月闲。无故擅自晋省。经该护督以循化防堵紧要。饬令即日赴任。辄敢藉词道梗。屡在省外途次。潜行逗遛。延宕两月之久。显系膜视边防。意存规避。居心巧诈。可恶已极。若不从严惩办。无以肃吏治而儆效尤。恩麟仅请将该员革职永不叙用。不足蔽辜。陈秉彝著即行革职永不叙用。并从重发往军台效力赎罪。以为规避取巧者戒。　　

○又谕、恩麟奏、边疆道缺需员。将应调应补人员。开单请＜??闲＞。并请饬＜??闲＞补之员。迅赴新任一摺。甘肃镇迪道员缺。著以应调之兰州道文麟调补。西甯道员缺。著以应补之开复道员崇保补援。并著恩麟分饬该员等迅即赴任。以重职守。前任西甯道英绶、既经因病开缺。病痊后著该部照例办理。恩麟所请将来仍发甘肃委用之处。著毋庸议。　　

○谕议政王军机大臣等、张之万奏、僧格林沁由汴赴援蒙城。张总愚股匪南窜。派兵追剿。并程二老坎股匪由楚回豫。欲归皖巢。饬令各军迎击等摺片。所称僧格林沁统兵至汴。与张之万同赴许防。已于初下日黎明拔队。取道鄢陵扶沟。由陈宋各境驰赴亳州。进援蒙城。殊慰廑念。蒙城危殆已极。陈国瑞进攻贼垒。不能得手。富明阿到后。所拟设法运济蒙邑城内粮饷。及断贼粮道之处。均不知有无把握僧格林沁现已由汴赴亳。著即迅速赴援。以期立解蒙围。其陈国瑞等军。应作如何调度攻剿。谅该大臣必有成竹在胸。苗逆知该大臣大军到来。亦必震慑军威。但苗逆拌力死守。且诡诈百出。工于用计。僧格林沁督军进剿。务当加意严防。妥筹进止。以策万全。并著富明阿、唐训方、俟僧格林沁到蒙。苗逆畏惧之时。即酌量分兵。攻其要害老巢。及解散被胁从逆各圩。使兵力不聚于一路。令其面面受敌。不能被击旁窜。方为妥善。富明阿、唐训方等前奏、招抚练董田端书等。图攻下蔡。此时苗逆畏惧。或回匿下蔡及怀远等处。或调其死党来蒙。并力死拒。均未可知。观衅蹈瑕。惟在该将军巡抚等随时相机。以期得手。张总愚股匪。慑于僧格林沁兵威。自遁鲁山南召以后。节节遁由山僻不路。经张曜等沿路追击。现复遁入邓州境地。距老河口甚近。即著张之万督饬张曜跟踪追蹑。如寇踪入楚。即令踰境会合楚师。尽力夹击。以期就地歼除。官文、严树森、亦即饬令鄂省官军。迎头截击。毋令此股匪徒。得以窜扰老河口等处。肆行饱掠。其程二老坎等股匪。现由楚境复窜光罗。总兵李殿元会合兵团。叠加剿击。势将窜由光息。遁回皖巢。即著张之万严督该总兵、与王文行等军。乘贼惰归。奋力痛剿。毋稍松懈。僧格林沁取道归陈。其两郡防剿各军。应令如何严密布置。并著随时妥筹具奏。程二老坎等股。如回亳巢。恐将又为苗逆羽翼。亦须及时先为埽除。以孤贼势。张之万遵将黑龙江余丁五百。察哈尔马一千匹留豫。该省得此骑兵。自足以资驰骤。第须认真操演。俾成劲旅。僧格林沁抵亳后。即派老成骑将。赴张之万军营。俾资教练。该抚仍当督饬善庆等善为管带。以资得力。将此由六百里各谕令知之。　　

○又谕、多隆阿奏、派兵援商。山阳失陷。现饬由商州进克山阳。及督率各军分剿五凤山等处贼巢各等语。李云麟系专办陕南军务之员。现在山阳甫经接仗。即行失利。退扎高坝店。被匪阑入县城。并未见该京堂奏报。著李云麟据实奏闻。多隆阿现派营官蓝斯明管带四营。驰往援应。著多隆阿即饬该营官。由商州进兵。将山阳县城迅图克复。凤翔回逆被剿。窜至岐山县之南原横水等处。难保不乘隙东窜。亟应分兵扼剿。并著多隆阿饬令派出之营官萧何清所部。会合金顺、温德勒克西等马队。迅速援剿。以图聚歼。昨据熙麟奏、西安败匪。纷窜崇信之神浴河平凉之白水镇等处。请饬雷正绾星速赴援等语。此时邠州一带。贼巢尚众。雷正绾援甘之师。尚多阻滞。著多隆阿懔遵前旨。飞催该提督节节埽荡。赶紧前进。并催令陶茂林、一俟凤翔蒇事。迅速督队赴甘。毋稍迟滞。多隆阿现已进军醴泉。即著饬令派出各军。分投进剿。俾陕省及早多清。可以专意剿办甘肃回匪。熙麟前派办团之军功冯元佐。赴富平同官招募团勇。行抵底店地方。因与该团目程景鹏口角。被勇众格杀身死。冯元佐与该团目。究竟因何启衅。并应如何将该团目惩办之处。均未据该大臣详细声叙。著多隆阿、张集馨、会同熙麟查明办理。据实奏闻。至冯元佐所募勇众。既据多隆阿奏称、宜君一带。已无贼踪。即著多隆阿饬令该州县妥为遣散。以免别滋事端。正在寄谕闲。据张集馨奏称、周有全统带炮船。会同汉阴厅金鉴所捐炮船石泉甯陕团勇。于九月二十三等日。攻克茶镇一摺。其详细情形著刘蓉覆查据实具奏所有炮船团勇。应如何分拨布置之处并著刘蓉妥为调度。汉郡西北裦沔留凤等属甚属空虚。沔县窜匪赖剥皮现与曹背时败匪合股。窜扰凤县方石铺又窜至两当县陕甘交界处所滋扰。著刘蓉速拨劲旅。分路埽荡妥筹兼顾。并著熙麟于陕甘交界处所派兵堵剿。会合陕军。两面进攻。以收夹击之效。留坝被攻。势甚危急。著多隆阿懔遵前旨。抽拨兵勇。前往驻扎。以遏贼窜之路。陕省各属民团并著张集馨随时鼓舞俾资得力将此由六百里谕知多隆阿、熙麟、刘蓉、李云麟并传谕张集馨知之。　　

○又谕、郭嵩焘奏、到任后体察各路情形等语前据毛鸿宾奏广东信宜逆首陈金缸、为其党郑金刘超所诛约期献城。当经寄谕毛鸿宾等。以官军尚未入城。昆寿所部各军。未可遽撤。郑金刘超在贼中内讧。将陈金缸杀弊。献城归正。是否结实可靠。令该督抚等妥筹办理。不可大意。兹据郭嵩焘所奏。贼之精锐。屯聚东岸大井两处。亦经次第就抚。是信宜县城。自可克期收复。惟贼情狡悍。郑金、刘超、均为陈逆部下著名爪牙。此时该逆内讧。自相残杀。殊难恃为投诚确据。傥或敷衍了事。该逆未受惩创。名为就抚。实则阴蓄异谋。一经起事。又成燎原之势。毛鸿宾、郭嵩焘、昆寿、仍当乘军情得手之际。慑以兵威。剿抚兼施。务使地方余党。不至再萌反侧。断不可急于招抚。草率图功。该署抚拟于抚局大定后。以一军由信宜进剿广西之容县。以一军驰赴阳春新甯。剿办客匪。届时即著饬令带兵员弁。与粤西官军会合夹击。将范亚音、李木火诸股。实力剿除。以彰挞伐。肇属土客。仇衅甚深。现在广海寨城。虽经收复。余匪自当一律荡除。惟土客之案。势不能尽数剿洗。总须办理得宜。一劳永逸。不使该匪肆行固结。亦不至事后再启衅端。方为妥善。该督等惟当乘信宜蒇事事机正顺之时。体察情形。妥筹剿抚。毋贻后患。将此由五百里各谕令知之。　　

○以陕西汉中攻克茶镇要隘。予知府周有全等加衔升叙有差。　　

○准候选府经历绣纶、赴钦差大臣曾国藩江南军营投效。　　

○庚寅。谕议政王军机大臣等、有人奏、西山附近一带。抢劫之案。层见叠出。贼匪多属回民。胆敢自通姓名住址。被抢民人。因报官后并未缉获。私聚多人。禀官约同练众。欲自往摉拏赃贼。恐酿成仇杀巨案等语。京畿重地。回匪胆敢肆行劫夺。并自通姓名住址。勒赎牲畜。实属目无法纪。该管地方官。并不设法捕拏。以致该处居民。聚集多人。私往掩捕。虽地方官暂行阻止。而盗风日炽。民累日深。设好事愚民。煽惑纠合。铤险械斗。必至酿为仇杀巨案。亟宜赶紧缉拏。以除奸匪而消隐患。著步军统领衙门都察院五城御史遴派弁役。访确巢穴。分投购线。密速捕拏。尽法惩治。并著万青藜、卞宝第、刘长佑、各饬所属该管地方文武员弁。不分畛域。一体兜捦。毋任漏网。傥该弁兵缉捕不力。该地方官讳匿粉饰。即著严参究办。不得姑容。原摺均著钞给阅看。将此各谕令知之。　　

○又谕、唐训方奏、督军进抄蚌埠贼垒。水陆接仗情形。并请饬善庆统带马队来临各摺片。唐训方督率水陆各军。滚营前进。攻剿蚌埠贼营。以冀牵制围蒙贼势。惟接仗数次。仅平一垒。而贼于两岸俱钉巨桩。誓死抵拒。我兵猛力进攻。徒伤精锐。唐训方现拟设法包抄。断其粮道。惟宋庆一军。业经拨给陈国瑞调遣。克蒙额马队。又经富明阿带领赴蒙。兵分力单。该抚请仍令善庆统带留豫马队。来临助剿。亦是实在情形。僧格林沁办理皖豫两省军务。自能妥筹兼顾。该大臣现已驰赴蒙亳。著即酌度情形。如豫省军务稍松。即将此项马队调赴临淮。以资冲击。抑或由该大臣酌拨马队助剿之处。均著妥筹办理、唐训方当就现有兵力。速筹包抄贼众之计。仍随时返顾。务策万全。唐训方已抵蚌埠。援蒙之师。后路声势更壮。著富明阿懔遵叠次寄谕。督同陈国瑞设法救援蒙城。毋稍迟误。李世忠督兵攻克柏家圩。将苗众悉数歼除。附近民圩反正者。百有余处。剿办出力。甚属可嘉。著僧格林沁等因势利导。传谕李世忠乘胜进兵。迅攻寿州等处贼巢。以分贼势。将此由六百里各谕令知之。　　

○又谕、左宗棠奏、官军进攻杭州。兼围余杭。叠获胜仗。现筹办理情形一摺。蒋益澧所部。直捣杭州。连破城外卡垒。偪扎凤山清波两门。魏喻义等攻余杭县城亦连破贼卡。夺据宝塔山文昌阁险隘现在杭州余杭逆首。以邓洸明、汪海洋为最而陈炳文次之其逆谋以杭州为老巢。以余杭为犄角。均盼嘉兴湖州之援。嘉湖来杭之路。必由余杭。自应先将余杭攻克。遏贼来路。以期合围杭省。余杭险要已得。不难收破竹之效。著即饬令魏喻义等迅图攻拔。湖州援杭之贼。由武康一路而来。左宗棠即饬蒋益澧等实力痛剿。毋任句合。现在嘉湖之贼。均并力趋援杭郡。李鸿章前有派兵攻嘉善之奏。若由嘉善平湖以攻嘉兴。以太湖水师袭湖州。为攻瑕捣虚之计。必可得手。即不能攻克。亦可牵制该逆。使不得并力于杭州。则蒋益澧等可以一鼓攻克二城。便可规取嘉湖。节节埽荡。该抚即相机督剿。以分贼势。另摺奏、刘典等军。截剿皖南贼匪。叠获胜仗。讯据生捦贼供。逆目伪金王、伪平东王、伪黄天将等、欲由徽州窜过江西。如不能窜过。即由昌化入浙。刘典现已移军徽城。与唐义训分剿横村口等处贼匪。该逆遁归旌德。现在曾国藩檄鲍超一军由芜湖进兵。埽南陵泾县等处。檄江忠义等由青阳池州进兵。攻石埭太平旌德等处。左宗棠拟俟岭外肃清。皖军攻广德建平。扼东坝。浙军即由昌化于潜孝丰临安各路。以规湖州。两路声势联络。遥合长围。渐偪渐紧。东南大局。自可日有起色。著曾国藩即饬鲍超等军。实力进攻。务将皖南各城。一律肃清。不得任令回窜江西。并会合浙军。力图攻剿广德等处。徽防紧要。左宗棠饬刘典等妥筹防剿。不可稍为疏失。又片奏、王文瑞请假省母等语。王文瑞系实缺道员。此时军务紧要。准其归省。已属格外推恩。著左宗棠即饬该道赶紧回营。以资得力。将此由六百里各谕令知之。　　

○改丁忧浙江按察使刘典为署任。仍带兵剿贼。　　

○以安徽蒙城守城出力。赏都司李德胜、黄秉忠、巴图鲁名号。知县贺绪蕃以同知直隶州知州用。并赏花翎。余加衔升叙有差。　　

○予浙江杭州等处阵亡参将朱连彪等祭葬世职加等。　　

○辛卯。谕内阁、前因李棠阶奏称、福建已革参将奉旨发往新疆之蔡润泽。该督不应以军营乏人。奏请暂缓发遣。当经降旨。将该革员仍发往新疆。效力赎罪。兹据徐宗干奏称、该革员前因赴防江山。延未到防。经前任总督庆端奏参革职。奉旨发遣。惟查彼时委倭前赴防所。因前署浙江藩司李元度驻扎江山县城。恐贼窜入闽界。移知该革员无庸赴江。即在浙闽交界之峡口地方驻扎。曾经报明在案。并非无故迟延。庆端前次奏请暂缓发遣时。未将迟延有因。详细声叙。且该革员扼扎峡口。堵剿贼匪。不无战功可录。请仍暂缓发遣。留营剿匪等语。已革参将蔡润泽、既据该抚奏称系水师出色之员。即著暂缓发遣。留营效力。如再不知愧奋。著仍遵前旨。即行发遣。不准藉词延宕。徐宗干既查知蔡润泽延未到防。事属有因。何以事阅年余。始行具奏。殊属迟缓。著传旨申饬。　　

○又谕、徐宗干奏、请将留闽差委各员。分别回任开缺等语。浙江杭州府东防同知孙钦若、既据徐宗干称其稽核省城各局。尚属可靠。著准其暂留福建数月。将经手事件办竣。仍著饬令迅回浙江本任。不准久延。浙江镇海县知县桑树勋、系实缺人员。若因经理军务。率请开缺。既与定例不符。即以军务而论。浙江省城未复。郡县半多沦陷。福建惟台湾匪徒尚未剿灭。其轻重情形。亦岂可相提并论。桑树勋著仍令迅赴镇海县本任。该抚所请开缺破格录用之处。著不准行。至所请浙江候补知府甘炳、遇有闽浙两省缺出补用。江苏候补直隶州知州邵燮元、改归福建补用。候选主事周懋琦、赴京分部学习之处。均与定章不符。著毋庸议。　　

○谕议政王军机大臣等、御史华祝三奏、抚臣引疾。假期将满。请令照旧供职一摺。据称沈葆桢年甫四十有余。其病非难速痊。所以力求引退者。特以协饷用人两端。与曾国藩意见不合。而营员乘闲伺隙。饰非乱是。是以沈葆桢知难而退现在该抚假期将满。谕令毋庸固辞并令该二员遇事熟商即意见偶歧不妨各据一是请旨施行等语沈葆桢与曾国藩意见不合朝廷早有所闻。此奏不为无因。曾国藩办理东南军务。需饷孔急。而沈葆桢值地方雕敝之余。心存抚字。或致蠲缓多而协饷未能如数。至用人一项。沈葆桢为地方大吏。甄刻不得不严。而曾国藩因军营需才葑菲无弃。亦恐有耳目难周之弊。该御史所称、此辈一经得志。颠倒是非任意播弄。亦所不免。在该大臣等事属有因初非自便其私惟天下事往往以小嫌而误大局不可不思曾国藩、沈葆桢、皆贤能卓著。公忠体国之臣如果尚有畛域未化。各怀意见。东南民生。何日可奠。朝廷尚安望二臣之共济艰难耶。经此次训谕之后。沈葆桢与曾国藩军营协饷。苟可设法。即当尽力筹措。并著该抚于假满后。即行销假任事。毋稍耽延。曾国藩于沈葆桢曾经甄劾前来投效之员。亦当留意屏斥裁汰。毋开小人幸进之门。彼此函商。共归一是。以古人廉颇蔺相如寇恂贾复为法。同心共事。毋贻朝廷南顾之忧。以全终始而保令名。于二臣有厚望焉。原摺均著钞给阅看。将此各谕令知之。　　

○又谕、徐宗干奏、署陆路提督林文察。现在署理水师提督。应否饬令兼署。请旨遵行一摺。据称闽省水陆两提督。未便并驻海外。林文察前经奏署陆路提督。据报带印东渡曾元福病已痊愈。业赴嘉义接印。可否改派曾元福接护陆路提督。或仍令护理水师提篆等语。林文察既已携带陆路提督印信赴台。即著毋庸兼署水师提督。台湾军务。如林文察一人可以办竣。而曾元福才具尚堪胜任。所有水师提督一缺。即著左宗棠等饬令曾元福内渡。奏请接护。傥曾元福必须留台助剿。即著将水师提督印信送回内地由左宗棠等遴派妥员。奏请接署。以免偏重之虞。徐宗干另摺奏、查讯革员石栋大略供情。并据片称、知府黄贻檀、讯无与石栋朋比勒索情事各等语。石栋以提镇大员。开设行店。与民争利。其贪鄙已可概见。且其纳贿营求一节。已由钞出信札。查有确据。而该革员所供。仍复不实不尽。实属狡猾。著徐宗干催提已革游击石渠。并严饬拏缉俞清音、李松三到案。严行审讯。务令水落石出。从重惩办。以儆官邪。至黄贻檀一员。如果实有情弊。岂能以捐输军饷。稍从宽贷。此时案证未齐。即官绅等代为剖析。并无与石栋朋比勒诈情事。亦难遽信。著于全案奏结时。再行请旨办理。将此由四百里各谕令知之。　　

○壬辰。谕议政王军机大臣等、刘长佑奏、遵筹直隶抽练营兵。酌募勇丁。以重畿辅一摺。军兴以来。各省募勇剿贼。实因兵力不敷。一时权宜之计。而楚省勇丁。尤所向有功。直省前因剿贼吃紧。特将该督调任畿辅。并节经谕令该督催调所募楚军前来。以资应用。固以楚军所至剿贼。尚能得力。亦体该督廉颇用赵之意。必使其兵将相习。以尽所长而速就功。若地方业经平靖。为畿辅屏藩。议立久远之法。则改设营镇。因地制宜。仍当一切俱从标兵规制。方为妥善。不惟尽用楚勇。南北风土不能相习。日久非宜。即就地招募成军。一切俱用勇营制度。亦恐诸多窒碍。直省现在虽已肃清。恐各属地方伏莽尚多。豫捻陕回。亦须备豫镇。遏刘长佑新募南来楚勇。自不能不酌留数营。以资调度随时防剿之用。俟直省营伍整饬之后。楚军远戍。久而思归。即可随时陆续量为遣撤。若以选募新军。计及久远。仍当就地取材。五方气类。各有所宜。地势人情。亦皆各有所习。燕赵民俗。古称雄劲。果有善于用兵之人。加以＜??闲＞练。讵乏可用之才。从来善用兵者。尤须所至之地。皆能善用其民。转移强弱。乃为其用不穷。该督前奏军制分数摺内。所称欲以南省营制。教练北省之兵。最为善策。惟直省营伍。废弛已久。本地练勇。积弊更多。此时就地选募新军。亦必须留楚省将弁。以资教演。该督此次奏称、增练精勇。或募楚军。或即本省挑选。原无成见。即所称以书生团练杀贼。亲党邻里所与立功。不能不酌用楚军。亦属实情。朝廷破格用才。惟恐倚任不专。以资宏济。但兹事体重大。总期如何有益。如何经久无弊。方为尽善。刘长佑仍当精思熟计。以图万全。治法尤在得人。并随时隋地留意人材。俾得相与有成。期于有备无患。至所称再于烧锅棉花等项。以及天津获鹿商贾辐凑各口岸。试办厘捐之处。各省厘捐。系属万不得已之举。南北省分。地方情形各有不同。畿辅捐厘。向来未经试办。恐一经举行。所获无几。而流弊繁兴。怨咨顿起。有伤元气。不可不加慎重。天津一处。系属向有厘捐。该处商贾较多。其应如何抽收之处。即著会同崇厚妥筹办理。将此谕令知之。　　

○又谕、前因侍郎薛焕奏、请饬直隶练兵四万。各直省分筹固本军饷。酌量数目。奏明办理。当经寄谕该督抚等酌筹拨济。嗣据毛鸿宾奏、直隶添兵筹饷窒碍情形。复经谕知刘长佑就地方情形。妥筹定议。兹据刘长佑奏、遵筹全局。拟请抽练营兵。酌募勇丁。以重畿辅。惟以此项军饷责成十八省。不独疮痍省分。自顾不遑。即完善之区。亦各日形支绌。与其多派而徒有其名。不如少派以期核实。拟于广东厘捐项下。每月提银一万两。江苏江西福建两湖山东山西四川河南各省。每月提银各五千两。其余各省。应免筹济。并将该督到任时指拨各省协饷。一概停止等语。所筹尚属妥协。直隶屏卫京畿。现在宋景诗全股歼除。正宜乘此休暇。整顿营伍。以重畿辅藩篱。所有添设营镇。增补新军。需饷尤为紧要。著各该督抚等、按照所奏。按月如数筹拨。即与京饷搭解部库。以便由部拨解直隶省。以应要需而资拱卫。如有迟延。即照贻误京饷律议处。该督抚等务当迅速筹拨。毋稍迟误。自干罪戾。将此由五百里各谕令知之。　　

○又谕、多隆阿奏、凤邠各路连日获胜。及汉南发逆窜陷盩厔各摺片。陶茂林一军。自解凤翔围后。复将府东贼巢。一律埽荡。八旗屯各处窑洞零匪。亦经摉杀无遗。余贼向汧阳老崖一带奔窜。其窜至岐山另股回匪。复经萧河清等渐次剿灭。是陶茂林一军。正可乘胜将汧陇余逆。一鼓荡平。驰赴甘省。著多隆阿即行饬遵。毋稍延滞。雷正绾现克拜家河老巢。拟进攻永寿东路贼巢。俟永境肃清。移营前进。现在甘省望援甚急。西安败匪。复纷窜崇信平凉等处。势且与甘肃回匪联成一片。该大臣务当懔遵叠次寄谕。饬令雷正绾一军。迅速埽荡而前。赴甘助剿。毋得节节阻滞。致误师行。并飞檄曹克忠进攻白吉原之军。迅克坚巢以便雷正绾赴甘之师。通行无滞。汉南发逆由佛坪一路。窜出新口峪。攻陷盩厔县城。该处距省较近。设被该逆久踞为患滋深。且恐汉南各逆陆续上犯。句结回匪。则邠乾各路官兵又须回顾。雷正绾、陶茂林、赴甘之师。或转因此阻滞。贻误非轻。多隆阿现檄穆图善姜玉顺两军。会同温德勒克西马队。力图恢复。并即日亲督各营。由兴平一路。前往督剿实为目前要著。即著该大臣迅速进兵收复县城。尽歼丑类。使兴汉诸逆。不敢再行上窜。与回匪句结鸱张。方为妥善。此次发逆假冒官兵。由南山出窜。何以始终未据各路禀报。著该大臣即行查明参奏。前谕刘蓉就现有兵力。或进扎青石关。或由甯羌进规裦沔。并令李云麟驰扎兴安。与刘蓉分路进剿。以牵贼势。现在逆氛纷窜山阳盩厔等处。四出蔓延。希图分我兵力。致令兼顾不遑。贼情殊狡。刘蓉等务当懔遵前次谕旨。迅图进兵。使该逆有所顾忌。不至纷窜为患。则山阳等处之贼。自可次第铲平。而多隆阿大军。亦可分兵进剿汉南。与刘蓉等共收夹击之效。盩厔离省不远。所有省垣防剿机宜。著张集馨会同德兴阿妥为布置。毋稍疏虞。西安驻防营务废弛。亟应随时整顿。多隆阿现已督军在外。所有西安将军印务。即著暂交德兴阿就近兼署。以重旗务。将此由六百里谕知多隆阿、德兴阿、刘蓉、李云麟、并传谕张集馨知之。　　

○又谕常清奏、西南路夷匪驱逐出卡。并防堵情形。暨派员驰赴塔尔巴哈台各摺。明绪等奏遵谕筹办边务一摺。俄夷在伊犁卡内沙尔雅斯地方。多方诱敌。我兵未为所诱。并力驱逐。该夷退败。仍在卡外盘踞。并有布鲁特萨尔坦伯克。在山内为之谋主。著常清即饬领队巴哈善等相机防范。毋稍疏忽。该国头人在各营递字。声称该国王已将此项滋事之人叫回治罪。意欲求和。已明知衅由已起。乃越日所递之字。又复强横反覆。且暗寄私信与良善之哈萨克布鲁特等。劝其不可内附。实属诡谲异常。常清虑该夷假充商人。乘虚内犯。不肯将兵勇撤退。仍饬各营加意严防。该将军职任封疆。自应如此办理。惟此事总以速行了结为宜。前曾叠次寄谕明谊等。饬令早将分界事宜办结。著明谊、明绪、仍遵前旨。约会俄国使臣。准照该使臣议单。妥为办理。并著常清一体知照各城。如俄人前来寻衅。即以此事告知。以期速息兵端。明谊此时、计已与明绪会面。著即妥为商酌。如俄国使臣来议分界时。即相度事势。按照该使臣议单速行办结。一切操纵机宜。朝廷不为遥制。谅该将军等定能仰体此意。妥为经画也。巴哈善所部将士。在西南一路巡边。于喀尔奇拉河续遇俄兵。接仗获胜。并于南山湾遇贼击退。追逐出卡。此次该夷赴卡逞兵。该国使臣未必知悉。常清以匡苏勒官杂哈劳、蒙蔽把持屡将该将军咨与西悉毕尔衙门文书擅行拆阅。将续行咨文。转由塔城递往。此次由塔城接递之西悉毕尔衙门回文。仍似杂哈劳所拟。据常清将来文照录呈览所称我兵首先寻衅。欺压该国商人。并哈萨克布鲁特属于该国等语。甚为狡猾。本日已交总理各国事务衙门办理矣该国住京使臣。亦每自相回护。该衙门历次与之辩论。几于舌敝唇焦。除由总理各国事务衙门、转谕该国住京使臣外。常清仍当设法行文西悉毕尔。据理驳斥。一面严行防范。毋稍大意。前据总理各国事务衙门奏称、贸易圈俄官逃走一节。已与该住京公使行文驳辩。并将该领事官疑惧捏词刁难情形揭破。已由该公使知照该领事官折回。著常清于该领事官折回时。仍行派员保护。并将该贸易圈货物给回。以免藉口。所有屡次获胜之出力将士。并哈萨克布鲁特等。均著常清存记。汇案奏奖。塔城卡外有俄兵占踞。明绪现派员前往晓谕。拟暂事羁縻。俟其闯卡。再行用兵。并令土尔扈特王台吉等、派兵巡查游牧。办理均尚妥协。至绰坦冒袭汗爵前据景廉奏明情尚可原曾降旨宽免其罪嗣经常清奏查阿勒坦父子下落。并未将前奉谕旨声明。复谕令常清、景廉、饬令哈萨克各台吉。公举一应袭汗爵之人。原未将绰坦汗爵革除。续因景廉奏称、该游牧人等久奉绰坦为汗。且不肯归附俄国。复谕令明谊、所有绰坦汗爵。仍准其承袭。明谊即将常清行查塔城咨文。密行撤销。切勿轻行宣露。现据明绪奏称、已将常清咨文宣示。自系尚未接奉前次谕旨。现当用人之际。绰坦之去留。殊有关系。著明谊、明绪、仍遵前旨。将准其承袭汗爵之谕。速行宣示绰坦。其应领敕书。本日已敕令该衙门照例办理颁给矣。常清现派协领色布贞泰等驰赴塔城。听候差遣。著明谊、明绪、于俄使会议边界时。饬令该协领等、将有碍哈萨克布鲁特游牧生计之处。悉心晓谕。毋令侵占决裂。将此由六百里各谕令知之。　　

○又谕、常清奏、伊犁军饷不继。请饬部拨河东道库银数万两。文祥奏、哈密经费支绌。请饬山西速拨银数千两。以济急需各等语。著英桂即饬河东道、克日拨银数万两。派员解交乌里雅苏台。径由该处护解科布多。再由科布多解交古城。交常清派往迎提之员。接解前往伊犁。并交英桂无论何款。迅速筹银数千两。派员由归化城走北路、转解至哈密。以资分拨。毋得稍有迟误。将此由五百里谕令知之。　　

○又谕、保恒、文祥奏、遵查前任办事大臣与营员互相参讦各案大概情形。并特参兴泰谬执己见。袒护家丁各一摺。前任哈密办事大臣兴泰、与营员恩贤、互相告讦。经保恒、文祥、将该营散放粮饷各帐。查齐清算。并将兴泰家丁周喜等提质。令将店厂各帐交出。旋据兴泰咨称上年十一月闲。调取各店帐目。与端昌互相较对。数目相符。嗣因端昌病故。各店厂帐目。业已遗失。保恒等当提端昌之家丁任泰等严讯据供端昌并未收此帐目。及质之兴泰家丁周喜等。又复一味枝梧。经委员加以恐吓笞责。仍不吐实。兴泰辄于次日递给保恒等信函。袒护家人。哓哓置辩。希图蒙混了结。殊属任性妄为。且将店厂各帐辄称遗失。抗不交出清算。更难保无侵蚀营私等弊本日已明降谕旨。将兴泰革职。归案审办。著保恒提同革员恩贤全龄、及识字李兆幅等。隔别严讯。并催提都司钟龄、迅速前赴哈密备质。务将该革员等互相参讦各情。逐一查讯明确。并将营粮散放数目。详细核算。是否恩贤等任令营书侵那舞弊。抑系兴泰有朋比分肥等情。均应彻底讯究。以成信谳。不准稍涉回护。文祥另片奏、接奉寄谕。与扎萨克郡王伯锡尔、商办开垦事宜。必须周历相度。方可有济。请将参讦案件。由保恒审办等语。文祥现已与扎萨克郡王伯锡尔起程。查勘地亩。著仍遵有旨。将哈密境内闲荒地亩。可开垦者共有若干。详悉履勘。务令有利可兴。足资军食。不得以事属创始。稍涉畏难。有负委任。文祥业已起程。兴泰等互相参讦一案。即著保恒督饬委员。提集卷宗。秉公审办。将此各谕令知之。
  </div>
  <div class="pagination">
   <a href="清实录同治朝实录_page131.html">
    上一页
   </a>
   <span>
    ...
   </span>
   <a href="清实录同治朝实录_page127.html">
    127
   </a>
   <a href="清实录同治朝实录_page128.html">
    128
   </a>
   <a href="清实录同治朝实录_page129.html">
    129
   </a>
   <a href="清实录同治朝实录_page130.html">
    130
   </a>
   <a href="清实录同治朝实录_page131.html">
    131
   </a>
   <span class="current-page">
    132
   </span>
   <a href="清实录同治朝实录_page133.html">
    133
   </a>
   <a href="清实录同治朝实录_page134.html">
    134
   </a>
   <a href="清实录同治朝实录_page135.html">
    135
   </a>
   <a href="清实录同治朝实录_page136.html">
    136
   </a>
   <a href="清实录同治朝实录_page137.html">
    137
   </a>
   <span>
    ...
   </span>
   <a href="清实录同治朝实录_page133.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
