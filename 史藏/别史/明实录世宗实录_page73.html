<!DOCTYPE html>
<html>
 <head>
  <meta charset="utf-8"/>
  <title>
   明实录世宗实录 - 第 73 页/共 518 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明实录世宗实录 - 第 73 页/共 518 页
  </h1>
  <div class="content">
   严  慈之圣德非言可名之也  考  母之教育非言可酬之也但辅臣宗伯交请为序之朕又面承  慈命安敢故违所愧无学而为之文也其作书之详关系教化则我  皇考圣谟备矣以身为教与作训以教之之意则我  圣母慈训备矣但称善君亲臣子至情朕谨顿首言曰我  皇考日跻圣敬之功天授钦明之德我  圣母克配乾元躬备圣善徽柔恭懿仁顺贞慈  皇考致治于一国而远可平乎天下将不让唐虞矣  圣母为范以一身而风可并乎二南将不独成周矣  皇考本乎至性  圣母原乎自有非他伪饰以诬人者故德并格于  皇天孝共孚于  祖考乃流庆冲人泽及眇昧仰荷  天命入主祀典实由  皇考  圣母圣功懿德之所来也兹训之一书实我  圣母躬行体践之事历历可考子孙臣民诚能以传训之书研精致力一言一行动遵行之静思诵之必王后有姜班之羙侯妃著二顺之休夫人可齐敬姜之名士庶人妻获轲子之贤矣然于内则皇后朕又切有望焉掇拾数言以表人子受  亲之意如此如谓阐扬  恩德昭示无穷者则纵使中欲为而口实不能言耳明识博学者其谅朕之心幸勿诮斥云尔
　　○先是大学士张璁言顷生员李时扬监生张岑各＜锍-釒＞请举祀郊禖之礼以祈  圣嗣两生俱未阶一命而其所虑实关今日重事夫古后稷之生祈于郊禖孔子之生亦祷于尼山祈祷之说古礼有之然大雅既醉之诗曰公尸嘉告曰君子万年永锡祚胤曰厘尔女士从以孙子夫公尸之告皆祖考之锡福也古之臣子祝君之诚也  皇上仁孝诚敬  天地神明日鉴在兹而况于  祖考之亲者乎宜不在他求也臣愿当兹慎选淑女之时以广求嗣续之诚告于  太庙  世庙以祈  祖考之佑以慰圣母之心臣不胜惓惓  上曰卿所奏具悉诚切至意即择吉祈告礼部具仪以闻至是礼部请以是月二十四日行礼并以仪上一是月二十四日辰时  上以祈嗣告于  太庙  世庙先期翰林院各撰告文太常寺预设香帛酺醢酒果锦衣卫设仪卫侍从各如常仪太常寺卿奉请  九庙冠服设于前殿设上拜位于殿中是日早免朝  上具翼善冠黄袍御奉天门太常寺卿跪奏圣驾诣  太庙  上升轿由庙街门入至  太庙门外降轿导引官导  上入御幄易祭服由殿左门入典仪唱执事官各司其事导引官导  上至拜位内赞奏就位奏上香上三上香讫奏鞠躬四拜典仪唱献帛行初献礼执事官各捧帛爵跪进于  神位前典仪唱读祝内赞奏跪读祝官跪读讫内赞奏俯伏兴平身典仪唱行亚献礼执事官捧爵跪进于  神位前典仪唱行终献礼仪同亚献内赞奏鞠躬四拜典仪唱读祝官捧祝进帛官捧帛各诣燎位典仪唱望燎内赞奏礼毕导引官导  上由殿左门出至  太庙门外导引官导  上入御幄更翼善冠黄袍升轿至  世庙门外导引官导  上入御幄易祭服由殿左门入行礼仪同  太庙礼毕导引官导  上由殿左门出至  世庙门外升轿至  太庙左门降轿步行过太庙右门升轿至午门外仪卫退  上还宫奏上报可
　　○丁丑始祀先圣先师伏羲神农黄帝尧舜禹汤文武周公孔子于文华殿东室东室初有释像  上以其不经撤去之乃祀先圣先师伏羲等九龛南向周孔二龛东西向是日  上自为祭文行奉安神位礼并令辅臣张璁等及讲官徐缙等入拜  上御殿西室宣璁等谕曰朕奉先圣先师神位于此庶有所起敬起慕以为进修之地朕不聪赖先圣先师启佑于冥冥之中然启沃交修之力实望于卿等卿等罔朕弃璁等对曰  皇上景仰哲王以图治化臣等敢不敬承下风各赐茶叩头而退  上乃告于  奉先  崇先二殿敕谕璁曰朕以奉安圣师告于  祖考礼成朕惟  祖考圣师岂无以加教于朕者须卿等言兹可遍示萼銮时缙鼎臣诰孔晖言潮人各以经书大旨一章既讲解之尤要启沃之实交修之诚切于身心政事风俗民情为目前紧要者来陈勿相通谋人各自献其诚庶不负朕所望焉随以祭品颁赐诸臣越数日诸臣乃各撰次讲章以进
　　○礼部言顷伊王訏淳奏西鄂王訏漈故无嗣乞以其弟镇国将军訏潗袭封查郡王无袭封之例第令潗以本职管理府事报可
　　○初岷王彦汰有罪降为庶人令世子誉荣摄府事至是荣辞免摄理乞复父爵礼部言彦汰不法违训罪重难释乞谕荣毋以私情挠乱国典从之
　　○以是月二十九日祫祭遣武定侯郭勋驸马都尉谢诏告懿祖  熙祖  仁祖祧庙
　　○以大学士桂萼疾遣医视疗并赐酒米蔬肉
　　○戊寅命贵州道监察御史胡明善提调北直隶学校
　　○监察御史喻希礼陈库藏五事一禁索取各库收受物料止验正数定足出给关单一切无名之费宜尽行查革一革冗员甲字等库设有官吏库夫数多又有太监等官广积库既设大使副使又设典史俱为冗滥且多一人则多一人之扰宜量留数员肃清库藏一禁诓诈各处解官解户到京不即赴部投文将领到钱粮私相贩卖以图利息而奸徒包揽多方引诱移东就西将无作有俱听厂卫拏究将原领解钱粮转发交纳若钱粮入库而奸徒诬告诈陷者不准受理仍从重究治一清库夫各库原设库夫俱有定数今见在者不及其半请行巡视科道官及本部委官照原额研审中间有伪开在逃而私纳月钱者指名参究一专委任巡视科道官更易频数无以防奸请照监局事例每年定拟一员奏请钦命俟满更替户部覆议从之
　　○己卯添设福建诏安县
　　○罢刑部山西司主事查懋光为民以私家考禁人致死故也
　　○刑部言顷特奉恩诏差官审录罪囚请暂停升迁改调及严过家迁延之禁  上曰审录官弃公营私迁延岁月已成积弊刑部即酌量地方远近刑狱繁简严限前去务原情录罪不纵不刻奉公行事毋听受私嘱俾恩意下宣冤抑上达限内吏部亦毋得迁升改调以致违误有擅回私家者抚按并有司具奏逮治容情者一体治罪
　　○辛巳役设南京户部员外郎六员先奉诏裁革南京户部司属官十员至是尚书边贡以缺人差委奏请量复以称任使吏部覆议命选补湖广浙江狭西云南山西福建六司员外郎如故
　　○诏改广西果化州隶南宁府管辖果化原属田州府至是田州府降为州故命改隶
　　○以肃王贡錝堵阳王同鉣南阳申锯长阳王恩钠陵川王诠金□梦襄陵王徵钤庆成王奇浈各年逾七十命赐玺书及给羊酒币帛令各府进表官顺赍存问
　　○朝鲜国王李怿差陪臣工曹参判吴洗翰等贺正旦节贡马赐宴赏如例
　　○总制狭西三边兵部尚书王琼言固靖环兰东西相去一千二百里止以一参将分守且与镇守都督同居一城防御未便又兰州见在修边而矿徒未绝请以固原参将移守兰靖地方仍听镇巡官节制兰州所设守备当为裁革固原总兵不宜下侵细事当如旧复设守备为便又言平虏城北威镇堡伍岔沟与沙湖黄河相连旧有沟渠年久湮塞自五岔渠西南至贺兰山大水口并平虏城外沟堑俱宜挑穵深阔筑堤垒高丈许临山墩西有沙石处宜修砌石墙下置暗门并东路五岔渠墩亦置暗门以通哨探沿沟每三里盖房一座为巡军栖止之所再于沿沟尖塔儿墩并新兴墩各筑一堡及将镇朔堡展筑宽大查勘近山镇北筑堡无田缺水处屯军量移耕牧公私两便其西南贺兰山通贼路口旧有关墙仍加修筑以防零贼窃入其镇城西南大沙沟等处边墙宜筑一城堡拨军拒守务使贼骑不得越轶永为保障兵部覆谓宜如琼议得旨俱允行
　　○壬午以水灾免南京府军左等卫屯所税粮有差
　　○大学士桂萼进所著三才日历志  上嘉纳之以其书留览
　　○甲申光禄寺卿崔杰卒赐祭葬如例
　　○礼部言鸿胪寺通事之设视夷语生熟为职业修否时加考校立法固善但授职之后复如众季考事体未安请著令通事九年授职并六年冠带者免其季试专取对考以稽职业其未及六年及候缺顶补者严考如故三次考居下等者奏请定夺报可
　　○朝鲜国王李怿遣陪臣户曹参议金麟孙贡马五十匹
　　○以大报礼成钦恤刑狱法司发遣发落释放罪囚一千八百五十五人
　　○狭西阶州守备曹江者其姊为封咸宁侯仇恩之夫人生子鸾是岁鸾出镇两广恩以笃疾留京而夫人卒江遣军舍陶致和张雄致姊奠且怀金入京求关节为迁秩属恩家人仇保经营之未得间雄等欲诈其金会阶州千户江朝宗者为巡按御史胡明善逮致于理亡赴阙下伸诉回阶州雄遂诈为书托之抵江言金少不足集事请益朝宗归道沔池明善遭之识朝宗即令逻者搜其装得雄寄江书具以奏闻书内有郎中尚书等语皆雄等诳言无事实于是兵部尚书李承勋请回籍待罪  上慰谕之下其事都察院逮捕江致和等至与雄对理具得其情乃革江守备回卫差操雄致和保俱发边卫充军
　　○乙酉易先师孔子神位用木奉安于文庙遣国子监祭酒许诰行祭告礼
　　○宸濠之叛也江西左参议黄宏主事马思聪死焉  上即位赠宏太常寺少卿思聪光禄寺少卿配享旌忠祠旌忠祠者祠故都御史孙燧副使许逵者也后以御史邓显麒言遂革二臣赠官罢其配享已宏子诏武申辩诏下江西巡按官核之至是御史穆相核上二臣死节状甚著不如显麒言礼部覆称二臣遇变不挠甘心就死孙许而下此其最著者以之配享无忝请复其祀  上难之仍下廷臣议无异言乃先复二臣赠官复诏礼官以许逵节义慷慨特祀旌忠为宜孙燧物论未孚其从公议奏礼部覆议当宸濠变起仓卒凶焰慑人一时藩臬诸臣率多易节丧志独逵慷慨面折守死不回昭示大义受祸甚惨精忠大节鲜有
　　当变故之秋为国忧劳屡勤奏牍练兵积粟先事为备及其临难正言与逵同死忠义之心盖未始有贰但逵恤典未惬人心似宜隆其赠官风励臣节旌忠之祠请逵左燧右而以宏与思聪配之庶几公论允孚将来之劝  上乃加赠逵为礼部尚书旌忠祠位次及宏思聪配祀悉如部拟后十余年复以言官建议更定祠享位次燧左逵右如初制云
　　○巡按湖广监察御史傅鹗条陈军政八事一慎发遣以图实效充调军犯附近者即于本处卫所边远者于本省边境或邻省卫所毋越一省之外则发遣者可以著伍脱逃者易于勾解积之数年行伍渐充一处解户以绝窝隐之端逃军递解是假以脱免之便也今宜先尽亲属次及邻里一军用二解庶免疏虞同户同居如无则于本甲户内佥取再有脱逃即以本人解补如曾告发充军及首发逃军罪名者特免管解一议处寄籍余丁以覆军籍军卫有司但系军户人丁尽收回卫所编入队伍以绝影射之端有改调在千里外者即行原卫查取本军亲丁名数并行后调卫所附册过有事故止于原卫勾取毋輙行原籍勾扰仍令三丁朋一一人协同正军操守城池二人听继帮贴一时校阅以振颓弱夫行伍具矣而不训练何益于用今宜通行畿省抚按各循旧例官军与兵快人等一体讲武较艺一议处军装以免脱逃之弊清军御史每三年委官将各卫所见在正军逐一查审军装缘由每一丁岁追军装银二两责令户丁给批送该卫与本军交收限十日内回销有假此潜回原籍者即系逃军连该管官旗照例究治一严稽考以戒文具清军御史转行所属各卫所备将收到军犯缘由送本都司其府州县将详允遇充发改调辩明释放等项军犯缘由开送本按察司直隶送本府通送各该清军御史查对无差年终类解本部查考一审劝欲以励庶官各清军御史宜查照事例责属官遵行若能修举军政禁革奸弊纵清出之数不及三分而他善可称亦听保举不职者参劾兵部覆如其议得旨允行  命锦衣署都指挥使王佐掌卫印提督官校办事以明年元旦节遣恭顺侯吴世兴彭城伯张钦长宁伯周太经分祭  七陵仪宾周钺祭  恭仁康定景皇帝陵寝瑞安侯王桥祭  悼灵皇后陵寝
　　大明世宗肃皇帝实录卷一百二十
大明世宗钦天履道英毅圣神宣文广武洪仁大孝肃皇帝实录卷一百二十一
　　嘉靖十年正月丙戌朔  上诣  昭圣康惠慈寿皇太后  章圣慈仁皇太后宫中行礼毕出御奉天殿文武群臣及四夷朝使行庆贺礼
　　○戊子  宣宗章皇帝忌辰祭  奉先殿遣恭顺侯吴世兴祭  景陵
　　○庚寅先以南郊礼成诏吏礼二部考求求  祖宗朝科举岁贡荐举三途并用事例广求人才以备任使于是吏部举洪武十九年以后弘治十一年以前故事请令天下有司访求地方有怀才抱德经明行修不干名利素为乡评所重伏在岩穴者举诸抚按两司官  核实送部考验奏请量才擢用狥私滥举者罚举人监生官才德出众屡形荐剡者一体擢用京堂方面得旨用贤图治国家急务我  祖宗朝三途用人取之至广俾才德者各称其位故仁覆天下泽被生民后来专务科之学偏重进士之选以致人尚浮辞不脩实行蠹国害民者在在有之今后务遵照  累朝事例三途并用必求得人以称朕用贤泽民之意所奏俱允行
　　○辛卯行祈毅礼于  大祀殿奉  太祖高皇帝  太宗文皇帝配
　　○壬辰先是  上问太学士张璁以禘祫之义因谕祫有时祫大祫今岁暮之祭拟诸大祫固似其实未可比也四孟时祫  太祖未得居尊岁暮之祭混其重轻以大祫而兼节日之祭是祫义反轻以节日祭而兼祫义恐非所以尊孝  祖宗之意是不可不别之也如以三岁一举于季冬中旬择日行正旦节祭当同冬至节行于  奉先殿或可五年一行大禘礼设衣冠于中以降  始祖自出之神而以  德祖配天虽不可考岂真无邪止不知耳且如鬼神在傍人何尝见如可以无考而废之则亦可将凡祀之神祇不必祭也曰我无见之也朕又惟人君父  天母  地为神民主与诸侯大夫卿士庶民不用今一岁之间祀  天祭  地至重至大止一举而于  宗庙凡五享恐于义理有所未安固以  天地尊隆无上不可渎烦则未免竦之也程子谓古人一岁祀  天者九惟大报最重又讥后世有三岁一举者曰人子不可一日不见父母岂天子有三岁不见  上帝乎今已复  祖制大报于迎长及岁首上辛之祈谷惟孟夏大雩季秋大享未之举兹非朕好更制以取愆违或古礼当复之时卿可尽心详论以闻璁对  宗庙之礼  圣明所见皆得礼义中正至于神祭则祀其始祖所自出之帝于始祖之庙以始祖配之自出之祖无主于庙特设虚位此义自赵匡申之朱熹曰以始祖配而不及群庙之主不敢亵也此大禘之礼也如丘浚之议则欲正  高皇帝为始祖而以  德祖为所自出之帝岁一禘祀盖断自可知耳至于大雩为祷雨之祭大享是明堂享帝之祭但禘祫欲复古礼则  宗庙当复古制臣故未敢轻议  上乃亲为大禘图以  高皇为始祖以  德祖为所自出之帝如丘浚议以示璁谕之曰  宗庙祀典有当讲求者夫  太祖开运肇基不可不尊隆使同子孙并列  太庙本是  太祖庙当南向而享之地及  列圣虽不可并但生一世而南面至其为  宗终不得一南向以享是亦未尽人情况孝子之心安乎大禘祭欲岁一举恐失于常祀之同又大雩之祭虽是祷雨亦恐非专待旱时才祭如曰龙见则雩可知古人用心不见是图耳大享之义亦非专为大报礼简而致委曲又亦非祭文王举也必有意焉夫孟春既祈焉故季秋报之也朕意以为今以曲存更制为祈谷之祀恐有所祈而不可无其报耳非有他也璁对五年一禘三年一祫原非古制况奉钦定大禘图以  太祖为始祖以  德祖为所自出之帝  德祖今享四时之祭若禘岁不一举则  德祖终岁无祭于义未安今  皇上既定每岁季冬大祫其大禘亦宜定于某月岁一行之为善至于大享之礼拟秋报以并春祈大雩之祭谓古人图于不见仰惟  皇明真善用古礼得古人制礼之心当举行无疑时春享期逼  上以禘议未定乃先敕谕礼部朕惟  郊庙之祀所以尊事  天地  祖宗者也惟  太庙享礼尚未称孝敬之情仰惟朕  太祖高皇帝重辟宇宙肇运开基圣德豊隆神功伟盛顾不得南面居尊甚非所宜当朕  圣祖在御固宜尊  德祖居尊其在今日以朕  圣祖居始祖之位每岁孟春行时享之礼自  太宗而下并各居一幄同日行礼夏秋冬三季仍于  太祖之室相向行时祫礼如今之制季冬中旬择古以岁事告终行大祫礼以  德祖居尊及  懿  熙  仁三祖合享于  太庙亲王功臣配食于两庑岁暮自是节祭归之  奉先殿行礼  世庙正行四时之享岁暮之祭亦归之  崇先殿行礼即择日预告具仪以闻礼部尚书季时言宗庙之礼所以事乎其先求之于理而有不合原之于情而有不安皆非礼也我  太祖高皇帝四时享祭以压于  德祖不得正南面之位  太宗文皇帝而下以同堂而制每(岁)[祭]止东西相向不得受特享之礼亲王功臣分为臣子列坐于堂而  天子拜跪于下皆于理不合于情未安兹遇  圣明天启考正祀典正南面之位以尊  太祖孟春行特享之礼以尊  列圣季冬举太祫之礼以合祀  祧庙之主移亲王功臣配食于两庑以别尊卑情顺理安真可以补旧制之未备乖万世以常行臣等谨遵谕施行窃见旧祭正设衣冠似行礼未备宜每祭俱令太常寺官捧主安于前殿衣冠仍设孟春特享之礼每庙各具祝文若以次毕读则诚意不无倦怠宜先读  高庙祝文毕即齐读各庙祝文庶为适宜庙享旧仪三献之礼令太常司之  皇上立于庙门之外令肇举禘祫礼宜崇古宜于大祫特享  上亲行献爵之礼又太常寺官奏礼毕请还宫旧仪叩头作揖今宜正跪奏礼毕请还宫不必行叩头礼庶免近亵谨开具告祭日期及一应仪注以俟  圣裁  上览仪注有遍告九庙而无告  德祖及  懿熙仁三祖之文复谕礼部昨所拟预告并特享  宗庙仪俱有未安其预告正宜告  太祖以神尊崇之意我  列圣亦必获  太祖命而后可安幽明岂有二理哉但又当告  德祖于寝殿奉主于  祧庙中室及当告  祧庙三室后奉  太祖主居寝殿中室至大祫日期前预告如启事又预告  太祖朕以其事重拟祝用册已具册式矣又特享礼须要可继亦便培礼执事无久而怠之之患其另具奏以闻于是礼官复议臣考大明会典及往年  祧庙仪注止告于奉祔神主不及祧主兹承  圣谕欲告于  德祖及  祧庙三室仰见  皇上诚孝为至思虑周悉非臣等拘泥旧闻者所能仰及但臣等考旧仪注必先撤祧主而后可以正迁主之位今  德祖神主尚在设于寝殿之中若候告祭  太祖毕始告祭于  德祖臣等窃虑  皇上方亲捧  太祖神主至寝殿既不宜仍安于旧设之位又不可以捧主行礼以为有碍宜于告祭之日先告  德祖及诣告  祧庙三室然后亲捧  德祖神主安于  祧庙中后至寝殿捧  太祖神主出于  太庙殿中座上行告祭礼先后次序始无妨碍其亲献爵之礼已蒙  皇上采纳但大祫特享时享之时礼文繁郁  皇上遍诣  各宗三献俱亲精力易倦有妨诚敬宜于大祫时于  德祖前时享特享时于  太祖前三献必亲其  列圣止亲初献至亚献终献令捧主大臣司之则至敬不尽假于所司而亦简便可继谨将一应仪注遵谕再拟以闻制曰可于是以初九日告庙至日行礼告庙仪注一先期行翰林院撰告册及祝文太常寺预设香帛酒果脯醢特牲于  太庙殿内正中锦衣卫设仪卫侍从各如常仪太常寺卿奏请  太祖冠服设于前殿设  上拜位于殿中是日早  上具翼善冠黄袍御奉天殿视朝毕太常寺卿跪奏  圣驾诣  太庙  上升轿由庙街门入至  太庙门外降轿导引官导  上入御幄易祭服由殿左门入导  上至寝殿拜位正中内赞奏就位奏上香  上三上香讫奏鞠躬四拜兴典仪赞奠帛行初献礼执事官各捧帛爵跪进于  德祖神位前  上亲奠献讫典仪赞读祝内赞奏跪读讫内赞奏俯伏兴平身典仪赞行亚献礼执事捧爵跪进于神位前典仪赞行终献礼仪同亚献内赞奏鞠躬四拜兴典仪赞读祝官捧祝进帛官捧帛各诣燎位典仪赞望燎毕导  上至  祧庙中行告三祖礼仪同前礼毕导  上复至寝殿  上亲捧  德祖神主至  祧庙安于  懿熙仁三祖正位中讫复导  上至寝殿  太祖神座前  上亲捧  太祖神主安于  太祖前殿座上导引官导  上至拜位内赞奏就位奏上香  上三上香讫奏鞠躬四拜兴典仪赞奠帛行初献礼执事官各捧帛爵于神位前  上亲奠献讫典仪奏诣读册位内赞奏跪读祝册官跪读讫以册置于帛篚内内赞奏俯俯兴平身典仪赞行亚献礼执事官捧爵于神位前  上亲献讫典仪赞行终献礼仪同亚献内赞奏鞠躬四拜兴典仪赞读祝官捧祝进帛官捧帛各诣燎位典仪赞望燎内赞奏礼毕导引官导  上至  太祖神座前  上亲捧  太祖神主至寝殿正中奉安及以次迁易安说讫导  上至  太庙由殿左门出至  太庙门外导引官导  上入御幄更翼善冠黄袍升轿至  世庙门外导引官导上入御幄易祭服由殿右门入行礼仪同太庙礼毕导引官导  上由殿左门出至  世庙门外升轿至  本庙左门降轿步行过  太庙右门升轿至午门外仪卫退  上还宫正月十二日孟春行特享礼仪注一前期行翰林院撰祝文一太常寺预请捧  七庙神主大臣司礼监预请捧  七庙后主内臣一太常寺预备香帛牲醴锦衣卫侍从如时享仪太常寺卿奉请  八庙冠服于前殿并迁亲王功臣牌位于两庑各安设如钦定图仪设  上拜位于殿中是日  上具翼善冠黄袍升奉天殿太常寺卿跪奏诣  圣驾诣  太庙  上升轿由殿街门入至太庙门外降轿导引官导  上入御幄易祭服由殿左门入导引官导  上至寝殿捧主大臣内臣俱从  上捧  太祖神主大臣内臣各分捧  神主随  上至  太庙殿各安设讫典仪赞乐舞生就位执事官各司其事导引官导  上至拜位内赞奏就位捧至官各就供事位典仪赞迎神乐作乐止内赞奏四拜传赞百官同内赞奏上香导  上至  太祖前奏搢圭  上搢圭三上香讫奏出圭  各庙前各卜上香讫奏出圭  上出圭奏复位典仪赞奠帛行初献礼乐作导  上至  太庙神位前奏跪  上跪奏搢圭  上搢圭执事官捧帛跪进于  上又奏奠帛  上奠讫执事官捧爵跪进于  上右奏献爵  上献讫典仪赞读祝乐暂止传赞百官皆跪读祝官取祝跪于  太祖神位前读讫乐作内赞奏俯伏兴平身传赞百官同导  上以次至  七庙前奠帛献酒讫仪同  太祖前导  上至  太宗神位前奏跪  上跪传赞百官皆跪典仪赞读祝乐暂止读祝官各取祝诣  七庙神位前齐读讫乐作内赞奏俯伏兴平身传赞百官同乐止典仪赞行亚献礼乐作导  上至  太祖神位前捧主官各诣  神位前奏跪  上跪捧主官皆跪奏搢圭  上搢圭捧主官各献爵讫内赞奏俯伏兴平身其捧主官同乐止典仪赞行终献礼仪同亚献太常寺卿进立于  太祖神位前东上西向唱赐福胙内赞奏跪奏搢圭光禄寺官捧福酒跪进于  上右内赞奏饮福酒光禄寺官捧福胙跪进于  上右内赞奏受胙奏出圭奏俯伏兴平身四拜传赞百官同典仪赞彻馔乐作执事官各跪于  神位前撤馔讫乐止太常寺卿诣  太祖神位前跪奏礼毕乐作内赞奏四拜传赞百官同典仪赞撤馔乐作执事官各跪于神位前撤馔讫乐止太常寺卿诣  太祖神位前跪奏礼毕乐作内赞奏四拜传赞百官同乐止典仪赞读祝官捧祝进帛官捧帛各诣燎位乐作内赞奏礼毕乐止导引官导  上捧  太祖神主安设寝殿中其余捧主官俱从各安设讫导  上由  太庙左门出至  太庙门外导  上入御幄更翼善冠黄袍升轿至  世庙门外导引官导  上入御幄易祭服由殿左门入行礼仪同  太庙礼毕导  上由殿左门出至  世庙门外升轿至  太庙左门降轿步行过  太庙右门升轿至午门外仪卫退  上还宫  巡按云贵御史陆梦韩＜锍-釒＞举原任吏部尚书罗钦顺户部尚书秦金邹文咸工部尚书赵璜兵部侍郎郑岳刑部侍郎刘玉南京户部尚书王承裕右都御史何塘巡抚都御史王尧封宜位卿相南京尚宝司卿吕楠礼部郎中邹守益广东布政使邵锐江西参议陆钱宜居侍从佥都御史毛伯温张九叙通政李元吉大理寺少卿顾佖南京通政马理杨谷河南布政使蔡潮王浚山东布政使顾应祥宜贰九卿都给事中张嵩给事中郑一鹏御史王以旂伦以谅朱浙马明衡宜处台谏云南副使郑元湖广副使费懋中河南佥事江晖江西佥事汪应轸见任夔州府推官刘臬戈阳县知县李本宜补藩臬  上以御史荐举止当及境内人材梦韩乃不分贤否存亡泛引三十余人下都察院参看院覆江晖业已物故梦韩＜锍-釒＞亦及之其言之无据亦可类见坐以滥举之罪夫复何辞苐其所举多非见任且散在四方拟以近例亦有未合得旨令吏部对品调外任乃谪为安庆府推官  泰宁等卫都督李来罕等差头目塔卜多等来贺止旦赐赉如例
　　○甲午  上以庙祀更定告于  太庙  世庙并  祧庙三主是日迁  德祖神主于  祧庙奉安  太祖神主于寝殿正中
　　○乙未立春顺天府官进春  上御奉天殿文武百官行庆贺礼  升工科都给事中张嵩为顺天府府丞  升河南左布政使王浚为顺天府府尹
　　○丁酉  上诣  太庙行特享礼赏捧主官武定侯郭勋驸马都尉谢诏大学士张璁翟鸾尚书李承勋梁材李时各白金二十两彩段二表里璁等＜锍-釒＞谢因曰臣惟  九庙之礼古礼也一日九祭实不能行我朝因之以废春享之祭同于时祫臣下所不敢言皇上出于独见正  太祖之位于中  列祖各序昭穆南向设帷幕间之一日之间  群庙皆举既存古人之制而又得时中之宜诚  大圣人之所作为伦制兼尽可为万世法也  上报闻  先是右春坊右中允廖道南请改大慈恩寺兴辟雍以行养老之礼撒灵济宫徐知证知谔二神改设历代帝王神位仍配以历代名臣下礼部覆议言今国子监迪  祖宗以来临幸之地恐不必更葺梵宇旧址重立辟雍惟寺内喜佛系元淫制败坏民俗相应毁弃灵济官徐知证知谔二神其在当时已得罪名教固宜撤去但所在窄隘恐不足以改设帝王寝庙宜择地别建得旨  鬼淫像可便毁之帝王庙工部其相地卜日兴工于是工部销毁淫像会官相帝王庙地因言阜城门内保安寺故址旧为官地改置神或后卫而中官陈林鬻其余为私宅地势整洁且通西坛可赎迁而鼎新之奏入报可
　　○己亥户部右侍郎张云三载秩满录其子士奇为国子生
　　○庚子礼部尚书李时等上言臣等仰承明诏备考  祖宗之时往往于得人于贡途而今之岁贡以悯老恤穷为旧规以选贤黜耄为苛法俗毙既深何以得贤自今宜依宣德正统天顺年间例行两京及各省提学官于各学廪膳内通试及多方体访果有学行出群年三十以上者府学许贡三人州学二人县卫学一人以后各学如期起送如廪膳无人增广内考取增广无人附学内考取各求真才以应明诏如有名实不称及夤缘干进之毙听抚按官纠举廷式有不中式者其提学官一名以上参究提问五名以上降级改用仍行国子监依  祖宗监规通送广业堂月严考试学业进修者方许以次升至率性堂拟送诸司办事间有考试累优行谊着闻堪以任用者年终其奏本部会同吏部覆考得实奏请选用覆试不如式者仍常拨历如此则选择既精而岁贡不患不得人矣其廪膳中有年老不堪贡者予以衣巾终身国学中有年老不堪选者予以衣冠终身俱量蠲杂徭则获选者既得以自尽其才而被黜者亦不至于失所疏入  上曰朕惟  祖宗朝设立岁贡之法实寓古里选之制期得真才以资国用迩来生员苟得帮廪即计充贡有日往往有不修行检挟制官司欺篾乡里甚生亏缺伦理玷辱衣冠及有学问荒疏年力衰迈有司不问贤否止计食粮浅深一概循资充贡却又多选任教官以为人师欲求人才长进诚不可得自今岁贡生员务令府州县提调官选举有学行者方许起送巡按御史处会提学官并布按两司官从公考核照常数贡举先尽廪膳如果无人许于增广附学内考取不许颛论食粮浅深以袭旧毙即有年老不堪教养者令提学官严加考选无行者黜退为民其余量予衣巾终身廪膳有缺提学官毋得輙听权要子弟滥与收补如未得人宁令空缺其岁贡入京廷试再有衰老无学及行检不修者所贡举官一体坐罪不贷国子监见坐监生员该部还查照旧规定提以闻  巡抚大同兵部左侍郎蔡天祜初以巡按御史孝宗枢劾其科罚商银下都察院行勘天祐自陈乞休不许未几军舍李应奎者与商人周铎有隙因捏称铎纳贿科道官营取补还罚银又入货宗枢令其劾奏天祐御史胡明善疑天祐主之上言天祐在大同额外增价腾谤商人已久及御史宗枢核得其实迺诱奸商摭拾台谏天祐宜罢斥事下都察院时天祐亦申辩乞归业已许矣都御史汪鋐又言明善所初事皆有因第摭拾之奏未必出自天祐宜  令回籍仍下大同抚按官核实具奏从之
　　○壬寅  英宗睿皇帝忌辰祭  奉先殿遣泰和伯陈万言祭  裕陵  时纳银入监例停止且四年而各处间有以勘合人数未足藉口起送者至是苏州府复起送生员方世儒辛七人至部且溢于原额矣户部以为言得旨纳粟系一时权宜本非正途矧今京官及方而子弟增银告纳是导之贪也剥民害国将靡有止极殊乖政典久已停寝人何得借言勘额未足违例起送世儒等俱遣归给还原纳银两诸承行官史悉令巡抚官逮问  巡按两广御史杨终芳言臣奉命清理军伍广西业已报立近入广东见其饥馑异常山海寇盗所在螽起加以采珠之费民困已极若复依法清解则军丁有衣装之累军解有路费之需民力不支恐激成他变请将广东军伍暂免清勾节年所奉军单封发布政司收贮俟岁成盗息珠采工完然后徐议举行为便部覆从之
　　○甲辰升山东右参政张衍庆为四川右布政使开封府知府刘漳为河南右参政  初参议顾璘养亲致仕起家为浙江左参政遂迁山西按察使俱未之官仍乞致仕养亲数岁复起浙江左布政使之任未几复擢巡抚山西都察院右副都御史过家复乞养亲  上曰顾璘原系致仕养亲官吏部如何连升为参政按察使既不之官却又推升布政未久又推巡抚乃复以亲老为辞实非人臣事君之道璘仍以原任布政职衔致仕吏部官姑置不问内外大小官员凡有托故养亲养病在家安坐超升不复供职者便逐一核奏处治吏部固言南京通政司参议杨谷先以御史养病家居投□□促之任逾月以养亲去随升前职又乞终养南京太常寺卿方鹏以按察司副使致仕起为右春坊右庶子兼翰林修撰不二年升前职又回养病俱有碍明旨  上曰此皆冒滥君恩全无臣子之义并革去新衔闲住不许起用该部官輙与推升姑不究仍通查冒滥升职托故家居者具奏如有隐匿重治不宥  添设太常寺赞礼郎二员司乐四员  广东提学副使萧鸣凤刚狼任性节因肇庆知府郑漳忤己不胜忿廷笞之漳遂移疾投劾去广东巡按御史李美上其事吏部以漳擅离职守下所在巡按逮问于是物论哄然不直鸣凤会考察两京科道官交章弹之鸣凤坐降调既而鸣凤漳各上＜锍-釒＞自理深相诋诟诏下美核状美言二臣守职无他过第其陵下抗上已甚且崇饰游辞互相诬蔑当逮问如律诏下福建浙江各巡按于原籍如所拟问结送部改用
　　○乙巳少保兼太子太傅吏部尚书兼武英殿大学士桂萼＜锍-釒＞病乞归得旨卿以疾陈奏情实辞恳准暂回籍调理令给驿去痊可之日有司奏来起用仍赐银三十两纻丝二表里钞三千贯
　　○丙午先是御史廖自显奏蓟镇镇守太监驻劄建昌营者无益于防守而徒使官军歛怨乞行裁革即以燕河营参将移驻建昌便巡抚顺天都御史周期雍镇守总兵杨镇则请于建昌设把总听两路参将约束巡关御史周＜礻睪＞则请设建昌营守备兵部以地方事重下各官求归一之论凡再奉旨会议咸以御史＜礻睪＞所陈为当于是诏革蓟镇镇守太监设建昌营守备指挥一员以都指挥体统行事听镇巡节制  初御史胡明善劾吏部左侍郎董玘排陷徐缙李时顾鼎臣及闻丧延缓弥缝以图复起  上令明善具陈玘所排陷三臣状令都察院核具闻丧延缓事明善乃具以状对因言玘闻父丧已久因吏部尚书缺匿不发丧父之始行  上以玘忠孝大节有亏法当论治第念其日讲有年姑与冠带闲住都察院言言其闻丧延缓事俱有迹  上以玘已革职姑免究吏部更不许起用  停英国公张仑禄米三月仑以元旦庆贺班首官不至为纠仪御史所劾  上以其不敬下都察院按论院参宜逮问言□任从宽薄罚之升河南按察司佥事初杲为云南按察司副使  悼灵皇后禫祭遣驸马都尉谢诏祭  陵所
　　○戊申升四所按察司副使陈克完为河南按察使河南按察司副使杨惟聪为山东布政使司左参政升大理寺左少御史道为都察院右佥都御史  锦衣卫镇抚司指挥同知陆松等以年劳乞例升兵部覆言军职无三年一升例松等升授方三年宜俟积劳奏处从之
　　○己酉自十七日至是八日  圣体不安俱免视朝诸司上表问安  圣谕天降宝露朕当行昭谢礼于  圜丘及告祭  皇考以来月九日十日行礼  选叔女四十八人
　　○辛亥大内东偏火  上露告于  天告于  祖考火自宫人郭氏屋起延烧东西十四连房俱尽  上谕大学张璁宫中地隘而屋众且以贯通栋所以每有大患闻南京中诸门皆砖砌不用木固知  圣祖虑深今所毁者不须依旧式未毁者量为规画务使道途疏豁堂舍整简勿令相近门俱如南京制斯免惊扰耳寻复为火警或问一篇示璁以明善恶别患邪自励云
　　○壬子升狭西按察司佥事敖英为河南按察司副使提调学校  定春秋开讲告先圣先师告文用祝式每年春秋开经筵之日先期行礼
　　○癸丑礼部上耕籍册仪注一前期太常寺奏祭祀文武百官致齐二日是日早顺天府官以耒耜及穜棱种进呈讫少顷内官捧耒耜及穜稑种授顺天府官捧由午门及大明门左门出置耕根车内列于玉辂之前  上具翼善冠黄袍御奉天门太常寺官奏请诣先农坛  上升辂耕根车前行诣坛所具服殿  上服衮冕典仪唱乐舞生就位执事官各司其事导引官导  上至拜位内赞奏就位典仪瘗毛血迎神奏乐乐止内赞奏二拜百官同典仪唱奠帛行初献礼奏乐执事官捧帛爵跪于  神位前奠讫内赞奏跪百官同乐暂止内赞赞读讫读祝官跪于  神位前右读讫奏乐奏俯伏兴平身百官同乐正典仪唱行亚献礼奏乐执事官捧爵跪奠于  神位前讫乐正典仪唱行终献礼仪同亚献乐止太常寺官进立坛东西向唱赐福胙内赞奏跪搢圭光禄寺官以福酒跪进于  上右奏饮福酒光禄寺官以福胙跪进于  上右奏受胙奏出圭俯伏兴平身奏二拜百官同典仪唱撤馔奏乐执事官诣  神位前撤馔讫乐止典仪唱送神奏乐内赞奏二拜百官同乐止典仪唱读祝官捧祝掌祭官捧帛馔各诣燎位奏乐礼毕乐止  上还具服殿更翼善冠黄袍太常寺卿侍百官俱更服讫入奏请诣耕籍位导驾官同太常卿导引  上至耕籍位南向立三公以下从耕者各就从耕位户部尚书北向跪进耒耕顺天府官北向跪进鞭导驾官同太常卿导引  上秉耒三推三反讫户部尚书跪受耒耜顺天府官跪受鞭太常卿奏请复位顺天府尹捧青箱随以种子播而覆之  上升观耕台南向坐观三公五推尚书九卿九推讫从耕官各就位太常寺官奏耕毕导驾官同太常卿导  上升舆入斋宫升座鸿胪寺官奏顺天府官率两县官耆老人等叩头毕率庶人终亩鸿胪寺官拱听  圣旨赐酒饭鸿胪寺官承旨讫赞入班一拜三叩头尚膳监进膳三品以上官各就丹陛前后序列赐坐四品以下官台下御路东西相向序坐并宴劳耆宿于坛傍教坊司承应进膳乐并三舞队一奏庆豊年之舞二奏呈瑞应之舞三奏感天地之舞每舞各有承应及宴毕鸿胪寺赞入班一拜三叩头奏礼毕  驾兴还宫大乐鼓吹振作去年二月礼部拟上耕籍仪注  上以其过烦且依行俟嗣岁别议至是礼部尚书李时更以迎神送神止行二拜内有先二日顺天府官以耒耜穜稑种置彩舆上出耕藉所驾行设卤簿耕毕还其服殿顺天府官率两县耆老行五拜三叩礼百官致词庆贺赐酒饭教坊司承应在于御门观耕之时而无进膳乐及三舞队  上犹以为烦谕礼部顺天府县官老人俱当叩头百官不必称贺教坊承应拟定三舞队就于进膳宴百官时承应门外只观从耕毕入斋宫赐宴岁为定例亦不必用卤簿及议造耕根车以重农务礼部议言臣等考大明集礼国朝耕籍因宋制上乘玉辂而以耕根车载耒耜盖玉辂耕根车同日而行及考见行仪注顺天府官捧耒耜及穜稑种置彩舆先于祭前二日而出今用耕粮车以载耜耒宜令顺天府官于祭日早进呈毕以耒耜置于耕根车内前玉辂以行及考耕根车式稽诸礼书止于图式而无高广尺寸宜依令制车式差小通用青质伏乞钦定下顺天府速为制造臣等又考得宋史有观耕台今  皇上御门观耕地位卑下侍卫人众有碍观视宜令工部以木作台高五尺横直五丈正面东西三出陛暂行一次俟明年用砖石砌筑再照旧仪  上耕毕还具服殿赐宴三品以上官各就丹陛上东西相向赐坐四品以下官台下序坐并宴劳耆宿于坛傍今  圣驾入斋宫赐宴臣等窃睹斋宫丹陛狭窄三品以上官宜令前后序列四品以下仍于台下御路东西序坐耆宿宴劳仍在于坛傍诏可故更定仪注如前云
　　○乙卯午刻奉安  仁祖神主先是  上谕曰阁曰兹者朕躬奉  皇祖神主安于中室及以序进迁  七宗位并  四祖位礼成祖  祧庙止礻□鬲三室可转谕时速为妆饰  祧庙东苐二室礼部移工部转行内官监妆饰如制  上复谕内阁曰兹  祧庙东苐二室已修完奉安  神主朕当亲往以伸朕推  神尊  亲之义人  太祖  太宗原配社稷涂金牌座如先圣匮制用架罩藏于本室神床之左可俱于三十日朕常服用香烛果酒告辞行事于是以是日卯刻安  宝座神床而午刻奉安焉仪注一是日司设监奉安  宝座神床帐幔等件于  祧庙东苐二室锦衣卫设仪卫侍卫如常仪设  上拜位于室前正中是日午时  圣驾躬诣  太庙  上陛轿至  太庙门外降轿导引官导  上至  祧庙亲捧  仁祖主奉安于东第二室神床内赞奏就位奏上香  上三上香讫奏鞠躬四拜兴典仪唱行初献礼执事官捧爵跪进于  仁祖神位前  上亲献讫内赞赞读祝奏跪读祝官跪读讫内赞奏俯伏兴平身典仪唱行亚献礼执事官捧爵跪进于  神位前典仪唱行终献礼仪同亚献内赞奏鞠躬四拜兴典仪唱读祝官捧祝诣燎位内赞奏礼毕  提督学校御史章衮＜锍-釒＞言孔子祀典不宜去王号  上以孔子祀典已有定议衮不遵行导人以正反为异说惑众狂妄下都察院参劾都察院劾衮职居提学罔知朝廷据大礼斥陋号以尊孔子至意輙持偏见渎乱狂妄之罪诚不可逭得旨章衮妄持偏见扇惑众心难居提学之职令吏部对品调外任  升太仆寺少卿戴时宗为大理寺左少卿尚宝司司丞徐文灿为尚宝司少卿  直隶太平府当涂县民吴伦妻王氏一产三男一女  太常寺卿陈道瀛请更造陪祭官祭服  上以祭服领诸有司多不爱护反致不洁合文官五品以上武官都督以上如式自造余武职官量制给用
　　大明世宗肃皇帝实录卷一百二十一
大明世宗肃皇帝实录卷一百二十二
　　嘉靖十年二月丙辰朔
　　○戊午  章圣慈仁皇太后圣旦  上献实舆称寿  礼部尚书李时等言亲蚕盛典去岁  皇后躬祭采桑已足风励天下矧今岁光蚕坛殿工未毕宜且遣官行礼其浴蚕等事仍于织堂照例举行俟工完日另议  上疑部臣以去年  皇后出郊偶有风霾故欲罢行仍令速议以闻于是时等复言考之周礼亦有代祭之仪  皇后行于宫中而可以供祭服之用识女工之艰则于古制大义已得不必岁岁出郊方尽合乎古也  上以皇后亲蚕已告于  祖考岁为定例令如旧行  是时国子生在班者不及四百人而各衙门历事岁额几有千数该监以拨历不敷＜锍-釒＞请预处诏部部详查旧规拟奏于是尚书李时等覆称国初监生俱由广业堂肄业积分出身故天顺以前监生必作养十余年然后拨历后因积滞人多节将拨历岁月量减至弘治八年国子监即有坐班人少不敷拨历之请该本部尚书倪岳题称权宜旧毙之法有二增贡额以足坐班生徒议差历以久坐班岁月拟将府学岁二贡州学二岁三贡县学岁一贡行四岁而止其各卫门历事三月考勤之后仍历一年其余写本一年清黄写诰清军清匠三年以至出巡等项俱如旧例日月为满今国学缺人视弘治时为甚所有前项事例似应参酌举行得旨在监生班人少皆因近来将历事月日减少而襍历长差等项增多既天顺年前十年以上方得拨历今乃未及一年已夤缘拨出大坏  祖宗作养之法吏部其查各衙门历事旧额人数明白开奏着为定例不许仍前滥拨及令出银写本无名差用各项历事月日俱照倪岳题准事例满日方许更替凡历事及出巡奏内既该监生佥名一应事务许其公同评议举察所司奸毙以称  祖宗设立历事深意以后考选岁贡入监务遵监规由广业堂渐升率性然后积分出身果有才学超越奏闻擢用贡额不必增恐致异日选法壅滞其监生给假者趣复班  升刑部署员外郎蔡子举为通政使司右参议
　　○庚申升兵部右侍郎陈洪谟为本部左侍郎改工部右侍郎潘希曾为兵部右侍郎
　　○辛酉升吏部文选司郎中刘序为太仆寺少卿
○癸亥祭  太社  太稷  礼部尚书李时等以二月十二日  皇上躬祭历代帝王于文华殿正殿分设帝王五坛一十六位丹升东西分设名臣四坛共三十七人又言旧仪三献毕有赐福胙赐者自上而下之义惟  郊  庙  社稷宜用其历代帝王与  皇上等伦止宜用答字于义为当复上其仪注一嘉靖十年二月初十日太常寺奏致斋二日预设各坛神位并牲醴香帛乐舞等项如仪设  上拜位于殿中是日早免朝  上常服御奉天门太常寺卿跪奏请  皇上诣文华殿躬祭历代帝王  上具祭服导引官导  上至拜位典仪唱乐舞生就位执事官各司其事内赞奏就位  上就拜位典仪唱迎神奏乐乐止内赞奏搢圭奏上香  上三上香讫奏出圭奏复位内赞奏两拜  上两拜平身传赞陪祀官同典仪唱奠帛行初献礼奏乐内赞奏诣  神位前执事官各捧帛爵跪进于各  神位前乐止内赞奏读祝奏跪传赞陪祀官同读祝官取祝跪读讫奏乐内赞奏俯伏兴平身传赞陪祀官同乐止典仪唱行亚献礼奏乐仪同初献惟不读祝乐止典仪唱行终献礼奏乐仪同亚献乐止太常寺卿进立于坛傍东立西向唱答福胙内赞奏诣饮福位奏搢圭奏跪光禄寺卿以福酒跪进于  上右内赞奏饮福酒上饮讫光禄寺卿以福胙跪进于  上右内赞奏受胙  上受讫奏出圭奏俯伏兴平身奏复位内赞奏两拜  上两拜平身传赞陪祀官同典仪唱彻馔奏乐执事官于各  神位前彻馔讫乐止典仪唱送神奏乐内赞奏两拜  上两拜平身传赞陪祀官同乐止典仪唱读祝官捧祝进帛官捧帛掌祭官捧馔各诣燎位奏乐内赞奏礼毕乐止太常寺官捧各  神位诣燎所议上制可命太学士翟銮尚书梁材李时汪鋐分奠
○乙丑  孝贞纯皇后忌辰  奉先殿行祭礼遣定国公徐延德祭  茂陵  升河南左布政使陶谐为都察院右副都御史提督南赣汀漳等处军务
　　○丁卯  上祭历代帝王于文华殿  升河南按察司佥事张庠为贵州按察司副使
　　○戊辰  昭圣康惠慈寿皇太后圣旦免命妇朝贺  上躬耕藉田祭  先农之神
　　○庚午总制狭西三边军务兵部尚书王琼以衰老求退  上优诏不允  礼部具上朝日坛祭大明仪注一前期三日太常寺奏祭祀如常仪谕百官致斋二日一前期二日太常卿同光禄卿奏省牲如常仪一前期一日  上亲填祝版于文华殿红楮版朱书如遇遣官之岁则中书代填遂告于  庙遣官则否祭之日免朝锦衣卫备随朝驾  上常服乘舆诣东郊由坛北门入至具服殿具祭服出导引官导  上由左门入典仪唱乐舞生就位执事官各司其事内赞奏就位  上就拜位典仪唱迎神乐作乐止内赞奏四拜传赞百官同典仪唱奠王帛乐作内赞奏升坛导  上至  大明神位前奏搢圭司香官捧香跪进于  上左内赞奏  奏上香  上跪三上香讫捧玉帛官以玉帛跪进于  上右  上受玉帛奠讫奏出圭复位乐止典仪唱行初献礼乐作内赞奏升坛导  上至  神位前奏搢圭捧爵官以爵跪进于  上右  上受爵内赞奏献爵  上献讫奏出圭奏诣读祝位奏跪  上至读祝位跪传赞众官皆跪赞读祝乐暂止读祝官跪读毕乐复作奏俯伏兴平身传赞百官同奏复位乐止典仪唱行亚献礼乐作仪同初献但不读祝乐止典仪唱行终献礼乐作仪同亚献乐止太常寺卿立于坛前之右唱赐福胙内赞奏诣饮福位导  上至饮福位光禄官捧福酒跪进于  上右内赞奏跪奏搢圭奏饮福酒  上饮光禄官捧福胙跪进于  上右内赞奏受胙  上受讫奏出圭俯伏兴平身奏复位  上复位奏两拜传赞百官同典仪唱彻馔乐作执事官彻馔讫乐止典仪唱送神乐作内赞奏四拜  上四拜兴平身传赞百官同乐作典仪唱读祝官捧祝进帛官捧帛掌祭官捧馔各诣燎位乐作内赞奏礼毕乐止导引官导  上至具服殿易祭服陛辇还参拜于  庙毕还宫制曰可
　　○壬申直隶巡按御史李宗枢条陈边务六事一遣重臣以脩边备言偏头三关孤悬极边宣大二镇纪律渐弛乞专命大臣以总制之凡军马钱粮边防赏罚俱听便宜行事一严考察以慎边臣言诸边将领因循怠惰宜振作而一新之乞将总兵以至副参游击严加考察五年一行一行简汰以精边军乞敕各边镇巡等官每岁仲冬会集诸军严加比试别其强弱列为三等上者食粮月一石五斗次者一石下者五斗因其进退而升降之一增墩堠以便边防言大同一镇地势平漫大小二边及墩台濠堑岁久荒颓以致嘹望不及烽燧难传乞将各营各路之兵起借夫役分工立限缺者补增损者修葺一设所治以御边患言大同镇东为聚落驿西为高山站二驿之中军人不及二百乞将二城添设二所各置守备千百户等官分拨大同原额冬夏掺备马步土兵隶之仍将勘拨功臣田土及近山荒地量给耕种一禁买切以清边毙言各边将领买夺首级以为己功冒滥爵赏传及子孙毙莫大于此者乞申明法典有仍前毙者坐以极刑兵部覆议宣大即今虏情稍缓总制不必增设总兵系五府堂官体貌不可不隆副参以下俱系武臣原无可查事例官军宜精加简阅月粮系旧制擅难增减聚落二堡各设所分先年题奉钦依未曾举行宜行查勘买功有发遣旧例别难再议余俱可行诏从之
　　○癸酉初  上以禘祫义询大学士张璁令与夏言议己言撰禘义一篇献之大意谓自汉以谱牒难考欲如虞夏之禘黄帝商周之禘帝喾不能尽合故二千余年废而莫讲兹承  皇上德音臣谨推明古典采酌儒先精徵之论宜为虚位以祀广旷典复行于世  上曰禘义深奥尔所议己得朕亦以所自出之帝本是厥初第一之祖虚位而祀唯求在我之诚耳下其＜锍-釒＞礼部会中允廖道南议请以太祖实录为据禘颛顼遂诏礼部以言道南二＜锍-釒＞会官详议以闻于是礼部集内阁九卿詹事府翰林院国子监议于东阁咸谓虚位既茫昧无据颛顼又世远难稽今  庙制既定  高皇帝始祖之位当导  钦定国禘  德祖为正部以诸臣议上  上曰禘祭意义渊奥朕虽不知其旨岂敢不慎大礼决不可缺此诸议皆主从实从信为当夫岂不道而朕旨行之卿等皆贤俊博学圣贤理道知之旧矣  德祖之拟出朕一时之误矧为  太祖之  高祖难拟自出之位今如以虚位奉行惟恐诚不至耳诚至神自格假使生存而无孝子之心亦如不在朕难自用且有偏听嫌其再集议以闻言复＜锍-釒＞陈禘  德祖有四可疑内言今所定  太祖为太庙中之始祖非王者立始祖庙之始祖  上并下部议于是诸臣咸奉诏请设虚位以禘奉  太祖配礼臣因言太祫既岁举太禘请三岁一行庶疏数适宜  上报闻随自为文告  皇祖  升江西布政使司左参政叶溥为本司右布政使以成安伯郭瓒管理红盔将军侍卫
　　○甲戌  恭仁康定景皇帝忌辰遣仪宾周钺祭  陵寝  升南京光禄寺卿黄钟为都察院右副都御史巡抚山西地方  以水灾免直隶凤阳淮安扬州西府所属州县并留守等卫所秋粮有差
　　○乙亥先是  上定  方丘并  朝日坛所用玉爵各因其色诏户部觅红黄玉送御用监制造户部多方购之不获但得红黄玛瑙水精等石以进诏暂充用仍责求真玉至是部臣言中国所用玉大段出自西域于阗天方诸国及查饰年贡牍唯有浆水玉菜玉黑玉并无红黄二色且诸国俱接狭西边界宜行彼处抚臣厚价访求诏可
　　○丙子兵部尚书李承勋以风霾示异奉诏条陈备边五事一北虏自去冬黄河冻后大半入套其余尚在河东则今岁边患狭西最急宣大次之然势有变更兵虽遥度急者或以警戒而获安缓者或以晏安而召寇宜申饬各边镇巡等官严谨堤备以戒不虞一甘肃孤悬河外山多土少且逼于虏患不敢耕垦岁入不足必须仰给河东成化弘治间粮输本色驿站编河东人应役以是河西富饶今粮改为折银分散有田军余籴买名为和籴领银则扣克而不足原数收粮则加耗而十增二三虽曰养军其实害之其驿传解银颇为两便但每令逋负以济河西之急可也仍宜每岁于常数外发银二十万两令管粮郎中于河东兰州籴买收贮以备河西不测之变又甘肃所患者回夷而今加以亦不刺旧日肃州人患孤危难守而近岁套贼往返必经庄浪界内被其残害必须别为议处或设险添墩远斥堠以清野使虏无可掠或聚兵截杀使两寇不得交合为庄浪患俱宜令总制镇巡会议以闻一辽东蓟州二镇东北则海西诸夷西则朵颜三卫而朵颜尤近京都往昔永平蓟州不闻有警自陈乾失律之后花当之势浸骄其巢穴布在红罗山前后与建昌营密云永平为界然此地因被主收北虏亦罕能至善抚之则为藩篱之用不善抚之则为我门庭之寇宜行彼处镇巡如意防守犯顺则剿杀以锉其锐贡市则恩信以结其心一云南地方自安铨扰乱之后军民困敝近闻临安府盗贼生发势甚猖獗安南国王素失人心被伊叔专制其国称为老王迩者逐其应袭侄于老挝投住已经彼处镇巡勘处至今未有回报内则盗贼顿起土官僭乱外则南夷不靖边衅将开古人谓智者睹未形况已著乎宜行镇巡等官彼此协和共图政理开诚布公抚捕兼行毋得轻率外交纳侮小夷一防御边患虽非一事总其大要不外两途曰豊财用材而已以豊财言之月粮赏赐俱有定额此经常之制可以预计者也行粮草粮师出无常此不时之需难以逆知者也弘治以前各边粮料皆百万以上盖非一日之积正德以来费用殆尽各镇仓廪皆空耗费滋甚且如平岁米石值银一两而官散折银六钱是官军每月止得米六斗军何得不贫凶岁米石值银三两军多饿死乃如数给之米无可买而军亦不免饿死是官银三两不当一两之用官安得不费求其可以济今之急而不大损于财其惟预乎如各边于岁月外每岁豫得见银二十万两别储之岁小收则可买米二十万石大收或倍之比以三两折米一石则在官获三倍之利矣歉岁得米一石值银三两军亦获三陪之利矣大抵边镇米价不论豊凶冬月犹可一入初春日益翔贵商贩以时废居率致巨富诚使帑有羡金米贱则籴市运而给折于军米贵则放本色而积银于库斯官军两便而商贾无所牟大利矣以用材言之取边任之才与内地异边将之选与文臣异副参以下又与大将异文臣之用于边者当取其深沉有实材者为上警敏识兵势者次之至于好名刻薄之徒必不可用其小廉曲谨避谤远嫌者亦非其人也大将惟贵其持重有谋能节制偏禆而不专于勇副参守备固当选其勇然非廉则地方受害游击中军千总之类是为军锋必以勇力为主而不可责备宜行各边总巡等官将见任副参以下从公开注分别优劣具奏黜陟仍于属内体访果有材堪将领者保举擢用其大将有不称任者科道指实劾奏罢之奏入诏备边事宜即行诸司作速条奏从实举行毋得迟误
　　○戊寅  上谕内阁昨因议追  祖陵  皇陵二山名朕思  孝陵在钟山亦宜同体  文皇既封黄土山为寿山今又拟  显陵为纯德山而独钟山如故于理未妄朕惟  祖陵宜曰基运山  皇陵宜曰翔圣山  孝陵宜曰神烈山并  方泽从祀以基运翔圣天寿山之神设于五岳之前神烈纯德山之神位次于五镇之序仍预闻之  祖考及命所在有司官祭告  各陵山祗其示礼官奏行及行工所增制并更制  三陵山祗位于是礼部尚书李时遵旨行内官监以  钦定各陵山神号依  天寿山神牌式制造且言  神祇坛每年秋报露祭  地祗内有  钟山  天寿山之神今  方泽从祀增制基运等山神位其  神祗坛亦宜遵行庶事体归一本部行钦天监择日预告  祖考于  太庙  世庙其祭告  各陵山祗  祖陵基运山  皇陵翔圣山遣凤阳巡抚都御史  孝陵神烈山遣南京礼部堂上官  显陵纯德山遣湖广巡抚都御史太常寺仍委属官二员赍捧香帛告文分送各官致祭  上然之命秋祭一并增制  都察院覆童源所奏查勘过太监秦德张永张忠坟墓在瓮山广源间等处俱系  山陵来龙过脉及环拱处所且奢丽踰制俱宜改正其余官民坟墓不下数千凡有奢侈僭分者亦行改正西山一带煤窑俱应禁塞  上曰秦德等坟墓越礼奢侈俱改正折毁其余官民坟墓但有奢侈过分者限三月以里一体改正如与龙脉无干并无造作奢僭者仍旧不动煤炸系民生日用所不可缺不系紧关应禁处听小民照旧生理  先是海贼洪周盛林举等聚众数百人流劫福建沿海郡县及广之惠潮浙之台温杀伤吏民周盛死举代领其众与别部海贼洪体谟王辅成等合势益炽盛浙江海道佥事姜仪募武勇守要害督理兵船剿之生擒举体谟辅成余贼溺水死所俘获数百人巡视浙福都御史胡琏上其功诏赏仪银十两纻丝一表里其失事人员俱下巡按御史逮问举等处决枭示
　　○己卯命巡抚应天都察院右副都御史毛思义以原职总督南京粮储
　　○庚辰  上亲祀  大明于  朝日坛  上谕大学士张璁朕奉  章圣慈仁皇太后慈训于选中淑女三十人内慎选九人以充九嫔所有应行礼仪卿可传谕礼部趣令开具进览于是礼部尚书李时等言  皇上以  宗祀之重择真淑备  九嫔诚宜定拟典礼以昭示天下臣等考之  大明会典诸书惟载册立  后妃礼仪嫔御以下皆缺及考唐制贵妃淑妃德妃贤妃正一品昭仪昭容昭媛修仪修容修媛充仪充容充媛为九嫔正二品皆遣使册命则唐以前九嫔之礼甚重  皇朝原无册立九嫔之仪礼始今日臣等窃拟遵照册  嫔仪注量为降杀谨逐一开具恭候  圣裁一吉期用嘉靖十年三月初二日一先期太常寺备告  太庙  世庙牲醴翰林院具祝文一先期内府造九翟冠次  皇妃之凤者大衫鞠衣如  皇妃制圭用次玉谷文银册少杀于  皇妃五分之一以金饰之一本部奏请行礼正副使各二员一前一日鸿胪寺设节册案于奉天殿节案居左册案居右设节册彩舆于丹墀内教坊司设中和韶乐及大乐锦衣卫设仪仗如朔望仪一是日早内官设九嫔受册位于宫中设节册案于受册案之北节案居左册案居右又设香案于节册案前设内赞各三人引礼各二人一至期  上具衮冕服以册封九嫔祭告  太庙  世庙如常仪礼毕  驾回  上易皮弁服御华盖殿鸿胪寺官奏执事官行礼毕奏请升殿导驾官导  上升座文武百官各具大红及锦绣衣服入班行叩头礼左右侍班正副使具公服就拜位鸣赞赞四拜兴传制官跪奏传制执事官举节册案由殿左门出置御道中传制官由左门出称有制鸣赞赞跪正副使跪传制官称制曰嘉靖十年三月初二日册某氏为某嫔命卿等持节行礼赞俯伏兴四拜礼毕执事官举节册置彩舆中黄盖遮送至右顺门正副使朝北面立内官捧节册由正门入迎至九嫔宫中节册未至之前引礼请九嫔出迎于宫门外节册至由正门入九嫔随至拜位内官以节册各置于案内赞赞四拜赞宣册赞跪宣册女官取册立宣于九嫔之左讫赞受册赞搢圭宣册女官以册授九嫔九嫔以册授女官女官跪受于九嫔之右立于西赞受册讫赞出圭赞兴赞四拜礼毕内官持节由正门出九嫔送出宫门各内官赍节出至右顺门里待齐乃出右顺门外以节授正副使报礼毕正副使得报持节复命一谒  内殿是日九嫔各具服候  皇后率诣  奉先殿  奉慈殿  崇先殿行谒告礼如常仪一谢恩是日谒  内殿毕九嫔各具服诣  昭圣康惠慈寿皇太后前  章圣慈仁皇太后前  庄肃皇后前俱行八拜礼毕候  上服皮弁服  皇后亦具服各升座赞引女宫引九嫔诣拜位行八拜礼毕各还宫  上曰告  庙用香帛脯醢果酒捧  主官如故正副使并执事官令具服行礼百官公服侍班余如拟
　　○壬午大学士张璁以名有嫌于  御讳请改  上以字既不同又不兼二不必避璁复恳请  上乃赐名曰孚敬字曰茂恭随诏累赐诰命准照今名改给又  御书孚敬茂恭四大字横直各二幅以赐焉
　　○癸未先是  上命礼部考古太岁坛制以闻至是礼部言太岁之神自唐宋以来祀典不载惟元有大兴作祭于太史院亦无常祭之典至我  国朝始有定祀是以坛宇之制于古无稽按说文太岁木星一岁行一次应十二辰一周天盖天神也亦宜设坛露祭但其坛祭制无考宜照  社稷坛规制筑造高广尺寸少焉减杀俟四郊工役少完即建太岁等神并云雨风雷岳镇海渎三坛神祇于坛内俱照  社稷坛规制惟太岁坛差小庶隆杀适宜而祀仪不忒诏可  致仕刑部尚书韩邦问卒赐祭葬如例  巡按直隶御史余勉学条陈江防二事一饬武备以精江洋言都所重莫过江防仪真而下巡江军快卫不满四十人所不满二十人加以月粮不给府仰为累乞敕兵部议处将镇江卫原坐京操军士量留以备江防及行沿江卫分凡巡江军快务足百名之上应得月粮务以时给使其平居则常川掺练有警则互相应援一设管伍以据要害言瓜州远在下流与京口对峙东控洋海北接淮扬甚为要害虽有仪真守备往来巡历然周岁不致至其余奸细何所踪迹乞敕兵部议处量于扬州卫调拨官军筑堡瓜州常州守备与仪真等处声势相接以防不虞仍行彼处量造衙宇以便往来防守兵部覆议拨军筑堡难以轻议余俱可行诏从之  两淮都转运盐使司运使祝弘野辽东苑马寺卿王崇庆俱迁官未任＜锍-釒＞乞休致诏弘野以原任云南楚雄府知府崇庆以原任河南按察司副使各致仕复谕吏部今后大小官员凡升迁未履任告休致者俱以原职致仕着为令
　　○甲申升浙江按察司佥事陈察为本司副使
　　○乙酉太子太保兵部尚书胡世宁卒诏赠少保赐祭葬如例谥端敏世宁浙江仁和人弘治六年进士授湖广德安府推官升南京刑部主事历江西按察司副使时宸濠有逆谋要结权幸中外侧目莫敢言者世宁慷慨上书悉发其奸状逮诏狱几死谪戍沈阳濠诛起徒中为都察院右佥都御史巡抚四川未几召入为吏部右侍郎以忧去起复补兵部左以病乞南京升南京工部尚书复召入一岁中历都察院左都御史刑兵部尚书者再加太子太保寻引疾去复召赞参南京机务不起于九年九月端坐而逝世宁风格峻整负经济远猷贞谅自持有羔羊之节初横犯逆藩几陷不测海内士想见其风采嘉靖初既与大政侃侃持论多所建白其议礼是张桂而立朝殊与抵迕至若建开留城新河闭关弃哈密二议足称谋国之石画云
　　大明世宗肃皇帝实录卷一百二十二
大明世宗肃皇帝实录卷一百二十三
　　嘉靖十年三月丙戌朔  上敕谕礼部曰朕仰惟  皇祖太祖高皇帝肇创洪图奠清宇宙扫除腥秽复我文明克享  天心君临亿兆必自  上世之积累乃出中夏之  元圣顾追报之典未举而冲昧之怀罔遂朕已躬承  皇祖之鉴命恭行大禘之礼于今孟夏之吉祀  始自出之祖于  太庙奉  皇祖配每逢辛丙之年一举著为成范尔礼部具仪择吉来闻  兵部主事郑琬＜锍-釒＞言军职贴黄武官选法所系三年一清立法颇详弟先后因仍混失如故以致名为贴黄而黄多不贴所以每选难于查核人易为妍应袭者以查黄不出而守候经年典守者以黄多难检而任人私揭及今不理毙且日深因条上清黄五事一严督率近日题准清黄监生仍旧例以三年为限须立法督催庶不旷废月日凡分与工程依限查写先限写完兼查对清切者即准上选过限不完者立限催完方准上选写字粗拙及不率教者发回该监历过月日不与准筭一固黏贴贴黄本以便揭查然黏贴必须牢固自今将各卫所贴黄逐一查出各用面糊牢固黏入贴黄本内应立黄者照旧写黄用宝毕日每黄二张用纸一叶亦照前法黏贴不得仍旧夹放庶免散失及盗黄改黄等毙一增黄本旧黄每本百叶黏贴小黄二百张揭查为易后因立黄日多黄本未增遂使一本百叶夹至三四百张卫所不分流世无别今宜添领黄本每卫不拘本数每叶黏贴二张尽数附贴仍于黄本皮面开写在京在外卫所人名明白以便揭查一慎揭黄旧例犯罪革职永远不许承袭者揭黄烧毁军职调卫者揭出原卫改黏见调卫分后因续写贴黄取其易揭不复黏固多致混失在京者误入外卫府属者误入上拾吏缘为奸该选官舍经年不得袭替今既黏贴牢固不许轻揭每两月一次续黄将内外黄本查对明白飞帖标记揭黄之时每黄监生二人各执一本比对内外黄号不差系内黄者于西廊房续写系外黄者于西阙河下续写写毕对同仍顿放西廊房内候大选后用宝之日同内黄擡至春天门用宝其调卫官员以后者为准内外贴黄俱黏贴见任卫所清理事完后遇有更调官员贴黄科吏随即附簿每年半一次不拘员数用本部印信手本差续黄官带领人匠赴印绶监会同该监官将本人贴黄移贴今调卫所贴黄本内如遇犯该揭黄者亦每半年同更调贴黄揭出会官烧毁揭出空处仍黏白纸小票书某人贴黄为某事调卫揭出附贴某卫该犯揭黄者书某人贴黄犯该革职烧毁以杜吏奸惟新立功升授官员始用立黄已立黄者不烦重费清理一军职旧例黄选相同方准袭替盖以立功来历详于贴黄历代脚色备于选簿已经本部题奉钦依类造选簿今清贴黄务将选簿贴黄彼此相对但有差错遗漏即行改正补录仍旧收贮以便查对得旨近年清黄委官耽延月日不独监生为然所奏俱依拟务用心清理如仍违慢科道官纠奏治罪  命浙江采紫竹花斑竹成造方丘月坛笙簧
　　○丁亥册淑女方氏郑氏王氏阎氏韦氏沈氏卢氏沈氏杜氏为九嫔告于  祖庙命武定侯郭勋附马谢诏大学士张孚敬翟銮尚书梁材李时卿陈道瀛捧  主礼成  上御奉天殿百官致词称贺  初巡抚大同左副都御史王大用奏报虏警为兵科所参驳而给事中秦鳌因论大用残忍偏刻及奏报含糊不任遣事荐巡抚宣府都御史刘源清可为宣大总制下兵部议覆大用素有才望敢于任事志在振作苐土俗未谙更张无渐以致人言宜取回他用源清在镇久威令素行固当擢用第总制已奉旨报罢并请  上裁  上以兵部所议是非矛盾仍命吏部会议至是吏部覆大用才识素优莅任日浅若因人言輙易则事权渐损来者展布益难宜仍留巡抚以责后效  上曰大用才既可用着照旧巡抚务体朝廷委任至意悉心边海毋以人言自生疑阻  初刑部郎中叶应骢既坐陈洸狱为民洸嗛应骢不置复令家人诣阙告应骢治狱时酷刑杀无辜凡二十六人诏下巡按官勘至是御史李美覆报死者俱有状非应骢毙之得旨应骢首酿冤狱发极边卫分充军
　　○戊子赐大学士张孚敬以  献皇帝御书荣恩堂孚  上识其端曰  皇考手泽又赐银印篆刻所赐孚敬字及白金四镒彩帛四束羊酒珍馔等物谕曰日前闻卿自为堂房名曰荣恩夫所谓荣得君恩也朕思  皇考尝手书斯三字朕恭装轴兹并银印一枚及彩帛等物以赐以为吾君臣相庆之意庶见朕意云耳  初  亲耕礼成给事中王玑言此礼之流几于具文而  皇上行之亶为实事臣仰睹为快因敬陈其愚夫天子耕籍何也供菜盛一也知稼穑艰难二也慎惜财用三也率公卿百官皆重农风示天下使皆务本四也此四者耕籍之实务也  上是其言令部臣推衍拟奏施行至是礼部覆议今西苑地宽其可耕之处宜令农夫垦艺其中  上以春秋二时临幸观省然后收其所入输之神仓既悉小民艰苦之状且得自致洁清于神明其为耕籍之实孰大于是若夫主敬行俭以倡百官此  陛下盛德自然表正臣民已非一日惟益懋毋替而已  上曰然西苑今造土谷坛其一具仪来闻崇俭省费朕躬自勉卿等股肱一体赞襄务臻实效
　　○己丑初礼部数上言  皇后出郊亲蚕不便是日早  上乃谕大学士张孚敬令与尚书李时议移之西苑晡时  驾幸西苑召二臣至太液池  上使中官操舟渡之入见于旧仁寿宫  上曰朕惟农桑重务欲于宫前建土谷坛宫后为蚕坛以时省观卿等视其可否孚敬谢曰早承  圣谕未知即日  驾临方亲工  南郊遂稽趋命  上悦二臣趋出视地  驾转昭和殿  上期二臣于此还复命曰宫后垣宇仍旧增饰足称蚕室宫前钦定土谷坛方位极正当  上曰蚕坛第增一具服殿及小房数间务从省约赐二臣酒饭于殿西后厢寻遣中使赐以珍饵二臣复入殿谢  上令近榻目时曰北郊蚕坛卿不必奏请即移文工部拆之又出御制西苑视谷祗先蚕坛位赋手授孚敬曰朕适有作卿等看润二人请出恭诵入奏曰念民生衣食之本重为农桑劝此三代盛典何幸亲见之  上因命赓和以寓儆戒之意孚敬复请  上手书各赐为子孙世宝许之明日二臣进和赋  上亦各赐手书御制赋如所请后数日并装成帙名曰咏和录赐之已复谕孚敬曰朕惟君臣之际固不可不严此在朝之当慎他处则犹家礼然且汉文帝之召见贾生因语久而文帝为之前席今亦称美故君臣不交治功安成况朕在冲昧世事未一经无识见卿之于朕无异周公爱成王首以孝训于朕他特余事耳卿夙夜在公敬君尽礼昨见退逊太过恐非辅臣之于君者夫何谓辅导大臣与他诸臣不同故曰导之训教传之德义保其身体此则不可以在朝之制相与明矣今后凡会议或卿有所入奏无拘时而来面相计处俾交修朕之性志有定方可广接他人庶有所酌别贤否耳朕又欲于今春奉  两宫奉游后与卿辈一游以仰遵我  圣祖丕训亦以见幼孙之率由  祖道当有宴乐预与卿言之  太子太保兵部尚书李承勋湖广嘉鱼县人由进士授知县历南京刑部主事户部员外郎中知府累迁至河南左布政使巡抚辽东副都御史引病回起用南京都察院管院事晋南京刑部侍郎尚书改吏部尚书未任寻改刑部尚书加太子少保改兵部尚书加太子太保兼都察院左都御史管院事提督团营嘉靖八年二月回部管事至是卒于官承勋沉毅果断有经济大略在江西剿除华林山贼功第一巡抚辽东当丧败之余拊循疮痍措画战守东土以宁及起掌宪本兵  上方锐意图治所信任辅臣之外独承勋与刑部尚书胡世宁等数人国有大议輙咨承勋等承勋亦孜孜为国知无不为甚称  上意及卒  上深加悼恤诏赐其家白金四十两彩段四表里米五石及＜锍-釒＞果等物赐祭葬如例又自为文遣礼部左侍郎严嵩祭之赠少保谥康惠
　　○庚寅以太仆寺少卿洗光为南京光禄寺卿大名府知府乐頀为狭西布政使司右参政山东兖州府同知陆冕为浙江按察司佥事吏科给事中阎闳为河南按察司佥事  复除通政使司左参议杜楠原职添注管事  宣府巡抚都御史刘源清引疾乞骸骨  上复诏不允  南京吏部文选司署郎中王邦瑞＜锍-釒＞上三事一定制度言大明会典今之制度也其间先存后减昔略今详开载容有未尽繁冗难以遍观请下各司查议何者为旧制今例之已行何者行而未备何者当增何者当罢务令情法适中事体画一删去繁文节取要诰开立款件如问刑条例然编完进呈下廷臣会议停当颁布诸司以为定守二修乡教周官司徒以乡三物教万民今举人监生家居者宜听有司提调督学钤束有司廉其贤不肖具考语上之督学督学复廉其实而惩劝之甚者得以荐黜奏闻岁终类考语报吏部以佐铨除大比监生历满者就督学试其在历者各司亦类送督学毌得自试以滋侥幸三清毙源鬻吏以官此甚不可刀笔之徒所见者利悬法禁之且犯者接踵今得纳银冠带使以枉汪之脉为发身之地是诲之也制吏有内外三考连次纳银者有年二十而冠带者有仅通氏名而不解律例者如此安望他日之尽职乎顷给由吏少纳例者多以故诸司在在缺例夫军职散官义官僧道等顷可纳者多即此一途所济亦少而所损者大乞为停止下其章于所司  先是夷酋褚羊哈等听抚入贡朝廷例外加赏于是海西夷兢相慕效争以贡入数溢其旧几至一倍甚有洗改敕书易置别卫概以听抚为名混进徼赏者兵部议以为不及其初来申明旧例严为禁约数年之后来者愈多将一顺其所欲虽竭府藏尚不能支久之而后议革则前予后夺恩反为怨恐生边患今业已放入姑从赏例此后宜令辽东审遏于扣关之时仍遣通事省谕各都督严东部落毋得诈冒备御等官敢有如前姑息及听各夷私嘱混放入关者参究治罪诏从之  命阳武侯薛翰五军营大营坐营都督佥事牛桓五军营左哨坐营
　　○辛卯吏部以明年朝觐考察因言节年朝觐抚按官开报考语自府同知以下类多明白至于知府以上则语率含糊甚者贤否倒置以致难于去留请令各抚按官廉访所属无论大小指实直书勿拘对偶音律或丁忧考满升调养亲及缘事在逃者一体开报类造揭帖密封送部期以本年八月至其所开报十失八九者听部参治若十不失一亦听奏保其来朝官访问所属不能真知及答问与考语矛盾者议黜永为定制奏可  初应天府推官陈廷琏以痼疾乞休吏部拟加太仆寺寺丞以奖恬退  上曰升职之典所以劝功廷琏既痼疾不能任事自应乞休何谓恬退輙拟升职此例起何年本非公道其具实以闻至是吏部引弘治中例累年奉行未及改正请自今乞休者廉其实内考称职外经旌异本非怠弃规避者乃得升职或仅保无过意有所托者虽满三年六年止以原官致仕诏从之廷琏以原官致仕  礼部覆都给事中张润身条陈科举事一杜诈冒以端趋向监生三月以后到监及到各衙门补历者不许考送仍行北直隶督学御史明核在京生儒乡贯册籍一革小考以节劳费各省督学往往多取名数临期集省城听巡按御史覆考名为小考此于生儒劳费不便一处考官以绝私嫌各处同考试官聘取狥私宜令督学先廉所属教职年状行端者糊名考选类造千册分经编号下官其姓名官籍自存备照别置一策不书名籍第以所编字号密切钤封送巡按处以待隔省来聘旋填姓名官籍或应回避则用次人以次应聘其预泄私通及滥举充数者听御史参究诏如仪  四郊坛工成  赐礼部尚书李时银图书一颗文曰忠敏安慎
　　○癸巳礼部上祭西苑土榖坛仪注一先期太常寺备牲醴脯醢酒果如常仪是日早  上具翼善冠黄袍御奉天门视朝毕太常寺官奏请诣土坛  上升辂诣坛所幄次  上具皮弁服典仪唱执事官各司其事导引官导  上至拜位内赞奏就位典仪赞瘗毛血迎神内赞奏二拜典仪唱奠帛行初献礼执事官捧帛爵跪进于  各神位前奠讫内赞奏跪内赞赞读祝读祝官跪于  各神位前右读讫奏俯伏兴平身典仪唱行亚献礼仪同初献惟不读祝典仪唱行终献礼仪同亚献典仪唱彻馔执事官诣  各神位前彻馔讫典仪唱送神内赞奏两拜典仪唱读祝官捧祝掌祭官捧帛馔各诣瘗位礼毕  驾兴还宫＜锍-釒＞入诏如拟春告秋谢岁为定例  吏部奉诏议复旧制京官考满称职方与封赠间有违碍即不敢请是以人臣有不得伸情于其父母者往往自陈或蒙特恩其后因缘比附以为常一遇推恩纷然陈乞有因父罢职为民而乞移封者有先任推官知县已经封赠后为主事科道官而乞改封者有任试御史例不得封而乞实授之后请封者有丁忧养病在家遇例到部而后乞封者有起复闻丧在京遇例而即乞封者盖  皇恩旷荡草木均沾臣子自以为非常之遇恩欲效之于父母也不知恩典之设本为激劝臣下若陈乞渐广则恩纪太轻诚如  圣谕自今宜裁节如旧制  上曰然京官诰敕近来率多滥与除有明旨准给者姑给与之此后有仍蹈前毙牵引陈乞者所司参究治罪不宥外官但有及民善政抚按官举保核实者查明具奏照例准给庶内外均施以为民牧之劝已而巡抚宣府佥都御史刘源清以四品满请移封吏部以诸职掌无四品封赠之文成化初大理寺少卿夏时正始有此例会典于本条下又明注洪武十六年正从四品亦封赠一次必有所据似宜与之  上曰职掌开载乃  圣祖定制自今封赠非出特恩并当遵照毋得牵此奏扰遂罢不准给
　　○甲午  庄肃皇后令旦免命妇朝贺
　　○乙未始定西苑土榖坛名曰  帝社  帝稷  先是  上谕内阁曰西苑土谷坛之神惟亦社稷耳所以别于  太社  太稷如为王社王稷之称于义有据否大学士张孚敬等对古者天子称王今若称王社王稷与古义合但嫌于与今各王府社稷名同臣等伏思前承钦定牌位曰五土五谷之神名义至当  上报曰必欲从时可仿帝籍之意曰  帝社  帝稷既正其名宜考笾豆乐舞之仪礼部以旷典肇修乐舞不能卒备  上然之命俟考议行笾豆用八牲用犊羊豕皆  上裁定云  吏部左侍郎徐缙詹事顾鼎臣左庶子兼翰林院侍读学士穆孔晖失误日讲各＜锍-釒＞引罪诏切责宥之独孔晖以是日轮讲调为南京尚宝司卿既而给事中叶洪＜锍-釒＞留孔晖不听  户部覆给事中王聘奏各边钱粮出纳官吏因缘为奸未免有埋没侵欺之毙乞照先年题准事例遣给事中御史分行南北各边严加清查诏第趣各边巡按御史稽核不必遣官  襄阳卫指挥余大纶奏湖广安陆宜视凤阳天寿山添设守备下兵部议安陆置守备公署即令郧襄守备往来兼管便奏可
　　○丙申清明节遣安仁伯王桓长宁伯周大经王田伯蒋荣分祭  七陵彭城伯张钦祭  恭仁康定景皇帝陵寝中官祭  恭让章皇后陵寝驸马谢诏祭  悼灵皇后陵  升侍读学士兼吏科都给事中夏言为詹事府少詹事兼翰林院学士掌院事经筵日讲如故仍改给诰命如今官  升广西道御史戴金为太仆寺少卿  诏豊城侯李旻带俸养病初旻自两广召入提督团营兼管五军营以骚扰驿递及肩舆趋朝先后为言官所劾旻坐回避既逾年引疾辞任从之  甘肃镇巡等官奏报套贼二万西海贼数千一时并犯自庄浪至甘州无处非寇下兵部议庄浪先年防虏多倚鲁氏其远祖鲁失加归附世守其土至都督鲁经总兵他镇罢而家居其子鲁赡势难约束繇无地方之责又庄浪既为兵冲湏徵客兵处粮草以备战守诏总制尚书王琼计其便宜即行会议以闻  兵科都给事中张润身言天下驿传疲惫百姓困穷近来奉差官员请敕繁多往来骚扰  上以为然兵部查议部覆各驿夫头奸毙多端往来公差骚扰请通行禁约其请敕官员先年俱有定额近来奏添数多请行在京各衙门通查先年应该请敕人员照旧查给以后增添者俱行厘正＜锍-釒＞入诏从其议其违例需索及冒用鼓乐者听各有司擒拿奏治各驿支应抚按及兵备官核实按季造册具奏发科清查有仍蹈前毙及不行举奏者一体治罪已诸司查覆言公差官请敕在成化以前者无论弘治以后所增或抚驭边夷或管摄邻省或控制要害地方军马事体重大者俱难裁革独永平河间坝底安普金沧铜仁镇筸郴桂施州永道各守备及巡视洞庭湖管理开原马市敕十二道可省其他兵备海道抚治捕盗守备备倭领班留守管理达官抚管夷人及太仆寺管理马匹敕宜如京营点闸例不必坐名新旧交代行事议上崇之命著为令
　　○丁酉升山东按察司佥事沈圻为狭西按察司副使贵州按察司佥事龚亨为云南按察司副使刑部署员外郎康世隆为贵州按察司佥事  御史李宗枢条上边事一各边粮饷本折间支俱有旧规别难再议苐宜责令右布政一人专主分派起军宣大二镇边粮俱派上则人户不得假手吏书致生他毙及总部等官亲诣各边督并交纳过期不完者以轻重论罪一宣大二镇屯地宜令管屯佥事及分巡官会中郎中清查侵占者追夺鬻换者改正坍压者拨补悉令相应人户计名分拨人给由帖明开顷亩条段应纳粮草数目令其收执验对输纳后有力贫身故上帖于官召人领种一宣府顺圣川东西二城荒熟地共三万三千四百余顷团种之军有管队把总等官各卫选补往来无常而所赋粮草追徵甚难至扣各军月粮是并其耕守之意俱失之矣且卫俱五所独蔚州八所今欲调其三所官员并各印信于顺圣二城分管屯种而所耕之地尽更余丁其在各军名下者俱令退还部议以为吏调卫所官员事体重大宜下抚臣勘报余皆可行诏如仪  命镇远侯顾寰管红盔将军侍卫  虏寇大同辛庄墩千户张钺败亡卒六十余人总兵彭楧称疾不出巡抚王大用以闻  上曰地方失事由镇巡号令不严节制无术所致大用戴罪杀贼以图后效楧等御史勘罪以闻都给事中张润身御史张禄复勘镇守太监张绅副总兵瞿江失律丧师俱宜论罪  上命绅江皆戴罪供职
　　○戊戌  上谕吏部朕惟致治以得贤为本吏部尚书古称冡宰表率百僚人材进退寔司鉴别朕以此任重大悬缺已久兹特付诸廷推以协公论诸臣宜体朕心慎选惟公与明忠诚为国练达事体者二三人以闻朕将亲择焉毌得视为泛常以应故事既而吏部会推以礼部尚书李时吏部左侍郎徐缙刑部左侍郎闻渊名上报罢  吏部＜锍-釒＞文选司署郎中邓尚义实授  上可之报曰文选乃铨衡要司顷来不问贤否第以次补仅及一年輙升京堂官他部即有贤者俱不得与屡经建白竟不遵行以故往往挟权济私用舍倒置俾恩不及百姓自令文选郎中务令久任果能尽心所职者听超升如例不得概升邓尚义仍自策励各司有不称者吏部会都察院更调选补务在得人庶朝廷体访好恶悉出公论  召郑府良医副夏恺入御药房署御医事修合药饵初恺上保养天和方既蒙进用又恐太医院修制不精＜锍-釒＞乞礼部遣官督之  上嘉其忠诏罢遣官而专属恺云  诏京卫武学生愿应文举者听兵部考送
　　○己亥  武宗毅皇帝忌辰祭  奉先殿遣太和伯陈万言祭  康陵  巡抚大同右副都御史王大用上＜锍-釒＞自劾言大同事体譬之都顽民伍堡之变张文锦不善用周公而败蔡天祐继之势不得不为君陈七年于兹圭臣则毕公之时也故抵镇以来颇有因革上下观听輙相疑骇以至科臣张润身秦鳌得于风闻而欲为  陛下忠谋耳顾臣自反所云偏刻残忍浅谋轻虑姑息者愚不得其咎请行勘明  上曰大同重镇而大用尽心军务以肃纲纪昭法度朕已具悉其遵前旨供职不允辞已而吏部覆言大用被论不宜奏辩回命回籍听调  礼部以  皇后亲蚕改行于内苑复具仪以请一行礼以四月三日先十日顺天府进蚕种有顷蚕宫令捧出西华门置彩舆鼓乐送至蚕室蚕母受之出蚕先浴饲以待先三日尚仪奏斋戒  皇后致斋三日内执事及司赞六尚等女官及应入坛者各齐一日先一日蚕宫令具祝版及祭物羊豕少牢边豆黑帛陈设如常仪是日未明司设监具仪仗及重翟车蚕宫令具钩筐俟于西华门外将明  皇后出宫门乘肩舆侍衡警跸如常公主及内命妇应入坛者各服其服以从至西华门升重翟车兵卫仪仗前导女官捧钩筐行于车前至具服殿  皇后易礼服至坛内乐女官就位执事官各司其事  皇后行祭如祭先农礼祭毕还具服殿更常服司宾引外命妇先诣采桑堂位南北向女侍执钩筐者从尚仪奏请诣采桑位女官导引  皇后至位东向公主已下位南北向执钩者跪进钩执筐者跪奉筐  皇后采三条止还至坛南仪门坐观三公命妇五列侯九卿命妇九采讫司宾引内命妇一人诣蚕室尚功帅执钩筐者从尚功以桑授蚕母蚕母受桑缕切之以授内命妇内命妇食蚕洒一箔讫司宾引还尚仪前奏礼毕  皇后还具服殿仪仗侍卫如常司宾卒蚕母等叩头讫司赞赞班齐向仪致辞曰亲蚕既成礼当庆贺司赞赞四拜毕赐命妇宴赐蚕母酒食于采桑台傍公主及内命妇殿内坐外命妇二品以上殿台坐三品以下丹墀坐尚食进膳司宾引公主内命妇就坐教坊司奏女乐宴毕撤案公主以下各就班司赞赞四拜尚仪跪奏礼毕  皇后还宫  上览之曰亲耕无贺此安得贺苐行叩头礼教坊司女乐止筵宴用勿前导余如所授仍命赐蚕母王氏等二十七人各布一疋  海内夷益实左等卫都督佥事把里哈等二百二人来朝贡马宴赉如例  工部覆兵部尚书李承勋备边议夷人进贡给赏段疋系  祖宗成法然而夷性不一海西诸夷专欲折银而朵颜等卫又欲段疋是以本折相兼不可偏废其段疋关领宜行内库毋得留难以起邀折之端织解不堪有司宿毙宜行各巡按御史严督如式辨验印记定期解纳具开看验提调领造官吏职役姓名以便查处至于夷人告扰多由拨置宜行礼部严禁通事人等毋启衅端宣谕诸夷各守成法不许邀求折赏诏如仪行
　　○庚子  驾幸西苑祭  帝社  帝稷  升云南左布政使陈轼为右副都御史巡抚应天等府  命武定侯郭勋充提督团营兼五军营总兵官
　　○辛丑吏部奏请拣选举贡监生在部需次者  上曰州县有司系亲民官职今以天下之广进士仅一二须举贡足其数尔等既知要在得人柰何乃踵旧毙发身进士者不必循良概得行取选用科道部属举人或间一预监生全无何由自效往数诏相兼擢用竟不遵行今次拣选务秉公责实有贤能立心为国者一体选科道部属著为令该司官敢仍前欺毙虚文抵塞都察具实参奏旨下吏部遂请并选举贡监生堪科道部属者诏如仪乃选授知县曾忭周昆薛宗铠行人谢存儒俱给事中知县王德溢杨行中周宠行人宋邦辅诸演俱试御史  上曰顷选科道既云有国子监博士等官乃无一人得与自后务秉公行兼明开历年考语以闻  内承运库奏乏金珠宝石行户部取用部议珠行广东宝石行云南查催进用金取本库所贮足色金量分成色搀以太仓库银置造器物或俱行顺天府召商收买  上曰朕撙节用度不尚縻费第奉  两宫又属岁造似难概省行府召商恐因而扰民太仓银不宜轻动他库羡银查进七万令御用监收买备今二岁之用金宁减省不宜搀银查催如议  工部言科道官监收内府钱粮如甲子等库乃  祖宗之旧规近遵明诏推而及于各监局则今日之良法兹者内承运库段疋及惜薪司等柴炭军器局等物料俱奉明旨免行监收其余各监局若御用监御马监司设监针工局巾帽局浣衣局司苑局供用库甲子等十库广盈库则原差科道监收内官监印绶监尚衣监尚膳监银作局织染局兵仗局酒醋面局宝钞司盔甲厂则续差科道监收谨开具请旨以便遵守  上曰御用尚衣织染三监局不必监收第令收法尽心制造余如议
　　○壬寅建历代帝王庙遣工部尚书蒋瑶行祭礼右侍郎钱如京提督工程  太常寺寺丞张鹗谱定  帝社稷乐歌进之时乐歌初下数日鹗审音协律连夕教成诏加其勤升俸一级  河南巡抚都御史徐赞巡按御史王舜耕上积谷数因论次各有司功罪状诏下核实为民有劳者奖以花红羊酒仍与应得诰命其不及数与玩愒者吏部查明参奏赞舜耕得督责完日以闻都察院仍通行天下抚按官一律查督
　　○甲辰尚宝司卿刘皋九年满升太常寺少卿仍管司事广西提学佥事黄佐引疾輙归  上怒其不候旨下巡抚都御史逮门  吏部言人材难于求全新者未必如旧岂可一因论劾轻议罢黜自今有司官为贪酷显著者五品以上参奏六品以下逮问如例其余罢软不谨不及老疾等不必一概渎奏苐各具揭帖密封送部以待觐时面加诘问必得其详然后黜调其被劾官亦案候考察议请去留仍许自新一体擢用若闻劾而肆听各抚按官逮问参黜掌印正官老疾废职亦听先行住俸委官代署具请放回＜锍-釒＞入从之  初兵部尚书缺诏本以本兵重任要在得人亟推老成谙边务者及会推户部尚书梁材都察院右都御史汪鋐兵部左侍郎陈洪谟名上  上以户部都察院均之重任材鋐二臣不宜轻改令更推至是吏部言京堂官曹历边任者少旁搜废弃中颇有其中彼皆  累朝培养历试勤劳或因指摘过误以致废弃今惩创既久智虑日周愿广图旧之意开迁善之门诸非千大礼大狱者听臣等列名以请简其中习边务者备本兵之选其他行业着闻才识可任亦量行起用乃诏吏部都察院会举年力未衰识见老成者＜锍-釒＞名以闻毌得滥及已而会举尚书秦金玉时中高友玑赵璜都御史孙修侍郎李廷相王荩卿陈璋通政马理诏听起金时中廷相璋四人  初福建建阳县知县薛宗铠满三岁给由会行取授礼科给事中户部奏宗铠任内钱粮未完  上责吏部不以国计为重令宗铠回任听巡按御史核报自今行取及给由官俱送户部查对既完方听收选复任毌得因循废法  先是皇亲庆阳伯夏臣母夫人叶氏卒请给享堂牌亭如寿宁侯玉田伯例下工部议部言此出特恩本无定例寿宁玉田茔屋太多不可为例苐如太和伯例简便有诏更查会典以闻至是部覆会典虽载有享堂无间座数目令参酌其制宜享堂五间东西厢房各三间外内门各三间碑亭一座请自  上裁着为令诏曰可  女直左都督速黑忒自称有杀猛克功乞蟒衣玉带金带大帽等物诏赐狮子彩币一袭金带大帽各一猛克者开原城外山贼也常邀各夷归路夺其赏速黑忒杀之速黑忒居松花江距开原四百余里为迤北江上诸夷入贡必由之路人马强盛诸部畏之往年各夷疑阻速黑忒独至顷又有功朝廷因而抚之示持赉之意且遍谕在馆诸夷即万里外有功必知知无不赉云
　　○戊申升南京礼部仪制司郎中张时彻为江西副使礼部主客司署郎中张岳为广西佥事俱提督学校  诏革分守四川内官是时分守四川左少监阎良贪酷不法会建昌有豕妖巡按御史丘道隆乃劾良赃罪因请罢遣内臣以恤民谟兵部覆议从之  江西左参议汪溱分巡九江道佥事陈端甫以烧造  圜丘祭器不如法各夺俸一年
　　○己酉御史傅汉臣言顷行一条编法十甲丁粮总于一里各里丁粮总于一州一县各州县总于府各府总于布政司布政司通将一省丁粮均派一省徭役内量除优免之数每粮一石审银若干每丁审银若干斟酌繁简通融科派造定册籍行令各府州县永为遵守则徭役公平而无不均之叹矣广平府知府高汝行等以为遵照三等九则旧规照亩摊银而不论地之肥硗论丁起科而不论其产之有无则偏累之毙诚不能免宜更查勘取殷厚之产补砂薄之地然后周悉奏入俱下所司
　　○庚戌太常寺少卿缺  上命选音吐洪亮礼仪端谨者数负以闻吏部请于京堂五品及年深科道实授郎中内选用久之未有应者至是又缺寺丞吏部请照例考选以刑部主事郑允璋等及本寺典簿金赟仁等名上得旨即以本寺寺丞张鹗升少卿令管教习雅乐赟仁升少卿赞礼郎桑友兰徐可成俱寺丞轮次读祝奏礼赟仁等皆乐舞生其拔用出  上意非部所拟自是太常官悉用道流矣
　　○辛亥以东宁伯焦栋充提督五军营总兵官
　　○壬子诏  太庙夏秋冬三祫两庑配享如孟春仪著为令仍增诚意伯刘基牌位次六王之下
　　大明世宗钦天履道英毅圣神宣文广武洪仁大孝肃皇帝实录卷一百二十三
大明世宗钦天履道英毅圣神宣文广武洪仁大孝肃皇帝实录卷之一百二十四
　　嘉靖十年四月乙卯朔时享  太庙  世庙  选授历事举人孙翥为工科给事中阮薇为广东道御史历事监生张澍为广西道试御史  礼部具上大禘仪注前期  上告庙如常仪太常寺奏致斋三日备香帛牲醴如时享仪锦衣卫侍从太常寺卿请奉  皇初祖神牌  太祖神位于  太庙正殿安设如图仪设  上拜位于殿中是日早免朝  上具翼善冠黄袍御奉天门太常卿跪奏请  圣驾诣  太庙  上升轿由庙街门入至  太庙门外降轿导引官导  上入御幄具祭服出由殿左门入典仪唱乐舞生就位执事官各司其事内赞奏就位典仪唱迎神乐作内赞奏四拜传赞百官同奏上香导  上至  皇初祖前奏搢圭  上搢圭三上香讫至  大祖前三上香讫奏出圭  上出圭奏复位乐止典仪唱奠帛行初献礼乐内赞导  上至  皇初祖前奏跪奏搢圭  上搢圭执事官捧帛跪进于  上右奏奠帛  上奠讫执事官捧爵跪进于  上右奏献爵  上献讫奏出圭导至  太祖前仪同典仪唱读祝  上至读祝位奏跪传赞百官皆跪乐暂止内赞赞读祝读祝官取祝跪于  皇初祖前读讫乐作内赞奏俯伏兴平身传赞百官同乐止典仪唱行亚献礼乐作仪同初献惟不读祝乐止典仪唱行终献礼乐作仪同亚献乐止太常卿进立于  皇初祖前西向唱赐福胙内赞奏搢圭光禄寺官捧福酒跪进于  上右内赞奏饮福酒光禄寺官捧福胙跪进于  上右内赞奏受胙奏出圭奏俯伏兴平身奏四拜传赞百官同典仪唱彻馔乐作乐止典仪唱迎神乐作内赞奏四拜传赞百官同乐止典仪唱请祝官捧祝进帛官捧帛各诣燎位唱望燎乐作太常卿捧  皇初祖神牌诣燎所内赞奏礼毕乐止  上由殿左门出至  太庙门外导引官导  上入御幄易祭服还宫诏如拟
  </div>
  <div class="pagination">
   <a href="明实录世宗实录_page72.html">
    上一页
   </a>
   <span>
    ...
   </span>
   <a href="明实录世宗实录_page68.html">
    68
   </a>
   <a href="明实录世宗实录_page69.html">
    69
   </a>
   <a href="明实录世宗实录_page70.html">
    70
   </a>
   <a href="明实录世宗实录_page71.html">
    71
   </a>
   <a href="明实录世宗实录_page72.html">
    72
   </a>
   <span class="current-page">
    73
   </span>
   <a href="明实录世宗实录_page74.html">
    74
   </a>
   <a href="明实录世宗实录_page75.html">
    75
   </a>
   <a href="明实录世宗实录_page76.html">
    76
   </a>
   <a href="明实录世宗实录_page77.html">
    77
   </a>
   <a href="明实录世宗实录_page78.html">
    78
   </a>
   <span>
    ...
   </span>
   <a href="明实录世宗实录_page74.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
