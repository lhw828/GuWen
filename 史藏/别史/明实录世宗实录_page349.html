<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 349 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 349 页/共 518 页</h1>
    <div class="content">　　帝社  帝稷命成国公朱希忠代
　　○庚申升南京国子监祭酒秦日□鸟雷为太常寺卿管国子监祭酒事南京太仆寺少卿毛鹏为都察院右佥都御史巡抚宁夏
　　○裁革山东夏津直隶吴桥兴济河南□丘四县各管河主簿一员
　　○升翰林院检讨孙世芳为本院编修以九年秩满也
　　○辛酉诏罢亲耕亲蚕礼所司勿复奏时耕蚕礼久不亲行然每岁礼官犹以故事请
　　上常命户部官祭先农女官祭蚕祇及是复请祭蚕祇
　　上谕辅臣曰耕蚕二礼昔自朕作即亲耕亦虚渎耳必有实焉为是遂俱罢之命太子太保户部尚书武英殿大学士袁炜掌詹府事吏部左侍郎兼翰林院学士董份主考会试
　　○山贼犯福建怀安县提督都御史游震得檄坐营指挥王亳帅三卫军福州府通判彭登瀛帅乡兵剿之登瀛兵先尝贼失利归罪于亳震得执亳笞之斩队长以下四人三卫军不服有怨言会副使汪道昆至教场阅操格杀乡兵数人求杀登瀛不得屯城南久之乃散  壬戌诏户部进银二十万两入内用仍别贮二十万两备取
　　○福建同安倭寇夜袭破永宁卫城胁指挥王国瑞钟埙千户蔡朝阳降之  出原任巡抚宣府都御史迟凤翔于狱调用凤翔初以给事中曾廷芝劾其贪酷下狱行巡按御史勘报至是勘所劾事多诬但举动乖张不谙边事刑部覆请量调以全器使因有是命
　　○癸亥春分祭朝日坛命英国公张溶行礼
　　○播州宣慰使杨烈土舍安国亨及程畨长官司凯里安抚司舍人安个等各遣人来朝贺给赏如例
　　○甲子
　　孝贞纯皇后忌辰  奉先殿行祭礼遣恭顺侯吴继爵祭
　　茂陵
　　○丙寅以京城多盗令兵部侍郎葛缙都督朱希孝昼夜巡卫西苑于是兵部尚书杨博＜锍-釒＞请处补巡捕马匹官军岁发太仆寺银五两两专充捕缉之赏逐游民潜住京师者诏可
　　○辛未准南京试御史尹校史官实授
　　○巡按福建御史李廷龙奏去年十月中海寇破宁德县参将王梦麒知县李尧卿自城上御之皆死因参巡抚刘焘及指挥张铨等十人各失事罪时焘已被论调外任
上命御史逮问铨等赠梦麒都督同知荫一子指挥佥事世袭赠尧卿太仆寺寺丞荫一子为国子生
　　○壬申云南总兵黔国公沐朝弼奏故兄朝辅之丧已归葬南京二侄融巩又相继殁今寡嫂陈氏留居府第郁郁不乐乞送还南京以便祭扫臣以其租入奉之诏从其请令抚按官护送仍给以养赡田产
　　○以去年延绥失事诏逮延绥革任总兵赵应至京问革总兵李琦任闲住下参将何遵道八人于御史问
　　○以广东饶平用兵留三十九年应角□羊军饷十万两于军门支用四十年以后半留
　　○癸酉
　　恭仁康定景皇帝忌辰遣都指挥同知陈书祭  陵寝
　　○户部覆工科给事中邓栋条陈议处蓟州六事一议财用请令都抚官及各衙门严徵积逋痛革侵冒遇有缺乏多方调停计处毋妄奏讨一议本折各镇兵马刍粮例本折兼支然价贵俱例本色贱则利折色请行管粮官通融酌处如遇价贱之时军士愿领折色量减十之一二给放若本色有余而银两不足亦湏裁量支给至于马匹既承调遣所至自有草料该营本色即当扣除一议优恤选兵务求壮徤以裨实用不必取盈原额应得粮饷宜如期如数给之一议督饷调到客兵皆兵备道所督率而稽察之其支粮之数宜照宣大例责令兵备分管其户部郎中宜专管主兵以防侵冒一议支给客兵口粮旧有格眼文册印信号簿近乃捏写花名任意增减请行各备严查实册如有调遣即于项下开注多寡数目起止日期类送各衙门用印编号使应除应给之数全之半支之例开卷了然人不得为奸一议召买督府及管粮郎中宜查各边军马用钱粮之数责令□人就近召买贮仓听用仍令新募客兵近墙驻劄以便操演不得仍驻腹里假名调遣图冒口粮自后非遇调徵烦急粮饷十分缺乏无得开穵运例议入从之
　　○甲戌升山东右布政使曾于拱浙江右布政使徐南金狭西右布政使魏尚濂云南右布政使敖宗庆四川右布政使丘预达俱为左布政使江西按察使姚一元四川按察使卢梦阳河南按察使胡志夔广东按察使熊逵广西按察使毕锵山西按察使吴三乐贵州按察使宋国华狭西按察使亢思谦山东按察使章士元俱为右布政使浙江左参政谷中虗右参政杜拯福建左参政许应元俱为按察使于拱梦阳拯俱福建南金逵俱湖广尚纯三乐俱山西应元国华俱云南锵中虚俱浙江一元本省宗庆四川士元广东志夔狭西思谦山东预远贵州
　　○升大理寺右寺丞吴百朋为本寺左寺丞补服阕右寺丞周如斗原职
　　○刑科给事中赵灼劾奏巡抚云南都御史蒋宗鲁贪纵不职章下吏部覆宗鲁颇悉夷情不当遽罢得旨调外任
　　○巡按御史王好问勘上三十六年虏犯西宁各守臣失事罪状诏降庄浪右参将李嵩甘肃游击将军刘以正永昌守备虎林及甘州卫指挥使刘胜等各三级谪分守西宁卫指挥同知张承恩等充边远军
　　○乙亥山东德州大风雨鱼大者数寸其地为九龙庙
　　○裁革太仓卫知事宜兴县治农县丞各一员平沙洋巡检司巡检一员太仓吴江常熟嘉定丹阳杨巷柒宝税课局大使七员从直隶巡按御史陈瑞奏也
　　○丙子升户科都给事中郑茂为浙江布政使司左参政
　　○升协守山西甘州左副总兵署都指挥佥事吴鼎为署都佥事充总兵官镇守宁夏
　　○丁丑祭历代帝王命定公徐延德行礼
　　○命南京太常寺卿王材以原职管南京国子监事祭酒
　　○戊寅清明节遣恭顺侯吴继爵彭城伯张熊成安伯郭应乾玉田伯蒋荣分祭
　　八陵都指挥同知王极祭
　　恭仁康定景皇帝都督佥事沉至祭
　　孝洁皇后及  哀冲  庄敬二太子各陵坟
　　○升山东布政使司左参政张鉴林懋举山西布政使司右参政王遵湖广布政使司右参政雷逵四川布政使司右参政陈绍儒俱为按察使鉴山西逵山东遵江西懋举广东绍儒本省
　　○两淮巡盐御史王纳讲劾奏淮扬兵备副使姜廷颐心术险诈不堪宪职吏部覆廷颐才可用留之出纳讲云南按察司佥事
　　○己卯建春典于洪应雷宫停常封九日
　　○提督两广侍郎张臬奏逆贼张琏势甚猖獗臣以调集狼兵十万与福建江西会兵进剿分定信地臣臬驻惠潮巡抚福建都御史游震得驻漳州南赣都御史陆稳驻永定得旨如拟仍令协力进兵克期殄灭不许延玩张琏者本饶平县乌石村人以殴死族长惧诛亡命入窖贼郑八萧雪峰党后郑八死琏与雪峰分部其众而琏为最强知县林丛槐尝亲至其巢约降给以冠带琏益骄甚与雪峰兵合纵掠汀漳延建及江西之宁都连城瑞金等处攻陷云霄镇海卫南靖等城三省骚动先是守臣以琏巢介三饶之间四面皆山未敢从言剿之琏虽叛犹扬言听抚以援我师至是白□本等始议大征云
　　○庚辰升工科右给事中邓栋山东道御史陈瓒四川道御史周斯盛俱为按察司副使贵州道御史杨储为布政使司右参议户科给事中李琏工科给事中曾廷芝樊仿贵州道御史陈纪广东道御史刘行素山东道御史袁淳浙江道御史金应南南京给事中马出图俱为按察司佥事栋瓒山东斯盛琏行素山西储淳湖广廷芝纪浙江出图狭西应奎四川仿广东提调学校
　　○大学士严嵩孙锦衣卫都指挥佥事鹄献玉兔一灵芝六十四本方士蓝道行献瑞龟诏遣成国公朱希忠献  太庙群臣上表贺
　　○辛巳礼部会试中式举人王锡爵三百名
　　大明世宗肃皇帝实录卷之五百六终


大明世宗肃皇帝实录卷之五百七
　　嘉靖四十一年三月乙酉朔  孝肃皇后忌辰遣清平伯吴家彦祭  裕陵
　　○升江西左布政使曹汴为都察院右副都御史巡抚云南
　　○戊子四川成都府地震
　　○己丑升太仆寺卿王爚为南京太常寺卿
　　○升狭西布政使司左参政刘自强云南布政使司左参政侯一元贵州布政使司左参政罗时霖河南布政使司右参政张思静俱为按察使广东布政使司左参议表应枢为按察司副使一元应枢俱广西自强时霖思静俱本省
　　○庚寅令抚治郧阳右副都御史汪俅南京太仆寺卿周复俊致仕以南京科道官纠不职方面官冒升京堂故也
　　○初四川播州容山长官司副长官土舍韩甸与其正长官土舍张问治兵相攻甸屡败问兵夺其印遂无畏忌纠众横行湖贵境中官司不能制为害且二十余年至是总兵石邦宪始大破平之擒甸并其妻子捷闻论功诏复听调总督都御史董威任候用升邦宪右都督赏贵州湖广前后巡抚鲍道明赵＜釒戈＞张两新任总督罗崇奎等银币守巡官李迁李心学等十七人张廷柏等十二人各给赏升俸有差甸等各斩首枭示甸妻子定发安置
　　○以狭西宁夏地震边墙倾圯发银二万二千两充修筑及赈济费
　　○添设江西湖口县南湖嘴守备官一员
　　○发马价银六百两付蓟镇抚赏熟夷岁为例从顺天巡抚徐绅请也
　　○命大同兵车营参将都指挥同知田世威充协守甘州左副总兵
　　○辛卯玉兔生子二礼部请谢玄告  庙许之命驸马谢诏行礼群臣上表称贺
　　○吏科给事中刘祜陈四事一公选擢以杜奔竞近者吏道多杂宠赂日彰以谋升为捷径以钻求为长技蠹政败俗莫甚于此今欲息奔竞必先公选擢凡会推行取惟视履历浅深声望高下令人知美缺不可以贿得公道不可私奸斯仕路可清二慎更调以安地方近真保一镇三年之内巡抚更代者八人非彼之趋易避难以＜矢见＞脱则人之垂涎窥望以求代也请令该部简拔才望循序推迁任浅有劳者加俸级久任斯实绩可稽且省百姓送迎之扰三严纠劾以警官邪近各差御史回道考察未精或摸棱无辨者目为老成或风采独持者抑于浮议或依凭城社大肆唇吻或广行馈送阴结权奸或私庇僚属效奏全无如山西云贵之废弛者或查核失实荐举非人如两淮四川之滥竽者诸如此类请令部院于御史回道之日及考察之年如法论罢使后有所警四重举剌以正风纪近抚按官有因论劾听勘洎考察离任者出境之日尚行举剌中间矢心洁已江湖而怀庙堂之虑者岂曰无人但日暮途远借事权而营田舍者恒十之八九矣计奉承之厚薄为殿最较贿赂之有无为美恶如刘仑刘景韶辈是犹反鉴索照同洛讥稞国家何赖于此辈哉请断自今抚按官凡以革任致仕听勘离任者出境之日毋得更行举剌＜锍-釒＞下吏部覆议从之
　　○命云南道御史耿定向提调南直隶学校
○壬辰升礼部署员外郎沈绍庆为云南按察司佥事提调学校
　　○调福建武平县知县徐甫宰于广东程乡县时广寇蠭起而程乡为甚江闽间大被其害巡抚南赣都御史陆稳谓由令长非人所致武平与程乡邻甫宰治武平久贼素惮其威信故特奏调之
　　○癸巳兵部以太仆寺马缺奏请开纳马授职事例一京卫武学生曾经科举者许纳银二百四十两入监民间中武举乡试二次愿纳者如之未经科举者纳银三百二十两民间军籍军余探亲来京愿纳者如之一军职边方立功者许纳银赎免千百户镇抚纳银一百两指挥一百四十两都指挥而上二百两立功未完愿赎者以递减边镇就各巡抚两京各省就抚按衙门上纳还职计立功满日支俸一在京在外军民人等许纳银二十两授冠带义士荣身内则呈部外则告所在官司上纳即给帖复其身有违碍者不许诏可
　　○甲午升大理寺左少卿张守直为太仆寺卿山西布政使司右参政洪朝选为南京太仆寺少卿
　　○升礼科左给事中何煃为户科都给事中户科右给事中丘橓礼科右给事中李瑜俱左给事中户科给事中乔光大礼科给事中曾濂兵科给事中张鸣瑞俱右给事中橓刑科光大吏科濂兵科瑜鸣瑞俱工科
　　○总理宣大粮饷侍郎霍冀蓟州总督侍郎杨选奉旨勘上蓟镇客兵粮饷不敷之数蓟州当发银五万七千二百八十两有奇密云当发银十八万四千五百五十两有奇昌平当发银四万九千八百九十两有奇其主兵已有余粮不烦帑银但当起徵各处民运济之因言蓟镇主客钱粮自二十九年而京运始发至三十九年而额数愈增如蓟州主兵年例不过六七万今则十四五万矣客兵不过十数万今则三十万矣密云主兵年例不过一二万今则七八万矣客兵不过八九万今则二十二三万矣其间冗滥不敢谓其尽无而究其大端则增兵之耗居十之七八何也往时蓟镇主客止四五路今则增为十区而副参游守节年添设不啻数倍矣往时未有客兵俱主兵调遣今则不远千里而山狭辽保分畨征调已十余年矣往者在边止于防秋今则戍守无虚月无虚岁矣此年例之所以愈增而愈不足也迩蒙  皇上屡降明旨令本镇专练主兵渐减客兵此诚务本善后之良图要在督抚官以实举行耳至若主兵月粮全资民运而各省逋欠动逾万数其弊在军有四在官司有六揽收诓骗于奸民逋欠抗违于巨室批关展转于虗文侵欠观望于蠲免此四者军民之蠹也会泒爽于成限徵歛失于及时比并混于无等核蠲徵之不实稽销注之欠严追逋负之无法屯租之毙犹之民粮武弁不职甚于有司此六者官司之蠹也请自明年始在河南山东巡按事繁则以民运责成巡按其屯田子粒则以责成屯田御史各降新敕赐之重其事权仍令岁终参劾先司府而后州县庶人无怠玩宿毙可厘＜锍-釒＞入户部覆冀等言皆是其督催民运屯粮则巡按御史已更新敕屯田御史原有专敕惟山东河南巡抚敕中未载当增入之  上从部议
　　○定改折粮银违限降黜例自今年始各抚按及监兑主事严督各司府州县掌印管粮官依限徵完改折粮银同本色解部四月终折银不完者同正月无粮例府州县官各提问住俸半年五月终不完者同二月例各提问住俸一年六月终不完者同三月例各提问降二级七月终不完者同四月例不分多寡并布政司掌印管粮官一体提问各降二级送部别用俱监兑官同巡按御史查参
　　○丙申诏免山西民兵入卫人徵银五两输之蓟镇以充修理军器练军犒赏之费山西民兵岁以三千人入卫至是总督杨选言其老弱不堪济缓急乃有是命
　　○辽东巡抚吉澄条陈地方兵食要务一言本镇老鸦庄湖背及高桥连山之地虏所盘据旧设备御提调势轻未足控制请移行太仆寺于西平堡即令寺卿兼理兵备事其宁远备御移于中左所改清河堡提调为守备各益兵隶之一言本镇兵少宜行山东河南山西狭西北直隶诸处各令调发军犯至辽以实行伍一言辽东频年荒歉行月粮不足充饷请速发今年主兵银三万两外加二万两通融支用一言侦探责在夜不收瞭望责在台军劳苦非它军士比请于月粮外查逃亡事故扣留军粮内倍数给之一言辽东获功官军告赏纷纭请于该镇各项无碍钱粮并本部新发银五千两内处给＜锍-釒＞下户部覆行之
　　○戊戌  武宗毅皇帝忌辰  奉先殿行祭礼遣广宁伯刘允中祭  康陵
　　○命少师兼太子太师吏部尚书武英殿大学士徐阶太子太保户部尚书武英殿大学士袁炜少保兼太子太保兵部尚书杨博太子少保吏部尚书兼翰林院学士郭朴户部尚书高燿刑部尚书蔡云程工部尚书雷礼都察院左都御史潘恩吏部左侍郎兼翰林院学士掌詹事府事董份通政使司通政使李登云大理寺卿万采翰林院侍读学士裴宇充廷试读卷官既而雷礼以督工辞  上允之命录内仍书职名增吏部左侍郎兼翰林院学士李春芳读卷
　　○升提督四夷馆太常寺少卿王鹤为大理寺左少卿顺天府府丞赵镗为大理寺右少卿
　　○兵部覆总督浙直福建江西尚书胡宗宪言经略江西四事一议将请于南赣改设副总兵以吉安守备属之于建宁抚州改设参将以铅山守备属之复设游击于省城而以鄱阳守备改为参将令专练舟师控制九江一议兵以兵一万七千分隶前项改设将官部下令其各依信地悉力防守有急则听宗宪便宜调用客兵不从中制一议赏格言擒斩流贼宜厚其升赏如都御史胡松奏行近例以励人心一议报效言地方豪右之家及文武诸生中有愿募兵杀贼者听其报效有功一体升赏诏允行
　　○增设茶马司于甘州适中之地令其多方招商中茶招畨易马仍以四川保宁茶课全徵本色助之从巡按御史鲍承荫议也
　　○己亥策试天下贡士制曰朕惟自昔帝王莫圣于尧舜史称尧舜垂衣裳而天下治矣然当其时下民犹咨洚水为灾有苗弗率则犹有未尽治平者岂二帝固弗之恤欤抑其臣任之于下而上可以无为不然何以垂衣而治也三代莫盛于成周宣王中兴诗称召伯平淮夷方叔征蛮荆吉甫伐玁狁惟得其人以分命之是以不劳而治朕尝嘉之甚慕之朕抚天下四十有一年于此矣夙夜敬事  上帝宪法  祖宗选任文武大吏之良思与除民之害而遂其生兢业不遑未尝有懈间者水旱为灾黎民阻饥戎狄时警边圉弗靖而南贼尤甚历时越岁尚未底宁岂有司莫体朕心皆残民以逞有以致之欤抑选任者未得其人或多失职欤将疆圉之臣未能殚力制御玩寇者欤夫朕有爱民之心而泽未究有遏乱之志而效未臻固以今昔不类未得如古任事之臣耳兹欲使上下协虑政事具修兵足而寇患以除民安而邦本以固灾咎可弭困穷可复以媲羙虞周之治其何道而可尔诸士悉心陈列勿惮勿隐朕将采而行焉
　　○命原任巡抚宣府都察院右佥都御史迟凤翔以原职提督抚治郧阳等处
　　○升南京鸿胪寺卿徐纲为南京太仆寺卿
　　○命试御史韩君恩成守节熊逈陈万言徐爌实授
○开原边外夷人忽失塔等盗边为其都督王台部下哈乞纳所擒守臣以闻诏斩忽失塔等王台哈乞纳令抚臣犒赏
　　○壬寅赐贡士徐时行等二百九十九人进士及第出身有差
　　○甲辰升吏科都给事中梁梦龙为顺天府府丞文选司郎中万虞龙为太常寺少卿提督四夷馆
　　○添设狭西省城参将一员从巡抚都御史裴绅请也
　　○工部奏各处所献助工银犒匠之外尚有赢余请给守工诸员役及运木车户差其勤惰赏赉之报可既而复余四千金部臣以籍上因请所与  上曰车户劳费独甚其倍给之
　　○乙巳总督宣大山西军务都察院右副都御史李文进卒文进四川巴县人以进士授衢州府推官选为给事中迁浙江副使巡视海道改岢岚兵备升右佥都御史巡抚大同寻进今职卒于官诏录其边功赐全葬及祭
　　○丁未升江西瑞州府知府韩子允为四川按察司副使提调学校
　　○己酉万寿宫成命公朱希忠侯顾寰驸马谢诏伯方承裕大学士徐阶分告  南北郊  太庙  二社稷尚书雷礼谢土遂加恩在工效劳诸臣辅臣徐阶加少师兼支尚书俸仍荫一子中书舍人公朱希忠辅臣严嵩各岁加禄米一百石辅臣袁炜加少保尚书雷礼加太子太保仍荫一子入监读书都督朱希孝加少保荫一子百户左侍郎徐杲升工部尚书荫一子百户侍郎刘伯跃朱衡各升俸一级衡荫一子入监读书通政司参议刘畿苟頴升太仆寺少卿尚宝司司丞徐璠升太常寺少卿指挥严绍庭等各升一级镇远侯顾寰加太子太保兵部尚书杨博支正一品俸江东升俸一级侍郎葛缙升俸二级都指挥李隆许玚各升俸一级郎中李键等各升一级员外郎吴思敬等各升俸一级郎中黄文豪等各赏银十两太监黄锦岁加禄米十二石仍荫弟侄一人锦衣卫百户王锡加恩二等张崇贾胤与锡各荫弟侄一人镇抚张实等各加恩一等余皆升赏有差
　　○壬子授一甲进士徐时行为翰林院修撰王锡爵余有丁俱翰林院编修
大明世宗肃皇帝实录卷之五百七



明世宗肃皇帝实录卷之五百八
　　嘉靖四十一年四月甲寅朔时享  太庙命驸马都尉李和代
　　○命太子少保兵部尚书协理京营戎政江东兼都察院右副都御史总督宣大山西等处军务
　　○乙卯  上初御万寿宫举迎恩大典五日群臣上表称贺
　　○丙辰大风扬尘四塞
　　○庚申虏酋土蛮等大举寇辽东攻东关驿锦川营破之巡抚都御史吉澄以闻因言本镇士马单弱城堡颓坏不堪战守请如往年大同故事特命重臣调发兵粮救援且促新任总兵吴瑛到任上谕兵部曰吉澄所奏地方危甚所当急援吴瑛果胜任否防御事宜其悉心计议以闻于是尚书杨博上言八事一言瑛老将骁健可以责成二言前屯要害宜急筑城堡而零寇出入无时不便工作宜增调精兵防剿三言镇巡官当亲诣前屯选兵应敌四言岁调辽东兵四千入卫蓟镇今可暂免专备辽东五言增募壮兵三千专备前屯一路六言急发户部修边银令先修山海关东至广宁一路台墙七言宜发火器火药于各营堡八言复八里铺商税为抚赏朵颜三卫之用  上悉从之令更推才望大臣一员督视军情乃以兵部左侍郎葛缙兼都察院右佥都御史往缙辞行因奏举武库司郎中张志孝京营副将刘大章自随报可
</div>
    <div class="pagination">
<a href="明实录世宗实录_page348.html">上一页</a><span>...</span><a href="明实录世宗实录_page344.html">344</a><a href="明实录世宗实录_page345.html">345</a><a href="明实录世宗实录_page346.html">346</a><a href="明实录世宗实录_page347.html">347</a><a href="明实录世宗实录_page348.html">348</a><span class="current-page">349</span><a href="明实录世宗实录_page350.html">350</a><a href="明实录世宗实录_page351.html">351</a><a href="明实录世宗实录_page352.html">352</a><a href="明实录世宗实录_page353.html">353</a><a href="明实录世宗实录_page354.html">354</a><span>...</span><a href="明实录世宗实录_page350.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
