<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 143 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 143 页/共 263 页</h1>
    <div class="content">　　○夜月犯鬼宿
　　○戊午升太医院院判蒋主善为院使
　　○给赏神机营官军巡边者绢一疋布一疋麦二斗
　　○赏辽东义州杀贼有功官军指挥陈玺等三百六十二人银绢布有差
　　○己未升山东按察司副使张清为本司按察使
　　○宁夏左参将都督佥事丁信奏达贼千余骑猝至西门纵兵杀掠随调官军与战移时斩贼一人中神铳堕马者甚众皆曳之而去获马十七匹并盔甲器械官军死伤者七十余人掠去男妇二百五十余马牛一千有奇兵部劾奏信了备不严致贼突入总兵官都督同知张泰等不调兵策应命巡按监察御史俱责死罪状令领军剿贼再误不宥
　　○辛酉调直隶永平卫带俸都指挥佥事瞿贤于辽东都司福建延平卫带俸都指挥佥事曹敬于福建行都司
　　○昏刻金星犯垒壁阵西第四星
　　○壬戌广东雷州府奏遂溪县逼近猺贼数被侵扰原无城池恐难保守乞敕布政司量发附近府县人夫筑浚从之
　　○癸亥擢行人郎胜朱骥张绅知县杨贡学正王骥教谕张维训导谈泰周哲李叔义监生张琛孔钥戈立余泰为两京监察御史俱以大臣举送都察院理刑考称也
　　○赏开平等卫所官军每人银一两
　　○夜月犯房宿
　　○甲子实授署都督佥事石彪为都督佥事其部下官军二百七十余人升秩有差以截杀达贼功也
　　○巡按山西监察御史涂谦奏太原府州县昔被寇扰今值岁饥民窘已甚而易州柴炭夫役又且催逼乞暂优免从之
　　○户部奏苏州所进折粮银两请将五万两运至山西代州令左副都御史罗通等遣马军送至大同交与左都御史沈固收籴粮料备用从之
　　○命怀来永宁官军马料自今年十二月为始于居庸关仓关支
　　○夜有流星大如鸡弹色赤尾有光出井宿东北行至游气四小星随之
　　○乙丑升镇守辽东左副都御史李纯从二品俸以其有杀贼功也
　　○升隆庆左卫指挥同知向贤为都指挥佥事以其父通死于战阵也
　　○赏蔚州卫神峪口等处杀贼有功官军二十三人都指挥董斌银五两彩叚一表里指挥各银二两绢一疋千百户各银一两绢一疋旗军各银一两布一疋
　　○丙寅升户部郎中谢佑为广东布政司右参政知府常景先为广西右参政给事中丰庆为河南右参议佥事方勉为湖广右参议知州刘整为山东右参议监察御史丁瑄为广东按察副使佥事朱良暹为江西副使王亮为山东副使郎中王矩为江西袁州府知府
　　○升河南河南府同知吕达为本府知府达在任将满适知府缺员属县官民相率奏称达正直公平为政得体乞升补知府以慰望下巡抚等官覆核得实故有是命
　　○赏在京并南京锦衣等卫所征南有功官军银绢有差
　　○赏孟养金沙江等处杀贼有功官右少卿龚永吉银十两彩叚一表里郎中杜棠银五两彩叚一表里主事叚寔银五两绢二疋
　　○诏山西太原平阳府所属州县各迁预备仓入城以防贼寇
　　○湖广按察司佥事程志学奏近者宝庆永州衡州辰州等府每有苖寇窃发今见知府知州知县等官徐珙等起程朝觐愈肆劫掠人民惊遁乞令各官疾驰回任从之
　　○提督独石等处操守都督佥事董斌言二事一臣所督独石马营云州雕鹗赤城龙门李家庄长安岭诸处官军有在怀来永宁暂寓者有在宣府等处差操者又有畏惧守备觊于腹里卫所居住者乞无分老弱悉听臣钤束各还原处以实孤城一兵贵有制谋贵先定若不预选将领军士何所统属乞于万全都指挥内选委数员分守各城训练官军有警听臣调遣事下兵部覆奏悉从所请
　　○设广东高明府信宜县存积仓化州石城县永丰仓俱置大使副使各一员
　　○丁卯遣武安侯郑宏定西侯蒋琬驸马都尉焦敬为正使给事中谷茂曹凯王让为副使持节册封代王嫡长子成炼为代世子次子成鏻为定安王韩靖王庶长子徵钋为韩王赵王第五子祁鋹为洛川王都指挥同知姚贵女为代世子妃都指挥佥事王钦女为定安王妃北城兵马副指挥高冈女为广灵王妃西城兵马副指挥李刚女为通渭王妃
　　○工部尚书周忱以年老乞致仕命仍巡抚苏松等处
　　○以征进贵州军饷不敷命湖广改拨原定南京粮一十万石四川添拨粮一十万石云南附近添拨粮一万石运赴应用仍将云南黑白四川仙泉等井盐课十三万余引召商于贵州在城及普安卫中纳粮米并差官驰驿往江西摘拨折粮银五万两运赴籴买粮储
　　○楚府镇国将军均铦卒遣官致祭命有司营葬
　　○戊辰赏敢勇营并紫荆关修守回还官军米面从安远侯柳溥奏也
　　○赏辽东沿边墩台等处有功官军指挥张胜等二十四人银绢布有差
　　○谕虏使悉还所虏人口给彩币表里赏之
　　○免河南彰德府去年秋粮七千八百余石马草九千六百余束以旱灾故也
　　○降右军都督佥事陈友为都指挥使协同守备倒马关友奉命提督牧马官军于东安等县官军有刍牧不谨致马瘦弱者友纳其贿不以闻事觉下刑部狱坐以受财枉法赎绞故有是命
　　○己巳敕工部尚书兼大理寺卿石璞曰今者虏虽遣使讲和朝贡如旧然彼重兵尚不远去事难料度大同一带最为重地特命尔同内官武艮往彼会同山西各处总兵镇守巡抚内外官员并巡按三司官公同计议长策粮米从何所出搬运用何军夫悉从尔等便宜处置或摆堡或长运咨询上下人情从其可行之道务在大同各卫并各屯堡粮储充足军民不致劳扰激变庶副朕之委托先将计议可行之法明白具奏毋或稽违
　　○夜有流星大如鸡弹色赤有光出北极帝星北行至近浊
　　○庚午瓦剌脱脱不花王遣使臣苦秃不花等来朝贡马赐宴并彩叚织金袭衣靴袜毡帽等物有差
　　○山西应浑等州大同等县人民被贼惊散饥饿失所事闻命于附近有粮仓给粮赈济之
　　○广东总兵官都督佥事田真奏都指挥同知姚麟先以失机被劾诏令捕贼俟宁息以闻今贼已获地方稍宁请治麟罪事下都察院请执麟械京照福建失机官例降调诏宥之
　　○唐府上蔡郡主薨遣官致祭命有司营葬事
明英宗睿皇帝实录卷之一百九十九
　　废帝郕戾王附录第十七
　　景泰元年十二月辛未朔  太上皇帝居南宫
　　○  帝省郊祀牲
　　○升陕西都指挥佥事后能为都指挥同知以杀获番贼功也
　　○诏停徵四川所属明年户口盐钞
　　○少保兼兵部尚书于谦言报效有功文职官吏已送吏部升秩今胡虏虽和其诈莫测正用人之际况各人皆训练有成曾经战阵又以军功受赏难令理他事宜仍送各营练习听用俟边务宁靖再为区处从之
　　○壬申复除江西按察司佥事高旭调湖广佥事韩阳于江西四川佥事王麟于山东先是旭等以提调学校裁革至是有缺故调补之
　　○以大同坟岭墩二次杀寇功赏千百户旗军张让等银绢布有差从右参将都督佥事许贵请也
　　○给事中程信等奏昨日臣等于长安左门外见瓦剌朝贡回还使臣有在玉河桥东西街抢夺往来人马者有被赶逐跌伤者有被殴几死者又有骑马欲直入长安左门被守卫官军拦阻住者臣等观其在辇毂之下尚敢恣肆抢夺则其包藏不庭之心昭然可见乞敕该部令通事戒谕及敕兵部并总兵等官严加操练军马以备不虞从之
　　○苖贼劫掠湖广安化湘乡二县命总督军务右都御史王来总兵官保定伯梁珤及都布按三司调兵剿捕
　　○甲戌都给事中林聪等奏昨户部署员外郎黄琛往究苏松等处侵欺钱粮言犯者无名数难以执问户部尚书金濂等奏欲下巡按御史查勘都察院左都御史陈镒等奏欲仍令琛戴罪往追徵之臣等以为都察院执法之司户部钱谷之任今互相推托如此宜究问诏户部都察院各差能干官一员同琛往查究之应追徵者即追徵分豁者即分豁侵欺者具闻处置
　　○修平津闸
　　○筑顺天府良乡县城
　　○徙湖广祁阳城于县治之东以避水患从右都御史李实奏也
　　○乙亥少保兼兵部尚书于谦奏比者侍郎赵荣使瓦剌还道遇也先使臣昂克等言今岁交易不满所欲又疑朝廷欲加害心甚忿忿荣又闻脱脱不花王欲整人马征女直野人臣惟虏情谲诈祸心难测闻其顺服不足喜愠怒不足惧盖中国之驭夷狄不论彼之强弱顾我备之有无其欲征女直之言或欲为侵犯辽东之计宜敕大同宣府永平山海辽东诸处总兵等官戒严边备令在京各营总兵等官同心戮力练士马奖忠义恤饥寒倡勇敢将卒一心以备不虞毋事因循有妨大计从之
　　○丙子荆王胆堈等以  太上皇帝回銮奏欲诣京朝贺俱复书止之
　　○赏瓦剌公干回还通事白暹医士曾辉罗显祖各银十两纻丝衣一袭
　　○丁丑升四川眉州彭山县知县黎颢为嘉定州知州时知州缺员巡抚等官会保颢勤谨慈祥素有善政民皆爱戴乞升补之故有是命
　　○免河间沈阳大同三卫所并河间府去年旱灾无徵秋粮三万一千余石户口盐粮一万七百余石钞四万三千余贯谷草三十七万余束
　　○戊寅命给事中何升监察御史柳春同左少监彭以得提督运粮于宣府敕之曰宣府粮少今遣在京操备官军五万人并在京内外官员军民人等有驴骡牛车之家借其车于京仓支粮运赴宣府各城官军每人运粮一石赏布一疋驴骡车运粮一十二石赏布三匹牛车运粮七石赏布二匹每粮一石加耗粮四升特命尔等提督儧运除令居庸关并宣府怀来镇守总兵等官差拨官军沿途接连哨了防护外尔等务须公同计议行有纪律毋致疏虞争竞毋致过期亏折及戒头目人等不许科需劳扰纳毕即放回人车收粮者不许刁蹬留难如违俱听尔等究治尔等其公勤率下庶副委任之重
　　○升大同中屯卫指挥使萧文为署都指挥佥事于五军营督操以户部尚书金濂荐其材勇过人故也
　　○赏在京操练并各关守备官军每人阔白绵布二疋
　　○命顺天河间二府委官覆实所属州县军民被贼惊扰粮草无徵即与豁除之
　　○命四川参将署都督佥事刘深为实授都督佥事升都指挥使徐海为右军都督佥事署都指挥佥事陈贵李铭俱为都指挥同知官军一千四百余人升赏有差以西烟寨等处杀贼功也
　　○山东平山卫军妻奏镇守都指挥单广欲侵占其夫田宅不能得遂令人攀指为盗屈陷致死事下法司请行山东按察司廉其实以闻从之
　　○己卯赐迤北瓦剌脱脱不花王使臣苦秃不花等二百五人宴于礼部
　　○先是工部尚书兼大理寺卿石璞奏留山西河南府州县朝觐官吏儧运大同边储至是户部奏前项府州县官吏儧运军粮事完令如例朝觐以稽其钱粮从之
　　○代王仕壥奏大同系西北绝塞自胡虏犯顺官军屡战失利精兵健马丧亡殆尽及广宁伯刘安来镇逾月还京继得都督郭登充总兵官时城中兵不满千马才百匹虏众不时围城登令于四门外造木榨近城设陷阱伏军守了募勇敢亲督训练数月士气振作今年闰正月闻虏屯沙窝登率兵千人乘夜直趋贼巢擒斩二十余人大破贼众而还所获牛羊悉以给主而烹其余以劳有功官军四月虏众万骑自东北来攻登令开东土城诱之入举号放榨率兵出战擒斩十五人贼败去又于南门外修战场周围为陷沟七百余丈六月虏骑数千复自西南突至战场登率兵出击自晨至暮战数十合贼中箭炮死伤擒斩五人又置毒于酒具羊豕肉香纸伪若祭冢者见贼佯走贼争食饮死者尤众又于四土城门置陷阱阔三丈深半之起浮桥傍穴以伏军士四城角置大小将军铳以遏奔冲先是军民出城樵采每为虏所得登造偏厢车四百辆以为营卫军民便之有自虏中还者言也先初意欲取大同以为巢穴故数来攻后每至辄败有一营数十人死不还者虏众相谓大同新总兵有智略自今不可与争未几虏果遣使求和奉  上皇还京即今大同已宁军民尚艰食登律己治人善抚绥慰谕以逸制劳以少胜众虽古名将何以过之臣忝藩维每念孤城危困宗室保全维登是赖凡其克捷皆诸郡王目击故得其详登虽已荷封爵而其奇谋秘策人未必知乞以臣言降敕褒谕使登感恩思报益知勉于将来奏下兵部议谓登虽有功已进伯爵王所请无例不可从遂止
　　○给三千营官军马五百一十余匹
　　○赏腾骧右卫前千户所军余刘泼儿钞一千贯初泼儿被虏也先送侍  太上皇帝至是驾回泼儿以原收御衣白绢衫自陈故命赏之
　　○置狭西西安府商县道会司
　　○有报效民壮伪造兵部职方司印诈传诏旨卖放民壮及自冠带还原籍诏押赴报效营斩之枭首营门
　　○庚辰诏军卫有司具报京畿殷实之家令各运官仓粮料赴大同宣府三百石者给与冠带二百五十石者旌为义民一百五十石者量免徭役
　　○升辽东苑马寺少卿谭溥为江西布政司右参政
　　○给户部折粮银三万两遣官赍往河南山东依时价买牛分送大同宣府给军屯耕
　　○通政使司通政使李锡乞经筵侍班许之
　　○赏脱脱不花王使臣苦秃不花金银珍珠器皿等物从总兵官武清侯石亨请也
　　○以马邑等处杀败达贼功赏都督佥事石彪等官人银五两彩叚二表里
　　○壬午升吏科给事中乔毅为本科右给事中户科给事中王庾为本科左给事中李侃为右给事中刑科给事中王镇为本科左给事中曹凯为右给事中工科给事中国盛为本科左给事中王让为右给事中以各科都给事中张让等保举也
　　○命金吾左卫指挥使扶昂侄英府军右卫指挥同知郑忠弟信大兴左卫指挥同知毛成弟朋燕山左卫指挥锁儿子福顺羽林前卫指挥同知葛本子盛俱袭职金吾后卫指挥佥事邵荣弟贵羽林前卫指挥佥事张兴子昂俱代职
　　○甲申瓦剌使臣苦秃不花等进马三百二十九匹御马监验系下等二匹下下等三百二十七匹命悉照下等例每匹给赏纻丝一匹绢八匹折钞绢一匹
　　○迤北瓦剌使臣兀马儿奏脱脱不花王子寄马二匹进  太上皇帝命收入御马监给赏如例
　　○朵颜卫头目兀马孩等遣达子兀孙帖木儿等二十二人泰宁卫头目打台等遣达子土木歹等十人俱来贺明年正旦并送回也先虏去男子二人各赏彩一表里
　　○太常寺奏工部送到  长陵  献陵  景陵祭器朱红漆戗金一千九十事素红漆三百八十三事二朱红漆一百二十三事金漆九事朱红油二百五事矾红油四十四事明油一百九十二事铜三百六十事生铜九十事熟铁五十四事锡二十七事象牙一百八事杂物四百七十七事皆前此虏寇所焚毁今始补完者也诏送  三陵供用
　　○免四川筠连等县永宁宣抚等司今年无徵税粮失采茶课叙南卫并浙江金乡卫无徵子粒以其俱被贼劫扰惊散也
　　○给万全都司官军马一千匹
　　○命有司逮逃匠三万四千八百有奇
　　○乙酉赐襄垣王长子仕＜土匮＞妃管氏冠服等件
　　○真定大长公主男王瑛奏臣父谊卒已葬香山今臣母薨蒙择地安葬缘臣母临终遗言令迁柩合葬从之
　　○给事中金达等劾奏淮府长史王彰谬以有疾男书及受有过民人刘垕赂选为仪宾事觉遇赦复职不行改正命法司究问之
　　○迤北使臣哈三刘五儿察乞儿来归命俱为头目隶南京锦衣卫给房舍月米
○夜月食
○丙戌以陕西岷州卫杀败番贼功赏千户王铭钞三百贯绢二疋
　　○阳和高山等卫军余一百六十六名各拾土木遗弃神枪来进赏钞有差
　　○以大同各城军民乏食命左都御史沈固验口赈济之
　　○裁革浙江黄岩桑盆上虞三河泊所
</div>
    <div class="pagination">
<a href="明实录英宗实录_page142.html">上一页</a><span>...</span><a href="明实录英宗实录_page138.html">138</a><a href="明实录英宗实录_page139.html">139</a><a href="明实录英宗实录_page140.html">140</a><a href="明实录英宗实录_page141.html">141</a><a href="明实录英宗实录_page142.html">142</a><span class="current-page">143</span><a href="明实录英宗实录_page144.html">144</a><a href="明实录英宗实录_page145.html">145</a><a href="明实录英宗实录_page146.html">146</a><a href="明实录英宗实录_page147.html">147</a><a href="明实录英宗实录_page148.html">148</a><span>...</span><a href="明实录英宗实录_page144.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
