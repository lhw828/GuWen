<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 363 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 363 页/共 848 页</h1>
    <div class="content">
○以阿克苏、乌什、屯田丰收。予员弁议叙。赏兵丁一月盐菜银。　　

○浚江苏扬粮厅邵伯镇迤下越河。并筑纤堤。从河道总督张井等请也。　　

○贷江西粮道办漕银十万两。从巡抚吴光悦请也。　　

○以江西浮梁县粮价增昂。命平粜仓谷。　　

○己亥。上诣皇太后宫问安。　　

○谕内阁、御史琦琛奏、请饬查私宰耕牛一摺。私宰例禁綦严。据该御史奏、京东长营地方。闻有开设牛肉汤锅。每日宰牛一二百只。并敢运载进城售卖。殊属大干法禁。著步军统领衙门顺天府五城饬属认真查拏私宰耕牛人犯。交刑部按律治罪。不准番役人等得规卖放。其起获汤锅牛只。即行入官。并通谕各直省督抚、严饬地方官一体查禁。有犯必惩。不得日久视为具文。　　

○谕军机大臣等、长龄等奏、筹议善后事宜一摺。据称回疆开拓七十余年。承平既久。近因边臣抚驭失宜。致有外寇犯卡之事。今既不战而守。必须壮我声威。严我边备。贼再来即痛加歼剿。无庸由内地徵调。贼知惧则随宜酌撤。以图渐复旧规。无如地方辽阔。兵分见单。务须呼应相通。始能得力。前议巴尔楚克总兵兼管树窝子一带营汛。统辖屯防兵三千五百名。兹请将该处防兵。酌减五百名。仍留三千名。前议同知无庸添设。叶尔羌请酌减满洲兵五百名。绿营兵一千五百名。仍留满汉兵共三千名。足供差操。统计酌裁满汉兵二千五百名。其管兵武职员弁。按照兵额核减。可裁去满汉官三十余名。并酌减同知一员。均著照所议办理。惟所称无庸由内地徵调。及随宜酌撤两层。现在既已添兵。足资防御。傥贼匪复来。断不可再由内地调兵拨饷。如卡外安靖。自应随时酌撤防兵。著该将军等将此两层再行切实声叙。并详议酌撤章程具奏。其各城添设文员。前经升旨令该将军等无庸添设。兹请于巴尔楚克专留巡检一员。祇酌减同知一员。自系尚未奉到前旨。朕意各城添设文员。流弊滋多。竟可概不议增。著该将军等遵照前旨。酌议覆奏。又据称喀什噶尔为极边门户。现在贼情未定。兵力不宜过单。且该城与英吉沙尔、叶尔羌属境。共设大小卡伦三十余处。需兵较多。前议驻满洲兵五百名。绿营兵三千五百名。著照所请、准其暂留。其署换防总兵周悦胜。亦著暂行留驻。俟霍罕通商事定。察看夷情。果能相安。即由该参赞酌撤防兵。并于换防总兵二员内、奏裁一员管理。至通商一事。如果霍罕遣使前检。察其情词。据实奏请。断不可差人前往招徕。致被该夷轻视。所有新调防兵。著该将军等即照此次裁定额数。咨明杨遇春。作速饬派前往。俾征兵早撤归伍。以节糜费。该将军等将善后一切章程。筹议周妥。约计何时办竣。届期奏明。俟有旨准令旋回。该将军等接奉谕旨后。再行起程可也。又据长龄等会同壁昌奏、此次议添回疆官兵俸饷银数。核计裁节经费、支拨尚属有余一摺。该将军等前奏、将各省兵额。百分裁二。节出饷银。系约略估计。现据奏称、此项银两。实属有赢无绌。断不致不敷支拨。徒费周章等语。兵虽不虚增。帑虽归实用。总是分损内地精华。置于边外之极边。以御去来不定之丑夷。终非久计。务须得一外示羁縻、暗收以夷制夷之道。斯为至善。朕屡次所降谕旨甚明。今复详加批示。该将军等、其善领会朕意无忽。将此由六百里谕令知之。　　

○又谕、据长龄等奏、新调叶尔羌领队大臣舒淩阿患病、请开缺调理一摺。舒淩阿、著准其开缺回旗调理。至该将军等请将伊勒东阿调补叶尔羌领队大臣一缺。伊勒东阿家有老亲。未便令伊远赴该处。且业经调补宁古塔副都统。所有叶尔羌领队大臣员缺。著舒伦保暂行署理。仍著该将军等保奏堪以胜任之员。候朕简用。将此谕令知之。　　

○又谕、据阿克苏等城各大臣查明办理军需出力文武官吏、及伯克回子。请量予鼓励各一摺。此次喀什噶尔逆回滋事。大兵西行。不战而捷。非上届恢复四城、生捦逆裔可比。所有阿克苏、乌什、哈密、各城在事人员。虽各著微劳。不过运送粮石。备办驼只。稽核文宋。其甄叙较上届成案。自宜有所区别。该大臣等开单请加鼓励。未免太多。所请亦觉过优。著长龄等将各该大臣等单开各员。核实查明具奏。无稍冒滥。摺片单俱著发给阅看。至阿克苏军需单内。已革河督张文浩、已革山西知县吕锡龄、该二员获咎甚重。俱著不准释回。已革知县丁垣、前已加恩赏给七品职衔。诚端等请以府经历县丞遇缺即选。著不准行。又敦良另片奏、甘肃降补府经历县丞周士镐、请开复知县。留甘补用。该员系大计劾参降调。有缺可补。敦良请仍开复知县。亦著不准行。将此谕令知之。　　

○又谕、前据成格参奏、乌噜木齐都统衙门印房主事郭勒明阿、列款挟制一案。曾经降旨令该将军于筹办善后事竣回伊犁时。就近往乌噜木齐。亲提此案人证卷宗。秉公严讯。著俟善后大局办理完竣后。奉有谕旨。令该将军等旋回时。仍遵前旨。就近先赴乌噜木齐。亲提郭勒明阿案。审讯完结。再回伊犁之任。将此谕令知之。　　

○大学士长龄等奏、核计兵饷经费。得旨、兵虽不虚增。帑虽归实用。总是分损内地精华。置于边外之极边。以御去来不定之丑夷。我大清统一寰区。修明武备。凡满洲绿营。分布天下。认真教养。以固邦基而有天下。若如此长征远戍。即获保平安。无非代内地回众看守家园。如有不妥。立费周章。况重兵布列。彼必不来。是空竭精力也。若守御不足。伊又逞其伎俩。是仍劳救援也。更恐日久奸夷探知吾意。故为牵制。使我去守两难。势不得已。必致多加兵力。耗竭粮饷。于奸夷毫无损伤。试问成何事体。又虞久驻多兵。将领或失教练。保无骚扰回众者。若内地回众稍有离贰。彼同声同气。更不可思及也。是以总须得一外示羁床、暗收以夷制夷之道。斯为至善。朕屡次所降谕旨。无非在是。　　

○闽浙总督孙尔准因病展假。仍以福建巡抚魏元烺兼署总督。　　

○以备办军务出力。予哈密回子郡王衔贝勒伯锡尔等优叙有差。　　

○贷湖南常德澧州各营驻劄灾区兵丁一月饷银。　　

○庚子。谕内阁、仪亲王明年八十有七。虽精力如常。不宜过劳。来岁元旦、暨正月十四日宗亲筵宴。均免其入宴。著管理膳房之内务府大臣、届期颁给果品菜殽一席。以示朕笃眷懿亲、体恤高年之至意。　　

○又谕、陶澍奏、江西引盐滞销。实由粤私侵占。赣县攸镇地方。粤省开设子店。熬锅日增。全行冲销淮地。请援照王守仁之法。于赣州淮粤交界之地设厂。凡粤盐之冲入者。照淮课之数收税。即以其税拨补淮纲之引课。须于赣州收进一步地方。勘明有可拦截之隘口。设卡堵截。如粤盐再进。仍作私论等语。著江西巡抚吴光悦就近切实确勘地界。广为察访。可否设厂试行。妥切筹议办理。江西既议设厂抽税。必须熟谙之员。履勘形势。核定章程。原任赣州府知府陈煦。缉私督销。颇为出力。该员现已起复。著照所请、准其留于江西交吴光悦差委。办理盐务。　　

○又谕、陶澍奏、本年回空漕船。查无夹带私盐。行走迅速。无误归次。各委员等可否择其尤为出力者。酌保数员等语。严查漕船夹带私盐。及沿途赶紧催趱。均系应办之事。该委员等如果奋勉出力。该督尽可自行存记。随时分别奖拔。若动辄希恩望泽。此乃恶习。不可不力加删除。氖该督奏请酌保之处。著毋庸议。　　

○又谕、陶澍奏、开纲以来。淮北祇捆二万余引。较定额不及十分之一。本年将官收灶盐。督商办运。均择畅销之岸。先行运往。以冀早收库项。而滞岸仍无盐济售。民间既无官盐。不得不买向民贩。灶丁积有余盐。亦不能不卖与民贩等语。著照所请、淮北畅岸。仍归商运。其余滞岸。即仿照山东浙江票引兼行之法。于海州所属之中正板浦临兴三场。分设行店。听民投行购买。运往售卖。择各场要隘之地。设立税局。给以照票。注明斤数。及运往何处字样。凡无票及越境者。仍以私论。著陶澍即饬运司妥议条款。酌量试行。　　

○又谕、据河南巡抚杨国桢覆奏、议裁马守各兵名数。并查明节减饷乾等项银数。分别开单呈览。著交户兵二部俟各该督抚奏到。汇总核明。具奏请旨。　　

○又谕、杨国桢奏、堤工验收、请免报销等语。豫省沁河南北两岸民堤。因夏间沁水异涨。冲刷残缺。该抚饬委道员勘估。计南北两岸共增高培厚土工七十三段。牵长七千四百三十五丈。共需土方银一万三千二百九十余两。经前任河北道刘彰杰。独力捐办完竣。验收如式。复于霜后逐加勘验。仍属一律坚巩。所有此项工程。系前任道员捐办。著免其造册报销。该部知道。　　

○以大学士卢荫浦、充文渊阁领阁事。　　

○以礼部尚书耆英、理藩院尚书博启图、充经筵讲官。　　

○命截留安徽捐监银十万两。以备岸。　　

○给两淮丁溪、草堰、刘庄、伍祐、新兴、庙湾、富安、安丰、梁垛、东台、何垛、板浦、中正、临兴、余西、十五场被水灶丁一月口粮。　　

○辛丑。上幸瀛台。御勤政殿。赐蒙古王贝勒贝子公额驸台吉及外藩使臣呼图克图等宴。并赏赉有差。　　

○赏阿巴哈纳尔扎萨克贝勒巴勒楚克。双眼花翎。御前行走敖汉郡王干咱巴拉子头等台吉丹巴哩特里克忠、归化城土默特辅国公齐噜布、喀尔喀辅国公巴图图鲁、花翎。　　

○拨吉林税项及薓余项每年生息银六千两。备赏移驻京旗。并津贴官兵差费。从将军宝兴等请也。　　

○喀尔喀扎萨克郡王车淩棍布等九人、伊克明安扎萨克辅国公乌尔图纳逊、青海扎萨克辅国公察哈巴克乖二人、和硕特二等台吉玛锡巴图等三人、绰罗斯三等台吉蒙克济尔噶勒等二人、朝鲜国使臣郑元容等三人、于西苑门外瞻觐。　　

○壬寅。谕内阁、会匪王老头子唐八一案。著军机大臣、富俊、会同刑部严审确情。按律定拟具奏。务令水落石出。毋许稍有含混。　　

○谕军机大臣等、本日据哈兴阿奏、乍浦满洲营战船。请核实修造一摺。据称道光九年八月内。乍浦战船遭风。大桅同时并折。其沿海商船。同时遭风。毫无损失。细查情形。商船大桅。多系整木。官船皆系分□□攒。虽有铁篐油饰。势难经久。是官船小修大修拆造。全属具文。乍浦额设巩字号战船五只。谧字号战船五只。三年小修。六年大修。十年拆造。小修、每只例价银三百九十一两零。大修、每只例价银六百三十四两零。拆造、每只例价银九百十一两零。嗣因例价不敷。经嘉兴府属七县每年帮给津贴银二千两。交承修同知办理。不无草率偷减。请见应领例价津贴等款。交各该协领等会同乍浦参将。认真修造。工竣后、请交该抚验明稽核等语。战船终年在洋。必须坚固。足资捍卫。方于操防有裨。若如该副都统所奏、承修同知、竟敢草率偷减。实属不成事体。但同知既可偷减。改归协领参将等办理。日久玩生。亦恐难保无偷减情弊。其应如何立定章程。可令工归实用。帑不虚糜。改归协领等办理。是否有益。著福祥、魏元烺、富呢扬阿、会同悉心妥议具奏。哈兴阿摺、著钞给阅看。将此各谕令知之。寻奏、乍浦满营额设巩谧字号战船十只。从前承造承修。或专责武员。文武会办。至乾隆三十三年。始改归文。员承办。营员监督。工竣后、副都统参将备弁层层验明。即与营员自修无异。请仍照向例归乍防同知办理。从之。　　

○癸卯。孝庄文皇后忌辰。遣官祭昭西陵。　　

○上诣寿康宫前殿行礼。后殿问皇太后安。　　

○谕内阁、禧恩等奏、銮仪卫衙门恩利银库滋生银两。典置地亩。本年应收租银。及节年拖欠银两。除已解交外。尚欠银十七万二千三百十五两零。此项租银。系该衙门办公之用。自应按年徵解。不得任意拖欠。著琦善严饬各州县。将历年新旧拖欠租银。迅速徵解归款。毋许再有延宕。　　

○谕军机大臣等、本日据步军统领衙门奏称、大兴县民人傅添楠、呈控大兴县属薛店庄有民人周大、聚集不知姓名三十余人。讽经练武。又海子西大红门外。有教学为生之贾青云、拜红阳会宋姓为师。又有开店人李二、系混元教会首。传徒多人。管头村吴三、系李二之大徒弟。并有茶棚庵僧人常修可证。又涞水县阎王庙内。有红阳会在彼念经。安肃县史旦村北高林营。有收元会吴姓高姓念经。其经卷佛像。在梁姓家存放。密云县河漕村。有红阳会王三等念经。其经卷法器。在同村于聋子家存放。县东前梨元庄有白龙会。昌平州属之高丽营南酸枣岭村。有民人张二、口称白龙附体。度化徒众。并自称张道童。其邪法有本村林五和尚等稔知。昌平州属之屯店村。有静空会梁姓徐姓邢姓等念经聚众等事。其业经拏获之谢八等。已明降谕旨交军机大臣、富俊、会同刑部审讯矣。传添楠、行医为生。在各州县佣趁有年。是以来京呈控。所有具控姓名。著顺天府直隶总督严饬所属。严密按名查拏。务期弋获。固不可波累无辜。断不许颟顸了事。致贻后患。将此各谕令知之。寻先后按名拏获。命军机大臣。会同刑部严审。讯得各犯。或收藏经卷。或治病骗钱。尚无传习咒语。拜师授徒情事。分别首从。按律定拟。奏入。从之。　　

○赏河南等省乡试年老诸生魏阙等七十三名举人副榜有差。　　

○贷江南镇江、江阴、杨舍、靖江、孟河、川沙、刘河、常州、福山、南汇、苏州、平望、十二营苏松镇标中。左、右、奇、四营提标城守、中、左、右、前、后、六营京口左、右、高资、三营抚标左、右、二营驻劄灾区兵丁一季粮饷银米。　　

○命截留浙江杭州、嘉兴、湖州、三府新漕二万三千八百石有奇。备放杭州满洲营、绿营、来年官俸兵糈。缓徵乌程、归安、德清、武康、四县白粮。　　

○甲辰。谕内阁、琦善奏、泰宁镇所属各外营。与各标营情形不同。若遽议裁减兵丁。恐致不敷差拨等语。所有该镇各营兵丁。应如何抽拨添撤之处。著贵庆妥议奏办。　　

○又谕、琦善奏、幕友控索脩金。牵列官亏报作民欠。请解任质审一摺。此案清苑县襢徵旗租银两。既有历任徵册可凭。又有周寿龄原报亏册足据。何以王锦雯办理旗租积欠时。辄凭道光二年奏册造入民欠。难保无更改款目、掩饰亏空、及经徵各员希图乾没情弊。幕友陈源、何以凭空索讨脩金。复将幕友章凤占、列款指控。其牵控豁免民欠。显有藉端讹诈情事。前任清苑县知县现任大名府知府王锦雯、著解任。交琦善督同臬司光聪谐、提集人证卷宗。并饬调北运河务关同知邵楠、前任永清县现调行唐县知县甘长安、及已革知县王德棻、幕友章凤占等、秉公严讯确情。按律定拟具奏。务令水落石出。不许稍有含混。寻奏、讯得撤任大名府王锦雯、以官亏报作民欠。虽未侵肥入己。而率因奏销司册数年前已列入未完。遂尔随同开报。实难辞咎。请将王锦雯革职。陈源怂恿王德棻禀请藩司另算。藉端恐吓。得受赃银。依律拟军。惟该犯目疾成笃。照律勿论。王德棻听从陈源具禀分受赃银。拟杖徒。该革员现有监追之案。俟限满有无完缴。再行办理。革职通永道周寿龄、办法舛错。请交部议处。至指控邵楠、甘长安、章凤占各款。均属虚府。应毋庸议。下部议。从之。　　

○直隶总督琦善奏、遵旨裁减兵数。除马兰镇属左右两营。并曹家路墙子路等营。均有守护陵寝。并防后龙风水地面之责。比照嘉庆十六年成案。无庸裁减。泰宁镇属十营。亦多附近西陵。现在恭办大工。尚须添兵防守。其抽拨添裁。应由该镇酌议。谨拟督标九营。裁兵八十一名。提标三十一营。裁兵一百六十六名。马兰镇属遵化等三营。裁兵十名。天津镇属二十六营。裁兵六十九名。大名镇属十一营。裁兵八十九名。宣化镇属二协九营。裁兵一百三十三名。共裁兵六百六十八名。下部知之。　　

○上以岁暮祫祭太庙。自是日始。斋戒三日。　　

○乙巳。谕内阁、奕经等奏参、进班来迟之司钥长永明等一摺。紫禁城各门堆拨进班官兵。自应昼夜常川齐备。而接班时刻。尤不可误。今正白旗司钥长永明。于巳刻始行换班。而进班人等又不齐备。殊属懈弛。永明、著革去司钥长。仍交部议处。副护军参领长善、亦著交部分别议处。所有迟误之护军等。著该护军统领从重惩办。交该前锋统领护军统领等妥为留心严察。嗣后该参领护军校兵丁内。傥仍有接班违误例定时刻。及进班人等参差不齐者。一经查出。即行指名严参重惩。毋许姑容。　　

○谕军机大臣等、据礼中奏、本年暹罗国南掌国贡使。未能如期到京。著传谕闽浙两广云贵各总督、嗣后如遇外藩遣使进贡。入关后、即饬该使臣赶紧启程。并饬伴送官沿途照料。妥速行走。务于十二月二十日以前到京。以符定制。毋稍迟误。将此各谕令知之。　　

○又谕、长龄等奏、酌议善后事宜一摺。据称叶尔羌等处毋庸改设同知。仍留叶尔羌喀什噶尔粮饷章京二缺。令其管理民事。著照所议办理。惟所称仅裁英吉沙尔巡检一员。仍留叶尔羌、巴尔楚克、喀什噶尔、及阿克苏所属拜城等处巡检共四员。此时叶尔羌等处既不改设同知。所有此项巡检四员。亦著毋庸议增。免滋流弊。现计各城共添满汉营官四十五员。于喀什噶尔绿营旧额减去官弁三十四员。实于西四城原设官弁外。仅添十一员。各该城边界。共设大小卡伦三十余处。需用绿营官弁较多。准照前奏减定之数。以资差遣。至所称将来通商事定。夷情靖谧。即可由该参赞随时酌量减撤。现在添设防兵。原系暂理权宜之计。既据奏称通商事定。即可随时酌量减撤。究竟如何减撤之处。著长龄等再行切实声叙。并详议章程具奏。以免将来藉词延缓。其乌什所添满洲营官三员。又由喀什噶尔原防额内减去绿营兵三百一十五名。移驻该处。酌用守备千总把总各一员。仍著照前议、准其安设。该将军等所保出力各员。已另降谕旨酌量分别加恩。已足以酬其劳绩。其另片奏、请将军鬲牛坤、扣满戍限三年释回之处。著不准行。又据额勒锦保奏军需出力人员。此次喀喇沙尔在事人员。虽各著微劳。不过运送粮石饷鞘等事。其甄叙较上届成案。自宜有所区别。该大臣开单请加鼓励。人数未免太多。所请亦觉过优。著长龄等同前此交查阿克苏等城保举人员。一并核实查明具奏。无稍冒滥。原摺并虽著发给阅看。将此由六百里谕令知之。　　

○以漕运总督吴邦庆。为江西巡抚。仓场侍郎苏成额。为漕运总督。苏成额未到任前。以江南河道总督张井兼署。　　

○命伊犁领队大臣孝顺岱、贵成、回京。以武备院卿奕山、乾清门二等侍卫忠泰、为伊犁领队大臣。　　

○以喀什噶尔承办粮务出力。予道员庆禄等加衔升叙有差。　　

○以喀什噶尔任事出力。赏阿奇木伯克作霍尔敦头品顶带。余升赏有差。　　

○缓徵安徽青阳县被水村庄新旧额赋。给灾民一月口粮。　　

○丙午。以岁暮祫祭。遣官祭太庙中殿。后殿。　　
</div>
    <div class="pagination">
<a href="清实录道光朝实录_page362.html">上一页</a><span>...</span><a href="清实录道光朝实录_page358.html">358</a><a href="清实录道光朝实录_page359.html">359</a><a href="清实录道光朝实录_page360.html">360</a><a href="清实录道光朝实录_page361.html">361</a><a href="清实录道光朝实录_page362.html">362</a><span class="current-page">363</span><a href="清实录道光朝实录_page364.html">364</a><a href="清实录道光朝实录_page365.html">365</a><a href="清实录道光朝实录_page366.html">366</a><a href="清实录道光朝实录_page367.html">367</a><a href="清实录道光朝实录_page368.html">368</a><span>...</span><a href="清实录道光朝实录_page364.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
