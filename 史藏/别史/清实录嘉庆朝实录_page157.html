<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 157 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 157 页/共 523 页
  </h1>
  <div class="content">
   ○谕军机大臣等、川楚陕三省贼数。不满二百人。无难克期歼尽。从前川省啯匪。动辄数百为群。较之此时。剿剩零匪尚多。今余氛业将净尽。仍应力为埽荡。即啯匪余孽。亦可趁此办净。至三省地势犬牙相错。深山穷谷。诚恐有散匪零星藏匿额勒登保等。将三省应留兵勇均匀散拨。责成各将领分投梭巡会哨。并绘图贴说进呈自应如此办理。该处地方情形。伊等经历数年。最为熟悉。果能逐段严搜。自不虞再有余匪潜匿。其所留兵勇。则全在伊等酌量情形。以次裁彻。德楞泰将次到京。伊展觐回川时额勒登保接替入京。或将所留兵勇酌为减彻一半。其余存留兵勇。川省责成德楞泰勒保楚省责成吴熊光、庆成。陕甘责成兴奎、杨遇春、总须察看各该省境内实在无零匪潜留。将兵勇全行裁彻。否则宁以稍迟为要。又据称所获贼匪、该镇将等解送军营审明正法。所办甚是。其各州县拏获零贼。经地方官讯明均系官兵剿散之贼。当即批饬正法此亦可行。嗣后凡遇相近大营地方情罪较重之犯自须解赴大营审办。其离营较远者亦必讯系真贼禀明经略总督亲加批饬方许随时正法至戕害穆克登布之贼。惟余佐斌一人日久稽诛。该犯系著名贼目。应饬严密查拏。毋任漏网。将此传谕知之。　　

○又谕、陈大文覆奏、该省宿迁、桃源、清河等县飞蝗本少、亦未伤及禾稼、惟晴旱日久、两月以来未经得有透雨、以致高阜地方收成歉薄等语。是该三县不伤于蝗而实伤于旱。何以总未据费淳奏及。朕心深为廑念。该处本属积歉之区。今复有乾旱地段。虽据该督询访尚不成灾。民力究不免拮据。著陈大文迅委妥员前往查看被旱地方。究属起于何时。如有应须抚恤蠲缓之处。即行奏闻。候朕另降恩旨。此外徐海所属各州县、及镇江扬州常州等府。既据报闲有蝗蝻。并高淳江浦六合等县被水洼区。兼有飞蝗停落地方。该督均当严饬司道。即派文武员弁、分投履勘。将成灾处所据实陈明。不可稍有讳饰。　　

○又谕、本日据特清额奏、行抵甘肃、即于庄浪协营内、酌调官兵五百名、带往西宁策应等语。野番抢劫一案。前据贡楚克扎布等奏、该番等首鼠两端应慑以兵威。使知畏惧。贡楚克扎布等、及总兵马斌、两路共带兵二千三百名。今特清额又调兵五百名。现在赛冲阿自陕回甘。亦带有宁夏官兵。军威极为壮盛。何以尚未据伊等将如何办理情形。迅速具奏。贡楚克扎布等、应趁此兵力厚集之时。上紧筹办。务使野番知所震慑。而又须筹画万全。弗致稍损兵威。方为妥善。如果番众闻风惕息。献贼交赃。即令其持咒出结。就事完结。该处蒙古陆续内徙者。已有九千余人。岂能长恃官为养赡。一俟此案完毕。即令该蒙古等早回原牧处所。并将一切善后事宜、及如何安设卡伦等事。妥协布置。使番贼不敢再行抢劫。方足以靖边圉而绥藩服。贡楚克扎布等、不可不速筹妥办也。将此传谕知之、。　　

○吴熊光奏、据参将毛秉刚一路军功梁奇、在房县牌口地方、擒获贼匪李文魁、供系从前戕害惠伦之犯等语。得旨该犯罪大恶极。天理难容。断不令其漏网。亦由效命疆场忠魂毅魄。默为震慑。俾其自行供吐。吴熊光提到该犯。讯明后应即予凌迟处死。仍将该犯首级解送来京。于惠伦坟茔设位致祭。以慰泉垆。　　

○额勒登保奏、查明办理军务出力人员。赏四川道员吉升保、同知钟蟠云、知州钱国瑞、游击周士贵、骁骑校台清阿、都司石成玉、赵琴、守备吕应扬、马士相、严登魁、李思贵、朱福寿、李辉林、花翎。守备殷占鳌等、蓝翎。余升叙有差。　　

○调陕西陕安镇总兵官田朝贵、为四川川北镇总兵官。甘肃肃州镇总兵官王兆梦、为陕安镇总兵官。川北镇总兵官达自祥、为肃州镇总兵官。　　

○予陕西阵亡佐领巴里善、骁骑校明兴、祭葬世职如例。乡勇李秀奉、祭葬世职如千总例。监生王恒、祭葬世职如外委例。前锋奇那力图等十三名、乡勇莫英等六十三名、湖南阵亡兵勇熊昌龙等五十三名、四川陕西阵亡兵丁曾逢元等一百二十八名、湖北阵亡生员胡盛霖等六名、乡勇孔继顺等一千二百六十八名、赏恤如例。　　

○予福建捕盗淹毙兵丁梁兴国赏恤如例。　　

○旌表守正捐躯山西和林格尔厅民乔得宝妻任氏。　　

○乙丑。遣官祭关帝庙。　　

○谕军机大臣等、永保等奏、设法查拏土弁刀永和、并筹办江外窥伺猓黑及查明铜金非汉奸情形各摺览奏俱悉。刀永和畏罪逃至缅甸所属之孟艮地方。不特官兵未便前往。即该土司亦难远涉。若饬令该国王代为擒拏。殊属不值。现在永保酌令思茅同知寄信孟艮头目召布苏、若能缚献刀永和、自当酌加重赏。即不能擒拏。亦断不肯容留内地滋事之人。刀永和无可藏身。谅必潜回。复经永保劝谕刀永康召齐翁等、赏给粮石银牌等件。自必同心缉捕。俟刀永和拏获。此案即可完结。再威远所属猓黑窥伺。查系邦奈之带脚猓。约有千余人。偷渡猛撒江。至猛班土司边界三圈地方抢掠。因瘴气方盛。现已退出江外。又猛撒江边六困土司地方。亦有猓匪在普洱河对岸窥探。该猓匪等虽不过在边境掠食。但猛撒江与六困既有小路可通。恐两处猓黑纠结合夥自应齐集练勇。两路夹击驱逐出境。其沿江一带尚须择要防堵。严紧边境。设秋深瘴退江水消落。该匪仍思窥伺。即可乘势剿办。使彼畏慑。不敢复来。庶可永靖边隅。至僧人铜金、前据初彭龄奏、系属汉奸。兹据永保查明现在滋事之猓黑。另系一种黄脚猓。为首系杨金罗小二、李伙头、三人铜金并非汉奸其所管乃系大肚猓黑近来甚属安静并无勾结为逆情事杨金、罗小二、李伙头三人永保等当设法捕拏务获。铜金既无滋事不法之处自不便遽行查拏。转令三猛五圈之人。心生疑骇。其孟连土司界地。该土司既不能自行管束。岂有转向内地要粮要兵、代为剿办之理。该抚等当持以镇静相机妥办。以上三事。俱系边地夷人互相构鬨并不敢侵犯内地。永保现已办理稍有头绪。著再妥为筹画。将集粮派练等事。办定章程、即可交提督乌大经协同道府等员接办该抚应办地方事务繁多。责任綦重。琅玕现驻维西。省城不可无大员弹压。永保即当回省办事。不必久留该处也。将此谕令知之。　　

○丙寅。上出惠迪吉门。哈萨克汗瓦里苏勒坦子伯格里苏勒坦、及正使托克托苏勒坦、爱里等六人、副使杭爱等十八人、于道旁瞻觐。　　

○谕内阁、朕因蒙古地方容留民人租种地亩日久必致有碍游牧。是以从前理藩院奏请、将齐巴克扎布游牧处所、种地民人驱逐。曾经降旨、派永保妥为经理。今蕴端多尔济等奏、土谢图汗部落扎萨克齐旺多尔济齐巴克扎布旗分、及哲布尊丹巴呼图克图徒众、所属地方、皆有游民栖止、而蒙古等多有负欠民债者、今若概行驱逐、则负欠之蒙古措偿拮据、而贫民亦无所归等语。可见蒙古等情愿容留民人。已属显然。著照所请。此次免其驱逐。惟嗣后不准另垦地亩。添建房屋。侵占游牧处所。其从前租种地亩。并令按地纳租。其聘娶蒙古之女为妻者于该民身故后。将伊妻子给与该处扎萨克为奴。其隶呼图克图徒众地方者。即著为其所属。所有各该处居民。现已查明。著库伦办事官员。按人给予执照。每年由蕴端多尔济派员检查。造册报院。傥经此次办理之后。再有无执照民人任意栖止。不特将该民人从重治罪。必将该盟长扎萨克等一并治罪。　　

○谕军机大臣等、贡楚克扎布等奏、带兵办理番案。该番等亲见天兵临巢、将占住蒙古地方业已让出、搬回番境、并央同番目尖木赞来营乞恩、情愿交还赃畜、并各处访缉案内正贼、一经寻获、即当缚献等语。此等化外野番。罔知法纪。朕本不欲遽烦兵力。特因番众愈见强悍。蒙古日形懦弱。甚至该贝勒被番贼剥去衣顶。枪毙眷属。欺凌已极。若不慑以军威。代为惩办。则番族更无所忌惮。而蒙古更失所倚仗。朕之节次谕令贡楚克扎布等酌派官兵前往办理者。实出于万不得已。今大兵甫到。该番等即闻风悚惧。畏罪乞恩。看来事局已定。总可就事完结。惟是一切善后事宜。尚须妥为筹度。以垂永久。向来河北二十五旗、以黄河为界。河南五旗、以沙沟为界。自应于该处安设卡伦。严密防范。但蒙古积弱已久。刻下断难令其自行护卫。著贡楚克扎布等、察看情形。酌定卡伦处所。派拨兵丁前往代为防守。俟一二年后。蒙古少能自强。再行彻退。并晓谕蒙古王公、此次因尔等被番贼抢劫。蒙大皇帝施恩。特派大臣前来查办。徵调官兵。多费粮饷。总为尔等不能振作之故。今番贼业经震惧畏罪。其在逃正贼、并赃物等项。责令番族头人擒缚献出。并为尔等安设卡伦。为一劳永逸之计尔等当知感知奋。勉力自强。勿负大皇帝终始成全之意。其沿河一带。虽据尔等称并无扎筏工匠。但从前番贼抢劫时。若非扎有木筏。抢去牲畜岂能径渡。况前次贼供内。即有尔等所属之人。勾通番贼。用筏摆渡。尔等失察所属之人通贼之咎。已往不究。嗣后务宜严防河岸。禁止扎筏。以绝番众往来之路。尤应严饬属下人等、毋许与番贼私相勾结。傥再不能防范。仍有潜行渡贼之事。必将尔等一并治罪。如此剀切晓谕。俾蒙古力图振作。自卫藩篱。庶永杜争端不虚朕筹画万全至意至蒙古番子各有地界。原不应听其混行杂处何以察罕诺们汗旗下、有番子数十户。番地之扎木养呼图克图寺内、又有蒙古人户。此次虽已驱番回巢。若不彻底清厘。严定章程。仍恐日久互相构衅。自应分别户口。各归所属。划清地段。毋许私递。再丹噶尔蒙古、陆续内徙者。人数过多。岂能常恃官为养赡。即该蒙古等亦未必愿久留内地。贡楚克扎布等、应速将番贼抢去牲畜、代伊追出给还。即可令该王公等率领所属人户、迅回原牧处所。各安生计。将军赛冲阿、提督特清额、现已降旨令其各回本任。毋庸带兵到彼。贡楚克扎布、一俟办竣此案。并酌定应办事务。即行来京覆命。将此各谕令知之。　　

○丁卯。祭先师孔子。遣庆郡王永璘行礼。　　

○谕内阁、哈达所袭之辅国公爵。并非军功所立。本应注销。但念此爵系皇考高宗纯皇帝特恩赏予哈达。著加恩准令伊记名之子二等台吉巴特玛、仍袭一次。再出缺时。即行注销。　　

○越南国王阮福映、遣陪臣表贡方物。降敕褒奖。宴赉如例。　　

○广东巡抚瑚图礼、因病解任。调陕西巡抚祖之望、为广东巡抚。以陕西布政使方维甸、为巡抚。直隶按察使庆章为陕西布政使。直隶清河道傅修、为按察使。　　

○旌表守正被戕广东南海县民蔡琳媳冯氏。　　

○免安徽叠被水灾复经贼匪滋扰之宿州、并长淮、宿州、二卫旧欠漕项额赋。　　

○戊辰。祭大社大稷。遣成亲王永瑆恭代行礼。　　

○谕内阁、户部奏、直隶大城等七州县、并宛平、文安二县七年旗租、应否仍照该部前议准免五分、抑或如颜检所请全数蠲免、请旨遵行一摺。旗租一项。与民粮不同。向来蠲免例内。本无全免之条。即如嘉庆四年恩免大兴通州各州县钱粮。旗租即系照定例办理。乃此次该督于大城等各州县应行蠲免旗租辄咨请全行宽免。嗣经接到部覆照例酌免十分之五。该督复以该部缮写错误。仍请查核更正。概行豁免。殊属非是。该督即不知旗租定例。宁于该省四年办过成案。亦不知查核耶。颜检著传旨申饬仍著照部议行。　　

○旌表守正被戕江宁驻防正红旗满洲闲散成顺妻白氏。　　

○己巳遣官祭文昌帝君庙。　　

○以詹事府詹事荣麟为大理寺卿。　　

○缓徵河南祥符、陈留、睢、杞、安阳、汤阴、临漳、林、武安、涉内黄、汲、新乡、辉、获嘉、淇、延津、滑、浚、封邱考城、济源、修武、武陟、孟、温、阳武、洛阳、孟津、巩中牟、兰阳、郑、荣泽、荥阳、汜水、新郑、河内、原武、偃师登封、嵩、商邱、宁陵、四十四州县、蝗灾旱灾本年漕粮额赋。并历年带徵各项银谷。　　

○庚午。谕军机大臣等、玉德等奏、拏获纠众结会首夥各犯分别审拟一摺。已另降旨将高廷彩等四犯即行处决。余著刑部核拟具奏矣。此等会匪。藉卖经传徒为名。骗钱使用。辗转邀结设地方官置若罔闻。不立加惩办、必至日久蔓延。酿成巨案。若办理未善。祇将零星夥党纷纷捕拏。或将良民妄捕。而著名首犯转任其远扬漏网。则根株未刬转致别生枝节是惟在各州县于匪徒甫经起会聚众未多之先不动声色。将为首者密行访拏。惩一儆百。则余党不解自散。切不可过事株连。致滋纷扰。并当督饬所属广为出示谕以尔等均系良民。祇因惑于邪说。妄立会名。希图敛钱获利。殊不知所得钱文。为数有限。而一经发觉国宪难容所有结会入会之人。节经严加惩办。尔等宁不知之。即如现获之郑得源一案。为首者俱立正典刑。其余听从入夥者亦经按名遣发。尔等俱有生业可谋。何苦听信邪言自罹罪戮。此后务宜各安本分。勿得再行纠会。致干法纪。如此剀切晓谕。庶共知儆惧。可期勉为良善。将此谕令知之。　　

○闽浙总督玉德奏、拏获会匪要犯人员。巡检杨奎、以县丞用。赏武举张家驹武进士。一体殿试。　　

○辛未。秋分。夕月于西郊。遣裕郡王亮焕行礼。　　

○太宗文皇帝忌辰。遣官祭昭陵。　　

○谕内阁、朕于四年痛遭皇考大事时。先期令庄亲王绵课、荣郡王绵亿、景熠、成林、前赴裕陵办理工程。曾据绵课等奏称、隆恩殿闲有曹□少朽之处。缘正届山陵大典。未遑遽议兴修。旋派緼布、张若渟、前往敬谨查勘。亦据称应加整葺。特因连年山向不宜兴作。暂行缓办。而朕以陵寝重地。未尝一时释念。又令额勒布驰赴详加查看。据奏殿工必须大加修整。即令赶紧购料办理。旋因额勒布出差陕省。特派绵课、苏楞额、戴均元、监修。已于七月内择吉兴工。曾谕令伊等一面拆卸。一面将旧料曹□少朽成数。分别开单进呈。并将从前原办各员系属何人。查明具奏。兹绵课等奏到拆卸情形。据称钻金等柱。或系里外闲段曹□少朽。或系中闲已成空槽。甚至西北一柱。通身已全霉烂。甫经拆卸。即自行折断。完整者仅有八根。其余檩梁望板等项。核计曹□少朽成数。四五成至七八成不等。并将曹□少朽木屑分别等差包封、及原办大臣名单。一并进呈。览奏曷胜悚惧。陵工昭垂亿载。理应倍加慎重。拣选坚实料件。敬谨造成。溯查裕陵隆恩殿。建自乾隆十六十七两年。系原任大学士公傅恒、尚书海望等承办。至三十五年。复经福隆安三和等赔修。若云因阅时久远。则自赔修之年。至嘉庆四年。尚不及三十年。即已看出曹□少朽。且孝陵景陵泰陵。自建造以来。均极巩固何以裕陵殿工。竟至曹□少朽若此。况内有金柱一根。拆卸时自行折为三截。可见建造之始。原办各员实属昧良。并不认真。及至赔修。又复草率从事。以致工料未能经久。试思寻常殿座。或止系游观处所。于例尚有保固。若至限外曹□少朽。原可不加深责。至于陵殿工程。本非例限保固可比。况修建之期不久乎。此而不加以严惩。何以儆示将来。设傅恒、福隆安、海望等尚在。均当斥革治罪。今业俱身故。丰绅济伦、系傅恒之孙。福隆安之子。所有伊现管职任。著全行革退。仍加恩赏留公爵。永来、系海望之孙。亦著革去各项差使。加恩赏留世袭佐领。伊二人仍交部严加议处。著即赴裕陵工作。所为司员。交监修大臣绵课等差遣委用。此外尚有原派大臣尚书公哈达哈、侍郎三和、德尔敏、监督司员大理寺少卿富凯、内务府郎中车勒库、员外郎扎兰布、内管领保住、著各该旗将伊等嫡派子孙现在有无官职。迅速查明具奏。不许迟滞。候朕降旨。至绵课、绵亿、景熠、成林、于四年派往时。即奏请兴修。尚属留心。若非伊等早为具奏。朕屡次恭谒裕陵。哀感涕泗之下。亦何能周览详悉。谕令修葺。设此时尚未兴工。而柱木等项如此曹□少朽。若竟至倾圯。则关系重大。更不忍言矣。绵课、著先行赏还三眼花翎。绵亿、前此获咎。议罚王俸六年作十二年分缴之处。著加恩宽免三年。其余三年仍作六年完缴。景熠、著赏给上虞备用处四等侍卫。成林亦经获咎拔去花翎。著加恩仍赏戴用。并著查明伊任内有无未经开复降革处分。俟奏上再降谕旨。　　

○又谕、剿办教匪以来。官弁兵勇。义切同仇。捐躯效命。所有八旗阵亡官兵。例于京城昭忠祠添设牌位致祀。其各该省阵亡官弁兵勇。特经降旨、仿照京师之例。于本籍建立昭忠祠。一体祔祀。俾得咸依故土。乡里亦共知激劝。近据各该省陆续奏到。俱已遵照谕旨妥为办理。因念八旗大员带领兵勇赴各该处地方防剿、以致杀贼阵亡。其致命效节之地。忠魂毅魄。常所凭依。亦宜入祠致祀。以妥其灵。著从前用兵省分各督抚、详查八旗二品以上大员。于何处阵亡。即入于各该府州县祠内居中设位致祭。用示朕褎忠励节至意。。　　

○又谕、密云县满洲官兵、向无学围差使。本年因永悫奏请、将该处官兵挑选数名学围。当经照所请行。本日阅看该兵丁等步射俱甚平常。步射骑射。乃满洲根本。甚属紧要。兵丁等尤应精熟今密云县官兵步射生疏。可见永悫平日并未操演。殊属非是。永悫著申饬。嗣后进哨时此项官兵。著不必派出随往。。　　

○以正红旗满洲副都统孟住、为总管内务府大臣。　　

○调正红旗汉军都统琳宁为正蓝旗满洲都统。以署正白旗蒙古都统富昌、为正红旗汉军都统。　　

○命成都将军德楞泰、在紫禁城内骑马。　　

○壬申。上御万树园大幄次赐扈从王公大臣、蒙古王、贝勒、贝子、公、额驸、台吉、及外藩使臣等食。并赏赉有差。　　

○以哈萨克汗瓦里苏勒坦、遣其子伯格里苏勒坦、至避暑山庄请安。赐敕奖赉。并赏伯格里苏勒坦、宝石顶。双眼花翎。正副使托克托苏勒坦等、银币有差。　　

○癸酉。太祖高皇帝忌辰。遣官祭福陵。　　

○谕内阁、剿办邪匪以来。所有历年随营办理军火粮饷团练寨勇出力各员。俱著有劳绩。节经该督抚等查明保奏。业已叠次加恩分别升擢。其有与例不符应须酌量更调者。亦曾准专摺奏请。原以军兴之际。为鼓舞人材起见。或偶因一时权宜。不得不量为变通。目下搜捕三省余匪。绩奏荡平。各地方悉臻宁谧。军务业经完竣。非如从前差事殷繁可比。兹据吴熊光全保等续将军营出力地方官及武职各员。恳请分别升调补用。开列名单具摺陈奏。未免过滥。且详阅单内。有江西南昌营都司张大勋遗缺、请以贵州镇远营都司汪鋐亮调补、所遗之缺、请以荆州营守备王元相升补一节。江西贵州二省。均非该督等所辖之地。何得以隔省出有武职各缺。辄越俎代为陈请。除汪鋐亮等调补员缺毋庸议外。其楚省所出文武各缺。该督等奏请升调之处。俱著该部核议具奏。现在各该省军务俱已完竣。该督抚不得以防堵搜捕为名。率行保举多人。并将违例人员渎请更调。致滋冒滥。　　

○又谕、前因陕省军需。日久总未报销。节经户部饬催。仅据题到收银总数。而于支用款项、犹未题销一案。并闻该省竟无用帐。恐有浮冒情事。特命额勒布、初彭龄、驰往清查。兹据查明奏称、该省支发兵饷、本未定有章程、俱系随领随发、只存总数、其支用细数、并无月报底帐、因即调取该司支发底册、与各员文领核对、领款数目相符、又将各员销册内用数与领数核对、亦无短少、及研讯经手各员。亦无馈送侵肥供据、应即就现在查审情节、请旨分别参赔等语。陕省自军兴以来。所糜帑项。计嘉庆元二三年。已用至一千余万两之多。其初未定章程。以致节年多有与例不符之款。兹据各该员开报。均系滥支滥应。并未入己。因思从前师行吃紧之际。各带兵大员。提取银两。以备赏需。今核其用款。皆称系属犒赉兵丁。其实私行挪用。或经手家人从中沾润。俱所难免。现在大功告蒇。念伊等著有劳绩。均不加深究。至滥应各员。一时恐误军需。于例外支应。亦系事之所有。而不肖劣员。即藉此名目。影射私肥。此种情敝□大。自难逃朕洞鉴。特以款项繁多。阅时已久。现又查无侵冒确据。朕不为已甚。刻意追求。但伊等办理不善之咎实无可辞。所有额勒布等、请将各该员分别议处及分赔之处。著交该部核议具奏。　　

○予湖北阵亡领催诺敏等十四名。兵丁黄松等十五名伤亡兵勇李宗开等四名。湖南阵亡苗兵陇天才等二名。陕西阵亡武生马国栋等四名。乡勇唐天玉等九百四十名。赏恤如例。　　

○甲戌。谕军机大臣等、吴熊光等会筹晋盐定立章程一摺。已批交户部议奏矣。又据佶山密奏、晋省民人愿食池盐。祇缘口盐侵占、以致池盐不能畅行、若将口盐禁止水运、可无晋私充斥之虞等语。从前蒙古盐斤。原不许运入内地。定例綦严。迨巡抚农起、以口盐不通。或致土盐价贵。议请弛禁。但彼时止准由陆路零星贩卖。并不准其水运。嗣经伊桑阿、以口盐陆运。所销无几。会同旺沁班巴尔奏准。贩运口盐。由黄河至临县碛口镇起岸。亦曾立有定界。以为节制。自从课归地丁以后。听民自销。而口盐水运地界。无人稽察。日久亦俱废弛。由是口盐越界行销。而池盐转不能畅行于晋省。遂致私越楚豫。两淮官引历年每年积滞。自应通盘筹画。以杜敝□大源。今该盐政请禁止口盐水运祇准。由陆运行销。固属探本之论。但口盐准由水运。已非一日是否可以概行禁止抑祇须严定地界杜绝私越之处。著伯麟察看情形。或与阿拉善王旺沁班巴尔会商。期于内地盐务有益。而蒙古亦可日久相安。方为妥善该抚务须悉心详议据实具奏。将此谕令知之。　　

○乙亥。上诣永佑寺行礼。　　

○谕军机大臣等、本日召见德楞泰、询及从前歼毙齐王氏姚之富情形。据称齐王氏等由陕西向东奔窜明亮、德楞泰、带兵追剿、贼匪由上津堡、窜至张家湾沟内、彼时贼匪如从沟口窜出大路、即毫无拦阻、因别无路径可以绕至贼前。正在焦急、忽见贼众转回、又有数千人紧跟其后、疑系另股贼匪、及详加察看、并令官兵示以军中暗号、始知系属郧西乡勇迎头将沟口截住、贼匪因前有乡勇迎截、思欲抢上山梁、经阿哈保带兵下压、明亮、德楞泰、督率弁兵、四面围剿、齐王氏、姚之富等、无路奔逃、遂跳崖跌毙、其时因急欲奏报、未及详查、后来方知此项乡勇、实系郧西县知县孔继檊。自行捐赀雇募。练习有方、彼时全资其力、际此大功告蒇、军营出力人员无不仰邀恩奖、而孔继檊从前著有劳绩、实不敢掩没其功等语。孔继檊平日官声甚好。朕所素知。著传谕吴熊光、详查该县令所带乡勇是否自行出赀雇募孔继檊现在有何加衔。是否赏戴翎枝。据实具奏。候朕加恩。寻奏、上津堡之张家湾义勇。系郧西民人郭友、桂荣为首各自捐粮团练。为保护村庄而设截击齐王氏、姚之富、实系义勇之功。该县知县孔继檊、虽无捐赀雇募之事。但能晓谕百姓自相团练。尚属能事。该员曾先后蒙赏升衔顶带一级。并赏蓝翎。奏入、得旨嘉奖。赏孔继檊同知衔。并赏花翎。义勇桂荣、以千总即用。郭友、不愿入营赏千总衔。　　

○丙子上御万树园大幄次。赐扈从王公大臣、蒙古王、贝勒、贝子、公、额驸、台吉、及外藩使臣等食。　　

○谕内阁、德楞泰奏成都满营兵丁、操练赏项、及出差帮贴、向于兵饷内拨给、请赏借银两生息、作为操练赏项等语。成都满营操练兵丁奖赏、及出差帮贴银两。向由兵饷内坐扣。兵丁生计。未免拮据。著加恩照德楞泰所请、于四川藩库存贮满兵马价银二万余两项下。赏借银五千两生息。作为奖赏帮贴等费。其收支数目著于年终造册报部核销。　　

○谕军机大臣等、策拔克等奏、查办偷砍木植情形一摺。据称在辽阳州所属地方搜获私伐黄松木植二千四百余件、又兴京城厂边内查出木植甚多不可胜数等语。现在策拔克等尚未至高丽沟一带。而辽阳兴京等处。据该佐领等呈报查获私砍木植。已有如许之多。可见此等藏奸处所。正不一而足。从前琳宁在将军任内曾查出高丽沟地方、有偷砍木植之事。仅将窝棚烧毁。驱逐奸民。并未将该管官员参奏办理。已属过于疏纵。迨晋昌到任后。亦曾分路查拏。办过数次。但总未严参究办。更觉疲软无能。以致该管各员日渐怠玩。而奸匪等毫无畏惧。日聚日多。竟敢肆意偷窃。显干例禁。晋昌系盛京将军。稽察地方及各处卡伦。皆其专责。今卡内卡外。均有偷砍木植之案。实难辞咎。著与该管之副都统、一并交部严加议处。至兴京城守尉庆祥、通判景会、凤凰城城守尉赓宁、岫岩通判崇福、有守关之责。乃该管地方偷砍木植、至数千余株之多。其咎甚重。均著解任。交与策拔克等严加讯鞫。该管兵役及该员等、有无受贿故纵情事。仍一面将案犯刘文喜等、上紧严拏务获到案后向该犯等严切根究。是否该处兵役得钱卖放。抑竟系该管官员通同舞敝□大。令其据实供吐。如祇系兵役卖放。则该员等尚不过失察。傥竟系该员等得贿故纵。必当按名严参治罪。将此谕令知之。　　

○以故广西庆远府东兰土州同韦永镇子承基、镇安府都康土知州冯永吉子振铎、各袭职。　　

○缓徵山东清平、博平、茌平、高唐、莘、恩、冠、阳谷、朝城、东阿、平阴、平原、长清、德、范、十五州县、节年带徵漕粮、漕项。并菏泽、濮、定陶、郓城、单、城武、钜野、观城、曹范、兰山、郯、城、海丰、十三州县本年额赋十分之三。
  </div>
  <div class="pagination">
   <a href="清实录嘉庆朝实录_page156.html">
    上一页
   </a>
   <span>
    ...
   </span>
   <a href="清实录嘉庆朝实录_page152.html">
    152
   </a>
   <a href="清实录嘉庆朝实录_page153.html">
    153
   </a>
   <a href="清实录嘉庆朝实录_page154.html">
    154
   </a>
   <a href="清实录嘉庆朝实录_page155.html">
    155
   </a>
   <a href="清实录嘉庆朝实录_page156.html">
    156
   </a>
   <span class="current-page">
    157
   </span>
   <a href="清实录嘉庆朝实录_page158.html">
    158
   </a>
   <a href="清实录嘉庆朝实录_page159.html">
    159
   </a>
   <a href="清实录嘉庆朝实录_page160.html">
    160
   </a>
   <a href="清实录嘉庆朝实录_page161.html">
    161
   </a>
   <a href="清实录嘉庆朝实录_page162.html">
    162
   </a>
   <span>
    ...
   </span>
   <a href="清实录嘉庆朝实录_page158.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
