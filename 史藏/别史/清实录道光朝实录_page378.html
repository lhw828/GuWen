<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 378 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 378 页/共 848 页
  </h1>
  <div class="content">
   ○又谕、御史裘元俊奏、雨泽愆期、请饬各督抚整饬吏治民风一摺。国家设立百官。分司庶职。大法小廉。上行下效。理有固然。在外各地方官之贤否。政治之得失。全在督抚大吏、各矢公忠。随时认真查办。方足以资整顿。若如该御史所奏、湖南逆猺赵金陇滋事。制办器械。铸造枪炮。地方官毫无觉察。皆平日苟且因循。养痈贻患。又如直隶尹老须等、习教传徒之案。煽惑三省。勾结数千人。地方官未能究出实情。妥速完结。广东惠州、廉州等府。会匪煽布。并有包揽鸦片烟行户、坐收其利。肆行无忌。江西南安、赣州、二府。查办会匪。未能净尽。转将并未入会抢劫之平民。偶犯罪愆。加重问拟。以图塞责。福建漳州、泉州、等府。械斗各案。不能实力缉凶。益长凶悍。更如顺天府将步军统领等衙门交审案件。转批所属。数月不为亲提讯结。至于江南宿迁、山东茌平、东阿、河南安阳、汤阴等县。屡有抢劫之案。未将失察地方官参办。云南贵州四川等省。罂粟遍地。贼匪结党扰害。该督抚均不实力查禁。凡此地方之不能整饬。实由吏治之相习因循。暗为弥缝。巧为掩饰。著各该督抚激发天良。尽心乃职。毋以一己好恶之私。徇情举劾。总之州县之贤否、必验之舆情。道府之贤否、即验之属吏。庶几大小相维。彰瘅悉归至当。民隐上达。化泽下究。朕有厚望焉。将此通谕知之。　　

○又谕、前据昇寅奏、考试教习士子、抗不听点、请整饬场规。并请每届顺天乡试、于贡班荐卷中挑取数十名。会试后于举人荐卷中挑取数十名。当交礼部核议具奏。兹礼部查明乡会试荐卷中挑取教习。格碍难行。著仍照例办理。惟士子等不肯按名听点。总由枪代人等、希翼朦混。嗣后入场之期。著步军统领衙门、于点名处添派员役弹压。其有抗不听点者、即行严拏惩办。士子领卷后、即令认明坐号、各自归号。毋许稍有紊乱。封门后监试御史逐号查察。如有乱号之人。照例究治。以肃场规。　　

○谕军机大臣等、据御史邵甲名奏、请饬理猺同知赴任、以专责成一摺。湖南永州府为民猺杂处之区。额设理猺同知、分驻江华。稽查弹压。在在均关紧要。兹据该御史奏称、自嘉庆十九年以后。理猺同知一缺。辗转委署。署任各员、于猺地情形。尚未周悉。安能望其认真查察。整顿地方。本年逆猺滋事。即在该处。经大兵歼剿。迅就肃清。控驭抚绥。所责尤钜。若如该御史所奏、本任同知、非奉差远出。即留省办公。鲜有莅任者。国家设官分职之谓何。其可不顾名思义耶。著卢坤等查明理猺同知现系何人。是否未经莅官。即严饬速赴本任。以专责成。嗣后断不准藉词延不赴任。或兼摄代理。致相推诿。傥仍蹈旷官积习。经科道奏闻。或别经发觉。不但将该员重处示惩。该督抚亦不能当此重咎也。将此各谕令知之。　　

○以因病告替奉恩将军嘉瑞子继信、故奉恩将军绵瓝孙载岱、各袭职。　　

○以故二等辅国将军绵命子三等奉国将军奕峻、降袭奉恩将军。　　

○裁直隶天津府海防同知、宣化府同知、广平府通判、大名府通判、河间府泊河通判、新安县知县、管河县丞、典史教谕训导、霸州清河管河州判、晋州州判、武清县耍儿渡管河县丞、雄县管河县丞、高阳县管河县丞、武清县东阳村管河主簿、任邱县管河主簿、正定县兼河主簿、故城县郑家口巡检、行唐县两岭口巡检、交河县新桥巡检、延庆州永宁巡检、保安州训导各缺。从总督琦善请也。　　

○乙酉。谕内阁、给事中周贻徽奏、请饬查外官徇蔽不职、以饬吏治一摺。据称外省积弊。上下通同一气。无论寻常事件、颠倒是非。即钦交案件、亦任意拖延、通融消化。地方以幸免为常。上官以无事为福。甚或上司被属员挟制。瞻徇回护。莫可如何。更有现任上司属员、拜认师生。凡事略分言情。无所顾忌。遇有赃款败露、及审办错谬、仓库亏空等事。不但不加参劾。赃款则假词代为捏饰。案件则供详听其抽换。亏空则饬属均为摊补等语。官官相护。为外省向来锢习。朕随时诰诫。奚啻至再至三。如该给事中所奏、竟有督抚属员、通同掩饰、拜认师生、夤缘结纳等事。蒙蔽不公。最为吏治之害。在京大员、及科道各官、均有言事之责。其有访知各省大小官员内、似此不能恪恭厥职、不容清议、确有指据者。著即据实直陈。毋稍容隐。并著各直省督抚于所属官员。凡有贪酷不法、玩泄不振、及衰老疾病等项。迅速秉公查核奏闻。傥有应办不办之案。应参不参之员。将来别经发觉。必将此时未经甄核之上司、严行惩处不贷。将此通谕知之。　　

○又谕、御史耆纲奏、请饬查降革人员、恳予恩施、免致废弃一摺。用人为行政之要。朕综核庶政。一本大公。凡文武大小官员。其有咎属因公。或失察窐议。核其情节较轻。量从末减。原未尝因一眚摈弃终身。惟宽宥之典。恩出自上。岂容臣下建言。售其沽名市恩之计。近因京师亢旱。降旨求言。苟有禆于国计民生。用人行政。朕必立见施行。惟不得摭拾浮词。空谈塞责。所降谕旨甚明。兹据该御史奏称、近年以来。获咎降革各员。虽经肆赦。未能普沾恩泽。请饬交吏兵二部查办。冀施法外之仁。试思遇灾修省。当如何忧勤惕厉。求所以默感天和。凡清理庶狱。整饬吏治。筹备民食诸大端。或特旨饬办。或轩奏允行。若该御史所奏、因亢旱而加恩废员。从来弭灾之术。有如是之曲徇人情者乎。求得此等之言。何益政事。何能感召。身列言官。不能直陈利弊。仰副朕意。一味徇私乞恩。意存见好于人。以是为摅诚应诏。令人慨叹而已。该御史所奏、实属纰缪不可行。　　

○又谕、御史梁萼涵奏、海滨抢船恶习、请旨严行饬禁一摺。山东荣成县、切近海滨。东南北三面。均有海口数处。江浙闽广等省商船。贸易来往。偶遇大风。商船在洋内毁坏。商人全行淹没。一切杂货、随浪漂至海边。此系无主之物。近海居民争相检取。例所不禁。惟有船已近岸。忽遭大风。吹至浅滩者。俗谓之抢滩船。此等船只、虽不能毫无损伤。而商人俱在。货物俱全。乃近海居民、一闻有抢滩之船。遂蜂拥而来。将船只硬行劈破。一切货物银钱船板等件。霎时抢尽。此种恶习。断不可长。著山东巡抚、严饬地方官出示晓谕。如有仍前贪利故违者、严拏重惩。并恭录谕旨悬示海滨。俾无知愚民咸知懔遵。庶远商不致受累。而民风可期挽回。再地方偶遇荒岁。本地棍徒、往往纠众向殷实之家借贷谷粮。不允所请。则肆意抢夺。亦不可不防其渐。著一并饬禁。以挽浇风。　　

○又谕、邓廷桢奏、释回习教案内遣犯、延不归籍、请分别查办一摺。所奏甚是。邪教煽惑愚民。最为世道人心之害。前回城各遣犯、经该将军等奏请、念其稍效微劳。准令免罪释回。其邪教案内人犯、亦在奏准之列。实冀该犯等湔除旧恶。勉为良民。如果感激恩施。痛改前非。业经该将军等给与路照。自必心恋故土。赶紧回籍。兹据该抚查明安徽省释回遣犯十余名。仅张臣柱等三名到籍。其余各犯、迄今并无踪迹。难保其不潜匿异地。故智复萌。傥乡愚一经诱惑。是该犯等甫邀法外之恩。转使多人陷于法中。为害甚钜。安徽一省如此。他省亦恐不免。除释回各犯内、其尚知畏法、已经回籍者。各督抚严饬该管地方官、随时稽察、严加管束。其延未归籍、或仍在酌所。或匿在中途。不可不分别查办。著陕甘总督、并直省各督抚、确切查明释回各省邪教案内遣犯。如已得有路照。在中途逗留。即系自外生成。不思悛改之徒。一经查获。即由拏获地方。仍照原犯罪名发遣。不准释回。以杜滋蔓而靖地方。　　

○又谕、邓廷桢覆奏、查明安徽省江面沙洲、无碍水道一摺。前据给事中邵正笏奏、近年长江一带。沙洲日增。多被居民占垦。以致阻遏水道。请饬各督抚于濒临江湖地方、委员详细履勘。当降旨令江苏、安徽、江西、湖广、各督抚、认真妥办。酌议具奏。兹据邓廷桢奏、勘明皖省所辖江面。均极宽广。沿江洲地。尚无壅遏之虞。所有大丈册载老洲、久经报部升科。新涨洲地、亦俱升科入册。并无私筑土塘石坝、及豪强占垦、为害地方情事。该省情形如此。自毋庸议及刨除。以杜纷扰。惟是江滩坍涨靡常。此后难保无豪强沙棍、占垦霸种。以致阻碍水道。该抚当督饬所属、随时稽察。责成地方官认真查禁。有犯必惩。如查有圈占壅遏情弊。惟地方官是问。据实参办。毋稍徇隐。　　

○谕军机大臣等、有人参奏山西巡抚不能振作、吏治废弛、请饬查办一摺。巡抚膺一省重任。必应公正无私。为官民表率。即地方事务。因时制宜。原有通变章程。总不容偏执已见。若如所奏、山西巡抚阿勒清阿、性情疲软。任事茫无主意。本年正月、该抚奏参阳曲县知县李联蒙、家人招摇撞骗一案。系该县藉案勒索。事败退赃。乃该抚饰称系捐修城楼、已经批驳之银。装点入奏。半年尚未办结。缘该县与该抚拜认师生。恃有倚仗。肆意贪墨。该抚既滥保在前。意存讳饰。故于奏参之后。又欲为之开脱。迟回迁就。辄逾数月。又如阳曲县农民赵进义等、控告钱粮。聚众数百人。在抚署放炮掷缴犁锄。又把总刘正、因调缺不服。咆哮抚堂击鼓。该抚并不究办。小事则反复推驳。拖累稽延。重案则一味姑容。概从宽纵。其办理蒲滩盐地。听信商人怂恿、妄事更张。上年查办时。委员带领民夫数百人。前往永济南北二滩平畦骚扰。几酿巨案等语。著长龄于路过山西时。将李联蒙一案。查讯明确。是否该抚有意存讳饰等情。并农民赵进义、把总刘正、有无有抚署逞刁之事。查明据实具奏。至蒲滩盐地。既经该抚议令地亩散给经费。曾降旨准行。长龄路经该处。并著查明该地可否开垦。私晒能否杜绝。详晰妥议奏明办理。所有长龄前经带至军营各员、人数众多。除酌留数员带赴山西省城审案外。其余各员、即饬令先后回京。所有原参山西吏治废弛一摺。著钞给阅看。将此由四百里谕令知之。　　

○丙戌。谕内阁、申启贤等奏、豫筹捕蝗一摺。本年京师亢旱。畿辅一带近水地方。苇植丛生。易滋蝗蝻。必应豫为扑除。以净萌孽。兹据申启贤等奏、饬查宁河县文安县等处。间有蝻孽蠕动。虽为数无多。立时扑捕净尽。该二县既有蝻孽萌动。顺天府属各州县、及直款天津河间等府、近水地方。恐亦在所不免。著顺天府府尹、暨直隶总督、严饬所属地方官履勘摉查。并设厂收买蝻种。其未经出土者、尤当摉捕净绝。消患未萌。傥有扑捕不力之员。责成该管道厅揭报严参。不准稍存回护。　　

○又谕、嗣后贡院考试文乡会试、及繙译乡会试。著都察院衙门、奏派满汉堂官各一员。专司稽查。考试教习拔贡、及其余考试。俱著奏派堂官一员。　　

○谕军机大臣等、据梁章钜奏、＜?口英＞咭唎国夷人、乘坐大船一只。夹板小船一只。约共百余人。由浙省镇海乘风驶至江省大洋边境。二十日停泊江南羊山洋面。现经该护抚派委太湖协副将鲍起豹、候补知府程铨、驰赴海口。协同该镇道驱逐、不任逗留。并督饬该管营县于各出口处所、严密稽查。毋使偷漏交接。其疏防各营县员弁、另行参办等语。所办甚好。＜?口英＞咭唎夷船、向不准其赴江浙等省贸易。今值南风司令。飘入内洋。希图获利。前经闽浙两省驱逐出境。兹又突入江南洋面。情殊可恶。断不容任其片刻停泊。稍滋事端。著林则徐严饬所属营弁、严密巡防。认真稽察。如有夷船进泊。立即驱逐出境。并责成地方官一体严查。出示晓谕沿海居民、毋许与之交接。如有内地奸民、及不肖将弁、冀图获利、私与勾结。即严行惩办。将此谕令知之。　　

○都察院奏、据安徽灵壁县民人马道生、以图占弟妻、串杀毙命具控。得旨、此案著交邓廷桢亲提人证卷宗、秉公严讯。按律定拟具奏。原告民人马道生、著该部照例解往备质。各州县审断不公。致令属民上控。全在该管上司亲提审断。庶不致有冤抑。前经通谕各省督抚、京控奏咨各案、原告在京结称曾赴本省上司衙门控告几次者。查明如未亲提。即将违例之员严行参处。今马道生来京呈控命案。结称三次呈控知府衙门。并未亲提审讯。如果属实。玩视命案已极。著该抚确切查明。如该民人实系控府三次。均未亲提。即将该府据实严参。毋稍瞻徇。嗣后各省上控之案。该管上司不行亲提。仍蹈玩泄故习。一经发觉。必将违例之员、交部严加议处。决不宽贷。寻奏、已故凤阳府知府汪霖、于马道生初次具控。系批县讯详。迨二次呈催。业经批准亲提。因人证未齐。是以未经审讯。兹讯得马道生缌麻服弟马大禄、因奸殴伤胞弟马二禄身死。查奸妇吴氏、系马二禄诱拐丐女。捏称夫妇。马大禄依律拟杖流。下部议。从之。　　

○丁亥。上诣黑龙潭祈雨。　　

○遣惠郡王绵愉、诣密云县白龙潭祈雨。　　

○谕内阁、近因天时亢旱。朕修省祈祷。宵旰弗遑。叠降谕旨清理庶狱。本日阅鸿胪寺卿多恒所奏、据称致旱之由。滞狱为甚。傥有沉冤莫释。必当立为昭雪。默感天和。著刑部及在京问刑各衙门。将已未结各案。就其中情节可矜者悉心推求。即予平反。毋令淹滞。至外省大小控案。竟有经时累月、辗转延宕。甚至如上年直隶深州民人田兰馨京控一案。阅三十年之久。始行讯明奏结。他省似此者。亦所不免。不独案犯久系囹圄。多至瘐毙。且难保无含冤负屈、及拖累无辜情事。覆盆莫雪。深可矜悯。著各督抚严饬司道府州县、将现在刑狱、逐一清厘。有积案久。经未结者、勒限审详。有一案牵涉多人者、速为开释。果能平反冤狱。承审各官、遇有应得处分。亦必量予宽免。傥奉行不力。即查参示惩。毋稍徇隐。　　

○又谕、京师入夏以来。雨泽稀少。朕亲撰祝文。先后躬诣三坛。社稷坛。虔诚步祷。尚未渥沛甘霖。节过小暑。农田待泽尤殷。朕心益深焦灼。宜再申虔祷。用迓和甘。著礼部即速查议具奏。寻奏、查向例孟夏后。旱则祈天神地祇太岁坛。次祈于社稷坛。次祈于太庙。皆七日一祈。不雨。或小雨不足。还从各坛祈祷如初。旱甚。乃大雩祀皇天上帝于圜丘。恭照大雩典礼。系特旨举行。非臣部所敢奏请。臣等敬谨公同酌议。请皇上告祭方泽。虔申祈祷。从之。　　

○又谕、直省道府厅州县人员、平日立品居心。官声舆论。该督抚见闻所及。随时察看。自必知之最悉。著各于所属道府厅州县中、有实在洁己爱民、诚心办公、众口交称者。由该督抚出具切实考语。秉公具摺偿奏数员。候朕简用。该督抚务当各矢公忠。据实保举。勿许稍有瞻徇冒滥。用副朕求贤佐治之至意。　　

○谕军机大臣等、本日据卢坤等奏、请将剿平逆猺奋勇出力之将弁兵勇、及在事文武各员弁、开单恳恩公别鼓励一摺。朕详披单内人数未免过多。亦觉过优。必应量为核实。且据该督等奏称将各该员酌拟等差。并注明事实。业经面商禧恩、瑚松额、意见相同。何以此奏未列衔名。是否禧恩、瑚松额、另有意见。著禧恩等将单内各员详加核定。据实具奏。至此次沿途承办军火粮饷、兵差过境之各州县、弹压应付。经理无误。并著详查奏明。分别鼓励。又卢坤等前奏埽荡逆猺后。所有难民。已经地方官妥为抚恤。迁移逃避者亦逐渐归来。离羊泉一二里外之田。积水充盈。秧苗茂盛。即紧靠羊泉者亦各补插将完。秋收可期丰稔等语。该地方情形。是否如此照常安堵。著一并查明具奏外。将卢坤等奏单二件。钞给阅看。将此由四百里附报谕令知之。　　

○以军营出力。予湖南参将萨勒哈善等、超擢有差。　　

○戊子。上诣绮春园问皇太后安。　　

○谕内阁、前因御史韩大信奏、运河淤浅、请将后到漕粮、酌卸北仓。当交仓场侍郎察看办理。兹据那丹珠等查奏、现在漕运情形。尚可无庸议截北仓等语。该侍郎等仍当随时体察。如将来必须截卸北仓。著即知会直隶总督派员查明。或有应行补葺之处。迅速妥办。以重漕运。　　

○又谕、陈嵩庆奏、请将直隶承审尹老须一案各员、从严惩办一摺。尹老须系上年河南山东查获逆帖、指称谋反之犯。若使上年交查时、早经讯出实情。从此根究。即可完结。乃直隶地方官、仅凭一面之词省释。并取具安分良民甘结。是该管各官失察之咎尚轻。承审不实之咎更重。前据御史裘元俊、徐培深、均经参奏。琦善并未具摺引咎请罪。所奏甚是。朕意俟该督奏到时、再降谕旨。迄今未据奏闻。殊属延玩。著琦善即将应议各员、查明迅速具奏。寻奏上。得旨、前降旨令琦善即将承审尹老须一案应议各员、迅速具奏。兹据奏历任失察此案之地方官、及查办不实各员。均有处分。因拘泥一并查参。以致迟延。又未将督审不实、先行具摺请罪。悚惧愧悔。自请从重治罪。并查明专委查办不实、及承审转审各员、一并附参。琦善、李德立、张学诗、辛文沚、徐寅第、俱著交大学士军机大臣会同吏部刑部各堂官、从重议罪。其失察此案历任各地方官应议职名。著该督赶紧查明、汇册送部核议。　　

○以户部右侍郎李宗昉、为浙江乡试正考官。陕西道御史韩大信、为副考官。国子监祭酒罗家彦、为江西乡试正考官。吏部员外郎许球、为副考官。翰林院编修贾克慎、为湖北乡试正考官。京畿道御史卞士云、为副考官。　　

○已丑。上诣绮春园问皇太后安。　　

○谕内阁、京师入夏以来。甚形亢旱。现在节过小暑。迫不可待。风日炎燥。深切忧劳。前经亲祷三坛。复躬祀社稷坛。虔诚步祷。小雨廉纤。未蒙优渥。朕敬天之威。轸民之依。中心如焚。倍形焦灼。特亲撰祝文。择于本月十八日。敬举告祭方泽典礼。虔申步祷。十五日先期进宫。撤膳虔斋。思过待命。以期皇祇眷佑。立沛甘霖。庶回百谷之生。而苏万民之命。所有应行典礼。各该衙门即照例敬谨豫备。其斋戒阅视祝版告祭服色。均照步祷社稷坛礼行。应否设立配位之处。著军机大臣、会同礼部堂官、速议具奏。寻奏、伏查告祭方泽典礼。例无明文。应请仿照大雩典礼。不设列祖配位。所有乐章。照方泽大祀。惟减去进俎乐一成。其余典礼。均请照大雩礼行。从之。　　

○减宗室觉罗保昆、魁呢贺、秀斌、穆腾额、恩荣、春明、黄二即庆顺、多庆、玉秀、福崇、祥安、布清吉、黄六即玉柱、额哲本、桂伦、富隆阿、尚敦、常山、哈郎阿、军流折圈罪。　　

○庚寅。上诣大高殿行礼。　　

○还宫。　　

○谕内阁、御史和丰奏、请整饬政务一摺。各部院等衙门、为政务总汇。关系綦重。堂官总其成。司员分其责。凡遇公事、自当择其老成练达者、悉心讲求。力除积弊。方合实心任事之道。若该御史所奏、遇事委之司员。而司员但凭书吏检查例案。其中难保无朦混滋弊。即有能办事之员。不过循例具稿。其余随同呈堂画诺。于公事有何禆益。著各部院堂官、于所属司员、及笔帖式等、随时认真察看。遇事确切讲求。择人任使。总当以留心公事为重。不得仅取奔走应对。以回堂画稿区别勤惰。致蹈奔竞钻营恶习。各堂官尤当破除情面。崇实黜华。用端趋向。庶几人才振兴。政务整肃。以副朕谆谆诰诫至意。　　

○以吏部右侍郎汤金钊、署户部右侍郎。兼管钱法堂事务。　　

○以祈雨告祭方泽。自是日始。斋戒三日。


大清宣宗效天符运立中体正至文圣武智勇仁慈俭勤孝敏成皇帝实录卷之二百十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十二年。壬辰。六月。辛卯。谕内阁、前据御史裘元俊奏、户部银库围墙外库丁跨沟建房。请饬查办。当派富俊等前往查勘。兹据查明库门以南所建房间。通计十层。其北五层。相距库墙均有三尺余隙地。南五层。系已革库丁王士毓住房。内前二层。已在银库围墙以南。惟后三层。山墙紧接围墙。每层建有配房。东南角亦建有房间。其高均去围墙无几等语。库贮重地。理应严密。是以库门以北。从前所建堆拨。尚距围墙丈余。若民房紧接围墙建盖。殊不足以昭慎重。著交步军统领、即将王士毓所住紧接围墙房间三层、及距围墙较近房间五层、并相连围墙配房。速饬各房主、照依官建堆拨相距围墙丈尺。一律拆毁。赶紧拆竣后。据实具奏。并著知照管理户部三库衙门存案。以备查核。　　

○谕军机大臣等、李鸿宾等奏、分路剿捕猺匪、因中路卡房火药焚烧、与东西两路将弁兵丁、均有伤亡、现仍设法剿办一摺。朕盼望捷音。日日以冀。乃李鸿宾等奏到剿捕情形。虽据称三路进兵。歼毙猺匪六百余人。而中路都司王珍。东路游击谢国荣、西路游击史鹄、均因烧伤石伤枪伤致毙。其中路弁兵、因火烧毙及坠岩跌毙者、约五十余员名。伤亡者、约二十余员名。东西两路伤亡弁兵、约共十余员名。览奏实深愤懑。且所奏俱系敷衍空言。尚多不实不尽。广东猺匪。自上年十二月楚逆赵金陇滋事。即已勾结。本年二月初间。在连山西路余高汛一带抢掠。若使及早扑灭。何至分作三路。屯聚至六七处之多。其中路猺匪。经刘荣庆带领总兵余得彪、分为五路抄围。自巳至酉。未能得手。搘卡暂息。以备次早再剿。至二更时候。有匪扑卡。经余得彪戳毙数人。兵丁向药桶取药。该匪等自山头将火包抛入。致火药轰发。草木延烧。弁兵站立不住。纷纷坠岩。尤堪骇异。此必有奸匪乘夜劫营。出我兵不意。以致堕贼奸计伤亡多员。实堪愤恨。所奏东路沿途山路。被匪穵断。此又明系数月之久。惟事防堵。将弁等未尝亲发一矢。俾匪徒得以从容先期将要路穵断。山径无处通行。虽歼毙六百余名。所得实不偿所失。试思该省调集官兵已六千名。兵力不为不厚。五月以前。因楚猺尚未扑灭。粤省未敢防剿兼行。致该匪穵路。不能前进。即绕山越险。其门前又系悬岩。置栅垒石。堵筑高坚。枪炮骤难打进。兵贵神速。岂有观望邻省贼匪扑灭。再行进剿之理。李鸿宾即不知兵。亦何至束手无措。一至于此。其所奏稍宽时日。殊不成话。该督等既已玩泄于前。岂宜复迁延于后。前据禧恩、瑚松额、卢坤奏、派新授南韶连镇总兵阿精阿、带领现未回营之贵州镇筸道标等营兵勇五百名。再令曾胜分兵五百名。交参将兴安泰带领。先赴连州听候调遣。曾胜俟办理逃匪完竣后。再带精兵一千名赴粤策应等语。现已降旨令余步云署理广东提督。余步云久历戎行。该督等俟余步云到粤。即会同相机迅速剿办。聚而歼旃。勿留余孽。稍赎前愆。毋再迟延干咎。懔之慎之。又李鸿宾另片奏、刘荣庆不娴战阵。且年将七十。两耳重听。近又染瘴。似此年老无能。岂复能胜专阃重任。刘荣庆已明降谕旨勒令休致。其应得处分。俟事竣补参。余步云未到粤以前。著苏兆熊暂行署理。广西尚有防堵事宜。不可无大员弹压。俟余步云接印后。即回广西提督本任。所奏广西省调兵三千八百余名。乡勇二千余名。陆续撤回。并将乡勇妥为安置。俱著照所请行。傥广东省须用广西兵勇。即酌量调用可也。将此由五百里谕令知之。　　

○又谕、本日李鸿宾等奏、分路剿捕猺匪、因中路卡房火药焚烧、与东西两路将弁兵丁、均有伤亡、现仍设法剿办一摺。据称三路进兵。歼毙猺匪六百余人。中路都司王珍、东路游击谢国荣、西路游击史鹄、均因烧伤石伤枪伤致毙。中路弁兵、因火烧毙及坠岩跌毙者、约五十余员名。伤亡者、约二十余员名。东西两路伤亡弁兵、约共十余员名等语。粤东猺匪。恃居高山。负嵎自固。非痛加剿办不可。该省现当用兵吃紧之时。带兵大员。必须素娴战阵者。始克胜任。己明降谕旨。令余步云前往署理广东提督。其湖南提督。仍著罗思举暂行兼署。余步云久历戎行。自能相机剿办。著接奉谕旨后。即行速赴新任。与李鸿宾会商妥办。迅速蒇功。以副委任。前据禧恩等奏、派新授南韶连镇总兵阿精阿、带领现未回营之贵州镇筸道标等营兵勇五百名。再令曾胜分兵五百名。交参将兴安泰带领。先赴连州听候调遣。曾胜俟办理逃匪完竣后。再带精兵一千名赴粤策应等语。此时想已分派起程。其余步云前次所带贵州兵一千名。傥未经撤回归伍。即将此项兵丁全数带往。如现已酌撤回黔。即著禧恩等飞咨李鸿宾。傥尚须兵力。再另挑湖南北精兵。令其带往。以资得用。至广东现在剿办。务须严饬将弁。实力防堵。勿任猺匪窜入一名。此为至要。将此由五百里各谕令知之。　　

○予广东剿办猺匪阵亡游击谢国荣、史鹄、火药轰毙都司王珍、祭葬世职。　　

○户部议准、浙江巡抚富呢扬阿疏报大嵩、石堰、黄岩、下砂、四场涂田垦地涂地一百三十四顷三十一亩有奇。照例升科。从之。　　

○壬辰。遣睿亲王仁寿、诣宣仁庙。凝和庙。庆郡王绵慜、诣昭显庙。时应宫。拈香。　　

○谕内阁、御史容和奏参、刑部审办失当各案一摺。近因天时亢旱。朕随时修省。以冀默感天和。叠降谕旨。省刑恤狱。刑部为天下刑名总汇。稍不详慎。即轻重失当。问刑官自应悉心秉公。毋得心存偏刻。滥刑监禁。拖累无辜。兹据该御史奏、刑部承审保明讹赖陈姓一案。赃未入手。应从宽酌减罪名。承审官拟以发遣。并不照盛暑停遣之例。办理失之过重。又花户王四一案。到案并非本人。该部严讯四十余日。熬审跪炼。始另拏本人。实系牵连无辜。又芮九讹诈一案。既无实据。应即省释。承审官严讯四十余日。芮九现已监毙。迁延拖累多人。案尚未结。著该部堂官、迅将各案确切查明。据实具奏。　　

○又谕、昨降旨令各督抚于所属保奏数员。出具切实考语。原以治在得人。务取实心任事。著有成效者。始足以拔真才而昭核实。兹阅御史范承祖、梁萼涵等所奏。均称督抚保举属员。不得仅以空言入奏。必有政迹卓然在人耳目。方免真伪混淆。滥竽充数。督抚于所属各员。果能一秉大公。破除情面。随时察看其才识之短长。遇事稽核其办理之当否。实有操守廉洁。才猷卓著。素为民情爱戴者。一登荐牍。众论翕然。是督抚所举既公。不独贤者知劝。即中材以下。亦识所趋向。争自濯磨。吏治人心。始有裨益。若所举不当。无论徇情滥举。一经发觉。定例处分綦严。断难宽贷。即所保并无瞻徇冒滥。苟名实不符。致腾物议。殊失以诚事君为国得人之道。其各勉之慎之。　　

○又谕、周之琦奏、缉捕经费不敷、恳请借款生息、以资津贴一摺。江西南安、赣州、二府所属厅县。缺苦政繁。匪徒充斥。每遇要案。筹办无资。以致情弊多端。前经蒋攸铦等奏。请将节省巡河经费及盐务充公项下余银。并抚臣司道各捐银两。津贴经费。自已足敷办公。即或近年以来。会匪命盗等案愈繁。应再酌加津贴。计亦所需无几。乃该抚奏、请于九江关额徵盈余项下借银十二万两。发商按年生息。分别贴补南安赣州所属。余息仍作本交商生息。俟十年后提还原借。余息永远生息等语。所奏非是。国家经费有常。关税盈余。亦属正项。岂容任意借拨。为津贴所属捕费之用。从来无此办理。况前于道光十年。甫经奏准给费。该抚惟当督饬所属。整顿捕务。并严饬厅县。于此项经费核实开销。毋任有捏报充数之弊。自能办理裕如。即或不敷。亦应于闲杂款酌筹。何得率行恳请关税借款。所奏著不准行。　　

○又谕、前因逆猺赵金陇滋扰。事起湖南。在广东界属毗连。即有一二抢掠匪徒。亦不过被其勾结。当湖南进剿之时。即降旨交李鸿宾妥办。若果先事豫防。经此数月之久。一切调度。自必得宜。何至任其蔓延。致匪徒得以肆启狡谋。先将要路穵断。用兵之道。贵在神速。该督闻信、即应迅赴该处赶紧督办。乃因循姑待。直至四月间奏请前往。五月十三日始抵连州。且据奏称俟湖南猺匪办竣后、再行筹办。尤属有意观望。坐失事机。又据奏刘荣庆年将七旬。两耳重听。剿办未能得力。此等衰庸之员。早应参劾。何得久事姑容。滥玷专阃。及至统兵前进。又听其一筹莫展。不能迅速蒇功。李鸿宾即不知兵。于地方匪徒。既不能实力查办于前。而委任统兵。复不得人。种种错谬。厥咎甚重。著交部严加议处。刘荣庆既经前抵连州。即当妥为筹办。乃身膺提督大员。竟束手无策。咎实难辞。昨已降旨勒令休致。著一并交部严加议处。寻议上。得旨、李鸿宾照溺职例议以革职。实属咎所应得。惟猺匪尚须剿捕。调兵筹饷。正在吃紧之时。李鸿宾著拔去花翎。改为革职留任。以观后效。刘荣庆昨己降旨勒令休致。著照部议革职。　　

○以惇亲王绵恺、署镶黄旗满洲都统。　　

○癸巳。上至地坛门外。步诣方泽祈雨。御制祝文曰。伏思天下之广。不免水旱难齐。即偶遇愆阳缺雨。衔诚致祷。均蒙立沛甘霖。咸叨泽贶。今岁入夏以来。经月不雨。非常亢旱。臣虽忧惧难名。亦无补救。步祷三坛社稷。未荷殊恩。总缘臣愆尤日积。不戒于骄侈。即有败度败礼之行。或一念之差。有干天罚。或用人行政。逞己见而失正当。兹当垂慈示警。虽深自咎悔。已云无及。谨斋戒祈祷。步叩方泽。钦惟后土皇地祇。德配上天。功昭下土。当兹旱既太甚之时。序逢小暑之后。万姓嗷嗷。百谷难望。君为轻。民何罪。呜呼。愧悚交加。莫知所措。敬祈后土皇地祇。赦臣已往。许以自新。立沛恩膏。以拯万姓。臣无任忧惕惭悔之至。
  </div>
  <div class="pagination">
   <a href="清实录道光朝实录_page377.html">
    上一页
   </a>
   <span>
    ...
   </span>
   <a href="清实录道光朝实录_page373.html">
    373
   </a>
   <a href="清实录道光朝实录_page374.html">
    374
   </a>
   <a href="清实录道光朝实录_page375.html">
    375
   </a>
   <a href="清实录道光朝实录_page376.html">
    376
   </a>
   <a href="清实录道光朝实录_page377.html">
    377
   </a>
   <span class="current-page">
    378
   </span>
   <a href="清实录道光朝实录_page379.html">
    379
   </a>
   <a href="清实录道光朝实录_page380.html">
    380
   </a>
   <a href="清实录道光朝实录_page381.html">
    381
   </a>
   <a href="清实录道光朝实录_page382.html">
    382
   </a>
   <a href="清实录道光朝实录_page383.html">
    383
   </a>
   <span>
    ...
   </span>
   <a href="清实录道光朝实录_page379.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
