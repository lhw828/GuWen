<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 245 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 245 页/共 848 页
  </h1>
  <div class="content">
   ○谕内阁、奕颢奏、严加管束之宗室。屡次滋事。请改发吉林一摺。宗室祥佩、前因健讼刁诈、并包奸妇女各案。革去顶带。发往盛京。照例折圈责罚。严加管束。不知畏惧改悔。辄以硕海犯案被审。竟敢私戴顶带。挺身纠众渎禀。复摭拾已经密办、及尚未审定之案。指为有弊。意存挟制。实属怙恶不悛。祥佩著奕颢当堂重责三十板。改发吉林。交博启图严加管束。如再不知敛戢。仍敢稍滋事端。即著递结一面奏闻。一面圈禁。以为不服约束者戒。　　

○赏南苑苑丞及管围章京兵丁等银币有差。　　

○旌表守正捐躯浙江建德县民吴玉成女詹吴氏。　　

○丙午。驻跸旧衙门行宫。翼日如之。　　

○丁未。谕内阁、伊里布奏、上年专差赍递本章摺件。中途遗失。自请交部察议一摺。伊里布前次差弁赍递摺本。行至良乡县地方遗失。当经该地方官、将所失本箱寻获。查看封固无损。所失各摺。现经该抚另缮具奏。该差弁不能小心照料。以致遗失。应由该抚查明、自行惩办。至云南距京。道里辽远。该抚查察难周。情尚可原。所有自请察议之处。著加恩宽免。　　

○戊申。上还宫。诣关帝庙拈香。　　

○旌表守正捐躯直隶束鹿县民梁思温女任姐。　　

○己酉。谕内阁、英惠奏、兵丁领买官铺货物。恳恩缓扣饷银一摺。乌噜木齐所属各满营兵丁需用货物。向于甘肃藩库借项、官为置办。兵丁陆续取用。在于月饷内、将价银扣还。兹据英惠查明。吐鲁番、乌噜木齐、二城。道光六年。春间借饷所置各货。因军兴后车驼短少。运到较迟。各兵尚未取用。未便将月饷先行坐扣。著照所请、吐鲁番、乌噜木齐、二城兵丁。共应扣道光八年分饷银六万八千两。准其缓至八年十月扣起。按十五个月、扣至九年年底清还归款。前借置本银两。甘肃藩库已于八年应解饷银内扣除。该二城本年兵饷不敷支放。著陕甘总督即将前扣八年分饷银。饬司筹款补拨银六万八千两。俾资支给。仍著于拨解九年分第二次饷银内、扣清归款。　　

○又谕、喀喇沁扎萨克克兴额。管辖蒙古旗务。自应检束身心。以资表率。乃辄于家中演剧。致予人以口实。咎有应得。克兴额著退出乾清门。照理藩院所议。罚扎萨克俸一年。不准抵销。至蒙古地方风气。素来淳朴。祇知练习弓马。从不竞尚奢靡。近日习为逸乐。渐染浇漓。若不亟加整饬。恐致忘其本务。各旗扎萨克、有管辖旗务之责。自宜认真办事。克勤乃职。即闲散蒙古。亦应以骑射为重。不但扮演梨园之事。有干例禁。其一切浮华气习。均当力为湔除。庶不失淳朴旧俗。各王公扎萨克等。其懔遵勿替。无负朕谆谆训诫至意。　　

○谕军机大臣等、据彦德等奏、管屯都司自戕身死一摺。塔尔巴哈台管屯都司善庆。自用小刀扎伤身死。经彦德等委员验明。实系自戕。并提集该家丁等。佥供该故员生前曾说家中母老子幼乏人照料。又以天寒水土不惯。时常愁闷。复因厅官欲请废员郁献琛课子。伊曾经议说修金。后思废员本为上司办公。恐被申饬。该家丁等再三劝慰。仍忧悔莫释。遂尔轻生。既据彦德等将应讯人证审明。并无别故。著即照所奏完结。惟事关职官自戕。著那彦宝到任后。仍随时访察案情。是否确实。傥其中另有别情。即行据实查办。不得因前任已经奏结之案。稍存回护。将此谕知那彦宝、并谕苏布通阿、德勒格尔桑知之。　　

○庚戌。孝贤纯皇后忌辰。遣官祭裕陵。　　

○谕内阁、邓廷桢奏、本年戊子科江南乡试。轮应安徽巡抚入闱监临。惟籍隶江宁。住居省会。据实陈明请旨等语。本年戊子科江南乡试。著派陶澍入闱监临。　　

○又谕、据绵册等奏、昌陵总管太监杨进忠、因病呈请归家调治一摺。陵寝总管首领太监。均有看守之责。自未便听其因病呈请告退。若纷纷效尤。殊不成事。杨进忠著在彼调养。不准归家。以杜趋避。　　

○江南河道总督张井等奏、春修各工、并河湖情形。得旨、水有所归。即不为患。抽挑豫备。务宜认真及早。如遇减洩之时。断不可令横遭淹浸。戒之。　　

○命前任热河都统昇寅、驰往甘肃。会同陕西巡抚鄂山、查办事件。　　

○正白旗护军统领富兰、因病赏假。以正黄旗蒙古副都统法克兴阿、署正白旗护军统领。　　

○调江西南赣镇总兵官张佑溪、为安徽寿春镇总兵官。甘肃宁夏镇总兵官史善载、为南镇镇总兵官。以甘肃安西协副将郭继昌、为宁夏镇总兵官。　　

○辛亥。上耕耤。诣先农坛行礼。更服。至耤田所。躬耕三推。复加一推。御观耕台。命肃亲王敬敏、定亲王奕绍、顺承郡王春山、各五推。吏部右侍郎白镕、户部右侍郎李宗昉、署礼部左侍郎申启贤、兵部尚书王宗诚、刑部右侍郎钟昌、工部左侍郎奕经、都察院左都御史潘世恩、通政使司参议常英、大理寺卿廉敬、各九推。毕。顺天府府尹、率农夫终亩。赏赉农夫耆老如例。　　

○幸圆明园。诣绮春园问皇太后安。　　

○壬子。赏参赞大臣杨芳子承注、举人。一体会试。　　

○癸丑。上临故喀尔喀郡王蕴端多尔济园寓赐奠。　　

○陕西巡抚鄂山、谢赏头品顶带恩。报闻。又批、派昇寅同汝查办之事。务要逐款严密讯问。据实具奏。断不准稍有徇隐。致令不实不尽也。懔之。　　

○甲寅。谕内阁、曹振镛等奏、请刊御制诗初集。颁示中外一摺。朕在藩邸。学为诗古文词。著有养正书屋全集。付诸剞劂。自临御以来。孜孜图治。原不宜效文人学士、掞藻摛华。擅长艺苑。然于几暇拈毫。寄情吟咏。率皆由莅朝将事之典。承欢侍膳之仪。以及较晴量雨。望捷勤民。治河转漕之事而发者居多。其他留连景物之作。十不逮一。篇章所积。现已盈箧。曹振镛等奏恳颁刻。敬思皇考仁宗睿皇帝。圣学渊深。天章富有。每八年为一集。朕曷敢仰希圣制。惟是览奏情词殷恳。著俯如所请、将元年至八年御制诗。照曹振镛等所拟卷数。编为初集。详加校刊。以惠艺林而示来兹。　　

○又谕、鄂山等奏、查明防堵野番出力各员。请分别鼓励一摺。青海蒙古地方。每年派拨防兵。巡查保护。即令防堵严密。野番不敢渡河肆劫。亦该员弁等循分尽职之事。非戮力疆场者可比。何得率请尽先升擢姑念稽查究属认真。亦未便没其微劳。所有奏请升用加衔之游击马鸣谦、阿克敦保、署游击都司富森布千总米兆禄、王永贵、赵玉俭、著与副将周佐胜、游击丁玉柱、都司杨福增、守备徐戊麟、俱交部议叙。该督等仍当于每年派防时。严行饬谕该弁兵。务须认真巡察。不得以照例防堵。无可邀功。辄欲喜事见长。别滋衅端。尤不可因此视为具文。稍存疏懈。致虚边备。　　

○又谕、前据福珠隆阿奏、筹议积引带款章程。可归年清年额。以收实效。当交军机大臣会同户部核议。兹据奏上年两淮奏报滞引。已积至两纲。且自道光三年清查以后。甲申等纲、于额徵之外。每纲又有带徵银一百六十余万两。统计每年共应徵银五百六十余万两。积引日增。带课日重。均应设法清厘。该盐政请将旧引全行铳销。欠款全行递缓。从此可期年清年款。系为剔清积弊、整理全规起见。惟铳引数及两纲之多。带款迟至五年之久。其戊子等五纲折免疲商引课。归入通纲代赔。虽帑项无亏。于运务亦非正办等语。两淮盐引滞销。商力疲乏。未销旧引。日渐加多现在应开戊子新纲。若令新旧并销。不能以一纲行运数纲之引。且恐旧引未清。新引又积。必致那新掩旧。带款徒属虚名。正款仍无实际。既据该盐政奏称、从此引目课赋。必可年清年额。著准其将淮南丙戌正带半纲淮北乙酉残纲。丙戌全纲。及淮南淮北丁亥全纲并丁亥以后。淮南洒带戊寅各引。全行铳销。赔完引课。并将留运丙戌以前残引。改于本年二月奏销期内。埽数销完。即自戊子年起。专办本纲新引。每年应交课银。按限全清。所有折引赔课。及免完杂款。均著归淮南通纲。于当年代还。限以五年。归复十分全额后即自癸巳纲起。将应赔丁亥以前铳引各解款。分作十纲带徵。俟徵完后。再自癸卯纲起将清查案内旧欠带款未完二十七限银两有按原限接徵归款。其辛卯纲引。亦毋庸提出分年带运。惟丙戌丁亥两纲。岁支悬垫一款。道光三年、户部于两淮清查案内奏明嗣后不准再有垫拨。今甫经数载。又有悬垫银至二百二十五万两之多。岂得任令久悬著即于戊子等五纲内。分限归还。以清库项。其戊子等五纲。每纲总以徵足银四十五万两为断。癸巳等十纲。每纲总以徵足银九十四万六千四百两零为断。分解各款。即于此内均匀拨解。不得将数少者先行完报。以杜趋避。并著该盐政督同运使、先行查明淮南未铳丙戌半纲。及淮南北留运丙戌以前残引应徵各项课款银数。共有若干。分别应拨应解。迅速报部。并自本年戊子纲为始按四季行盐之法。饬商按季销完。徵齐正杂钱粮。入于春秋季报。听候拨用。其每年应解京外帑利匣费等项。向不专案报部。无可稽查。易滋弊混。嗣后著于起解时。逐案呈报。毋稍遗漏。至每纲盐斤加价银一百八十余万两。本系出自编氓。与商课并无干涉。著仍照户部前议。由司道各库。按三个月徵齐造报。余俱照所议办理。此系朕格外施恩。该盐政务督同运使。将新引新课。按纲埽数全清。即癸巳以后。各限带徵银两。亦必应依限报完。不准届时再行请缓。傥有分毫蒂欠。即将该商人查抄治罪。并勒令通纲摊赔。立时完缴。不得复有拖延。仍将督催不力之盐政。运使。交部加等严议。朕言出法随。不能稍从宽贷也。　　

○又谕、宝兴奏、审拟朱华山千总衙署收藏木料一摺。此案署守备酒成章。于该管千总署内收藏木料。该总兵查问时。并不据实禀明。前已降旨。将酒成章交部议处。兹据宝兴讯明。该署守备于宝兴业经奏办后。含混具禀。又不将匿赃讳窃情节。确实指出。希图朦混。酒成章著再交部议处。宝兴于此案访查得实。办理尚属认真。所有自请交部议处之处。著加恩宽免。余俱照所拟完结。　　

○乙卯。谕内阁、汤金钊奏、查办怀来县南山等八村。多派差徭。分别裁革一摺。前据给事中托明参奏、怀来县添派差徭。按月苛敛。该地方官奉旨饬查。出示朦混。并委员等押令乡民出结。拘传多人。踉跄赴署。当派汤金钊前往查办。兹据奏查讯该乡民。佥称所办此炭等项。均属旧规。并非该县添派。该典史下乡取结。并未锁拏吓逼。拘传多人。该同知亦无逼勒情事。两造供词。如出一口。与原奏所参情节不符。该护督所出告示。系将奏明情词叙入。亦非朦混。该给事中所奏。未免过当。惟事关民隐。言官之所当言。虽言之不实。朕再不罪之。然嗣后给事中御史等。遇有应奏事件。亦不可不加审察。滥行入奏。尤不可因有此旨。概行缄默。反失朕听言从实。欲周知民间疾苦之本意也。该县现办差徭。虽系循照旧章。分价采买。其书差辄敢相沿克扣短发。且此内果品一项。向不发价。该典史衙门。并无采买成案。亦各相率收取。俱属有干例禁。著照所议。将怀来县所属各村承应果品、及该典史衙门果品柴炭等项。即行裁革。以省扰累。至该县吕崇修、既于吏役扣价折钱、未能觉察。又复相沿陋例。收受时物。该典史周振恒、亦收受无价此炭等项。均属不合。吕崇修、周振恒、著交部分别议处。历任应议之知县、典史、并著查取职名。照例议处。　　

○又故四川建昌道属瓦述曲登长官司工布罗布弟工布彭错、湖北江夏县忠峒司世袭千总衔田连保弟诏元、告休甘肃大通县属土千户才他尔加布弟端住布巷加尔、各袭职。　　

○丙辰。上幸万寿山。诣广润祠拈香。　　

○谕内阁、骑射为满洲根本。旗营各员。均宜一体习练。昨正红旗满洲带领引见人员内。骁骑校拟陪之印务笔帖式领催桂麟、射箭竟不到靶。其平日之并未学习可知。印房办事。虽与各营分专呈操演者不同。然既系应入军政之员。即为分内应习之业。岂可任其生疏至此。皆由该管都统、副都统等、不能随时教诫。致相率偷安。渐盳酋务。不可不亟加整饬。都统赛冲阿、副都统凯音布、俱著交部察议。以示薄惩。经此次饬谕之后。凡我八旗官弁兵丁。务当勤习弓马。期于精熟。该管大臣等。亦宜时加训诫。认真操练。若仍前怠玩因循。必当严惩不贷。　　

○又谕、松筠奏、每年出青应留差马不敷。请再酌留一摺。热河圈马。向于每年出青时。留马八十匹。备差骑用。兹据该署都统体察该处、近日差务较繁。尚须酌留备用。并筹及马乾经费。著照所请、每年于出青马内。再添留差马四十匹。自四月十五日起。至八月十四日止。共应需马乾银三百二十两。遇闰应加银八千两。准其于该衙门右司库贮生息、公用、二项存款内。拨银五千两。交热河道发商按月一分生息。遇闰加增。每年所得息银。除应支马乾外。余賸银两。按年分给十圈。俾资棚槽器具等项之用。即自本年四月十五日为始。遵照办理。其未得息银以前。先于库贮生息项下。如数动支。汇册报销。　　

○展缓长芦严镇、海丰、二场上年被水应完工本银。　　

○丁巳。上诣安佑宫行礼。　　

○谕内阁、巡视北城御史英敏等奏、督饬司坊官、会同营弁、将强劫已革给事中李远烈家要犯缉获。讯出殴伤事主情形。起获赃物。查拏甚属认真、陈六、陈七、及夥开被局之辛福、俱著交刑部严审。照例办理。要犯李二、据供现已逃回冀州武邑县城内。著屠之申即饬该县。作速查拏务获。解交刑部归案严审。勿任远扬。至该吏目谢持平。前因疏于防范。降旨交部议处。兹于十数日内、会同营弁。将要犯拏获。功过尚足相抵。著于定案后。将前议处分。准其开复。营弁周文达等、并准其开复顶带。拣发指挥张立铨、督饬捕役。会同该吏目查拏。尚属能事。著于定案后。送部引见。　　

○谕军机大臣等、前因宁夏将军庆山、与副都统噶普唐阿、互相揭参。特派昇寅前往。会同鄂山查办。本日又据噶普唐阿奏称、宁夏满营通益库所存恩赏等项。及另存马价银两。庆山到任一年有余。未经查过。仅派协领阿玺达一员管理。该副都统屡催会查。推诿日期。弥补显然。迨迟至二月初。会同抽查。大数尚未亏缺。惟一色新纸包封。今查出官拴马亏缺四百五十七匹。并未随时买补。现饬该协领等赶紧采买足额等语。著将两次具奏各摺。钞寄鄂山阅看。昇寅已于本月十八日自京起程。鄂山计算昇寅于何日可抵甘肃境。即将奏销事宜。暂交该藩司局员等。详核办理。迎赴前途。会晤昇寅。作速前往。到彼后。即传旨著昇寅署理宁夏将军。将庆山等互参各款。会同逐一秉公查办。勿令稍有不实不尽。致干咎戾。将此谕令知之。　　

○又谕、国祥曾任宁夏副都统。该处库贮银两。有无亏短。官拴马匹。有无缺额。该将军、副都统、每年是否会同盘查。庆山到任后。曾否自行查验。国祥与庆山共事。几及一年。该将军办事若何。并该处营务情形若何。务即逐一据实覆奏。不许稍有隐饰。将此谕令知之。　　

○缓徵直隶高阳、青、静海、沧、盐山、正定、灵寿、邢台、玉田、隆玉、宁晋、十一州县被水被旱新旧额赋。　　

○戊午。上诣绮春园问皇太后安。　　

○御含辉楼。阅侍卫等骑射。　　

○命内阁学士桂轮、在御前侍卫上行走。　　

○己未。谕内阁、阮元等奏、滇盐溢余银两。恳恩酌留以济边费一摺。滇省办理边务需费。向无闲款可支。遇有巡防弹压事件。皆系随时设法。凑垫供用。往往不能应手。据该督等奏称、该省盐务。现在极力整理。大有起色。上年盐课奏销。溢出余课银一万五六千两。核计本年、竟可较上年溢余数倍之多。请将此项银两。酌拨量济边费。所办甚好。嗣后著于每年五月奏销时。查明盐课溢余银共有若干两。不必限以定额。以一半造收报部。一半存于藩库。以备沿边诸事之用。并将所留银数。及动用款目。随同奏销、造具清册报部。以凭查核。　　

○庚申。谕内阁、刘彬士奏、审拟已革千总魏大鹏、呈控游击钱芳耀、滥派捐项。并查讯提督萧福禄咨革把总李世禄等各一摺。此案已革黄岩镇标游击钱芳耀、于该提督巡部时。各员弁攒凑财物办差。既为经手支发。又将余存损项。为总兵垫送分金。并不即时发还。钱芳耀著开复原官。交部严加议处。磐石营都司项培、温州城守营守备袁浦、讯无经手支用情事。惟摊捐本营廉俸。亦有不合。俱著交部议处。温州镇总兵杨继勋、于四营凑银办差。既失觉察。其致送提督分金。虽因旧交寅谊。与夤馈送有间。惟令属员暂垫、因该提督未经收受。始行发还。实属违例。杨继勋著交部严加议处。提督萧福禄、于总兵馈送、并未收受。惟各营凑银办差。失于觉察。迨魏大鹏之父魏登庸告发。又不据实奏明查办。实有应得之咎。念其曾经出师著绩。年已就衰。萧福禄著即以原品休致。无庸交部察议。其应否食俸之处。该部照例办理。提标左营游击李万清、提标后营千总马殿祥、讯无得受酬应。惟失察丁役收受折席洋银。均著交部察议。至萧福禄原咨斥革把总李世禄。傅得义。外委邹光耀、谢应雷、讯无擅离职守确据。著无庸议。　　

○又谕、韩文绮奏、请将各属未买缺谷、展限买补一摺。江西省各厅州县、历任交代案内。折价流交缺谷。前经奏准。分作三限买补。嗣因初二两限谷石。届期未据买足。复经该抚先后奏准展缓。兹据奏称、所有各厅县应买初二两限、同三限、及递展各缺谷。九万八千五百四十八石零。内除龙南县三限递展未买谷三千七百六十八石。扣至本年秋后、始届限满外。其余各缺谷、已报买上仓者。共七万四千八百三十石零。尚有定南、彭泽、赣县、大庾、四厅县未买谷一万九千九百四十九石零。或因本境产谷无多。恐妨民食。或因邻境价昂。远道采买。脚价倍增。以致未能一律买齐。尚非无故迟延。著照所请、准其将该厅县限满未买谷石。展至本年新谷登场后。同龙南县三限递展谷石、埽数买齐。其实缺人员。仍停升调。署事人员。概停委署补缺。傥再有逾限买不足数之员。即同督催不力之本管知府。一并参办。　　

○又谕、韩文绮奏、审拟会匪案内首要各犯一摺。著刑部速议具奏。此案黄沅泷、钟心泷、均罪应斩决。此等要犯。自应明正刑诛。因何俱令其监毙。是否该犯等畏罪自尽。抑系地方官诡避处分。纵令禁役人等。凌虐致毙。此时姑免其深究。嗣后各直省督抚。遇有此等要犯。务须饬属严行羁禁。小心防守。毋得松放刑具。致有疏虞。重干咎戾。将此通谕知之。　　

○大学士两江总督蒋攸铦等奏、挑浚吴淞江工程完竣。请将原借平粜缓漕米价银二十六万五千七百三十二两零。即作为挑浚吴淞江经费。就款开销。从之。并予筹办精详之江苏布政使梁章钜等、升叙有差。　　

○又奏、故松江府知府赠太仆寺卿周中鋐。捍潮效灵。请于吴淞江岸。建立专祠。列入春秋祀典。从之。　　

○以山西太原镇总兵官王雄。为浙江提督。　　

○旌表守正捐躯直隶清丰县民杨昆得妻张氏。　　

○辛酉。谕内阁、嵩孚等奏、请将办工出力之捐升人员。留楚差委等语。襄阳府同知捐升道员继德、候补通判捐升知州马宏图、办理王家营堤河各工。尚为出力。著交部议叙。嵩浮等请将该二员留楚差委补用之处。与例不符。著不准行。试用府经历虞家惠、试用未入流高文津、催督人夫。始终奋勉。俱著遇有本班缺出。尽先补用。　　

○又谕、琦善奏、废兵守饷、请饬部准销等语。山东省废兵守饷。前经降旨。不准续添。当以道光六年七月为限。兹据该抚奏、该省报销嘉庆二十三四年、暨道光元二等年、找支守饷各案。经户部驳令查追。惟念此项、委系支领在前。报销在后。若以先经准给之项。复令追还。此等残废兵弁。无力完缴。转恐追呼滋扰。著准其照案查销。
  </div>
  <div class="pagination">
   <a href="清实录道光朝实录_page244.html">
    上一页
   </a>
   <span>
    ...
   </span>
   <a href="清实录道光朝实录_page240.html">
    240
   </a>
   <a href="清实录道光朝实录_page241.html">
    241
   </a>
   <a href="清实录道光朝实录_page242.html">
    242
   </a>
   <a href="清实录道光朝实录_page243.html">
    243
   </a>
   <a href="清实录道光朝实录_page244.html">
    244
   </a>
   <span class="current-page">
    245
   </span>
   <a href="清实录道光朝实录_page246.html">
    246
   </a>
   <a href="清实录道光朝实录_page247.html">
    247
   </a>
   <a href="清实录道光朝实录_page248.html">
    248
   </a>
   <a href="清实录道光朝实录_page249.html">
    249
   </a>
   <a href="清实录道光朝实录_page250.html">
    250
   </a>
   <span>
    ...
   </span>
   <a href="清实录道光朝实录_page246.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
