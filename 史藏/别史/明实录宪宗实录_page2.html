<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 2 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 2 页/共 152 页</h1>
    <div class="content">　　○辛酉少保吏部尚书兼华盖殿大学士李贤等言  皇明祖训内令明有寺观烧香降香禳告之禁违者领送之人皆处以死  高皇帝严宫禁之虑至深至远万世子孙所当遵守近传番僧有入内诵经晚乃出者又有非  上旨而传送银物于寺观者盖左右之人不知  宗庙明禁之故伏望  皇上自今谨守  祖训以正下人以肃内庭庶治体不乖而意外之虞可杜臣等不胜惓惓  上曰卿等言是  祖训具在敢不祗率
　　○升江西按察使张蓥为狭西左布政使苏州府知府林鹗为江西按察使○命辽东都指挥使孙璟守备宁远都指挥使施英守备义州
　　○晋王钟铉母妃崔氏薨妃宪王之次妃也天顺六年进封至是薨讣闻赐祭葬如例
　　○壬戌命致仕工部右侍郎吴复仍旧总理柴炭时复已致仕柴夫二百四十人上章留之盖复有奥援故阴使人保己也
　　○升户科给事中杨璧为陕西布政司右参议
　　○甲子命掌尚宝司事太常寺少卿蹇英致仕
　　○命故燕山前卫指挥使丁刚子玉袭升都指挥佥事金吾右卫正千户刘海子住儿大宁前卫正千户李雄子兴俱袭升本卫指挥佥事以刚等凉州杀贼阵亡故也
　　○乙丑礼部尚书姚夔奏先是天顺七年春二月会试贡院火移试于秋八月先帝有旨明年三月朔殿试兹适有大丧奉旨移试于三月望合请读卷并执事官  上命少保吏部尚书兼华盖殿大学士李贤太子少保吏部尚书王翱户部尚书年富张睿太子少保兵部尚书马昂刑部尚书陆瑜工部尚书白圭都察院右都御史李宾吏部左侍郎兼翰林院学士陈文右侍郎兼翰林院学士彭时通政使司通政使张文质大理寺卿王概太常寺少卿兼翰林院侍读学士刘定之读卷余执事如例
　　○命抚宁伯朱永太监黄顺等提督官军匠作六万余人营建  山陵寻以工程大复乞添拨官军二万从之
　　○敕御史张璇祝祥巡关璇自居庸至龙泉祥自山海至古北口
　　○太常寺少卿兼翰林院侍读学士林文致仕
　　○鸿胪寺卿齐政乞致仕不允○丙寅刑部奏奉旨以御史吕洪等所陈八事皆切治道令多官会议其间审罪囚以伸冤抑慎刑罚以广人恕二事已议准行仍宜通行天下从之
　　○毁锦衣卫城西狱舍锦衣卫旧有狱附卫治门达掌问刑又于城西置狱舍以张威御史吕洪建言此非朝廷明刑慎罚之意故命毁之
　　○丁卯兵部臣奏给事中金绅建言八事有旨命臣等议臣等议其内三事其一择重臣以备边患欲将各边文武重臣不堪任事者取回而别选行实素著者代之其二明黜陟以行新政欲将天下布按二司官奸贪暴虐老疾无为者黜罢而推举廉能堪任者补之其三设武学以育将林欲于京师设立武学并南京见有武学俱令五府各卫所应袭子弟入学肄业此三事者实皆今日要务宜如所言施行  上曰可
　　○戊辰策试会试举人吴釴等二百四十七人制曰朕惟临轩策士乃我  祖宗法古求治之盛典也兹朕茕茕在疚事虽不敢妨废而情有不能安然行之者顾尔多志游心经史于治国平天下之道讲之熟矣朕虽不临轩详问尔多士其各敷陈所蕴以献务切时宜毋泛毋略朕将采而行之
　　○命镇守居庸关都指挥宋英提督官军修理黄花镇堡墙垣仍戒其毋轻忽苟且妨误边备及假此役占军士
　　○夜月犯氐宿西南星
　　○己巳南京翰林院侍读周洪谟言人主守神器之道有三曰力圣学曰脩内治曰攘外侮而力圣学之目有一曰正心修内治之目有五曰求真才曰去不肖曰旌忠良曰罢冗职曰恤漕运攘外侮之目有六曰选将帅曰练士卒曰理阵法曰治兵器曰足馈饷曰靖边陲言颇详悉  上命诸司斟酌可否行之
　　○庚午  上阅举人所对策赐彭教吴釴罗璟三名进士及第李东阳等七十五名进士出身张达等一百六十九名同进士出身
　　○命故都督佥事李贵子勋袭父原职为山东济南卫指挥使
　　○辛未礼部请如御史吕洪等言赐见大臣日与裁决万几  上曰商确政事笑临期自有处置
　　○壬申赐状元彭教朝服冠带诸进士宝钞各五锭○召甘肃总兵官宣城伯卫頴辽东总兵官成山伯王琮宣府总兵官海宁伯董兴延缓总兵官都督同知张钦蓟州等处总兵官都指挥佥事马荣分守大同副总兵都督同知盛广巡抚辽东右佥都御史胡本惠巡抚延缓右佥都御史徐瑄巡抚宣府左佥都御史李匡还京从兵部会多官议给事中金绅建言择重臣以备边患事以頴等九人在边年久声誉无闻故也
　　○复都督佥事郭登定襄伯命佩平羗将军印充总兵官镇守甘肃命武安侯郑宏佩征虏前将军印充总兵官镇守辽东都督同知颜彪佩镇朔将军印光总兵官镇守宣府都指挥同知张杰升署右军都督佥事佩靖虏副将军印充总兵官镇守延缓修武伯沈煜充总兵官镇守蓟州永平山海都指挥佥事李英充右参将分守大同西路起复都察院左佥都御史滕昭巡抚辽东改南京右佥都御史李秉为都察院右佥都御史巡抚宣府升兵科都给事中徐廷章为右佥都御史巡抚延缓敕登等曰今特命尔等佩印充总兵官镇守地方整饬边备申严号令练抚士卒振作军威遇有贼寇相机战守凡一应军机之事须与镇守巡抚等官从长计议停当而行务在同心协力济理边务不许偏私执柪乖方误事及科扰克害致人嗟怨尔其敬之慎之敕昭等曰今特命尔巡抚地方训阅军马整饬边务抚恤士卒防御贼寇务要衣甲齐备器械锋利城堡墩台修治固完屯田粮草督理充足禁约管军头目不许贪图财物科克下人及役占军余私营家产违者轻则量情发落重则奏闻区处一应军务事情听尔从宜处置该与镇守总兵等官会同者须从长计议而行尔宜劳心殚虑输诚效忠勉尔任使其敬之慎之
　　○调镇守通州都指挥同知陆逵守备倒马关
　　○命故四川行都司都指挥佥事张荣子震袭父原职建昌卫指挥使
　　○给故武定侯郭昌应袭幼子良米月二石
　　○复岳正翰林院修撰杨宣监察御史时御史吕洪等言正宣因言吉祥石亨之奸连遭贬窜宜复其旧吏部拟调南京  上察其枉命复旧任
　　○癸酉状元彭教率诸进士上表谢恩
　　○琉球国中山王尚德遣使臣进表贡方物赐彩叚冠带袭衣有差仍命使臣领诏书并赐国王王妃文锦彩叚等物回国开读给赐○诏吏部会内阁六部都察院诸司核方面官黜河南左布政使侯臣等十三人以江西右布政使王恕为河南左布政使江西按察司副使章绘为河南右布政使德安府知府周铎为广西右参政兵部郎中张雄为福建右参议御史尹淳为福建左参议户部郎中高谅工部员外郎沈祥为四川右参议礼部员外郎陶铨为陕西右参议礼科给事中王豫为湖广右参议湖广佥事刘敷为贵州副使工科给事中黄晖为广西佥事刑部主事刘子肃为福建佥事大理寺右评事陈孟晟为云南佥事淳谅祥铨俱管粮晖管屯
　　○甲戌状元率诸进士诣国子监文庙行释菜礼是日礼部请命工部于国子监立石题名  上命少保吏部尚书兼华盖殿大学士李贤撰记○命故后军右都督陶瑾子辅袭父原职和阳卫指挥使
　　○永清右卫带俸都指挥佥事王信守备通州等处地方
　　○广西流贼入广东界劫虏肇庆之新兴阳江及雷廉高州等处吏民财畜仍围困城池经年未散巡抚都御史叶盛及副总兵欧信广西总兵官陈泾及巡按三司等官调官军土兵击之斩获首从贼二百八十级夺回被虏千户赵箎吴能知县陈谅及官吏军民男妇八百五十余名口阳江县铜印一颗
　　○通渭王范墅奏庶子镇国将军徵銶缺人使用原拨囚徒随到随逃请如乐平等王事例量拨校尉使用  上从之命兵部佥与校尉五名○乙亥  上因太监陶荣乞寺额敕礼部臣曰京城内外寺院已多而内外有势力之人往往效尤增修不已或豪夺民居或诡称古额假名为国祈福而实自欲徼福假名为民禳灾而实因以生灾今后更不得妄自增修輙求赐额尔礼部官宜以朕此意通行晓示
　　○升翰林院侍讲李泰为侍讲学士泰尝侍  上春宫讲书至是以丁忧起复而有是命
　　○昏刻有流星大如盏起自东方东南行至云中
　　○丙子奉  旨升宝应等县医学训科仲曰□永等四人为御医太保会昌侯孙继宗自陈年老请辞军务随班朝参  上曰卿朝廷勋戚朕方倚任所辞不允○丁丑礼部尚书姚夔奏四月初一日孟夏时享  太庙太常寺例预奏祭祀然梓宫在殡是日请  上具黄袍翼善冠升殿鸣钟鼓鸣鞭乐设而不作百官具浅淡色衣朝参从之
　　○命总督南京粮储都察院左都御史轩輗为南京都察院左都御史
　　○戊寅禁匿名帖子  上谕都察院臣曰朝廷行事一遵  祖宗成法除奸革弊悉从公道不逞之徒不便已私往往造言生谤甚至写匿名帖子揭于内府及京城内外指其姓名明言伤害沮挠朝政败坏风俗莫此为甚尔都察院即出榜严加禁约如有不改前非仍投匿名文书者许诸人首出缉挐赴官皆处以死首者缉挐者视捉获强盗事例升赏○少保吏部尚书兼华盖殿大学士李贤乞角□羊任奏曰臣猥以凡庸当天顺初误蒙  先帝拔用自幸遭遇感激尽心用图报称乃被奸臣石亨辈陷害幸赖  先帝保全复留任用天顺五年反贼曹钦又欲害臣已被刃伤幸而不死去年门达又欲害臣几遭诬陷之祸幸赖朝廷辩明免受污辱之名臣思平生并无怨恶于人然累被陷害以臣职居辅导心怀忌妒故耳今  皇上即位大赦天下赏罚明信纪纲振举中外臣民无不欢忻感戴岂意贪利之徒见朝廷法度清正屏除奸弊不得遂其所欲郤归怨于臣往往投匿名文书欲中伤臣意在惑乱朝廷臣往时屡经危险恳辞退休  先帝不允今又闻此憾恨之言实自不安决宜退避奏入  上曰卿历练老成朝廷方切倚任小人造言无理朕已有处置宜尽心辅导所辞不允
　　○兵部臣奏先该监察御史吕洪等建言有曰明赏罚以励功能近年以来镇守总兵等官一蒙差遣辄便拟奏添差在京军官及自带家人动计一二十名支给行粮在营安坐遇有征战反夺军士功级冒报升赏乞行禁革有功不许妄冒庶使赏当其功而罚当其罪又曰汰冗滥以重名器近年以来爵以情授禄以宠加或以琴棋书画或以奇妓淫巧或私餋贱役等项皆滥膺官职叨列朝班虚靡廪禄且无补治体乞敕吏兵二部除系紧要造作官员及艺业精妙之可取者量为存留以备需用其余一应无益于事无功于时叨任京职糜费俸粮者通行查出或革去冠带或放闲为民庶几官无冗滥而名器自重矣臣等议其所言实切治体请命行之○命南京户部左侍郎陈翌总督南京粮储
　　○太保会昌侯孙继宗等会同兵部尚书马昂议将五军三千神机等大营原选一等头拨马步官军十一万九百四十八员名选辏十二万员名分作十二营及坐营侯伯并协赞都督指挥等官另推选廉能骁勇之人任用俱听维宗等提督操练  上以为然遂定立奋武耀武练武显武敢勇果勇鼓勇效勇立威伸威扬威振威十二营名每遇操时仍差给事中御史各一员巡察
　　○刑部奏广西郁林千户所军余何敬纠合龙山等处蛮贼攻陷陆川平南等县焚毁公廨大肆杀掠守备指挥许谅等不能防御宜命所司逮问依律定罪从之己卯授第一甲进士彭教为翰林院修撰吴釴罗璟为编修选进士李东阳倪岳谢铎张敷华陈音焦芳汪镃郭玺计礼傅瀚张泰吴希贤刘大夏刘道王璒董龄杜懋史劳为庶吉士命太常寺少卿兼侍读学士刘定之学士柯潜教习文章少保吏部尚书兼华盖殿大学士李贤等提督考校务令成效以需他日之用命所司给纸笔饮馔第宅灯烛如旧例其余进士分各衙门办事
　　○庚辰复浙江按察司佥事陈璧台州府知府刑宥官初宥等俱以御史升前官既而裕州知州秦永昌贪酷事败宥等坐往年巡察河南不及举察降宥福建晋江县丞璧长汀县丞至是有诏在京文职非犯贪淫断发降调及充军为民者悉送吏部选用吏部以为言故有是命调宥苏州府复璧原任○赐永安王季塾长孙荣澹二品冠服从王援例以请也
　　○命楚府永安恭定王庶长子均鈋继楚康王袭其爵
　　○四川强贼流劫铜梁定远江内永川荣昌等县烧毁廨宇劫放狱囚虏杀官吏人民事闻  上命镇守巡抚等官严督原委三司官督同所在军卫有司量调官军民快剿捕之
　　○辛巳晓刻木星犯垒壁阵东第五星
　　○升锦衣卫正千户周寿为左军都督府都督佥事寿  皇太后弟也○升金右卫都指挥佥事也先帖木儿燕山左卫指挥佥事王让义勇前卫指挥佥事李璇俱为都指挥同知义勇右卫指挥使张福燕山左卫指挥使西英俱为都指挥佥事锦衣卫镇抚司带管指挥同知陈喜为指挥使济阳卫指挥佥事卜马翱大兴左卫指挥佥事门贵陈友彭城卫指挥佥事邵义宽河卫指挥佥事郑琦俱为指挥同知府军卫正千户方得金吾左卫正千孙琳金吾右卫正千户庞圮府军卫正千户方兴俱为指挥佥事各官贵州两广杀贼有功有司失于注拟至是始改正云
宪宗纯皇帝实录卷之四
　　天顺八年夏四月癸未朔享  太庙奉  孝恭章皇后神主诣庙享祀
　　○遣内官祭司灶之神
　　○是日日食不见下天文生贾信于狱先是钦天监监正谷滨等奏日食三分十四秒酉正二刻初亏日入酉正三刻见食者仅五十秒食不及分例不救护时天文生贾信奏该食六分六十秒酉初初刻初亏见复图者尚有二分六十七秒滨等朦蔽天象  上命临时测候至是果不见食  上曰天象重事信所言失实非惟术数不精抑且事涉轻率其逮治之○复命都指挥陈逵镇守通州以都指挥佥事王信守备倒马关更敕与之从通州军民保留逵也
　　○广西流贼入广东石康等县杀乌家驿驿丞林安等执海北盐课提举司提举邹贤翁良等并劫虏官民男妇共四百二十余名口劫去海北盐课提举司石康盐仓乌家白石驿印四颗
　　○甲申刑部都察院大理寺议今后捕获强盗者宜以临时擒获事后缉访及首从人数事之难易盗之多寡为升赏差等从之
　　○命后军带俸同知马显孙骏袭祖原职彭城卫指挥使
　　○乙酉都察院奏南京广东等道呈比奉大赦见监罪囚有巡检邴海犯该官吏怀挟私讐故勘平人因而致死者律斩江西民李景初犯该逃避山泽不服追唤者以谋叛未行论为首者律绞今赦文谋叛谋故杀人者不宥而海勘人非故杀景初避罪非谋叛谨具狱上请  上免其死发充广西奉议卫军
　　○四川安岳县贼悟昇何文让聚众攻掠州县都指挥何洪等讨昇斩之文让等伏诛
　　○丁亥赐故晋府镇国将军鏕夫人张氏食米岁五十石其子尚幼未封方山王美垣为之请故也
　　○戊子改在京文武官五月分折俸绢支绵布时赏赐诸费多用绢绢不足户部请改一月支布每布一疋折米一石从之
　　○己丑升徽州府知府孙遇为江西布政司右布政使刑部郎中欧阳熙为河南按察司副使监察御史颜正四川佥事裴斐湖广佥事刑科给事中夏时山东佥事大理评事翟政山西佥事翰林院检讨兼国子监助教刘安止狭西佥事提督学校从给事中金绅言吏部会内阁各部都察院通政司大理寺三品以上官推举得遇等拟职以闻  上皆可之仍诏吏部今后方面缺多会官议缺少本部自行举用
　　○升镇江府知府姚堂俸复任三年堂治有善状九年将代去属县民诣巡抚都御史刘孜乞留之孜以闻故有是命
　　○四川按察副使刘清偕都指挥刘雄率兵巡捕至罗江县遇盗清避城中不出雄为盗所杀事闻命巡按御史逮清及都司官治罪如律○中府都督佥事刘纪卒纪直隶江都县人袭世职为扬州卫指挥使正统己巳升都指挥佥事又以守西直门功升都指挥同知天顺初元从石亨南城迎驾升都督同知后降署都督佥寻实授至是卒赐祭葬如例子忠袭其原职指挥使改羽林卫
　　○庚寅兵部尚书马昂等言兵政乃国家重事将帅实士卒司命苟非委任责成戎务何由克济况奋武等十二营坐营协赞俱系侯伯督都等官倘有违慢失误必须比较戒约非假朝廷威命军令无由而伸乞赐敕太保会昌侯孙继宗等令其遵守行事庶政令归一而遍裨有所禀命兵将协和而临时不致失误  上从之敕继宗等曰朕惟国家以武备为重武备以练习为先今于五军神机三千营选拔壮勇官军一十二万分为一十二营各命侯伯都督等官坐营团操时命尔等同太监刘永诚总管提督必湏严纪律整部伍坚利器械鲜明盔甲如法演习武艺以备调用坐营官员不许虚应故事如有偏私违拗违犯号令及科歛役占军士者指实参奏黜罚其五军神机三千大营存留军马尔等仍照旧提督操练以备战守尚其勉副朕怀母怠母忽故谕
　　○升广平府通判萧翰为顺天府治中
　　○太子少保兵部尚书马昂乞致仕不许
　　○辛卯礼部上  梓宫出葬仪注一文武百官自四月二十九日为始于本衙门斋宿至三十日早衰服赴思善门朝哭临如仪至发引日止一京师内外禁屠宰至葬毕止禁音乐至祔庙止一自三十日始至奉迎  神主还京日止俱免朝一文武官员监生人等不系分送者及合祭官员俱送出德胜门土城外行五拜三叩头礼举哀毕辞回一缘途市巷军民男女人等辏集之处遇  梓宫至跪俯伏举哀候  梓宫过兴一在京文武大小衙门各分官送葬就于设祭坛所恭候致祭一皇亲公侯伯文武四品以上命妇本月十二日早服麻布大衫盖头赴顺天府东设祭处所恭候  梓宫至共祭一坛祭毕各回一公侯伯及外夷使臣共祭一坛国师禅师剌麻共祭一坛驸马共祭一坛皇亲共祭一坛都督都指挥共祭一坛各部都察院等衙门官共祭一坛锦衣卫等衙门官共祭一坛顺天府并所属官吏耆老共祭一坛在外各王府所遣官共祭一坛自土城外至山口缘途以次行礼一神主回日文武百官衰服出土城迎接一神主还锦衣卫置幄次备仪卫先于城外迎接一神主祔庙文官五品以上武官四品以上各具祭服赴  太庙陪祭
　　○壬辰都督佥事赵辅奏五军三千神机等营原选一等官军团操其奋武等十二营监枪内臣十二员乞注定职名令赴该营监枪  上注太监周中奋武营右少监王亨耀武营太监唐慎练武营右少监林贵奉显武营太监张温敢武营右少监赵永果武营奉御郑达效勇营右少监来童鼓勇营右副使高廉立威营奉御王璇伸威营右副使张璘扬威营奉御张绅振威营仍命太监刘永诚与太保会昌侯孙继宗等提督操练
　　○设裕陵祠祭署奉祀一员祀丞一员给裕陵卫神宫监印信并夜巡铜牌○甲午  孝恭章皇后神主祔庙是日早遣德王告  太庙午后上诣  几筵奉  章皇后神主诣庙行礼群臣陪祀如仪
　　○晓刻西南方有黑气至卯渐散
　　○监生杨伦奏各衙门历事监生旧例历事一年送吏部选用近蒙诏书恩例已减半年惟清军续黄写诰监生犹历三年乞依事例量减年月  上命部会议定为例止令书办年半
　　○命都督佥事李杲仍带刀侍卫
　　○四川强贼入汉州德阳县虏掠人财烧毁公廨劫放狱囚杀死指挥夏正刘演千户彭珍
　　○乙未刑部尚书陆瑜请令本部试事进士同各司见任官佥书问刑从之○敕辽东镇守总兵等官遇有建州等卫女直到边湏令从抚顺关口进入仍于抚顺城往来交易务在抚驭得宜防闲周密以绝奸究之谋毋或生事阻当致失夷情及纵令窥瞰引起边患
　　○礼部奏牺牲所缺军餧餋牺牲  上命兵部俟有投军舍余并清解迷失卫分军丁陆续拨与之
　　○治广东都指挥尹通罪升龙川知县汪智为府通判先是天顺中盐徒刘清有罪亡命龙川知县汪智寔获之通掩以为功又克留其赃银七百两事闻命监察御史冯定同锦衣卫千户梁杰往按之具得其实于是罪通如律而升智通判○太子少保兵部尚书马昂等奏近良乡涿州真定保定天津武清等处直抵南京一带水陆二路盗贼成群夜则明火持杖劫掠居民财物昼则阻截路道肆为强劫商旅不通甚至杀伤人命无所忌惮所在巡捕官略不加意缉捕禁令废弛莫此为甚乞行沿途一带官司专委老成官率领旗军机兵民快人等分巡要害用心访缉遇有贼盗出劫务多方设策擒拿鞫门赃仗明白具奏处治不许坐视重贻民患庶法令严而人知警惧  上以为然
　　○兵部臣奏顷山西道监察御史陈选言北虏部落惟孛来最强又密招朵颜三卫及海西野人女直相结屯住去冬来朝要我宴赏窥我虚实其犯边之情已露而我边关守臣多因循怠慢城堡不修饬甲仗不坚利军士不操习甚至富者纳钱而安闲贫者迫饥寒而逃窜是以边备废弛缓急无所凭籍乞敕该部计议行文各关务要修治甲仗操演军士痛革前毙侯至九月请敕大臣遍历巡视若镇守备御等官果有尽心所事边备整饬而士卒爱服者量加赏赉以旌其能若素无勇略废弛边务者量情降黜以警其怠边关要害之处或当益官军守备或当设营堡堤防或当用墩台瞭哨而旧未有者俱要处置得宜于农闲时月差遣大臣巡视督责则五七年之间一带关口无不整肃威武无不振扬而虏寇不足虑矣宜准其言因具诸大臣职名以请  上曰大臣不必差但令巡关御史兼理之
　　○监察御史陈选劾奏兵部尚书马昂请修原籍祖坟擅役京军为言官所劾回话不实总理柴炭工部右侍郎吴复既以得请致仕却令原督柴夫上章保留仍得视事鸿胪寺卿齐政当  皇上召翰林院官于御屏后有所顾问輙传呼退班而侍班御史不纠举俱宜究治  上是其言以昂复既留用不究治其事但戒政等严肃朝仪而已
　　○国子监生封澄奏广西大藤峡渌水横石等山藤县太平等乡猺獞啸聚虏掠甚为民害乞选良将多调官兵狼兵攻灭之下兵部议请申敕镇守总兵巡抚等官阮随陈洷叶盛等急督将官量调官军土兵人等设法抚捕从之
　　○命都督同知韩忠子广代其父原职邳州卫指挥使故贵州都指挥佥事王斌子玺袭父原职普定卫指挥使
　　○丙申命故锦衣卫镇抚司达官指挥同知伯里克子哈力袭父原职指挥使仍带俸○丁酉命豊城侯李勇管神机营
　　○监察御史章璠言天下诸司缺官有三二年五六年未补者皆其官吏夤缘为奸不具员缺奏请是以选人多所壅滞乞谕吏部下诸司继自今有缺每月奏报违者论以法从之
　　○定国公徐永宁为嫡母所告下狱罪而释之
　　○戊戌  仁祖淳皇帝忌辰  奉先殿行祭礼
　　○升江浦县知县彭烈为河南府知府嘉定县知县龙晋徽州府知府烈晋先为监察御史以事补外在官皆有善政巡抚都御史刘孜荐而升之
　　○命故镇远侯顾兴祖孙淳袭爵给禄米岁一千石本色折色中半兼支
　　○己亥太保会昌侯孙继宗等奏五军三千神机等营官军多缺马骑操恐误调用  上命兵部行太仆寺拣选堪中者给之五军营三千匹三千营二千五百匹神机营一千五百匹　○敕巡抚四川左佥都御史陈泰会同镇守右少监阎礼等访察四川都司并所属卫所中选举廉能智勇官俾管军政仍督操军马抚恤士卒固守城池遇有盗贼生发即督官军相机抚捕不许互相推调因而纵贼殃民仍令陈泰阎礼督修城垣未有者因地设置坍塌者用工修筑务在人不告劳事有成绩且禁约所司官吏毋得乘机生事科扰害人若所在三司并军卫有司官敢有似前怠慢误事害军虐民纵恶长奸者宜从泰同巡按清军监察御史指实劾奏必罪不宥
　　○日生背气青赤色良久渐散
　　○庚子赐晋王第四子名曰奇瀴河东王钟鏸第二子名曰奇泙四子曰奇浦嫡第五子曰奇瀚宁化王羙壤第二子名曰钟鈵三子曰钟针镇国将军美垎长子名曰钟鎎二子曰钟□金□(行□缶)□三子曰钟鏔秦府镇国将军公金□冉长子名曰诚瀷次子曰诚澬代府定安王成鏻  子名聪潜
　　○朝鲜国王李瑈遣陪臣赵邦霖等进表贡方物赐宴及袭衣彩叚等物有差
　　○命守备代州兼提调鴈门关都指挥同知张怀修理边关城堡墩台
　　○辛丑户部照磨黎献奏征进广西总兵官颜彪逗辶□番纵贼参将范信杀降冒功以致贼益猖獗流劫肇庆郁林等处杀文武职官及军民男妇无筭遂入梧州府城大肆杀掠泰宁侯陈泾时驻兵城中不能御献家男妇死者八人伤者七人即今两广生灵尚受毒害彪信等上欺朝廷下贻民患皆所目见者也望明正罪以警将来先是镇抚施曰□永亦以采访所得奏彪信事与献同曰□永既得罪而置彪信不问至是献自梧州来奏章下刑部尚书陆瑜等以彪既还京受赏信尚在军献所奏皆赦前事不当问但请究问梧州失机之罪从之
　　○壬寅敕兵部尚书马昂怀宁侯孙镗等曰今奉  英宗皇帝梓宫安厝山陵凡防护及执役官旗军校夫匠人等必须遵守法度沿途毋得伤田禾纵驴马假以炊饭为由擅入民家搅扰争竞喧闹或奸赖避难不赴工役以致误事尔兵部其晓谕诸人仍御史给事中缉之
　　○甲辰  仁祖淳皇后忌辰  奉先殿行祭礼
　　○以即位赐在京例不该载官军舍余人匠银两布疋减半从礼部请也
　　○乙巳太保会昌侯孙继宗等奏遂安伯陈韶沮挠军务上命三法司锦衣卫于午门前会鞫之罢其所管军务
　　○大同总兵官彰武伯杨信等奏大同怀仁县东地名圪塔头接连边境乃传输粮储传报声息之要冲宜筑立城堡并移旧要安驿于此以便送迎且堪保障从之
　　○户部尚书年富卒富字大有凤阳怀远人其先本严姓误为年富领永乐丁酉乡荐会试中乙榜为德平训导九载京擢吏科给事中命掌刑科事纠正违失直气凛然宣德乙卯吏部推富为光禄少卿奏留中不下适狭西缺右参政乃以升富富峻厉敢为众推奏令总管边储富至边遂斟酌远近定其徵科金□向考收支防其出入由是宿弊顿革正统甲子升河南右布政使适岁饥流民入境者数万公肆剽劫富设法赈恤抚定之转左布政使土木之变边境道阻部徼富督运边粮民闻富督运冒俭而进无后期者寻升左副都御史提督大同军务兼理边储时边备废弛法度不立而冒军功盗边储之弊尤甚富痛革之一时武将如石亨辈不得遂其私尤忌之天顺初元亨得志讽科道官劾富既致仕而石彪憾犹未释复攟摭逮至京事多诬仍致仕不数月起为南京兵部右侍郎寻转户部左侍郎巡抚山东又改左副都御史奏徙降虏之居东昌者用销未然之患四年春召拜户部尚书钱谷会计躬任其劳事关于利害者僚佐或难之富曰弟行之吾当其责公毋署名可也吏胥诸司莫不畏弹束手听命富以西鄙多事用非其人奏与布政杨璇知府余子俊可用而请黜布政使孙毓吏部尚书王翱言其侵己职请下于理富曰荐贤为国非有私也因求退不允忿翱专恣疽发而卒年七十  上闻之震悼赐谥曰恭定遣官谕祭命有司营葬事富天资刚劲所至以严为治人不可挠以私及掌国计爱惜用度持正不阿得大臣体然亦为人所窥伺其属有作弊者知富多疑遇州郡有灾伤欲其准则言不可准欲其不准则言可准富必反其所言而从违之多中其奸计至是卒闻者深惜之而咎翱之专愎云
　　○丙午哈密王母弩温答失力奏癿加思兰欺侮侵扰乞差人往阿儿察王处取其兄弟一人定与职名掌管哈密地方  上命甘肃守臣郭登等省谕其使臣阿都剌等回令王母保守城池听候朝廷行取掌管之人至日处分毋听信下人轻易扰攘致乖大体　○广西署都指挥黄钺以失机得罪逃匿遇赦求复职法司奏其怀奸不忠  上命谪戍贵州边卫
　　○丁未南京右军都督府都督同知张斌卒斌直隶丹徒县人袭伯父职蔚州卫指挥佥事后调山丹卫正统辛酉升中都留守司署都指挥佥事岁己巳迤北有功升右府都督佥事充左参将镇守大同东路以斩虏功进都督同知天顺初元调南京掌右府事以老疾致仕至是卒赐祭葬如例
　　○戊申  皇太后谕礼部今选得都督同知吴俊长女为皇后大婚有期合行礼仪尔礼部会同翰林院定议以闻
　　○夜南方有流星如盏大青白色自天布垣东南行至斗宿后一小星随之○己酉郎中孙琼洪常陈鸿渐员外郎吴锡等各自陈有疾乞致仕从之以监察御史吕洪等言两京文职中有疾弱及年近七十者许其自陈故也
　　○番贼入陕西岷州劫掠人财攻烧寨隘杀伤官军无筭日益猖獗  上敕巡抚陕西右副都御史项忠令亲诣地方督同守备管粮分巡等官议调官军土兵分守要害以备之仍令审视贼情差人赍榜以谕改过迁善不死之信有畏威向化者即从容诱出之仍设法擒挐首犯毋令余贼惊变如果冥顽不服即严督官军剿捕务在尽绝以除地方之害其烧毁寨隘俱令修完拨军防守毋或怠玩
</div>
    <div class="pagination">
<a href="明实录宪宗实录.html">上一页</a><a href="明实录宪宗实录.html">1</a><span class="current-page">2</span><a href="明实录宪宗实录_page3.html">3</a><a href="明实录宪宗实录_page4.html">4</a><a href="明实录宪宗实录_page5.html">5</a><a href="明实录宪宗实录_page6.html">6</a><a href="明实录宪宗实录_page7.html">7</a><span>...</span><a href="明实录宪宗实录_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
