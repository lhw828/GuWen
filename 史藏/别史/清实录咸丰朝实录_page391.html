<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 391 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 391 页/共 502 页
  </h1>
  <div class="content">
   ○命大学士瑞麟、稽察钦奉上谕事件处。　　

○命挑内外火器营、八旗两翼官兵各一千名。健锐巡捕两营官兵各五百名。备天津防所调用。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百七十五　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。己未。二月。壬寅朔。谕军机大臣等、此次各国议定税则内洋药一项。从前未经定税之时。闻地方官多有影射抽收。侵吞入己情弊。现在既经议有定章。官为收税。各省自应一律办理。上海为各商荟萃之所。尤应及早奉行。现经户部由驿通行。谅江苏省当己奉到。晓谕商民一体遵办。特恐地方官希图掩饰。压阁部文。不能及早奉行。或以多报少。藉肥私橐。皆所不免。著桂良、花沙纳、严密访查。傥有前项弊端。即行会同该督抚据参奏。毋稍徇隐。且使夷商知此次税则、业经通行。获利已多。桂良等亦可藉此为词。消弭兵衅。将此由五百里密谕知之。　　

○兵部奏、贵州阵亡官弁议恤一摺。得旨。议恤事件。有何迫不及待之处。尔等岂不知今日祀神吉期。递此无关紧急之事。兵部堂官。著交部察议。又奏、遵议库伦办事大臣德勒克多尔济等处分。未会理藩院。批。此摺因何不会理藩院。试问该贝子所兼职任。向归尔部考察否。与在京蒙古所兼职任一例否。其中难保无听人嘱托。碍于情面。不得不允。著逐层明白回奏。　　

○直隶总督庆祺、奏到天津日期。并调永定河道崇厚赴津。得旨。崇厚人非出色。不解汝喜用其何才。况伊本任。岂无经手要件。然既已调防。亦不必遣撤。惟不得藉图保举。　　

○浙江巡抚胡兴仁奏、投诚匪犯王彝牙、于立功后、绅董禀请正法。现交甯防带兵大员。责令随同打仗。得旨。著照所拟办理。该绅等于王彝牙投诚一事。岂无闻见。何得如是专擅。将来该犯果有功绩。必应将该绅董等惩处。以为妄禀者戒。汝身为大吏。惟期赏罚持平。岂可畏绅士。抑平民。为调处说合之人耶。此事不准遗忘。　　

○癸卯。谕内阁、昨因兵部奏库伦办事大臣德勒克多尔济等处分。未会理藩院。批令逐层明白回奏。兹据全庆等奏称、接到理藩院咨文。该部司员。并未回堂。径行咨覆由部主稿。请将司员严议。并自请议处等语。兵部于应会理藩院具奏之件。疏漏不会。已属轻率。所引从前议处僧格林沁成案。系兼在京武职。亦与此案不符。所有不候堂画。辄行片文之职方司掌印郎中启贤、总办郎中程諴、均著交部严加议处。失察之该部堂官。著一并交部议处。所请钦派大员研讯之处。著毋庸议。　　

○又谕、和春奏、查明已故提督子嗣、现在原籍等语。已故浙江提督邓绍良、卓著战功。临危授命。业经降旨赐恤。伊子光禄寺署正衔邓亨先、著俟服阕后。交部带领引见。候朕施恩。至邓绍良之父原任湖南平江县训导邓士俨、年逾八旬。并著加恩赏银四百两。由湖南藩库给领。用示朕优恤荩忠。有加无已至意。　　

○又谕、前因署安徽按察使恩锡、在途患病。当经降旨。准其暂行回京就医。毋庸开缺。仍著该旗都统等查看。俟病痊即饬令赴任。兹据奕誴等奏、该员在京调治。已逾两月。据称难望速痊。呈请开缺。经该旗都统等驳斥。该员仍欲展假两三月。显系有心规避。恩锡、著先行交部议处。仍著该都统等、饬令前赴安徽署任。毋许逗遛。　　

○谕军机大臣等、英桂奏、筹拨饷项不敷、拟试抽厘税一摺。据称山西省连年筹解京协饷项。及部拨各款。为数甚钜。多藉助于捐输。现在俯察舆情。自叠次捐输之后。未能踊跃。惟有仿照各省抽收厘税。尚可酌盈剂虚。自系一时权宜之计。著照所请。除有关民食。及零星贩卖者。均毋庸抽收。以示体恤。其余当酌议简明章程。分别省内省外。设立总局分局。慎选委员。责成地方官。妥为经理。毋许抑勒滋扰。并严查影射侵渔之弊。庶不致有名无实。如试行有效。再行定议具奏。傥有窒碍。即行停止。将此谕令知之。　　

○又谕、前据胜保奏、探报夷船过江。驶入燕子矶。有贼四五人。馈送绉纱等件。问知往汉口通商。有不打仗。大家和好之语。及回船到金陵。李泰国等三人、直到贼炮台。欲见太平王。进城后。该逆请夷酋饮酒。派贼目送出。队伍甚齐整各等语。并据上海探报之人称、传到＜口英＞夷赴长江之通事潘荣、面询情形。大略相同。夷人句通逆贼情事。胜保远在安徽。尚有传闻。和春、何桂清、近在江南。更可知其确实。著即查明详悉具奏。至该夷已与中国议定通商。忽又句通叛逆。其包藏祸心。殊属叵测。现在和约未换。反覆堪虞。不可不密加防范。著和春、何桂清、阻其入江之路。并于金山一带。豫饬水师镇将。严密梭巡。勿令上驶金陵。与贼句结。以防内患。其通事潘荣、想仍在沪。此人系属要证。务须设法羁留。不得任其远遁。胜保奏片、著钞给阅看。将此由六百里各密谕知之。　　

○甲辰。遣官祭文昌帝君庙。　　

○遣官祭先医之神。　　

○谕内阁、文彩、穆荫奏、审明佐领呈诉刑部堂司、并呈控领催等扣留军饷、按律定拟一摺。此案镶白旗蒙古佐领哈丰阿、呈探领催额林布、句串骑都尉双禄、扣留军饷。审讯属实。惟所供刑部堂司各官。授意串通。滥传刑偪等情。系属怀疑妄探。哈丰阿申诉不实。著交部议处。已革佐领瑞全、辄敢在哈丰阿身后办事。于领米时。私卸米石。侵用余米钱文。著照所拟销除本身旗档。发附近充军。骑都尉双禄、业已交卸佐领。犹复于打米时。带车上仓。并在米折项下。擅支钱文。著交部议处。刑部右侍郎孟保、虽无授意司员情事。惟于该旗封印时。辄向哈丰阿提及刑部现审情节。致该员有所藉口。著开侍郎缺。毋庸交部察议。刑部员外郎志勋、于问案时。向哈丰阿说案系该旗送来。不能不办。恐被参处。亦属措词失当。著与率将此案回堂送部之参领德明、章京恒寿、一并交部察议。　　

○又谕、扎拉芬泰等奏、覆讯部驳佳勒森、抢夺杀人案情一摺。佳勒森。既有加功毙命情节。著即处绞。无庸再交刑部核拟。　　

○谕军机大臣等、德兴阿奏、请添慕壮勇、以资助剿一摺。据称、江北军营兵勇。共祇一万四五千人。现在六合贼党日添。恐其伺隙纷窜。拟添募壮勇数千人。以资堵剿。系为速埽贼氛起见。著准其即行添募。惟所募之勇。务须技艺娴熟。年力精壮者。方可望其摧坚陷锐。傥徒事贪多。滥行招致。不独临敌之时。虑其溃散。且当此军需支绌。岂容以有用之饷。养此无益之兵。著德兴阿核实办理。毋涉虚糜。至六合县城不克。则金陵接济不断。于江南北军务。大有关系。该大臣以全力攻此一邑。何竟日久无功。著即督饬将土。实力攻剿。速筹克复。毋得再有延误。将此由六百里谕令知之。　　

○又谕、据德兴阿奏、请添拨饷需一摺。江北马步兵勇。统计一万四五千人。月需正饷银六七万两。现因兵力太单。拟添募壮勇助剿。必须月筹正饷银十万两。方足以资军食。著何桂清、转饬联英、就近于淮南盐课项下。每月拨解江北饷银一万两之外。再添解银一万五千两。按月拨解。毋稍稽延。至各路军需支绌。筹饷维艰。梁佐中、现办江北粮台。并著何桂清饬知该藩司、核实经理。毋涉虚糜。将此由六百里谕知何桂清、并传谕江甯布政使梁佐中、署两淮盐运使联英知之。　　

○闽浙总督王懿德奏、防剿紧要。咨商曾国藩、拨兵助剿。得旨。连城踞匪。本省兵力。足敷歼剿。所请之处。实难降旨允准。　　

○调工部右侍郎景廉、为刑部右侍郎。以都察院左副都御史成琦、为工部右侍郎。兼管钱法堂事务。　　

○以户部宝泉局承办铁钱得力。赏员外郎文彬知府衔。主事李廷楠等、升叙有差。　　

○乙巳。上诣永安寺拈香。　　

○幸圆明园。　　

○谕内阁、恒福奏、皖捻偪近豫境、饬属举办坚壁清野一摺。军兴以来。叠经谕令各直省督抚等、于偪近贼氛处所。劝谕团练。兴筑寨堡。兹据恒福奏称、以皖捻偪近豫疆。亲赴鹿邑督筹防剿。并体察民情地势。莫如坚壁清野之法。足资捍御。现已遴派道府大员。于归陈等属。分投兴办。并亲赴归德。接见绅耆。开诚晓谕。旬日之间。睢州等五州县、兴筑堡寨者已数十处。闻风响应。次第举行。所办甚合机宜。著照所请。所有归德府属、即责成候补知府傅寿彤。陈州府属、即责成候补直隶州知州骆光裕。汝甯府属、即责成候补知府蒯贺荪。会同地方官绅。将训练壮丁、联村筑寨等事。迅速劝导举行。其光州属、及南阳府属、即由在彼办防之候补知府张曜、何怀珍、一律劝谕。归陈两府。并著候补道周煦徵、督率办理。联络声势。该省风俗淳厚。且叠经贼匪蹂躏。民情激而且奋。该道周煦徵等、务当因势利导。于坚壁清野一切事宜。实心筹画。庶几众志成城。内以靖宵小之窃发。即外以杜匪众之窥伺。不得草率粉饰。虚应故事。该官绅等、果能奉行不懈。守御得力。或杀贼立功。著有成效。即著恒福查明。核实奏请奖励。　　

○谕军机大臣等、现据德勒克色楞供出。有因病留住热河之家人扎隆阿即满德、及尚未到京之家人杭噶拉、并仓术堪布徒弟噶尔毕三名。均系案内要证。著常清、即派妥员密速查拏。押解来京。归案讯办。其杭噶拉一名。据供来京更替。现尚未到。并著严密访拏。毋令闻风远扬为要。将此谕令知之。　　

○以吉林协领富呢扬阿、署三姓副都统。　　

○丙午。谕内阁、钟启峋、著授醇郡王奕譞读。　　

○又谕、肃顺、成琦奏、考试国子监满洲助教、无卷可取、请另行考试一摺。此次考度国子监满洲助教各试卷。或文理纰谬。或清汉字画。未能端楷。经肃顺等校阅。实无合式堪以录取之卷。著吏部另行咨取合例人员。奏请派员考试。此次考试人员。不准与考。　　

○又谕、沈兆霖等奏、遵查旧太仓霉变米石、据实覆奏一摺。旧太仓居字盛字二廒米石。据该侍郎等连日筛扬。挑拣出乾洁米。一万一千八百四十九石零。既经收入储字成字两廒。著即作正开放其尚堪食用之次米。据估仅敷八成之数。著即责令该花户等赔补二成。其霉变不堪食用米。四千五百七十六石零。并亏短米二十六石零。著一并责令照数赔补。以重仓储。至该花户等于存仓米石。并不勤加挑晾。致有霉变虫蛀。仅令赔补。不足蔽辜。应如何酌定罪名。以示惩儆之处。著刑部核拟具奏。　　

○又谕、本日据和春奏、捻首归诚效顺、献出江浦县城、并会同李世忠、攻克浦口城池一摺。据称有陷贼未久之薛之元、踞守江浦县城。每思归正。无路可投。经和春等、派令游击赖镇海等、许以免罪图功。薛之元感激涕零。情愿献城自赎。越数日遣其心腹罗华清等、谒见张国梁。旋即薙发乞降。献出江浦县城。复约会滁州参军李世忠、将全旺岭贼营两座。全行攻毁。毙匪数百人。夺获贼粮数百石。复于正月二十七日。将浦口城攻复。杀贼无数。该捻首自拔来归。旋又克复城池。立功自赎。自应优加奖励。以嘉其向化之诚。薛之元、著更名薛成良、先行赏给四品顶带。俟续有劳绩。再由该大臣等酌量保奏。其部下出力头目。并著明分别奏请恩施。以昭激劝。　　

○谕军机大臣等、庆祺奏、遵旨传知提镇大员、查看沿海情形、绘图贴说呈览一摺。除大沽河地方。谕令崇恩酌度设防外。所有由天津至山海关一带海口内。如北塘芦台。近接大沽。最关紧要。炮台一切。急宜安置。其涧河口等处。炮台土垒。均被水冲刷。蒲河口炮台。为沙土屯掩。秦王岛炮台。墙垛损坏。石河口炮台。须加宽加高。安筑营垒。自应亟为兴修。该督现派候补道春保、前往督办。即著僧格林沁、庆祺、责成该道。会同各该地方官。迅速修葺。务期一律整齐。毋许有名无实。至海口地方较多。所有防海各军。应如何择要布置。以期严密。并各海口炮位。恐因安设年久。未能得力。应如何量加整理。随时演放。俾得适用之处。并著僧格林沁、庆祺、悉心筹画。妥为办理。将此由五百里谕令知之。　　

○又谕、庆祺奏、遵查沿海情形一摺。天津至山东海丰县一带海口。经庆祺遵旨。传知总兵汤苏等前往查勘。兹据该督奏称、查明狼坨子汛迤南之大山河、即大沽河、系山东海丰县界。该处河口长潮时。约宽四五里。水深四五丈。落潮时。约宽二三里。水深二三丈。向有商船出入。夏秋之交。雨水盛涨。与海潮相连。则水势较长。附近之郭庄关庄。有东省劄营旧址。系道光年闲防夷所设。请饬东省派兵防守等语。大沽河海口。水面较宽。且从前办夷务时。曾经劄营。自系地关紧要。现当海防吃紧之际。所有该处海口。应如何派拨官兵驻劄。以资扼守。即著崇恩速行筹办。毋稍延误。将此由五百里谕令知之。　　

○又谕、和春等奏、捻首薛之元、更名薛成良、献出江浦县城、并会同官兵攻复浦口一摺。已明降谕旨。赏给四品顶带。其另片陈奏德兴阿贻误情形。亦经降旨革任。即令回京。将江北官军。统归和春节制矣。江浦、浦口、均经收复。则六合贼势已孤。张国梁现赴江北受降。该提督谋勇素优。威望众著。即可亲往六合大营。周历布置。惟南岸军务紧要。该提督亦未便久离。著和春于在营提镇中。慎选有谋有勇之员。可以独当一面者。迅速奏明。作为该大臣帮办。令其分驻江北。专督北岸诸军。俾张国梁得以南北兼顾。至江北大营。既无钦差大臣。所有原派帮办之鞠殿华、成明、毛三元、自应一并撤销。著和春详加察看。该员等何人尚能得力。即留于北岸。帮同和春奏派之员、督兵进剿。其不能得力者。即行奏明撤退。德兴阿所领钦差大臣关防。并著和春派员护送进京。至芜湖、太平、为金陵屏蔽。该逆接济。皆由此路。昨据胜保奏报、有逆匪在彼收税之事。若能将芜太池州攻复。则贼势自蹙。南陵等处。逆众既已远扬。郑魁士、周天受、现已分路进兵。即著实力进攻。既绝贼授。以为收拔金陵之计。该大臣兼统南北两军。责任綦重。自当统筹全局。力埽贼氛。当此匪众离心。事机较顺。捦渠埽穴。朕实有厚望焉。将此由六百里谕令知之。　　

○又谕、据胜保、翁同书奏、请饬催各省欠饷、并请将山东浙江藩司议处一摺。已交户部速议具奏。并允胜保所请。派傅振邦帮办该大臣军务矣。傅振邦督办三省剿匪事宜。肃清淮北。是其专责。此次令其帮办军务。原为南北两军。必须联络声势。遇有通融商办之处。得以彼此合力。其北路剿办情形。仍应由傅振邦、伊兴额、随时具奏。以期迅速。至该大臣片称、请饬邱联恩、驻军鹿邑太和之间。黄良楷专扼徐州后路。堵截萧砀曹单一带。固为分堵捻匪窜路。但东豫官军。各驻本境。则傅振邦兵力较单。不足以资剿办。该二省边防固关紧要。而进剿之兵。尤应合力兜围。方能直捣巢穴。本日已谕知崇恩、恒福、仍遵叠次谕旨。派兵出境会剿。即著傅振邦等、知照邱联恩、富新、黄良楷、合力进攻。不可各顾一隅。转成株守。河南候补知府张曜、现经恒福派在光州一带。办理坚壁清野。能否专驻三河尖地方。即著胜保咨商恒福。如不能兼顾。即另派得力之员。在该处驻守。以免两误。将此由六百里各谕令知之。　　

○又谕、前因袁甲三、奏请东豫两省。合力会剿捻匪。并因捻匪有春间出巢之信。叠经谕令崇恩、恒福、迅派兵勇。与徐州官军。约期进剿。嗣据恒福奏、派出总兵邱联恩等、豫为布置。并据袁甲三奏、崇恩所派富新、黄良楷、统带兵勇四千名。定于开印后出境。本日据胜保奏、请以邱联恩一军。扼劄鹿邑太和之间。以堵四北。黄良楷一军。专扼徐州后路。会萧砀曹单等乡团。力扼东北。而以剿匪专属傅振邦等。惟两省边防。固关紧要。而傅振邦等兵力无多。当此捻氛充斥。若令东豫两省官兵、各守一隅。深恐地大兵单。不足以次策应。著崇恩、恒福、仍遵前旨。迅将派出前项兵勇。会商傅振邦等、定期出境进剿。以期直捣巢穴。兼可自顾边防。毋稍迁延。致滋贻误。将此由六百里各谕令知之。　　

○命翰林院编修黄倬、岳世仁、在上书房行走。　　

○命提督衔江南徐州镇总兵官傅振邦、帮办钦差大臣胜保军务。仍督办三省剿匪事宜。　　

○以江北剿贼无功。已革钦差大臣德兴阿、革任来京。命江南钦差大臣和春、节制江北军务。　　

○丁未。祭先师孔子、遣兵部尚书全庆行礼。　　

○谕内阁、前因景淳奏、伯都讷协领委营总常升、志图报效。自愿力疾从公。已派令带兵赴津。该员到营后。能否病痊。当经谕令僧格林沁查验。兹据僧格林沁奏、委营总常升、因伤病复发。不能乘骑。业经禀明。该将军未曾允准。仍令带兵启程。并非自愿力疾报效。核与原奏不符。景淳著交部议处。常升病体未痊。难期得力。著即撤回。仍著景淳另选年力精壮之员。派赴山海关管带官兵。以资得力。　　

○又谕、崇恩奏、遵旨审明闲散、私自进京报捐一案、请分别严议议处一摺。山东德州城守尉瑞成、于本旗闲散昆峰、告假赴京报捐。始因该旗领催未经画押。不准给假。已属拘泥。乃明知昆峰捐官到省。因奉文提解。勒令全德等捏报昆峰逃走。实属任意妄为。瑞成、著再行交部严加议处。以示惩儆。德州驻防闲散、现捐试用从九品昆峰、不候给假。私自进京。亦属不合。著交部议处。　　

○谕军机大臣等、前调锡林郭勒马匹。因尚未到哨。当谕令常清派员迎催。经解通州军营。本日据僧格林沁奏、两盟官兵。业已到营。亟须马匹应用。所有前调锡林郭勒马二千匹。此时如已到哨。著常清即派妥员催趱前进。以一千匹解交天津军营。一千匹解交山海关军营。傥已由张家口行走。即著该都统知照。令其迅速分解各该军营。毋稍迟误。将此由四百里谕令知之。　　

○又谕、前因天津海口。需兵防堵。谕令侍顺、于大凌河挑选膘壮马匹。以备官兵乘骑。本日据僧格林沁等奏、据山海关带兵副都统格绷额呈称、吉林头二起官兵。在大凌河所领马匹。均系疲瘦矮小。骒马怀驹者甚多。是以三四起官兵。均未领取。已由该大臣行文该副都统、另行拣选解往。著侍顺、即行拣选膘壮骟马一千匹。迅速解赴山海关。交副都统格绷额、以资乘骑。其前此挑选马匹不慎之员。并著侍顺查明参奏。以示惩儆。将此由四百里谕令知之。　　

○以理藩院尚书穆荫、兼正白旗蒙古都统。　　

○戊申。祭大社。大稷。遣惇郡王奕誴、恭代行礼。　　

○孝淑睿皇后忌辰。遣官祭昌陵。　　

○谕内阁、前据和春奏、薛成良效顺献城。并会同参将李世忠攻复浦口。当经降旨。赏给四品顶带。兹据胜保等奏称、薛成良、与李世忠、密议投诚。订期举事。旋为粤逆知觉。大股来攻江浦。薛成良仓猝无援。遂亲往赖镇海水营乞师夹攻。杀贼甚多。固守以待。迨李世忠兵到。立即举城出降。遂与李世忠等直趋浦口。乘贼不意。首先进攻。踹毁贼垒。毙贼无算。并阵斩怀天幅等贼渠多名。歼毙生捦者一千数百名。当将浦口克复。是薛成良不特悔罪投诚。当逆众围攻之时。并能矢志不渝。尤堪嘉奖。著再加恩赏给三品顶带。并赏戴花翎。以昭激劝。其部下出力头目。已有旨令和春分别保奏。著与赖镇海水营出力人员。一并查明请奖。　　

○谕军机大臣等、昨据和春等奏、薛成良献出江浦县城。并克复浦口。当经降旨。赏给薛成良四品顶带。本日复据胜保等奏、薛成良投诚。系李世忠招致。并因其谋泄漏。粤逆来攻。薛成良仍无异志。复加赏薛成良三品顶带花翎。李世忠亦加优奖矣。德兴阿革任后和春总统南北诸军。接奏前旨。自当通筹全局。力图整顿。德兴阿所统江北全军。为数不少。张国梁现在江北。正可乘此锐气。督率各军。并令薛成良新降之众。同捣六合。迅速攻克。以孤金陵之势。至李世忠一军。胜保本欲令其进取和州。似应先行助剿六合。亦经谕知胜保酌量办理。再前据德兴阿、奏请给翎枝银两。业经准其所请。惟因此后续保人多。应如何限制。令德兴阿酌定章程具奏。兹据奏称、除从征多年之兵。酌量加给外。其新调各兵及募勇。概不给予银两等语。如此区别。是否允洽。并著和春等妥议具奏。将此由六百里谕令知之。
  </div>
  <div class="pagination">
   <a href="清实录咸丰朝实录_page390.html">
    上一页
   </a>
   <span>
    ...
   </span>
   <a href="清实录咸丰朝实录_page386.html">
    386
   </a>
   <a href="清实录咸丰朝实录_page387.html">
    387
   </a>
   <a href="清实录咸丰朝实录_page388.html">
    388
   </a>
   <a href="清实录咸丰朝实录_page389.html">
    389
   </a>
   <a href="清实录咸丰朝实录_page390.html">
    390
   </a>
   <span class="current-page">
    391
   </span>
   <a href="清实录咸丰朝实录_page392.html">
    392
   </a>
   <a href="清实录咸丰朝实录_page393.html">
    393
   </a>
   <a href="清实录咸丰朝实录_page394.html">
    394
   </a>
   <a href="清实录咸丰朝实录_page395.html">
    395
   </a>
   <a href="清实录咸丰朝实录_page396.html">
    396
   </a>
   <span>
    ...
   </span>
   <a href="清实录咸丰朝实录_page392.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
