<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 412 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 412 页/共 523 页</h1>
    <div class="content">
○幸圆明园。　　

○诣安佑宫行礼。　　

○谕内阁、托津景安奏、遵上□日查办初彭龄原参百龄张师诚一案、据实查明分别参奏一摺。此案前据初彭龄参奏、百龄于兼署巡抚时。管关道员钟琦、曾经帮贴摺差盘费银一千二百两。张师诚告假在籍时。差弁奏事及到任后遣人回家一切盘费。俱在税项内动支。又张师诚向管关道员刘澐查问关税。刘澐因此送银二千两。并风闻百龄尚有收受永丰坝泰坝委员馈送银二万余两之事。特派托津等驰往清江秉公查办。兹据托津等查明此项巡抚衙门提取两关银两。系相沿陋规。由来已久。此次百龄署巡抚时。曾因苏属出差兵丁口食不敷。由藩司议详在海关提银一千二百两。扬关提银八百两。发县生息。以资津贴至张师诚未到任时。摺差等项委系自发盘费。即到任后亦实未动用税银。其刘澐解送公费银二千两。张师诚亦驳斥未收。至两坝解送总督衙门银两。系奏明批解公费。此外百龄并无收受馈送情事。是初彭龄原参均系不确。初彭龄原奏摺内。据称百龄张师诚节次需索提用银数。系由藩司常格告知。经朕派令军机大臣传到常格两次诘讯。常格坚称并无此语。昨初彭龄覆奏摺内。亦自称轻率入告、陈奏失当、不能举出证据、无可置辩等语初彭龄奏事不实。咎无可辞著交部严加议处。伊现在承审铜山县监生崔雨辰控案。审结后即行来京听候部议。百龄提取两关税项银两。发县生息。以资兵丁差费。虽系以公济公。惟率据司详。并不奏明办理。究属不合。著交部议处。张师诚于摺差等项盘费。并未支用关项。其在籍居住时。江苏标弁就近迎至其家。张师诚即应以尚未到任饬令回苏。乃留供差遣。亦有不合。其过尚轻。著改为交部察议。至陈桂生前因督催上忙不力。经初彭龄参奏。续又劾其于所属亏短库项。掩盖弥缝。褫职逮问。今据托津等查明陈桂生先后详禀各案。并无含混隐匿情敝□大。其所催上忙。亦已完报七分有余。陈桂生著来京以从四品京堂补用。寻议上。得上□日、吏部具奏议处初彭龄等一摺。初彭龄秉性褊急。素以纠弹为能。经朕屡加训诫。以嫉恶过严。本属为公。然轻于举发。不察虚实。久之为人窥测。即有造为萋菲之词、赚令排击者。在已方以为持正。而不知适为人所用。藉以快其私忿。此次所参百龄张师诚各款。如果属实。试思伊等当得何罪。岂仅褫革所能蔽辜。乃率以无据游词。飞章入奏。殊属轻躁。部议降二级调用。实为咎所应得。因伊任内有革职留任之案。议以革任。初彭龄尚不至废弃。著加恩照所降之级。以内阁学士来京候补。余依议。　　

○戊戌。谕内阁、此案袁昌一犯。前经王以衔奏、按试通州时、于海门厅文童内、查出该犯有习西洋教传徒敛钱情事、已饬该州查拏、并移咨督抚等语。当经降上□日交百龄张师诚饬查究办。兹据该督等奏称、该州知州俞颖达禀报袁昌习教念经一案。与考试无涉。作为自行访获通禀。并将学政原札缴销。该州于所属境内习教人犯。平时不能访缉。经学政查出发审。乃捏词禀报。冀图卸过邀功。胆大无耻。甚属可恶。俞颖达著即革职。交该督等提同兵役案犯人等、严审定拟具奏。　　

○谕军机大臣等、百龄等奏、接据藩司杨頀详参、嘉定宝山奉贤三县未完下忙钱粮有二万数千两一万数千两不等、请将知县吴桓、姚凤楷、张敏求、三员革职、并声称该三县均系有漕之处、难以骤易生手、俱请暂留本任、其督催不力之松江府宋如林、太仓州朱景昌、先行革去顶带、予限督催、经该督等查与新定章程不符、业经批驳等语。官亏民欠。情事判然。州县未完之项。如系官员亏缺。即当查明严参离任著追。分别核办。如系官员亏缺。而诡言民欠更应加重治罪。以儆贪墨若果系民欠。则当于奏销时。按照分数。将经徵督催各员、分别参处。必须区别分明。不容淆混。江苏省查办亏空。甫经议定章程。期于法在必行。今嘉定等三县未完银两。究竟系属官亏。抑系民欠。并未查明。笼统参办。如民欠属实。则此时奏销尚早。何遽将三县先予革职处分。若竟系以完作欠。侵蚀官帑。则此时立法之初。既已参奏革职。又复藉办漕为词。声请暂留本任。是又为不肖劣员开恋缺之门。似严实宽。通省州县。更复何所儆惧。新定章程。岂不竟成虚设耶。所有嘉定等三县未完下忙钱粮。著该督抚确实查明。分别核办。嗣后惟当恪遵新例。实力奉行。如有应行参劾之员。均不得藉经手要事为名。复请留任以杜掩饰。将此谕令知之。　　

○贷江宁八旗官兵米折银。　　

○己亥。贷陕西定远、宁羌、略阳、褒城、四厅州县、上年歉收贫民仓粮。吴堡、清涧、延长、保安、延川、安定、定边、靖边八县、贫民口粮。　　

○庚子。上御奉三无私殿。赐皇子皇孙亲藩等宴。　　

○御山高水长。赐王、公、大臣、蒙古王、贝勒、贝子、公、额驸、台吉、及回部伯克、外藩使臣等食。至壬寅皆如之。　　

○谕内阁、吴璥等奏、工用不敷、酌拨本省藩库银两以济急需一摺。睢工需用银两。前经约估三百八十万两之数。兹据称十八十九两年未开工以前、已动用银二十余万两、开工以后、筑坝挑河等工、实止用拨饷银三百五十余万两、现在物料昂贵、车船运送维艰、其杂料夫土等项、不能悉照原估、经费实属不敷等语。大工即日告竣。一应支发、急需接济。著准其将藩库收存浙江盐务、及广东捐银协济睢工银十一万两一款。及捐复捐监杂款等项。提拨银三十余万两。并借用例扣平饭等银。俟工竣后分别应销应赔及应行摊徵。详晰奏明。核实办理。　　

○辛丑。上诣安佑宫行礼。　　

○御正大光明殿。赐朝正外藩等宴。作乐赐酒。如除夕仪。　　

○谕内阁、张映汉奏、动碾仓谷搭运赴通、并筹借南米凑运一摺。湖北省额贮仓谷。除碾动拨补兵食及平粜外。实存仓谷四十五万五千余石。著照该抚所请。就近省临江濒河之州县内酌量分派。共动仓谷十万石。碾米五万石。并将该省本年应解荆州兵米之各州县徵存南漕两项余剩耗米。及淤田案内新升科徵存正耗南米、及十九年应徵正耗南米内拨出二万石。与动碾仓谷共米七万石。统交漕船运通交纳。所有运兑筹给津贴一应事宜。均著照该抚所奏办理。其荆州南米借拨二万石。著该抚即责成荆州府按照每月月报时价。随时采买供支兵食。以补借额。买米价值、由该省藩库内收存各项工程二成平余、并正案留防军需报拨、及逆产变价等款银内陆续给发采办。事竣据实造册。报部核销。　　

○谕军机大臣等、那彦成自上年到直隶总督任后。一年之闲。于奉上□日饬缉要犯。并未拏获一名。京城步军统领衙门、顺天府五城、除上年拏获逸犯多名不论外。今年自元旦至今半月。已据连获马文通、马文明、马文亮、张玉陇、甘牛子、曹黑子六名。俱经军机大臣会同刑部讯明。该犯等皆曾携带刀布。或至东华门。或至花儿市。先后录供具奏因尚系年节。俟开印后再行奏办其余各逆犯戚属宋才等。解部质讯者尚有数名京师每逢年节。举行祭祀朝贺筵宴诸典礼。仪节繁多然仍照常办事。各该衙门俱不敢稍形懈弛。那彦成在保定度岁。闲暇无事除初二日奏过得雪情形、盘查藩库及五世同堂三摺外。旬日来并未陈奏事件。亦未将缉捕情形遵上□日具奏。不知伊是何意见。现在京城所获各贼。多系于前岁潜逃后。在京外谋食。近始回村即被拏获。其在直境时。各该州县均未访拏。可见地方官全不以事为事。所谓明查暗访者。皆系空言。欺君玩法。似此因循各逆犯当于何时捕获净尽耶。那彦成务当激发天良。知愧知奋。饬属认真缉捕。俾要犯迅就弋获。毋得仍前玩泄也。上元节日朱谕汝知者看汝造化耳。祸福惟汝自造慎之。将此谕令知之。　　

○壬寅。上御正大光明殿。赐大学士尚书等宴。　　

○谕内阁、前年逆案内自京逸出者。有祝现等五犯。自滑城逸出者。有刘成章一犯均系逆首林清李文成同谋纠串渠魁。其余开单饬缉次要犯五十余名。亦系从逆匪徒所以屡经降上□日必欲缉拏者。将令罪人斯得亟正刑诛。以彰国宪其事犹小。实以此等枭獍之徒。若稍留余蘖。在此时不过匿迹偷生。苟延喘息。日久查拏渐弛。又必煽诱愚民。复生萌蘖。天下氓庶皆朕赤子。欲使长享太平。必当净除余慝以保善良。本年自立春以后。瑞雪优沾。各省普遍。仰见上苍垂鉴。亦因除莠安良。事非获已是以天心允协。锡福降康。凡我臣民。皆当同深钦感。著通谕直隶河南山东山西四省督抚提镇藩臬、以及道府州县佐贰等官。大小同心。将饬缉最要次要各犯。严密查缉不可稍有扰累良民。现在京城节次所获余犯。于前年滋事后。无不更改姓名。混迹觅食。所有饬缉各要犯。俱曾见有赏格。开写姓名年貌。自必更改姓名。在同教之家隐秘窝藏。总须密访真确。一捕即获。则地方毫无惊扰。而该逆犯等次第弋获。一无漏网。从此寰＜宀禹＞永庆敉宁。将来逆犯就获时。即讯明自前年九月以后在境内藏匿。其该管地方官、纵失察年余。不惟免其处分。仍必加以升赏。将此剀切晓谕。各官吏当共释疑虑。咸图自奋。勉副朕意。　　

○癸卯。谕军机大臣等、伯麟等奏、巢□刀办腾越边界野匪完竣一摺。帮中野夷屡次滋扰。经内地兵练随时捕逐。仍不知敛迹。自当示以兵威。以宁边境。惟该夷首恶四贯。纠结多至二千余人。并有声言欲抢内地之事。该省大员、即应亲自带兵前往督办。伯麟因兼摄抚篆。不便远离省会。尚属有辞。提督双林、自应亲赴该处。不独藉资调度。其于该弁兵等孰为出力。见闻亦确。劝惩方能公允。现在帮中野匪。业已巢□刀办完竣。姑置无论。嗣后边徼之闲。如有似此派兵巢□刀捕之事。必须大员亲往。以专责成。此次首恶四贯、是否实系枪毙。著伯龄等再行确查。其在事出力文武员弁、及带练土司。该督等切实查明。择其实在出力者据实保奏。不可徇情滥举。稍涉虚冒。其阵伤亡故弁兵目练、亦著查明咨部照例议恤。应需粮饷。即照所请准其捐办。无庸开销。将此谕令知之。　　

○又谕、据常明奏、向来川省地方偶遇歉收皆由地方官详请借谷平粜、至冬春之际、贫民乏食酌拨借粜赢余银两买米煮赈、设有不敷官为捐补从未办过灾赈、上年保宁一府收成仅止五分今春青黄不接之时、必须接济等语。朕轸念民艰。无时或释。直省地方偶有偏灾不惜发帑赈恤。俾无一夫失所。其办理灾区分数。俱有定例可循。该督职任封圻。如地方年岁歉收。民食实形拮据。亦岂得因该省向未办灾。不恤民困。上年保宁各属收成仅止五分。现届青黄不接之时。或应平粜。或应煮赈。迅即查明分别筹办。常明务督饬该地方官认真经理。勿令贫民乏食。别滋事端。　　

○以河东河道总督吴璥、为兵部尚书。河东副总河李鸿宾、为河道总督。　　

○以甘肃中卫协副将何占鳌、为江南徐州镇总兵官。　　

○乙巳上御山高水长。赐王、公、大臣、蒙古王、贝勒、贝子、公、额驸、台吉及外藩使臣等食。　　

○丙午。上幸万寿山。　　

○谕内阁、朱勋奏、查办孝义厅滋事匪徒、并究出传教首犯、均即拏获、地方宁谧一摺。据称上年十二月二十七日、接据江口文武官禀报、孝义厅菩萨殿地方、于二十一夜闲、有匪徒十余人、持械抢夺烧毁民房、戕害乡约人等、沿途裹胁四五十人、于二十二日、窜至镇安县属杨泗庙地方、经该处乡约项三泰等、率同民人二百余人、堵住山口该匪用矛抵拒、立时打毙贼匪张老四李志花二名、维时江口营千总彭太礼带兵追至、即将为首之李志广擒获、余匪逃散、嗣经镇安、孝义、文武各官、将贼目华贵李志远等拏获、并讯出传教之王三楚、王四海、杨胜文等、三名、均经按名捕获、现在解省审办等语。所办甚为妥速。地方闲有一二莠民倡乱滋事。惟在文武官并力同心。及其初起之时迅即扑灭。不任蔓延致烦军旅。则所保全者不可胜计。此次贼首李志广等、素习白莲邪教。私结徒党十余人。焚掠村庄。甫经起事。即被地方官弁兵民协力擒拏。不过一二日闲。办理净尽。殊为可嘉。千总彭太礼、带兵迅往擒获首犯。著加恩以守备升用。先换顶带。遇缺即补。其乡约项三泰、范明祥、韩兴栋、徐郭治等、四人。率集乡民悉力堵截。均著加恩赏给八品顶带。以示奖励。所有捕获各犯。现在该抚提省审办。著于审明后按律问拟。一面奏明。一面分别正法。仍将各要犯传首滋事地方枭示。以昭炯戒。其未获余犯高大有等三名。并著饬令上紧捕获。审明办理毋任漏网。　　

○谕军机大臣等、御史叶申万奏、访闻睢工情形一摺。据称该处引河挑沟工程、早经呈报完竣、腊月二十九日、经温承惠查出高仰处所、自三四尺至六七尺不等、约计段落共有三千余丈、吴璥等始改派唐仁埴、陈启文、张裕庆、三人分投赶挑、其原承办引河各员草率延误于前、此时转脱身事外、无以昭举劾之公、且恐河员相率效尤等语。前降谕上□日、令那彦宝等于冰融后。督率工员赶紧进占。于十七日开放引河。二十日当可合龙。朕连日盼望开放引河之报。乃据该御史所奏。则引河尚多高仰。现在加挑此事何以未据那彦宝等奏闻。著即查明原挑引河工程。因何尚觉高仰。如果系承挑之员草率贻误。惟当据实参奏。勿稍讳饰。此次加挑引河工程。究于何日报竣。约计何日可以开放。何日可以合龙。一并迅速具奏。将此谕令知之。　　

○丁未。甘肃提督蒲尚佐、湖南提督魁保俱以疾解任。以陕西汉中镇总兵官杨芳、为甘肃提督。陕西陕安镇总兵官祝廷彪、为湖南提督。调江南徐州镇总兵官何占鳌、为汉中镇总兵官。以江西南昌城守协副将杨长栋、为徐州镇总兵官。甘肃永固协副将刘管城、为陕安镇总兵官　　

○戊申。谕军机大臣等先福奏、严查甘肃各州县仓谷、并删减采买兵粮一摺。甘肃各州县额贮京斗仓粮六百一十余万石。折仓斗粮四百三十余万石。兹据查明截至十九年估拨时止。除清查案内奏明亏短各色粮一百七十余万石。及已估支二十年兵马粮料二十四万二千余石外。实在应存各色粮二百三十余万石。现在应需兵粮仅二十万余石。何以不能拨运必需采买。即所称河西粮多州县。距河东较远。恐多糜运脚。岂河东驻兵之处各州县仓贮竟全无存者。其中亏缺情敝□大。已属显然且据称从前该省采买。尚系闲年一请迨嘉庆十年以后。则每岁均奏请拨银买供可见近年亏短愈甚。边陲要地。似此积贮空虚。所关匪细不可不彻底查明。认真核办先福甫经到任。该省从前亏缺敝□大窦。与伊无涉此事著责成该督确查。究竟通省仓谷亏短若干。系何州县其亏缺始自何年。秉公奏办毋稍瞻顾。若所查稍有不实不尽。将来别经发觉。即系先福任内之事。惟先福是问。至此次甘省二十年不敷兵粮。据该督奏称于原请采买二十八万余石数内量加删减。仍采买兵粮二十万一千余石。请拨银三十八万九千两解甘归款。姑照所请交该部在于邻近省分照数拨给。其所请河西拨运仓粮、每石每百里给脚价银一钱三分之处。亦著照所请行。又据另片议驳、御史周宗泰奏、该省采买兵粮、请由藩库径发各该营领放一节。从前州县领银采买。因例价不敷。将原银发给兵丁兵丁等艰于买食。致有争论。今若由藩库径发各营。设遇粮贵之年。更难办理。著仍照旧例交州县领办。周宗泰所奏无庸议。将此谕令知之。　　

○户部议准、四川总督常明奏。清溪县松坪土司马骆氏、并所辖楠木园等处二十八堡夷众。请改土归流。以其地之深溪沟为界。东北牛心山楠木园一带夷民八百四十三户。归峨边厅管辖。西南松坪上堡下堡一带夷民九百九十户。归清溪县管辖。照例纳粮。该土司仍世给土千户职衔。从之。　　

○己酉。孝圣宪皇后忌辰。遣官祭泰东陵。上诣恩慕寺恩佑寺行礼。　　

○谕内阁、初彭龄奏、茅豫自上年入冬后、忽染耳聋病证请回籍调理等语。茅豫前在山西河东道任内。因参奏陈桂生虚妄降用京职。上年随初彭龄出差。嗣初彭龄署江苏巡抚。奏留伊在署办事当经降上□日将茅豫留于江苏以知府候补。此次初彭龄参奏陈桂生失实。必系茅豫挟隙从中怂恿。现在初彭龄差竣回京。茅豫系江省候补人员。即因病乞假。亦应由该督抚验明题奏。乃禀请初彭龄为之具奏。显系规避茅豫著革职永不叙用。初彭龄以非其所属之人。代为陈请侵占事权。殊属专擅初彭龄再著交部严加议处。寻议上。得上□日、上年初彭龄奉使广西。茅豫由刑部司员随往。初彭龄差旋复命。若茅豫仍系司员。尚可随同回京。由部请假。茅豫前已奉上□日留于江苏以知府候补。即系外省官员。非初彭龄所属伊禀请给假。初彭龄自应移咨该督抚验明患病属实。由该督抚照例题奏。设有捏病规避情事。由该督抚据实劾参。方为正办乃初彭龄率行入奏。并称一面分咨该督抚办理。实属专擅。初彭龄前经部议革任。经朕施恩以内阁学士补用。此次复蹈愆尤。本应即予褫革姑念伊由翰林出身。尚堪以文学自效。著加恩以翰林院侍读侍讲降补。　　

○庚戌。谕军机大臣等、给事中辛从益奏、严禁重利盘剥以苏丁困一摺。据称浙江漕船二十一帮、运丁债累至五六十万两、有绍兴各酒商藉装带土宜为名、坐放帮帐有南帐北帐之号、其利皆在四分以上、如孙汝坚、钟师山、阮绍丰、钟仲鲠等、酒号、各坐放帮银近来各丁疲乏不能清还、该酒商等即令帮丁禀请应领公款银两、并串通粮道书吏周履泰、将银扣抵私帐、如台州前帮、于十三年欠孙汝坚尾利银两、将十三四五等年津租银扣抵、利上加利、在八分以上、一帮如此、他帮可知、孙汝坚等、并在杭州省城设立官帐房、又在通设立堆房、扣除帮帐等语。漕运转输。最须顾惜丁力今奸商等巧为盘剥。有南帐北帐之号。并串通书吏。勒将公款扣抵。自应严行查禁。著李奕畴、颜检、即查明孙汝坚等重利盘算帮船。并粮道书吏周履泰、串抵公款各情。如果属实。即按律分别惩办。至该给事中复称运丁等挪借无自、亦恐不敷办公、更形竭蹷、奸商仍得居奇、不如受贷于官、设法通融酌借官项、仍于该帮丁每年应领银内扣还、或量加一分之息等语。此事是否可行。著交李奕畴会同有漕省分督抚、各酌量该省帮丁情形。如此官借官扣。有无闲款银两。可以动用。于疲乏帮丁。有无裨益。行之日久有无敝□大端。熟筹妥议具奏。将此传谕李奕畴、颜检并谕两江湖广总督江苏安徽江西湖北湖南各巡抚知之。　　

○朝鲜国王李玜、遣使表贺万寿冬至元旦三大节及岁贡方物赏赉筵宴如例。　　

○琉球国中山王尚灏遣使表贡方物。赏赉筵宴如例。　　

○辛亥。谕内阁、各省督抚庆贺元旦本章。例应于封印前由通政司送阁进呈。上年那彦成贺本赍递迟延。不能按期呈进。从前漕运总督铁保等贺本迟延。曾经交部议处。漕督衙门距京较远途闲或有阻滞。保定密迩京畿何致迟逾例限。可见那彦成于一应公事漫不经心。该督莅任以来。缉捕疏懈。逆案要犯。并未报获一名。昨复因朕驻跸南苑。妄行陈奏添设灯城。干与分外。而于本任应办之事。种种废弛。无庸交部议处。著革去花翎。以示薄惩。该督当知愧知奋。勉图后效。　　

○又谕、李鸿宾等奏、研讯通判竹腾霄胪控藩司诸以谦各款、均无实据仍多方狡饰、并审明藩司失察管库家人兑发工银、闲有短绌、又违例捐官等情、请将诸以谦竹腾霄一并革职一摺。此案竹腾霄所控诸以谦克扣工需赈恤银两、及前在粮道任内得受漕规各款。据李鸿宾琦善会同查明、俱属虚诬。竹腾霄仍强词狡辩。又不服管押。并自认曾经得受漕规银两。竹腾霄著即革职。交李鸿宾等严审定拟具奏。诸以谦失察家人私扣平余、又违例捐官。咎有应得尚不至于革职。此时若将该藩司与竹腾霄一体褫革。适足以长诬讦刁风。诸以谦无庸革职。著李鸿宾等于定案时照例参处。其琦善失察家人得受银两之处。著交部议处。　　

○以候补四品京堂陈桂生、为甘肃布政使。　　

○壬子。谕内阁、御史熊墀奏、馈送陋规之道员、及不行参奏之巡抚请上□日交部议处一摺。此案扬海两关提解公费银两。经托津等查明系该关耗银平余饭食等项。除批解内阁户部户科饭银、庶吉士公费、及吏役薪工外。历任管关巡抚俱有提解银两以充公费。相沿已久。张师诚到任时。刘澐循照旧规解送银二千两。张师诚以未查明案据、驳回未收。并非刘澐私以多金馈送上司、张师诚匿不举发是以托津等定案时未经参劾。其张师诚在籍私用差弁一节。已经托津等查出参处。该御史所奏著无庸议。　　

○癸丑。上诣大高殿行礼。　　

○还宫。　　

○谕内阁、那彦宝等奏、查明引河沟工草率偷减、请分别惩治一摺。豫省此次兴举大工。所有挑挖引河抽沟等事。必须一律深通。合龙始易为力。乃承挑各员。并不实心经理。验收之员。又不认真稽查。以致一百二十余段内。有十余段草率高仰之处。实属藐玩。所有督催抽沟工段之道员熊方受、总催引河之知府林岚、徐日簪、分催引河抽沟工程之通判钱树蕃、龚志岸、分催引河之通判荣庆、验收工段之同知张鼎、俱著革去顶带。仍交部严加议处。责令该员等戴罪在工效力。将来开放引河时。果能畅顺不滞。尚可酌量施恩。如稍有贻误。定行从重治罪。所需补挑银三万余两。即罚令熊方受等七员、照各该工所发数目赔缴。报部查核。其承挑草率偷减各员弁。著查明情节较重者。分别斥革枷号工次。以示惩儆。　　

○甲寅。户部议准、署陕甘总督高杞疏报、奇台县、开垦地三十顷。照例升科。从之。　　

○乙卯。孝仪纯皇后忌辰。遣官祭裕陵。　　

○谕内阁、润祥等奏、查明经纪长借脚价等项银两、分别追赔一摺。此项新欠未经扣缴之脚价布价银三万九千六百四十九两零。及旧欠银十一万八千四百六十三两零。俱著照所请。著落该历任坐粮厅分赔四成、再于后任坐粮厅养廉内、按年减半坐扣三成外。其余新旧欠三成银共四万七千四百三十四两零。即在该经纪等名下分作十年。于年终给发先漕银两时、扣追归款。嗣后如有动借银两。俱著奏明办理以重帑项。　　

○缓徵江苏溧水县、旱灾上年额赋。　　

○上以祭社稷坛。自是日始。斋戒三日。　　

○是月。江苏巡抚张师诚奏谢。得上□日、此一番举动。皆由茅豫播弄所致。总欲陷害陈桂生、波及于百龄及汝。初彭龄刚愎性成。为所驱使。汝不必结怨。惟返躬自责。勉为良臣。朕未昏耄。岂能任小人肆其伎俩乎。　　

○浙江巡抚颜检奏谢。得上□日、汝操守好。才干优所欠者爱积小阴功。心慈面软。不能振作。是以属员祇知怀德而不畏威。吏治敝□大坏。皆由此起。猛以济宽。汝其勉之。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百三　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

</div>
    <div class="pagination">
<a href="清实录嘉庆朝实录_page411.html">上一页</a><span>...</span><a href="清实录嘉庆朝实录_page407.html">407</a><a href="清实录嘉庆朝实录_page408.html">408</a><a href="清实录嘉庆朝实录_page409.html">409</a><a href="清实录嘉庆朝实录_page410.html">410</a><a href="清实录嘉庆朝实录_page411.html">411</a><span class="current-page">412</span><a href="清实录嘉庆朝实录_page413.html">413</a><a href="清实录嘉庆朝实录_page414.html">414</a><a href="清实录嘉庆朝实录_page415.html">415</a><a href="清实录嘉庆朝实录_page416.html">416</a><a href="清实录嘉庆朝实录_page417.html">417</a><span>...</span><a href="清实录嘉庆朝实录_page413.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
