<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 125 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 125 页/共 127 页</h1>
    <div class="content">　　○守备南京成国公朱辅协同守备西宁侯宋恺各奏乞辞任兵部议以江西之变辅恺仓惶失措宜从其请得旨辅仍旧守备恺回原府带俸
　　○命豊润伯曹恺南京前军都督府掌印专管操江
　　○命惠安伯张伟提督神机营南宁伯毛良效勇营江西署都指挥佥事王继善南京小教场浙江都指挥佥事牛桓南京神机营各坐营管操
　　○命山西署都指挥佥事袁勋本都司掌印
　　○命陕西山丹卫署都指挥佥事武振充副总兵协守甘肃升湖广施州卫署指挥使童曰□永为署都指挥佥事充右参将分守靖州都指挥佥事琴大声守备清浪河南卫指挥同知王昌为署都指挥佥事守备南阳山西太原右卫指挥使马豸为署都指挥佥事守备平虏城大同右卫指挥使张宁守备广灵城
　　○癸酉升山东布政司左布政使姚镆为都察院右副都御史巡抚延绥等处地方改提督操江右佥都御史刘玉提督抚治郧阳等处地方
　　○升南京太仆寺卿毛埕为南京都察院右副都御史提督操江
　　○命署都督同知陈义扬威营坐营管操仍于白羊口防守
　　○升蔚州守备指挥佥事杨机为署都指挥佥事充右参将分守宣府南路绥德卫指挥同知蓝□守备灵州
　　○命万全都司都指挥佥事祝隆本司掌印
　　○礼部尚书毛澄等言宸濠反逆  皇上亲率六师往正其罪与宣德间亲征汉庶人高煦故事相同柦一应礼仪无从查考请于师还之日  圣驾从正阳门入遣官告谢  天地  太庙  社稷  上诣  奉先殿  几筵殿各谒见毕朝见  皇太后次日早  上御午门楼文武百官朝见行五拜三叩头礼毕行献俘礼劾奏得旨仍择日诏告天下次日早文武百官上表庆贺诏曰宸濠朕自有处置余如所拟
　　○丁丑太监魏彬传旨令五府六部都察院通政司大理寺鸿胪寺锦衣卫六科十三道每衙门止留佐贰官一员在京其余并内阁皇亲公侯驸马伯俱赴行在时  上久驻于外京师汹汹传言江彬欲为变及闻尽召诸大臣人情益惧
　　○己卯大学士杨廷和毛纪赴通州因言臣等恭诣行在伺候朝见伏闻  圣意欲命多官会议逆贼宸濠罪状臣等切惟宸濠悖逆天常灭绝人纪肆行反叛覆载不容今幸  皇上亲统六师布昭圣武罪人既得亟宜明正典刑以雪神人之愤但我朝  祖宗以来凡议拟大罪必于内阙即古庙议之意处决重囚必于市曹即古刑人于市与众弃之之意此乃一定不易之成规百五十余年莫之敢变况  圣驾亲征逆贼之时已尝告于  天地  宗庙  社稷今日奏凯还京岂可不复行祭告以答庇护之灵贶乎请  圣驾到京之日先行祭告俟献俘之后将逆党奏请  圣断然后论功行赏诏告天下如此则大礼既举大法以彰国是不摇人心胥定我  皇上攘外安内之功兼备而无遗矣不纳
　　○辛巳大学士杨廷和等言昨司礼监官传谕  圣意欲令臣等拟旨命多官议处反贼宸濠并从逆拱樤等十四名罪犯臣等仰惟  皇上为宗社生灵之故亲统六师往正宸濠反逆之罪先行祭告  天地  宗庙  社稷诏告天下仍书谕各王府然后出师是  皇上奉  天地  祖宗之命躬行天讨而非为己私也今罪人既得地方以宁班师北还驻跸通州咫尺京师未先祭告以复  天地  祖宗之命又未诏告天下及书谕各王府以慰远近亲＜锍-釒＞之心乃遽欲议处宸濠等罪恶则出师为有名班师为无名使  圣武神威伐叛安民之奇勋伟绩皆泯无闻于世矣臣等受恩深厚叨列扈从此而不言其为负国孰大于是所降旨意臣等不敢撰拟伏乞  圣明鉴纳
　　○癸未整理兵粮兵部左侍郎兼左佥都御史王宪等奏江西之捷言随驾太监魏彬等内阁大学士梁储等朱彬张永张忠朱泰朱晖及都督朱周朱琮白玉宋赟太监于经刘祥朱政王镐等锦衣指挥张玺张伦都御史王守仁知府升按察使等官伍文定邢珣等都指挥余恩李楫等守备升参将杨锐知府升少卿张文锦南京守备太监等官黄伟乔宇等操江南和伯等官方寿祥刘玉等纪功科道等官祝续等御史谢源等巡抚苏松侍郎李充嗣漕运镇远侯顾仕隆都御史臧凤巡抚都御史丛兰刘达伍符王珝管河都御史龚弘都御史秦金许廷光太仆寺卿等官汪举毛珵等巡按御史孙漳等功各有差俱宜升赏参政王纶等都指挥马骥等御史王金等副使曹雷等罪各有差俱宜究问故都御史孙燧副使许逵死于乱俱宜褒奖其首称  上亦曰威武大将军总兵官后军都督府太师镇国公所奉旨皆以案验为辞谓总督亲征指授方略以致元恶就擒真万世纬绩且军令严明惟在吊民伐罪所至秋毫无扰臣等睹兹盛事不胜庆幸盖八月十三日奏也至是始得旨各赐敕奖励赍奏人各如例升赏有功官员军民人等令兵部即会议以闻计贼平之后已一年有半矣
　　明武宗毅皇帝实录卷之一百九十三
明武宗毅皇帝实录卷之一百九十四
　　正德十五年十二月己亥朔
　　上在通州
　　○巡按直隶御史叶忠上＜锍-釒＞行在所曰乃者宁藩不道  陛下赫然震怒降诏亲征以万乘之重下侵一将之事识者固以为非策矣幸而天祐  社稷元凶就擒此亟宜振旅还师之时也顾乃经岁未返道路若于候迎公私疲于供应内而人心危疑外而四夷窥伺  陛下智勇不世出岂诚昧于此哉殆必左右谗佞之人有荥惑  陛下以售其奸者夫  陛下之天下谁与之  天地  祖宗之所以福  陛下者也今天地之大祀未举  祖庙之时祭或缺  陛下之心能安乎  皇太后惟  陛下一子今侍膳之礼久旷倚闾之念必动  陛下之心能安乎三年一考察三年一策士皆国朝大典今过常期者已七八月矣几务滞而弗行  社稷虚而失守  陛下之心能安乎且师之所处荆棘生焉今六师久暴饥者弗食劳者弗息万一变生肘腋何以御之昔人有言白龙鱼服困于豫且又曰胡越起于毂下而羌夷接轸可不惧哉愿速发明诏即日班师上副  宗社之托下顺臣工之心初  上渡江时忠上此奏人为危之  上亦不罪也
　　○以太监金义陈浩充正副使封朝鲜国王李怿嫡长子峼为世子仍以文绮四袭赐之
　　○己丑命怀宁候孙瑛武靖伯赵弘泽管领红盔将军直宿侍卫丰城候李旻南京协同守备山西行都司都指挥佥事李瑞于五军营大营万全都司都指挥佥事马经于殚忠劾义营各坐营管操江西都司都指挥佥事高厚于本司掌印
　　○打喇儿寨冠带头目用中蓬遣部下番僧头目伽革儿藏卜等贡方物给赏如例
　　○礼部上献俘礼仪先期一日内官设御座于午门楼前楹正中是日早锦衣卫设仪仗于午门前御道之东西教坊司陈大乐于御道南东西北向鸿胪寺设赞礼二人于午门前东西相向设文武官及诸番使客人等侍立位于楼前御道南文东武西相向设刑部献俘官位于午门前御道东稍南西向设献俘将校位于午门前御道西稍南北向引礼引文武官东西序立献俘将校引俘候于午门前西边文武班之后  上常服御奉天门钟声止鸿胪寺官跪奏请  上乘舆乐作至午门楼  上升座乐止鸣鞭讫文武百官入班北向立唱排班班齐赞鞠躬乐作五拜三叩头兴平身乐止赞献俘献俘将校引俘至献俘位北向立定俘跪于前刑部等衙门官诣楼前中道跪劾奏请旨承旨毕文武百官入班北向立唱排班班齐致词官诣中道跪致词贺讫赞鞠躬乐作五拜三叩头兴平身乐止鸿胪寺跪奏礼毕乐作驾兴乐止百官以次退  上可其奏值  上弗豫弗果行
　　○海外佛朗机前此未通中国近岁吞并满剌加逐其国王遣使进贡因请封诏许来京其留候怀远驿者遂略买人口盖房立寨为久居计满剌加亦尝具奏求捄朝廷未有处也会监察御史丘道隆言满剌加朝贡诏封之国而佛朗机并之且＜口舀＞我以利邀求封赏于义决不可听请却其贡献明示顺逆使归还满剌加疆土之后方许朝贡脱或执迷不悛虽外夷不烦兵力亦必檄召诸夷声罪致讨庶几大义以明御史何鳌亦言佛朗机最号凶诈兵器比诸夷独精前年驾大舶突进广平省下铳炮之声震动城郭留驿者违禁交通至京者桀骜争长今听其私舶往来交易势必至于争斗而杀伤南方之祸殆无极矣且  祖宗时四夷来贡皆有年限备倭官军防截甚严间有番舶诡称遭风飘泊欲图贸易者亦必核实具奏抽分如例夷人获利不多故其来有数近因布政使吴廷举首倡缺少上供香料及军门取给之议不拘年分至即抽货以致番舶不绝于海澳蛮夷杂沓于州城法防既疏道路益熟此佛郎机所以乘机而突至也乞查复旧例悉驱在澳番舶及夷人潜住者禁私通严守备则一方得其所矣礼部覆议道隆先为顺德令鳌顺德人故备知其情宜俟满剌加使臣到日会官译诘佛朗机番使侵夺邻国扰害地方之故奏请处置广东三司掌印并守巡巡视备倭官不能呈详防御宜行镇巡官逮问以后严加禁约夷人留驿者不许往来私通贸易番舶非当贡年驱逐远去勿与抽盘廷举倡开事端仍行户部查例停革诏悉如议行之
　　○提督赞画机密军务兼提督官校办事后军都督府平虏伯朱彬奏随驾南征奉总督军务威武大将军总兵官后军都督府太师镇国公朱寿指示方略将震濠等逆党申宗远者十五人并家属擒□乞明正其罪  上批答曰卿提督赞画机密军务乃能承受方略缉捕贼党无遗地方安静朕甚嘉之自非谋勇兼资忠诚体国安能及此别当论功行赏先写敕奖励岁加禄米百石荫一子为锦衣卫世袭正千户宗远等俟献俘毕法司于阙下会鞫以闻凡侯伯禄米皆本色折色兼支户部尚书杨潭欲媚彬乃援庆云侯例请彬先给禄米一千石并今所加俱本色时题奏虽有称镇国公者犹不敢名惟彬遂指斥若敌已云
　　○添设副总兵官一员镇守九江安庆等处地方兵部奏九江府隶江西卫隶直隶旧设守备都指挥于安庆兵备副使于九江节制既分逆藩之变遂致误事今宜革兵备副使以守备改充副总兵官兼辖安庆九江使诏从之
　　○镇守宣府总兵官朱振副总兵陶杰游击将军时春分守太监侯钦冯敬叶森右参将张曰□永左参将都勋江桓守备都指挥朱林俱自宣府来迎驾巡按御史吕秉彝以边将辄离任特奏之得旨谓已知矣
　　○赐宸濠死先是有旨召皇亲公侯驸马伯内阁府部大臣科道官俱至通州议宸濠狱于是列上其罪状言宸濠大逆不道宜正典刑栱樤觐金□嬴宸沨宸澜宸□□月盈□宸洧宸＜氵凤＞宸汲宸汤宸浐及已死栱栟觐铤栱槭宸澅助逆皆宜同罪死者亦戮如法  上曰宸濠等得罪  祖宗朕不敢赦但念宗枝姑从轻悉令自尽仍焚弃其尸  上之北还也每令宸濠舟与御舟衔尾而行意甚防之及驻通州谓左右曰吾必决此狱乃入群臣议请如先年处置高煦寘鐇例祭告  天地  宗庙仍敕天下诸王议罪然后明正其法乃为合体  上使人论意再三群臣莫能夺传者皆以江彬将复邀  上北幸故欲速决此狱云
　　○壬辰腊八节免百官宴
　　○辰刻日生背气及左右珥俱赤色久之渐散
　　○彰德府地震
　　○南京六科给事中易王□赞等言宸濠逞其凶暴中外靡然从之其谋复护卫独大学士费宏以为不可遗以厚贿其弟编修采峻拒不纳且对其使力致沮抑之意若官于江西者则惟先任巡按御史范辂举奏乐官奏荣及议定朝王礼仪副使胡世宁抗＜锍-釒＞发其罪状而四臣者皆罹祸不测今濠既以逆败论其功奚啻比之曲突徙薪者顾可终于摈斥耶此非臣等之私言实天下之公论也伏望以特敕起宏复置左右世宁等皆加超擢庶忠贤举用人心益劝直隶巡按御史甯钦亦言濠阴图不轨宏每发其恶于朝竟为所忌诬以罪而去又并及其弟采今濠果反矣则宏之先见可不谓难哉且大臣之进退国之隆替由之如宏者诚不宜久废也请亟起而任之并复采官河南道御史熊相亦以宏首发濠逆谋功不可泯乞召还内阁且言先任浙江布政使方良永劾钱宁鬻钞几为所陷修撰舒芬员外郎夏良胜主事万潮等谏阻南巡皆被谴谪亦宜令吏部查议生者召还或量升擢死者加赠或录其子孙则  陛下之于喜怒真无固必矣＜锍-釒＞入俱下所司知之
　　○癸巳初南京吏部考功司火尚书刘春等自＜锍-釒＞引罪并劾巡风郎中尤樾主事黄祺等巡视不严是日  圣驾将至南京百官皆出郊迎春等颇籍为辞  上亦以是勿罪惟夺樾祺俸三月
　　○甲午  上还京文武百官迎于正阳桥南是日大耀军容俘诸从逆者及家属数千人陈辇道东西陆完钱宁等亦皆棵体反按以白帜标姓名于首死者悬首于竿亦标以白帜凡数里不绝  上戎服乘马立正阳门下阅视良久乃入诸俘者自东安门踰大内而出弥望皆白识者讶其非美观云
　　○以亲征凯旋遣定国公徐光祚驸马都尉蔡震武定侯郭郧祭告  天地  太庙  社稷
○丙申巡抚顺天府等处副都御史刘达从驾至京移文礼部求与庆成庆功宴礼部奏非例  上特允之
　○丁酉  大祀  天地于南郊初献时  上拜呕血于地不能终礼遂扶归斋宫盖自是不复郊矣踰宿驾乃入御奉天殿文武群臣行庆成礼传旨免宴
　　○庚子罢皇城四门京城九门防守内外大臣
　　○以水旱免四川保宁顺庆二府已州苍溪等一十州县税粮有差
　　○诏广西田州府土兵自今遇有征调夏秋仍户留一二丁耕种以供常税勿尽丁俱发其从征者久劳于外亦量为赈恤或停免其税从掌府事指挥岑猛奏也
　　○辛丑赏百官彩叚银牌有差
　　○占城国王沙古卜洛差王叔沙没底大并正副使沙钵脱那办等进贡谢册封恩各赐冠带有差
　　○壬寅立春  上不视朝顺天府官于奉天门进春如常仪
　　○癸卯太监魏彬传旨朕体未平暂免朝参各衙门俱安心办事于是文武群臣各具＜锍-釒＞诣左顺门问安  上温旨答之
　　○朝鲜国王李怿差陪臣户曹参判黄琛等进方物马匹贺明年正旦节赐宴给赏如例
　　○丙午以霜灾免山西行都司并大同府所属卫所州县秋粮有差
　　○以灾伤免陕西西安府所属州县并西安左等卫所税粮有差
　　○南京给事中王纪等言宸濠反叛天驾亲征凯旋之后宜引咎自归诏示天下与民休息深居密忽以餋天和以蕃  圣嗣凡政务之大者以次修举其从征将士论功行赏之后俱速遣回镇给事中徐景嵩亦言之皆不报
　　○丁未翰林院修撰杨慎以病痊复除原职
　　○初宸濠之变御史胡洁以提督操江都御史刘玉为江西人请更调吏部尚书陆完入其言更玉巡抚郧阳以所亲南京太仆卿毛珵升右副都御史代玉及命下兵部尚书王琼奏玉防守有功不宜以嫌辄调珵苏州人而提督其地亦未为无嫌乞还玉操江改珵郧阳诏从之琼与完不相能此举其心虽私而事则公也
　　○戊申监察御史周卿言宋名儒著述惟朱熹之力居多我  太宗文皇帝特命儒臣纂修五经四书大全多主熹说颁布海内家传人诵圣贤之道昭如日星近年以来乃有险薄之徒诋毁儒先诱惑后进纂集私书肆为黄鼓士之高明者固能洞见其非中人以下厌常喜新鲜有不为所乱者妨害正学莫此为甚况此辈口谈道德夷考其行或有庸众人之所不为者诚圣明之罪人盛世之德贼也借使程朱之学果不足取则彼当脱屣利禄以游高明可也夫何始则诵习其书以媒仕进既获之余从而訾毁究其设心无非欲立异以要宠荣冒名以避弹击而已乞敕该部明著为令今后敢有肆为邪说以诋先贤者明寘于法仍尽焚其书庶天下之人心术不坏趋向不偏而于风化亦大有补矣不报
　　○己酉命太监尹辅往饶州烧造磁器工部议覆江西地方屡遭焚劫复有宸濠之难所在官民十处九空优免赈济尚未苏息若再差官烧造廪给柴薪物料工食所费不赀诚恐激成他变乞炤弘治九年例暂免差官令镇巡三司等官查原欠之数如式烧造以次进用庶官民两便供应不误  上曰业已遣之矣已而给事中吴岩御史杨秉中等亦以为言不允
　　○盗窃文庙祭器国子监祭酒赵永等具＜锍-釒＞伏罪并劾典守巡视等官得旨令所司严加缉捕永等姑宥之
　　○太监于经者得幸豹房诱  上以财利创开各处皇店榷歛商货后复随驾巡幸不离左右  上感疾以来食饮多不当意经狎宠应对时有触犯  上怒曰此＜监-皿立＞愚戆至是其寘内书馆令翰林官约束之每日自晨至夕必常在馆俟其知悔出言能慎乃以闻时经已年老且不识字至则俛首与诸内坚齿自是疏斥不复得见  上矣
　　○庚戌海西答木毛怜等卫女直都指挥使纳儿乞木等呕罕河等卫女直都指挥使亦里哈等各朝贡进马赐宴并赏衣服彩叚等物有差
　　○山□答山前卫女直都督佥事速黑忒进小熊一只鸿胪寺奏异物非年例  上特纳之
　　○壬子以岁暮祫祭诣  几筵请  孝贞纯皇后神主祔享遣驸马都尉游泰崔元告  太庙及  懿祖皇帝  熙祖皇帝祧庙
　　○是日  上力疾视朝降手敕改兵部尚书王琼为吏部尚书少师兼太子太师仍旧
　　○癸丑祫祭  太庙遣驸马都尉蔡震代行礼
　　○以明日正旦节遣寿宁侯张鹤龄安昌伯钱承宗安仁伯王桓分祭  长陵  献陵  景陵  裕陵  茂陵  秦陵
　　○遣仪宾周钺祭  恭仁康定景皇帝陵寝
　　○遣内官祭  恭让章皇后陵寝
　　○是岁天下户共九百三十九万九千九百七十九户口共六千六十万六千二百二十口田百六十九万七千二百六十九万七千二百三十三顷一十六亩九分二厘七毫五丝四忽九微五纤田赋二千二百一十六万七千三百七十六石九斗八升一合四勺五撮五圭三粟三粒七微麦四百六十二万六千六百四十八石七斗三升九合一勺八抄二撮七圭七粟九粒四微五纤丝三万一千五百五十三斤一两三厘一忽四微五尘绵一十六万九千六百斤一两九钱八分八厘七毫七丝绢一十二万六千七百六十七疋三丈六寸六分二厘一毫八丝三忽布一百六十六万六千四百六十疋四尺四分绵花一十一万二千八百九十四斤一十一两二钱二分二厘四毫三丝三忽草二千五百九十四万四千二百四束包六斤五两二钱八分九厘三毫三丝九忽七微六纤户口钞八千七百九十七万六千六十七员七百七十八文五分六厘杂课钞七千三百九十二万七千一十九贯折米三万三千三百三十六石七斗四升七合三勺盐课二百一十八万二百四引九十一斤九两三钱三分六厘折米五千七百八十七石四斗折布四万六千六十三疋一丈八尺五寸五分八厘茶课一十一万三千三百一十一斤九钱七分屯田一十六万一千三百二十七顷一十八亩四分四厘四毫七丝一忽粮一百四万一百五十八石三斗九斗一合五勺八抄九撮金银课三万三千九百二十两水银二百二十九斤朱砂四十六斤八两儧运四百万石各处运纳一千一百七万五千六百一十九石八斗四升一合三勺三抄三撮七粟六粒减免粮一百四十八万七千一十五石五斗四升五合五勺七撮二圭减免草二十六万包
　　明武宗毅皇帝实录卷之一百九十四
　明武宗毅皇帝实录卷之一百九十五
　　正德十六年春正月甲寅朔
　　上诣  奉先殿  奉慈殿  皇太后宫行礼毕出御奉天殿文武群臣及四夷朝使行庆贺礼命妇朝贺  皇太后  皇后于宫中
　　○赐群臣假免晏给以节钱钞  是日寅刻直隶太平府东南有星如火变白色长可六七尺横悬东西复变勾屈之状良久乃散巡抚都御史李充嗣奏曰按占书国皇星大而赤昔梁普通中有星晨见南方光烂如火占曰国皇星今是星色红如火寅见东南盖国皇也其应为有急兵春秋考异曰国皇见东南兵起天下急又风角书凡妖星以五寅日出见是日乃甲寅也倏忽三变形状甚异其为妖无疑矣方今东南为国家财赋之区民力已竭而妖星之见适在正旦将来恐有意外之变伏乞通行戒谕修省整饬武备以戒不虞章下所司知之
　　○乙卯以旱灾免淮凤阳徐二十三州县及长淮等十三卫所粮草有差
　　○丙辰  宣宗章皇帝忌辰  奉先殿行祭礼遣英国公张仑祭  景陵
　　○戊午孟春享  太庙以  孝贞纯皇后神主祔享遣驸马都尉崔元代行礼
　　○授服阕翰林院庶吉士余承勋刘世盛俱为编修
　　○己未祔  孝贞纯皇后神主于  太庙先期一日遣驸马都尉游泰祭告至日  上疾甚乃遣驸马都尉蔡震代行礼
　　○庚申升礼部左侍郎兼翰林院学士石珤为礼部尚书仍兼翰林院学士掌詹事府事
　　○改南京吏部尚书刘春为礼部尚书兼翰林院学士内阁专管诰敕
　　○升监察御史张缙为大理寺右寺丞
　　○升湖广右布政使聂贤为河南左布政使狭西右布政使许铭为山东左布政使广西按察使宗玺为贵州左布政使河南右参政王震为本司右布政使云南副使杭淮为湖广按察使四川副使卢纶为本司按察使两浙都转运盐使司运使董天锡为四川左参政大同府知府鲍继文为河南右参政云南右参议刘鹤年为本司右参政南京吏部郎中黄芳山东佥事黄昭道山西佥事马应祥贵州佥事詹源为副使芳浙江提调学校昭道应祥本司源云南
　　○以旱灾免西宁洮州二卫税粮有差
　　○辛酉  孝贞纯皇后禫祭遣武定候郭勋诣  茂陵行礼文武衙门各分官陪祀禫期乃十五年五月丁酉也时  上南巡未回礼官以请不报至是行祔庙礼毕始择日行之
　　○泰宁等卫都督孛来罕等遣头目塔卜歹等进马贺正旦令节赐晏并赏衣服彩叚等物有差
　　○朝鲜国王李怿遣陪臣户曹参判黄琛等以方物马匹贺正旦赐晏并赏衣服彩叚有差
　　○壬戌监察御史郑本公言昔汉唐中叶国统数绝仓卒之际援立昏弱以为己利卒贻国家无穷之祸此后世之永监也  陛下春秋鼎盛前星之耀将来可待但今灾异迭兴宗藩屡叛正以储位未定萌觊觎之心中外臣民咸怀忧畏伏望  陛下以  宗庙社稷为重密与执政大臣慎选宗室亲而贤者正位东宫以系天下之心不报
　　○升兵部左侍郎王宪为本部尚书时吏部会推四人者以上宪居末内批遂用之宪从巡幸与诸近幸相比故见宠云
　　○升四川按察司佥事王廷相为山东副使提调学校山东道监察御史周震礼科给事中李纬太原府同知牛鸾刑部署员外郎事主事周镐宁波府同知李楫德安府同知王瑞之俱为佥事震浙江纬湖广鸾山西镐狭西楫广西瑞之贵州
　　○癸亥钦天监卜是日  郊祀以  上不豫乃改卜
　　○大学士杨廷和等言臣等伏睹  皇上于前月二十八日及正旦令节两次视朝犬马之情无任欣庆近礼部奉  圣旨朕体虽已稍平尚须调理臣等职居辅导地住最亲任遇既殊于外廷恩义实同于父子顾起居之节不得与闻食饮之详无从候问昼夜思之倍增忧恐窃惟治病犹易调理最难必加十陪之功乃收万全之效伏望  皇上勉进药饵调节食饮慎重起居早遂康复以膺万万年隆长之福天下幸甚礼部及诸文武大臣亦上＜锍-釒＞问安俱温旨答之
　　○大学士梁储上＜锍-釒＞乞休言年余七十礼宜致仕况老病不职尤宜退休伏望许赐归田使汛扫先茔小葺祠宇了二十年亡妻未举之丧则生有余荣没无遗憾矣  上曰卿名德耆旧朝廷方切倚任近引年乞休已有旨慰谕宜亟起供职原籍父母茔域令工部遣官修葺妻室造坟安葬仍各与祭一坛以示优礼至意再不必辞
　　○甲子升广西副使张祐为本司按察使刑部郎中张原明礼部郎中郑元为副使原明四川元云南提调学校
　　○改提督漕运右副都御史臧凤巡抚凤阳等处
　　○以上元节赐文武群臣假十日
　　○命监察御史陈轼阅视点闸各营官军
　　○乙丑升鸿胪寺右少卿宋沧为左少卿
　　○戊辰海西塔山前卫女直都督佥事速黑忒等毛怜卫女直都指挥佥事木的革等建州右等卫女直都指挥佥事牙令哈等各进贡赐宴并赏彩币等物有差
　　○己巳升吏部左侍郎廖纪为南京吏部尚书
　　○升监察御史卢雍河南按察司佥事江文敏为副使工部郎中戴恩兵部署郎中陶心为布政司右参议雍敏俱四川恩狭西心云南
　　○南京礼部尚书邵宝以母老乞终养许之
　　○大学士杨廷和等言伏惟  圣体违和已踰半月臣等犬马微诚殊切瞻恋昨司礼监官传谕  圣意欲令臣等拟旨博访精通医药者臣等窃惟天下名医皆聚于太医院又选其尤者入御药房但当专任而信用之自收万全之效又何待诸草泽未试之人哉况治疾之术调摄为上医次之若调摄少有不节则医药亦无速效伏愿  皇上慎重启处勿使劳逸之失宜调节饮膳勿使滋味太过但凡一应玩好有可以惑乱聪明伤损元气者皆不使少干  圣虑自然百体康豫万福骈臻上可以慰  九庙在天之灵下可以慰天下臣民之望矣
　　○庚午  英宗睿皇帝忌辰  上以疾  奉先殿不能行礼遣驸马都尉崔元祭  裕陵
　　○敕加太子太傅礼部尚书兼武英殿大学士蒋冕少傅谨身殿大学士太子太保礼部尚书兼文渊阁大学士毛纪少保改户部尚书兼武英殿大学士锡之诰命以三年秩满也
</div>
    <div class="pagination">
<a href="明实录武宗实录_page124.html">上一页</a><span>...</span><a href="明实录武宗实录_page120.html">120</a><a href="明实录武宗实录_page121.html">121</a><a href="明实录武宗实录_page122.html">122</a><a href="明实录武宗实录_page123.html">123</a><a href="明实录武宗实录_page124.html">124</a><span class="current-page">125</span><a href="明实录武宗实录_page126.html">126</a><a href="明实录武宗实录_page127.html">127</a><a href="明实录武宗实录_page126.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
