<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 225 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 225 页/共 1860 页
  </h1>
  <div class="content">
   ○蒙古律书告成。总裁官以下议叙有差。　　

○戊辰。吏部议准。河南巡抚雅尔图奏称。地方被盗。事主未报。止取无讳盗印结。州县恃无处分。漫不稽查。请嗣后本任获讯补报者免议。经上司访闻。及他处得贼究出者。照地方有杀死人命。不知情。不行申报例。降一级留任。同城道府、及不同城在百里内外者。议处有差。从之。　　

○又议覆。山东巡抚朱定元奏称。州县承审案件。如有捕蝗勘灾。监赈入闱。檄委会审会勘。以及勘河防险。邻邑相验等公出。准于本限内扣除。督抚查参咨内声明。其兼署别邑。本任内应审事。不准照公出例。再专司督催之道府厅。承审案件。属员审解。上司遇有公出。照州县例扣展。其未经解审。及承缉、承追、承查、承变等案。承办之员。概不准将公出日期扣除。该管上司如之。均应如所请。从之。　　

○兵部议准。署两广总督云贵总督庆复奏称。肇庆协分防绿水等十汛。桨船长大。配兵十余名。方能驾驶。内悦城、马墟、二汛。兵数尚敷。余除差防外。无兵配船。修造徒縻公项。应请裁。将该汛递文三板小船。略为改造。增长五尺。宽一尺。安二浆一橹。沙炮一位。配兵五名。余兵在汛。巡守两得。应如所请。从之。　　

○以翰林院检讨兴泰。左春坊左庶子文保。翰林院侍读龚学海。翰林院检讨陈兆仑。署日讲起居注官。　　

○已已。上诣畅春园、问皇太后安。　　

○遣官祭先蚕之神。　　

○命督抚稽查关榷弊端。谕。朕惟惠养万民之道。以轻徭薄敛为先。自御极以来。于蠲租减赋外。豁除各省关税。不下百万。又令将税课规条。刊刻木榜。遍行晓谕。不许额外徵收。宜其商民均沾惠泽。行旅各安牧圉。乃近闻各关过往商旅。尚不能普被恩施。怨声啧啧。究其由来。皆因司榷之家人胥役。巧立名色。重戥徵收。勒掯需索。弊端百出。不饱其欲。则逗遛不肯放行。大为行旅之害。是国家徒有减税损上之德。而商民未受减税益下之恩。无知者尚哓哓于税课之重。所谓不揣其本而齐其末。即使再减数百万额税。用是以往。朕知其于商民仍属无益也。夫司榷官员。一任家人胥役。肆横无忌。漫无觉察。商旅其何以堪。朕思督抚有稽查通省之责。凡属地方利弊。无一不当留心厘剔。而关税弊窦若此。朕在京尚有所闻。督抚身在本省。岂竟一无闻见乎。总因视非己事。故尔漠不关心耳。嗣后著该督抚严行访察。遇有此等弊端。立即严拿重究。如司榷官员。瞻徇袒护。亦即据实奏闻。不得视为具文。以奉旨之后。一查即可了事。务期实力稽查。俾商旅永无苦累。倘朕再有所闻。或被科道知有实据参奏。朕惟该督抚是问。　　

○兵部议覆。川陕总督尹继善奏称。陕甘所裁新兵。候缺糜饷者。尚八千余名。营弁遇缺出。多将旧兵幼弱子弟、及亲党滥充。请确查旧兵有无子弟注册。缺出、验明强壮者充。其无子弟、及有而幼弱者。以新兵拨补。新兵衰疲者亦汰。至现无新兵之营。旧兵无子弟可补。将附近营汛新兵拨充。应如所请。并饬直隶、山东、河南、画一办理。从之。　　

○旌表守正捐躯之山东菏泽县千总杜龙妻朱氏。举人杜撰妻庄氏。　　

○庚午。上御勤政殿听政。　　

○谕。江南淮、徐、等处。年来叠被水灾。黎民乏食。朕屡降谕旨。令该督抚加意抚绥。昨又特差侍郎周学健前往。会同办理。务使贫民不致失所。但平粜加赈。俱需米粮。若本地仓储不足。何以济用。目今江、广、漕船尾帮。正在过淮之际。著截留七万石。分拨被灾各州县地方。其如何减价平粜。及动用赈散之处。令该督抚钦差侍郎、商酌妥协办理。倘从前所报饥民。册籍之外。再有困苦不能糊口者。亦一体查明赈恤。该部即速行文该总漕督抚。及钦差侍郎等知之。　　

○兵部议覆。议政大臣和硕裕亲王广禄等会议。黑龙江将军博第等奏称。黑龙江城内贸易民人。应分隶八旗查辖。初至询明居址。令五人互结注册。贸易毕促回。病故回籍除名。该管官月报。如犯法、将该管官查议。其久住有室。及非贸易者。分别注册。回者给票。不能则量给限期。嗣后凡贸易人。娶旗女、家人女、典买旗屋。私垦租种旗地。及散处城外村庄者。并禁。再凡由奉天船厂等处。及出喜峰口、古北口、前往黑龙江贸易者。俱呈地方官给票。至边口关口查验。方准前往。至黑龙江索伦等。交纳官貂外。余俱钤给听卖。未钤者买卖均罪。买者呈验。将数目及进何口之处注票。至口查对。得旨。回原籍之民人。著勒限三年。余依议。　　

○以右通政熊晖吉为太仆寺卿。右通政林令旭为太常寺卿。佥都御史彭启丰为通政使。　　

○福建巡抚王恕、缘广东按察使任内改招被议。以直隶布政使刘于义为福建巡抚。以河南按察使沈起元为直隶布政使。　　

○广西巡抚杨锡绂疏报。乾隆五年分、兴安县、郁林州、开垦水田八顷五十亩有奇。　　

○辛未。谕。向来直隶、山西、沿边副参等缺。准以侍卫章京等员补用。原以满洲骑射素优。防御关隘。自属相宜。而于绿旗营伍。恐未能周知。是以止将边缺补用。朕思直隶一省。为京畿重地。所有营汛。均属紧要。若将己任边关将备满员之内。择其通晓营伍者调补。以在京满员补用边缺。则于职守既无贻误。而满员亦得藉此疏通。向来沿边副参等缺。以三分补用绿旗。以七分补用满员。今内地副参等缺。应酌以七分补用绿旗。以三分补用满员。在绿旗将弁。原于各省通行升转。非若满员之有界限。分缺无多。实无占碍之虞。而满员历任边疆。留心营伍。亦收驾轻就熟之益。其如何分缺拣补。及如何定例题升之处。该部详悉妥议具奏。　　

○大学士等议覆。州陕总督尹继善奏称。哈密、赤靖、等处驻防兵。例于五六月换班。现在安西新兵一到。旧兵即可彻防。随换随彻。兵劳费滋。又值夷人进贡。营伍均宜静镇。已移知甘肃提镇。无庸派兵更换。但此次留防兵。出口二载有余。计彻期在岁底。请照给出防兵丁银数、减半给与。用资兵乏。应如所请。从之。　　

○吏部议覆。江南总督那苏图查覆。御史王兴吾奏、请将乾隆四五年有蝗州县。严行考察。江省上年蝗蝻甫生。即扑灭净尽。间有外省飞来。关查未得确实。本任升故。后人以日久无从指实。且有随风旋入。难定方向者。不力职名。实难开报。应如所请。免其咨送。仍饬督属先事挖子。一有飞蝗。严行查参。不得籍口日久支饰。从之。　　

○工部等部议覆。河南巡抚雅尔图奏称。豫省伏牛山。需员弹压稽查。应建移驻之通判、州同、州判、守备、衙署、各营房。马棚、墩台、旗纛庙、烟墩、牌坊、门楼、共估地基工料银六千一百七十两零。所有汝州州同、移驻杨家楼。陕州州判、移驻朱阳关。均本州地。原管水利河务。仍可查办。应同原驻防之四巡检。归移驻孙家店之河南府通判辖。遇有逃盗匪类。详报查办。地方事仍归州县。嵩县守备。既移驻孙家店。公事与通判互相移会。各城守营汛。即归守备辖。有事详报核办。通判、州同、州判、分于本州县及洛阳十州县。派拨民壮。差遣巡缉。黑峪川、过风楼、二处。于守备带往驻防外之存城马步兵。各拨步兵四名驻防。其文移往来。嵩县、南召、卢氏、三县。各增设铺司。再查伏牛山。岔径要路甚多。所有马市坪、留山店、三川店、各议拨兵巡防。应如所请。从之。　　

○壬申。谕。去年上下两江。及浙江之州县。被水偏灾。收成有歉收之处。朕恐民间米粮不足。降旨截留三省漕粮。八十万石。以为备用。向来定例。漕粮停运之年。运丁月粮。止给一半。停给一半。朕念运丁等当歉收之岁。食用艰难。己降旨将浙省停给项内。再减半给与。资其养瞻。江南运丁。亦应一体加恩。著将停给项内。照浙例减半赏给。以昭特恩。后不为例。该部即遵谕行。　　

○又谕。朝廷定有行取一途。原欲州县内升。使知部务。部属外用。使知民情。且此等人。拔置言路。亦能通达事体。有所献纳。近来因行取人员。升补无期。令其在任候升。于单月补用主事。究之缺少人多。得用部属者甚属寥寥。自应酌量疏通。其现在由行取在部之司官。著该堂官秉公保举。候朕分别简用。至于从前行取人员内。大率拘谨守分之人多。而明通干济之才少。盖由该督抚止照例将无参罚者咨送。即有拣选保举者。亦不过以该省次等州县塞责。甚非国家立法之本意。嗣后各省督抚。当行取之时。务将有守有为、声名卓越者举出。其有因公参罚者。亦准其入选。以收得人之效。著该部详悉妥议具奏。　　

○癸酉。上诣畅春园、问皇太后安。　　

○谕。湖北标镇协营。于雍正九年。派调马兵一千名。赴陕出口、驻劄凉州。随带马一千匹。所有曾经支领乾银。以部例折算。该扣还一千三百一十三两。此项虽不在豁免之例。朕念各兵效力边陲。劳苦可悯。且事历多年。其中事故更换者不少。本兵家属。既不可以著追。而现在之兵丁。所领粮饷。又仅敷每日之食用。难以扣抵从前之欠项。朕心轸恤。著将长支豆草价银一千三百一十三两。悉予蠲免。俾戎行得沾恩泽。该部可即行文该督抚知之。　　

○大学士等议覆。云南总督张允随奏称。蒙居租地方。系夷人二十一寨扼要之区。应设汛弹压。安兵百名。以东川营千总、外委、各一员。移驻该处。并移则补巡检同驻。于溪罗、红著、古途、都革、头道河、者那、六处。各设一塘。兵各十名。即于东川营及昭通镇标四营抽拨。应如所请。从之。　　

○刑部议覆。左侍郎张照奏称。遣犯妻子。应分别查办。一、发遣黑龙江、宁古塔、当差之犯。例应佥妻。及奉旨佥妻子者。同本犯覊管。妻女子孙、系情愿随往者。于佥解文内注明。免滥行覊管。本犯身故。妻子愿抱骨回籍。即给照报部存案。从前各案。未经分晰注明者。详查改正。奏明宽免。一、配所生长子孙。本犯在日。有欲于近地耕种贸易者。准呈明该管衙门。量给假限。逾限不回。查明究治。配所生女。或许嫁他处。或寄养与人。不得查禁。一、赏旗为奴人犯。子孙前往省视。赴该管衙门报名。回日呈明。给票放行。如旗主刁留计陷。照存养良家男女为奴婢。杖一百律、治罪。应如所请。从之。　　

○甲戌。以广西苍梧道储龙光、为河南按察使。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百六十二


大清高宗法天隆运至诚先觉体元立极敷文奋武孝慈神圣纯皇帝实录卷之一百六十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆七年。壬戍。三月。乙亥。谕。数月以来。雨泽稀少。朕宵旰靡宁。虔诚祈祷。虽得微雨。未为沾足。从前因天时亢旱。曾降旨清理刑狱。今著刑部将在部各案内。有牵连待质者。及轻罪内情有可原者。或应省释。或应末减。会同都察院大理寺。悉心详查妥议具奏。至于直隶、山东、江南、三省。目下雨旸不均。亦著照此例行。嗣后各省如遇灾眚之年。著该督抚将清理刑狱之处。奏闻请旨。　　

○丙子。谕军机大臣等。朕览王安国奏报广东各府米价一摺。内开琼州府正月米价。上米、每石价银一两一钱。至一两九钱。中米、每石价银一两。至一两八钱六分。下米、每石价银八钱四分。至一两八钱二分。朕思米粮时价。固有不同。但一月之内。相隔时日无多。不应贵贱悬殊至此。此奏甚属错谬。可寄信询问之。　　

○大学士等奏。据郎中董启祚等、查看胜水峪。地傍祖陵。土色细润。自属吉壤。请俟谒陵时阅视。得旨。万年吉地。定于胜水峪。一应工料等物。该部照例办理。至动土兴工日期。俟朕谒陵之便。亲临阅视。再降谕旨。　　

○又议奏。县令亲民之官。岂可以年力衰迈之人。滥膺民社。请饬下九卿。嗣后验看月官。有龙钟者。即注明请旨。到任后、并令督抚试看。从之。　　

○丁丑。上诣恩佑寺行礼。　　

○诣畅春园、问皇太后安。　　

○戊寅。上幸山高水长。演耕。　　

○诣刘猛将军庙行礼。　　

○谕。闻五旗王公宗室等属下包衣佐领人内。竟有不得钱粮。其主不能养赡者甚多。伊等皆系从龙入关旧家子弟。累世效力。听其穷乏。甚属可悯。前经皇考谕。将上三旗包衣佐领下人等。分附汉军旗分。令其披甲。现在八旗满洲蒙古。自加恩增设护军、马甲、养育兵、额缺以来。另户闲散。皆得钱粮。缺丁之佐领。遇马甲拜唐阿缺出。不得其人。且以家奴充补。若由包衣佐领下人内挑补。伊等生计既裕。而该旗亦得好兵。著王公等将包衣佐领下无钱粮者。查明正身。咨行本旗满洲蒙古都统。有马甲拜唐阿缺。秉公挑补。至充补马甲拜唐阿后。不准开除本佐领。若题补护卫。及欲调别项差使者。听之。　　

○以原任安徽布政使晏斯盛、为山东巡抚。　　

○吏部议奏。汉军归并汉缺。其贡监应一体考取主簿、吏目、职衔。愿改降者。准以吏目、巡检、典史用。其选法。主簿、吏目、于四选一升后用一人。巡检、未入流、于在京书办、一应一捐后用一人。改降者。不准递行告降。从之。　　

○户部议准。前署浙江巡抚宗室德沛奏称、杭州前右二卫。额设盐捕各三十名。该属地方。业于盐政衙门。另派兵役分巡。二卫盐捕。实属冗设。应行裁汰。其工食银两。归运充饷。从之。　　

○兵部议准。江南总督那苏图奏称、上海一县两营。弁兵过多。请截黄浦营都司、把总、外委把总、各一员。兵一百名。留千把总、外委千把、各一员。兵一百六十名。哨船九只。听提督右营游击派拨巡查。改为水师。拣员题补。又所裁弁兵。抽存把总外委各一员。兵六十名。发柘林营。以资巡防。要汛益昭严密。从之。　　

○已卯。兵部议覆。顺天府尹蒋炳奏称、川陕总督尹继善奏。查核兵籍。以期新兵速补。祇严将来之顶充。未议前此之混冒。祗汰新兵之衰疲。未议旧兵之姑容。应令各省督抚提镇。严饬标协营汛。确查兵丁子弟。年力倘无合式者。缺出募补。旧兵年力已衰者。汰去另募。应如所请。但曾经出师者。酌量留操。余不得仍前朦混。从之。　　

○庚辰。谕曰。御史丛洞奏称、请停修理热河一带行宫。以节帑金而昭圣德等语。夫热河等处行宫。乃当年皇祖巡幸驻跸之所。雍正年间。皇考未经出口行围。是以各处行宫。皆置之闲旷。然亦未尝不略为缮补。以免倾圯。今朕仰承祖制。欲举临边讲武之礼。旧日所有行宫。酌加修葺。此亦事理之不得不然者。我朝土木之工甚少。偶有兴作。亦皆不烦编户之差徭。不动司农之经费。断不至于劳民伤财。为盛德之累。但念人主一心。于土木上多一分。即于政治上减一分。此理甚明。乃朕时时用以省察者。修葺不比营造。虽难尽废。其工作有可缓者。著该管官此时缓之。丛洞身为言官。有见即行陈奏。意亦可嘉。所奏知道了。　　

○大学士等奏。革职侍郎方苞、奉旨在三礼馆效力赎罪。分纂周礼已竣。年老患病。可否准其回籍调治。得旨。赏给翰林院侍讲品级顶带。准其回籍。　　

○予故礼部尚书原任苏州巡抚张伯行、入祀江宁贤良祠。　　

○免江苏上元、丹徒、阜宁、淮安、等县卫。乾隆六年分、被水额赋有差。
  </div>
  <div class="pagination">
   <a href="清实录乾隆朝实录_page224.html">
    上一页
   </a>
   <span>
    ...
   </span>
   <a href="清实录乾隆朝实录_page220.html">
    220
   </a>
   <a href="清实录乾隆朝实录_page221.html">
    221
   </a>
   <a href="清实录乾隆朝实录_page222.html">
    222
   </a>
   <a href="清实录乾隆朝实录_page223.html">
    223
   </a>
   <a href="清实录乾隆朝实录_page224.html">
    224
   </a>
   <span class="current-page">
    225
   </span>
   <a href="清实录乾隆朝实录_page226.html">
    226
   </a>
   <a href="清实录乾隆朝实录_page227.html">
    227
   </a>
   <a href="清实录乾隆朝实录_page228.html">
    228
   </a>
   <a href="清实录乾隆朝实录_page229.html">
    229
   </a>
   <a href="清实录乾隆朝实录_page230.html">
    230
   </a>
   <span>
    ...
   </span>
   <a href="清实录乾隆朝实录_page226.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
