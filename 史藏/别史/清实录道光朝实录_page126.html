<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 126 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 126 页/共 848 页</h1>
    <div class="content">○调镶白旗满洲副都统恩铭、为正蓝旗满洲副都统。正蓝旗满洲副都统富僧德、为镶白旗满洲副都统。　　

○己巳。祭先蚕之神。皇后亲诣行礼。　　

○谕内阁、魏元煜奏、议禁粮船水手滋事章程一摺。近年漕船水手。肆恶逞刁。凌虐商民船只。必应严定章程。随时惩办。以期各知敛戢。兹据该漕督酌拟具奏。向例各帮船水手。以本军内谙练者充当。嗣多雇用本地人夫。及外来无藉之徒。往往恃众不法。著责成头舵分别雇用。确知姓名籍贯。保结存案。毋任滋事潜逃。至随帮匪棍。勾串水手。互相包庇窝盗。应饬令运弁将头舵水手年貌籍贯。造册呈送。每名给发腰牌。停泊时按船查验。如仍虚应故事。即行参办。其苏州、常州、镇江、扬州、各府。城河窄狭。每有拦阻商民船只。勒索滋闹。著各该营员亲驻河干。轮流弹压。又粮船过境。地方文武应带同兵役。分查催趱。著照例实力巡防。毋稍疏懈。该漕督仍督率粮道备弁。留心整顿。严加禁约。务俾凶悍有所儆畏。以肃漕务而安行旅。　　

○以直隶热河道属一府六州县。口北道属多伦诺尔一厅。距省窎远。命嗣后遣军流犯。由该管道就近审勘。移司核详。从总督蒋攸铦请也。　　

○旌表守正捐躯直隶赵州民权生妻刘氏。　　

○贷甘肃宁夏等县司库银。修汉延、昌润、惠农、渠工。从总督那彦成请也。　　

○庚午。清明节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○谕内阁、户部奏、查明积余铜本。截至嘉庆十六年底止。所存银两。将应抵不应抵各款。分晰开单具奏。著该督抚先行按照单开各款。遴委妥员。迅速清厘。以重帑项。并著嗣后将每年正加六运、所有一切价脚等项银两。即照该年实发之数。入册开除。豫为题报。如各员名下。尚有应行找领追缴之款。俟该部核定之日。随时入于各年总运奏销案内。分别收除。其二十三年以后。应行题销各案。即遵照此次奏定章程。勒限造报。趱符年限。至该省办存局铸。及各省采买铜斤。原抵积余铜本银四十九万二千余两。应将售获价银。按数仍归原款。该督等屡请免扣。并于道光二年咨部案内。复将归公养廉厂课余息等项。牵并计入。并不截清款目。又原抵考成册造存银两。前准其于拨给铜本时。照数免扣。现查截至道光二年止。实存银四十六万五千余两。较前次准留之数。已盈余银二十二万余两。不得概行免扣。又该省追存金钗厂抵款银四千二百余两。亦应一并扣拨。前项铜本积存各款。先经该部奏准于题拨乙酉年铜本案内。先行酌提银二十二万五千余两。其余银两。著该督等确实查明。按年匀扣。滇省铜本自乙亥年起。每年除扣银四万两。计按年拨银九十六万两。其十七十八十九等年。每年尚拨银一百万两。按照每年余银之数。应存银十二万余两。并著该督等按年核查。将盈余实存银数。一体报部扣拨。以昭核实。　　

○又谕、孙玉庭奏、查勘徐属减黄河堰情形。酌筹撙节办理一摺。江苏徐州府属减黄河堰。岁需修筑。前经该督奏准酌设弁兵。给予经费。驻工防守。惟该处土性松浮。每遇盛涨。易致停淤刷塌。该督酌量河形。请顺势抽沟筑坝。将前项汛防裁撤。以备工需。现在员将睢宁、铜山、萧县各处紧要工程。确切勘估。共需银二万一千四百九十七两零。著照所议。即将裁撤弁兵项下存賸银一万四百二十六两零。全数动用。其不敷银两。准其于运库应拨道光四年商捐积土银一万两。并安徽水利款内、应拨息银一千二百两。提解徐州府库给办。免其造册报销。该督即责成该道府督饬各县。实力疏筑。俾资捍御。如有草率偷减情弊。即据实严参。该部知道。　　

○又谕、庆僖亲王园寝工程。本系官为经理。迄今已逾四年。何以尚未完工。著内务府大臣查明现在承办之员。饬令妥速修竣。若再迟延草率。即将原承修之己故现在堂司各员分别参处。　　

○壬申。上诣绮春园问皇太后安。　　

○谕内阁、蒋攸铦奏、疏筑河道要工、并请截留饷银一摺。前经该督奏委各道府勘估河道工程。择其最为紧要者。乘时挑筑。兹据该督撙节估计。或照土方例给价工作。或以工代赈。每土一方。将应给工银一分米一升。改为筑堤者。统给银三分五厘。挑河者、统给银四分五厘。俱著照所议办理。该督务须认真督办。随时稽察。俾工归实用。如有草率偷减情弊。即据实严参。至现存银两。尚不敷用。著长芦盐政、将应拨直隶秋季兵饷之提本银十万两。即拨交天津道府。先行动工。俟广东拨项十万两解到划抵。其请截留福建原拨奉天兵饷、改解户部之十万两备用之处。著交户部查核速议具奏。　　

○癸酉。上还宫。　　

○除陕西盩厔、蓝田、二县被水冲坍民屯地九顷三十亩有奇粮赋。　　

○甲戌。孝贤纯皇后忌辰。遣官祭裕陵。　　

○谕内阁、永芹等奏参、擅换官地转买各员、请分别革职议处一摺。喀什噶尔附城官地。种植蔬果。以为分赏官兵之用。乃二等侍卫阿布都尔满、告假回籍养亲。辄敢将自置小地易换官地。并于调升叶尔羌伊什罕伯克时。有私卖得价之事。实属渔利。阿布都尔满、著先行革去伊什罕伯克。勒令回阿克苏原籍养亲。仍在二等侍卫上、交部严加议处。五品伯克玉努斯、胆敢私买官地。又复散卖与安集延等。故违例禁。巧图获利。玉努斯著革职。交阿奇木严加管束。所有换出官地。即饬该章京会同阿奇木郡王迈玛萨依特、查明层次回赎。照数入官。以复旧额。仍交城守营经管。前任参赞秀堃、率准换地于先。又失察卖地于后。前任参赞武隆阿、率行迁就发给执照。武隆阿、秀堃、著交部分别议处。寻议上。得旨、阿布都尔满。著即革职。秀堃、著降二级留任。武隆阿、著降一级留任。　　

○旌表逼嫁捐躯山东昌乐县民蒋幅荣妻邱氏。守正捐躯挟西大荔县民魏进才妻王氏。　　

○乙亥。上耕耤。诣先农坛行礼。更服。至耤田所。躬耕三推。复加一推。御观耕台。命郑亲王乌尔恭阿。肃亲王敬敏。惇亲王绵恺、各五推。吏部左侍郎王引之、户部左侍郎恩铭、礼部左侍郎辛从益、兵部左侍郎常英、刑部尚书那清安、工部左侍郎敬徵、都察院左副都御史韩鼎晋、通政使司通政使奎耀、大理寺卿福申、各九推毕。顺天府府尹率农夫终亩。赏赉农夫耆老如例。　　

○幸圆明园。　　

○诣绮春园问皇太后安。　　

○谕内阁、蒋攸铦奏、请革除屯居旗人总催领催名目一摺。直隶省屯居旗户甚多。文安任邱两县。私设有总催领催名目。往往把持勾串。不服稽查。此次散放赈米。据该督查明该二县屯旗册报户口。浮开累累。皆由总催领催人等从中舞弊。包揽侵肥。兼以各州县册档散失。遂致朦混捏造。向来屯居汉军旗人事件。俱归所隶州县管理。应与民人一律编查。自不得任其区分抗阻。著照所请、将总催领催名目。概行革除。并著内务府及八旗满洲汉军都统。将包衣外旗王包衣各项庄头屯居旗户丁口。分晰各州县城乡住址。造册移交该督。转发各该管官存贮。以备查核。毋得视为具文。　　

○又谕、赵慎畛奏、拣员请补参将一摺。福建邵武城守营参将。系部推之缺。自应归部铨选。不得由外请补。且留闽补用之参将黄其汉、应俟该省陆路参将缺出。再行奏补。前次所降谕旨甚明。该督率请以黄其汉补授邵武城守营参将之处。与例不符。著不准行。　　

○丙子。赏前任湖南提督祝廷彪、头等侍卫。在大门上行走。　　

○丁丑。湖广总督李鸿宾奏、楚省行销引盐数目。并查禁岸商浮费。报闻。又批。盐道查清阿、年逾六十。可否胜任。留心查看。据实密奏。如有不妥之处。惟卿是问也。　　

○修湖北武昌府城外路堤。从总督李鸿宾请也。　　

○戊寅。漕运总督魏元煜奏、浙省各帮丁造船公借银两。请自道光四年冬运为始。分限六年扣缴。以纾丁力。又奏、浙省白粮等帮、例支本色米款。因灾蠲缓。请折给价银。均从之。　　

○修热河八旗兵丁营房。从总管嘉禄等请也。　　

○己卯。上诣绮春园问皇太后安。　　

○谕内阁、蒋攸铦奏、酌办新开卫河章程一摺。前派大学士戴均元、查勘新刷卫河。漳卫分流。实可轻减水患。当经降旨令直隶总督、长芦盐政、会同程祖洛、确查筹办。俾卫河久远畅行。兹据蒋攸铦奏称、委员会勘新开卫河。属直隶者、长八十八里。除黄河故道四十一里外。余系行粮民地。俱刷成河身。分别修筑堤埝。酌留余地。挑浚淤浅。其黄河故道内。间有不成河形之处。择要挑穵。瓠子嘴东岸沟形。下通大名县之龙王庙村。遵照原奏。建钳口坝一座。坝南迤西。筑土埝一道。随时相机开闭。两岸分别筑埝抽沟。修道挑浅。至岔河嘴。系漳卫汇流之所。最关紧要。于漳卫东北两岸湾角。俱各挑直。复于西岸合流处所。添筑挑水坝一道。均著照所议办理。该处居民不谙工作。须由南运河雇觅人夫。一切器具柴草麻斤。须于东昌临清一带购办。例价不敷。经该督仿照河南估定章程。共估计工料银七万二千七百五两零。河身所占地亩。止豁钱粮。毋庸给价。两岸筑埝基地。应给地价。并豁钱粮。其埝基内外酌留滩地。黄河故道湾曲。两岸仍有行粮民地。亦须酌留纤道。计占用民地。鹻薄者约小地五十六顷六十亩零。每亩给银四两。沙薄者约小地十二顷三十亩。每亩给银二两。共需银二万五千一百余两。通计挑费及给与地价。共估需银九万七千八百余两。均经芦商情愿捐办。即著阿尔邦阿、饬令该商等将需用银两。如数赶解工次。以期及早兴工。此项挑河工费。既系商捐。即令该商人自行修办。毋庸官为经理。至卫河属河南省者。工段较长。必须同时兴工。于大汛前一律完竣。著程祖洛迅速筹议。会同直隶省赶紧妥办。此后无论盐船民船。经由新河行走。如有刁民拦阻需索。即就近禀明地方官。迅即严拏惩治。其河身所占地亩。即著该督查明造册题请豁免。以纾民力。该部知道。　　

○又谕、给事中朱为弼奏、海口下游壅塞、请择要修浚一摺。上年江浙两省。夏秋雨水较多。浙江之杭嘉湖。江苏之苏松太仓。均被水患。据该给事中奏称、江苏省海口壅塞。以致浙江上游。均受其困。现在刘河三泖。俱己淤垫。苏松之水。横趋泖淀。浙西下流之水口。先为江苏省各水所占。遂致溃决四出。田庐被淹。嘉湖二府。受患尤甚。请趁水潦未降之时。于刘河、吴淞、及附近太湖一带确勘情形。大加疏浚。为一劳永逸之计。事关两省水道农田。前据孙玉庭等奏筹措经费。次第兴办。经朕饬令查勘妥议具奏。迄今未据奏到。著孙玉庭、韩文绮、迅派干练大员。前往海口下游。将何处急宜疏治。何处可缓施工。分段估计。择要疏挑。其应如何筹款妥办之处。据实具奏。　　

○又谕、御史郎葆辰奏、请修太湖溇港一摺。浙江湖州七十二溇港。引苕溪霅溪诸水入湖下游以达于海。浙西三郡民舍田庐。藉以常无水患。据该御史奏称、溇港在乌程县者三十八。在长兴县者三十四。近年以来。流通者止十有二三。淤塞者已十有七八。如果港脉悉皆壅塞。自应相度兴修。为一劳永逸之计。著交帅承瀛、派委干练大员。勘估情形。是否亟宜择要酌修。据实奏明办理。以疏壅滞而卫民生。　　

○协办大学士两江总督孙玉庭等奏、查东境微山湖、上年潴蓄未裕。若早为启坝铺水。消耗必多。本年重运。酌筹先启御黄坝。挽渡首进漕船。俟行抵邳宿运河。东省再为铺水下注。以资浮送而节湖潴。得旨、所奏均悉。相机妥办。　　

○江苏巡抚韩文绮奏、江苏省徵收漕粮。因上年夏秋。各属水旱不齐。未能一律纯净。报闻。又批。去岁夏秋之际。水旱不时。自是实在情形。嗣后断不许动辄藉口。仍应督饬各属。务期一律纯洁。慎之。　　

○赏前任九江镇总兵官庆熙、三等侍卫。在大门上行走。　　

○庚辰。谕内阁、明山等奏、世职讦控营弊。请分别革职解任一摺。此案云南开化镇云骑尉世职张起贵、因不遵约束。经总兵详请斥革。乃不候查办。辄写奏摺揭告营弊。己属谬妄。其所列十款内。经该督等查讯都司戴冕等、以老弱病废兵丁。滥补名粮。不行裁汰。二款属实。其余多难凭信。至所控抽税纵放私盐。设卡收得陋规等情。赃多数重。两造各执一词。是否张起贵挟嫌诬陷。必须彻底严究。以成信谳。云骑尉世职张起贵、开化镇中营千总毕良弼、左营把总毕良能、金尚富、中营把总李占连、张定国、外委曹功近、均著革职。前署开化镇中营游击临元镇左营都司善祥、开化镇右营都司戴冕、中营守备明懋昭、前署右营守备千总王履光、中营外委张迎祥、均著解任。效力武举杨开春、著暂革顶带。交明山、韩克均、提同案内人证。按款严审确情。分别定拟具奏。　　

○又谕、容照等奏、佐领呈控伊兄含冤自缢一摺。此案双城堡佐领舒义、因伊兄原任协领舒精额、被原任将军松箖参奏。均系听信废员王履泰之言。以致伊兄忿恨自缢等情。列款具控。案关废员擅专公事。官员忿恨轻生。均应彻底根究。所奏甚是。著即交容照、耆英、会同富俊、提集案内人证。秉公审讯。按律定拟具奏。　　

○盛京刑部侍郎同麟、因病解任。以理藩院左侍郎海龄、署盛京刑部侍郎。　　

○转理藩院右侍郎色克精额、为左侍郎。以都察院左副都御史凯音布、为理藩院右侍郎。　　

○以署正红旗蒙古副都统富兰、为镶黄旗蒙古副都统。　　

○追予国初陕西等省殉节阵亡把总潘世济等十员世职如例。　　

○旌表守正捐躯浙江浦江县民盛益崇妹胡盛氏。　　

○贷热河围场兵丁饷银。　　

○辛巳。上诣安佑宫行礼。　　

○谕内阁、据户部奏、各省关税银两。除本省扣充兵饷、及部议准其动拨外。余俱解交部库。以供京营兵饷。及一切经费。请饬各督抚毋得自行指拨等语。国家薄赋轻徭。各项钱粮。从不轻加铢黍。岁入岁出。俱有定额。并非务为封殖。各省关税银两。解存部库。原以备庶政之需。若任听外省自行指拨。在各关监督不过节省运费。而库项渐少。岁支各款。又将何项应用。嗣后各省督抚。如有迫不及待之项。仍准其声叙实在情形。奏明办理。其非迫不及待之款。遇有需用。或另筹闲款。或饬部酌拨。毋得率行指拨关税。以符定制。　　

○以翰林院侍讲沈岐、充日讲起居注官。左春坊左中允易元善、署日讲起居注官。　　

○壬午。上幸万寿山。　　

○以山西交城、汾西、长子、壶关、浑源、大同、灵邱、丰镇、凤台、荣河、万泉、榆社、河曲、解、安邑、芮城、垣曲、隰、大宁、左云、和顺、二十一厅州县上年歉收。命借粜仓谷。并缓买阳曲、太原、榆次、徐沟、岢岚、宁武、静乐、平陆、芮城、闻喜、霍、灵石、十二州县节年借粜仓谷。　　

</div>
    <div class="pagination">
<a href="清实录道光朝实录_page125.html">上一页</a><span>...</span><a href="清实录道光朝实录_page121.html">121</a><a href="清实录道光朝实录_page122.html">122</a><a href="清实录道光朝实录_page123.html">123</a><a href="清实录道光朝实录_page124.html">124</a><a href="清实录道光朝实录_page125.html">125</a><span class="current-page">126</span><a href="清实录道光朝实录_page127.html">127</a><a href="清实录道光朝实录_page128.html">128</a><a href="清实录道光朝实录_page129.html">129</a><a href="清实录道光朝实录_page130.html">130</a><a href="清实录道光朝实录_page131.html">131</a><span>...</span><a href="清实录道光朝实录_page127.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
