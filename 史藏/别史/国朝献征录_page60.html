<!DOCTYPE html>
<html>
<head>
    <meta charset="UTF-8">
    <title>国朝献征录 - 第 60 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 60 页/共 245 页</h1>
    <div class="content">
　　○南京户部陜西清吏司郎中华冈王公嘉封□志铭（无竑） 

　　无竑 
　　华冈王公解组金陵以万历癸丑六月一日卒距生嘉靖癸卯十月二十六日得年七十有一甲寅某月某日子廷铉将葬公东山张王庙新阡而委余志铭余属在姻好曷忍辞按状公讳尧封字尔祝华冈其别号也上世自江州徙润入国朝讳镇者出谷佐赈至数万石　诏遣行人旌其家曰义门镇生赠承直郎兵部主事澹庵公瀚瀚生太学南坡公槩槩生赠承德郎户部主事敬所公维熊是公考而妣则封太安人葛氏也子三公居长生于金坛后奉承德公命徙金陵遂江宁人早岁诸生擅隽声文语必惊人不极其意之所到不止督学耿恭简公所奖拔癸酉秋试本房第一癸未试南宫第三初授户部主事管黄土仓督临清税监江西兊奉差者三管仓则剔蠧厘奸会计必当督税则通商惠旅征榷不苛监兑则宽赋议折灾伤无害所条奏足储之实四恤漕之实四□荒之实五得旨着令军民□之已晋署员外郎郎中事持方议开纳例公以开弦弊窦惟铨曹効劳官吏居多欲大汰革与主议者意左俸未及实授遂出守南昌抵郡壹以惠民饬吏已任更于士风加意都试生儒一切高下自公手请托不行阖郡服其公明未几癸已京察入公名左迁中识者知其繇多不平公自如也会有贰许州之推太安人勖之往公趦趄不欲行寻太安人寿终公哀毁甚然以得视饭含慰服阕补贰陈州复宓牺之陵于侵蚀修郡邑之乘于漫漶其知所重类此已玄擢守沧州治沧一如治南昌顾其时矿税繁兴中使旁午而公处置得宜地方安堵又编审丁户减旧额几半岁大祲奉　钦发赈济躬勤料理人沾实惠长兴丞白某部运过沧挟功司郎势而横揽贿郡猾居间公暴之章奏白大辜去辛丑外察因以□□下石复入公名左迁中有别驾兖州之谪矣□□省试监临重公聘公试公与同事约多寡不拘房额一以卷佳者主榜发皆知名士时以得人归之乙巳擢南刑部主事翻阅爰书不惮平反即勋贵亡所假借戊申转南户部郎中会曹多虚员兼摄诸司事文案填悉应之如流水督仓理盐种种称善独强项劲骨屡挫不回遇事辄发三吴□兵使者有贤声入台□中公大不服对众而折拌者之谬其人弗堪与公并计于朝当事者先后出两人补外以解而公得黔之思南公叹曰身自吾有之安能以垂暮之年行万里涂耶疏请以原官致仕　上报可乃公则益自喜谓谢去簿书可沉酣典籍偿夙愿也披览讨究寝食不废好接引后进四方问业者随其才器导之人人满志先世刻乡先生刘文清公集木久就蠹务鸠梓还其旧观暇约余及王安义汤瑞州陈廷评顾何二参知陈于潜许典客六七辈诗酒社眺听山川吟啸日月以乐归则解经刺秇训诲家塾不小倦尝自谓床头有酒架上有书出而访友入而课孙吾所得优于仕矣天性孝友仲弟某以明经起家力推挽至县令族子中才者荐之寃者雪之贫者食之葬之靡不笃挚尝曰吾家世淳茂勿习于浇世清贫勿涴于利世诵读勿惰于嬉如此则可称清白吏子孙虽古颜柳家训曷逊焉所著有学惠斋等稿若干卷藏于家余慨局户牖者多无远志而公抱经世之思挺然物表习脂韦者多与波出没而公高视阔步宁吐无茹平生喜善疾恶无曲狥无膻附遇当扶掖伸说者不待造请不论疏逖必侃侃持公道即傍人憎嫉之揶揄之略不顾往往用此取踬而百炼之刚羞绕指卒以成其高嗟阨不废直老不废学身退不废言天下事称公铮铮佼佼不虚耳 

　　焦太史编辑国朝献征录卷之三十二终 

　　●焦太史编辑国朝献征录卷之三十三 

　　礼部一（尚书一） 

　　◆尚书一 

　　奉议大夫礼部尚书藁城崔公亮传（雷礼） 
　　礼部尚书朱公梦炎传（黄佐） 
　　礼部尚书偰公斯传 
　　礼部尚书李公叔正传（黄佐） 
　　礼部尚书门公克新传 
　　礼部尚书陈公廸传 
　　资善大夫礼部尚书兼左春坊大学士敬斋李公至刚墓表（杨士奇） 
　　资政大夫礼部尚书郑公赐神道碑铭（胡俨） 
　　礼部尚书吕公震传 
　　逸题（史鉴） 
　　礼部尚书致仕赠太保谥忠安胡公濙神道碑铭（李贤） 
　　礼部尚书吴县杨公翥传（王鏊） 
　　资政大夫礼部尚书应州石公瑁墓志铭（刘定之） 
　　资德大夫正治上卿太子少保礼部尚书赠太子太保谥康靖邹公干神道碑（徐溥） 
　　资德大夫正治上卿太子少保礼部尚书谥文 安周公洪谟神道碑（徐溥） 
　　维扬志 
　　礼部尚书施纯传 
　　礼部尚书张文质传 
　　礼部尚书刘岌传 
　　太子太保礼部尚书东谷徐公琼墓志铭（张升） 
　　礼部尚书赠太子太保谥文穆傅公瀚行状（王鏊） 
　　礼部尚书张升 
　　礼部尚书李杰传 
　　礼部尚书张骏传 
　　光禄大夫太子太保礼部尚书赠太保谥文端因公经神道碑（李东阳） 
　　礼部尚书傅珪传 
　　崇禄大夫太子太保礼部尚书掌太常寺事赠太子太傅西郭田公景贤墓志铭（杨廷和） 
　　礼部尚书兼翰林院学士李逊学传 

　　○奉议大夫礼部尚书藁城崔公亮传（雷礼） 

　　雷礼 
　　崔亮藁城人洪武元年授中书礼曹主事迁济南知府以母忧起复礼部尚书癸未诏定官员亲属冠服之礼亮于内外官员父兄伯叔子孙弟侄及隶卒军士等制各定有差三年　上谕亮曰司天台言朔日以来日中有黑子占者多以祭天不顺礼所致令亮制之亮引周汉唐宋及元损益不同复以我　国朝前议圜丘从祀之礼以汉唐烦故止祀日月星辰太岁简当上然之而止复问郊祀天地拜□皆正中而百官朝参则列东西避正中何也亮对以天子祭天升自午陛祭社升自子陛葢社主阴阴北方也故君南向答阴之义也郊主阳阳南方也故君北向以答阳也若羣臣朝参无答神之义俱当避君上之尊故升降则皆由卯陛朝班则分列东西以避驰道此其义不同上由是益重亮因命百司朝参左右班不得越三尺省府台公俱就拜甫道上复承命议百官及内史监官于　皇太子亲王前称殿下□称名若本宫内史本府官及承奉司于　皇太子亲王前俱称殿下自称臣百官在上前称　皇太子称亲王曰某王又定大朝会常朝及内外官员辞谢奏事侍班等礼付侍仪司行之并定　皇太子以下及羣臣赐坐殿上坐墩墩制参酌宋典各等差其它请旗纛止祭于当祭之月与夫　宗庙四时之祭皆用四时孟月及岁除凡五祭于清明等节各备时物荐享俱允行之时礼仪草创而亮引正考据多本经典云 

　　○礼部尚书朱公梦炎传（黄佐） 

　　黄佐 
　　朱梦炎字仲雅南昌进贤人其先本袁氏以妹之子继兄后祖粹中宋末漕贡进士梦炎少孤粹中训之学成登元至正辛卯进士抚州金溪丞岁丙午以故官入京延居上宾馆　命与儒士熊鼎等集古之忠良奸邪事实以恒辞直解之公子书及务农技艺商贾书使贵贱之家讲诵通知大义书既成有白金及衣帽鞾韈之赐俄除国子博士俾领胃子教之梦炎日以所书训廸诸生兼使读诵经书无所弗率教者　上时召问梦炎奏对详雅应制作文章皆典则有据　上益重之吴元年迁翰林修撰坐小误出浙江按察司经历洪武二年转山西行省员外郎是年入礼部员外郎寻升侍郎十一年四月升本部尚书梦炎博学善记通历代文献之学如指诸掌　朝廷稽古议礼审乐皆有力焉 

　　○礼部尚书偰公斯传 

　　偰斯字　　应天府溧阳县人故元嘉定州知州来附王师洪武元年授兵部员外郎本年擢尚宝符宝郎二年高丽遣使上表来贡方物遣斯赉印封之改尚宝司丞仍以祝文牲币祭其境内山川诏曰朕肇膺正统诞抚多方乃眷尔高丽袭朝鲜之遗壤克遵中夏逾渤海而称臣顷诏使之往回即表词之来上有加方物良切衷情葢由夙慕于华风用是恪修于臣职况尔三韩之屡世皆慎始终属兹四海之一家何殊内外爰稽彝制载锡封今遣某官赍印仍封尔高丽国王于戏保民社而王纂荣怀于旧服守礼义之国作屏翰于东藩其始自今毋替朕命故兹诏云想宜知悉使回称　旨日侍左右四年出知太安州六年升河间府知府俱以才干着而民亦不扰九年入户部郎中寻升户部尚书本年调山西左参政十三年正月召拜吏部尚书二月改礼部尚书三月诏定公侯称号　上谕斯曰自今封公侯不必加以散官已授券诰者且仍其旧若追封公侯生则曾佩将军印者仍列于衔于是斯等奏定则式□公侯之衔曰开国辅运推诚宣力武臣某公某侯食禄若干石世袭者曰世袭某公某侯食粮若干石追封者曰开国辅运推诚宣力武臣某将军某公某追封某王某公谥某本年以年老致仕 

　　○礼部尚书李公叔正传（黄佐） 

　　黄佐 
　　李叔正初名宗颐字克正南昌靖安人其先唐宗室世家四会至殿中侍御史翰林学士积中始家南昌叔正生而聪颕善记年十二以能诗闻人以神童呼之既长博通诸子百家之言江西十才子叔正其一也方陈友谅陷南昌时妻夏氏投井死叔正终身不再娶岁丙午初设国子学有以宗颐名荐者擢学正洪武三年告归田里许之既退自齿于齐民已而廷臣以太学旧僚文行兼备无若叔正者登名荐剡误以克正叔正四年征至京师仍除国子学正迁渭南县丞时同州人与蒲城人争地连年不决行省以是事委之叔正即单骑至其处召二家至前立谈而决县岁输粮二万而田无定额乃令里社丈量立法密而用刑严奸慝詟服毕献其诚于是豪右失计公私交便迁兴化知县寻　召礼部员外郎年老乞骸骨不许除国子学助教叔正凡三至太学至是日与诸生讲解立课程而督勉之虽贵冑待之愈严旦夕端坐听察诵习无倦容暇辄会计廪馔毫发无敢欺者　朝论推让其贤能遂迁监察御史尝奉　命巡岭表因适琼州府吏□告其守进表公座佥名鞠之抵吏罪而守之诬得直　上闻而大悦奖谕之曰人言老御史懦乃明断如是邪连擢湖广参政升布政使　召还礼部侍郎十四年升本部尚书卒年六十四 

　　○礼部尚书门公克新传 

　　克新巩昌秦州人人宽厚和易始本州岛儒学训导二十六年秩满来朝时天下学官入觐者咸命侍朝或试文辞询问经史及民间政事得失在列者多应对不称旨独克新敷奏亮直　上甚重之时绍兴府儒学教授王俊华亦以善文辞称旨遂擢俊华右春坊右赞善克新左春坊左赞善后升今官未几以疾请告命太医给药物不辍其禄已而病遂卒　上嗟悼遣官祭之命有司护丧归葬于乡 

　　○礼部尚书陈公廸传 

　　陈廸宇景道少倜傥有志操领洪武乙卯乡荐辟郡学训导尝郡撰万寿贺表　上览而异之除翰林编修进侍讲预修大典擢山东布政司左参议捕蝗弭盗民甚德之再迁云南左布政时普定曲靖乌撒乌蒙诸夷煽乱廸击破之捷闻有白金彩币之赐召入礼部尚书革除二年朝廷因灾求言廸条陈清刑狱恤流民等事多见采纳寻加太子少保辞不受靖难师起廸与太常寺卿黄子澄兵部尚书齐泰等上书陈论大计事败　文庙召廸等责问廸抗辞不屈遂与子丹山凤山等六人同日伏诛子孙俱尽廸既刑人于衣带中得诗有曰三受天王顾命新山河带砺此丝纶千秋公论明于日照彻区区不贰心又有五噫词并悲烈苍头侯来保者招其遗骸以归是时宗婣悉戌边徼洪熙改元始诏释之同时有俞逢辰者字彦章永阳西镇人洪武初选充燕府伴读靖难师起尝以力谏被诛先是逢辰寓书其家示以必死至是果然予得之王给谏葢云 
　　文庙继统召公责问公不屈与子丹山凤山等六人同呙于市丹山等哭叶曰父亲累我辈也廸曰今日休说这话　文皇命割其子肉塞入廸口令自啖之因问曰好吃否廸曰这是忠臣孝子肉香美好吃初廷臣同约死义者二十五人惟郑赐黄福尹昌隆归附后数十年有司于公故居立祠祀之 
【 革除遗事】 

　　○资善大夫礼部尚书兼左春坊大学士敬斋李公至刚墓表（杨士奇） 

　　杨士奇 
　　李氏之先出唐宗室五代时避地于越后之台之宁海高祖曾祖讳栗祖讳炳考讳墪明书诗春秋洪武初分教华亭县学因家焉后鄜州同知卒于官归葬华亭娶华亭沈氏生公公讳铜字至刚号敬斋以字行少颕敏不羣尝从学杨廉夫诗文有清思洪武戊辰举明经奉命侍懿文太子初授祠部试郎中既实授坐累谪戍边无几召还虞部郎中寻升河南布政司右参议会河决汴堤居民危惧公建议假王府积木作筏济之人赖全活甚众调湖广布政司左参议　太宗文皇帝入正大统公来朝大臣有言其才且洪武旧人遂以通政司右通政方修洪武实录公与焉旦暮在上左右道说洪武中事甚亲密是冬升礼部尚书时礼部之务丛挫公长于剸繁修理井然益见宠遇实录成有白金文币金织衣之赐永乐二年春册立　皇太子命公以册书兼左春坊大学士东宫开经筵公与右春坊大学士解缙最先进讲及修永乐大典四方文儒皆集仍以公董之无几侍郎宋礼所间见疏岁余降仪制郎中然遇剧务必以属公解缙素厚公既遭谗出又以公言其怨望后召下狱而并下公　仁庙嗣位念公旧宫臣复以通政数月又念其老不任朝参改知兴化府时朝廷方需仁泽于天下公仰祗德意劳心抚绥郡民德之甫再岁殁了官□德丁未七月四日也享年七十 

　　○资政大夫礼部尚书郑公赐神道碑铭（胡俨） 

　　胡俨 
　　公讳赐字彦嘉姓郑氏世闽之建宁人洪武甲子以易经领乡荐明年擢进士拜监察御史时天下郡邑吏多以凂冒获戾逮系无虚日朝廷宥遣戍边特命公于龙江编次其行伍值暑甚公召诸械者谕以主上恩意开示大信脱其械俾各僦居止息每旦一来见众感悦如期无敢后其有疾病羸弱者日蠲禄采具饘粥汤药以给之狮子山有道士某僧某见曰郑御史法官也能惠施若此吾徒宁无愧乎于是相率出资设行庖饮食诸戍徒赖以全活者甚众道路往来困乏之人亦获其济皆叹曰此郑公惠也秩满升湖广布政司右参议始至诸曹吏骄蹇奢纵公召立庭下训饬而约束之吏敛手不敢非多考满擢用材官于是皆感公之德公于政利有当兴害有当去施罢不竢日诸峒苗獠反侧不常邻境郡县数被侵毒公召其酋长布告恩威结以信义宽其徭赋诸酋感激拜谢誓不再恶邻境之民悉得安堵转北平布政司右参议举措施咸得其宜吏民胥悦　今上时在藩国公服事惟谨尤被眷爱复以事相连谪置安东屯行次冀北山谷间父老数十辈拜于路曰吾侪小人仰盛德者久矣今获一见幸甚各载食与浆相迎劳又携钞千贯来献公力拒不纳遂行未几拔工部尚书　上即位转刑部尚书赐内厩名马踰数日以忧恳请去位　上初政图任旧人勉留公乃止每旦出则正衣冠视事夕入则易服就位哭奠如仪永乐三年迁礼部尚书凡朝会祭祀贡献礼仪参酌准式□文彬彬奏议详雅人诵其能尝病暑　上数遣人赐药物有诏命儒臣纂修永乐大典公实监之公接士有礼御下有恩以宽廉平直闻于天下号称名臣永乐六年卒 

　　○礼部尚书吕公震传 

　　吕震字克声临潼人自幼颕悟日记万言人以神童称之洪武中乡举入太学朝廷欲稽郡邑壤地以均贡赋震承檄如两浙民不劳而事集还授山西佥事继入户部主事复北平佥事永乐初以勋劳召大理少卿寻升大理卿及刑部尚书皆克尽厥职继迁礼部垂二十年凡礼乐制度郊庙祠祭燕享赐赉朝觐会同之事皆拟定其手时论称之时太夫人年耄得承　命归省者三凡两值关中饥即命所司出粟赈之暨还条列以闻　上是焉人咸谓得大臣体　仁宗即位尝从容上言百司庶政具有成法悉遵祖训行之勿有所更则永世有赖　宣宗即位以震旧勋凡册立拜封宴劳之事一任于公而不疑震人沉实寡言笑孝友闻于乡闾信义着于朋友善善恶恶无所阿狥凡有见闻无不指陈于上以明其曲直尤善□□□由公出者□商官宣德元年卒 

　　○逸题（史鉴） 

　　史鉴 
　　吕尚书震在礼部时　文皇帝数自将伐北虏吏部蹇尚书义户部夏尚书原吉皆切谏　上　上不听一口　上问原吉曰今粮储足给几年原吉意　上大将出师因诡对曰才彀半年耳　上疑其诞乃令中官御史按之则十年尚有余也　上大怒以原吉等朋党欺妄居尝愤詈时兵部方尚书宾提调灵济宫日有中使至宫赐香数语宾以　上怒故宾惶惧自缢死朝房中有司以闻　上立命剉其尸且械系原吉锦衣卫狱以震兼领户兵部事时变起仓卒诸大臣相继罪死　上怒不巳中外汹汹咸不自保　上虑震自危亲　谕之曰兹事卿本无与朕坦怀相期毋得自疑但当朕尽忠辅政耳又令校尉十人随震起居以防之密　勑曰震万一自尽尔十人者皆代之死震乃颇自安震聪明绝人每朝奏请他尚书皆执副本又与左右更进迭奏震既兼三部奏牍愈多皆自专请对侍郎不与也情状委曲千绪万端一览之后辄背诵如流未尝有悞又尝扈从　上北狩　上驻跸虏地见碑立沙碛中其文具在率从臣读之后一年　上与诸文学语及碑因　诏礼部差官往录之震奏曰臣当时与读此今尚记忆不须遣使也遂请笔札于　上前疏之　上不信密使人至虏中拓其本回校之无一字脱悞其强记如此 

　　○礼部尚书致仕赠太保谥忠安胡公濙神道碑铭（李贤） 

　　李贤 
　　公讳濙字源洁别号洁庵其先淮安宿迁人有讳藩者仕刘宋太子左卫将军迁豫章数传至讳咸者仕唐侍御史子常州刺史琼生持因家于常遂武进人持四世孙曰宿仕宋枢密副使宿十一世孙曰中立常州制置中立生昭公之高祖也曾祖庸仕元浙江儒学提举祖祯常州路医学录考宗仁隐居不仕皆以公贵赠光禄大夫少傅兼太子太师礼部尚书曾祖妣章氏祖妣徐氏妣李氏皆赠一品夫人公生而发白弥月方黑母梦一僧持花以遗之觉而生公居数日有僧至家索观公见僧即笑僧曰此吾师天池高僧后身也命我求见以笑志闻者咸惊异之公自幼端重不好嬉戏弱冠入邑庠洪武中领乡荐登庚辰进士第授兵科给事中寻迁右给事中公勤识大体士林誉之　太宗文皇帝入正大统公供职如旧永乐改元秋以奏对称旨升户科都给事中丁亥　上察近侍中惟公忠实可托遂命公巡游天下以访异人名实察人心向背时　御制性理大金善阴隲孝顺事实书成俾公以此劝励天下以故虽穷乡下邑轨迹无不到在湖广间最久丙申秋还朝丁内艰乞终制不允寻进礼部左侍郎明年往巡江浙诸州授嘉议大夫癸卯复自均襄还朝时　车驾亲征北虏驻跸宣府公驰谒行在所　上卧不出闻公至喜而起且慰劳之曰卿驱驰良苦赐坐与语凡所历山川道里郡邑丰啬民情休戚以至所闻所见保国安民之事悉陈说　上欣然纳之向所疑虑者至是皆释比退漏下四鼓先是　仁宗皇帝太子监国时有飞语上闻　文庙属公往察之公至以所见七事皆诚敬孝谨密疏以闻　上览之大悦自是不复疑仁仁宗嗣位特　赐诰命授正议大夫资治尹巳而闻公曾有密疏疑之乃转太子宾客兼国子祭酒之官南京未几阅章奏见公所上密疏深嘉其忠方议重用之而　龙驭上宾矣　宣宗皇帝即位复礼部左侍郎兼职如故洪熙乙巳冬公自南京来朝　上素重公及入见顾问良久即留任行在礼部事宣德改元春进尚书是岁秋汉王谋叛事觉公赞　上亲征事平公受赏赉甚厚复给叛者家属四人丁未　赐诰命授资善大夫复赐近第一区于长安右门外关者二人戍申　上嘉公忠勤特　赐银章四其二曰文恭世家曰清和恭靖葢嘉羡褒美之也寻以公生辰　赐宴于其策秋八月公扈从巡边至会州而还己酉　命兼詹事府事夏五月复扈从北巡时常民有豪横者既抵于法悉以田宅赐公辛亥　命兼行在户部事　圣节御制诗一章赐公及蹇忠定杨文贞文敏三公且曰朕茂膺天眷惟尔四人赞翼之功因赐宴尽醉而罢新建礼部成命光禄设宴勋戚公卿皆往贺公公以盛事立石厅事之右倚任益隆每燕见　上虚心问曰卿有何言得其章奏即施行之时有芝产于公署人以公和气所召　今上皇帝践祚亦惟图任旧人待公尤厚凡军国重务皆与闻加授资德大夫正治上卿每考绩必有赉予甲子以年至七十上章乞致仕　上以公精力未衰慰勉留之己巳　上亲征北虏　命公留守京师秋八月进太子太傅荣禄大夫景泰初　赐诰命辛未春公因灾异数见乞放兔以曰天意不许寻进少傅壬申兼太子太师二俸兼支公固辞一俸癸酉复　赐诰命进阶光禄大夫自后每岁引年乞归皆不许丙子复因灾变乞赐罢黜亦不许时公年八十二忽疾作艰于步履明年　皇上复位公喜不自胜扶疾入朝而筋力不可强矣遂乞谢事且辞师傅二职　上方重用耆旧悯其老皆从之　陛辞赐白金宝镪金织袭衣给驿舟以归复赐玺书有卿宅心允臧处事惟慎虽经变故无改厥常之谕归之日乡人老稚聚观者以亿万计公陈所受赐于堂感激泣下遣冢子长宁诣阙申谢　上念公历事累朝遂官长宁锦衣卫世袭镇抚俾归终养公之弟克恭克宁克诚时年皆七十余苍颜白发燕乐于一堂遂扁曰寿恺优游桑梓者七年疾复作召诸子前曰尔辈图报国恩勿坠家声遂瞑目而逝天顺七年八月八日也享年八十有九终之夕常州守卓天锡梦公来辞已而闻终大以异讣闻　上之震悼赠太保谥忠安遣官谕祭于其家复令有司营葬事恩荣始终世莫与比公人平易宽和廉静寡欲自奉澹薄起居有常居官敬慎一毫不苟历事　列圣无纤毫过举蔚然一代名臣立朝几六十年荐拔士类甚多□知春闱贡举天下之士尽出其门平居未尝疾言遽色虽庸夫孺子亦知其长者暇则手不释卷喜诗文晚年誉望益尊其酬应愈剧曾不厌倦所著有芝轩集若干卷又尝辑录医药经验者曰卫生易简方经进又有律身规鉴俱行于世 
　　正统十四年北征留守京师廷议迎　上皇时王文厉色曰孰谓虏可和彼不索金帛且索土地忧方大耳众相顾不敢言于少保徐曰防变方略我与总戎责也俄旅退赖公有定执竟上奉迎仪注景泰元年杨善使虏公言　上皇蒙尘巳久宜附善等以进服食不报又请明年正旦朝　上皇于延安门不许三年十一月　上皇万寿节公乞令百官拜贺于延安门不许及　上皇复位力疾入一见请老去　上念公疏屡请百官朝延安门因其遣子长宁来谢授官锦衣世镇抚 
【 藏书】 
　　景泰中王文威权赫奕忤者必死吏科给事林聪独上章劾之文衔之日求其罪不得会聪乡人有事吏部聪嘱之文选郎中出其手书欲寘之死会官廷议拟大臣专擅选官律廷臣附会文意无敢违者胡忠安公谓文曰给事中七品官也而拟于大臣嘱托公事也而拟以选法二者于律合乎且人臣以宿怨而杀谏官无乃不可乎遂拂衣而出曰此疏我不预公等自之于是遂罢曰再议之公归卧病不朝数日　上问胡尚书何不朝以病对乃遣大监兴安问病公曰老臣无病前日议事惊悸太过耳问何事公曰谏官有小罪而欲杀之此所以悸也兴安以告于　上既而法司复以北拟论罪　上不允聪得免死 
【 守溪笔记】 

</div>
    <div class="pagination">
<a href="国朝献征录_page59.html">上一页</a><span>...</span><a href="国朝献征录_page55.html">55</a><a href="国朝献征录_page56.html">56</a><a href="国朝献征录_page57.html">57</a><a href="国朝献征录_page58.html">58</a><a href="国朝献征录_page59.html">59</a><span class="current-page">60</span><a href="国朝献征录_page61.html">61</a><a href="国朝献征录_page62.html">62</a><a href="国朝献征录_page63.html">63</a><a href="国朝献征录_page64.html">64</a><a href="国朝献征录_page65.html">65</a><span>...</span><a href="国朝献征录_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
