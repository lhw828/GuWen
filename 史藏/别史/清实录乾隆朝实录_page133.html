<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 133 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 133 页/共 1860 页</h1>
    <div class="content">○庚申。禁民越省进香。谕、天道福善祸淫。书曰、作善降之百祥。作不善降之百殃。此乃万世不易之理。从未有谄媚鬼神。而即可以避灾获福者。无如小民知识短浅。往往惑于鬼神之说。祈求祷祀。为费不赀。虽仰事俯育之谋。皆所不计。而其中最为耗蠹者。则莫如越省进香一事。其程途、则有千余里以及二三千里之遥。其时日、则有一月以及二三月之久。初春前往。春暮方归。以乡农有限之盖藏。坐耗于酬神结会之举。以三春最要之时日。消磨于风尘奔走之中。朕闻直隶、山东、山西、狭西、等处。风俗大率如此。而河南为尤甚。自正月至二月。每日千百为群。先至省会城隍庙。申疏焚香。名曰挂号。然后分途四出。成行结队。填塞街衢。树帜扬幡。鸣金击鼓。黄冠缁衣。前后导引。男女杂遝。奸良莫辨。斗殴拐窃。暗滋事端。此等劣习。在目前则耗费钱财。而将来即恐流于邪教。惟是相沿已久。若骤然加以惩治。未免又多扰累。著各省督抚。访察所属。有越省进香者。善为晓谕化导。徐徐转移。俾知惠迪吉。从逆凶之正道。时存善心。勉行善事。必蒙神祇默佑。况神灵随处降格。不必远求。即欲奉佛酬愿。亦止于本境祠庙。虔诚行之。毋得呼朋聚众。跋涉山川。以致误农耗财。渐成人心风俗之害。该部可即行文各省督抚知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之九十二　　


大清高宗法天隆运至诚先觉体元立极敷文奋武孝慈神圣纯皇帝实录卷之九十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四年。己未。五月。壬戌。夏至。祭地于方泽。上亲诣行礼。　　

○诣畅春园。问皇太后安。　　

○幸圆明园。　　

○命翰林院修撰庄有恭、在南书房行走。　　

○以领侍卫内大臣哈达哈、为镶白旗汉军都统。　　

○癸亥。工部议准、江南河道总督高斌疏称。运盐中河、下场河、为盐艘柴船行运要津。淤积亟应挑浚。计长五千七百四十九丈零。又无子堰之处。茫无约束。遇水势稍长。即散漫为虞。宜一例兴筑子堰。自平旺河堤尾起。至武漳河止。并场河内帮筑残缺子堰。计长一万六千六百四十丈。共估银二万四千四百一十四两零。动支商捐银兴修。从之。　　

○添设广东嘉应州州同一员。连州、罗平州、州判各一员。从两广总督马尔泰请也。　　

○裁贵州遵义府属之绥阳、正安、桐梓、仁怀、四州县。耗外带徵帮贴银两。　　

○甲子。上诣畅春园、问皇太后安。奉皇太后御长春仙馆。　　

○谕、九卿会议事件。皆系该管衙门主稿。众人不过于事情大概。略加参酌。即行定议画题。而主稿衙门之堂官。亦不过将大指说与该司官员。书吏创立底稿。稿成之后。但观其大意无差错处。便群相画诺。至文理之通顺与否。皆置之不问矣。即如大学士鄂尔泰。查看河工一案。据奏称新运口可用。不必仍开旧口。惟新口之外。挑水坝稍短。应再筑长坝。似属稳妥等语。此指运口而言也。又称新运口内头坝二坝三坝。向东转北。即天妃闸。旧运河路。自三坝向东南湾转而北过越闸。为新河头。旧河直捷。新河纡折。为漕运计。应行旧河。今新建闸坝。现俱未开。仍取道天妃闸。既属便利。永宜遵行等语。此指运河而言也。运口。运河。原属判然两事。乃九卿会议本内。全系照覆。而其措词。则云请饬河道官员。不必仍开旧口。所有应接筑长坝。务令坚牢。宽围过水口。如磨盘墩式。至重运粮船。惟期直捷为便。今新河既属纡折。应令河臣。照大学士所议。嗣后粮艘应行旧河。仍取道天妃闸。以利挽运等语。九卿此议。于事原无错误。而运口。运河。分晰不明。此行文牵混不通之所致也。朕于河工形势。深为究心。而又细阅本章。方知其因文掩意。若他人观之。必疑其前后矛盾矣。夫撰文乃办事之一端。专尚文词。固不得为实心办事。若并此亦不留意。则其苟且塞责。更可概见。传之天下后世。甚有关系。九卿中多有科甲翰林出身者。于此等文义糢糊。岂有不能看出之理。总之忽略迁就。习为固然。嗣后当切加警省。毋蹈前辙。除将议覆河工之本。发还改正外。将此晓谕九卿知之。　　

○工部议覆、陕西巡抚张楷疏称。上年蛟水陡发。咸宁县属之大义峪。镇安县属之旧司。道路多被冲缺。难以复修。且需费浩繁。今委员确勘。必须另行开辟。方成坦途。又称道路既经改修。其塘汛亦应移建。咸宁县新路。一百八十里。应设塘六处。镇安县新路。一百三十五里。应设塘四处。所有应建墩台营房。并修理青铜关水冲旧塘。共估需银一千八百五十九两六分零。准其在于乾隆四年地丁银内动支。及时修理。从之。　　

○朝鲜国王李昑。遣陪臣李晥等。奉表恭进方物。并谢赐本国列传。得旨。览王奏。知道了。所进谢恩仪物。准作正贡。该部知道。　　

○旌表守正捐躯之河南石梁县民于二妮妻、吕氏。　　

○乙丑。上诣长春仙馆。问皇太后安。　　

○谕、前朕降谕旨。蠲免直隶本年钱粮九十万两。江苏一百万两。安徽六十万两。随据孙嘉淦具摺。请将直隶耗羡。一并蠲除。朕降旨允行。复经陈世倌援照直隶之例。请免江南耗羡。朕敕交廷议。旋据议称。此次蠲免。乃系特恩。非被灾可比。不准免耗羡。且江南耗羡。节年不敷。今若再行蠲豁。则地方应用公费。益致缺乏。应毋庸议。朕降旨依议。今据那苏图等奏称。此次蠲免。仍因上年被灾而施恩泽。应请一体蠲除耗羡。以广皇仁等语。从前陈世倌具奏时。朕以伊身在京师。南北隔越。所奏不过遥度之词。廷议既引定例覆奏。遂降依议之旨。今那苏图身在地方。目睹民间情形。亦复如是陈请。谅非市美邀名之举。且朕爱养黎元。输将多减一分。闾阎即多受一分之益。著将江苏安徽二省。所蠲正赋之耗羡。一体免徵。以示格外加恩之意。又据直隶布政使范璨奏称。直隶公用不敷。查河南耗羡。现余银四十余万两。若动拨十万两以协济直隶。则裒多益寡。于公事有裨等语。此奏现交部议。朕思江南蠲免耗羡之后。若官员等养廉不足。则河南多余之银。亦可通融拨补。总之以天下百姓之物力。仍还之天下百姓。一时权宜行之。不必过存畛域之见。其拨补若干之处。著该部定议具奏。　　

○又谕曰。大学士马齐多病。设或事出。著和亲王、大阿哥永璜、公讷亲、往奠。各部院堂官、左翼四旗大臣等。并御前行走、乾清门行走侍卫。除该班外。俱令前往。至头等侍卫以上。及侍卫班领。亦著前往。出殡日期。照此遵行。　　

○吏部议准。浙江巡抚兼管盐政卢焯奏称。杭绍嘉松四所、二十五场。每场额设大使一员。协办一员今查该员祇有稽煎缉私、代徵督课之责。一员足以办理。协办之员。俱令裁掣。以省冗滥。从之。　　

○兵部议覆。管理养息牧、哈岱、郭罗、马群总管对亲奏称。养息牧设立牧厂。每年出青时。俱于养马屯庄。就近牧放。该衙门不时严禁耕种。雍正五年。丈量地亩。将原地均入红册。今开垦渐多。牧厂日窄。应请禁止。查前据奉天府府丞王河奏。严禁马群丁役。骚扰小民。应令各立疆界。以杜争竞。从之。　　

○工部议准。西安巡抚张楷疏称。遵旨修理西邮道路。查陕西宝鸡县起。至褒城县以北为北栈。沔县以南、至川省广元、昭化、为南栈。道路险峻。桥梁朽坏。共估修理银一万八千九百十二两零。从之。　　

○钦差大学士伯鄂尔泰奏。遵旨详勘漳河故道。一自直隶魏县北、经山东邱县城西。至效口村。会滏阳河。入大陆泽。下会子牙河。由天津归海。一由魏县北老沙河。自潘尔庄起。经邱县城东。及清河、武城、故城、景州、阜城、各地方。过千顷洼。入运归海。邱县城西故道。去卫河较远。旧迹既湮。开通匪易。且滏阳河。下会子牙河。全漳之水。亦难容纳。惟老沙河。即古马颊河。河形宽阔。若于此处挑复故道。自和尔寨村东。承漳河北折之势。开至漳洞村。归入旧河。势顺工省。即于所挑新河头之下。东流入卫处。量建闸座。如卫水微弱。则启闸以济运河。卫水足用。则闭闸以归故道。再于青县以下。酌量水势。另议建立闸坝。临清以北运河。可免淤垫。青县以下田庐。永无淹浸。惟是漳河巨浸。漕运重务。必须通筹全局。庶保万全。山东直隶地方。一应事宜。请敕两省督抚河臣。会同勘估兴工。得旨。照所议行。该部知之。　　

○甘肃巡抚元展成疏称。安西镇属之卜隆吉、柳沟、双塔、赤金、靖逆、惠回、等处屯田。向拨屯兵耕种。秋收。除农具耔种外。粮石平分。给作口粮。统于原估折饷银内扣除。后以派防各兵。尚有历年借制行装银未完。因将乾隆元年二年。分过屯田粮石。自四年春季为始。在折饷项下四季扣除。上年镇属、各营屯地。悉被虫灾。请将平分粮石。除支领本季春饷。按扣一季外。其余限以四五两年。分作七季扣清。得旨。如所请行。该部知之。　　

○丙寅。上诣长春仙馆。问皇太后安。　　

○大学士伯张廷玉等奏。遵旨会议殿试策文。向来拘定时格。增饰骈语。仰蒙皇上降谕禁止。臣等细加酌定。应取历朝流传诵习之文。以为成式。并饬各省学政。广行晓谕。务须贯穿古今。陶铸经史。试卷旧无横格。贡士等如有学问淹通者。听其发挥。惟不及一千字者。以违式论。四六颂联。概不准用。其余承问逐条详对起讫处。仍照旧例。从之　　

○吏部议覆。掌河南道御史齐轼奏称。八旗汉军现任笔帖式。考列一等。概以中书补用。满洲蒙古。应一体量加奖励。查向例考试。专为稽查繙译。且汉军笔帖式。补用中书。乃其应升之缺。若满洲蒙古。亦照汉军之例。贴写中书。必多壅滞。臣部细加察核。满洲蒙古汉军中书。同系专司繙译。补用亦当画一。今满洲中书。业经内阁奏将应用之员。考试拟补。嗣后蒙古汉军中书缺出。请照满洲之例。各按伊等班次。将应用何项人员。咨送内阁。考试补用。至蒙古降调应用从九品人员。因应补无缺。改补中书。其中有不由考试繙译。又有年力就衰。不能赴试。概请免考。仍准照例补用。从之。　　

○兵部议覆。建威将军王常等。遵旨会议副都统赵国政奏称。八旗佐领下。马甲额兵。应行挑选正户。不得将开档人等挑取。查右卫兵丁。原系另户满洲。并开档分户。一同派往驻防。若照京城之例。不准开档人等挑取马甲。则额兵缺出。另户壮丁不敷。势必兼挑幼丁。营伍军威。难于整肃。请嗣后右卫马甲额兵缺出。先将另户挑取。如不敷。准于开档分户选补。倘舍应挑另户。止挑开档分户。该参领等照例议处。从之。　　

○刑部奏。各省军流案犯。理宜迅速完结。以免久羁囹圄。请将人命盗案。并例发黑龙江等处者。仍令各督抚特疏具题。其余因事拟遣。迅速审拟。咨部完结。于岁底汇题。仍将各案造册送部。从之。　　

○丁卯。上诣长春仙馆。问皇太后安。　　

○谕军机大臣等。朕访闻得甘省米粮价值。如粟米一项。西宁则每石三两六钱二分。凉州则二两九钱二分。小麦一项。西宁则每石二两九钱七分。凉州则二两六钱二分。皆以京仓斗计算。虽西宁凉州粮价。历来较他处本昂。而照朕访闻之数。则未免昂贵。小民难以糊口。又闻武威等处乏食穷民。颇不安静。目下开仓平粜。借给口粮。民情稍觉安帖。尔等可密寄信与鄂弥达、元展成、令其悉心筹画。善为料理。务令粮价不致高昂。小民不致失所。　　

○户部等部议准。稽查天津漕务吏科给事中马宏琦奏称。蓟运新河。宜加挑浚。前经河臣顾琮。建议大挑。而重运已届。应请饬令河督等。确估作何挑浚。俾重运不致守候。又蓟州收粮。不论米色。迎风高扬。其尤甚者。斗级量斛。重手击冲。及遇雨水有歉。州县责令旗丁帮贴车脚。概行禁止。从之。　　

○又议覆。陕西巡抚张楷覆奏。调任湖北巡抚崔纪。署西安布政使帅念祖。先后陈请陕省增贮米石。查西安省会。为旗标兵丁屯聚之区。自宜较各州县。广为积贮。请于道仓内采买京斗谷十万石。豌豆二万石。歉收借给。价平买补。至陕省旗标镇营。岁需本色粮料。向例额徵不敷。每石折银一两。请于米价昂贵时。附近州县仓内。拨给本色粮一二月。按粮扣银。丰收买还。均如所请。从之。　　

○礼部议覆。顺天府府丞陈恪疏称。向例岁试不到。该学报明事故。限期补考。今满洲蒙古。每遇岁试到者甚少。显系规避。应请限以补考其驻防随任各生。即于乡试时。补行岁试。路远及有事不能乡试者。照例申详。该管官如有徇庇。查明参处。从之。　　

○定边副将军额驸策凌奏、军营现贮银、止二十七万两。除支给明年春饷外。所余无几。请于明年应解银内、先拨四十万两备用。得旨、照所请行。　　

○广西归德州土知州黄国珩患病乞休。以其子黄世周袭职。　　

○戊辰。孝恭仁皇后忌辰遣官祭景陵。　　

○上诣长春仙馆。问皇太后安。　　

○谕曰。原任营总达色。打死马甲六十三。潜移尸骸掩埋一案。该部虽照例拟以枷责。追取埋葬银两完结。但未议及令取回六十三尸骸。而达色又幸遇恩赦。脱然免罪。后因六十三之妻韩氏。不受银两。该旗将移六十三尸骸于水沟掩埋。情罪轻重。及应否取回尸骸之处。咨请部示。该部即应具奏请旨。另行办理。乃并不行具奏。反以该旗都统、信妇人言咨请部示。为甚不合而咨驳。今该旗为此事具奏。又以该部虽将此事完结。而情理有未尽之处。用讥剌之语参奏。大臣等办理公务。惟宜和衷共济。以期有益于事。似此互寻嫌隙。显露于咨文奏牍。甚属不合。殊非办公务。念国体之道。至于六十三之妻韩氏。坚执欲究明尸骸。不受银两。乃为人妻所当然者。况六十三尸骸。原系达色移埋。虽隔数载。宁不记忆其处。今该旗并不奏请、令达色往寻六十三尸骸。反奏称韩氏若再不受银。即交部治罪。益属悖谬。著严饬达色。作速前去。务将六十三尸骸。寻取携回。　　

○工部议准。浙江巡抚卢焯疏称。海宁县塘工。向来潮水激塘。藉草盘头挑溜。今水势南迁。涨沙日远。似应改筑。除陈坟港。已筑石堤外。其普儿兜。马牧港。戴家石桥。秧田庙。卖鱼桥。小坟前。郑九皋门前。白墙门。廿里亭。九座。长一百六十丈余。应与后身土塘。一律改筑石塘。动帑兴工。从之。　　

○己巳。上御勤政殿听政。　　

○诣长春仙馆。问皇太后安。　　

○谕曰、总兵周起凤驻藏有年。著彻回。四川泰宁协副将宋宗璋。著前往西藏。管辖绿旗弁兵。所有应得之项。令该抚照例料理给与。　　

○兵部议覆。闽浙总督郝玉麟疏言。奉发各省以守备用之年满千总。向例本省题补。嗣雍正九年。兵部侍郎吴应棻奏准。以该省有缺可题者。报部题补。题缺无多者。送部铨选。当经护督布政使张若震。将浙省应用人员。验看送部。迄今尚未铨选。应请酌为变通。查该侍郎所奏。原为题缺无多起见。浙省守备。共计二十四缺。仍令按缺题补。并请嗣后各省。如有送部未选者。该省遇缺题补。如臣部已将该员签选。而督抚等又复题补到部。准其补授所题之缺。即将原缺扣除。归入月选。从之。　　

○内大臣正红旗蒙古都统扎克丹、以病乞休。得旨。卿才伎优长。简授内大臣都统。正资料理。不必以患病求罢。著照旧供职。该部知道。　　

○以正白旗满洲副都统永兴。为正蓝旗汉军都统。　　

○以故贵州独山司土同知蒙开智之弟蒙开显、袭职。　　

○赏朝鲜国、进贡谢恩使臣密扬钧等。银币有差。　　
</div>
    <div class="pagination">
<a href="清实录乾隆朝实录_page132.html">上一页</a><span>...</span><a href="清实录乾隆朝实录_page128.html">128</a><a href="清实录乾隆朝实录_page129.html">129</a><a href="清实录乾隆朝实录_page130.html">130</a><a href="清实录乾隆朝实录_page131.html">131</a><a href="清实录乾隆朝实录_page132.html">132</a><span class="current-page">133</span><a href="清实录乾隆朝实录_page134.html">134</a><a href="清实录乾隆朝实录_page135.html">135</a><a href="清实录乾隆朝实录_page136.html">136</a><a href="清实录乾隆朝实录_page137.html">137</a><a href="清实录乾隆朝实录_page138.html">138</a><span>...</span><a href="清实录乾隆朝实录_page134.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
