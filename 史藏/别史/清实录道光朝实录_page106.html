<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 106 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 106 页/共 848 页</h1>
    <div class="content">
监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光三年。癸未。八月。丁酉朔。祭先师孔子。遣大学士戴均元行礼。　　

○谕内阁蒋攸铦奏请再截留江西漕粮一摺。本年直隶各属被水之处较多。业经降旨截留漕米四十万石。并拨运奉天粟米以资赈济。兹据蒋攸铦奏称灾区日增。恐米石不敷支放。再请筹拨。著漕运总督迅将九江后帮在前军船。及吉安抚州二帮船粮米。饬令全行截卸天津北仓。豫备拨用。毋稍延误。　　

○又谕、程含章奏、江西本年续造直隶杨村剥船请展缓解交一摺。江西省分造直隶杨村续增剥船。原限于本年秋间解交一百七十八只。据该抚查明限期已届实系赶办不及。著准其将本年秋间应解船一百七十八只。同明春应解船五十六只。一并于本年冬间赶造齐全。明春即行解交直隶。以济剥运。该部知道。　　

○戊戌。祭大社。大稷。上亲诣行礼。　　

○谕内阁、严烺等奏、会勘武陟县沁河漫口情形、亟筹兴堵一摺。本年暑雨较多。山水骤发。沁河南岸原马棚。及北岸小刘村。均有漫口。现经盘护裹头。并赶筑拦河坝。惟下游淤高。亟须择要抽沟。该河督等即遴委妥员。将应挑引河沟工勘估。俟料物积有成数。赶紧兴堵。务于寒露后蒇工。不得延误。除麻斤仍照例价外。并著查照成案。秸料每斤给例加价银二厘。挑工土方。每方给例加价银三钱。工竣核实造报。此项工程。例应民筑民修。惟河北叠被水灾。民力拮据。所有此次堵筑小刘村。及原马棚漫口各经费。著先由司库拨发。加恩照嘉庆二十三年成案。例价作正开销。加价仍摊徵归款。该部知道。　　

○又谕、本日据吏兵二部奏、请酌定失察鸦片烟条例。鸦片烟一项。流毒甚炽。总由地方官查拏不力所致。向来地方官。祇有严参贿纵之例。并无议处失察之条。且止查禁海口洋船。而于民间私熬烟斤。未经议及。条例尚未周备。嗣后如有洋船夹带鸦片烟进口。并奸民私种罂粟。煎熬烟膏。开设烟馆。文职地方官及巡查委员。如能自行拏获究办。免其议处。其有得规故纵者。仍照旧例革职。若止系失于觉察。按其烟斤多寡。一百斤以上者。该管大员罚俸一年。一千斤以上者。降一级留任。五千斤以上者。降一级调用。武职失察处分。亦照文职画一办理。其文武官拏获烟斤议叙。均著照旧例行。至滇省迤西迤东一带。将罂粟花熬为鸦片。必须严行禁止。著该督抚严饬地方官晓谕居民。概不准私种罂粟。以净根株。　　

○又谕、那彦成奏参、兵部题补武职违例舞弊一摺。所奏甚是。著兵部堂官将那彦成单开违例各案。先行明白回奏。并著派托津、英和、汪廷珍、调取兵部题补甘肃武职稿件。秉公查办据实具奏。寻奏上、得旨。前据那彦成奏参兵部题补武职违例舞弊各款。经朕特派托津、英和、汪廷珍、调取该部稿案。秉公查办。兹据托津等查明、该督误引别省三缺一轮之例。不知甘省自有专条。而以兵部掣补富森布等四员为违例。又误以千总李元魁等、都司岳兴阿等、同为军营出力人员。不知兵部系分别应升即补班次。遵照新例办理。兵部于此二款。并无错误。惟于大靖营守备一缺。不以即补之朱永福拟补。而准陕甘总督所题之王一凤系属错误。又西宁城守营都司一缺。兵部遵照新例。以即补之徐福拟补。徐福籍隶西宁。例应回避。本内未经声明拣员对调。亦属疏漏。所有兵部堂司各官。著吏部查取职名分别议处。该督虽未知专用豫保新例。惟于本省六缺一轮。历久遵办专条。并未详查。辄援他省三缺一轮通例。以该部违例舞弊指参。亦属不合。那彦成亦著交部议处。朱永福一案。该督是否越次保题。著那彦成将接到部文月日。查明咨部。以凭核办。至兵部所引专用豫保人员之例。系乾隆年间历经遵办。何以迟至嘉庆二十二年始行纂入。所有办理迟延之兵部堂司各官。著吏部查取职名议处。并著兵部迅将现行新例。颁行各省。以肃铨政。其承办王一凤、徐福、二案之该部书吏。违例漏叙。是否有心朦混。著交刑部讯明具奏。　　

○又谕、富桑阿奏参疏纵解部人犯。请将管解弁兵交部治罪并自请察议一摺。此案埽单保、系拟实发边远充军解部之犯。经该副都统委防御喜成、兵丁郭勒明阿等、押解刑部。因冒雨渡河。山水涨发。被水冲倒。该犯潜入庄稼地内。找寻无踪。情节甚属支离。该犯系黑龙江人。状貌语言。无难辨认。或潜回黑龙江。或沿途逗留。均未可定。著直隶总督盛京吉林黑龙江各将军。饬属一体严拏务获。毋得视为寻常缉犯具文。致任远扬漏网防御喜成著革职。留于地方协缉。兵丁讷木锦因患病未随同押解。免其责革。郭勒明阿著照例责革。亦留该处随同协缉。俱毋庸解部。俟拏获该犯时、讯明实情。再行分别办理。协领六十一派差不慎。著交部议处。富桑阿著交部察议。　　

○给河南武陟、修武、二县被水灾民一月口粮。并坍塌房屋修费。　　

○己亥。以举行仲秋经筵。遣官告祭奉先殿。上诣传心殿行礼。御文华殿经筵。直讲官文孚、汪廷珍、进讲孟子善教得民心。讲毕。上宣御论曰。人君代天工。治万姓。其任匪轻。其事不易。故必有以教之也。缓征薄敛。使民以时。恐劳民力也。教之树畜。矜恤补助。恐失民业也。建邑设官。惩恶劝善。恐民无告也。党庠州序。阐发人伦。恐民无学也。自古教民之道。既明且备。何风俗日下。民心不壹耶。呜呼。三代而还。王霸杂施。凡古圣王之谟训。咸谓迂阔而难为。或智术以驭之。或小惠以结之。甚至以威刑驱迫之。如此而欲得民心。不亦远乎。其不流于诐行。惑于邪说者亦鲜矣。欲教厥民。先正君心。盖君为民心民为君体。心不正。百体不能从。也且君心正。则知诱物化。不能扰乱。工巧献谀者。不绝自远。日夕相亲。无非朝士大夫。咨询所论。必先勤恤民隐。凡有宰制斯民者。必详加选择。勿致殃民。庙堂之上。以教化为先。推而至于天下国家。莫不重纲常。厉风俗。宣扬正道。屏绝邪淫。小民天良具在。今古不殊。未有不可教化者也。要在当时君臣。措置何如耳。予深愿有位之士。各正己以率人。心希古训。默化潜移。使下民迁善远罪。奉公亲上之心。有不期然而然者也。不亦懿与。直讲官禧恩、王引之、进讲易经君子以自强不息。讲毕。上宣御论曰。古圣人乘乾御世。取法乎天。莫不戒晏安而尚勤勉也。盖天行至健。运转无停。不息之功。覆冒皆赖以生成。今以四海之大。兆民之众。虽竭一己之心。犹恐力不逮而功或有间也。书曰。君子所其无逸。记曰。君子庄敬日强。此与自强不息之功。其义一也。君人者不慎乎此。或委靡不振。好逸恶劳。不思天命难谌。不念宗社重大。既获九五之尊。罔恤闾阎之苦。甚则纵欲无厌。居安忘危左右前后。非容悦则谄谀。由是日引月长。相习成性。于文明刚健之德。不啻霄壤矣。念及此。可不精勤自励。夕惕朝乾。懔天命非养尊之位。慎大宝非自悦之时。惜阴待旦。捉发吐哺。自非圣帝明王。孰能舍己从人。若是之勤也。何楷谓自强之法在主敬。不易之论也。记曰。毋不敬。在人君尤不可斯须去身。盖心存乎敬。则畏天命。畏天命则无怠荒。无怠荒则政治理而家国安。然非纯一不已。久而不息。不可得也。礼成。上幸文渊阁。赐讲官及听讲诸臣茶。复赐宴于本仁殿。　　

○幸圆明园。　　

○诣绮春园问皇太后安。　　

○遣官祭文昌帝君庙。　　

○谕内阁、本日经筵致祭传心殿。礼部侍郎舒英、赞礼错误。著拔去花翎。仍交部议处。　　

○暹罗国使臣白沾暖梭藩哪穵腊车突等二人、于神武门外瞻觐。　　

○庚子。遣官祭关帝庙。　　

○谕内阁、孙玉庭等奏、筹议安徽省各属被水事宜一摺。本年安徽省滨江各州县。被水较重。米价渐昂。民食兵糈攸关。自应豫为筹备。著照所请。准其援照嘉庆十九年采买成案。于安徽藩库动项。委员前赴四川湖广江西等省。探价购买米十万石。如价值不敷。即于采买省分就近动借。一俟运回到皖。先约计灾缺兵粮。尽先提贮。余即分运灾区。减价平粜。其动用银两若干。及将来如何归还库款。统俟事竣后。核实办理。至安徽藩库贮存正项银一百三十余万两。前曾咨部报拨。该省将来办理蠲缓赈恤。及借帑兴修圩堤诸务。需项较多。著户部即将此项存款。暂留皖省备用。毋庸拨协他省。该部知道。　　

○又谕、御史陶廷杰奏、请严五城捕务一摺。所奏是。京师为辇毂重地。五方杂处。最易藏奸。缉捕之责。尤关紧要。向例五城承缉捕役。按限责比。原期有案必获。庶可肃清地面。兹据该御史奏称、近年以来。报窃累累。而获案甚少。每城捕役缺额几半。又以工食无多。遂至豢贼养奸。任凭责比。赃贼全无。废弛已极。不可不严加整顿。巡视五城御史。有稽查约束之责。著即饬令司坊官。拣补勤干捕役。务使足额。责其认真缉捕。毋任仍前怠玩。其各处匪徒。结伴游行。白昼抢取衣物。并著步军统领顺天府五城一体严饬所属员弁。加意巡缉。查拏惩办。至编查保甲。本以杜贼匪之窝顿。所有户册门牌。每年春秋更换。务当逐细确查。核实填写。俾奸民无从溷迹。慎毋视若具文有名无实也。　　

○又谕、御史陶廷杰奏、请严禁私徵蠲缓钱粮、以恤灾黎一摺所奏是、直省偶遇偏灾。经朕明降恩旨。准其蠲缓者。地方官于接奉时。即当刊发誊黄。张贴晓谕。如任意延搁。以致胥吏等乘间私徵。实属大干法纪。嗣后办理蠲缓之案。著各该督抚责成该管道府。就近稽查。如有已奉恩旨。未贴誊黄者。立即严参惩办。傥该道府扶同徇隐。著一并严行参处。毋得稍事姑容。　　

○又谕、庆祥等奏、新疆行茶格碍情形、请仍循旧章一摺。回疆各城。向准商民贸易。以茶易粮。历久称便。前据陕甘总督以甘司官引滞销。奏请严禁私贩。经部议准后。茶商不能运往该处售卖。以致兵民回众。均形竭蹷。实属格碍难行。著照庆祥等所议。嗣后新疆地方。仍准商茶由北路运售与乌里雅苏台、科布多、一体办理。如有私带附茶者。仍严拏治罪。以期夷民两有裨益。至该将军等请于安徽江苏湖北山西出茶省分。酌添行销引张。定立税课。听北路商人由归化城贩运出口销售。以抵甘肃续增引数。其甘肃续增之引。量予裁撤一节。著户部即行核议具奏。　　

○又谕、孙玉庭等奏、飞蝗过境、请将禀报迟延之知州革职一摺。江苏江北各属。报有飞蝗过境。并未停落损伤田禾。惟蝗蝻先由海州萌生该知州未能即时扑灭。又复禀报迟延。意存饰卸。海州直隶州知州刘铃、著革职提究。该督等即饬淮海道亲往督捕。务期摉灭净尽。毋使稍留余孽。并著淮扬等属一体严查。有无伤禾匿报之处。据实参办。其徐州府属地方。既据山东咨称郯城与邳州接界之处。亦有蝗蝻。该督等已饬令该府亲往确查。如有蝗蝻匿不禀报。著即严参。毋稍讳饰。　　

○修湖北黄州协副将衙署。从总督李鸿宾请也。　　

○辛丑。上诣绮春园问皇太后安。　　

○谕内阁、蒋攸铦奏、本年直隶省被灾甚广。办赈需人。应行引见各员。请暂缓赴部等语。著照所请。俟来年开春后。再将各员陆续给咨赴部。带领引见。俾办理灾务。得资委用。该部知道。　　

○又谕。赵慎畛等奏、台湾府属军流等犯。请归巡道就近。审转一摺。闽省台湾一府。离省窎远。兼隔重洋。招解人犯。每因风雨阻滞。辗转稽延。自应量为变通。嗣后台湾府属厅县。审办寻常案内。罪止发遣军流。及命案徒犯。该府厅县于审明后。俱著招解台湾道。勘定移司。毋庸将犯解省。并令该道缮具文册二副。于鹿耳门、鹿仔巷、两处口岸。配船分递。不拘何处文书先到。即由臬司覆核详咨。傥有犯供翻异。该道即就近提人质审。庶案件得以迅结。至应拟斩绞、并斩绞案内遣军流徒余犯。及由斩绞减为遣军流徒者。仍著照向例解司审转。以昭慎重。该部知道。　　

○谕军机大臣等、据蒋攸铦奏、保定省兵房坍塌。请于现拨经费项下借银修理。分作三年扣还归款。已降旨准行矣。直隶省现拨经费银一百八十万两之多。自以散放太赈。及堵筑漫工为要。若所请帑项。先经另案借拨。必至将工赈紧要之需转行支绌。草率了事。殊非核实办公之道。且此次修理兵房。仅需银九千九百余两。该省库贮。何至无款可支。可见直隶藩库空虚。似乘此办理工赈之时。多请帑项。豫为弥补亏缺地步。则今岁请工请赈。恐有不实也。以蒋攸铦之居心任事。不应若是。殊堪抑郁。嗣后该督务当督饬藩司陆言、于支发各款。小心留意。详细核办。毋得将工赈经费。滥行支借。懔之慎之。将此谕令知之。　　

○命通政使司通政使奎耀、乾清门侍卫福勒洪阿、查卢沟桥饭厂太常寺少卿姚祖同、御前侍卫安福查黄村饭厂。通政使司副使鲍桂星、乾清门侍卫容照、查东坝饭厂。大理寺少卿英桂、乾清门侍卫桂轮、查清河饭厂。　　

○以浙江委查禁地出力知府任兰祐等下部议叙。　　

○贷直隶保定府兵丁现拨经费银修理兵房。　　

○壬寅。步军统领衙门奏、拏获偷窃裕陵琉璃门铜帽钉正贼杜常贵。得旨、杜常贵著交刑部归案审讯。蓝翎千总兼番子头目孙起凤、拏获要犯。缉捕出力。著赏给小卷缎一匹。由广储司发给。以示鼓励。　　

○户部议准、护湖南巡抚戴敦元疏报、沅江县开垦荒地二百七十三顷三十六亩有奇。照例升科。从之。　　

○癸卯。上幸万寿山玉澜堂。赐年老王大臣食。并赏赉有差。　　

○谕内阁、礼部尚书穆克登额、精力虽属照常。但年逾八旬。嗣后遇御门办事。及本部值日。或带领引见之期。自揣步履如常。仍照旧来园。如觉精神少差。即不必前来。用示朕优养耆年至意。　　

○赏还都察院左都御史松筠头品顶带。　　

○赏大学士托津子恒龄、副都统衔。　　

○甲辰。上御同乐园。赐皇子王公大臣蒙古王贝勒等、并暹罗国使臣食。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○乙巳。太宗文皇帝忌辰。遣官祭昭陵。　　

○谕内阁、御史程矞采奏、请以工代赈、先行疏浚文安河流一摺。所奏甚是。直隶省连年积潦。屡经降旨。饬令筹办通省水利。惟河道淤塞甚多。非一时所能骤复。自应先其所急。次第兴修。著派继昌、会同御史程矞采、即行驰驿前往文安。查勘情形。应如何设法疏浚之处。据实奏闻。所有陈奏事件。即著联衔具奏。　　

○又谕、英和等奏赈厂情形。请于马驹桥、采育村、适中处所。再添一厂。使饥民就食较便。著顺天府相度该处地方情形。添设一厂。拣派委员。认真经理。或照现在放饭。或折给米粮、妥议具奏。总期有益于民。俾灾黎均沾实惠毋使一夫失所。用副朕轸念民依。有加无己至意。　　

○谕军机大臣等、御史程矞采奏、直隶贫民出口谋生、请饬各关口询明来历放行一摺。所奏甚是。向例民人出口。凭票放行。原以杜奸匪而严管钥。至遇饥馑之年。贫民车载襁负。或依倚亲族。或出口佣趁。亦属事所恒有。从前乾隆嘉庆年间。办理荒政。俱听其出口谋生。系一时权宜之政。此等穷黎。势不能纷纷请票。但当问明来历。并询其将往何处投止。即行知所往地方。俾得有所稽核。本年直隶灾区较广。如该御史所奏。风闻各处关口留难向阻。一概不准放行。该民人甫抵关门。又复长途纡折。其情极为可悯。该督接奉此旨。即迅速行知直隶所属各关口。除商贾行旅。及形迹可疑之人。仍照旧例验票放行外。其实系觅食灾民。祇须问明来历。以备稽查。毋得概行拦截。俟来岁春融。情愿回籍耕种者。即任其复业可也。将此谕令知之。　　

○暹罗国王郑福、遣使恭祝万寿。并进方物。赏赉筵宴如例。　　

○丙午。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭显佑宫。东狱庙。城隍庙。　　

○上诣安佑宫行礼。　　
</div>
    <div class="pagination">
<a href="清实录道光朝实录_page105.html">上一页</a><span>...</span><a href="清实录道光朝实录_page101.html">101</a><a href="清实录道光朝实录_page102.html">102</a><a href="清实录道光朝实录_page103.html">103</a><a href="清实录道光朝实录_page104.html">104</a><a href="清实录道光朝实录_page105.html">105</a><span class="current-page">106</span><a href="清实录道光朝实录_page107.html">107</a><a href="清实录道光朝实录_page108.html">108</a><a href="清实录道光朝实录_page109.html">109</a><a href="清实录道光朝实录_page110.html">110</a><a href="清实录道光朝实录_page111.html">111</a><span>...</span><a href="清实录道光朝实录_page107.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
