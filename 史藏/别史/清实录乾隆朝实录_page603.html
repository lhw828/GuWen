<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 603 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 603 页/共 1860 页
  </h1>
  <div class="content">
   ○兵部议覆、直隶总督方观承疏称、直隶宣化镇怀来路。为冲要差繁之地。向止设马守二项兵丁。并无步粮。请于张家口协营下。抽拨步兵五十二分。分派怀来路三十二分。怀来城二十分。即于守兵内拣选拔补。所遗守粮。归于张家协营、召募补额。应如所请。从之。　　

○以河南城守尉保住、为宁夏左翼副都统。　　

○戊午。孝诚仁皇后忌辰。遣官祭景陵。　　

○谕军机大臣等、喀尔吉善等奏、据提臣李有用札称、诸罗县知县徐德峻、亲往盐水港等处缉盗。被海丰庄民。鸣锣纠众。执械围逼。令该知县写立甘结。始得放回。又彰化县巡检张振勋。捕贼起赃。该处民人、执械抢犯一摺。喀尔吉善等所奏。仅据提臣札牍之词。于此二案起衅根由。并实在情形。尚未详悉。台湾海疆要地。番夷杂处。民风素称刁悍。今地方官员。亲拏贼盗。而奸民聚众。竟至拘围知县。勒写甘结。打伤差役。抢夺案犯。此等刁风。断不可长。若非痛加惩治。何以詟伏莠顽。乂安良善。著传谕喀尔吉善、陈宏谋、今其查审确实。从严办理。仍将实在情由。详悉速奏。　　

○直隶总督方观承奏、据各属报雨情形。惟顺天府属、并宣化、易州、多已沾足。其余均止一二寸不等。天、河、正、顺、四府。乾暵较甚。再查蝻孽。天津、沧州、报有四十余处。静海、二十一处。现用以米易蝻之法。分路设立厂局。凡捕得蝻子一斗。给米五升。村民现俱踊跃搜捕。此外如盐山、南皮、庆云。顺天府属之宁河、霸州。遵化州属之丰润等处。虽间有生发。已随时扑打。至易蝻米项。臣饬于本处仓贮。暂行动拨。并天津贮有采买奉天米项。亦可拨放。俟事竣奏请拨还。得旨、览奏俱悉。京师虽已沾足。保阳尚亦望泽。不应因此处不祈。而外郡亦不祈也。仍竭诚祈雨。必沾足优渥。方释悬望耳。有应行筹济之事。亦即速办。　　

○调福建金门镇总兵黄正纲、为广东琼州镇总兵。以京口水师副将杨天柱、为金门镇总兵。　　

○己未。谕、额尔克锡拉病故。例予遣奠。著西宁副都统舒明前往。顺将旺丹多尔济帕拉木游牧情形查看。如有应行筹办之事。即行奏办。　　

○谕军机大臣等、据总督方观承奏称、各属禀报、惟顺天府属、并宣化、易州、得雨多已沾足。其余均止一二三寸。天、河、正、顺、四府。乾暵较甚。高下麦田。均已减收。再蝻孽惟天津、沧州、二处为甚。静海次之。各该处现用以米易蝻之法。分路收捕等语。天津一带。蝻孽生发。前据吉庆奏到。其督率扑捕。尚见留心民事。但近日蝻孽情形如何。曾否查搜净尽。于田禾有无妨碍。自应随时奏闻。至天津各属。乾暵较甚。得雨并未沾足。不独二麦必减分数。当此秋禾生发之际。望泽尤殷。不知亦曾竭诚祈祷否。吉庆何未奏闻。侍卫拜雅尔、昨于京城祈雨有应。今特令驰驿来津。祈求雨泽。所有一切应行豫备之事。著吉庆速行料理。务期仰邀天佑。甘霖优渥。方释悬念耳。可一并传谕知之。寻吉庆奏、侍卫拜雅尔来津。并蒙颁到鲊答石三块。令交虔诚祈祷。当即出郊接捧至坛。交拜雅尔恭设诵经。旋阴云密布。于初十日亥时起、至十一日未时止。甘霖大沛。所有鲊答石三块恭缴。报闻。　　

○予故察哈尔总管兼副都统衔达什祭如例。　　

○以故四川松茂道属祈命寨土千户拔各笑子阿革、袭职。　　

○庚申。上奉皇太后幸万寿山、侍膳。　　

○辛酉。上诣畅春园、问皇太后安。　　

○军机大臣奏、张家口牛羊群总管惠色等、审拟蒙古贼犯朋苏克、偷盗塞楞达什马匹。贿通汛兵刘成、私放进口一案。详核案情。非蒙古积匪。无由熟悉径路。非兵丁通同。不能越进关隘。刘成应照驻劄外边官兵、偷盗蒙古马匹例、拟绞立决。朋苏克兼有另案偷窃。应照盗蒙古四项牲畜例、拟绞立决。又另案贼犯任黑子等十一名。应如该总管所拟、照本例拟绞监候。至总管惠色、总兵吴士胜、约束不严。请交部严议。得旨、朋苏克著即处绞。刘成著改为监候。余依议。　　

○癸亥。谕、现在刑部办理秋审案件。其中缓决人犯。阅时既久。为数益多。爰书日觉纷繁。囹圄徒滋淹系。朕心深为悯恻。著该部查明朝审秋审各犯。酌其情罪稍轻、缓决至三次以上者。分别请旨减等发落。至此外有情罪本重。历年查办未经宽减。而定案在康熙雍正年间。缓决十余次、至数十次。内有一线可原者。亦著查明分别请旨。　　

○吏部带领考试截取满洲进士、举人、富炎泰等、三十六员引见。得旨、富炎泰、布彦、孝顺阿、赵德荣、何绅、巴德、那淳、麻致祥、吉来、奇宠格、七十一、心常、常喜、文达、吉郎阿、郭明安、笃哈、德昌、朱成阿、关保、依常阿、萨丙阿、著记名以知县用。鄂宁、著在户部额外笔帖式上、学习行走。关达、白英、九十四、人既平庸。更全失旗人本色。关达、白英、著在粘竿处拜唐阿上、学习行走。倘有不勤。即参奏治罪。九十四、著交与伊父鄂乐舜任所、严加教训。俟知礼法、习政事后。伊自奏闻讨差使。余著归原两用。　　

○兵部议覆、两江总督鄂容安疏称、太湖协下。向未设有随营备弁。查该协左营分防之简村守备。事务简易。请于左右营、增设千总二员。一在守备之原驻简村分防。一随守备调回本协营下。以资调遣。应如所请。从之。　　

○甲子。谕军机大臣等、据吉庆奏、本月初四日、静海得雨二三寸。初六日。亲历天津县各处查勘。得三四寸。虽于大田有益。究未深透沾足。民间望泽仍殷。现在竭诚祈祷等语。前据方观承奏称、直属惟顺天属宣化、易州、得雨沾足。其余各处。均止一二三寸。天津、河间等、四府。乾暵较甚。麦田俱已减收。朕心深为悬切。今天津静海。虽得雨数寸。均未沾足。而保阳以南一带、各府属地方。数日以来。未知曾否得有雨泽。现在情形若何。著询问方观承、令其查明速奏。仍一面虔诚祈祷。以冀甘霖优渥。倘有应行筹办接济之事。即行奏闻速办。　　

○乙丑。铸给湖南衡州、常德、辰州、各府同知、永州、宝庆、常德、各府通判关防。从巡抚范时绶请也。　　

○丙寅。谕、广东增城县逆匪王亮臣一案。该督阿里衮、闻信之日。即亲往查拏。办理甚合机宜。该提胡贵、协同搜捕。亦黾勉出力。现在奸徒首从。以次就擒。罔有窜逸。其在事文武员弁。前已降旨加恩议叙。阿里衮、胡贵、著交部一并议叙。该抚苏昌、以地方如此重案。尚存苟安息事之心。后见其事难于消歇。始亲行前往。乃其屡次奏覆情节。终觉心存取巧。未泯成见。不思和衷以济公事。免处分为幸。不必议叙。　　

○吏部议准。前任两湖总督永常等奏称、恩施县之北乡木贡村地方。山深箐密。最易藏奸。请将该县县丞移驻弹压从之。　　

○予故福建巡抚、前浙江布政使潘思榘、入祀浙省贤良祠。　　

○丁卯。上御勤政殿听政。　　

○谕军机大臣等、前据杨应琚先后奏称、东省四月以来。久无雨泽。五月初一日。省城得雨五寸。济南、曹州、泰安、武定、等属。各于四月二十六七等日。得雨一二寸。现在委员巡查。各属俱无蝗蝻。惟济宁、汶上、鱼台等、州县禀报、南旺湖中。涸出苇草地内。生有蝻子。尚系黄白色。俱经扑打尽绝。而果否确实。拟亲往查勘等语。目下秋禾正当生发之际。必得雨泽沾足。方于农田有益。看来各属得雨。尚俱未透。不知数日以来。亦曾续沛甘霖否。可传谕杨应琚、务令随时速奏。以慰悬念。至济宁等处。近因蝻孽萌生。此惟在地方各官。实力搜捕。庶可弭患于未然。若委员巡查。虚应故事。道府委之州县。州县又委之胥役。差役下乡。徒滋扰累。村农未受捕蝗之益。先受捕蝗之害矣。杨应琚现既亲往查勘。务督率属员。上紧搜捕。不致稍留遗孽。其地方胥役。并宜不时严加查察。勿徒以奏明亲往。遂为了事也。可一并传谕知之。　　

○又谕、蒙古、汉人、同属臣民。叙入章奏。祇应称蒙古、内地。乃向来督抚奏事。往往有称为蒙汉者。屡经降旨申饬。今钟音奏报地方情形摺内。又有蒙汉相安。并无滋扰之语。纰缪不合。著传谕申饬。　　

○礼部议准、顺天学政张泰开疏称、乾隆九年。遵化州改为直隶州。丰润、玉田、二县。向隶永平府。改拨该州统辖。所有二县拨府文武童生六名。亦改拨州学。查丰、玉、二县。始由顺天府改隶永平。顺天府向无府学。是二县原未带有拨府童额。嗣因改隶遵化州。遂以永平进额。减为拨州之数。是永平府学。不因二县而增。自不便因改拨而减。请将该府拨减文武生六名原数复还。从之。　　

○以太常寺卿德通、太仆寺卿孙灏、并为通政使。　　

○以编修佟保、充日讲起居注官。　　

○蠲免广东丰顺、海阳、澄海等、三县、乾隆十七年水灾额赋。　　

○戊辰。遣官祭关帝庙。　　

○陕西巡抚钟音奏、承审参案。新限两月。查向来被劾之员。虽当经摘印。必俟部文到日。然后集讯。嗣后请于该员摘印后。即将款证人等。先行审办。部咨到日。照例定谳。于两月限内。可以办结。报闻。　　

○己巳。谕军机大臣等、昨因杨应琚奏报东省得雨。尚俱未足。于本月十二日。传谕该抚、令将数日内、曾否续沛甘霖。随时速奏。并令督捕蝗蝻。稽查州县胥役。毋使滋扰。今该抚奏到摺内。仍称得雨州县。未尽沾足。本月中旬。再得透雨。则西成可期等语。又另摺内称、履勘东平之安山湖。并无蝻子踪迹。其汶上、嘉祥、等属。所生蝻孽。实已扑灭无遗。运河水势微弱等语。看来东省得雨。全未沾足。其运河水势减弱。亦因雨势稀少所致。且湖泽乾涸。尤易生蝻子。是以从来蝗之为害。惟沿河州县为甚。今虽所在扑灭。若非即得透雨。仍恐余孽未尽。可再行传谕杨应琚、令上紧搜查。不得以已经亲勘。净尽无遗。遂谓可以无虑。并令将现在如何搜捕。及沿河州县。日内曾否得有透雨之处。作速奏闻。　　

○湖北巡抚恒文奏、黄安县禀称、书识蓝之玉、见有马朝柱逆书一封。持缴到官。查逆书已拆。内有稿上门上控道府等语。封口写仰罗山县字样。当即委员赴罗山密访。并行文河南。一体查缉。旋据委员访得该县汪沁、本年佥点官银匠八家。余怀怨愤。串通已革柜书王汝梅、嘱生员闵润民等。商做逆帖。交银匠魏尔爵、送至黄安。以图倾害罗山县官。此案应听河南抚臣审办。得旨、知道了。总之马朝柱一日不获。此等侧见旁出、鬼蜮伎俩不息。勉力查缉马朝柱可耳。何至今尚无消息耶。　　

○庚午。以翰林院侍讲图鞳布、为四川乡试正考官。礼部郎中冯成修为副考官。翰林院编修刘墉、为广东乡试正考官。编修谢溶生、为副考官。御史温如玉、为广西乡试正考官。礼部员外郎陈大复、为副考官。翰林院侍讲汪廷玙、为福建乡试正考官。御史毛辉祖、为副考官。翰林院编修邵树本、为湖南乡试正考官。编修李承瑞、为副考官。　　

○以故三等镇国将军亮京子恒文、照例袭辅国将军。休致奉恩将军熙成子成翰、袭职。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百三十八


大清高宗法天隆运至诚先觉体元立极敷文奋武孝慈神圣纯皇帝实录卷之四百三十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十八年。癸酉。五月。辛未。上诣畅春园、问皇太后安。　　

○诣大高殿行礼。　　

○还宫。　　

○蠲缓浙江仁和、海宁、山阴、萧山、诸暨、上虞等、六县。仁和场。乾隆十七年水灾额赋。并予赈恤有差。　　

○壬申。谕军机大臣等、据喀尔吉善等奏称、诸罗县海丰庄、刁民纠众、围逼知县徐德峻、勒写甘结。及彰化县巡检张振勋、捕贼起赃。被该处民人执械抢犯二案。现在究追凶党。按名弋获。严加惩创。以示炯戒等语。台湾为海疆要地。此等刁风。断不可长。已传谕该督抚、令其查审确实。从严办理。今既先后拏获数十人。著即严饬该道府、作速审究。其应行正法之犯。于定案之日。一面奏闻、一面即于该处正法示众。不必俟具奏得旨。方行办理。盖台湾距京甚远。辗转稽迟。已隔数月。海外愚民。渐忘其事。亦何以知所惕畏乎。至另摺所奏彰化县属之大肚社＜监-皿立＞旗一事。其中情节。甚不明晰。赵悻以受赵新欺侵。概以＜监-皿立＞旗希图陷害。何以并未有人指证。即先自行投首。其情理殊不可解。必宜详悉根究。务得实据。以惩恶习。不可据以赵悻为正犯。将就了事。以致案情终留疑窦也。可一并传谕知之。　　

○又谕、湖北黄安县照壁上。潜挂马朝柱寄罗山县汪沁字札。前据恒文奏称、该县汪沁、已经究出柜书王汝梅、与生员闵润民等、商谋捏造。今蒋炳所奏、委员前后具禀情节。又回不相符。现既提犯到省。亲加确讯。是否果系王汝梅。与闵润民等、通同捏造。抑另有正犯。尚须访缉。自应虚心体察。详细研究。但阅札中语气。必系与该县素有嫌怨之人。且知衙门事体者所为。在汪沁因事涉己身。亟欲造札之犯。早有归著。于王汝梅等、不无刑求周内之处。而此等奸徒。挟嫌诬陷。非确有指实证据。则其倏认倏翻。以为狡卸之计。亦未可定。著传谕蒋炳、令其一面密为访查。一面详悉推鞫。务得捏造正犯。重治其罪。至马朝柱一犯。久未弋获。致令奸徒鬼蜮之伎。往往藉此设谋诬陷。前已屡经传谕各督抚等、上紧缉拏。豫楚壤地相接。该抚勉力查拏。毋以久而生懈也。可一并传谕知之。　　

○是日起、上以夏至祭。地于方泽。斋戒三日。　　

○癸酉。谕、谳狱重案。敕交三法司核拟。原期详慎以昭平允。其事属众议佥同。固成信谳。如或迹涉两是。间有一二人不能尽归画一者。自不妨各抒所见。侯旨酌夺。向来原未定有不准两议之例。今据左都御史梅珏成、于召对时奏称、近年法司办理刑名。每以两议为讳。朕前因刑部、都察院、每各持意见。彼此分朋。竟成两衙门相角。此实恶习。有关政体。是以降旨训谕。而乾隆六年、大理寺少卿周倓、因奉有训饬谕旨。遂奏请画一具题。夫狱一成而不变。案情律意。推校不惮周详。要归一是而已。固不得逞其偏见。攘臂相争。而避立异之名。苟且附和。亦岂国家设官集议之本意。且懦黠者、转得藉口以为蒿目无策。嗣后三法司核拟重案。如有一二人意见不能相同者。原可两议具题。但不得合部合院。各成一稿。朕钦恤庶狱。不厌博咨。诸臣亦当悉祛成见。励乃靖共。将此通行晓谕知之。　　

○谕军机大臣等、据方观承奏、宣化镇总兵吴士胜禀报、独石口兵丁。因副将安泰、醉后混行责打。聚众辞粮一案。现饬按察使永宁前往。会同口北道、严察究讯。并将该镇办理情节。彻底查明参奏等语。副将安泰、嗜酒召衅。殊属不职。而兵丁等藉端滋事。尤干法纪。自当严行究处。以肃军政而儆刁风。至总兵吴士胜、既不据实揭报于平时。又不详查妥办于事后。种种乖谬之处。不一而足。已据方观承委令永宁前往查办。可令该督再行飞饬该司等、将此案起衅缘由。并案内首从各犯。及吴士胜前后错谬情节。一一详悉确访。严查办理。务须秉公据实。不得稍存瞻徇姑息之见。再罗田一案。首犯马朝柱、远扬未获。屡经饬谕江、广、及各省督抚、严密躧缉。协力查拏。迄今将届一载。杳无著落。如尚潜内地。谅无不就获之理。口外地方辽阔。易于藏奸。恐该犯因所在侦缉。无地可容。或竟潜踪远窜。希图漏网。亦未可定。可令方观承、遴委妥干员弁。往口外一带地方。密行体访。留心踪迹。倘由此竟得首恶渠魁。明正典刑。亦一快事也。一并传谕知之。　　

○军机大臣等议奏、户部尚书蒋溥奏称、上年御史陆秩条奏、漕米抵通。如经抽验潮湿。晒扬折耗。准该丁以所带余米作抵。如无应抵之处。余米免其交纳。臣思余米亦属正供。准其作抵。该丁等未免任意收兑。或致正供有亏。此项余米。必须另议归款等语。查原带耗米。本系额供正赋。自应照数归仓。嗣后米色潮湿。晒扬折耗者。准买别帮食米抵补。如补不足额。照起欠例、于下年搭解完交。得旨、陆秩托言晒扬。市惠旗丁。以致滋弊。著严饬行。余依议。　　

○甲戌。上诣北郊斋宫斋宿。
  </div>
  <div class="pagination">
   <a href="清实录乾隆朝实录_page602.html">
    上一页
   </a>
   <span>
    ...
   </span>
   <a href="清实录乾隆朝实录_page598.html">
    598
   </a>
   <a href="清实录乾隆朝实录_page599.html">
    599
   </a>
   <a href="清实录乾隆朝实录_page600.html">
    600
   </a>
   <a href="清实录乾隆朝实录_page601.html">
    601
   </a>
   <a href="清实录乾隆朝实录_page602.html">
    602
   </a>
   <span class="current-page">
    603
   </span>
   <a href="清实录乾隆朝实录_page604.html">
    604
   </a>
   <a href="清实录乾隆朝实录_page605.html">
    605
   </a>
   <a href="清实录乾隆朝实录_page606.html">
    606
   </a>
   <a href="清实录乾隆朝实录_page607.html">
    607
   </a>
   <a href="清实录乾隆朝实录_page608.html">
    608
   </a>
   <span>
    ...
   </span>
   <a href="清实录乾隆朝实录_page604.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
