<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1832 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1832 页/共 1860 页</h1>
    <div class="content">
○是日、驻跸隆福寺行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百七十二


大清高宗法天隆运至诚先觉体元立极敷文奋武孝慈神圣纯皇帝实录卷之一千四百七十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六十年。乙卯。闰二月。戊戌。上谒昭西陵、孝陵、孝东陵、景陵。均未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员随行礼。　　

○至孝贤皇后陵酹酒。　　

○是日清明节。遣官祭永陵、福陵、昭陵、昭西陵、孝陵、孝东陵、景陵。上命皇十五子嘉亲王颙琰祭泰陵。　　

○遣官祭泰东陵。孝贤皇后陵。端慧皇太子园寝。　　

○是日、驻跸桃花寺行宫。　　

○己亥。驻跸白涧行宫。　　

○庚子。大学士公管云贵总督福康安奏、臣于正大营解围后。随带将弁进剿嗅脑。逆苗见被追贼匪。均向岩门寨地所坪一带奔逸。当令用火攻。将各寨焚烧。其时风势正大。贼苗囤积火药。经枪炮轰打。烟冲遍岭。并将官舟营木城一座烧毁。贼即窜逃追至柳皮寨。适总兵花连布等、与贼匪数千相持。令官兵上前迎击。贼即惊窜。次日仍令花连布等、分投进攻。共烧贼寨百十余座。时嗅脑城外。正有贼苗围绕攻扑。立经官兵杀散。该城守备黄上达、千总汪连栋、闻枪炮声。即带领兵丁乡勇难民。出城接应。臣当将出力兵勇等、分别重赏。再和琳知臣处带兵人少。将曾经随征台湾廓尔喀之都司姜敏功等数员。绕路前来协剿。亦于是日到营。大学士前署四川总督孙士毅、四川总督和琳、四川提督穆克登阿奏、黔楚逆苗。窜入川境滋扰。经都司何元卿、千总马建纪等、悉力堵截。适重庆镇总兵袁国璜、带兵赶到。即添拨各隘守御。臣等于二月二十七日。前后同抵秀山。随分路进剿。臣和琳由石耶场、至梨木场。见苗匪修筑木城。令官兵迎扑。立毙数人。该匪向山沟逃匿。适穆克登阿由后路抄住夹攻。共枪毙苗匪六十余名。臣孙士毅、带同袁国璜、前赴贵道溪。见贼数百人。正肆焚抢。经何元卿等驰往。手刃数贼。追至王瓜屯地方。生擒苗匪数人。并盘获汉奸六十余名。内有石老唐、万松二犯。均石柳邓宗戚。应留讯起事缘由。余即行正法。谕军机大臣等、正大营嗅脑等处屯聚贼匪。已经福康安先后剿散。即可进攻松桃。和琳惟当将秀山一带贼匪。剿捕净尽。即督兵前往松桃。会合攻击。肃清黔境。直趋楚界。惟龙团坝地方。为后路门户。贼匪胆敢屯聚多人。图扰后路。实为可恶。今和琳等因现兵祇有一千余名。令达音泰等带兵二百。前往堵截。为数较少。和琳等俟川兵续到。即将秀山贼匪剿净。祇应带同穆克登阿、前往松桃会合。并于后路酌量添拨。密为防守。现据观成奏、已带将弁番兵。前往秀山。该处竟应令孙士毅、与观成在彼。督率兵丁。协同防守。不可轻率远离。以期保护秀山。肃清后路。至署参将何元卿、于苗匪窜入秀山时。率兵丁乡勇。悉力堵截。甚属奋勉。著和琳传旨。超等赏给参将衔。并赏戴花翎。千总马建纪、帮同堵截。亦属出力。著以守备升用。其拏获汉奸之知县路云瞻等、著和琳于功竣后。查明分别送部引见议叙。以示奖励。福康安一抵铜仁。即将正大营贼匪立时剿散。今又将嗅脑苗匪。乘势剿杀。解散围城。所办实属可嘉。著赏给汉玉扳指一个。洋表一个。并大小荷包。用昭优眷。和琳于抵秀山后。即能剿杀贼苗。兹又派委熟练员弁。绕路前赴福康安处。以备带兵之用。实为用心周密。不分畛域。深堪嘉奖。亦著赏给白玉扳指一个。洋表一个。并大小荷包。孙士毅、亦著赏荷包六个。其在嗅脑奋力杀贼之守备黄上达、应即以游击超升。千总汪连栋、即以守备升用。此时福康安、和琳、谅已会合。将松桃苗匪。悉数歼除。肃清黔境。合兵一处。直趋楚南。乘势攻剿。兵威壮盛。并力歼擒。伫盼大捷喜音速至。再贼匪诡诈多端。兼有汉奸煽诱。福康安等于进兵时。务将各路严密防范。毋使乘间滋扰。又福宁、刘君辅、将镇筸后路贼苗剿散。盘获奸匪。有欲在城内放火内应之事。不敢远离。即与苏灵在城卡稽查防守。所虑亦是。镇筸地方。关系紧要。贼匪不时窥伺。不可不留心防守。福宁等如不能进攻。竟应在镇筸督兵守御。严密稽查。俟福康安等知会到日。作为应兵。同日进发。三路夹攻。以为一鼓歼擒之计。捐职州同滕绍光等、急公自效。甚属可嘉。著福宁等传旨。俱赏给六品职衔。俾其益加奋勉。再和琳等、在秀山盘获奸匪七十余人。祇将紧要应讯之石老唐、万松二名。留禁候质。余俱即行正法。所办甚是。著传谕福宁等、如有此等盘获奸匪。照此办理。以免疎脱。又毕沅、姜晟奏、催调官兵。即可到齐。泸溪一路。亦已拨兵防守。所办俱妥。现在官兵连次得胜。贼匪望风溃散。想福康安等会兵合剿。捷音即日可至。　　

○是日、驻跸烟郊行宫。　　

○辛丑。上诣永慕寺行礼。　　

○谕军机大臣曰、周樽奏、密赴陶烟邻近村庄。逐加查究。陶烟自缢身死属实等语。所奏殊不可信。陶烟一犯。前据陶兴供称、于上年十月十五日。在太和县。亲见陶烟被营弁拏获去送县。是陶烟系拏获在官之人。何能自寻短见。即使自缢属实。亦必在该县监内。乘间缢死。此次周樽所奏、并无捏饰之语。祇系空言。显有回护。现陶烟之子陶兆安、陶兆宁、及刘荣先、已经解京。俟解到时。与陶兴质审。无难得实。倘究出前项情弊。惟周樽是问。将此谕令知之。　　

○是日、驻跸旧衙门行宫。　　

○壬寅。谕军机大臣曰、和琳奏、现飞催前调汉屯各兵到齐。先将屯聚贼众。痛加剿杀。以清后路。酌留弁兵。由孙士毅派拨分守营卡。旋即挑选精锐。直抵松桃会剿等语。一切运筹布置。俱与福康安意见适相符合。深中窾要。进兵后路。最宜防范严密。自先应廓清贼匪。带兵前进。可免后顾之虞。惟该处路径分歧。势不能于所有隘口处所。逐一安兵分布。转致进剿之兵。势形单弱。此等后路贼匪。自必亦有为首逆匪。占踞要隘。祇须将其首恶团聚之处。设法歼擒。其党夥自必纷纷溃散。和琳等务须熟筹妥办。并遵照昨降谕旨。令孙士毅、观成、在秀山后路守御。以期放心直前会剿。现在福康安、已将嗅脑贼苗杀散。进攻松桃。和琳再带川兵。与福康安会合。则声威更为壮盛。自当势如破竹。直趋楚境。与福宁合兵夹攻。无难一鼓集事。其续调屯土官兵。并著传谕观成、迅速催趱到齐。以便迅速进剿。计和琳此时。或已将秀山苗匪。悉力剿除。与福康安会合一处。由松桃进抵楚境。将苗匪痛加歼戮。亦未可定。至后路一带军行粮饷。均关紧要。现据孙士毅奏请留驻秀山。就近督办。随时应付。孙士毅惟当留心妥办。以期源源接济。又昨据福康安奏、攻杀嗅脑贼匪。自高珑坡至桐木寨。兵丁乘势追赶。至于刻不暇食等语。兵丁等奋勇杀贼。甚属可嘉。并著福康安于剿散松桃贼匪后。将此次出力兵丁查明。各赏给一月钱粮。以示奖励。　　

○是日、驻跸新衙门行宫。　　

○癸卯。谕、泰宁镇总兵员缺。著特清额补授。仍著兼内务府大臣。　　

○谕军机大臣等、前因蒋兆奎所奏该省雨雪情形。未经另缮清单。降旨申饬。令其查明分晰具奏。兹阅该抚奏到补开各属雨雪清单。仍未明晰。如宁武、泽州、辽州、代州等属。俱开二月十六七、至二十五六等日。得雪均有五六寸不等。现届春令。麦苗正当长发之时。如得雨泽滋培。自为有益。若得雪过厚。弗能消融。则麦苗转致冻压。京城于本月十二日。所得之雪亦有六寸。但旋落旋融。并无积压。是以沾濡入土。即与雨泽无异。现在跸路所经。土膏滋润。麦苗青葱。是其明验。今山西省得雪六寸地方。若积而不化。麦苗恐不免冻压。督抚等往往以雪于麦无碍为言。殊不足信。乃蒋兆奎此次摺内。仍未将得雪处所。是否旋即消融。于麦苗有无妨碍之处。详悉奏明。殊属含混。著再传旨申饬。并将该省得雪六寸地方。是否即时消化。麦苗不致冻压。及闰二月得雨泽之处。另行查明据实具奏。　　

○旌表守正捐躯江苏山阳县民徐锦刚妹徐氏。　　

○是日、驻跸黄新庄行宫。　　

○甲辰。谕军机大臣等、楚省被难民苗。既经毕沅等妥为安顿。其壮健丁男。自当招募团练。依台湾义民之例。用示奖励。该民苗等、踊跃争先。藉资防堵。可期得力。其各寨熟苗。被胁听从者固多。而安分良苗、被其侵掠者亦复不少。势难一律歼除。毕沅等出示晓谕。设法招徕。俾其效命前驱。离散余党。办理正当其时。惟是逆苗等肆行不法。恃众鸱张。其夥党甚多。良莠不一。现当行军紧要之时。自不得不权宜招抚。以苗攻苗。将来事定后。仍须留心查察。如果实在出力自效。奋勇杀贼。自应酌为奖赏。俾其安居复业。倘有阳为归顺。心怀叵测者。必须加意防范。分别办理。此事著福康安、和琳、于剿捕告竣后。务须熟筹妥办。以期绥靖苗疆。又张廷仲所请杀贼自效。谅系实情。毕沅等令其分投募集乡兵。奋勇杀贼。于剿苗事务。亦属有益。将来张廷仲父子、如果能剿杀逆苗。擒献贼首。不妨奏明赏给顶戴。量加鼓励。即或以张廷仲究难深信。可于事竣后送京。另行安插。以杜后患。再福宁等因在镇筸日久。毫无展布。今见德楞泰到彼。欲思抽拨兵丁。攻打接仗。以为塞责之计。但福宁等既因兵力未齐。不通进取。若轻于尝试。未能大加剿杀。使贼匪等见钦差到彼。亦未能大振兵威。转启其轻视之心。自莫若养精蓄锐。俟福康安、和琳、前抵楚境。会合攻击。可期一鼓集事。　　

○是日、驻跸半壁店行宫。　　

○乙巳。谕军机大臣等、据福康安奏、于杀散嗅脑贼匪后。即乘兵威胜势。攻克石城。并连夜进兵。将旁路后路苗寨岩洞贼匪。悉行焚烧痛剿。尽数歼除。实属可嘉。特解小荷包一个以赐。用昭优眷。黔楚苗匪。经此番痛加剿杀。自已望风胆落。其松桃屯聚之贼。无难即日歼除。而秀山一带。经和琳屡次剿杀之后。又有孙士毅等在彼督兵堵截。贼匪见贵州剿杀利害。四川堵捕綦严。隙无可乘。因知湖南兵力单弱。祇知自守。是以思赴保靖永绥一带。冀图抢占城市。为负嵎招致地步。福宁等在镇筸。难以望其直前进取。福康安、和琳、久经历练。屡著劳绩。实为天赐成功。伊二人速将松桃贼匪剿净。后路肃清。两处会合。同赴楚境。并力攻剿。以期一鼓集事。其荆州满兵。于登山陟岭。本非所长。停其调派。所见亦是。至各苗寨中。虽有悔惧投出者。究非可信。谅福康安自能料理妥协。断不为所诱惑。惟拏获贼匪陇久生。据供、石柳邓与石三保。系属叔侄。并自称为吴三桂之后。思复称王。以资号召。虽系捏词煽惑。但似此狂悖不法。必须将首恶石柳邓、石三保、吴陇登等数人。按名擒获。尽法惩治。此等首恶重犯。若俱行解京。则该处苗众。未经目击该犯等备受极刑。转不能触目警心。共知畏惧。福康安应将首恶解京刑讯。其余同恶之犯。竟当留于该处正法。以彰国宪而快人心。俾各苗民咸知畏惧。可以永靖苗疆。和琳抵秀山后。因苗民在晏农屯聚。即带领现到之兵。督率将弁。前往剿杀。歼毙贼匪甚多。焚毁贼寨。亦属可嘉。据称、得有汉屯二千余名兵力。即当将附近贼匪。悉力歼除。打通道路。与福康安会合进剿。并经飞催屯番兵丁。星驰前进。此时想已陆续到齐。和琳已将秀山贼匪剿散。廓清后路。与福康安会合一处。进临楚境。声威壮盛。自可势如破竹。又据福宁奏、刘君辅前赴保靖应援。该提督惟当勉力为之。毋稍疎虞。看来楚省逆苗。尚在鸱张。福宁等仅能自守。惟当悉力防堵。一俟福康安和琳抵楚。同德楞泰等带领官兵。并力夹攻。以期迅速蒇事。　　

○又谕、此次黔蜀边界各处苗匪。负嵎抗拒。经我兵痛加歼杀。连次克捷。因福康安、和琳、督率有方。而官兵攻坚陟险。无不踊跃争先。奋勇甚属可嘉。所有贵州、四川、于嗅脑晏农等处、出力奋勉兵丁。俱著查明。各加恩赏给一月钱粮。以示奖励。　　

○又谕曰、浦霖奏安插重犯噶玛尔多布丹、在配脱逃。请将疎纵之安溪县知县张森革职。留于地方协缉一摺。已批交该部知道矣。噶玛尔多布丹、系逆犯沙玛尔巴徒弟。解京审明后。安插该省之犯。胆敢在配潜逃。情殊可恶。该犯系哲孟雄番夷。最易辨别。脱逃后。或潜回川省。或尚在闽省、及沿途藏匿。均未可定。著传谕浦霖、并沿途督抚。督饬所属。严密查拏。于何处缉获。即于何处正法。毋任远扬漏网。　　

○是日、驻跸秋澜行宫。　　

○丙午。谕、户部议覆两淮商人恳请捐银备饷一摺。淮纲行销口岸。向惟两湖额引最多。今该商等以苗匪跳梁。事属切已。吁恳捐银二百万两。以备应用。自系出于实情。但逆苗勾结滋扰。本属乌合之众。现当大兵云集。福康安、和琳、统领黔蜀劲旅进剿。即日歼除净尽。绥靖地方。军需一切。费项无多。所有此项商捐银两。著准收一半。其余一半。仍行赏还。并著照部议、即于上年留拨银两。令盐政委员将一百万两。就近解交湖南藩库兑收。仍分作三年带完归款。俾遂其踊跃急公之忱。以示体恤众商之意。其捐银各商。并著该盐政查明报部。加恩照例议叙。用示奖励。　　

○谕军机大臣曰、长麟奏、湖南、贵州、现在苗匪滋事。与广西省俱有水陆相通之处。即日赴柳州府一带。查阅地方营汛等语此次苗匪在黔楚两境滋扰。总在广西省西北地方与该省相距千余里。尚可无虞扰害长麟前赴柳州。借查阅营汛为名。防范亦可。但不可过于张皇。致该省苗民或有惊疑惟当不动声色。严密防范。方为妥善。将此谕令知之。　　

○是日、驻跸梁格庄行宫。　　

○丁未。上谒泰陵、泰东陵。均未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员随行礼。　　

○谕、据苏楞额奏、两淮各场缓徵折价银、并借给口粮应徵谷价银、共七万九千一百五十两零。均系因灾递缓之项等语。前经降旨普免天下积欠钱粮。场灶积欠。与民户无别所有两淮应徵缓徵折价、及借给口粮谷价银七万九千一百五十两零。并著加恩一体豁免。以示朕施惠推恩。有加无已至意　　

○以云南腾越镇总兵豁隆武鹤丽镇总兵苏尔相对调。　　

○是日、驻跸秋澜行宫。　　

○戊申。谕军机大臣等、昨召见新授腾越镇总兵豁隆武、人甚老实拘谨。腾越路通缅甸。为边疆要缺。恐该员不能胜任。已降旨调补鹤丽镇矣但总兵为专阃大员。云南为边要之区。未便稍滋贻误著传谕福康安、于该镇抵任后。留心察看。如果不胜总兵之任。即据实具奏。毋任因循也。　　

○又谕、昨召见总兵豁隆武。据称现在江宁物价未免昂贵。系上年山东省收成稍歉所致等语。物价随时长落。原属事所常有。但东省上年。虽因雨水过多。收成不无歉薄。而江南年岁尚属稔收。何致物价增贵。著传谕苏凌阿、将该员所奏是否属实。物价有无加昂之处。现在市集物价若何。即行查明据实覆奏。　　

○大学士公管云贵总督福康安奏、臣由嗅脑进剿。奋力追出山口地势稍平苗寨无数。各持镖矛扑拒几有四五千人经官兵杀毙甚多。追至马乾溪大河。复派兵飞赴上流浅处渡水。抄截剿杀。迨至青鱼塘地方见贼匪峰拥直趋松桃。迅饬官兵。分路围杀将贼众截为两段。竟被杀尽。并将松桃城外贼苗窝棚烧毁。城内都司孙清元等望见火光。即带兵民出城会合进剿。阖城难民、及堵御兵勇。均已分别给赏。谕曰、福康安此次亲身督战。调度悉合机宜。迅解围城。连次克捷。甚属可嘉。福康安著赏戴三眼花翎。特昭优异。其行仗出力、及守城有功之西成尼堪富什浑、俱著赏戴花翎。花连布、赏刚勇巴图鲁名号。珠隆阿、赏鄂岳起巴图鲁名号。都司孙清元、著超等以参将用。其在事出力员弁。并著福康安查明咨部议叙。至松桃城内帮护之难民。亦著详查优赏。以示奖恤。　　

○谕军机大臣等、黔省苗匪。经此番痛加剿杀之后兵威大振。望风胆落福康安从此与和琳会合进剿。自更易于集事。但松桃为黔省后路。最关紧要。所有未经剿净藏匿贼匪。福康安不能兼顾。著交彭廷栋妥协往来搜捕。务期净尽。苗匪经官兵大加剿杀。心怀畏惧。乘此剿抚兼施。既可解散贼心。又可擒拏首恶想福康安久经历练。自必相机妥办。又张廷彦所奏、不甚明悉。现在福康安即与和琳会合进临楚境。声威壮盛。张廷彦此时。惟当督率官兵。悉力固守。以待福康安和琳前抵楚境。分路接应。奋勇剿杀。自不应将兵丁分拨各处。转致兵力单弱。　　

○是日、驻跸半壁店行宫。　　

○己酉。谕、据永保等奏、将锡克南伯克苏勒坦、扎拉顶、拏获解到伤害贸易回民之噶勒察等审明。将动手之噶勒察二犯。业已正法。其余顶充逸犯十五名。仍交苏勒坦扎拉顶领回。定拟具奏等语。所办尚是。锡克南伯克苏勒坦扎拉顶、见阿克伯克差人寄信。即将动手之噶勒察二犯拏获解到外。又将属下顶充逸犯一并解来。知遵法纪。殊为恭顺。著加恩由京赏发大荷包一对。小荷包四个。仍由彼处库内赏给蟒缎一匹。大缎一匹用示优奖。其锡克南回民帕依则喇克一知此事。即往告伊村乌舒里伯克后。又将阿提伯克等拏获。令伊识认。指示明白。均属可嘉。著加恩由彼处库内赏给官缎一匹。以示鼓励。　　

○是日驻跸黄新庄行宫。　　

○庚戌。河东河道总督李奉翰、河南巡抚阿精阿奏、临漳县上年漳水漫溢。改由洹河入卫。致三台迤下旧河淤浅。北岸民希图淤地之利。南岸民觊觎建堤。各相争执。以致生员阎十红等、赴京呈控臣等遵旨驰抵该县查勘。惟漳水入卫。究恐洹河窄狭难容。且日久停淤。必与运道有碍。查旧河本系宽广。仍应疏浚下游。令归故道。并将三台漫溢之处。填筑坚实。两岸均可无虞。现已分段监挑。其需用料土等。例应民修。惟灾区民力拮据。臣等业已公捐办理。并限于月内完竣。得旨、如所议行。　　

○是日、驻跸潭柘寺行宫。　　

○辛亥。谕军机大臣等、苗匪屡经官兵剿杀。贼势已敛。现在福康安剿通松桃。肃清黔境。和琳于屯土兵调到时。自已将秀山苗匪剿净。前赴松桃。与福康安会兵。进临楚境。声威壮盛。福宁现已挑定战兵。一俟福康安等知会到。即同德楞泰、从镇筸并力夹攻。祇须将湖南逆首速行擒捕。其余党与。自然望风解散。至百户杨国安、与吴陇登等、商同谋逆。已据帮役白仁得、供证明确。杨国安、及伊子杨清、已押解进京。严行质讯。自可无从遁饰。伊子杨洪、及伊弟杨国寿、竟当在该处即行正法。不必再行监禁。以免疎虞。　　

○是日、驻跸静宜园。至癸丑皆如之。　　

○是月江苏巡抚奇丰额奏、宝山县东门。上年陡遇风潮。将石塘外旧有土塘、并另筑碎石坝坡、各九百六十丈。坍卸入海。前经奏准改为官办。作正开销。惟查有曹家衖起、至教场东止、土塘一段。沙滩凸出数丈。向祇就势围筑。致三面受潮冲击。应将塘身收拢。凸出地全行让出。作为护沙。并可节省新工。共估需工料银二万余两。现饬司动给正项。并委员督催。务于春汛前赶竣。下部知之。　　

○湖广总督毕沅奏、现因征剿逆苗。调集官兵万余。臣驻劄常德。设立总局。按兵支粮。请就附近辰州之长沙、岳州、常德、澧州、及荆州等属水次各州县。先尽常社存谷。碾运常德。以备转送军营。至逆苗藏匿深山。利用火攻。前已札饬臣标中军。将武昌省局存火药。赶紧运送。仍令随时配制。并军前所需物件。一并豫为筹备。得旨、所办合宜。　　

○两广总督觉罗长麟奏、粤东沿海水师各营。向设＜舟曾＞艍拖风等船。前因船身笨重。驾驶未能得力。奏准改造新船九十三只。分拨小营各四五只。大营各八九只不等。惟洋面宽长。贼匪合夥连＜舟宗＞。有多至十余船者。捕缉时。不得不调拨别营兵船。但一经调派。往返动至月余。其原食钱粮势须留瞻家口而本兵弁碍难枵腹从事请于藩库现存田房税契闲款银内酌借二十万两。发商营运以一分起息。即将息银作为巡洋口粮仍按向调每弁一名、日给口粮银八分。兵一名日给银五分统于年底造报。下部知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百七十三

</div>
    <div class="pagination">
<a href="清实录乾隆朝实录_page1831.html">上一页</a><span>...</span><a href="清实录乾隆朝实录_page1827.html">1827</a><a href="清实录乾隆朝实录_page1828.html">1828</a><a href="清实录乾隆朝实录_page1829.html">1829</a><a href="清实录乾隆朝实录_page1830.html">1830</a><a href="清实录乾隆朝实录_page1831.html">1831</a><span class="current-page">1832</span><a href="清实录乾隆朝实录_page1833.html">1833</a><a href="清实录乾隆朝实录_page1834.html">1834</a><a href="清实录乾隆朝实录_page1835.html">1835</a><a href="清实录乾隆朝实录_page1836.html">1836</a><a href="清实录乾隆朝实录_page1837.html">1837</a><span>...</span><a href="清实录乾隆朝实录_page1833.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
