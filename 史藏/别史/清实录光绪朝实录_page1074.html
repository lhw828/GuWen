<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 1074 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 1074 页/共 1316 页</h1>
    <div class="content">
○丙午。以京师雨未沾足。上再诣大高殿祈祷行礼。　　

○遣醇亲王载沣诣时应宫。贝勒载洵诣昭显庙。贝子溥伦诣宣仁庙。贝勒载涛诣凝和庙拈香。　　

○谕军机大臣等、有人奏、广东盗匪日炽。官吏漫无警觉。请严切究办一摺。广东匪首洪春魁梁慕光等、聚血■乣谋逆。前据德寿等电奏各情。业经谕令设法严拏惩办。并将监禁各犯审实。先行正法。兹据奏称该匪句结谋逆。地方官漫无觉察。并有营勇抢劫。及越狱纵匪等事。似此盗风猖獗。吏治军政。实属废弛已极。著责成德寿、李兴锐、严密查拏匪犯。务获惩治。并将营伍保甲巡警一切事宜。认真整顿。务令地方一律清谧。毋得养痈贻患。致干重咎。原摺著钞给阅看。将此谕令知之。　　

○又谕、有人奏、福建漳泉一带土匪不靖。匪首赖乾等。在同安县属之潘涂乡。私造快船。游弋行劫。请饬相机剿抚等语。著许应骙责成水陆提督。督同地方官认真查办。以靖地方。原片著钞给阅看。将此谕令知之。　　

○改铸伊＜覀之＞■牛惠远城新旧满营协领关防。　　

○准前翰林院编修伍肇龄重与鹿鸣筵燕。赏侍讲衔。　　

○丁未。贝子溥伦奏。此次赴美国赛会。需银七十五万两。请饬垫拨。下户部速议。　　

○护理江西巡抚柯逢时奏、江西常备续备五军。饷需支绌。酌量裁减改编。并将各军文案教习。暂行撤回停派。得旨、仍著认真操练稽查。期收实效。　　

○又奏、江省开办巡警。兼设警务学堂。下政务处户兵。二部知之。　　

○又奏、裁并局所以归肬■闲易。报闻。　　

○调正黄旗蒙古副都统铁良、为正蓝旗满洲副都统。镶白旗蒙古副都统善旌。为正黄旗蒙古副都统。实授恒顺镶白旗蒙古副都统。　　

○以镶红旗护军统领溥兴为右翼前锋统领。镶白旗满洲副都统伊立布为镶红旗护军统领。　　

○戊申。谕内阁、南洋各埠。多有华商出洋贸易。熟悉中外情形。尤深明于君国身家互相维系之义。虽侨居海外。心恒不忘故土。其忠爱悃忱。朝廷深为嘉尚。晶■宜经谕令沿海各省。于流寓华商回籍时。设法保护。现在振兴庶政。讲求商务。一切应办事宜。全在得人。尤应体恤商情。加意护惜。各埠华商人等。凡有因事回华者。其身家财产。均责成该省督抚严饬地方官切实保护。即行妥定章程。奏明办理。傥有关津丁役。地方胥吏。及乡里莠民。藉端讹索。即予按律严惩。决不宽贷。著即由沿海督抚、及商务大臣、出使大臣、剀切晓谕。宣布朝廷德意。俾血■乣咸知。　　

○谕军机大臣等、电寄王之春、电悉。闻该省各属匪徒股数甚多。势尚猖獗。该抚一味招抚。旋抚旋叛。到处蔓延。似此情形。必至养痈成患。著责成该抚督饬各军实力剿办。无论边界内地。所有股匪。悉数歼除。务令地方一律肃清。毋得徒顾目前。招安敷衍。致贻后患。　　

○补行引见京察户部郎中绍彝。得旨、著记名以道府用。　　

○引见安徽候补道石镇、补用道洪恩广。得旨、石镇著仍留原省即补。并交军机处存记。洪恩广著仍交军机处存记。　　

○以冒充参将索诈滋事。革山西都司马云亭职。并审办。　　

○以捐助学费。予河南武安县职员李从善建坊。　　

○己酉。春分。朝日于东郊。遣庄亲王载功恭代行礼。　　

○谕军机大臣等、此次祗谒西陵。军机大臣等。著恭诣慕陵。随同行礼。　　

○引见江苏试用道陈际唐。得旨、著仍留原省即补。并交军机处存记。　　

○庚戌。谕军机大臣等、有人奏、永定门外安设铁轨。有碍民闲坟墓之处。并不先期晓谕。以致迁移不及等语。著袁世凯查明情形。设法绕避。妥为办理。原片著钞给阅看。将此谕令知之。　　

○又谕、此次祗谒西陵。递酒。著派那彦图、善耆、随入陵寝门。著派世铎、那彦图、善耆、阿穆尔灵圭、载瀛、载涛、溥伦、博迪苏、达赉、桂祥、芬车、色楞额、前引大臣。著派随扈之奎俊、景沣、溥兴、贵恒、印启、崇寿、并添派溥善、特图慎、寿耆、溥金滟闰、定成。　　

○给事中潘庆澜奏、科举之法。历代相沿。名臣多出其中。乾隆九年八月不添中额之谕。所以抑幸进。非欲废科举。乃督臣袁世凯、张之洞会奏、谓为数百年弊政。又牵合乾隆闲圣谕。至谓有阻挠者。请予严谴。皆措词失当。恳加惩处。下政务处知之。　　

○直隶总督袁世凯奏、遵设北洋陆军武备学堂。拟订章程。下政务处议。　　

○山东巡抚周馥奏、旗丁生计日蹙。请挑选八旗聪颖子弟。入武备、医学、农工、机器、电报、铁路各学堂。以期成就。下各旗营知之。　　

○又奏、遴选绅董举办保甲。得旨、著妥为办理。随时考察。务期有实效而无流弊。　　

○以劝办顺直赈捐。赏广东布政使丁体常头品顶戴。湖北布政使瞿廷韶三代一品封典。予安徽巡抚诚勋等五员优叙。补用道王之杰军机处存记。即选道严信厚等四员送部引见。翰林院庶吉士魏家骅等二员传旨嘉奖。　　

○以才胜海军。予北洋参将萨镇冰以水师总兵记名肬■闲放。　　

○辛亥。孝昭仁皇后忌辰。遣官祭景陵。　　

○谕内阁、路矿总局奏、筹办学堂。并道员张振勋报效经费银二十万两。请旨破格奖励各摺片。候选道张振勋久历外洋。熟悉商情。兹因开办路矿学堂。报效钜款。洵属好义急公。深堪嘉尚。张振勋前经戴鸿慈保奏。已谕令送部引见。著即迅速来京。豫备召见。候旨施恩。　　

○又谕、前据御史李灼华、奏倢■＜曰融＞■＜石木＞闽浙总督许应骙贪污卑鄙等情。当经谕令张之洞确查。兹据查明覆奏。所倢■＜曰融＞■＜石木＞各节。均无实据。惟该督身任封圻。不能俭约率下。收受礼物。家丁勒索门急。于所属重案。办理未能允协。并用人太偏。下情壅蔽。以致舆论不孚。许应骙著交部议处。臬司杨文鼎、恃才傲物。多揽权利。不恤民隐。难膺风宪之任。著以道员降补。建甯镇总兵钟紫云、查无吞饷受贿实据。惟专事逢迎。于营伍不能核实整顿。著开缺留闽差委。署督标中军副将赖文华、工于趋附。汲引私人。著以守备降补。补用道孙道仁、年少热中。营求好利。惟平日尚知练兵。讲求新法。著以通判降补。仍留福建专充武备学堂总办。并充督操营务处。以观后效。通判闵毓靖、钻营生事。盐大使宋尊望、贪鄙嗜利。均著即行革职。捐升知府前署莆田县知县蒋唐佑、卑鄙妄为。劣奣＜虘阝＞亦多端。著革职永不叙用。署仙游县知县王士骏、派捐苛刻。激成事变。率行请兵。伤毙多命。著革职永不叙用。并发往军台效力赎罪。参将江孝全、督兵弹压。遽行开石滟驳。著即行革职。候补道柯欣荣、于仙游激变一案。未能筹商妥办。著交部议处。　　

○署两江总督张之洞等奏、江苏钱价日贵。民用日艰。拟设官银钱局。行用官钱票。并添机增铸铜圆。报可。　　

○派色楞额、善豫、贵昌、恭诣西陵。查看红桩。　　

○以防边出力。予蒙古盟长多罗郡王多尔济帕拉木等十九员奖叙。　　

○予滇边剿匪阵亡伤故。文职从九品王正荣等二员。武职千总邓兴荃等六员。勇丁罗锦堂等五百九十二名议恤。　　

○壬子。补行引见京察内务府员外郎钟福。得旨、著交军机处存记以关差道府用。　　

○以记名总兵徐传隆为福建建甯镇总兵官。　　

○以湖北安襄郧荆道朱其火滟宣为福建按察使。　　

○以山东惠民县境刘旺庄漫口合龙。开复山东巡抚周馥、按察使尚其亨、道员吴煜、副将郭成等六员降革处分。予泰安府知府潘民表等二十一员奖叙有差。　　

○追赠前税务司洋员赫政三品卿衔。　　

○癸丑。谕军机大臣等、有人奏、伯都讷副都统讷荫。偾事虐民。请饬查办一摺。前据长顺等奏、伯都讷有贼诈入新城。句串外匪烧抢。副都统讷荫已抚复剿。事出于不得已。与疏防贼匪入城行劫者不同。可否免其置议。是以降旨准如所请。兹据奏倢

■＜曰融＞■＜石木＞该副都统平日操防废弛。贼来不能抵御。部下兵丁通贼。致将衙署仓库抢虏一空。反按户勒派商人。罚捐钜款。怨声载道等语。著该将军再行确切查明。据实具奏。不准稍有回护。原摺著钞给阅看。将此谕令知之。寻奏、此次伯都讷贼匪扰乱。该副都统实无明知故纵。及勒派苛罚等情。所部兵丁。亦无通匪情事。惟以兵备空虚。该副都统事前疏于防范。亦难辞咎。得旨、讷荫著交部照例议处。　　

○署两江总督张之洞等奏、自沪至甯铁路。仿照粤汉干路美款办法。详订合同二十五条。议借英金三百二十五万镑。虚数九扣。年息五厘。五十年为期。即将全路作为借款抵押。五年全竣。逾限有罚。下外务部议。寻奏、该督等所拟合同。核与粤汉铁路用意相符。而于禁止洋工程师干预地方事宜。及豫订将来徵收税捐各节。尤为详密。应请准如所拟办理。从之。　　

○甲寅。谕内阁、恩寿奏、恭录圣谕像解进呈一摺。康熙年闲。圣祖仁皇帝特颁上谕十六条。以为化民成俗之本。海内士庶。固已家喻户晓。兹据恩寿采访原任安徽繁昌县知县梁延年编辑圣谕像解一书。恭录上谕冠首。将经史事实分载于后。并为浅明解说。俾妇孺皆易通晓。实足辅翼圣训。启迪愚蒙。著该抚即将石印成书。分送各省。由该督抚饬发府厅州县各学堂。俾资观感。以端风化。　　

○署两广总督德寿等奏、粤省盐务。上年因新案赔款。盐斤加价。客贩裹足。销路滞钝。是加价徒有其名。而正款实受其害。拟请饬下粤盐行销各省。将加价口捐核减。按照部议行盐省分。每斤抽收二文。并将厂卡酌量裁撤。以节糜费而顾大局。下部议。　　

○又奏、续筑广东省河堤岸。用银三十八九万两。暂借商款。不动库储。下部知之。　　

○署四川总督岑春火滟宣奏、成都设劝工厂。拟试办章程。得旨、著即认真办理。以期教育有成。　　

○以贵州按察使曹鸿勋为贵州布政使。调云南按察使全楙绩为贵州按察使。以云南临安开广道刘春霖为云南按察使。　　

○命广西提督苏元春来京陛见。以云南临元镇总兵黄呈祥署广西提督。　　
</div>
    <div class="pagination">
<a href="清实录光绪朝实录_page1073.html">上一页</a><span>...</span><a href="清实录光绪朝实录_page1069.html">1069</a><a href="清实录光绪朝实录_page1070.html">1070</a><a href="清实录光绪朝实录_page1071.html">1071</a><a href="清实录光绪朝实录_page1072.html">1072</a><a href="清实录光绪朝实录_page1073.html">1073</a><span class="current-page">1074</span><a href="清实录光绪朝实录_page1075.html">1075</a><a href="清实录光绪朝实录_page1076.html">1076</a><a href="清实录光绪朝实录_page1077.html">1077</a><a href="清实录光绪朝实录_page1078.html">1078</a><a href="清实录光绪朝实录_page1079.html">1079</a><span>...</span><a href="清实录光绪朝实录_page1075.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
