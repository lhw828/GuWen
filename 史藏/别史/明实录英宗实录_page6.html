<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 6 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 6 页/共 263 页</h1>
    <div class="content">　　○行在户部奏蓟州永平诸卫官军俸粮俱仰给于林南东店仓缘诸仓粮米海运艰苦今彼处岁熟欲将各处上纳京库绵布量运五万匹赴蓟州收贮折作俸粮庶免来年海运之劳从之
　　○壬午复除扈卣为山西布政司右参议提督易州山场柴炭
　　○革四川重庆府南川等四县茶仓时四川布政司奏四县茶课数少而仓官虚旷宜并革其课令本府徵收之
　　○癸未敕行在工部曰洪武永乐间各处府县岁贡彩叚工部验中方送内库且无贿嘱及包揽之弊故皆精密鲜明足称朝廷赏赉亦不虚费百姓财力近年以来徒见糜费民财而叚匹多不堪用此皆有司通同工匠侵盗易换且听人包揽解纳及至京该部该库官吏人等又从而求取贿赂一得其利遂不辨美恶悉送内库此积年之弊也今特命司礼监取洪武永乐间纻丝纱罗绫绢之类与尔工部及各布政司府县务以此为式成造其起送至京令监察御史同尔工部官辨验仍委司礼监官参视敢有漫不知省仍蹈前弊者通治以重罪不宥尔工部其榜谕各处使咸知之
　　○行在光禄寺卿郝郁为事称疾命行在兵部右侍郎李郁掌行在光禄寺事
　　○升河南卫辉府获嘉县县丞孙述为行在光禄寺寺丞述先任本寺少卿为事谪降县丞兹因寺丞缺人故有是命
　　○甲申升扬州卫指挥使姚麟济宁左卫指挥使戈戡俱为广东都司都指挥佥事
　　○升广东神电卫指挥佥事张演署都指挥佥事事巡备雷廉等卫先是广东右参议李永年言雷廉海南等卫官贪墨虐下而下复讦愎健讼僻在海滨未易控制请委都指挥一人守之至是兵部以演熟知利弊故有是命○乙酉行在吏科给事中车逊等言巡抚浙江户部右侍郎成均考察右布政使石执中佥事商盘等七人俱平常难任方面宜别用之  上以执中老成不可动余从所言
　　○行在光禄寺掌寺事侍郎李郁奏本寺见在牲畜数多喂养不敷欲于京城厢市坊店之家寄养俟肥腯取用  上以民畜官物必至厉民不听令送内官监收养
　　○湖广布政司奏所属德安府安陆等县连年旱暵人民艰食请以应运临清粮一十万石淮安粮二十万石折收豆麦杂粮储之本处以备赈恤从之
　　○丙戌宁化王济焕奏请全支镇国将军美壤美土□度一岁禄米从之○行在通政使司左通政周铨自保定捕蝗还言其始至时蝗势滋甚后闻清苑县有神祠一区祠旁古碑载灭蝗灵验甚悉遂率知府周监等往祷之三日蝗果灭  上以除天灾者在于修德不听铨言
　　○直隶六安州英山县知县贺完言书曰嘉言罔攸伏万邦咸宁切见各处官吏人等先有上书陈言者本为开陈治道及军民利病一时词语鲠直冒犯天威迁降远方及发充军为民以此人多畏罪保禄不肯进言乞取回量才擢用或仍复职役庶使下情上达  上命行在礼部议行
　　○戊子升行在兵部员外郎李畛行在四川道监察御史刘祯俱为行在光禄寺少卿
　　○实授右军都督府署都督佥事丁信为都督佥事○行在吏部主事沈中言浙江绍兴府山阴县西有小江上通金华严处下接三江海口旧引诸暨浦江义乌等处湖水以通舟楫近者水洩于临浦三叉江口致沙土淤塞乞敕有司量户差人筑临浦戚堰障诸暨等处湖水仍自小江流出则沙土冲突舟楫可通矣事下该部议行
　　○夜月犯天关星
　　○己丑瓦剌顺宁王脱欢等遣使臣月鲁卜花等贡马及貂鼠青鼠皮赐宴于礼部及赐彩币等物有差
　　○庚寅升高邮卫指挥使汤节为江西都司都指挥同知调府军前卫指挥使朱礼于安庆卫行在金吾右卫指挥使张海于高邮卫驰驿之任
　　○命都督佥事丁信镇守江西九江府既启行闻凉州有警遂召还
　　○四川龙州宣抚司以瑞麦来献有一茎六穗七穗者  上以所在旱蝗相望独此瑞麦何以免民之饥乎其令天下自今凡若此类毋献
　　○辛卯  上御奉天门谓兵部臣曰外方遣使赴京朝贡尔等移文沿边各都司卫所整搠军马摆队守门务要整齐严谨以备不虞若怠惰误事者必罪不贷
　　○夜有星大如杯色赤有光出十二诸国秦星南行至浊
　　○壬辰命故辽东都指挥佥事张林子暹袭为金吾左卫指挥同知金吾左卫指挥使萧通子廉羽林前卫指挥佥事金贵子旺俱袭职
　　○行在户部奏湖广衡州府仓粮六十四万余石恐年久陈腐欲令量存衡州卫官军二年支用外余令附近茶陵诸卫官军关作俸粮及散与衡州属县饥民俟秋成偿官从之○行在礼部奏天下岁贡生员例从行在翰林院考试中式者送南北国子监读书初不中者仍发原籍住廪肄业以待复试再不中者发充吏役提调官教官如例责状犯在赦前者免责状从之
　　○行在兵科给事中朱纯往万全都司查理军伍还上便宜六事一宣府沿边地方东至龙门关西至西阳和口相距六七百里自总兵官都督谭广到彼相度地势深沟高垒贼知有备不敢轻犯如赤城一带地方东抵独石城西抵龙门关其平险远近无异宣府而先后诸将略不究心乞如宣府等处开筑沟垒以为保障一独石开平东连韭菜冲西接氊帽山南通犹儿峪北临草野皆贼人出没之所而守城军士多羸老稚弱难以备御乞选智勇头目分领精兵往戍以足守备一赤城雕鹗云州独石等堡其备御官军皆于万全都司选拨屈指俟代莫肯安心效力乞将各堡立卫拨军挈家往守以安其心一沿边夜不收及守墩军士无分寒暑昼夜瞭望比之守备勤劳特甚其中贫难居多妻子无从仰给乞量加粮赏以恤其私一赤城雕鹗云州三堡站驿俱无印记凡遇飞报使臣往来止凭白头关文应付虽有伪冒无从稽验乞铸给印记以防其弊一各处巡按御史陆路止乘驴匹其巡按边方者或遇警报与总兵镇守等官会议不无迟误乞与马匹以便其行  上命该部详议以闻
　　○儹运粮储总兵官及各处巡抚侍郎与廷臣会议军民利益及正统元年合行事宜上闻一运粮官军兑运各处民粮赴京者量加耗米以地之远近为差湖广江西浙江每米一石加耗六斗南直隶五斗江北直隶四斗徐州三斗五升山东河南二斗五升民运至瓜州淮安兑运者正粮尖斛耗粮平斛耗粮以三分为率二分与米一分以物折之民愿自运者于临清收受一正统元年运粮四百万石京仓收十之四通州十之六一各处置立济农义仓收贮赈济米及诸色种子令州县正官提督遇有凶札依旧制及时给散秋成偿官每季具数申部不许侵欺及他用违者治罪一临清徐州淮安仓粮各差监察御史一员监收一山东河南湖广江西运粮官军今岁存留本处操备及他役者正统元年悉仍运粮一松江府近因少米徵收黄豆一万石比运到京多有湿烂宜依时直改收绵布解京一运粮官军每岁止关行粮二石各仓收粮多有势豪无藉之徒通同仓官攒典诳诱民财宜令巡仓巡按监察御史伺察究治一瓜州风浪险恶舟难久泊宜令民就高阜囤米听兑一淮安清江浦淮河口及济宁至东昌运河浅滞宜加＜锍-釒＞浚一徐州吕梁洪原引睢水入焉今睢水过隋堤会汴入淮各洪浅狭宜于凤池口或归德州新堤处设闸复引睢水以济各洪一沙湾张秋运河旧引黄河支流自金龙口入焉今年久沙聚河水壅塞而运河几绝宜加＜锍-釒＞凿一彰德河往时东入卫河至临清与运河会今北流入滹沱而卫河亦浅宜障而东之一运粮总兵官及巡抚官岁以八月赴京议事  上以所议皆当从之
　　○巡抚狭西行在户部右侍郎李新奏甘肃诸边用兵之际其粮储仰给于西安等府但山路险远挽运艰难且有番寇抢掠之患今先于近边庆阳等府仓内转运五十万石于甘肃却以西安等府税粮补足其数从之○癸巳行在十三道监察御史陶镛等劾奏英国公张辅成国公朱勇武进伯朱冕都督谭广方政黄贞毛翔都指挥唐铭等私役边军办纳月钱  上皆宥之令改过自新
　　○甲午行在户科都给事中卜祯等劾奏巡抚河南山西兵部右侍郎于谦被镇守都督韩僖攻发其过自知罪状显著故不依期来朝盖欲假公务以济己私当正其罪  上以谦巡抚尽心不可罪特宥之
　　○行在鸿胪寺左少卿张隆奏臣先与镇守蓟州等处总兵官都督王彧议沿边人马岁费粮料二十二万石有奇宜令军民于林南东店二仓转运六万八千石赴边仓备用今彧以军方修筑城堡请令民丁独运  上以边储国家重务仍令军民兼运○茅山华阳洞灵官汤希文奏乞如龙虎山大岳太和山例给道童八十九人度牒以备焚修从之
　　○行在兵科给事中邓仑奉使大同回言军情三事一大同设草场每岁收草一百七十余万束以备军用惟令本府委官收放更代不常为弊不一请设官以专理之庶无侵欺一永宁隆庆诸卫官军俸粮每月于宣府通州关支相去近者百余里远者三四百里山坂崎岖挽运艰苦粮米不能悉致多将低价贸易布钞以此军食不足请于宣府粮多仓分转运赴粮少卫分收贮支给仍运京仓米于隆庆卫供应为便一口外自岔道抵宣府驿传马匹传致命令飞报军情送迎使客昼夜不息宜量加料草仍令巡按监察御史点视其有饲秣不如法者罪之事下行在户部集议请添设大同草场官攒铸降印信永宁隆庆诸卫俸粮移于附近怀来昌平诸仓关支驿马加料豆宜如所请  上悉从之
　　○乙未升开平卫指挥使杨洪为都指挥佥事加赐金织衣一袭钞三千贯以获虏寇功也
　　○丁酉顺天府奏十月初一日例于本府儒学行乡饮酒礼缘值斋戒请移于初二日举行从之
　　○夜有流星二一大如杯色赤有光出入谷西北行至北斗杓一大如杯色青白出弧矢东行至近浊
　　○戊戌升行在中军都督府右都督任礼为左都督往狭西选调官军赴凉州备御
大明英宗睿皇帝实录卷之十
　　宣德十年冬十月己亥朔享  太庙遣卫王瞻埏行礼
　　○以下元节遣官祭  长陵  献陵  景陵
　　○遣中官祭司井之神
　　○册封永和王济烺第三女为赵城县主命太原右卫中右千户所总旗吴海子亮为仪宾赐诰命冠服等件
　　○遣行在户部左侍郎王佐往甘肃提督军饷
　　○巡抚河南山西行在兵部右侍郎于谦奏山西都司并行都司操备官马每匹日支豆四升官军自备驴匹日支一升费用浩繁民力不堪请如万全都司例官马日支三升驴匹不支从之○庚子  上谕行在兵部尚书王骥等曰今达贼阿台朵儿只伯等不顺  天道罔感国恩屡寇边境各处虽有官军守备缘此贼出没不常未能剿灭卿等其榜谕多人如此贼再来寇边凡一应人等有愿奋勇效力剿贼立功者许其赴官自陈即关与糇粮兵器并绵布二疋以俟调遣若能出奇劫劫寨斩首擒贼者升二级赏绢四疋布加其半其遇敌斩首擒贼者升一级赏绢二疋布倍之舍人军余不愿升者升其正伍官军其他有功不愿升者除正赏外仍加一倍凡能以少敌众出奇制胜斩首擒贼及获其马驼牛羊者具其功绩奏来不次升赏阵亡伤故官军有功者在营纪录户丁及代役之人照例升用除正赏外仍加其半如在营无户丁代役止有母妻女子者照正赏外仍加一倍狭西所属地方及洮泯等卫番土官舍军余人等有自愿出力敢勇杀贼或于各处山沟险阻藏伏密了出奇获功及遇贼设法剿杀者亦一体升赏
　　○浙江巡海都指挥同知张翥奏奉敕整点缘海城池军马独员任重请增御史一员分理右都御史顾佐以为监察御史王琏见巡两浙可以兼任不必增差从之
　　○宥行在光禄寺卿郝郁少卿张泽寺丞王兴倪琮等罪泽等既下狱十三道御史并发其隐放厨役纳办月钱之罪都察院具狱以闻且言泽等盗食告  庙果品而以浥坏之物供献当附大不敬律各斩郁罪惟均宜并执之  上曰郁等于法本难恕今姑记其罪郁仍听管事泽等俱调出外任
　　○昏刻火犯土有光相接○壬寅  上闻  孝陵神功圣德碑损裂令中官阮简同翰林院侍书程南云往同南京守备襄城伯李隆少保户部尚书黄福等督工匠重建之
　　○遣使赍敕谕阿台王及朵儿只伯等曰尔等昔在先朝屡廑职贡朝廷嘉乃诚悃听尔于近边生聚讵虞尔等不戢互为仇敌时复突入凉州镇番境内为患朕体好生之心不欲兴兵殄灭尔能识达天命相率来归许尔休养如故若永昌土达头目长脱脱帖木儿等曾出为寇今能效顺亦许自新尔或稔恶不悛朕虽欲曲全尔生如王法何尔尚筹之无贻后悔
　　○少傅兵部尚书兼大学士杨士奇等言闻达贼为瓦剌所逼近边驻劄请以敕谕榜文刊印百道付总兵官布散边境赦其抢掠之罪许以来降用散贼势仍写敕奖励领军都督赵安令其奋勇剿杀贼寇从之○游击将军都指挥佥事杨洪奏臣所领人马巡视边疆粮料俱于龙门卫诸处关支往回三百余里卒遇声息恐妨调度近者召商于独石中纳盐粮然则例颇重商贾不至宜稍减轻每淮浙盐一引纳米豆三斗则商贾必集官军足用矣又臣于马营境外积聚野草被虏烧毁今土木榆林岔道鸡鸣山积有谷草宜令万全都司发军运赴马营以备今冬来春之用  上以边境急务悉从所请遣人乘传往报之
　　○狭西西宁卫奏今茶马司缺茶买马而四川成都诸府积有官茶请召商于彼处运赴本司每茶百斤加耗十斤不拘资次支与淮浙运司盐六引从之○调凤翔府知府韩福于巩昌府先是郑府人有害民者福欲执之王不悦奏福欺侮吏部以福与王不协宜取回部狭西方面方福端谨公勤吏民信服乞调补巩昌之缺从之
　　○先是行在户部奏宣府大同军马粮料仰给山西迩者添拨军马用粮浩繁欲将直隶徽州府该运粮八万石折银三万二千两转发宣府大同依时直籴买粮料庶民力不困边储可充  上初虑不便至是尚书胡濙等复申前议从之
　　○行在通政使司右参议刘芾以病乞还乡从之
　　○癸卯命万全都司都指挥佥事汪贵往龙门提督守备释为事千户张杰等六员戴罪仍往开平巡哨从游击将军都指挥佥事杨洪奏请也○顺天府房山县直隶河间府沧州静海献县民人魏祥等奏各人原领孳牧骑操马匹近皆倒死今岁歉民艰乞宽期买补  上皆从之
　　○楚府永安王孟炯第三子镇国将军季壣卒遣官赐祭命有司营葬
　　○甲辰赐营造山陵夫匠胡椒人二两
　　○顺天府奏先因外夷来降令铺户营办杂用器皿一千三百余件该价钞二百八十七万一千一百余贯  上命速给偿之
　　○乙巳升行在金吾左卫带俸指挥同知康能为都指挥佥事
　　○松潘总兵官都督同知蒋贵奏松潘东南二路关城木栅自蛮人作耗悉皆倾毁近已剿捕宁帖欲将薄刀等十三处关城令存留守备官军修理其龙州宣抚司城木栅令本司原操土民修理庶蛮人无觊觎心事下行在工部议行○丙午敕狭西总兵官太保宁阳侯陈懋等曰近得卿等奏欲令掌西宁卫事都指挥穆肃等于所管阿吉等十三簇番民内选精锐能战者自备鞍马赴甘州协助剿贼已从所言惟是番民最难驯伏卿等宜善加抚恤庶资其用又言欲将狭西行都司所属旗军折粮余布买马二千匹给军骑操亦已从之但须戒饬下人毋得缘此为奸
　　○升行在兵部职方司郎中李约为狭西布政司左参政行在刑科给事中年富为右参政行在兵科给事中戴弁为右参议由行在吏部会官荐举也
　　○升忠义后卫指挥同知周全会州卫指挥佥事宋忠为狭西行都司署都指挥佥事
　　○丁未擢六科庶吉士宋琏胡端祯廖庄为行在各科给事中○升潼关卫指挥使姚琛为狭西都司都指挥佥事往宁夏备御调汉中及潼关卫官军二千益之以总兵官都督史昭奏黄河将冻故也
　　○升行在河南道监察御史郭智为行在都察院右佥都御史命往绥德延安同守备都指挥佥事王永整饬边备俱降敕谕之
　　○降监察御史刘滨为典史由行人侯琎奏滨酗酒失职故也
　　○戊申命山西有司所问囚犯俱赴大同大有仓纳米赎罪从巡抚侍郎于谦奏请也
　　○行在户部奏狭西边卫急缺粮储宜召商中纳盐粮令于西宁庄浪上纳者每盐一引米麦豆四斗甘州凉州肃州上纳者每盐一引米麦豆三斗俱于淮浙运司不拘资次支给仍遣监察御史及本部官各一员监收从之○己酉建  长陵神功圣德碑遣卫王瞻埏祭告  太宗文皇帝  仁孝文皇后
　　○遣少保兼工部尚书吴中祭司土司工之神
　　○行在户部奏奉诏减除天下增额并人户消乏课程近有福建莆田县民奏本县连江等里旧课鱼户消乏而续置船只数多有司不为查补今恐各处亦多似此宁无冒免不实乞行浙江等布政司并直隶府州各委官勘实如果旧户消耗准与开除仍将续置船户补数办课有不实者罪原勘官吏从之
　　○谪山西行都司都指挥佥事邓瑛等戍辽东法司论瑛等失机当斩  上宥其死故有是命
　　○庚戌革广东肇庆府高要县清岐关以知府王罃奏本关不临要冲而守关军人往往虐害行旅故也○辛亥晋王美圭奏欲令镇国将军美垸美垙美埻于平阳居住守茔园以奉时祀从之
　　○出京库布于甘肃市马先是总兵官都督刘广以官马不足令狭西有司出官物市之至是又不足遂有是命
　　○建立天下卫所学校时狭西按察司佥事林时言各处卫所官军亦有俊秀子弟宜建学校以教养之庶得文武之才出为时用从之
　　○壬子召太常寺少卿魏骥行在翰林院养病修撰王钰检讨陈璲赴行在从尚书胡濙奏请为明年会试同考官也
　　○癸丑日本国遣使臣中誓等来朝贡马及方物赐宴并赐纻丝纱罗绢布铜钱有差仍命赍敕及白金文锦纻丝表里纱罗等物归赐其国王及妃○命豊城侯李贤掌行在中军都督府事
　　○升卢龙卫指挥佥事袁镇为署都指挥佥事提督山海黄山岭等营以都指挥刘铭老疾行在兵部举镇代之也
　　○甲寅命署都督佥事李谦守备赤城
　　○河南按察司副使徐义言三事一诏书文职官员未及七十老疾不堪任事皆令致仕今各处吏典亦有年五十岁之上与此官员无异宜放还为民一永乐年间科举不拘名数今始有定额河南七府一百州县每科取士三十五名如三科每学均取一名尚余二处难以责效教官宜依学校多寡定数或仍照旧例不拘名数一河南问结罪囚俱发彰德卫辉怀庆三府缺粮驿分纳米然徒有五等笞杖亦各有等今止照笞杖徒流名一概纳米轻重失宜乞敕法司酙酌笞杖每一十纳米若干徒五等每一等纳米若干庶刑罚允当  上命行在礼部会官议行
　　○乙卯升辽东都指挥同知侯通为都指挥使都指挥佥事施聚焦礼俱为都指挥同知指挥使崔祥刘顺柏贵唐春夏礼俱为都指挥佥事仍领军操备以其久于征操多效劳勤故有是命
　　○镇守辽东太监亦失哈等奏近者朵颜三卫纵其部落数来扰边乞举兵征剿  上念军旅一出必害及无辜但敕谕三卫头目使严加约束毋自取灭亡之祸
　　○浙江嘉兴府海盐县奏风潮冲决海岸一千五百九十余丈请遣大臣一员同浙江三司计议修筑事下行在工部议行○昏刻有流星大如鸡弹流丈余发赤光大如杯出壁宿东行至游气
　　○丙辰升江西布政司左参政郝珩为狭西左布政河南按察司副使王俊得为广东左布政使云南布政司左参政陈逊四川布政司右参政李敩山西布政司左参政樊镇俱为本司右布政山西右参政赵伦为河南右布政使顺天府丞赵济户部郎中江惠监察御史王来俱为布政司左参政济福建惠四川来山西礼部郎中孙原贞给事中何恭杨盛朱纯杨鼎监察御史王质俱为布政司右参政原贞河南恭贵州盛福建纯广西鼎山西质四川浙江按察司佥事杨昺为按察使监察御史林文秩为山西按察司副使户部员外郎吴杰监察御史张聪吏部司务谭原性浙江东阳县知县黄仲芳俱为布政司左参议杰河南聪广西原性浙江仲芳湖广刑部郎中戴琼为广西右参议主事王玑监察御史耿定湖广荆州府检校巢安直隶芜湖县知县雷鐩俱为按察司佥事玑福建定鐩俱浙江安山西由行在吏部会官荐举也
　　○赐广西思明府都指挥黄竤云南阿迷州寄住故土官陶瓘彩币钞锭有差
　　○发潼关卫官军在京操备者一千二百人还原卫操守
　　○四川重庆府知府孙曰良言四事一本府杂造局不系额设衙门乞革罢以苏民力一本府每岁儹运月盐二十五万余斤赴成都府仓交纳相离路远宜令成都等卫差军旗径自关给一本府所属巴县税粮于小河守御千户所送纳相去二千余里宜就于本府广济仓交纳俟农隙起夫儹运一本府有茶仓一所每岁收茶仅六千余斤其正副官当各省一员  上命行在礼部会官议行○丁巳升太原前卫指挥佥事张通为狭西都司署都指挥佥事
　　○升行在吏部主事曹义为本部员外郎
　　○戊午置山西大同府草场大使一员以旧属府委官理之虑其迁代有弊故也
　　○改万全都司保安卫仓为直隶保安州新兴仓设大使副使各一员
　　○有民匠诈称校尉传旨擒琉璃厂内官李椿籍其家事闻枭首厂前示众
　　○庚申  上谕行在吏部尚书郭琎等曰方面郡守九年考满例当升用者卿等其与大臣会议才果优者照例升用不然只令复职庶常流不得以幸进也
　　○朝鲜国王李祹遣陪臣南智等奉表贡马及方物贺  万寿圣节赐宴并赐彩币等物
　　○行在工部奏请修  天地坛殿庑墙垣  上以山川坛具服殿俱不可缓命并修之
　　○命豊城侯李贤督运口北粮储先是行在户部员外郎罗通奏万全都司所属卫所添设人马岁费米豆七十余万石今赤城独石云州雕鹗哨马营五城米豆俱缺  上命贤督官军运京仓米豆三万石给之
　　○行在户部奏湖广布政司所属州县宣德八年灾伤田亩税粮俱请折钞从之
　　○晓刻有星大如弹丸色赤尾迹有光起自云中南行至浊
　　○辛酉行在户部奏顺天保定顺德真定四府所属州县春夏旱蝗无收乞以秋粮折豆便民从之
　　○壬戌狭西苑马寺奏缺军牧马宜行狭西三司将所问抵罪充军之人编发从之
　　○甲子升锦衣卫正千户陈端为指挥佥事以擒贼功也○给留守诸卫守船军士粮赏时军士殷多兴等一千一百六十人自陈洪武间谪戍金吾诸卫不关粮赏专守海船今海船拆卸各人调卫编入正伍差操乞如例给赐粮赏从之
　　○浙江温州府奏本府收受税粮积有余米五千余石请备俭岁赈恤贫民从之
　　○乙丑四川乾藏寺灌顶弘慈妙济国师遣番僧贡马赐彩币等物
　　○升行在刑科给事中张守信为山东按察司副使往镇守永平都督同知王彧处治军机文书
　　○木兰卫女直指挥同知咬纳弗提卫指挥火乞等奏事至京赐彩币等物
　　○锦衣卫镇抚司录见监罪囚以闻诏释内官并自净身者十三人○给留守诸卫守船军士粮赏时军士殷多兴等一千一百六十人自陈洪武间谪戍金吾诸卫不关粮赏专守海船今海船拆卸各人调卫编入正伍差操乞如例给赐粮赏从之
　　○浙江温州府奏本府收受税粮积有余米五千余石请备俭岁赈恤贫民从之
　　○乙丑四川乾藏寺灌顶弘慈妙济国师遣番僧贡马赐彩币等物
　　○升行在刑科给事中张守信为山东按察司副使往镇守永平都督同知王彧处治军机文书
</div>
    <div class="pagination">
<a href="明实录英宗实录_page5.html">上一页</a><a href="明实录英宗实录.html">1</a><a href="明实录英宗实录_page2.html">2</a><a href="明实录英宗实录_page3.html">3</a><a href="明实录英宗实录_page4.html">4</a><a href="明实录英宗实录_page5.html">5</a><span class="current-page">6</span><a href="明实录英宗实录_page7.html">7</a><a href="明实录英宗实录_page8.html">8</a><a href="明实录英宗实录_page9.html">9</a><a href="明实录英宗实录_page10.html">10</a><a href="明实录英宗实录_page11.html">11</a><span>...</span><a href="明实录英宗实录_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
