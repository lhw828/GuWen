<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1082 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1082 页/共 1860 页
  </h1>
  <div class="content">
   ○又谕、据方观承奏、景州境内。有被割发辫民人孟士会、夏葛白、二人。伊等随将发辫全行剃去。未致受伤。并用药煎洗解毒等语。此等匪徒。前经降旨。饬令山东等处。严密查拏。今直隶亦有此案。尤当详加根究。至孟士会等。如因发辫被翦。恐其毒气传染。因而暂行翦剃。将来仍旧留发。尚属愚民情理所有。且恐被害之人。类此者亦复不少。自可毋庸推求。如竟甘心剃发为僧。并不自顾父母妻子。则踪迹可疑。其中转不无暗通匪党情事。自应详悉究讯。务得确情。著传谕方观承。即将孟士会等二人。委妥员解京。交军机大臣等。询问后发回。至此等奸匪。来自何方。藏匿何所。并著该督饬属实力搜查。毋得令其漏网　　

○又谕、前据该抚奏拏获偷割发辫匪犯二名。当即降旨。务即悉心体访。密速根缉究治。并传谕江浙督抚等。一体查拏。以绝根株。昨据方观承奏、直隶景州地方。亦有被割发辫之事。可见此等奸匪。竟至蔓延直隶。夥党甚多。其在山东潜藏出没者。恐不止现在发觉之一二人矣。不可不及时设法搜捕。以除民害。令日该抚奏到。提犯审拟一摺。亦止办理前案。未有续获之犯。其江南。浙江。关拏为首恶僧。想亦尚未到案。除一面寄知该省督抚、实力严缉外。著再传谕富尼汉。即行尽法质讯。令该犯等将党恶一一供出。并简派干员。上紧密缉严拏。以靖地方。毋得稍有疎纵。并严讯其窜入直隶一带。系何姓名。隐匿何所。务令据实招出。以凭分路侦缉。仍将审讯确供。及查拏有无续获情形。即速奏闻　　

○又谕、前闻山东。江。浙。一带。有用药迷人。偷割发辫之事。当即降旨各督抚、留心严缉究治。以除民害。嗣据山东巡抚富尼汉奏到东省邹县峄县等处已经拏获匪犯二名。一系浙江僧人吴元为首。一系江南僧人玉石为首复谕该督抚等。务将首恶余党。严密查拏。今复据方观承奏、景州境内。有被割发辫之孟士会等二人。可见此等匪徒。传播邪术者。已蔓延数省而东省供出造谋为首。则浙江僧人等。乃其渠魁。不可不克日就获。俾案内奸徒。尽行败露。以安良善而靖地方。况据富尼汉移关江浙之文。既有指名处所。何以尚未查拏到案。又首凶潜匿之地。党羽必多该省岂早无见闻。更何以至今别无发觉之犯。著即传谕该督抚等。将现在为首要犯吴元等。及案内同夥合犯。一并上紧缉拏严究。毋得稍有疎纵迟延。致令闻风兔脱。并将现在查办情形。即速奏闻　　

○庚辰。上诣畅春园、问皇太后安　　

○谕曰、阿里衮、现在出差。傅恒于敏中。复随往木兰。所有户部尚书事务。著刘纶暂行兼署　　

○谕军机大臣等、昨崔应阶、代副将徐英谢恩一摺。内称徐英之父徐宗仁。先经赏给骑都尉世职。兹复准其世袭罔替等语。所奏殊未明晰。上年因绿旗世职。向无承袭罔替之例。特降旨核议。令将阵亡殉节之子孙。其世职尚有应袭者。俟将来袭次满日。加恩各赏给恩骑尉世职罔替。所降谕旨甚明。是徐宗仁所骑都尉之职。将来次数满后。即应改袭恩骑尉罔替。兹崔应阶所据徐英原禀。并未将改袭恩骑尉之处叙及。似系误会朕旨。著传谕崔应阶。详悉谕知徐英。俾其永远知所遵守　　

○又谕曰、阿尔泰奏、奉到谕旨。于办就备解骡马五千匹之外。再行陆续采办马三千匹。务期购备足数等语。军营需用马匹甚多。川省素称产马。又地近滇省。风土尚为便习。较之北方。及他省远道。拨解不能适用者。迥不相同。自应广为部署。务期多多益善。以裕军储。或因今年购办已多。急切难以再为增觅。即俟来春采办。亦无不可。著传谕阿尔泰。将所奏三千匹。如数办足之后。仍行留心妥协经理。设法从容购买。但须随宜熟筹。方为妥善。至马匹购自民间。切不可以官势派买。致令畏难。务须比照市值无亏。并不妨量为优给。仍严饬所属实力稽查。毋任吏胥人等。从中稍有扣克抑勒诸弊。庶有马之家。闻风踊跃争先。而分路承办各官。一切易于措置。倘该督不能留心体察。致各属办理不善。藉端滋弊。少累闾阎。惟该抚是问　　

○以翰林院侍读学士哈靖阿、为陕西乡试正考官。编修邹奕孝、为副考官。户部左侍郎王际华、为江南乡试正考官。翰林院侍读学士纪昀、为副考官　　

○旌表守正捐躯之贵州永从县民钟长生妻赵氏　　

○辛巳。江苏巡抚彰宝奏、臣抵扬后。即会同尤拔世。查办豫提纲引。当日本系奏办之事。但其中尚有余利。每引缴公费若干。亦应一并奏闻。乃竟隐匿不报。前盐政等居心实不可问。查普福任内。豫提丁亥纲银十八万九千余两。曾开销银八万四千余两。惟是豫提引张银两一切俱系总商经手。因传唤总商详讯。并令其开出清单。查历年提引各商。共获余利银。一千九十余万两。据称、历年办贡。及豫备差务。共用过银四百六十七万余两。尚有各商未缴余利银。六百数十余万两。伏思此项银。必与盐政等有暗行馈送情弊。复加严讯。据总商黄源德。江广远等供称、幸已纲。两次缴过高盐政银。八万五千九百余两。丙戌纲。又送银四万两。乙酉纲。又送银一万两。均系管事人顾蓼怀。经手收进。又自乾隆十四年起。代吉盐政办贡物。共垫银三千余两。又二十一年。代普盐政办如意银。三百二十两。此外有无另项。并未吐实。得旨、另有旨谕。谕、据彰宝。尤拔世。查奏两淮节年豫行提引。商人交纳余息银两。共有一千九十余万两之多。历任盐政未经奏明归公均有营私侵蚀等弊。现在彻底查究。并请将商人黄源德等六人革去职衔。运使赵之璧暂行解任等语。种种情节。殊堪骇异朕屡次巡幸江南。一切行宫道路诸费。俱系官为经理丝毫不累闾阎。惟两淮坐落陈设等事。向系商人承办。虽伊等情申报效分所当然。朕尚以其捐赀急公。微劳直录。是以叠次加赏职衔。赉予至为优渥。今阅彰宝所奏。则该商人等一切办公物件。均于应交官项内动支。是不但不应加恩。并当查明治罪。所有从前赏给奉宸苑卿衔之黄源德、徐尚志、王履泰、布政使衔之江广达、按察使衔之程谦德、汪启源、均著革去职衔。交与彰宝严切根究。务得实情。运使赵之璧。并著解任。至从前运使卢见曾在两淮日久。经手之事尤多。卢见曾亦著革去职衔。解往扬州。交与彰宝一并审讯。至高恒。普福等。久任盐政。竟将豫提引张。散给商人。辄将官项任意侵肥。高恒任内。则查出收受商人所缴银两。至十三万之多。普福任内。则收受丁亥纲银。私行开销者。已八万余两。其历年代购物件。借端开用者。尚未逐一查出。正不知更有若干。伊等受朕厚恩。乃敢明目张胆。肆行染指。实出情理之外。高恒、普福、均著革职。严行看守。俟彰宝等审覆到日。再行逐款审拟具奏　　

○谕军机大臣等、据彰宝等奏、查办两淮节年提引一案。其中各商未缴。及盐政等收受支用。情弊甚大。现在彻底根究一摺。已降旨将高恒等革职。运使赵之璧。暂行解任。并将该商等革去职衔。令彰宝详悉讯问矣。卢见曾久任两淮运使。提引一事。皆伊经手承办。似此上下通同舞弊。岂得诿为不知。著传谕富尼汉。即行传旨。将伊革去职衔。派委妥员解送两淮。交彰宝并案审讯。仍一面将卢见曾原籍赀财。即行严密查封。无使少有隐匿寄顿　　

○又谕、据彰宝等奏、查办两淮节年提引一案。历任盐政等。均有营私侵蚀等弊。实出情理之外。已降旨将高恒。普福。革职。运使赵之璧。暂行解任。该商等革去职衔。并传谕富尼汉。传旨将原任运使卢见曾。革去职衔。派员解赴扬州。并案质讯矣。该商等藉称办公名色。以提引应交官帑。冒称乐输报效。滥邀褒奖。又将支用所余。应输运库之项。亦乾没不交。其情甚属可恶。理应彻底查办。示以惩创。著传谕彰宝等。即速按款查究。除摺内所称纲引应交官帑。各商未缴余利六百数十余万两。并该商等代盐政等一切冒滥支销。应行追出归公之项。自应按数查办外。至历任盐政等。如此任意侵肥。审明有应著追之项。如力不能完。亦应于商人等名下按数分赔。再该盐政等在任日久。其中必有留寄两淮等处。令商人生息渔利情事。该商等即应一一供明。和盘托出。如此时稍有含糊。将来一经发觉。亦惟该商等是问。并著彰宝晓谕各该商。前此意谓伊等勉力自效。即加之优奖。今假公济么。恣意肥槖。即应照款著赔示儆。国家赏罚。一秉至公。初无成见。该抚等。仍将本案严查确讯。详悉据实具奏。并将此传谕尤拔世知之　　

○以正白旗汉军都统范时绶、为左都御史　　

○壬午。谕曰、汪永锡现在丁忧。福建正考官、著改派戈涛。郭元漋、著改派福建副考官。即令驰驿迅速前往。所有江西副考官。著冯晋祚去　　

○又谕、前因舒赫德、鄂宁、妄奏招致缅匪投降一事。经部议处革职。降旨俟鄂宁到京。再降谕旨。今详询鄂宁。此事尚由听信舒赫德之言。不能力为主持所致。而鄂宁之最难辞咎者。则在前此屡檄额勒登额。进援不应。而不身赴军营督办也。在额勒登额。乖张决裂。其事本非意料所及。但鄂宁以满洲总督。且系大学士鄂尔泰之子。目击大军深入。而援师又任催罔应。即亲赴旱塔一路。自行部勒额勒勒登额之兵。相机策应。朕方嘉其能知缓急机宜。深得大臣之体。岂有转以专擅夺军。责备鄂宁之理。乃不知出此。而惟以难离永昌藉口。试问鄂宁。果能统众直进。则身当贼人前路。何由绕道窥伺永昌。设云贼众甚张。其势竟可逼近内境。则鄂宁虽株守永昌。于事亦复何益。此事理所易晓。非委畀封疆重任者。所当力图自效者乎。今虽事属既往。而其原委不可不明白宣示。以训将来之封疆大臣也。鄂宁既于筹画军务。不能确有所见。已降旨革去内大臣。所有云贵总督事务。亦难望其胜任。第念伊前在湖北等省。于内地巡抚事务。尚能黾勉办理。鄂宁著降补福建巡抚。其革职之案。带于新任。十年无过。方准开复。云贵总督员缺。著阿桂补授。至良卿。前有旨仍任贵州巡抚。钟音。亦著仍留广东巡抚之任。钱度。著补授广西巡抚。鄂宝。著来京以侍郎用　　

○又谕、昨据彰宝等、查奏两淮豫行提引一案。历任盐政。运使等。营私侵蚀。情弊甚大。已降旨分别革职解任。令该抚等彻底查审具奏。但思从来总督。有稽察盐政之责。伊等如此恣意妄为。宁竟毫无闻见。尹继善久任江南。何以视同局外。不行据实参奏。至高晋与高恒。更非寻常同官可比。乃伊弟簠簋不饬若是。而甘心缄默隐忍。尤不得辞其咎。均著交部严加议处　　

○谕军机大臣等、彰宝奏到、查办两淮提引一案。其中彼此通同。情弊甚大。现在彻底根究一摺。已降旨将普福革职。分我有任所赀财。著传谕萨哈岱。即行严密查封。毋使稍有隐匿寄顿　　

○又谕、宋邦绥来京。传旨询问。梅立本于考试郁林州时。凌辱陆川令杨梿自戕一事。据称、梅立本平日性情不无偏执。但伊两年考试各府。据各提调禀覆。并无弊窦。其有无似此需索供应。多用夫马。亦未据各府禀报等语。梅立本在郁林州。既乖张若此则其平日按试各府。未必无似此任性妄为。云索凌虐之事。各该府或以其事未至显著。遂尔隐忍不报。则为提调者。固有应得处分。而宋邦绥之漫无觉察。亦难辞咎。著传谕鄂宝。即将梅立本考过各府。逐一详细严查。据实覆奏。毋得少有瞻徇隐讳。现已降旨。著该抚来京补授侍郎。如此案办理未能速竣。即交与新任巡抚钱度。确查奏覆。再传谕鄂宝。接到前旨。即应彻底查办。今若因已经调京。遂尔意存推诿。竟不实力查究。希图草率了事。将来钱度到任之后。遵旨查办。和盘托出。惟于鄂宝是问。将此传谕知之　　

○又谕、昨据该抚习奏内。有商人送交高恒银两。系家人顾蓼怀收受之语。是此人乃案内酿成事端之要犯。不可令其漏网。今日令军机大臣询之高恒。据称、顾蓼怀并非家人。系伊从前自苏州聘来办贡之人。一切事务。皆其经手。此时想现在苏州等语。著传谕彰宝。如接到此旨时。已见顾蓼怀提至扬州。则俟质讯一有端绪。即派委妥员。将顾蓼怀解交刑部审拟。如尚未到案。亦即速往苏州。提取押解送部。毋得稍有洩漏。致令潜匿远扬　　

○又谕、向与高恒经手办事之苏州人顾蓼怀。已降旨令彰宝拏解扬州审讯。该犯往来盐政衙门。办事多年。其平日借端肥槖。情罪殊重。所有顾蓼怀原籍家产。亦著遴委妥员。密速查钞。但不得事外株连。致滋扰累。彰宝等宜严饬委员。妥协办理。并将此谕令尤拔世知之　　

○又谕、两淮豫提盐引一案。现令彰宝等详悉严查办理。俾私蚀官项之总商。不得侵公自肥。且令其余众商。共和儆惕。惟是两淮盐务。关系数省民食。现在各商。俱有应行质讯之处。若因此稍有推诿观望。致应运盐觔。或有壅滞。则是有心贻误。恐众商等不能任其咎。尤拔世即悉心筹画。并明切传谕各商。务使源源出运。不致稍有停阻。自干重罪。至此后各处口岸。如有能畅销。仍须豫提盐引情形。原可照常奏闻办理。不得以此番惩创。遂致因噎废食。将此传谕知之　　

○命刑部侍郎四达、兼管光禄寺事务　　

○癸未。旌表守正捐躯之直隶沙河县民宋兴礼侄女宋氏　　

○甲申。上诣畅春园。问皇太后安　　

○乙酉。上御勤政殿听政　　

○谕、据方观承参奏、署密云县知县任宝坊。违例妄行。将黍谷山别谷院柏木。私砍百数十株。请旨革审等语。任宝坊于境内名山古柏。违禁出差。擅自砍伐。借僧人出卖名色。短价购买。图得大木。实属鄙劣妄为。任宝坊著革职。交该督与案内有名人犯。一并严审定拟具奏　　

○谕军机大臣等、据方观承奏、雨水河道情形一摺。所称永定河数次发水。全河大溜。悉走中泓下口。极为通畅。两堤之外。并少停潦。禾稼在在弥望等语。近日得雨深透。且时阴时霁。早禾晚种。可望有秋。但该督经次奏摺。系本月二十七日拜发。而京师地面。于二十七。八两日入夜以后。雨势甚稠。恐自此连阴。不无过多之虑。未知该督发摺之后。地方情形若何。倘附近河堤。及各处雨

□洼地民田庐舍。伏雨旋作旋止。不致为患则已。如阴雨连绵。田禾间被淹损。该督即当一面妥速查勘。一面据实奏闻。毋得稍存粉饰之见。著将此传谕方观承。令其将日来雨水实在情形。即行确查覆奏。寻奏、查六月二十七日。至七月初二日。夜雨甚大。但俱系夜雨朝晴。是以禾稼转茂。永定河。于每次大雨后。长水不过尺许。并未涨出漫滩。临河难地可望全收。民庐亦无损伤。又蓟运河。连日山水暴涨。长至一丈三尺。已饬河员于水落后。即行堵塞。不至汛滥。得旨、临奏稍慰　　

○是月。两江总督高晋奏、本年三四月间。臣署抚篆时。闻浙省有割取衣辫之事。当饬各属密访。嗣据长洲等县报称、讹言起自杭州。本境并无被割发辫者。旋将传播之人。密拏查禁。讹言亦息。得旨、未必今自江南。蔓延山东。直隶。即京城亦有被割之人。何江南反言无耶。足见尔江南吏治不堪。惟事化有为无之陋习。甚可痛恨此旨到。即严督属员。将山东审出指名逆僧务获。或可稍解汝罪。此奏大不是。欺罔之甚矣　　

○钦差侍郎期成额、湖广总督定长奏、查本年京兵。经由湖北。设旱站八台。今按水道情形。请将来继进京兵。于襄阳吕堰驿入境至樊城一站。陆路六十里。仍设旱站一台。用骡马伺应。自樊城之襄河登舟。直达荆州府属之丫角庙。水程六百一十里。改设水站七台。自丫角庙盘过荆堤。陆路九十里。仍设旱站一台。过荆江进虎渡口。至湖南澧州观音港。水程二百二十里。于适中孟家溪地方。改设水站一台。比较本年全设旱站八台。仅多二台。而骡马人夫。尖宿桥道等项。实多节省。于兵行亦无迟误。得旨、好。如所议行　　

○定长又奏、谢兼署荆州将军恩。得旨、汝诸事不认真。恐此亦不过随分了事而已。言谢。岂不靦颜　　

○陕甘总督吴达善奏、乌噜木齐。额定着兵四千名。现缺额三百七十七名。请于该处单身差屯兵内。遇有事故缺出。即在该标眷兵子弟内挑补。无庸再照咨四留六之例办理。得旨、如所议行　　

○协办大学士公副将军阿里衮。云南巡抚明德奏、云南省城至永昌。程途一千三百余里。均属坡坎陡险。向来因非通衢。并未修理。积年残缺甚多。粮运不免迟误。请动项修理。得旨、甚属应办之事。即速行妥办　　

○又奏、缅酋悖逆跳梁。不便仍令内地往来贸易。以资其用。请嗣后奸民贩货出口。拏获即行正法。隘口兵丁。审系得财卖放者。一并正法。失察之文武官弁。查明参革。如能拏获者。即将货物给赏。得旨、甚是。如所议行　　

○贵州巡抚良卿奏、黔省官兵。出师滇省。除阵亡病废外。现留永昌普洱等处。尚有八九千名。该处诸物昂贵。食用维艰。骡马倒毙。亦需购补。请于滇省军需项内。分别借支。仍于黔省应领俸饷内。分季半扣。得旨、著照所请行。


大清高宗法天隆运至诚先觉体元立极敷文奋武孝慈神圣纯皇帝实录卷之八百十三　　

大清高宗法天隆运至诚先觉体元立极敷文奋武孝慈神圣纯皇帝实录卷之八百十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理史部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十三年。戊子。秋。七月。丙戌朔。享太庙。遣諴亲王允秘恭代行礼　　

○上诣安佑宫行礼　　

○军机大臣等奏、各衙门公所。应修等工。向例银过二百两者。奏明请修。二百两以内者。咨请修理。查二百两以内。为数无多。本衙门不难自行修理。准咨承修。恐致冒滥。请交与工部。嗣后公所咨修之例停止。报闻　　

○丁亥。谕军机大臣等、巴尔品奏、哈萨克等贩马之便。带有薰牛皮诸物。领愿买兵弁分买等语。此等物件。皆俄罗斯所产。哈萨克与俄罗斯贸易。原属不禁。而内地与俄罗斯贸易。业经停止。自未便任其转贩。但不准转贩之处。尚未晓示。哈萨克等不知。是以带来。此次准其分买。嗣后哈萨克等。只准贩马。不准携带俄罗斯物件。如违。从重治罪。著传谕巴尔品。晓示哈萨克等知之　　

○又谕、去秋李侍尧奏、闻暹罗于前岁。即与花肚番构兵。被花肚番将城攻破。该国王逃窜无踪。现令游击许全。查探虚实等语。其探问如何。至今未据覆奏。近又闻暹罗即为缅贼所并。昨缅贼递与将军文内。亦有管理暹罗之语。是花肚番即系缅贼所属。因疆土毗连。肆其吞噬。亦未可知。但此时暹罗。或偶被侵凌。或竟为缅匪蚕食。尚无确信。粤东岙门等处。向为外番贸易之所。该国商船。来往必多。著传谕李侍尧。留心察访。该商内晓事之人。询问该国近日实在情理。该国王现在何处。及暹罗至缅甸。水程若干。陆程若干。远近险易若何。逐一详悉咨询。如能约略绘图。得其大概。亦可存备参酌。目下并非必欲由海道捷取。为此迂阔之计。且轻动舟师。经越外洋。恐岛外远夷。妄生疑畏。自于事无济。若该国王尚有志于恢复。心存释怨。而力不能支。欲求助天朝发兵策应。是即可乘之机。未尝不可酌调水师。前往佽助。以期一举两得。但其事当出之审慎。办与不办。尚在未定。李侍尧止宜善为询访。密之又密。切不可稍露圭角。致涉张皇。仍将询得情由。即速据实奏闻　　

○以奉恩将军书伯子郡德、袭职　　

○戊子。上诣畅春园。问皇太后安　　

○军机大臣等议奏、据两江总督高晋议覆、大学士陈宏谋条奏裁汰战船一摺。江省战船一百三十四。应裁艍缯沙唬船三十六。改造双篷快桨船二十六。其舵水兵丁。除派拨外。余水兵四十四名。并裁。承修请仍归文员等语。应如所请。从之　　

○又议奏、据两江总督高晋议覆、大学士陈宏谋条奏巡察海口商船各事宜。一、停泊不出口之船。令一体造报入册。并饬道员五年一次查办。查江省出海船。均册报有案。不须道员详查。其船照。定例一年一换。如有转买顶补。随时详报。惟商船出入。缘有关册可稽。守口汛员。向不通报移查。请嗣后于汛员查验后。将出入船号姓名。大口五日一报。小口十日一报。汇送地方官注册。互相稽察。一、商人照内。止须将船只丈尺邻里造入。至舵水人等。原系临时雇觅。应于出口时。另开单交汛官验明。查成造商渔船。例将在船舵水开填入照。而此等人。多系临时雇觅。前经奏准。照内先将船主年貌姓名籍贯开写。后留余纸。于出口时。责成守口员弁。再将雇定舵水年貌姓名。查填入照。登记号簿。今陈宏谋所奏相同。毋庸再议。一、各省船。请以篷色为别。查江省出海船。向于船旁编写字号。又经奏准。书于大小桅篷。设有为匪行劫。可以一望了然。若但以篷色为别。各省船不下数千。浅深新旧之间。转有疑似混淆。应仍照旧办理。一、造船之家。无力贸易。听其租给与人。查租船只应禁其为匪。如所租之人。亦系殷实良民。即与船主。及船主亲属无异。但如原奏、止令回明汛官。尚不足昭慎重。应听船主择有力之人。赴原给照之地方官呈明。取具邻甲保结。准其租赁。一、船只未有一无货物。百空船出海者。如系空船。即须盘诘。查出海船。除商船载有货物外。其余樵采网捕等船。皆系空船。止验其器具有无违禁。未便因其一无货物。即予盘阻。至进口时。渔船不许装载货物。违者严加治罪。如有船货互异。经关员查出。即送地方官审究。失于查察者。照盘查不实例议处。一、沿海汛弁。职在稽查弹压。必须守备以上。不可止委千把。查江省滨海口岸。大小共二十处。应请将船只最多。如刘河等处。于督提镇各标内。轮委守备以上。及候补人员。按季更替查验。其余小口。仍委千把稽察。至苏。松太等处。僻径小港。节经动项钉桩堵截并无海船出入。均如所议行。从之
  </div>
  <div class="pagination">
   <a href="清实录乾隆朝实录_page1081.html">
    上一页
   </a>
   <span>
    ...
   </span>
   <a href="清实录乾隆朝实录_page1077.html">
    1077
   </a>
   <a href="清实录乾隆朝实录_page1078.html">
    1078
   </a>
   <a href="清实录乾隆朝实录_page1079.html">
    1079
   </a>
   <a href="清实录乾隆朝实录_page1080.html">
    1080
   </a>
   <a href="清实录乾隆朝实录_page1081.html">
    1081
   </a>
   <span class="current-page">
    1082
   </span>
   <a href="清实录乾隆朝实录_page1083.html">
    1083
   </a>
   <a href="清实录乾隆朝实录_page1084.html">
    1084
   </a>
   <a href="清实录乾隆朝实录_page1085.html">
    1085
   </a>
   <a href="清实录乾隆朝实录_page1086.html">
    1086
   </a>
   <a href="清实录乾隆朝实录_page1087.html">
    1087
   </a>
   <span>
    ...
   </span>
   <a href="清实录乾隆朝实录_page1083.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
