<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 448 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 448 页/共 848 页
  </h1>
  <div class="content">
   ○甲子。谕军机大臣等、前据卢坤等奏、＜?口英＞咭唎国夷情谬妄。当经降旨令卢坤等镇静防范。傥访夷目阴蓄诡谋。不听约束。即行驱逐出省。示以兵威。本日又据哈丰阿等由四百里驰奏、八月初五日。有夷人巡船二只。乘风闯入内河。该处炮台。放炮攻击拦截。该夷船胆敢抗拒。施放连环大炮回击。现经左廷桐统带左司协领海明、杨承震二员。水师旗营佐领二员。骁骑校四员。兵三百五十名。于八月初十日。驾船前往猎德隘口。会同绿营将弁。实力防堵等语。此次＜?口英＞咭唎夷人口□律唠啤、自称夷目。来粤查理贸易事宜。不领红照。擅自来省。率递书函。既经卢坤等传谕封舱。停其贸易。自应悔悟恭顺。俯首认罪。何以胆敢闯入内河。我兵放炮拦截。该夷船竟敢放炮回击。彼此有无伤损。迨经带兵防堵。该夷船现在停泊何处。且卢坤既与该将军等面商拨派水师兵船。妥为堵御。何以此次摺内。卢坤等并不会衔。外夷准令通商。本系天朝体恤。＜?口英＞咭唎夷人犬羊性成。心怀叵测。由来已久。此次夷船仅有二只。夷人亦不过四百。若不乘此加以威慑。俾知畏惧。将来酿成巨患。重劳兵力。尚复成何事体。著卢坤暨该将军等悉心会商。通盘筹画。倍加留意防范。切勿轻祖。既不可稍事迁就。致滋后患。亦不可过涉张皇。肇启边衅。卢坤等接奉此旨。即著迅速查明。并将现办情形。由四百里据实覆奏。将此由四百里各谕令知之。　　

○乙丑。谕内阁、本日据卢坤等由驿驰奏、＜?口英＞咭唎兵船阑入内河。调兵驱逐一摺。此次＜?口英＞咭唎夷目口□律唠啤。来粤贸易。不遵法度。该夷兵船二只。番梢共三百数十人。寄泊外洋。经该督于六月间。即咨会水师提督李增阶、派委参将高宜勇前往海口防范。并檄行提标将弁。督饬炮台。严密看守。迨该督等照例封舱以后。又复咨令防堵。勿任夷船进口。乃竟疏于防御。致该夷兵船。于八月初五日乘潮水涨发。阑进海口。各炮台弁兵开炮轰击。该夷船放炮回拒。随拒随行。于初九日驶至离省六十里之黄浦河面停泊。现经该督等调派水师。严行驱逐。广东水师提标中军参将高宜勇。于六月间即经派往海口堵御。辄任该夷兵船驶入内河。已属疏玩。复据称夷船乘潮驶风。阻挡不及。更难保非有心掩饰。高宜勇著先行革职。枷号海口示众。仍著该督查明。如有玩纵掩饰情弊。即行从严参办。再降谕旨。所有守台怠玩各弁。既经派人接替。俱著先行枷号各炮台示儆。仍查明疏纵情形。一并严参。水师提督李增阶、海防是其专责。乃该夷船阑驶入口。径行越过各炮台。守台各弁兵。于两只夷船。不能击退。殊堪痛恨。看来各炮台俱系虚设。武备废弛。一至如是。该提督平日所司何事。李增阶既因病请假。亦断不堪起用。著先行革职。事定后再降谕旨。两广总督卢坤、既称于六月间咨商防堵。并非措手不及、事出意外者可比。自应遴派得力将弁。严行备御。何至任令该夷船驶入内河。不能防阻。是该督无谋无勇。咎无可辞。有捐国威。深负委任。卢坤著革去太子少保衔。拔去双眼花翎。先行革职。暂留两广总督之任。戴罪督办。如果办理迅速。诸臻妥协。尚可稍从末减。傥因循贻误。致滋后患。定当以军法从事。决不宽贷。懔之慎之。　　

○谕军机大臣等、本日据卢坤等由驿驰奏、＜?口英＞咭唎夷船阑入内河。调兵驱逐一摺。已明降谕旨将该督等分别惩处矣。此次＜?口英＞咭唎兵船停泊外洋。本年六月间。即经卢坤咨会水师提督李增阶、严密防范。果能实力堵御。何至阑入内河。乃于八月初五日。该夷兵船乘潮水涨发。阑进海口。各弁兵开炮轰击。胆敢放炮回拒。且虎门横档等处炮台。已被阑越。并于初七日直过大虎炮台。初九日驶至离省六十里之黄浦河面停泊。看来各炮台俱系虚设。两只夷船。不能击退。可笑可恨武备废弛。一至如是。无怪外夷轻视也。现据该督等奏称、调用大船十二只。每只用大石块十万斤。横沉水内。用粗大锚缆系碇。复用木排在水面阻塞。堵其入省水路。并调集提标大师船二只。军标大小师船六只。及新会顺德各营县。内河巡船二十余只。配兵备械。严密巡防。又调拨督标兵丁三百名。抚标兵丁三百名。提标兵丁七百名。府县壮丁三百名。整备枪炮。在两岸陆路防备。其大黄滘支河。派委参将卢必沅、带领巡船二十余只。在彼拦截。并用大木排堵塞河面。又于对河建设木闸。委都司洪发科、率领督标精锐兵五百名。水师兵一百名。运带擡炮及劈山威远大炮。以一百五十名防守炮台。以三百五十名扎营策应等情。卢坤恐澳夷西洋人为＜?口英＞咭唎夷人所惑。饬委副将秦裕昌、会同文员。晓谕布置。并一体防范。不致疏虞。该西洋夷人极为恭顺感激。情愿自行防守。极应如此办理。又另片奏、此时前路两处全行堵塞。后路亦在长洲岗地方。购备大石。派永靖营兵丁三百名。令游击玉禄、管带防守。一俟碣石等处师船驶入。即将大石堵塞河内。该夷船即无出路。并豫备大小船百数十只。暗藏硝磺柴草引火之物。为火攻之计等语。＜?口英＞咭唎夷人桀骜性成。心怀叵测。由来已久。此次夷船仅有二只。番梢亦不过三四百人。果能绝其进出之路。阱兽釜鱼。何难顷刻埽荡。惟该夷目口□律唠啤、既称来粤贸易。何以一经封舱。狡焉思逞。竟敢阑入内河。放炮回拒。殊出情理之外。恐尚有别项船只。遥为接应。必须确切查明。通盘筹计。该督等接奉此旨。务即悉心会商。妥速办理。如该夷目一经惩创。计穷力蹙。俯首认罪。尚可宽其一线。即饬洋商晓以利害。责其擅进兵船。擅用炮火。并诘以因何来省之故。傥仍执迷不悟。顽抗如前。该督等即整饬戎行。相机驱剿。务令该夷目震慑天威。悔悟恭顺。该督等傥仍前玩愒。酿成巨患。朕惟知执法从事。断不能幸邀宽典也。懔之慎之。将此由五百里各谕令知之。　　

○以江南苏松镇总兵官关天培、为广东水师提督。　　

○丙寅。谕内阁、钟祥奏、访拏乡试舞弊人犯。请将教职营员等革职严审一摺。乡试为抡才大典。防闲周密。方可遴拔真才。岂容奸伪之徒。勾通舞弊。兹据该抚查出该省乡试。竟有包揽传递。并私雕假印。包办飞卷等弊。即于场前坊获究办。查拏认真。可嘉之至。所有德平县捐职训导信会来、历城县捐职从九品钮华庭、抚标左营世袭云骑尉候补守备马德俊、右营候补把总朱士偀、俱著革职。邱县举人王敬敷、著即斥革。交该抚提同案内各人犯。严行审讯。勿任其狡展。勿有意开脱。务得确情。按律定拟。其在逃之浙江举人王洽、著浙江巡抚即速饬拏务获。归案办理。并饬各该县即将逸犯姜瀚生等按名弋获。解省审办。寻奏、讯明起意包揽私雕假印之经咸宜、依例拟斩监候。朱士偀、马德俊等发近边充军。钮华庭等杖流。王敬敷、信会来、杖责。下部议。从之。　　

○追封礼亲王全龄生母王氏为故礼亲王锡春侧福晋。　　

○以江南京口协副将田松林、为苏松镇总兵官。　　

○丁卯。上诣绮春园问皇太后安。　　

○以浚江苏刘河出力。予通判周岱龄等加衔升叙有差。　　

○蠲缓直隶宛平、大兴、固安、东安、永清、武清、六县被水村庄新旧额赋有差。并加赈灾民。给房屋修费。　　

○己巳。谕内阁、程祖洛等奏、酌筹拨解台湾道库贮备银两一摺。福建台湾一府。孤悬海外。必须库贮充裕。方可缓急足恃。据该督等查明、请由收捐监生银两归补本省封贮项下酌拨十万两。发交道库。以为备公要需。著照所请、准其如数酌拨。此项银两。著责成台湾道专款加谨封贮。不得与府库纠缠。致滋弊混。如遇重大紧要事件。著该道一面酌拨。一面自行具奏。并报明督抚藩司存案。事竣分别归补。此外寻常事件。及垫放官兵俸饷等项。照旧由台湾府自行筹拨。概不准擅动。遇有新旧交代。责令后任盘查结报。造册详报咨部。傥有那移短缺。据实参追。如遇将军督抚提督渡台巡阅。照督抚年终盘查司道库款例。核实盘查。于奏报巡阅事竣摺内。声明有无亏短。分别究办。　　

○又谕、程祖洛等奏参讦禀知县之典史、及延不审揭提解之守令、请分别革职撤任讯办一摺。福建将乐县事主全可柳被抢受伤一案。据该县知县黄树本原详内。并未声明典史代验。乃该县典史栗萃凤供系代验刀伤。并以无赃无据之事。指为抢夺拒捕正贼。其为私擅验讯。滥刑逼认。已属显然。复以获犯不办。禀讦该县。该典史并无稽核县卷之责。何故钞存事主在县所递呈词。且贼犯钟乡应曾经脱逃。该典史禀内匿不提及。显有诬讦挟制情事。栗萃凤著即革职。将乐县知县黄树本、于事主初报抢夺时。如果饬委典史代验。原详已属不实。复率任典史擅讯滥刑。并不据实详揭。转被讦禀。实属疲软无能。延平府知府彭邦畯、于所属典史禀讦知县之案。不即揭参。迨批饬提审。又复延宕。难保无弥缝徇庇情弊。黄树本、彭邦畯、著一并撤任。交该督等提同全案人证。彻底研究。分别惩办。黄树本著先行开缺。延建邵道祥玺、近在同城。不能督率审揭。著于定案时据实核参。该部知道。寻奏、讯明栗萃凤代讯供词。辄任意责打。迨贼犯钟乡应等脱逃。复心存疑虑。混行通禀。实属乖谬。业已革职。请免置议。黄树本因贼无赃据。不肯扶同枉断。惟不能早讯详揭。彭邦畯历取供词。尚非玩搁。但未能迅速定案。应请分别议处。下部议。从之。　　

○又谕、本日据给事中明奎等奏、本月初六日。该城吏目呈出连封呈词一件。称系正太差局人。持丰绅布名帖。在该衙门投递。内系指控张广发、张广财、二人多年教匪。在都藏匿。经该吏目派役密访。张广发实有其人。现在不知何往等语。并将原递书函呈词等件。一并呈览。又据给事中恒青等奏、拾获匿名揭帖。干系重情。当即派员查有张广发、张广来等。即将帖内所指张广发等二名。交坊暂行看守。请旨办理等语。张广发等著交刑部审讯。其张广来是否即张广财。讯明办理。所有投递揭帖之人。著步军统领衙门顺天府五城一体严拏务获。按律惩办。　　

○赏前任荆州左翼副都统那当阿、三等侍卫。为驻藏帮办大臣。　　

○礼部议准、江苏巡抚林则徐疏报、采访奉贤县贞节妇女张顾氏等五百三十六口。安徽巡抚邓廷桢疏报、青阳县鲍吴氏等三千一百四十一口。前任河面巡抚杨国桢疏报、偃师县袁蔺氏等七十九口。孟县张李氏等三百三十二口。各请建总坊旌表。从之。　　

○蠲缓山西太原县被水村庄额赋有差。　　

○庚午。上御寅武厅。阅健锐营操。　　

○以礼部尚书奕颢、为满洲繙译乡试正考官。刑部右侍郎祥康、为副考官。礼部郎中巴彦达赖、兵部郎中文德和、为蒙古考官。　　

○贷广东广州、肇庆、二府被水灾民耔种。　　

○辛未。谕军机大臣等、前据卢坤等奏、＜?口英＞咭唎国夷目口□律唠啤、于本年六月内。坐载兵船。携眷来粤。至省外夷馆居住。妄递信函。并不遵守旧章。阴蓄诡谋。历次违抗不法等情。当降旨谕令照例封舱。如果改悔。即准奏请开舱。并著密派员弁。在省城内外及澳门一带。严加防范。仍饬查拏汉奸。并查该商等有无情弊。严参究办。续据哈丰阿等及卢坤等先后驰奏、该国夷船二只。于八月初五日。乘潮阑入内河。该处炮台。放炮攻击拦截。该夷船施放连环大炮。抗拒回击。直越各炮台。于初九日驶至离省六十里之黄浦河面停泊。现据该督等调用大船十二只。装载大石块。横沉水面。并用大锚缆系碇。及木排堵塞该夷船进出之路。并调拨弁兵。整备枪炮。建设木阑。防守炮台。豫备大小船百数十只。暗藏硝磺柴草等物。为火攻之计等语。当降旨谕令该督等会商妥办。夷船仅有二只。番梢不过三四百人。此时两路堵塞。何难顷刻埽荡。恐尚有别船接应。必须确切查明。斟酌办理。如该夷目穷蹙认罪。尚可宽其一线。傥仍执迷不悟。即相机驱剿。毋得仍前玩愒。致贻巨患。连日未据该督等将办理如何情形。陆续奏报。朕心甚为悬系。＜?口英＞咭唎国夷人。素性凶狡。特化外蠢愚。未谙例禁。该国贸易百数十年。诸事均有旧章。何以此次经该督等叠饬申谕。违抗不遵。且居住夷馆。不将办理何事。说明原委。该夷人心怀叵测。由来已久。该省外夷通市。向系洋商经理。岂无传闻确见。据该督等奏、该夷因公司局散。欲向各夷船抽分税银。随后尚有兵船来粤。或系为挟持夷商起见。以为传言不足深信。该夷即犬羊成性。数万里远涉中华。种种受制。历来通市。办理俱有旧章。岂能无故反噬。必当究明原委。庶有以折服其心。天朝嘉惠海隅。并不以区区商税为重。但外夷通市。不能绝商舶之往来。总须彻底查明。迅速设法办理。至外夷在省贸易。兵船不准擅行入口。且六月间该夷兵船。在外洋停泊。如有心阑入内河。为时尚隔两月。该夷目正在夷馆。肆无忌惮。屡谕不遵。该省岂无防备。该夷兵船。岂能偷越海口。绝无信息。且海口以内。各处俱有炮台。望见该夷兵船。即应一面申报。一面拦阻。何至任其乘潮驶进。直越各炮台。阑入内河。至其进口时。各炮台弁兵曾否开炮轰击。该夷船如何放炮回击。随拒随行。及越过大虎炮台时。该将弁等是否用大炮轰击。抑或全行躲避。致令该夷船如入无人之境。至其于入省水路。及大黄滘支河河面两处。全行堵塞。并后路长洲岗地方。购备大石。派拨弁兵防守堵塞。所用船只锚缆及石块木排。分投布置。兵备戒严。并调拨大小船只。豫备火攻。如果诸事整备。壮我声威。该夷目力蹙计穷。俯首知惧。悔罪乞命。尚可宽其一线。傥顽抗如前。即应相机驱剿。该督等是否悉心调拨。布置得宜。抑系先事疏防。临时筹备。著昇寅等暗察边情。明访舆论。将该督等于办理此案节次情形。如何措手。及现在夷船停泊内河。如何办理情形。详细查明。据实具奏。此系密交查办之件。谅昇寅等自必倍加慎密。断不敢稍滋漏洩。致负委任。将此由四百里谕令知之。　　

○壬申。遣官祭都城隍之神。　　

○以故回部郡王衔贝勒阿布都尔满子迈玛特爱孜斯袭爵。　　

○贷江苏砀山县浚利民永定二河银。　　

○癸酉。谕内阁、本日据哈丰阿等由驿驰奏、＜?口英＞咭唎兵船夷目。均已押逐出口一摺。＜?口英＞咭唎夷目口□律唠啤、来粤贸易。不遵法度。该督照例封舱。该夷目又不请牌照。擅令兵船二只阑入海口。进至内河黄浦地方。经该督调派文武员弁兵丁。并咨调旗营提标师船。及新会等县内河巡船。分布前路。及两岸扼要处所。该夷兵船人等、见水面木排横互。枪炮如林。大小师船。排列数里。陆路亦处处驻兵扎营。声势联络。军威严整。该夷目等伏处舟中。内外消息不通。进出无路。惶恐悔罪。恳求给牌下澳。该督因该夷目违禁胆玩。若即准其出省。来去自由。不足以慑服夷情。饬令洋商伍敦元等严加诘问。该夷目因何不领牌照。擅将兵船阑入内地。意欲何为。且于兵丁开炮轰击时。辄敢放炮回拒。令其明白登答。方准出省。旋据该夷商咖口□律口□治等覆称、口□律唠啤系属夷目。与大班不同。不晓事体。兵船进口。实因商船封舱。保护货物。缘海口兵丁开炮轰击。夷兵亦放炮自护。深知悔错。且该国商梢数千人。俱以该夷目不遵法度为非。无一附和之人。该督等因该夷目口□律唠啤、既已认错乞恩。众散商节资吁求。自应宽其一线。逐令出口。即准该商等赴粤海关请领红牌。该督派委文武妥员。于八月十九日。将口□律唠啤押逐出口。该夷兵船二只。亦于是日开行。押出虎门海口。所有调防各处水陆官兵。概行撤回。分别归伍归巡。当该夷进退两难之际。何难立行剿灭。但此等外夷。趋利若骛。其不谙例禁之处。不值与之深较。朕亦不为己甚。玩则惩之。服则舍之。该督等办理此案。尚合机宜。前因该督等不能先事务防。致令该夷兵船阑入内河。劳师驱逐。是以降旨分别革职示惩。今既将该夷目等押逐出口。是该督等始虽失于防范。终能办理妥善。不失国体而免衅端。朕颇嘉悦。卢坤著加恩赏还太子少保衔。并给还双眼花翎。其前此疏防。亦难辞咎。著仍带革职留任。所有海防各营汛。乃水师提督专辖。前任水师提督李增阶、业经革职。现已事定。著毋庸议。即令回籍。已革水师提标中军参将高宜勇、著俟枷满一月后。即行释放。其看守炮台怠玩各弁。著一并枷满释放。此系朕格外施恩。该督等惟当知感知惧。力加振作。于营务海防。随时认真训练。务将从前积习。痛行湔除。俾士卒悉成劲旅。以壮声威而副委任。　　

○谕军机大臣等、本日据哈丰阿等由驿驰奏、＜?口英＞咭唎兵船。均已押逐出口一摺。览奏均悉。已明降谕旨分别加恩。并赏还卢坤太子少保衔双眼花翎矣。此次＜?口英＞咭唎夷目口□律唠啤、来粤贸易。不遵法度。并将兵船二只。阑入内河。经官兵开炮拦截。胆敢放炮回拒。节经卢坤将该夷船进出之路。全行堵塞。该夷目了见柴草船只。惟恐火攻。实形惶恐。现据该国散商咖口□律口

□治等投称、口□律唠啤自认不谙例禁。是以未领牌照。兵船实因护货。误入虎门。自知错误。乞求恩准下澳。兵船即日退出。求准出口。该督派文武妥员。于八月十九日。将口□律唠啤押逐出口。该夷兵船。业于二十二日押出虎门海口。并将所调官兵。撤回归伍。办理尚为妥善。该督等务严饬所派将弁。加意防范。不得因该夷船业经出口。稍存怠玩。又另片奏、该省水师营伍。人材甚少。俟新任提督到粤后。从长商办。又各处炮台。有无应行更定事宜。俟亲往查勘。酌量办理。至该国公司既散。仍应另派大班管理。方可相安等语。＜?口英＞咭唎夷人。与内地通市。向来不通文移。然必须有统摄之人。专理其事。著该督等即饬洋商。令该散商等寄信回国。另派大班前来。管理贸易事宜。以符旧制。至沿海各处炮台。尤当力加整顿。不可有名无实。著该督于校阅营伍时。亲往虎门一带。逐加查勘。如有应行更定事宜。务当悉心妥议。总期有备无患。实在得力。方足以壮声威而资防御。其营务海防一切章程。著俟新任提督关天培到粤后。该督等会同筹商。设法整饬。力除从前怠玩积习。俾该将弁等有勇知方。悉成劲旅。至关口进出稽查。全在粤海关监督廉以饬躬。严以驭下。方能慑服诸番。著该督等会同新任监督彭年、将废弛积弊。痛加整顿。其如何厘剔弊端之处。著即商酌详议。厘定章程。据实具奏。将此谕知卢坤、祁＜?土贡＞、并传谕彭年知之。　　

○礼部奏、十月初十日。皇太后圣寿节应行礼仪。得旨、是。照例行礼。奉皇太后懿旨。停止筵宴。其在外福晋命妇进内行礼之处。并著停止。　　

○以司经局洗马邢福山、翰林院编修丁善庆、署日讲起居注官。　　

○命翰林院修撰吴其浚、仍在南书房行走。　　

○修浙江海塘柴工。从巡抚富呢扬阿请也。　　

○缓徵奉天承德、辽阳、二州县被水民地额赋。给海城、辽阳、新民、承德、四厅州县及牛庄、凤凰城、二处旗民一月口粮。并牛庄、辽阳州、旗民房屋修费。　　

○命五城于冬春二季设厂煮赈。　　

○甲戌。上诣绮春园问皇太后安。　　

○御洞明堂。勾到新疆云南贵州广西情实罪犯。停决新疆绞犯二人。云南斩犯五人。绞犯二人。贵州斩犯十一人。绞犯四人。广西斩犯三人。余六十六人予勾。　　

○以通政使司通政使受庆、为都察院左副都御史。　　

○拨乌什试种熟地五百顷。作为新添伯克养廉。从领队大臣常恒等请也。　　

○乙亥。谕内阁、瑚松额等奏、歼捦夷匪。办理全案完竣一摺。四川峨边厅属十三支赤夷内。惟雅扎与石毕等为滋事首犯。经扬芳调派弁兵。直捣巢穴。歼捦首从各犯多名。业经降旨令该将军等讯明起衅根由。分别办理矣。兹据奏称、雅扎一支。与乌抛之石毕恃险抗傅。杨芳就近调兵。分投进剿。业将雅扎贼首哈儿立时歼毙。又杀死余匪三十余名。捦获夷目双甲、并乌抛贼首石毕。其余畏拏跳崖毙死者。约有八九十名。畏罪投首、及捦获来营者。共一百二十三名。除首要各犯解省审办外。苟可贷其一死者。交和头人领回管束。余即就地正法。仍摉拏未尽余匪。并安抚追回被掳民人。现据十二支赤夷。各出具木刻。自行钤束娃子。并于各支内举出诚实老成之头目二十六名。每年酌给犒赏。按月轮流在文武衙门听差。藉以羁縻。复于地势要隘。酌派汛防兵丁。以资巡缉。其毗连之马边雷波等处各支夷。一体设立夷目。保守界址等语。此次夷匪雅扎石毕等、出巢滋衅。勾结焚抢。提督杨芳带兵摉剿。悉数就捦。办理尚属妥善。著交部议叙。该将军等仍遵前旨。即提集现获各犯。讯明起衅根由。分别定拟具奏。其失察夷匪滋事之该地方文武各员弁。著查取职名。交部议处。此项夷人与汉民杂处。往往因争地索租。肆行抢夺。此次痛加剿办。全就肃清。并准各支公举头目。在文武衙门听差。给以犒赏。复添兵巡缉。益昭周备。其毗连各支。亦设头目保守界址。果能实力奉行。认真查察。自可永靖边圉。该将军等惟当严饬所属文武员弁。随时防范。杜绝萌芽。庶不致再肇衅端。重烦兵力。傥敢仍前怠玩。阅时未久。该夷等再有勾结滋扰抢劫逞凶情事。朕惟该将军等是问。不能当此重咎也。　　

○谕军机大臣等。本日据瑚松额等奏、歼捦夷匪。办理全案完竣一摺。已明降谕旨令该将军等提集首从各犯。查明起衅根由。分别办理。并将杨芳交部议叙矣。又另片奏、该省番夷部落众多。其隶越巂、峨边、马边、雷波等厅所属夷寨。周围凉山数千余里。直与滇黔二省夷界毗连。凉山以外。汉夷杂处。抢夺之案。事所常有。全在地方文武各员随时惩办。即可了结。乃向来该省遇有夷案。该文武各员往往张大其词。希冀用兵。以为邀功地步。每有抢夺。浮言四起。此等恶习。最为可恨。该夷匪等犬羊之性。出没无常。抢掠人畜财物。扰害良民。若不加以惩创。恐积久生玩。酿成巨案。傥厚集兵力。将各夷种类。悉行歼除。得其地不足以养民。且大军深入。水土不宜。糜饷劳师。实属不值。该将军等惟当严饬所属文武员弁。平时勤加约束。务使相安。遇有抢掠之案。认真稽查。随时惩办。既不可因循贻误。尤不可过事张皇。如有不肖员弁。抚驭失宜。仍蹈从前积习。即著据实严参。毋稍姑息。经此次办理完竣之后。傥阅时未久。该夷等再有勾结滋事等情。朕惟该将军等是问。恐不能当此重咎也。将此各谕令知之。　　

○以故奉恩将军璧方叔咸熙袭职。　　

○以御前大臣僧格林沁、为后扈大臣。贝子济克默特、为学习后扈大臣。　　

○巴里坤领队大臣赓福、因病解任。赏伊犁协领阿精阿副都统衔。为巴里坤领队大臣。　　

○丙子。谕内阁、漕粮为天庾正供。节经降旨令有漕各省督抚早兑早开。克期渡黄。不许稍有迟滞。乃本年重运漕船。不能克期抵坝。有逾例限。迟至六月十九日。始行全数渡黄。其重运尾帮。必须赶紧回空。无误归次。现在节届霜降。水势渐消。若再迟延。必逾回空例限。明年新漕。又安望及早受兑耶。著该漕督及沿途督抚严行催趱。无分昼夜。衔尾前行。不准藉词停泊。庶几以速补迟。如期归次。至来年办理新漕。必须迅速兑开。趁黄水未涨之前。赶早完渡。著有漕各省督抚严饬各粮道早兑早开。总令于四月初十日以前。全数趱至清江。克期抵坝。跟接渡黄北上。无许延误。傥仍因循怠玩。以致临事周章。有逾期限。定将该漕督及各督抚严行惩处。决不宽贷。将此通谕知之。　　

○丁丑。谕内阁、栗毓美奏、查明桐柏县前设盐厂。请旨裁撤一摺。河南桐柏县设立盐厂二处。应否裁撤。前经降旨著该抚体察情形。妥立章程。据实具奏。兹据该护抚查明桐柏县行销河东潞盐。与行销淮盐之信阳、确山、及湖北枣阳、随州、接壤。盐价悬殊。易致浸灌。该县旧设卡房六处。复于道光十年。在于接壤淮纲之钟家冈等处。添设卡房十一座。是该县路通淮纲地方。共有新旧卡房十七座。足资巡缉。原设公厂二处。本可无需。且董事绅士经手过秤。藉收用钱。徒滋纷扰。著即行裁撤。以符定制。其界连湖北之枣阳、随州等处。著该督抚严饬所属。一体严密堵缉。以肃鹾政。　　

○又谕、琦善奏、勘估堵筑漫口工料。并挑穵引河银数一摺。本年永定河北中汛漫口。原宽三百五十丈。据该督查勘情形。应将东岸旱滩一百六十三丈。补筑土限。余存口门一百八十七丈。必须一律软镶进占。接下丁头大埽。背后帮筑戗堤。临河一面。镶做护埽。其引河自漫口迤下。至南八工下汛尾闾之单家沟止。间段估挑。共长二万七千四百五十六丈五尺。所有一切正杂料物。共约需银十三万两。著准其筹款动拨。解赴工次。交该道张泰运收存备用。国家经费有常。该督此次所拨款项。亦不为少矣。务须派委诚实之员专司稽核。并严饬承办各工员认真经理。力加撙节。于工程实有裨益。而帑项不至虚糜。如有余賸银两。即留为善后工程之用。该督即饬令分段赶紧挑穵。相机进占。以期及早蒇事。仍于进占时亲赴工次。督饬妥速办理。无许草率偷减。工竣核实报销。　　

○谕军机大臣等、前任广东巡抚朱桂桢、于上年告病开缺。八月内交卸巡抚篆务。回籍调理。朕曾谕令一俟痊可。即速来京。计在藉年余。当可就痊。著陶澍亲往看视。朱桂桢于回籍后。曾否调理日就痊可。如精力复元。即行据实具奏。将此谕令知之。寻奏、遵往看视。见朱桂桢精神委顿。当嘱妥为调养。俾得迅速复元。赶紧进京。报闻。　　

○以詹事府詹事明训、为内阁学士。兼礼部侍郎衔。　　



大清宣宗效天符运立中体正至文圣武智勇仁慈俭勤孝敏成皇帝实录卷之二百五十七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修
  </div>
  <div class="pagination">
   <a href="清实录道光朝实录_page447.html">
    上一页
   </a>
   <span>
    ...
   </span>
   <a href="清实录道光朝实录_page443.html">
    443
   </a>
   <a href="清实录道光朝实录_page444.html">
    444
   </a>
   <a href="清实录道光朝实录_page445.html">
    445
   </a>
   <a href="清实录道光朝实录_page446.html">
    446
   </a>
   <a href="清实录道光朝实录_page447.html">
    447
   </a>
   <span class="current-page">
    448
   </span>
   <a href="清实录道光朝实录_page449.html">
    449
   </a>
   <a href="清实录道光朝实录_page450.html">
    450
   </a>
   <a href="清实录道光朝实录_page451.html">
    451
   </a>
   <a href="清实录道光朝实录_page452.html">
    452
   </a>
   <a href="清实录道光朝实录_page453.html">
    453
   </a>
   <span>
    ...
   </span>
   <a href="清实录道光朝实录_page449.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
