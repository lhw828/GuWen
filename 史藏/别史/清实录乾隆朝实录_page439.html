<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 439 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 439 页/共 1860 页
  </h1>
  <div class="content">
   ○上诣皇太后宫问安。　　

○谕军机大臣等、据福州将军新柱奏称、广东潮州府海阳县、庵埠地方。五月初二日、定更时分。有贼夥李阿保、谢阿定、身带凶器。在水吼桥门外。被县丞差役盘获。供系欲谋劫庵埠寨。尚有同夥周阿孝一名。当即差拏。于其家搜出火药、棉甲、棉紧身、枪刀、火鞭、令旗、并大旗五面。发县追究夥党。又供出夥匪三十余名。内陈阿芳一犯。父子三人。不服拘拏。杀伤县役。庵埠居民。惊惶搬避。经潮州府出示安抚。根拏首从等语。此案尚未据策楞奏到。想因潮州去肇庆颇远。于福建之漳州较近。是以新柱先经得信。计此时策楞谅已闻知。未知现在作何办理。此案情形。是否平常。抑系匪徒勾结。逆局已成。倘与从前东安县奸民韦秀贞、拒捕伤兵之案相同。此不过地方常有之事。亦宜照依彼案严查妥办。不得草率从事。以致纵恶长奸。若似闽省诏安谋叛情形。则更不宜轻纵。以酿害地方。但策楞现请陛见。接到此旨时。应自行酌量。若须留粤经理。俟此案查办竣后。再行来京。若已行至中途。即知会巡抚岳浚、令其认真严究。务期匪党尽获。以靖海疆。　　

○户部议覆、升任浙江巡抚顾琮疏称、浙省上年被灾县场蠲赈事宜。一、海宁、余姚、永康、西安、松阳、等五县。石堰、呜鹤、下砂并下砂二三等四场。被灾田地。应徵钱粮。按分蠲免。蠲剩南秋米石。除余姚县已经全完。其余应分年带徵。石堰等场。蠲剩钱粮。并未完场课。俱分别缓徵。一、海宁等五县被灾。扣蠲役食等项银两。于备公银内拨给一、岱山、崇明、二处。被潮冲失盐斤。帑课请豁一、石堰等场赈米。于余姚县、存仓米动拨。折赈银两。于盐道库给发。一、勘灾查赈盘费等项。先于各县库动拨。事竣于藩司盐道库拨还。一下砂、并下砂二三场。极次贫民。加赈两月所需米照价概给折色。一、各属道府督察赈务。各项动用银米。应定限题销各等语。均应如所请。从之。　　

○工部议准、河东河道总督完颜伟疏称、仪封县北岸汛大堤二十三堡。地处下游节经河溜冲刷。应于东西各建挑水坝一道从之。　　

○以少詹事世贵侍读学士永世王际华、程景伊、侍讲学士李因培、侍讲觉罗奉宽、检讨程岩、充日讲起居注官。　　

○命检讨程岩、提督广东肇高学政。　　

○旌表守正捐躯之江苏丹徒县民杨美容聘妻王氏。　　

○甲戌。上诣皇太后宫问安。　　

○至观德殿孝贤皇后梓宫前奠酒。谕诸王满洲大臣等、今皇后大事。百日已满。朕如不降旨晓谕。尔等亦不能明晰朕意。皇后之事。朕甚哀痛者。非惟皇后与朕、二十二载伉俪相得之意而已实惟宗庙社稷神器之重。付畀不得其人。每一念及深为心悸。试看大阿哥、年已二十一岁。此次于皇后大事。伊一切举动。尚堪入目乎。父母同幸山东。惟父一人回銮至京。稍具人心之子。当如何哀痛。乃大阿哥、全不介意。祇如照常当差。并无哀慕之忱。朕彼时降旨。谓大阿哥昏庸者。特以不孝之罪甚大。伊不能当。故委婉施恩将伊开脱。以全其生路。若将伊不孝之处表白于外伊尚可忝生人世乎。今事虽已过朕如不显然开示。以彼愚昧之见。必谓母后崩逝。弟兄之内惟我居长。日后除我之外。谁克肩承重器。遂致妄生觊觎。或伊之师傅谙达哈哈珠色太监等。亦谓伊有可望因起僭越之意。均未可定。此位所关重大仰承祖宗统绪垂及子孙。孟子曰以天下与人易为天下得人难。实为至论。从前以大阿哥断不可立之处。朕已洞鉴。屡降旨于讷亲、傅恒矣。至三阿哥、朕先以为尚有可望。亦曾降旨于讷亲等。今看三阿哥、亦不满人意。年已十四岁全无知识。此次皇后之事。伊于人子之道毫不能尽。若谓伊年齿尚幼。皇祖大事之时。朕甫十二岁。朕如何克尽孝道之处。朕之诸叔。及大臣内旧人。皆所亲见。亦曾如伊等今日乎。朕并非责备伊等。伊等俱系朕所生之子。似此不识大体。朕但深引愧而已。尚有何说。此二人断不可承继大统。朕降此旨。并非遇事恐吓伊等。日后将复游移。试思太庙祝版。以孝字冠首。朕已谓伊等为不孝。夫不孝之人。岂可以承大统。此二人断不能继之处。王大臣等、其共知之。朕为人君。于常事、尚不食言。于此等大事、又有食言之理乎。伊等如此不孝。朕以父子之情。不忍杀伊等。伊等当知保全之恩。安分度日。虽日后蒙朕格外施恩。亦宜益增愧赧方是。倘仍不知追悔。尚有非分妄想。则是自干重戾矣。大阿哥、系朕长子。三阿哥、年亦稍长。如果安静守分。日后总可膺王贝勒之封。第恐彼时伊等、或自谓已居王位。或谓已为贝勒。复萌希冀之想。须知此一位。但可传一人。不可分传数人。若不自量各怀异意。日后必至弟兄相杀而后止。与其令伊等弟兄相杀。不如朕为父者杀之。伊等若敢于朕前微露端倪。朕必照今日之旨。显揭其不孝之罪。即行正法。再从前皇太子、七阿哥、朕亦非以系皇后所生。另加优视。因较众阿哥、实在聪明出众。亦尔众人所共见共闻者。然伊在时。朕尚未遽封为皇太子。迨薨逝后。方明降谕旨。盖以伊虽聪慧。长大后改变与否。未可先知。是以未曾降旨。皇后所生之阿哥。尚且如此。何况妃嫔所生者乎。且此天下。并非朕之天下。乃祖宗勤劳所创建。皇祖时、曾立皇太子。后因不可而止。遂不复立。皇考时、亦并未立皇太子。然于承大统之人。早经豫定。朕于他事。即或不能效法皇祖皇考。而效法之心。实孜孜日勉焉。今满洲大臣内。如有具奏当于阿哥之内、选择一人立皇太子者。彼即系离间父子。惑乱国家之人。朕必将伊立行正法。断不宽贷。汉大臣官员内。或有舍死务名之人。谓国家不可无皇太子以为表率。饰忠具奏者。彼不过意存尝试。朕即照此办理。大学士等、将此旨存记。阿哥书房、亦著登记。　　

○谕军机大臣等、开泰所参库吏萧映和、勾通银匠罗发良等、朋谋侵匿解到漕项银两一案。既经审明挪用情节。即应作速题结。入于秋审候勾。以为奸胥冒法营私之戒。乃复展转饬查。名为详慎。实则故为迁延。此又刑名衙门猾吏。有心驳诘。希图缓至来秋。该抚未之觉察耳。外省案件。多有往返数年。悬案不结者。奸吏恃以偷生。益致肆意犯法。亏帑案多。皆因于此。可传谕该抚、将此案即速具题。一面核覆。即行补入本年秋审。毋得延缓。　　

○旌表守正捐躯之江苏安东县民徐某妻贺氏。　　

○丙子。上诣皇太后宫问安。　　

○至观德殿孝贤皇后梓宫前奠酒。　　

○遣官祭火神庙。　　

○谕军机大臣等、据李敏第奏称、晋省四月内。各属俱获时雨。五月更觉调匀。太、平、潞、汾、泽、蒲、等六府。辽、忻、平、沁、解、绛、吉、隰、代、保、等十州。甘霖叠沛。自二三寸、至八九寸不等。大、朔、宁、三府。亦于五月内各得雨一二寸至五六寸不等。交六月后。太原等处。复得膏雨屡沛等语。又据庆恩奏称、平定州之固关。至介休县交界之冷泉关四五两月雨水调匀曲沃县、入夏以来甘霖叠沛等语。兹据归化城副都统等奏、归化城一带。望雨甚殷。曾降旨询问准泰。伊覆称雨泽尚未沾足。现在筹画接济。今览二人所奏。似不无粉饰之意。可传谕询问准泰。令其查明果否得雨沾足。伊等所奏。有无粉饰。并现今实在情形。即行具摺奏闻。　　

○驻藏新授宁古塔将军索拜奏、郡王珠尔默特那木扎勒告称、后藏之尚卓特巴济隆罗卜藏策旺、事奉班禅额尔德尼、极为敬慎。祈赐名号。原任公那木扎勒塞卜腾之子、巴勒桑策凌、祈赏爵秩。以示优奖。此皆伊父颇罗鼐、心内未了之事。乞转奏施恩。得旨、尚卓特巴济隆罗卜藏策旺、感激朕恩。凡事办理妥协。殊属可嘉。著加恩锡以达尔汗号。巴勒桑策凌、亦著加恩封为头等台吉。嗣当益加奋勉。永受朕恩。　　

○以大学士来保协办大学士吏部尚书陈大受、教习庶吉士。　　

○赏恤因公在洋遭风之福建台湾协右营兵如例。　　

○丁丑。谕军机大臣等、据福建提督武进升密奏、总督喀尔吉善二摺。如所奏金山冈谋匪一事。督臣先与手札。使不敢先言。迨查办已定。始令画一具奏。以致后期。又建宁老官斋一案。伊摺奏先到。督臣自将赍摺之人责革。是不欲伊先行具奏之意显然。今拏获魏现、即不会稿。亦必俟其信息。不敢先行具奏等语。提臣为通省武弁统率大员。遇事应奏即奏。固不必有意争先。亦不必视督臣为先后。岂有专徇督臣意指。督臣不悦。即不敢先奏之理。至会奏自有定制。即督臣不会。何妨自行驰奏。又何不敢之有。武进升此奏、明系金山冈谋匪之案。摺奏迟缓。欲诿过督臣。以饰已非耳。至差弁赍摺迟延。自应责革。又何可以此为督臣与已不协之证。又奏称、喀尔吉善到任之初。令伊密访水师提督张天骏营务。伊初已婉辞。督臣正颜厉色。必令访查伊查出水师陋规。告之督臣而督臣并不饬查禁革。现今督臣提督。两相契合又因存营马价银两。漳州镇马负书、系督臣旧属。巧为徇私。令伊无地自处等语。水师营务。原与武进升无涉。如有关体制。不便代查。即督臣盛气相加。又岂可稍为迁就。乃既代为访查。以示与督臣交好。而复以此为督臣之咎。此又明系张天骏、马负书、与伊不协。而督臣待张天骏等稍厚。伊心怀疑忌。且先有访查之形恐众心归怨。故为此奏。其言语支离。尤为乖谬。夫大臣共事封疆。惟持正秉公不存成见。则同寮不必有心求合而自无不合若存一有心交好之意。而暗中复多疑忌。思欲先发制人。或因办公迟误。思欲饰非诿过。此等存心倾诈。逞其伎俩。安能逃朕洞鉴。至喀尔吉善短视。乃人所共知。又岂待伊密奏。如果精神衰惫。步履艰难。喀尔吉善、又何敢不自行奏明。督臣贤否。岂一提督所能知。武进升、乃敢喋喋陈奏。殊属狂率。姑念伊向于营伍。尚属勤勉。是以免其交部察议。著传谕严行申饬之。　　

○兵部议准、山西巡抚准泰疏称、大同镇所辖营路辽阔。请将向应秋巡之新平、得胜、助马、灵邱、北楼、东路、山阴、等七营。改为春巡。向应秋巡之宁武、杀虎、平鲁偏关老营、河保、水泉、靖远、等八营。改为秋巡。从之。　　

○戊寅。上诣皇太后宫问安。　　

○御乾清门听政。　　

○谕、山东今岁。系普免钱粮之年。耗费亦已缓徵。闾阎可以无扰。惟是该省有漕仓项下钱粮。共银十七万五千余两。例无蠲免。亦不缓徵。但念此项钱粮。必须核派细数。按户摘徵。则是当此与民休息之年。仍未免追呼之扰。况该省当积歉之余。尤宜加意培养。著将前项漕仓等钱粮。十七万五千余两。除已徵外。其余概缓至己巳年开徵输纳。至本年应需解支各款。著于司库别项银内、酌量借动。俟来年徵解归款。该部即遵谕行。　　

○又谕、阿克敦已经治罪。自不应复用。但念伊系旧人。现出内阁学士员缺。著照革职留任之例。在内阁学士上效力行走。仍令署理工部侍郎事务。　　

○又谕、据四川巡抚纪山奏、黔省咨拏龙盘寺僧人心恒一摺。据称捏造榜帖。虽无悖逆语句。但假称上谕。实属不法。心恒已回江南原籍。现在移咨安徽巡抚查拏等语。此等僧人。捏造官衔。刊刻传布。愚民为所煽惑。必致滋事。应即严行查禁。其系何人主谋捏造。有无流传党羽。俱应一一查办。虽心恒年逾八十而查办不可不严。著传谕该抚纳敏、务将此案。实力查究。提拏审拟具奏。　　

○以大理寺卿嵩寿、为都察院左副都御史。　　

○以四川威龙州长官司张秀子应诏、甘肃河州保安堡土千户韩文广子旭、袭职。　　

○己卯。上至观德殿孝贤皇后梓宫前奠酒。　　

○兵部等部会议、两广总督策楞题覆、东省前将广州府海防同知、移驻前山寨。香山县县丞、移驻澳门并抽拨汛口弁兵。请嗣后澳内地方以同知县丞为专管。广州府香山县、为兼辖。其进口出口、与内洋事件。则以专守汛口与驾船巡哨之把总为专管。同知为兼辖。至番、东、顺、香、四县捕务。仍令该同知照旧兼辖。所有各衙署兵房。俱应添建。占用民地。照例给价等语。均应如所请。从之。　　

○庚辰。上诣皇太后宫问安。　　

○谕军机大臣等、据杨锡绂奏称、湖南宝庆府知府员缺。请于候补知府内遴员简用。倘一时未得相宜之人。查有现任澧州知州何磷、前曾为宝庆同知。若准其升授宝庆府知府。该员驾轻就熟。必能奋勉整顿等语。杨锡绂、身为巡抚。题简属员。自其职所应为。如果人地相宜。即为据实陈奏。且系具摺请补。又不比题本恐不合例。致干部驳。乃既请遴员简补。又请题补属员。为此两歧之说。是明欲保题属员。而先为简发之请。大臣以纯诚事君。以实心任事者。固如是乎杨锡绂、于外官习气。牢不可破。可传旨申饬。其宝庆府知府员缺。已另行简用矣。　　

○户部议覆、四川巡抚纪山汇题、进剿金酋筹办军务事宜。一制大炮、及铁胎木炮。所需煤、炭、铁。省城不敷。分饬各州县购运。至调铸炮铁匠。及于滇陕调取者。分别给安家银。及工食口粮。一京颁大炮十位。运送之员。分别给添备行装银。并锣锅帐房。及出口盐粮。又九节炮十位。分拨各路。留一在省。照式制造。一、炮夫给安家银。并工食口粮。一、颁发九节炮。尚不敷用。照式赶造十位。一、现铸大小炮子。七万六千六百余颗。铁炭匠工并背夫。照例给银。又军营所需铜铁。分行蒲江、卭州、等处买解。一、自滇来川炮匠。时值严寒。请添给路费银。又赴营修理道路之石匠木匠。各给安家银。一、小金川土守备良尔吉、出口数月以来。口粮俱系自带。应照把总例。日给口粮盐银。又卡站达铺沟。路通马邦。仅隔一山。前贼番溃败。由此逃走。今丹噶军食。俱由卡站运往。恐贼番出没阻滞。请安色歪土兵六十名。又前派巴底、巴旺、革布什咱、等处土兵。未带口粮。经军营给米。应免追还。又马邦失守。人心惊惶。应于鲁密人夫内。选精壮一百名。巡防粮务。一、陡柔二处。雪山作阻。查直固之侧。有塔尔巴开修道路。较远二站。又陡柔之侧。有巴凹新开道路。加添一站。应加给脚价口粮。一、自炉运米至子龙。计七大站。请于泰宁适中之地添设管理官一员。接收转运。一、绰斯甲一路军粮。由子龙运供。至达其行营十大站。今雪阻改用夫运。应照西路之例。给脚价口粮。一、木坪一路。加运军粮。一人不能兼顾。添设一员办理。一、运路艰险。自小关子至木坪。雅仓至小关子。均应增半站。一、西路沃日等处。春融雪消。运路阻滞。草坡至沃日内班拦山。改设新路纡折。又天赦、巴纳、二山陡险均应加添一站。其三江一路。倘遇水发。即调赴草坡背运。一、由雅运炉。运夫每三十名。设押差夫头一名。沿途催儹。一、运送军营生铁木炮一切军装。请照粮夫例。支给脚价口粮。一、美诺大营。督臣驻劄。文报繁多。每塘应增马四匹。给价十二两。于蒲江县办解料豆。于郫县等处采买。又雇汉夫三名。蛮夫二名。每六站设兽医一名。分别支给工食等项。再台官一人。管三四站。未免失误应委候补武弁二员稽查。每员月给银十五两。一、章谷、札初、二渡船只不敷。应每渡造大船一只。又马邦军营失陷。札果渡船沉江无存。应造大船二只。均应如所议办理。得旨、依议速行。　　

○是日起。上以孟秋享太庙。斋戒三日。　　

○辛巳。谕、目今京师米价渐昂。且多闰月。兵丁支放甲米。虽据部议展早于七月下旬。但为期尚早。著照乾隆八年之例。将京仓官米给发各旗。并五城米局减价出粜。以平市价。至开仓之日为止。该部遵谕速行。　　

○又谕、本年四月初间。湖南、江西、运艘。于桃源宿迁、地方遭风沉溺重船五十只所有亏折米数。仍应旗丁买补。其船只亦应赔造。但念穷丁力量艰难。若令一时赔补。难免拮据著加恩轸恤。其船只已满年限者。照例给价成造未满年限者。于道库内借给令其及早成造限以三年。陆续还款。以纾丁力。至此次失风。实非人力疏忽所致。运弁及汛地各官。俱著免其处分。　　

○户部议覆、管理通州右翼米局副都统玉保等奏称、旗员应领俸米。每于未开仓前。或遇一时困迫。贱价卖给民人民人图利承买。于开仓时领回囤积与旗员无益。请嗣后于未开仓前。有愿将俸米售卖者。令该参佐领等、将所卖米数。具文亲赴官局粜卖等语。查俸米尚未关支。即豫设指俸售卖之条。与政体有乖。应毋庸议。至旗员私卖俸米。应令各该都统等、严行查禁。并仓场侍郎、饬该地方官不许民人违例籴买。从之。　　

○壬午谕、八旗世袭官员佐领。皆因伊先世著有勤劳。施恩赏给非别项官职。必视其能否胜任。方可补授者可比。是以朕即位以来。于承袭世职官员及世管佐领时。但看其袭职根源。支派远近。并不论其才具。乃朕恩眷旧勋之意。此等世袭官员。由立官之长房承袭者。原毋庸议。但遇立官之人。子孙众多。内有承袭三四次。承袭一二次者。若不论别支承袭次数。概以现在出缺之子承袭。未免偏枯。故遇出缺时。朕必详为酌定。或承袭人员。以升授外任出缺。则令别支承袭。或承袭之家。已有出仕之人。出缺时。则将有分无官之人承袭。此皆朕悉心调剂。使八旗世仆。均被恩惠之至意。昨据正红旗满洲、奏袭原任佐领和德所遗员缺。朕详阅其谱系。有永泰亦在应袭之列。朕因永泰家、仅承袭三次。故此次欲令其承袭。业将绿头签交该大臣等。乃永泰竟详陈履历首告。此风断不可长。已将永泰斥革。仍令出缺之子和音布承袭。八旗世仆。理当安分以俟。何得任意首告。此等恶习。殊属不堪。大失满洲纯谨之风。著八旗都统等、将朕通融办理。欲使均沾恩惠之意。通行晓谕各旗人等知之。　　

○是月。江西巡抚开泰奏、访有南丰县奸民饶令德、在抚州府属宜黄县地方。与人结盟歃血。行踪诡秘。当即拏获。严饬根究。嗣该县并获夥犯饶三超等、现在提省质讯。并谕各官先密拏要犯。不得稍有张扬。滥差惊扰。得旨、办理此等事件。首以镇静不扰为要。必赴机速而见事明。奸民一无漏网。无辜不致株连。则得矣。若存息事之见。亦成酿祸之由。权其轻重。酌以宽严。恐汝不能扩充。勉之。以副朕望。　　

○浙江巡抚方观承覆奏、浙江罗柴氏控案。陈学愈、金裕成等。恐事败露获罪。是以希冀弥缝。然其所嘱托者。不过二三同乡书办。至常安办理此案。事关三命。并不题咨。徇庇万国宣、并听幕宾恳求。率行批结。及见告发。意图销案。即如都察院挂牌调卷。适在常安进京之时。而其送卷迟延数月。在万国宣回任之后。直至常安被参。都察院始行参奏。且既已堂官交河南道查办。因何又未由堂官参奏。其中均不无情节。常安现已解京请派大臣逐加讯问。谅难支饰。至刘统勋、惟闻与常安尚属相好。此外细加访问。并无别故。报闻。　　

○闽浙总督喀尔吉善、福建巡抚潘思榘奏、筹办邪教善后事宜。一、奸民魏现等。借老官斋纠众谋逆。已正典刑。臣等复加密访。各处吃老官斋、及他邪教。名目不一。严饬各属。将已查出及首报者究明。如有聚众蛊惑之人。按律从重究拟。斋堂经像。悉行拆毁。一、闽省州县。多崇山叠嶂。其中棚民杂处。易藏奸匪。本年匪案要犯。多窜山场藔厂。而首逆魏现、更潜伏空藔。现将接引知情之犯治罪。已饬司道各官。将境内山场清查。并议责成连坐之法。俟秋成后、委妥员切实查点棚民保甲。再严定章程。一、建、瓯、二县。所辖之遗立、芝田、周地、七道桥、埂尾等村。悉邪匪聚所。而南窠岭等处。为出没要隘。路径纡险。既无文员弹压。亦无营汛防守。已饬文武亲加察勘。其如何扼要控制巡防。俟酌定题咨办理。得旨、虽如此定议。而行之则在汝等实力稽察。因时酌宜耳。　　

○潘思榘又奏、闽省所需米谷。不通外省商贩。青黄不接。必藉官粜。并疏通邻近商运。近因采买、及投捐监谷。致价日昂。现计仓贮。二百三十万余石。应酌停官买。以捐谷抵充。所存粜价。拨给兵饷。得旨、俟汇议。　　

○钦差大学士高斌、左都御史刘统勋奏、山东通省俱得雨沾足。运河一带河道。现委员详查。俟与抚臣河臣会商覆勘。再请兴工。若得年岁丰稔。兴工寓赈。利赖实深。得旨、览奏俱悉。但闻东省。近又有时气传染之症。果其言实。则东省之民。造何愆尤。而累遭灾异耶。然流离之余。亦惟竭力补救。或用药味。彼处不得。可速奏请。　　

○云贵总督张允随奏、金沙江各滩。上年因水长停工。臣于九月间。令司道雇募工匠。于水落时兴工。江水自正月中旬后渐消。凡各滩水底。碍船巨石俱露。至二三两月。较常年涸至丈余。凡碍船之石。无不錾凿。自上年十二月开工。至本年四月。工俱告竣。于二月底开船运铜。至四月中。共运过铜三十二万二千余觔。安稳无虞。自蜈蚣岭、至双佛一带险滩。尽皆开通。得旨、览奏俱悉。卿督率有方。成千古未成之钜工。甚可嘉也。　　

○云南巡抚图尔炳阿覆奏、米价之贵。总由于生齿日繁。岁岁采买。窃以为除沿边各省。照额买贮外。其内地各省未买之额谷。似可暂停。俟二三年后。视丰歉再办。脱需赈济。可兼用银。存七粜三之例。亦宜变通。如一省岁收。不无上中下之差。或粜一。或粜二。或粜三。总视上中下为权衡。则红腐无虞。而买补可减。再赴滇时。经由楚中。见黄酒之多。更甚于烧酒。江浙尤甚。所耗米粮几与饔飱相等。况食饱而止。酒则濡首无度。所耗更甚于食。又烧酒易醉。黄酒可以多饮。烧酒可用杂粮蒸熬。黄酒必需糯米。所耗又甚于烧锅。黄酒一禁。自皆改种粳稻。请仿禁烧锅例。槽坊悉除。零酤罔禁。又如茔葬步数。各有例限。近来惑于风水。务求宏敞。此风江浙荆楚多有之。江西为甚。请凡废田产为坟墓者。令地方官劝导。勿致额外多占。富家造园至十百亩不等。更应查禁。至滇省多山。粮鲜出入。囤户所积无多。黄酒本不多造。蒸熬止许用秕稗苦荍等粗粮。俗不奢华。粮价亦不甚贱者。由于出产五金。外省人民。走厂开采。几半土著。且本省生齿亦繁故也。惟有教民勤力开垦。使无遗利。得旨俟会议。　　

○护理贵州巡抚布政使恒文覆奏、黔省迩年米价。虽未平减。亦不甚增。即如乾隆十一十二十三年以来。总不过八九钱一两上下。缘地处山陬。米不出境。贵贱惟视岁收。现贮百四十万石。即遇偏灾。足备赈粜。得旨、所奏俱悉。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百十七


大清高宗法天隆运至诚先觉体元立极敷文奋武孝慈神圣纯皇帝实录卷之三百十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修
  </div>
  <div class="pagination">
   <a href="清实录乾隆朝实录_page438.html">
    上一页
   </a>
   <span>
    ...
   </span>
   <a href="清实录乾隆朝实录_page434.html">
    434
   </a>
   <a href="清实录乾隆朝实录_page435.html">
    435
   </a>
   <a href="清实录乾隆朝实录_page436.html">
    436
   </a>
   <a href="清实录乾隆朝实录_page437.html">
    437
   </a>
   <a href="清实录乾隆朝实录_page438.html">
    438
   </a>
   <span class="current-page">
    439
   </span>
   <a href="清实录乾隆朝实录_page440.html">
    440
   </a>
   <a href="清实录乾隆朝实录_page441.html">
    441
   </a>
   <a href="清实录乾隆朝实录_page442.html">
    442
   </a>
   <a href="清实录乾隆朝实录_page443.html">
    443
   </a>
   <a href="清实录乾隆朝实录_page444.html">
    444
   </a>
   <span>
    ...
   </span>
   <a href="清实录乾隆朝实录_page440.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
