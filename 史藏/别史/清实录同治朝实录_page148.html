<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 148 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 148 页/共 505 页</h1>
    <div class="content">
○荆州将军富明阿奏、遵旨前赴扬防。得旨、该将军已赴扬防。惟伤口尚未全愈。仍须调治。江北情形稍松。该将军在扬防坐镇。指挥调度之余。兼可安心摄养。所盼日就痊愈。以慰廑念。　　

○以镶黄旗满洲副都统克兴阿署正红旗满洲副都统。　　

○乙酉。谕议政王军机大臣等、前因崇实、骆秉章奏、密陈西藏情形。请权宜办理。当经密谕崇实等。催令满庆等到川。即令李玉圃迅速来京。并谕福济、景纹、赶紧赴藏。兹据福济奏、遵旨起程。行抵雅郡。据史致康禀称。在炉城竭力开导明正土司。已允设站支应乌拉。里塘土司。因藏中复派粮员李玉圃带兵出剿瞻对。据里塘土司呈出藏中来信。现有大兵来剿瞻对。复狡恳调兵助剿。又执拗不即设站等情。现在由炉城以至乍察。惟递送文报夷人。可以单身往来。中间夹坝横行。商旅裹足。即文报亦常被劫失。实难只身前进。惟藏事败坏。由于李玉圃暗为主谋。满庆任听愚弄。该二员如不即离藏。必仍藉剿办瞻对以逞狡谋。不特土司撤站。有所藉口。驿路终难疏通。更恐瞻对边衅。愈启愈大。李玉圃与汪曲结布朋比为奸。兵权在手。其意更不可测。请饬满庆速将李玉圃所带藏兵撤回。并谕满庆、李玉圃、迅速赴京等语。满庆等怀私挟诈。把持藏务。福济、景纹、一日不能到藏。祸患一日不了。著福济、景纹、仍遵前旨。赶紧由川起程前往。毋再迁延推诿。若仍一味畏葸。置大局于不顾。恐福济、景纹、不能当此重罪也。前次寄谕。恐崇实等尚未接到。著再钞给阅看。前照崇实、骆秉章所请。另有寄满庆等谕旨一道。仍将崇实骆秉章福济景纹四人衔名叙入。以释满庆等疑虑。亦未识曾否奉到。并再一并钞给阅看。此次仍有另寄满庆等谕旨一道。著崇实等迅即行文知照。将此由六百里各密谕知之。　　

○又谕、前因哷徵控诉各语。难以凭信。并办理藏务。不能秉公。断难复令回藏。谕令满庆等责成汪曲结布协办藏务。剿办瞻对之藏兵。即行撤回。查明李玉圃劳绩。会同崇实等保奏。送部引见。并令满庆回京。催福济、景纹、迅速赴藏。兹据福济奏、遵旨起程。行抵雅郡。因里塘土司不肯设站。未能前进等语。藏中事务。关系紧要。福济等亟应星驰前往。以资安辑。著福济、景纹、仍遵前旨赶紧赴藏。并著满庆等晓谕明正等土司。照常安设驿站。毋令再有阻滞。所有一切办法。已于本年正月初三日寄谕内详细指示。著崇实、骆秉章、福济、景纹、满庆、恩庆、懔遵前旨。迅速妥为办理。即行奏闻。毋再稍涉迁延。将此由六百里各谕令知之。　　

○丙戌。遣官祭文昌帝君庙。　　

○谕内阁、恭亲王等奏、各省欠解工程银两。请将解银未足四成及丝毫未解之各该督抚监督。分别议处等语。除山西省已于本年正月照数拨解外。所有限内交齐四成银两之山东巡抚。著交部议叙。其解银未足四成及丝毫未解之河南陕西四川广东各该督抚监督等。均著交部分别议处。定陵工程。关系紧要。岂容任意迟延。该督抚监督等。务当激发天良。赶紧完解。仍限于本年四五月间。扫数解齐。不得再有蒂欠。致干重咎。　　

○山西巡抚沈桂芬奏、前调东省楚勇。毋庸赴晋。得旨、此项勇丁。既无须拨赴北路。即著该抚转饬该带勇员弁。径赴多隆阿军营。以资防剿。　　

○以正红旗汉军副都统增庆署镶白旗护军统领。　　

○以署直隶通永镇总兵官徐廷楷署提督。　　

○予湖北节年阵亡殉难外委刘日新暨绅民妇女等一千四百六员名口分别旌恤如例。　　

○展缓山西临汾县歉收地方旧欠额赋。　　

○丁亥。遣官祭关帝庙。　　

○谕内阁、僧格林沁奏、帮办大员。恳请回旗补行穿孝等语。杭州将军国瑞。著准其回旗葬亲。补行穿孝。俟孝满后。仍著前赴僧格林沁军营。帮办军务。　　

○又谕、僧格林沁奏、审明苗逆党与。定拟罪名等语。苗党潘垲并其子潘立勋。前被捻匪裹去。投诚后因其剿捻出力。办理霍邱一带团练。给予官阶。自应实心报效。乃苗逆叛乱后。胆敢助给船只。运送银米。管理三河尖厘卡。又复倚势把持。明随官军办事。暗与苗逆句通。核其情罪。万难宽贷。姑念苗逆此次围攻蒙城。该犯等并未同往助逆。尚可稍从末减。五品蓝翎候补知县潘垲、参将衔蓝翎游击潘立勋、均著即行革职。发往乌里雅苏台。交该将军严加管束。苗逆倡乱。凶焰甚张。其闲被偪胁从者。所在多有。而潘垲父子以一团民。因剿捻微劳。屡保官职。乃竟不知大义。首鼠两端。非若乡愚被偪。出于无奈。是用从重惩办。此外被胁小民。业已悔过自新。真心归正。朝廷断不苛其既往也。将此通谕知之。　　

○谕议政王军机大臣等、僧格林沁奏、拨兵赴豫会剿各摺片。张总愚等捻股。负嵎山中。该大臣已拨步队兵勇二千三百余名。派提督传振邦督带。前往鲁山一带。会同苏克金剿办。于正月二十八日起程。惟因雨雪泥□□甯。未能迅速前进。僧格林沁拟俟乔松年月内到皖。将皖北事宜。面为商定。即行移扎豫境。所筹均属周妥。傅振邦一军。连日应已到豫。著张之万严催张曜。会同傅振邦等设法进攻。务将张总愚一股。就地歼除。毋再延缓干咎。该逆乞降之说。无非冀缓师期。懈我兵力。万勿为其所惑。致有疏失。汉中发逆陈得才大股。本日据多隆阿奏、前队已到山阳。后队尚在甯陕一带。刻下曾否窜近豫境。何以未见张之万奏报。著遴派妥员。勤加侦探。早为防备。以免临事掣肘。乔松年计可即日到皖。僧格林沁务当赶紧部署。俟与乔松年见面。商酌办法后。即行移扎豫境。相机调度。以资控制。将此由六百里各谕令知之。　　

○又谕、多隆阿奏、连日围攻盩厔。及各路防剿情形一摺。据称盩厔城身甚厚。贼守甚坚。官军连日并力进攻。受伤至三千余人之多。仍未得手各情。该逆固系积年猾贼。长于守御。惟前据奏称盩厔业已合围。何以贼之米粮火药。未见匮乏。多隆阿顿兵坚城。旷日持久。又何以不知出奇用计。绝其粮道。使之内乱。徒令伤损精锐。如此之多。览奏实深愤懑。著多隆阿迅即相机妥办。赶紧攻克。以期转败为功。如再有挫失。或日久不能得手。惟多隆阿是问。凤翔北山回逆。经陶茂林剿败西窜。官军已抵汧阳。著饬陶茂林尽力剿洗。毋再轻易言抚。贻误事机。并饬曹克忠由招贤镇进剿雨亭寺等处之贼。期与雷正绾等会同夹击。肃清陕境。进规平凉。发逆陈得才大股。前队已到山阳。后队尚在甯陕一带。刘蓉现至汉中。自应恪遵前旨。紧蹑贼踪。分投追剿。此股逆匪。因金逆首调回。弃城东窜。剽疾异常。若追军少事迁延。势必蔓延楚豫。刘蓉务当激励诸军。迅速前进。不得以收复汉中郡县。遂可塞责。李云麟驻扎饶峰岭。曾否与贼接仗。东路之防。是其专责。何以日久竟无奏报。著即督率所部。侦贼所向。与刘蓉追贼之军。前后兜剿。尽歼丑类。傥剿办不力。任贼东趋。恐刘蓉、李云麟、均不能当此重咎也。将此由六百里各谕令知之。　　

○复引见内务府三院等处京察一等钤出人员。得旨、除禄安、纶增、世荣、英绶、文哲欢、崇礼、文锦、文明、永存、毋庸记名外。师曾、广顺、容保、锡祉、嵩林、启裕、春年、庆林、广麟、连明、恒延、锡奎、英履、忠广、俱著交军机处记名。　　

○山东巡抚阎敬铭奏、请停止亩捐。得旨、著照所请。该抚即出示晓谕。其应徵地丁正项。务当实力催解。不得意存观望。　　

○戊子。谕议政王军机大臣等、玉明等奏、续获首夥各犯正法。并酌撤官兵一摺。逆首滚地雷王五余党。被击潜匿。经玉明等派令协领穆锦等带兵□□穴□又□捕。陆续拏获李青山等九十二名。讯明就地正法。办理尚属认真。其朱广幅等三十名。现交地方官审讯。即著饬令赶紧讯明。按律惩办。前经玉明等酌留官兵三百名。交穆锦管带。□□穴□又□捕余匪。兹既据该将军等奏称。余匪远遁无踪。此项官兵。久留在外。未免虚耗粮饷。著即照所议裁撤归伍。以节经费。惟此股首夥各匪。多系边外奸民。官兵既撤之后。难保不复行潜回句结。不可不随时严密访察。以杜乱萌。著玉明、宝善、宝珣、德椿、景纶、麟瑞、严饬奉天吉林两省接壤地方官。无分畛域。实力躧缉。以期尽绝根株。使奸宄无从托足。并著玉明等饬令署昌图厅通判刘景醇激励民团。随时防范。毋令日久稍形疏懈。将此各谕令知之。　　

○又谕、张凯嵩奏、官军□□穴□又□剿梧州府属贼匪。次第戡定。并派兵会剿李七匪党。遵覆各属贼股。及拟分别抚剿情形各摺片。粤西梧州一府。界连东省。壤接浔州。积年兵燹。为寇盗出没之区。其闲被胁及甘心附贼各村寨。均经该抚督饬文武及地方官绅。乘容岑两县收复。军威克振。次第剿抚苍梧藤县各属之桃源垌莺儿寨糯洞等贼巢。其苍梧所属匪徒最多之古萨等村。亦已归诚反正。广平一墟。贼势尤悍。复经攻破。仅余逆首李木火率其残党。遁匿墟外高岩。苟延残喘。著张凯嵩仍督各军。乘势围攻。务将李木火歼捦。扫除余党。毋留余孽。其各从逆之处。究竟有无遗孽未清。就抚之民。如何方能约束尽善。尤须督饬带兵文武及各地方官。彻底清厘。妥实经理。岑溪县属之抚民梅新一股。尚在逗遛。未回西甯本籍。尤须防其反侧复生。著饬令道员蒋泽春、唐启荫、勒催起程。沿途并饬严加钤束。仍将容县善后一切。彻底妥办。李幅猷余党李七。盘踞黎平之四寨河。句结顽苗为患。经该抚派兵会同黔楚官军。合力进剿。该匪复由丙妹渡河折窜。蔓延古州之三百生苗地方。与罗城思恩两县毗连。著即督令派出副将黄仲庆等。迅速探明贼踪。径趋黔境。与楚黔各军。奋力兜剿。痛加扫除。此次越境援剿。尚能竭力。筹兵拨饷。畛域不分。所办尚属妥协。其遵查粤西各属股匪。剿抚将次肃清。所拟善后八条。通行办理。亦属妥善。第须实力奉行。教养兼施。以求实效。毋得徒托空言。以为塞责。仍将黄三跧伏平天一寨。督饬刘坤一激励各军。迅速攻捣。扫穴捦渠。一俟该逆削平。即将浔军分起进剿思南镇太各属土匪。以次戡除。速清边圉。泗城一属。虽无股匪。尚与滇黔毗境。时虞邻匪侵轶。即著严饬该地方官吏。联络乡团。实力备防。桂平柳庆等属。现在虽已无贼。而疮痍满目。百废未举。且与贵州黎平。仍属毗连。张凯嵩当加意抚辑整顿。不得以为地方遂可无事。随时慎选廉能之吏。能知教养者。以善其后。毋任阘茸滥厕。以致闾阎扰累。复滋事端。此次梧郡所属剿抚出力人等。准其择尤汇案保奏。毋许冒滥。将此由五百里谕令知之。　　

○神机营奏、请储备旗兵器械。并置造款项。豫行拨借。得旨、均著照所议办理。八旗新补兵丁所领库银。原为酌置器械之用。嗣后八旗满蒙兵丁。应如何一半置备弓箭。一半酌添火枪。及添置火枪后。应如何逐时操练。及酌定合操各项章程之处。即著八旗满蒙都统妥议具奏。至置造款项。现由神机营暂为拨借。应如何于新补兵丁库银内。酌定成数。扣还借款。并不致苦累兵丁之处。并著一并议奏。各该旗满蒙都统。务当振刷精神。力求实效。以期有备无患。不得畏难苟安。奉行故事。至八旗汉军兵丁。本经置有火枪。该都统等仍当随时教练。亦不得有名无实。所请＜??闲＞派监造大臣。著派醇郡王、景寿、奕山、核实办理。　　

○补铸福建台湾道、广西浔州府知府、经历、儒学、太平府儒学、桂平县知县、儒学、武宣县知县、儒学、崇善县知县、儒学、左州儒学、甯明州知州、龙英土州州同、安平土州州判、穆乐墟大黄江大乌墟秦川乡廓镇＜?马犬＞卢司等巡检、浔州协副将、滨州营参将、守备、隆林营游击、各关防印信条记。从巡抚徐宗干、张凯嵩请也。　　

○庚寅。以神灵显应。颁江苏通州城隍庙扁额。曰宣威荡寇。僧伽大圣殿扁额。曰功昭淮海。　　

○谕议政王军机大臣等、都察院奏、江苏士民殷自芳等以要工久缓。恳请兴办等情。赴该衙门呈诉。据称该生等田亩。坐落山阳盐城二县境内市河十字河小市河等处。市河上通郡城文渠。十字河小市河皆其分支。蜿蜒百里。东注于马家荡。沿河民田数千顷。旱则资其灌溉。潦则资其宣洩。自乾隆八年大挑以后。迄今一百余年。河淤田废。水旱均易成灾。同治元年。该士民公禀府县。请挑浚筑墟。引运河水入市河。经该府批准。转详漕督诣勘。二年正月兴工。嗣因御史以地方官勒捐等情入奏。工即停止。虽经漕督查明覆奏。并无办理不善之处。而承办官绅。亦遂畏累迁延。现在要工久悬。恳请奏明兴办。以苏民困等语。该处市河等渠。关系民田数千顷。淤垫日久。小民生计维艰。自应赶紧兴修。藉资灌溉。著曾国藩、吴棠、李鸿章、迅速查明酌核办理。该处曾经吴棠亲勘兴办。何以旋即停工。是否有无窒碍。并著该督抚据实奏闻。原呈著钞给阅看。将此各谕令知之。　　

○又谕、曾国藩奏、官军攻克钟山石垒。遂合金陵城围一摺。另片奏、窜贼窥伺抚建。并防侍堵等逆接续上窜等语。正月十六七等日。曾国荃亲督诸将。攻取钟山石垒。夺回天保伪城。派营戍守。并扎营扼断神策太平两门大路。金陵城北之围。自此始合。所办甚合机宜。惟是官兵不满五万。分布地段甚长。深虑困兽犹斗。急思一逞。曾国藩务当饬令曾国荃督率诸将。稳慎进攻。昼夜严防。必须就地殄除。毋任窜突他处。以竟全功而膺懋赏。该大臣所称侍逆溧阳老巢。新为苏军所破。闻该逆率其党与。归并湖州。目下湖州贼数极多。由安吉孝丰昌化遂安以窜江西。毫无阻隔等语。著左宗棠添调得力兵勇。遏截由昌化遂安上窜江西之路。并严防衢严等处。俟余杭克复。设法进规湖州。以牵贼势。侍逆之党。分股内犯。虽屡经江西防军击败。而绝无返顾之心。现已绕至广丰。又绕至铅山湖坊。势将蔓延腹地。窥伺抚建两郡。曾国藩已调席宝田军。援广玉抚建等处。又与沈葆桢咨商。添调继果等营。回顾江西腹地。即著沈葆桢从长计议。饬令在防将弁。认真堵剿。勿令一贼阑入腹地。如侍堵等逆接续上窜。江西防兵单薄。曾国藩仍当调派劲旅。赶紧援救。以固藩篱而维大局。前谕曾国藩派杨岳斌酌带战船数百号。驶赴鄱阳湖择要驻扎。并将江忠义旧部归其统带。此时江省防务。十分吃紧。该督抚务即筹商妥调。以期万全无失。将此由六百里各谕令知之。　　

○又谕、富明阿奏、布置江防情形一摺。另片奏、逆众窜奔杨厍常熟。妥筹北岸防剿等语。丹句逆众。添集党与。窥犯江阴。屡扑包港小河等处。虽经水师击退。而逆计诡谲。时图一逞。现在忠逆之子及伪潮王等率众五六万。从江阴南山外花山。直奔杨厍常熟等处。贼踪飘忽。散布沿江。难保不声东击西。肆志北窜。富明阿现派拨兵勇二千。驻扎四墩子靖江两处。分为掎角。以为廖长明一军策应。并饬吴全美严督师船。昼夜梭巡。加意防范。又恐扬防兵分见单。拟调蒋坝防军回扬。藉资抽拨。所筹均尚周妥。即著该将军督率在防将弁。实力防剿。毋任该逆得以窜越。总兵安勇所部一军。既经富明阿撤回扬防。其蒋坝地关紧要。应否仍设防兵。即由吴棠就近酌度情形。妥筹办理。江阴防务。前据李鸿章奏、有骆国忠一军。足资守御。此时贼踪已偪县城。且分窜杨厍常熟一带。该处军情。日形吃紧。该抚务当督饬在事文武兵勇。痛加剿洗。尽殄贼氛。毋令蔓延为患。都兴阿现已起程北上。所有江甯将军印务。即著富明阿暂行兼署。以重职守。扬防现形吃重。自应先顾藩篱。总兵詹启纶。著照富明阿所请。俟防务稍松。再行前赴镇城。密探军情。妥筹会剿。将此由六百里各谕令知之。　　

○又谕、李云麟奏、川楚各军齐进。发逆避击狂奔。及收复西乡各情形一摺。发逆分股东窜。经李云麟督带兵勇。在饶峰岭截剿。进赴土门垭。扶逆余党。尚踞两河。官军奋击。逆众宵遁。伪天将马逆继至。亦被官军击败。该逆等知中路难犯。欲由石泉汉阴交界之三官庙直犯兴安。抄楚军后路。官军分投防堵。该逆在镇安属之手爬岩一带游弋。其启逆一股。因石泉有备。仍折回甯陕。邱逆亦率党北趋。并归一处。已由镇安至西乡之子午泛。首尾不断。绵亘三百里。而蓝二顺股匪。复由郧西扰至洵阳县属之蜀河。是兴安上下。均形吃重。虽经李云麟分派水陆各军。联络乡团。严密防守。第贼势太盛。必须前后夹击。始可遏截狂氛。著李云麟严饬各军。认真堵御。固守兴安郡县。毋为该匪所乘。洋县城固。业经刘蓉收复。李又复收复西乡。计两军相去不远。何以刘蓉李云麟奏报。声息仍未相通。著刘蓉懔遵前旨。速饬何胜必、萧庆高等、迅即督勇前进。紧蹑贼踪。务与李云麟会合兜剿。就地歼除。傥任意迁延。不以追贼为事。将来东路稍有疏失。必惟刘蓉李云麟是问。甯陕一带之贼。前据多隆阿奏相机遏剿。不任蔓延。现在邱逆又复北趋。西安门户之防。最关紧要。多隆阿务当妥筹防剿。毋稍大意。并著张集馨将省垣防守事宜。豫作准备。仍协同温德勒克西等。严防子午谷等处要隘。毋得稍有疏虞。蓝二顺一股。现已折窜洵阳。郧西情形稍松。官文、严树森、当不分畛域。飞饬梁作楫等越境追剿。毋得坐视兴安之急。不思设法应援。该逆图救金陵。锐意东窜。不走湖北。必走河南。节经谕令该督抚等先事筹防。著官文、严树森、张之万、分饬派出将领。随时侦探贼踪。迎头截击。毋令该匪窜越。张之万仍当严饬张曜等。迅将张总愚股匪殄灭。俾得腾出兵力。分路严防。该逆既有欲出荆子关。由鄂豫等省直窜金陵之说。不可不豫为防范。著僧格林沁、曾国藩、不动声色。将皖豫地方隘口。密为布置。以备不虞。李云麟另片奏、请将派往受降中途遇害之营弁议恤等语。据称逆党萧克城率众千余投诚。经李云麟派刘连升等前往受降。何以行至中途。猝有另股逆匪。蜂拥而至。萧克城曾否被杀。此股逆匪。是否即系萧克城豫先埋伏。李云麟等为其所绐。著即详晰声明。据实具奏。将此由六百里谕知僧格林沁、官文、曾国藩、多隆阿、严树森、张之万、刘蓉、李云麟、并传谕张集馨知之。寻李云麟奏、遵查萧克城乞降之事。为贼首黄姓所觉。伏兵杀之。刘连升同时被害。并非萧克城豫设埋伏。报闻。　　

○又谕、熙麟奏、甯夏满城被围紧急。现筹救援情形一摺。据称甯夏满城被围日久。待援孔殷。该逆马化漋攻陷州郡以后。甯夏迤北。贼巢遍地。并据庆昀咨称。恩麟已派代办甘肃提督梁生岳驰往救援。行抵中卫县境。被回匪阻隔。不能前进。所带兵勇。仅止千余。贼氛偪近县城。万分吃紧各等语。雷正绾一军。为泾州及平固一带之贼所阻。一时未能北顾。讷钦现已由榆林一带。驰赴甯夏。仍恐兵力尚单。副将赵延烺。既据熙麟奏称、布置定边防守。深合机宜。即著饬令赵延烺酌带官兵五百名。勇丁三千名。救援甯夏。统归讷钦调遣。甯夏情形。既如此之紧。讷钦务当督率各军。刻即探路兼程遄进。救援甯夏满城。不得稍涉延缓。赵延烺一军。可否作为向导之处。著讷钦酌度办理。马化漋屡扑中卫。均经梁生岳带兵击退。并著讷钦酌量情形。傥能出其不意。以成夹击之势。更资得手。沈桂芬于地丁项下拨银一万两。委员取道草边小路。径解甯夏。此路能否行走无碍。著沈桂芬与熙麟妥筹办理。现在各路大兵。克期赴援。足资攻剿。庆昀务当固守待援。毋稍疏懈。将此由六百里各谕令知之。　　

○以詹事府詹事桂清为内阁学士兼礼部侍郎衔。　　

○以弃队潜逃。革陕西游击桂洪元、千总王兰坡职。永不叙用。仍严拏惩办。　　

○予陕西受降遇害都司刘连升、守备李玉忠等、祭葬世职。如阵亡例。　　

○辛卯。谕议政王军机大臣等、前因宗室奕劻等奏、定陵栽种树株。所需款项。请由部支领。并照数请给实银各摺片。当经降旨交部议奏。兹据户部奏称、该部无款可筹。所需银两。例由永济筹备两库徵收租银内动支。请饬直隶总督勒令各州县。赶紧完解等语。此项租银。为办工要需。岂容该州县任意拖欠。现在陵工就竣。应种树株等项。需款甚殷。著刘长佑饬令遵化等州县。迅将欠解永济筹备两库租银。勒限两个月。埽数完解。傥再延不解交。即著刘长佑指名严参。务期丝毫无欠。以济要工。将此谕令知之。　　

○又谕、前据罗惇衍奏、已故布政使衔候选道伍崇曜捐输银三十二万两。诿与咪国。要在粤海关索本息银四十七万余两。今该绅病殁。恐海关印票。一落外国之手。则持券来索。又费唇舌。请令两广总督察看妥办等语。广东绅士伍崇曜、前代筹银三十二万两。当时给与海关印票收执。初无借自咪国之说。近来广东情形。公私交困。海关所入税项。不敷拨解。岂能有此钜款。拨还陈欠。伍崇曜身列衣冠。素明大义。岂能豫存挟制之心。致为乡里所不齿。今该绅虽已病殁。而其家尚称殷实。自当力图报效。赶紧清厘。以成该故员未竟之义举。著毛鸿宾即行谕令该故员家属。将此项银两。妥为筹措。自行经理。其海关印票。一律收回。傥伍氏子弟。明白晓事。克日清还。是其好义急公。与捐输军饷无异。该督仍当据实奏闻。请旨给与优奖。以示鼓励。将此谕令知之。　　

○又谕、前因步军统领衙门奏李际晟呈控知府李逢春劣款一摺。降旨交官文密查具奏。兹据官文奏李逢春被控情节重大。请暂行斥革提解等语。湖南候补知府李逢春业经丁忧回直隶景州原籍。该员系李际晟呈控案内最要人证。亟应查提质讯明确以成信谳。李逢春著暂行革职。并著刘长佑选派妥员将该革员迅速押赴湖北归案质讯。将此谕令知之。　　

○又谕左宗棠奏贼由苏皖突窜浙境官官截剿叠胜并击退嘉兴城外贼匪暨严防江皖浙三省交界各摺片。昨因曾国藩奏侍逆率党归并湖州由安吉孝丰昌化遂安以窜江西。当经谕令左宗棠添调兵勇分投遏截。著该督仍遵昨日谕旨。檄饬派出各军将后股贼匪实力截剿毋令接续上窜江境逞其扑犯抚建之谋。至侍逆是否行至昌化又复折回。抑尚在绩溪地方。著侦探明确。分饬各军奋力追捦。以除巨憝。蒋益澧一军收复桐乡县城后。连克嘉兴城外贼垒。分军驻扎嘉城西南。与李鸿章之军。会同夹击。是杭嘉之贼势已断。著督饬该藩司等。迅图攻拔嘉城。以孤杭贼之势。花旗股匪。前已窜入江境。虽经沈葆桢派令韩进春等。在玉山一带堵遏。尚虑兵力单薄。且该匪现又窜及铅山湖坊地方。骎骎乎渐入腹地。必得一支劲旅。前赴抚建遏截。方可力挫凶锋。臬司刘典、既经左宗棠饬其在湖南本籍募勇赴浙。即著饬令迅速督勇起程。即于路过江西时。察探贼踪。迎头剿击。以保完善而维大局。所请饬令张运兰带勇赴任一节。本日已寄谕毛鸿宾催令起程。桐乡降将何培章、仍令带所部驻扎乌镇双桥。是否可靠。仍著该督随时加意察看。将此由六百里各谕令知之。　　

○又谕、官文等奏、官军克复厉山。立解枣阳霸山之围。并郧军收复上津堡一摺。皖捻阑入鄂疆。在随枣一带肆扰。此次官军被围。至六昼夜之久。幸各将士坚守苦战。援军奋勇驰救。立解重围。军气复振。剿办甚属出力。著官文、严树森、激励各军。乘胜穷追。务将此股悉数殄除。肃清边境。上津堡虽经克复。而蓝二顺首恶。尚在稽诛。汉南大股发逆。悉数东下。张总愚巨股。又有自南鲁逸出。偪近南阳之说。败捻已越枣阳。若再上窥襄樊。或直走新邓。势将不可收拾。官文等现饬成大吉等水陆各军。分驻襄郧。互相联络。其荆门荆宜一带。又饬周凤山六营居中控扼。所筹均尚周密。即著饬令在防将士。严密堵剿。聚歼丑类。不得稍有疏虞。张总愚一股。前据僧格林沁等奏、饬苏克金等诱令出险抄击。此时该逆既已出山。即可用马队冲突。著该大臣严饬苏克金等迎头截击。痛加剿洗。张之万严饬张曜等军会合夹攻。总期一鼓歼灭。毋任旁窜纷趋。又成滋蔓。楚豫军情。万分吃紧。张之万务当振刷精神。督率各军。会合楚师。认真防剿。以保疆圉。将此由六百里各谕令知之。　　

○又谕、阎敬铭奏、请将赴晋楚勇。仍旧提回东省一摺。据称连接沈桂芬来咨。东省勇丁。暂缓来晋。改赴多隆阿军营。惟曹正榜等楚勇二营。与多隆阿所部湘楚各军。心志未合。不免捍格。兼恐到陕领饷无期。深虞哗溃。本境伏莽未净。豫皖余贼。须防东窜。前项勇丁。不如留东备用等语。前因晋防已敷分布。陕省剿贼。正在吃紧。是以将曹正榜等所带楚勇。改赴陕省。兹据阎敬铭奏称、此项勇丁。虽有楚鄂之人。实多江南徐宿之众。调赴晋防。为途较近。尚可易于控制。若远赴多隆阿军营。必不能与所部之勇。联为一气。陕省饷糈支绌。加以此项勇丁。更觉饷难应手。且豫皖余匪未灭。东省断难疏防。所奏自系实在情形。此项勇丁。既毋庸派赴晋防。改调陕省。亦难得力。仍著阎敬铭提回东省。以备缓急。将此由五百里各谕令知之。　　

○又谕、毛鸿宾奏、接奉寄谕。谨将前后拟办情形。缕晰密陈一摺。所筹不为无见。已照该督所请。另降谕旨。著即妥为宣示。密筹办法。以弭后患。另摺奏、官军追剿阳春客匪。连战大捷。卓兴已带队进抵阳春县属古良水口等情。著即责令该副将乘胜进攻。一律埽荡。蒋朝刚、侯勉忠两军。并归该副将节制调遣。方可事权归一。俟此股办有头绪。即将戴梓溃等股匪。□□穴□又□除净尽。其老弱良善。不敢抗拒官兵者。即饬地方文武各员。妥为安抚。以收一劳永逸之效。本日据左宗棠奏、侍逆李侍贤一股。由溧阳广德。分股窜至淳安绩溪一带。其前队广东花旗股匪。已窜入江境。福建之崇安浦城光泽等处。皆与江浙毗连。防务亦关紧要。请令福建臬司张运兰赴任等语。广东信宜克复。逆首伏法地方渐就肃清。而福建界连江浙。现在发逆分股上窜。必须有得力大员督防。方能保全完善。著毛鸿宾传知张运兰。即赴福建臬司本任。并将所部勇丁。挑选二三千名。一并带赴闽省。以资得力。将此由六百里密谕知之。　　

○以江南扬州防军节年堵剿出力。赏参将胡世英巴图鲁名号。知府孙恩寿等花翎。守备谷沛霖等蓝翎。余加衔升叙开复有差。　　

○以浙江官军截剿窜匪获胜。赏提督黄少春巴图鲁名号。副将王开琳以总兵官＜??闲＞放。　　

○以收复浙江桐乡县城。招抚出力。予都司张其光升叙。赏守备陈绍、知州廖安之花翎。免投诚贼目何培章罪。　　

○以湖北攻克厉山贼寨。枣阳霸山解围。复已革提督成大吉职。与副将萧胜南均赏还勇号。赏副将萧翊、参将黄祖淦、巴图鲁名号。游击王德光等花翎。余加衔升叙有差。　　

○予广东阳春阵亡千总庄富发、外委周忠海、祭葬世职加等。　　

○予浙江杭州殉难佐领昇音讷等、暨举人沈垲等绅民妇女二百四十二员名口分别旌恤如例。　　

○追予浙江杭州殉难在籍道员俞焜建立专祠。妻女一并附祀。


大清穆宗继天开运受中居正保大定功圣智诚孝信敏恭宽毅皇帝实录卷之九十五　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。二月。壬辰。谕议政王军机大臣等、张之万奏、请饬查拏案内要犯等语。已革副将敖天印、因所部勇丁口角微嫌。辄敢将副将孙之友戕害。实堪痛恨。该犯藉称照料散勇回籍。难保非畏法饰词回楚。为脱身潜逃之计。著官文、严树森、迅饬所属大冶黄陂孝感等县。务将敖天印及案内在逃之要犯吴正启。一并严缉。获解豫省审办。以肃军律。毋令闻风远扬。将此由五百里各谕令知之。　　

</div>
    <div class="pagination">
<a href="清实录同治朝实录_page147.html">上一页</a><span>...</span><a href="清实录同治朝实录_page143.html">143</a><a href="清实录同治朝实录_page144.html">144</a><a href="清实录同治朝实录_page145.html">145</a><a href="清实录同治朝实录_page146.html">146</a><a href="清实录同治朝实录_page147.html">147</a><span class="current-page">148</span><a href="清实录同治朝实录_page149.html">149</a><a href="清实录同治朝实录_page150.html">150</a><a href="清实录同治朝实录_page151.html">151</a><a href="清实录同治朝实录_page152.html">152</a><a href="清实录同治朝实录_page153.html">153</a><span>...</span><a href="清实录同治朝实录_page149.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
