<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1402 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1402 页/共 1860 页</h1>
    <div class="content">○辛丑。谕军机大臣等、据英廉奏、九江关监督苏凌阿、将原任监督全德、应交乾隆四十一年窰工用存、并节省平色银二千二百余两。解交造办处查收等语。此项银两。自即系木榜所未载者。全德任内。既如此办解。苏凌阿到任后。现在作何办理。将来应交造办处之项。作何办解。著传谕苏凌阿、令其将现办情形。据实覆奏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千六十六

大清高宗法天隆运至诚先觉体元立极敷文奋武孝慈神圣纯皇帝实录卷之一千六十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十三年。戊戌。九月。壬寅谕、朕惟吉林之松花江。萦护陪京。滋演亿载灵脉。向未建庙专祭。无以仰答神庥。著交福康安、于吉林城外沿江处所。特建松花江神庙。将如何择地兴工之处。定议。具奏　　

○又谕曰、萨载等参奏、查办徐述夔悖逆诗词一案。请将东台县知县涂跃龙、藩司陶易、扬州府知府谢启昆、革职讯究等语。徐述夔身系举人。乃敢编造诗词。肆其狂悖。实为罪大恶极。虽已伏冥诛。亦当按律严惩。以彰国法。其孙徐食田、久匿伊祖逆词。且有贿嘱县书。捏控自首情节。其罪不止于大逆缘坐。昨已传谕、将徐食田解京审讯。涂跃龙、接据呈控逆词。不即通详严究。又不查明是否自首。抑系被人呈控。分别究办。陶易、接据县禀悖逆诗文。并不立时严究。就近禀知督臣奏办。均出情理之外。显有袒护消弭情节。知府谢启昆、接奉司批。不即通详审究。其罪亦无可逭。陶易、谢启昆、涂跃龙、俱著革职。著该督等派委妥员。隔别押解来京。交大学士九卿、会同该部、严审定拟具奏　　

○又谕曰、复兴向来办事诚实。人亦体面。朕所稔知。著即驰驿回京。整装前往叶尔羌办事。俟一二年后更换。并著景福、驰往该处协同办理　　

○谕军机大臣曰、萨载等奏、查办逆犯徐述夔、悖逆诗本一案。东台县涂跃龙、遇有此等逆词。并不认真办理。且经蔡嘉树将书讦控。又不严行审究。藩司陶易、于该县解到逆诗之时。既不自行校阅。又发令该县粘签另呈。续据蔡嘉树控告。又不即通禀提究。而扬州府知府谢启昆、接到藩司批词。亦不迅速集讯。据实详办。均属错谬怠玩。请旨将陶易、谢启昆、涂跃龙、革职提究等语。已有旨将陶易等、革职解京审讯矣。涂跃龙、接据悖逆诗文。并不通详严办。仅行专禀藩司。又不查明是否自首。抑系被人呈控之处。分别办理。必有倒提年月。欲为开脱之弊。陶易近在省城。接据县禀。并不即禀督臣奏办。转将书发还。饬令粘签送阅。辗转稽延。显有袒护消弭情事。而谢启昆接到藩司批示。亦不速讯审究。以上各情节。亦须彻底严讯。使之水落石出。恐非外间所能办理。著传谕萨载、杨魁、即派妥干大员。将陶易、谢启昆、涂跃龙、三人。派委妥干员弁。隔别解京。交大学士九卿、会同该部、严讯具奏。仍当严饬委员。沿途小心管押。毋任见面串供。倘有疎虞。惟该督等是问。其徐食田、及县书、仍遵前旨。分别解京　　

○又谕、刑部进呈广东省秋审册。经九卿从缓决改入情实者二起。褟德容、因褟文星同侄褟典忻、阻其砍伐公共树枝起衅。褟德容与褟典忻扭结。褟文星上前帮护。褟德容祖母刘氏、走至用竹棍戳伤褟文星左额角。褟德容接过竹棍。先后戳伤褟文星左月□合膊左臁肕右乳等处。因伤殒命。而褟刘氏、亦被褟亚留、殴伤太阳身死。褟亚留旋即畏罪自尽。虽属各毙一命。但衅同械斗。殴戳多伤。情节强暴。又裴儒泰、因邻居幼女苻那寒、在伊园内折取甘蔗。喝阻不理。辄取断蔗向打。致伤苻那寒太阳殒命。细故起衅。殴毙幼孩。殊为凶暴。此二案。该抚仅拟缓决。实乖情理之平。九卿所改甚是。李质颖、平日办事尚属认真。何轻率错拟若此。著传旨申饬　　

○又谕曰、永贵奏、据阿奇木伯克色提巴尔第、控告高朴、在叶尔羌、私采玉石。串通商人、贩至内地售卖一案。亲往该处。将高朴翎顶拔去。与案内人犯质审等语。高朴系慧贤皇贵妃之侄。高斌之孙。经朕加恩擢用。不料如此贪黩妄为。殊出情理之外永贵据实奏办。公正可嘉。著即秉公严审。如果属实。一面具奏。一面将高朴、即在该处正法。淑宝协同办事。于高朴种种劣迹。匿不陈奏。咎亦难辞。俟审明时。著拏解来京治罪。将此谕令知之　　

○是日、驻跸深河村西大营　　

○癸卯。谕军机大臣曰、萨载奏、湖河水势平定情形一摺。览奏稍慰。前次洪泽湖水骤长。开放五坝分洩。并放至高邮、邵伯、诸湖。嗣因各湖水亦平堤。以次由各闸坝减洩。自不得不如此筹办。据称下河民田。先期晓谕。早晚禾俱收割齐全。惟高邮、甘泉、二州县。逼近湖河。各坝减下之水。由该处经过。不无散漫。滩地民房。并低洼地亩。间有被淹之处。现在委员勘办等语。下河田庐被水。贫民自不免拮据。所幸仅此两州县。余皆安堵。但既有一隅偏灾。亦不宜膜视。著传谕萨载、速饬委员。尽心查勘。如有应行赈恤者。即行照例妥办。俾灾黎俱各得所。以副廑念　　

○又谕、昨据永贵参奏、高朴苦累回民一摺。已降旨、俟此案审实。即将高朴在彼正法。因思伊什罕伯克、乃帮同阿奇木办事之人。高朴扰累回民。理当谏阻。而阿布都舒库尔和卓、从中怂恿取利。情实可恶。著再传谕永贵、严行讯鞫。即与高朴一并正法。如此回众始能心服而畏法令。其弟阿布赉则斯等、随同附和。亦应分别示惩。再阅色提巴尔第呈内、有高朴自鄂对故后愈甚之语。是其苦累回众。非自今日。若不严加惩治。必致回人俱不聊生。因而瓦解。永贵办理此事。务必秉公审办。庶足示儆。不得少事姑容　　

○又谕、昨据永贵奏、阿奇木伯克色提巴尔第、控告高朴、在叶尔羌私采玉石。运送回京各款。已降旨将高朴革职究审矣。据控称、高朴曾遣家人进京、送回银两诸物等语。其家人既已在途。恐闻知高朴之事。将银两物件。沿途寄匿。或并窃取潜逃。俱未可定。著传谕沿途各督抚、飞饬各属。留心盘诘。如有高朴家人过境。即行锁拏。并将伊随带物件。严密搜查。派委妥员。一并解送至京审讯。除就近谕知周元理外。将此谕令巴延三等知之。仍各将作何办理缘由。有无盘获之处。即行覆奏　　

○又谕、昨据永贵参奏、高朴货买金珠。不发价值。又夥同商人盗卖玉石。运往内地等情。已降旨交永贵审讯治罪矣。但自叶尔羌运至内地。处处俱有关隘盘查。其商人图利。藏带小块偷过者。尚属有之今以数百斤重玉石。竟敢携带行走。俱系地方大臣官员、日久懈弛。不以事为事所致。况玉块稍大者。官运尚且费力。今高朴如何将数百斤重玉石。运至内地。伊等所查者何事。除严行申饬地方大臣外。仍行寄知该督抚等所有高朴差往京城家人。不拘行至何处。务必将人物一并拏获。派委干员。作速解京。断不可致令逃脱　　

○调福建布政使孔传炣、为江宁布政使。以江西按察使德文、为福建布政使。署广西苍梧道瑺龄、为江西按察使　　

○是日、驻跸天台山大营　　

○甲辰。谕、前已降旨、于山海关之澄海楼旁。建立北海神庙。兹稽考祀典。北海原于河南济源县望祭。河南地属中州。且非滨海。固于事理未协。嗣经改于吉林东门外望祭。虽属北境。然距海尚远。亦非所宜。所有春秋秩祀。及遇告祭典礼。自应恭移于此。以协方位。至吉林之松花江。导源长白。襟带神皋。为本朝发祥之地。绵演亿万载景祚灵长。厥功甚钜。自宜虔崇庙祀。用迓神庥。已谕令吉林将军福康安、于吉林城外滨江处所。度地鸠工。兴建松花江神庙。其一切祀事。即照从前望祭北海之制。著礼部载入会典遵行　　

○谕军机大臣等、昨据永贵参奏高朴、节经降旨。令其秉公确讯。惟伊摺内、有摘取高朴印信、代理地方一语。乌什事务亦繁。永贵势难久处叶尔羌。著传谕永贵、速将高朴案内应讯人犯。在彼审讯。一面驰奏。一面即回乌什。和阗现有德风、玛兴阿、二人驻劄。玛兴阿、曾经办理叶尔羌事务。著即前赴叶尔羌。暂管地方及采玉等事。俟复兴到日。再回和阗　　

○实授金辉、为兵部左侍郎　　

○以工部左侍郎德成、为正白旗满洲副都统　　

○是日、驻跸夷齐庙行宫。翼日如之　　

○乙巳。谕军机大臣曰、永贵奏、阿奇木伯克色提巴尔第、控告高朴、在叶尔羌与商人串通。私采玉石一案。已将高朴革职。并传谕永贵、严加究讯矣。兹检阅高朴等于五月间奏。请间年一次。于密尔岱山、开采玉石一摺。该山久经封闭。严禁开采。并经期成额、奏请安设卡座一处。以防私窃。乃高朴奏、欲间年开采一次。名为严防回人之涉险营私。其实与高人串通渔利。是高朴特借此奏。豫占地步。得以逞所欲为。其居心尤不可问。且摺内有商询伊什罕伯克、以为甚属有益之语。其与伊什罕伯克、朋比为奸。或并为所怂恿。更属显然。著将原摺钞寄永贵、令其究诘。务使水落石出。至高朴曾代色提巴尔第、差人往密尔岱。即得元宝五十个。计其所得。不过婪索之一股。分贿以塞其口。且止此一次。已多至二千五百两。则高朴婪得之数。更不知几何。其从前勾通商人私卖之弊。不知又有几次。均不可不确切根究。又伊什罕伯克所得。仅腾格二千余。伊系与高朴通同作弊之人。何乃反少于给色提巴尔第塞口之数。其赃数必不止于此。著传谕永贵、一并严切讯究。务得实情。迅速具奏　　

○又谕、昨据永贵奏、阿奇木伯克色提巴尔第、控告高朴、在叶尔羌。与苏州商人串通。私采玉石。运进内地贩卖等语。偷采玉石。本有例禁。商人等出口私自偷买。运回贩卖。已有应得之咎。乃竟敢与钦差大臣讲明勾通。赴山偷采。尤为可恶。恐伊等有先行购得玉石。私运进口者。因思甘肃之嘉峪关、及陕西之潼关、均系大路总汇之区。各商进口。必由该关行走。著传谕勒尔谨、毕沅、即饬各该属。在关留心盘诘。如有客商私贩玉石经过者。即行严拏。奏明治罪。并将所带玉石。搜查送京。将此由五百里发往。该督等仍将作何办理缘由。先行奏覆　　

○兵部以武会试中额请。得旨、这考试、汉军取中二名。直隶取中八名。陕西取中六名。广东取中六名。河南取中二名。山东取中五名。江南取中二名。山西取中三名。湖北取中二名。湖南取中一名。四川取中一名。广西取中一名。福建取中三名。浙江取中一名。江西取中一名。云南取中一名。贵州取中一名　　

○铸给四川富顺县分驻邓井关管理盐务县丞、永宁县分驻赤水粮捕县丞等关防。从总督文绶请也　　

○丙午。谕军机大臣等、昨据永贵奏、阿奇木伯克色提巴尔第、控告高朴在叶尔羌、与苏州买玉商人。串通谋利各款。已降旨将高朴革职严审。并将伊家产查封。兹据大学士公阿桂等、于其家信内。有家人李福、差往内地别处办事。年底方得回京之语。高朴既与买玉商人串通一路。其所差之李福、在内地办事。大约非苏州、即江宁、制办物件。又高朴家信内称、所有物件。俱令常永、李福、两次带回家中之语。是李福＜扌嶲＞有银物。并非轻装。更无难踪迹。著传谕杨魁、即速于苏州城内、严密查拏。其江宁省城。著萨载、即派妥干员弁。迅往查缉。如李福一经就获。即派干员。严行锁押。迅速解京。勿稍疎懈。其所＜扌嶲＞银物。及制办物件。亦即严密查封。委员送京。将此传谕知之　　

○又谕、据阿桂等奏、查抄高朴家产一摺。现在查点物件。并搜出其寄回家信。有遣常永、李福、各带银物回京之语。二人尚未到京。派员分路截拏等语。所办甚是。即此可见阿桂之善于办事。今高朴家内、既查得金珠玉栀等物。与色提巴尔第所开之单。约略相仿。其事断非虚妄。阅单内载玉栀甚多。且其家信并云系极好者。高朴每次所进玉器。不过九件。又俱甚平常。今乃以佳者留藏家内。即此一端。亦可见其天良尽丧矣。著阿桂等、逐一点明。严密封识。俟回銮呈览。至其家人常永、据顾本供、中途耽搁。尚未到来。其李福、则高朴家信称系差往内地别处办事。恐其必往苏州、江宁、掣办物件。已驰谕萨载、杨魁、派员严密查拏。谅必不能漏网。而顾本供又称、李福随尚书绰克托回京。今俱经阿桂、差委司员分路截拏。自可获解。此二人皆高朴所得用者。高朴行事。二人必备知之。解到时。著阿桂严加刑讯。令将高朴数年来婪赃作弊之事。和盘托出。勿令稍有讳饰。至侍卫纳苏图、为高朴＜扌嶲＞带物件。且甚为亲密。高朴之事。纳苏图必知其详。阿桂现已行文调取。俟其到时。亦即严加讯问。务令供吐实情。毋使代为隐讳。至侍卫绰克托、系解玉之员。高朴既托其＜扌嶲＞带物件。自亦系通同一气之人。俟其解玉到京时。并著阿桂、一并详悉严讯。将此谕令知之　　

○又谕曰、淑宝、系叶尔羌帮办之员。从前曾任布政。署理巡抚。非不知事体轻重者。高朴如此任意扰累。色提巴尔第、俱不能堪。所司何事。岂可诿为不知。著传谕永贵、严行究讯　　

○是日、驻跸兴隆山大营。翼日如之　　

○丁未。谕、朕历览诸史。今古异宜。知立储之不可行。与封建井田等。实非万全无弊之道也。盖一立太子。众见神器有属。幻起百端。弟兄既多所猜嫌。宵小且从而揣测。其懦者。献媚逢迎、以陷于非。其强者。设机媒孽、以诬其过。往往酿成祸变。遂致父子之间。慈孝两亏。家国大计。转滋罅隙。平心而论。其事果有益乎。无益乎。且人君当以尧舜为法。唐虞之世。无所谓太子者。即夏后氏不传贤而传子。亦云启贤能敬承继禹之道。未闻立启为太子。纣以嫡立而丧商。若立微子之庶。商未必亡也。太子之名。盖自周始。礼记因有文王世子之篇。其后遂相沿袭。然至幽王时。太子宜臼、即以谗废。后世若汉武帝之立太子据。卒为江充构陷。致有巫蛊之祸。唐太宗立太子承乾。亦为魏王泰谗构。竟以谋逆废黜。即明洪熙为太子时。汉王高煦、百计相倾。东宫诸臣。接踵下狱。幸而洪熙谨慎。得以保全。然以忧谗畏讥成疾。在位弗克永年。史册所载。大都可考。得不引以为鉴乎。至于立嫡立长之说。尤非确论。汉之文帝最贤。并非嫡子。使汉高令其嗣位。何至有吕氏之祸。又如唐太宗、为群雄所附。明永乐、亦勇略著闻。使唐高祖不立建成而立太宗。明太祖不立建文而立永乐。则元武门之变。金川门之难。皆无自而起。何至骨肉伤残。忠良惨戮。此立嫡立长之贻害。不大彰明较著乎。我朝家法。实为美善。我太宗世祖。圣圣相承。皆未豫定储位。盖天命人心所属。自符万年垂裕之谋。迨皇祖时。曾立理密亲王为皇太子。亦因群小从而蛊惑。遂致屡生事端。幸而皇祖洞烛先几。即行废黜。后尚冀其悔悟。而复立之。寻仍以怙终再废。自是皇祖遂不复建储。而属意于我皇考。使理密亲王、及弘晳父子、继践尊位。岂大清宗社臣、民之福乎。迨康熙六十一年十一月。皇祖龙驭上宾。皇考绍膺大宝。中外帖然。雍正元年。皇考亲书朕名。缄藏于乾清宫正大光明扁内。而不豫宣示。及雍正十三年八月。皇考升遐。遵向谕敬启御函。朕即缵承洪绪。众皆钦悦。乾隆元年。朕效法前徽。以皇次子为孝贤皇后所出。人亦贵重端良。曾书其名。立为皇太子。亦藏其名于正大光明扁内。未几薨逝。遂将前旨彻出。明示众人。谥为端慧皇太子。不复再立。且皇七子亦皇后所出。又复逾年悼殇。而以长以贤。则莫若皇长子、皇五子。亦相继病逝。设如古制之亟亟有册立之事。则朕在位而前星四陨。复成何事体。故不得不慎也。然此等大事。朕未尝不计及也。曾于乾隆三十八年冬。手书应立皇子之名。密缄而识藏之。并以其事谕知军机大臣。特未明示以所定何人。而是年冬至南郊大祀。命诸皇子侍仪观礼。因以书立皇子之名。默祷上帝。如其人贤。能承国家洪业。则祈佑以有成。若其不贤。亦愿潜夺其算。毋使他日贻误。予亦得以另择元良。朕非不爱已子也。然以宗社大计。不得不如此。惟愿为天下得人。以继祖宗亿万年无疆之绪。此意昊苍实式凭之。是朕非不立储。特不肯显露端倪。俾众人有所窥伺耳。此正朕之善于维持保护。天地祖宗。实鉴朕心。若子子孙孙。皆能以朕此心为心。则我大清亿万斯年。可永承天佑也。然朕此举。天下臣民。无由共闻。未尝无窃议朕为贪恋宝位。不肯立储。不知朕践阼之初。曾焚香告天云。昔皇祖御极六十一年。予不敢相比。若邀穹苍眷佑。至乾隆六十年乙卯。予寿跻八十有五。即当传位皇子。归政退闲。第此意向未宣示。众亦不能深悉也。迨朕六旬大庆后。即敕豫葺宁寿宫。为将来优游颐养之所。臣工应莫不共闻共见。岂有所伪饰乎。今朕春秋六十有八。康强尚如昔时。自当代上天爱养亿兆。董治百官。以期无负祖宗付托之重。必不敢遽释仔肩。但今距乙卯、尚十七年。为日甚长。若朕精力始终不懈。惟当日慎一日。兢业守成。克全朕之初志。岂不甚善。设或七旬八旬以后。神志稍衰。不能似今之精勤求治。亦不肯贪天位以旷天工。且历代帝王。享位四五十余年而归政者。实所罕觏。朕非不知足者。又何必定以六十年为期乎。昔唐宣宗闻裴休立储之请曰。若立太子。则朕为闲人。又宋仁宗储位既定。郁郁不乐。宋英宗立太子后。泫然泣下。皆朕所嗤鄙。曾于批阅通鉴辑览时。评斥其非。安肯踵其庸陋之见乎。且此数君之所以恋恋不舍者。惟知席丰履厚。以为君为乐。而不知为君之难也。自朕论之。人君一日二日万几。庶司百职之事皆其罪。非躬亲总揽。则柄或下移。其弊将无所底止。岂能稍自暇逸。而天下之大。群黎之众。疾苦时系于衷。非先事畴咨。民隐或无由上达。宵衣旰食。不遑宁居。但觉其难而不觉其乐。若至倦勤归老。乃可以释重负而图真乐。此理显而易晓。朕久积有深愿。但如宋高宗、孝宗、值多事之秋。当励其有为之志。乃未及耄期。而遽行内禅。图遂一已之佚乐。而不顾国计之重轻。其人实不足取。则又朕所深薄者耳。又前史所载。每有因爱其母而欲立其子者。远代姑弗具论。如明神宗宠郑贵妃。诸臣遂有立爱之疑。共为建储之请。盈廷争执。致首相王锡爵、为朝士所逼。几欲自戕。尚复成何政体。本朝家法。则无是也。至于朕现在之诸皇子。皆已无所生妃母。宁复有爱憎之见参其中乎。又古来惟以豫教之说。属之太子。于是明季、遂有因储嗣未立。不肯令皇子出阁者。众皆起而争之。此甚非理。若我国家之制。诸皇子六岁以上。即就尚书房读书。即皇孙、皇曾孙、亦然。既选京堂、翰林、以分课其读。复派大学士、尚书、数人。以总视其成。更简满洲蒙古大臣侍卫等、以肄之国语骑射。长幼相聚。昕夕程功。初无歧视之心。讵有嫌疑之迹。实大异乎胜国之所为也。盖从来谏请立储者。动辄徵引古说。自以为得忠臣事君之道。不知其心。隐以为所言若得采纳。即属首功。可博他日之富贵。名议国是。而实为身谋。即或其年已老。亦为其子孙计。大端不出乎此。朕今为之抉其隐微。作伪者尚何所托辞乎。总之不可不立储。而尤不可显立储。最为良法美意。我世世子孙。所当遵守而弗变者。倘亿万年后。或有拘泥古说。复立太子之人。必不能安然无恙。及祸患既生。而始叹不悟朕言。悔当晚矣。朕此意、本欲俟将来归政时。再行宣布、以明朕心。因昨有锦县逆犯金从善、逞其悖逆邪说。甚至以不正之运自待一语。毁斥本朝。其罪固不容诛。恐天下臣民。虽不敢如逆犯之抵触。而立储之说。未必不耿耿潜蓄于心。用是反覆开导。明白宣谕。俾中外知之　　

○谕军机大臣等、昨据大学士公阿桂等奏、查抄高朴家产。其家信内。有家人李福、差往内地办事。冬底可以到京之语。已传谕萨载等、于苏州、江宁、两处。严密查拏解京矣。兹复阅其家信内、尚有办事熊先生、今年冬底也可到京等语。所称熊姓、既系伊办事之人。其到京之期。与李福相仿。或同李福到苏州、江宁、亦未可定。著传谕萨载、杨魁、即派妥干员弁。将熊姓一并严密查拏。如经就获。即派妥员。将二犯隔别锁押解京。沿途毋任见面串供。稍有疎懈　　

○又谕、据萨载等奏、接奉谕旨。将徐述夔之孙徐食田等、先后查拏。派委同知师彦公等、隔别管解赴京等语。徐述夔身系举人。乃丧心病狂。敢于所作诗稿内。系怀胜国。暗肆诋讥。谬妄悖逆。实为罪大恶极。虽其人已伏冥诛。亦当按律严办。以伸国法而快人心。至阅伊同校书之徐首发、沈成濯、二名。更堪骇异。该二犯、一以首发为名。一以成濯为名。四字合看。明是取义孟子牛山之木若彼濯濯。诋毁本朝薙发之制。其为逆党显然。实为可恶。已交刑部存记。俟该二犯解到时。严加刑讯。务令供吐实情。此等鬼域伎俩。岂能逃朕之洞鉴。萨载、杨魁、何以竟为其瞒过。即或伊二人文义平常。岂幕友中全无一人看出者。何皆为之隐讳不言乎。此等逆犯。其潜怀诽谤已久。家内必有自作悖逆之书。虽据摺内称、于徐首发家。查出不全留青集一本。更恐尚系查检未到。著萨载、杨魁、即派诚妥大员。于该二犯家内。再行严密搜查。将所有字迹书本。即行封固解京。勿任稍有隐匿。再该二犯之名。均非命名正理。未必系从幼取定。必因为逆犯校书后。始行更改此名。著传谕萨载、杨魁、即速严密访察。据实覆奏　　

○又谕、查抄高朴家产一事。昨已有旨谕阿桂等、详悉严办矣。阅高朴所闻寄京物件单。有交侍卫绰克托带回者。有交待卫纳苏图、奇理图、两次带回者。著将原单钞寄阿桂等、令将现在抄出各件。逐一查封。数目是否符合。至侍卫绰克托、尚未到京。阿桂等即派妥员。＜扌嶲＞带所开之单。迎至前途。将绰克托所带高朴物件。照单查对。是否符合。即行封固解京。并令绰克托缵程进京。以备讯问。再高朴家信内、有熊先生约于年底到京一语。恐其亦同李福往江南。已寄信萨载等、一并查拏。并著阿桂等、严讯高朴家人。令将熊姓何名。系何处人。现在是否从叶尔羌起身。详悉讯明办理。将此谕令知之　　

○户部等部议准、云南巡抚裴宗锡疏称、复隆、白石谷、二井大使。既经裁汰。额设攒典各一名。应并裁。所有复隆井大使事务。归黑井大使查办。白石谷井大使事务。归白井大使查办。从之　　

○戊申。谕军机大臣曰、阿桂等奏、查抄高朴家产。及讯问家人供词一摺。有在常贵住房内、刨出银二千余两之事。恐此外家人。尚有隐匿私藏财物。不可不逐一严究。并一切有应行讯问之处。著传谕阿桂等、即行迅速审办。毋任稍有不实不尽。至摺内尚有究出高朴向兵部宋姓借银一节。高朴系兵部侍郎。乃与属员借贷银两。与受均有应得之罪。并著阿桂等、即就近传讯明确。按律办理。又阿桂摺内、复称有借给熊姓职衔银两。其人既经捐职。其的名更易查问。著即速行讯明。熊姓在高朴处代办何事。并即行文查拏审办　　

○又谕、昨据大学士公阿桂等奏、查抄高朴家产。其家信内、有家人李福、差往内地办事。冬底可以到京。又有办事的熊先生、冬间亦可到京之语。已传谕萨载等、于苏州、江宁、两处。严密查拏解京矣。高朴之父高恒、曾任盐政。或因扬州行盐商人。均系伊父旧时熟识。遣李福等前往该处售卖玉器。亦未可定。著传谕伊龄阿、迅即严密查缉。如李福、熊姓、一经就获。即委干员。严行锁押。迅速隔别解京。勿稍疎懈。其所带银物、及掣办物件。亦即严密查封。委员送京。伊龄阿与高朴、同系内务府人员。倘稍有瞻徇隐饰。恐伊龄阿不能当其咎也。将此由五百里谕令知之　　

○户部议覆、河南巡抚郑大进奏、请于豫省不被水之州县内、应徵粟米。改徵麦豆。得旨、依议速行　　

○是日、驻跸琪树庄大营　　

○己酉。谕、据钱琦奏、接奉谕旨、迅速束装。趋赴阙廷。因母现年九十一岁。顺经里门。就便省视。再行赴京等语。钱琦之母、既年踰九旬。且伊年力亦已就衰。自应在家侍奉。钱琦、著在籍终养。不必来京　　

○谕军机大臣等、据阿桂等奏、传到熊姓之子熊鹤龄、据供伊父熊濂、系镇江出旗监生。充四库馆誊录。高朴赴叶尔羌时。随往代管笔札等事。上年高朴寄给伊父银两。代捐州同职衔。今年三月回京。即往镇江葬坟等语。查熊鹤龄所供伊父到京后。即往镇江葬坟之语。本不足信。且熊濂于三月到京。安知非高朴豫令起程。同李福前往江省办事。朕意其必系前往苏州、江宁、等处料理诸事。业经节次传谕萨载、杨魁、严密查拏解京。今既据熊濂之子、有伊父往镇江葬坟之供。或该犯借葬坟为名。潜同李福、往苏州等处干事。亦鬼蜮伎俩所必至。著传谕萨载、杨魁、迅速派委妥员。分路严缉。一经就获。即派妥员。将该二犯、隔别锁押解京。又昨恐高朴与扬州商人相熟。或差李福等前往。亦未可定。已谕令伊龄阿、一体查访。今熊濂既查有的名籍贯。著再传谕伊龄阿、一并查拏妥办　　

○抚恤陕西商州、山阳、二州县。本年水灾贫民。并缓历年积欠。并本年应徵常社等粮石有差　　

○是日、驻跸兴家楼西大营　　

○庚戌。上御行殿。勾到秋审官犯、服制、及贵州、云南、情实罪犯。停决官犯十一人。服制斩犯三十七人。贵州斩犯一人。绞犯三人。云南斩犯一人。绞犯一人。余三十六人予勾　　

○谕军机大臣曰、陶易身任藩司。于逆犯徐述夔、所作一柱楼诗内。编造逆词。接据东台县详报。并不即禀督抚奏办。转将原书发还。饬令粘签送阅。辗转稽延。显有袒护消弭情事。不知其是何肺肠。已降旨、将陶易革职。解京审讯矣。陶易久任州县知府。复自道员超擢藩司。乃竟敢于负恩若此。殊为可恶。伊籍隶山东。著传谕国泰、即派妥干大员。前往陶易原籍。将所有一切赀财产业。俱行严密查封。毋得稍有疏漏。至其任所赀财。并著传谕萨载、杨魁、一并查抄。毋任隐匿寄顿　　

○又谕、据伊勒图奏、审讯贝子恭坦等、控告观音保各款。惟将曾经行窃之巴克丹、补放参领。实属不合。观音保、舒通阿、俱著来京候旨。海成、现在乌什办事。著赏给头等侍卫。前往哈喇沙尔办理事务。　　

○是日、驻跸白涧行宫　　

○辛亥。上御行殿。勾到秋审四川、广西、情实罪犯。停决四川斩犯五名。绞犯十四名。广西斩犯三人。绞犯三人。余八十七人予勾　　

</div>
    <div class="pagination">
<a href="清实录乾隆朝实录_page1401.html">上一页</a><span>...</span><a href="清实录乾隆朝实录_page1397.html">1397</a><a href="清实录乾隆朝实录_page1398.html">1398</a><a href="清实录乾隆朝实录_page1399.html">1399</a><a href="清实录乾隆朝实录_page1400.html">1400</a><a href="清实录乾隆朝实录_page1401.html">1401</a><span class="current-page">1402</span><a href="清实录乾隆朝实录_page1403.html">1403</a><a href="清实录乾隆朝实录_page1404.html">1404</a><a href="清实录乾隆朝实录_page1405.html">1405</a><a href="清实录乾隆朝实录_page1406.html">1406</a><a href="清实录乾隆朝实录_page1407.html">1407</a><span>...</span><a href="清实录乾隆朝实录_page1403.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
