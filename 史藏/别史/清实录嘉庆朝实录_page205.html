<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 205 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 205 页/共 523 页
  </h1>
  <div class="content">
   ○旌表守正捐躯甘肃盐茶厅民张可雨妻杨氏。　　

○户部议准、云南巡抚永保疏报、南宁、建水、石屏、镇沅四州县。开垦田九十七亩有奇。照例升科。从之。　　

○缓徵稻田厂旱灾虫灾租银。　　

○壬申。旌表守正捐躯江苏海州民朱有女朱氏。　　

○癸酉。上莅庄静固伦公主第。　　

○诣时应宫拈香。　　

○谕内阁、朕因四公主下嫁后。尚未临莅赐第。俯允所请。定于本日前往传膳。此亦典例之常。是以前经谕令值日该旗推班。各衙门如有引见官员。自可无庸带领。至应奏事件。仍应照常呈递。朕未明求衣。本日较常时更早。原欲披览事件后。前赴四公主第。回宫办事。召见臣工。尽属从容。乃本日文武大小衙门。竟无一事陈奏。如朕在彼果有竟日盘桓。或须晚膳后回宫。则尚可以此藉口。今朕于卯刻前往。膳后诣各庙拈香。回宫尚不过辰刻。为时甚早。岂本日各衙门竟无一应行陈奏之事乎。自系各该大臣等、耽于安逸。相率在家晏起。而转以仰体为词。实太不成事体。所有文武各该衙门堂官、均著传旨申饬。嗣后遇有此等临幸传膳日期。各该堂官仍应照常奏事。如再有藉此旷误者。必当一并惩处不贷。将此通谕知之。　　

○甲戌。上诣慈宁宫寿皇殿行礼。　　

○谕内阁、朕昨至四公主赐第传膳。是日外省并无一人递摺者。今早即有十处奏摺。自系昨日压搁所致。因特令总管内务府大臣传递摺差弁、逐加询问。内汪志伊董椿二人之摺。本系二十三日到京。因有外奏事处听差人贺清泰告知、次日皇上至四公主府、大约不接事、是以未递等语。各省奏事差弁到京后。自应即向外奏事官员呈递奏摺。何以又设有听差之人。已属非是。大臣壅蔽。朕尚不容。乃贺清泰竟敢擅出主见。不令呈递。而该差弁等亦遂听从。实太不成事体。若不严加惩治。朕竟成聋瞆。任诸臣朦蔽而不觉。实不能容此朦蔽之恶习。有负训政之深恩也。差弁何兴祖、李国治、均著革职。同贺清泰、一并交刑部严审定拟具奏。至外奏事官员。本不应设有听差之人。且贺清泰竟敢在外擅压奏摺。伊等毫无觉察。均难辞咎。扎克塔尔等、均著交部严加议处。　　

○又谕、前经降旨、将巡捕营酌省马乾银两。除现议新增养育兵二千名外。其余每月所余银二千两。应如何再行酌添养育兵以资旗人生计、并各旗应如何分别挑补、及兵部嗣后调取马匹协济差务之处。均交军机大臣详议具奏。本日庆桂等奏称、每月节省马乾银五千两、按照每名月给饷银一两五钱、共可得三千三百三十分、合较八旗满洲蒙古佐领数目、拟于满洲八旗每佐领下、增设养育兵四名、共二千七百十八名、蒙古八旗每佐领下、增设养育兵三名、共六百十二名、分晰开单进呈等语。所议一切均属可行。旗人增此养赡之资。惟当倍敦勤俭。勉图上进。用副朕加惠至意。至向来挑兵之事。祇由各该旗之都统副都统、自行挑取。此次新添养育兵。为数较多。自当详核家口人数。酌量挑补。著军机大臣、将不管旗务之王、贝勒、贝子公、散秩大臣、满洲二品三品四品阁学、京堂、开单进呈。候朕＜闲＞派十六员。会同该旗都统、副都统、秉公挑补足额。以昭慎重。其京营马匹存营者、差操紧要。即牧放之马、亦仍需豫备调拨。均应查点足数。著由兵部奏请、特派王大臣会同步军统领衙门、先将存营差操马二千匹、点明烙印。给交官兵等分别餧养。再将应交张家口牧放之二千匹、另行点验烙印。一面行文察哈尔都统衙门、派员来京给领牧放。无任虚冒。嗣后存营之马。均需豫备各本营差操之用。兵部过有差务。毋得再行调取。　　

○又谕、铁保汪志伊奏、审明盐城县捆溺致毙多命两案各犯、分别办理一摺。此案葛云以该庄堤岸被淹。适见东台县民人颜士英等一共八家。分驾小船八只。在堤外拔草。疑系穵堤洩水。声言捉拏送官。令众人将颜士英等用绳捆住。颜士英等不服。同声辱骂。葛云又虑及经官审明放回。日后必受报复。遂起意纠众、将颜士英等男妇幼孩三十五命。一并溺毙。又周谟田因于三旺庄堆贮稻谷。正在挑谷上岸。适见高邮州民人蒋滋等十人分坐五船。到彼停泊。疑系穵堤匪船。欲图抢谷。以致争闹。戳伤一人身死。该犯既不报官。又不释放。起意将蒋滋等九人一并溺毙。并将戳伤死尸撩弃各等语。颜士英蒋滋等、或因被水携家出外。拔草卖钱度命。或因捕鱼糊口。皆系无辜平人。葛云等心疑为匪。因闻知前此朱陈庄陈学周有将外来人船尽行沉溺之案。辄敢恃强效尤。纠众捆溺多命。情节甚属可恶。除周谟田、武定国、严绪、朱文魁四犯、业经该督等于审明后恭请王命正法、与先经病故应行锉尸之葛云、一并枭示外。所有为从加功拟斩立决之施大秃子、周大鲜子、周明如、周兴等四犯、俱著即处斩。不必再交部议。至已革署盐城县试用知县陆树英、身膺民社。所属村庄。叠次报有此等凶徒、惨毙多命重案。总由平日全不留心化导所致。拟以杖徒。尚觉轻纵。陆树英、著发往伊犁效力示儆。余著该部核拟具奏。　　

○以故四川松茂道属云昌寺土千户色浪子亦西拆他、静州长官司土官董勤诗子光舒、各袭职。　　

○贵州贵阳府开州属乖西正长官司土官杨淞、因病告替。以其子灿荣、袭职。　　

○乙亥。谕内阁。据裘行＜闲＞奏直隶初二两次原亏银两应行监追人员、请旨饬追一摺。此项应行监追人员亏缺仓库银两。于初二次查办之后。逾限未完。不即按律治罪。从宽监禁追缴。已属格外施恩。乃颜检前在总督任内。并不遵照奏案收禁严追。一味见好沽誉。任听该员等置身事外。甚至原奏监追之八员中、竟有王澜一员、于限满之前。私行回籍。似此因循庇纵。大负朕恩。不恤国事。试思该员等亏挪帑项。获戾綦重。令其羁禁囹圄。稍示惩诫。较之常犯拘系狱中者、已有区别。颜检欲并此而宽之。宜其逾限拖延。追缴之说。有名无实也。本年裘行＜闲＞莅任藩司后。已将吴大受等七员按例监禁勒追。其私回原籍之王澜一员、及应在原籍监追之江元谦等十六员、即著各该督抚查明下落。照例收禁省监严追。勿稍宽纵。俟一年限满后。该员等若如数全完。再行奏明请旨。傥仍逾限不完。即著严参治罪。该督抚等毋得视为具文。复蹈颜检之故辙也。　　

○湖南巡抚阿林保奏、捐赀筹办苗疆均田。候补知府同知王廷瑛。以知府即选。候补教职周明球、以知县即用。余升叙有差　　

○以故广西庆远府属那地州土知州罗起珹子凤栩。袭职。　　

○丙子。上诣雍和宫行礼。宣仁庙凝和庙火神庙拈香。　　

○谕内阁、刑部奏、审拟外奏事处听差人贺清泰擅压奏摺一事。贺清泰因闻奏事官满保、有二十四日各旗推班之言。辄自出臆见。以为各旗既已推班。未必接收奏摺。向江苏差弁何兴祖等告知。以致何兴祖等将奏摺迟至次日呈递。实属糊涂胆大。罪有应得。著照刑部所拟、发往伊犁充当苦差示儆。革弁何兴祖、李国治、来京递摺。率听贺清泰之言。延至次日呈递。亦属不合。著照刑部所拟杖八十、分别责处。饬令各回本处。至向来各省差官来京递摺。因路径生疏。且恐各门拦阻。是以奏事处有引带之人。由来已久。看来其势亦不可少。此时若令裁彻。不但差官等门径不熟。致误呈递。且恐闲杂人等或致冒混入内。该看门官军等亦无从辨识拦阻。转费稽查。但此项听差之人。自当官为设立。不应私自雇募微贱民人。嗣后外奏事处、应拨派何项官人、引带摺差。需用几人轮替。并如何定以年限。酌予劝惩。著御前大臣、军机大臣、会议速奏。寻议、应于内务府现任笔帖式人员内、择其通晓清汉文理。平日谨慎。并熟悉禁门及各地方道路门径者。由内务府大臣选派二员。送交外奏事处当差。得旨、依议。其当差之笔帖式、三年期满。如果小心勤慎。著该管之御前大臣、据实保奏。带领引见。再行加恩。傥有懒惰贻误好事等情。应即随时参处。若外奏事官不随时稽察敝□大端。经御前大臣查出参劾。即将外奏事官一并惩治。至从前差弁等于递摺时给送茶银。现经裁革不许收受。该笔帖式等当差不无需费。著将奏事官员等、每年所得随封银两。酌量分给。俾资用费。　　

○丁丑。谕内阁、值年旗都统仪亲王等、以八旗满洲蒙古添设养育兵、代奏谢恩一摺、此皆各都统、副都统、因朕特沛恩施。代兵丁等缮摺谢恩。岂实有兵丁等于各该管都统前叩求代奏之事。朕综理诸政。崇实黜华。即如添设此项养育兵额。以旗人生齿日繁。生计拮据。朕心再三筹画。始行降旨、将京营五营马匹、裁汰二千匹。每月节省银五千余两。分赏八旗满洲蒙古、共添设养育兵三千余名。俾旗人均沾实惠。以纾生计。并非冀其感激。各都统副都统等、均有教养兵丁之责。嗣后务体朕轸恤旗仆之意。各率所属参领等、善为教导。俾兵丁各习弓马。勤慎当差。节俭生计。即遇有红白事件。仍照例给予恩赏银两。该兵丁等惟当守分安常。傥于此次调剂之后。不知节俭。以为尚可再望恩施。妄行僭越。华服饮酒。赌博听戏。钱粮入手。立即荡然。是多添钱粮。转于伊等有损无益。况国家经费有常。朕亦不能屡加恩施。将此著各都统副都统、通行晓谕知之。　　

○又谕、本日据瑚素通阿奏到、审讯蔚州民人魏廷林呈控伊女魏氏、被夫姊蒋梁氏等勒死一案。系属虚诬。分别定拟缘由。又据另摺奏称、于公馆院内、茶夫见墙外掷进字纸。经瑚素通阿取阅、系匿名帖一纸。即言办理此案魏廷林之女冤不能申。且称瑚素通阿与司员有得银枉断情事。并将匿名原帖进呈。魏廷林控案、经瑚素通阿审断后。既据投有匿名字帖。自未便即行定案。著派德瑛带同司员驰驿前往蔚州、秉公查办。所有瑚素通阿奏摺、及匿名字一纸。均著交德瑛带往。审明后、再行定拟具奏。　　

○谕军机大臣等、朕明岁二月临幸盘山。于二十日出正宫门。诣千相寺拈香。二十二日出晾甲石门。由少林寺诣古中盘。其余各处寺院。概不亲诣。从前颜检办理差务时。每将山内各处路径。一律修治。曾经询问。则以豫备临时传旨临幸为辞。殊属滥用民力。且多增劳费。朕临莅之处。既经先期降旨。指定地方。岂有届时于未经豫备之区。责令办差官员、匆促承应者。此次著裘行＜闲＞遵照发去图样内点出往来道路。饬令修理平坦。准其开销公费。此外各山径。一概不许修垫。若仍前滥费。不但不准开销。并当治以应得之咎。原图著发给阅看。该署督即恪遵办理可也。　　

○予广东捕盗阵亡候补守备涂继勋、署守备连旭、祭葬世职。如守备例。湖南阵亡外委李得、张希英、吴吉魁、梁伏祭葬加等。世职如例。兵丁严有升等九十九名、赏恤如例。　　

○旌表守正被戕四川灌县民罗萃章妻蔡氏。福建连城县民江秤哩妻林氏。　　

○戊寅。上幸瀛台。阅冰技。　　

○谕内阁、刑部具题、四川省民人陈廷荣、因疑贼误将小功叔祖陈俸礼砍殴适毙、问拟斩决、夹签请旨一本。此案陈俸礼因往陈廷荣家看望。经陈廷荣留住屋内。夜闲在于屋后出恭。陈廷荣闻犬吠出看。顺携防夜尖刀。黑影内因见树下蹲有一人。疑是贼匪。即用刀砍伤陈俸礼顶心。复用刀柄殴伤其左臂膊。陈俸礼喊跌倒地。陈廷荣听闻声音。始行住手。经邻人帮扶进屋。已不能言语。伤重殒命。刑部以陈廷荣并非有心干犯。是以将问拟斩决之处夹签请旨。朕详核案情。陈廷荣将陈俸礼误认贼匪。先用刀砍伤其顶心。重至骨折。其致命实由于此。陈俸礼负此重伤。岂有不立时喊叫。直至该犯复用刀柄殴伤左臂之后。始行喊跌。该犯亦始住手。殊非情理。且系黑夜之事。旁无证据。而陈俸礼于帮扶进屋之后。业已不能言语。未取生供。尤难凭信。再陈廷荣于陈俸礼殴伤之后。经伊子查问。又不据实告知。捏称陈俸礼因系中风跌地磕伤等语。试思该犯果系疑贼误砍。并非有心干犯。何必捏为此言。恐不免有情虚卸罪之处。案关服制。有立决监候之分。不可不将情节彻底究明。以成信谳。著该督即监提该犯、再行详细研讯。务得确情。按律定拟具奏。　　

○己卯。两广总督那彦成奏广东甲子地方修建炮台望楼、捐赀出力绅士、赏候补县丞刘家耇等、升衔有差。　　

○又奏报拏获洋匪李崇玉、并夥党一百余名。道员蒋攸铦下部议叙。余升赏有差。　　

○旌恤遇贼捐躯贵州贞丰州士民周正极等八十四名、妇女高李氏等十一口、如例。　　

○赈江苏清河县被水灾民。　　

○是月。山西巡抚同兴奏报得雪情形。得旨、览奏稍慰。大吏果能诚求民瘼。必能感召天和。转歉为丰。汝等尽一分心。百姓受一分益。不可膜视。勿托空词。勉之。　　

大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百五十四　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十年。乙丑。十二月。庚辰朔。上幸北海。阅冰技。　　

○谕内阁、广东地方紧要。广州将军除统辖该省驻防满营之外。别无应管事件。所有广东省陆路镇协各营。均著交该将军节制。著为令。　　

○谕军机大臣等、本日铁保奏、宿州匪犯余连、逃至蒙邑丰家集地方、盘据不散、经地方官带领兵壮、分路前进、歼获三十余名、铁保现在飞饬徐州寿春两镇会合围拏、并据长龄同日奏到、该抚在于庐州途次、闻宿州蒙城等处、有匪徒樊牛余连勾结聚众之事、当即驰抵定远、接据禀报、樊牛余勇先业经蒙城县拏获、余匪仍在丰家集藏匿、现在前往查办各等语。此事昨据铁保奏到。朕即虑及该匪逃窜之后。或竟有抗拒滋扰之事。须资兵力围捕。因思喜明、德成额、二人。久历行阵。令该督速行调往办理。今该督摺内、业已饬调该二镇前往。会合围拏。与朕旨适合。所办甚是。此时樊牛一犯虽已拏获。而余连尚在逃匿。该匪等在汪家庄放火劫掠之后。仍回丰家集聚集。该处毗连豫省。断不可任令窜往。致成散漫。长龄虽经调任山东。但匪犯等设教聚众。正系该抚任内之事。失察之咎。本无可辞。现在该抚驰往蒙城驻劄督办。不必即赴山东。如此案业已捕获净尽则已。设尚未净尽。总当严密防堵。杜其窜往豫省之路。其现获之樊牛及余勇先二犯、并此外所获各犯。即著长龄在于蒙城就近审办。不必解交铁保办理。致涉疏虞。傥业经起解在途。务当饬令押带之员、小心管解。不可大意。究竟该犯所习何教。是否即系白莲教、抑另有名目。该犯等家中搜出何项经卷逆词。此次因何起衅滋事。惟当一一详悉究问。据实奏闻。其为首各要犯、于审明后、即按律办理。至此等烧香敛钱之教。原所时有。全在地方官平日留心稽察。勿使滋事。至于现在查办。祇系滋事之徒。并非欲将平日烧香入教之人。一概办理。若不能体会此意。纷纷妄拏。或向现犯根究不已。该犯等信口乱供。致案外之人。被其拖累。恐乡愚等不免惶惑。又滋事端。该督抚办理此事。固不可草率完结。更不可多有株连。将此谕令知之。　　

○旌表守正捐躯直隶盐山县民赵俊妻王氏。　　

○辛巳。上御乾清门听政。　　

○谕内阁、前因刘权之于保奏军机司员一事。意存瞻徇。经英和参奏。降职编修。但其事尚未举行。祇系空言。念伊科分较深。本日御门所出翰林院侍读员缺。加恩著刘权之补授。　　

○又谕、据礼部具题庆贺元旦令节礼仪一本。已另降谕旨、照例行礼。停止筵宴矣。庆贺元旦令节。典礼攸关。王公百官等在朕前行礼。公主福晋命妇等在皇后前行礼之处。该部自应分晰题奏。乃阅本内所进庆贺礼仪。将公主福晋命妇等在皇后前行礼一节。一并列入。并将公主福晋命妇等应否进内行礼。夹片请旨。殊属非是。礼部堂官、著交部察议。嗣后著将元旦令节公主福晋命妇等应否进内行礼。另摺请旨。所有此次题请明年元旦公主福晋命妇等进内行礼之处。著停止。　　

○又谕、据户部核议、豫省衡家楼堵筑漫口各工、应行追缴扣平银两一摺。河工扣平一项。从前该部核办大工。多有据各督抚咨覆免扣者。本未明定章程。惟东省堵筑曹汛大工一案。经部臣行查。曾将应扣市平按数追扣。此次衡家楼办理漫工。工钜费繁。该抚动支银两时。并未将应否扣平之处详请部示。迨该部行查时。辄援引旧案。藉词免扣。试思办理大工。如实不应扣平。何以曹工承办各员。一经查扣。即行缴出。本应著落该抚等全数完缴。姑念银数几及二十万两之多。著加恩豁免十万两。其余银两。交该抚于承办各员名下。按照工部淮销数目。将扣平银两分别著追。嗣后各直省遇有应办各项工程。每百两均著照市平扣算。一律报部查核。所有该部现在查扣豫省另案各工。亦著照此办理。以昭画一。　　

○　　

○又谕、近因八旗满洲蒙古人等生齿日繁。生计不能宽裕。特加恩将绿旗五营之官马二千匹裁汰。每月节省银五千两。分赏八旗满洲蒙古。共添养育兵三千有奇。念京城内务府三旗、圆明园驻防内务府三旗人等、生计亦恐未免拮据。同系朕之臣仆。自当一体添设养育兵。著加恩交内务府大臣等、将现在该衙门所贮应拨之闲款银两查奏。俟查奏银数后。将京城内务府三旗、应添设养育兵若干之处。著内务府大臣等酌量定数具奏。圆明园内务府三旗、应添设养育兵若干之处。著管理圆明园八旗内务府三旗事务王大臣等会同内务府大臣等、酌量定数具奏。以示朕一体轸恤旗仆之至意。　　

○又谕、都察院等衙门奏、察议本年武会试监试覆试之王大臣等一摺。此事于十月十九日降旨交议。该衙门咨查各王公大臣等加级纪录。不过八九日内。尽可汇齐核办。乃辗转推延。宗人府既移会稽迟。都察院亦不行呈催。直至四十余日。始行具奏。殊属延玩。宗人府宗令等、及都察院堂官、俱著传旨申饬。试思军机处承旨。不过一两时辰。各衙门如此疲玩。实属可厌。嗣后各衙门于奉旨交办事件。均应妥速办理。如再有似此懈怠迟延者。定行交部议处。不稍宽贷。　　

○刑部议驳、调任湖广总督吴熊光等审讯岸商擡价病民、劣衿得贿私和一案。得旨、部驳甚是。此案余理堂于岸商程启大、与吴家珏贿和之后。恐盐价终不能平。始同廖士琳续控。经司道等审明吴家珏受贿属实。是余理堂所控并无虚捏。正堂理直气壮。何转虑及吴家珏怀恨牵污。辄萌短见。且吴家珏并无向余理堂用言恐吓情事。有何悔虑。况余理堂如果悔虑轻生。亦必当向伊子道及。何以案内又无一字声叙。看来余理堂难保非被人勒毙。看役等受贿捏供。即其子余楫、或亦有贿嘱私和情事。俱未可知。案关人命。不可不切实根究。至该省盐斤价值。据吴熊光等讯据岸商供称、梁盐每包卖银、自三钱二三分、及三钱四五分不等。核之例价每引增至四五钱及一两五六钱。安盐每包多卖二三分。每引亦增至一两二三钱。何以铁保前奏、祇称一引多卖银一钱六分五厘。并称有少卖之处。彼此声叙多寡悬殊。此时全保尚未赴楚。著仍交托津会同瑚图礼、提集原被人证。按照部驳情节。再行研讯确实。详细查明。据实具奏。　　

○以大理寺卿邵自昌、为都察院左副都御史。詹事府詹事陈希曾、为内阁学士。兼礼部侍郎衔。　　

○缓徵山西临汾、襄陵、太平、翼城、永济、临晋、荣河、万泉、解、安邑、绛县、稷山、河津、闻喜、垣曲、洪洞、曲沃、虞乡、猗氏、夏、平陆、芮城、绛州、霍、赵城、灵石、浮山、岳阳、汾西、乡宁、吉、隰、大宁、永和、蒲、三十五州县、旱灾积欠仓谷。并安邑、夏、二县、本年应徵杂项银。　　

○壬午。谕内阁、大学士保宁等会同刑部妥议、酌定陵寝禁限各条例一摺。著照所议行。至所称西陵东南二面、查明本无居民田茔、应令照旧禁止居民不许添造房屋茔墓外、其西陵西北二面、应令该管衙门等、示谕该处居民、嗣后止准修理旧房旧茔、不得再有添筑添葬、以昭慎重一节。西陵西北二面。现有居民田庐茔地。相安已久。拨换既涉纷扰。迁移亦多未便。今保宁等议请嗣后不准再有添筑添葬。但民闲所盖房屋。难保年久不就倾圯。该居民等于房舍颓坏后。复拆做筑建。亦所时有。至该处居民旧立茔地。设有本家先逝之人业经安厝。其后没者欲续行合葬。亦情事之常。若嗣后不许再筑再葬。必须于白桩外另觅茔地。究于居民多有未便。惟是西北二面、向有房屋茔地。既不禁止其动工修理。恐东南二面、本无居民田茔之处。亦欲仿照西北二面地方盖建房屋。设立茔地。则大干严禁。其时即按例办理。又觉格碍难行。朕再四思维。莫若将现在设立之红桩、改为白桩。其现有之白桩、即行裁彻。改设之白桩以外。听居民等修理房茔。概不禁止。再于白桩以内、酌量地方若干丈。另立红桩。照旧定章程。示以禁条。并著该管大臣等严加看护。似此一转移闲。于居民既无妨碍。而陵寝益昭慎重。其应如何量定地面改建红桩、及如何责成汛兵巡查之处。著恒宁、果勒丰阿、会同范建丰、悉心妥议具奏。　　

○以候补三品京堂秦瀛、为光禄寺卿。　　

○赏五城贫民棉衣一千件。　　

○癸未。上幸瀛台。阅冰技。
  </div>
  <div class="pagination">
   <a href="清实录嘉庆朝实录_page204.html">
    上一页
   </a>
   <span>
    ...
   </span>
   <a href="清实录嘉庆朝实录_page200.html">
    200
   </a>
   <a href="清实录嘉庆朝实录_page201.html">
    201
   </a>
   <a href="清实录嘉庆朝实录_page202.html">
    202
   </a>
   <a href="清实录嘉庆朝实录_page203.html">
    203
   </a>
   <a href="清实录嘉庆朝实录_page204.html">
    204
   </a>
   <span class="current-page">
    205
   </span>
   <a href="清实录嘉庆朝实录_page206.html">
    206
   </a>
   <a href="清实录嘉庆朝实录_page207.html">
    207
   </a>
   <a href="清实录嘉庆朝实录_page208.html">
    208
   </a>
   <a href="清实录嘉庆朝实录_page209.html">
    209
   </a>
   <a href="清实录嘉庆朝实录_page210.html">
    210
   </a>
   <span>
    ...
   </span>
   <a href="清实录嘉庆朝实录_page206.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
