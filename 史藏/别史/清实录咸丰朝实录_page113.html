<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 113 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 113 页/共 502 页
  </h1>
  <div class="content">
   ○又谕、天津附近京畿。该匪徒等、胆敢结夥盘踞。至八百余人之多。难保不分布党与。溷迹京师。著步军统领衙门、顺天府、五城、一体侦缉。明查暗访。如有似此服饬奇异。行踪诡秘之人。即行迅速掩捕。以杜句结。并著步军统领、顺天府、各派妥员干役。迅往天津。严密访查。据实具奏。原摺著钞给阅看。将此各谕令知之。　　

○又谕、祥厚、杨文定、霍隆武奏、省城守御情形、并恳添调劲旅一摺。江甯省城。保障东南。节经降旨令该将军等、督兵守御。兹据奏称、江南兵力柔脆。提标各营。又节经徵调。福珠洪阿、于城外设防。尚觉势孤。复由霍隆武、选带旗兵。总兵程三光、选带营兵。择要驻劄。与该提督互为掎角。布置尚属周妥。惟城内兵力单弱。自系实在情形。所请山东精兵。已有旨、令李僡、即选精兵二千。派委得力将弁管带。驰赴江甯。以资调遣。其山东师船。既据称缓不济急。已谕令停其调往矣。前已有旨、谕令杨殿邦、督同运司道府。并会同文艺、筹办江防事宜。又谕令将前任运司但明伦、留于扬州等处。办理防堵。兹据奏称、扬州、镇江、两郡。经文艺、暨该运司、督同府县办理。著即赶紧布置。无稍延缓。至所称开穵城濠。筑坝蓄水。择要挑穵。并多设地听。及城上架炮诸事。著即饬令祁宿藻、涂文钧等、与邹鸣鹤、迅速妥办。总期通盘筹画。进可以战。退可以守。不至临事仓皇。是为至要。将此由六百里谕知祥厚、杨文定、霍隆武、文艺、并谕福珠洪阿、传谕祁宿藻、邹鸣鹤各知之。　　

○又谕、杨文定奏、江甯办理防堵。需用经费。已据江苏藩司、扬州关、龙江关等处。解到银九万两。储库备用。惟龙江关应徵税课。因商贩稀少。经徵亏短。请责令该监督、尽徵尽解等语。龙江关税课。以木篺等项为大宗。现在贼扰湖北。来源稀少。该抚所奏。自系实在情形。所有该关应徵税银。著准其暂行尽徵尽解。留存江甯藩库。撙节动用。该监督、仍当于所辖关务。认真稽察。实力整顿。毋得因有此旨。稍形疏懈。致启隐饰偷漏等弊。其已解到之藩、关、各库银九万两。著准其储库备用。将此由六百里谕知杨文定、并传谕文熊知之。　　

○又谕、寄谕山东巡抚李僡、本日据杨文定奏、江省备防船只。现已足用。并称江甯省城。防兵单薄。请调山东兵二千名。迅赴江甯等语。著该抚、于兖沂曹济等营内。拣选精兵二千名。派委得力将弁管带。兼程前赴江甯。听候杨文定等调遣。该抚屡次陈奏。尚能通筹全局。当此邻省需兵孔亟之时。谅必同深焦灼。傥本省有须调拨之处。仍可于就近省分。移缓应急也。其前派赴江南之登州水师各船。即著饬令毋庸前往。以节经费。将此由六百里谕令知之。　　

○江甯将军祥厚等奏、省城守御情形。并请添调劲旅。得旨。布置一切情形。尚属周妥。第兵力太单。防守较难。　　

○赏御前行走喀尔喀亲王车林多尔济、黄缰。命乾清门行走浩齐特郡王吹精扎布、在御前行走。喀尔喀镇国公巴勒达尔多尔济、在乾清门行走。　　

○命三等侍卫恩全、奕鹜、在乾清门行走。　　

○辛酉。上诣寿康宫、问皇贵太妃安。　　

○谕军机大臣等、现在贼由武昌东窜。大兵追剿。需饷孔殷。各省拨解饷银。恐因驿路阻隔。致有稽延。惟自广东至湖北。转运较便。上年十二月。曾谕令叶名琛等、筹款接济。仍著迅速设法。无论库款关税各项。先行筹拨。派委得力员弁。妥速解赴大营应用。或于广东殷实商户。暂行借贷。以期有益要需。刻下向荣、统带重兵。由武昌陆路。跟踪追剿。九江下游。情形万分吃紧。若停兵待饷。其势更不可问。谅该督等、必同此焦灼也。将此由六百里加紧谕知叶名琛、柏贵、并传谕曾维知之。　　

○又谕、张亮基奏、筹拨湖北军饷各摺片。已饬户部速议具奏。并谕令叶名琛等、赶紧筹款接济矣。逆匪窜出武昌。全行上船。在江面阳逻一带屯泊。如果上游船炮应手。正可乘此顺流焚剿。据徐广缙奏、现已酌拨炮位。多备船只。又添置渔船。应募水摸。业经派定。交付鲍起豹管带。一俟船炮到齐。即与续置火船。押往金口。著张亮基、仍遵前旨。迅速办理。听候钦差大臣向荣调拨。至军饷一节。尤关紧要。昨已据户部奏明。开单飞咨各省。并有旨、谕令向荣、张亮基等、按单催提。惟各处道路梗塞。恐委解各员。绕越行走。不免耽延时日。朕心实深焦灼。著张亮基等、先行就近设法筹画。或于本省富户商贾。暂为贷借。或将应存米粮。运赴军营。以资接济。务须通盘筹画。先其所急。若但以军饷不断。一奏了事。辗转稽延。恐致贻误。武昌省城。今已收复。前谕令张亮基、骆秉章、即日驰往。现在招集流亡。抚绥难民。弹压土匪。一切均须妥办。武昌饷银。究被贼匪掠去若干。该署督等、到省后。是否尚可稽查。著即一并具奏。飞咨户部查照。再襄阳土匪滋事。此时是否肃清。仍当随时知照罗绕典、筹商剿办。立净根株。湖南防剿各事宜。即责成潘铎、相机妥筹。毋得稍有疏虞。将此由六百里加紧各谕令知之。　　

○署湖广总督张亮基、奏报署任谢恩。得旨。迅速前往。不准畏难。不准故意耽延。　　

○以湖南岳州戢匪安民。赏知府贾亨晋、土守备龙子高、龙子明、花翎。举人吴国瑞、蓝翎。　　

○壬戌。上御乾清宫。赐近支亲藩等宴。　　

○谕内阁、本年二月二十六日。孝和睿皇后梓宫奉安。礼成。恭题神主。行虞祭礼。著惠亲王绵愉恭代。二十七日。慕陵行敷土礼。并行大飨礼。著恭亲王奕恭代。　　

○又谕、本年二月二十六日。孝和睿皇后奉安昌西陵。自二十四日。至工十六日。所有一切典礼。著惠亲王绵愉、恭代行礼。至恭请神牌回京。沿途朝夕上香。著恭亲王奕惇郡王奕誴、轮替恭代行礼。　　

○又谕、理藩院奏、杜尔伯特扎萨克和硕亲王棍布扎布、现当军务未竣。情愿将所领俸银二千两。捐备军需。恳请转奏一摺。杜尔伯特扎萨克和硕亲王棍布扎布、闻军务未竣。情愿捐输俸银二千两。实属出于至诚。朕甚嘉悦。惟念该亲王、平日藉资当差。所捐银两。著勿庸赏收。加恩著赏给大卷袍褂料一套。由广储司支给。以示朕体恤蒙古臣仆之至意。　　

○又谕、理藩院奏、驻京之科尔沁镇国公棍楚克林沁、现当军务未竣。情愿捐银一千两。以备军需。恳请转奏一摺。科尔沁镇国公棍楚克林沁、捐银一千两。以备军需。具见悃忱。此项捐输银两。著即赏收。交军机处存记。俟军务告竣。再行提奏。　　

○谕军机大臣等、有人奏、记闻逆贼现用木篺。舟行中流。篺行傍岸。上堆泥垛。枪炮遮列四面。直若无基之城。有足之马。结阵而行。战船不能及前。火攻不能透内。又有连环小篺。一遇敌军。可以围裹。又用木篺铺板。上覆厚土。接连两岸。可以遏遮上游之师。若坦途然。以利行旅。凡过者皆以银钱与之。如此则川江、汉江之兵米。不能踰越。铁铜等船。必被隔断。贼如顺流东下。冲过九江。安徽、江甯、各处。虽有小隘口。恐难抵御。贼若水陆并下。以遏江西、两广、两湖之兵。则江甯势甚可危。扬州以北。亦恐震动。今祗有屯重兵于凤、宿、徐州、上下四百救应。如贼窜至江甯。则以重兵扼瓜州。或泝流到观音门。以木篺厚塞。使不能下。则布置可期得手等语。若如所奏。贼匪木篺笨重。若我军船炮应手。正可顺风纵火。焚毁贼船。向荣、此时已督兵追赴下游。陆建瀛、现在如何御贼。琦善、陈金缓、是否带兵由北路赶紧追剿。旬日以来。均未据报。实深焦灼。凡遇江口。勿令贼匪占踞。其船只必须先期收入港汊。多备火具。绕出贼船上游。乘势焚击。陆路扼要处所。万不可令贼截断。总期通盘筹画。进可以战。退可以守。是为至要。又有人奏、军营应明定赏格。如有斩获首逆者。无论官弁军民人等、必应加以钜万重赏。即爵职之荣。亦所不靳。著该大臣等、明定条款。遍行晓谕。重赏之下。必有勇夫。朕断不为遥制也。将此由六百里加紧各谕令知之。　　

○癸亥。谕内阁、张亮基奏、据实举劾一摺。湖南吏治。因循疲玩。积重难返。必应力求整顿。择其贤否之尤者。分别劝惩。俾各州县有所观感儆畏。庶吏治渐就肃清。兹据该抚奏称、现署湘乡县事酃县知县朱孙诒、勤干廉明。民心畏慕。调补善化县知县现任武陵县知县胡镛、守洁才长。政声素著。该二员久任繁剧。所至匪盗潜踪。有案必破。为通省州县中、最为出色之员。均著加恩以同知直隶州尽先升用。先换顶带。以昭激劝。澧州直隶州知州吕裕安、才品猥鄙。不知振作。著即勒令休致。芷江县知县王大纶、心地糊涂。信任丁役。黔阳县知县张佐清、才质昏庸。不能自主。道州知州陈敬曾、居心污鄙。一味颟顸。署桂阳县知县陈济钧、操守平常。舆情不协。王大纶、张佐清、陈敬曾、陈济钧、均著即行革职。以示惩儆。　　

○又谕、本日张亮基奏、据实举劾州县一摺。已有旨、准照所请。分别办理矣。所劾吕裕安、陈敬曾、各员。或才品猥鄙。或居心污鄙。自应随时纠参。以肃吏治。惟封疆大吏。为属员标准。表正景正。不易之理。此等劣员。总由历任各上司、喜其揣摩迎合。曲为徇庇。以致吏治废弛。养痈贻患。实堪痛恨。即如程矞采、身任湖广总督。办理地方防堵。毫无布置。任贼肆窜。斥革后、仍令留办粮台。效力赎罪。该革员受朕格外恩施。宜何如力图后效。乃以武昌失守。眷属存亡未卜。惊忧成疾为词。恳回本籍调理。而张亮基、即代为具奏乞恩。夫人臣国尔妄家。岂宜巧便身图。置公事于不顾。况当军务万分吃紧。惟知引疾规避。冀得脱身事外。是诚何心。且如常大淳等、以身殉国。甚或全家被难。情形极为可惨。以该革员较之。尚得遂其幸生苟免之私。而顾恝然求去耶。前者朕阅其向该署督告病呈词。居心鄙陋。业已灼见肺肝。特以粮台责任重大。该革员既已丧尽天良。留之亦属无益。姑允代奏。饬令回籍。而张亮基前次奏片。代陈患病情形。反复覼缕。惟恐不邀允准。且称该革员、除随身行李外。一切存在武昌。均已荡然。当此垂暮之年。未免益增心累等语。张亮基、但欲见好同官。并以代为计及琐屑之语。直达朕前。如果心地纯净无私。此等鄙言。何至流露笔端。朕不欲过事吹求。而诸臣之设心行已。诚伪公私。殆亦难逃朕鉴。偶因张亮基此奏。特加训诫。俾咸知儆省。至督抚职司举劾。察吏所以安民。而在此时、尤为急务。除湖南、湖北省、各员。仍著张亮基等、随时认真甄别外。各直省督抚、务须破除情面。严加查察。如有贪鄙不职之员。一经访闻。立即据实严参重惩。不准稍存姑息。任令昏庸恋栈。致酿乱阶。其道府州县各官。实有循声众著。才猷卓越者。即当登诸荐牍。或实心任事。悃幅无华。不染卑鄙恶习者。亦当拔尤保举。以挽颓风。各该督抚等、经朕＜闲＞畀封疆重任。其各正身率下。举错公明。当此时势孔艰。需才尤亟。若不激发天良。屏除成见。将所属各员。实力甄别举劾。何以振纪纲而苏民困耶。将此通谕知之。　　

○谕军机大臣等、武昌贼匪东窜。据向荣奏报、已届旬日。贼踪现向何处。抑仍在黄州上游之阳逻地方屯聚。未据续行奏到。陆建瀛计抵九江。将届两旬。是否已经往上迎击。与向荣所派玉山、刘开泰、管带广东兵勇。合力堵剿。截贼下窜之路。亦未据该大臣奏闻。朕心日深悬念。九江为苏、皖、各省门户。关系十分紧要。本日据浙江学政万青藜奏称、该处上游北岸、黄州武穴镇。南岸、瑞昌马头。系江广咽喉。须重兵防堵。九江城西龙开河地面。得劲兵驻守。可与瑞昌马头接应。并将河口挑穵宽深。以所挑之土。堆高基址。坚筑土城。与郡城掎角。以障卫陆兵。而迁驻水师。更于黄梅之新开镇、小池口等处、扼要筑堡。防贼偷渡。即与武穴镇沿江接应。贼匪四面受敌。必不致径犯长江等语。该学政籍隶九江。熟悉该处地方形势险要。所奏不为无见。不知该处是否如此布置。此时情形。又复如何。著陆建瀛、张芾、会同向荣、迅速筹办。一面知照湖北督抚。一体办理。并将现在防剿情形。迅即具奏。原片著钞给阅看。将此由六百里加紧谕知陆建瀛、张芾、并谕向荣知之。　　

○又谕、曾国藩奏、帮办团练。查缉土匪情形。另片称、俟有头绪。即当回籍守制等语。现在楚省土匪。查缉尚未净尽。各处团练。保卫乡闾。最关紧要。该侍郎所奏训练章程。宜仿成法。但求其精。不求其多。既可防守省垣。复可查拏土匪。办理甚为妥协。著张亮基、潘铎、会同该侍郎、悉心筹办。毋任有司视为具文。曾国藩系丁忧在籍大员。奉旨帮同地方办理团练事宜。原为保卫桑梓。所请不敢仰希恩叙。并缕陈各情。具见悃忱。惟当此设团训练。劝捐筹办之时。必须公正绅士。素为乡里信服者。会同地方大吏。始终其事。庶克有济。曾国藩、籍隶湘乡。距省不远。即帮办公事。亦于定省不致疏阔。著俟办理著有成效。再行具奏。遵例回籍守制可也。将此谕知张亮基、潘铎、并谕曾国藩知之。　　

○以礼部左侍郎联顺、署镶蓝旗护军统领。户部左侍郎全庆、署正黄旗满州副都统。　　

○甲子。上御抚辰殿大幄次。赐王以下大臣官员、蒙古王、贝勒、贝子、公、台吉、及外藩使臣等宴。　　

○谕内阁、陆建瀛奏、贼匪东窜、总兵阵亡、自请治罪、并以江甯紧要、折回防剿各一摺。贼匪自窜踞武昌后。叠经降旨。令陆建瀛、驰赴九江。会同张芾剿办。乃由水路前进。已觉迟缓。及闻所派镇将、于上游接仗失事。该大臣辄即退保江甯。毫无布置。实属大负委任。陆建瀛、著先行革职。仍责成办理地方军务。一面防守江甯。一面派兵援应安徽。以观后效。向荣追贼。现已驰抵九江。著即分派将弁。督带精兵。奋力追剿。前经叠次降旨。谕令琦善、先饬陈金绶、带兵驰赴安徽。扼要策应。乃本日据蒋文庆奏报、河南援兵。尚未到皖。陈金绶是否启程。琦善何日前进。迄今未据奏报。江皖待援甚急。该大臣岂竟置若罔闻耶。琦善、著先行革去都统衔。以示薄惩。现在贼匪东窜。密迩九江。陆路贼匪。距宿松甚近。是不痛加剿洗。则蔓延几不可问。陈金绶、著即选带将弁精兵。星驰赴皖。琦善、亦著督兵前进。为陈金绶接应。仍随时知照向荣等、于大江两岸。互为掎角。分路夹攻。勿任贼匪顺流直下。傥该大臣等、仍前玩泄。致江皖或有疏虞。朕惟知执法从事。不能稍从宽典也。懔之。　　

○又谕、陆应谷、奏请截留黔省解运京铅备用等语。贵州委员吴棻、周廷光、领运京局二起铅船。现在济甯州属、停泊守冻。即著山东巡抚、饬将此项京铅内。截留黑铅十万斤。委员迅解河南备用。　　

○谕军机大臣等、本日叠据陆建瀛奏、贼匪东窜、九江危险、现拟折回江甯两摺。又据蒋文庆奏、安徽望援不至、情势紧急一摺。披览十分愤恨。已明降谕旨。将陆建瀛革职。仍责令办理地方事务。以观后效矣。陆建瀛前赴九江。由水路行走。已觉迟缓。乃抵浔十日。毫无调度。贼锋甫接。一战而溃。以致总兵恩长阵亡。束手无策。藉口防堵江甯。竟委江西、安徽、于不顾。实属大负委任。本日仅予薄惩。令其戴罪自赎。因思恩长、既经殉难。尚有刘长清、管带兵勇船炮。此时驻劄何处。所带马炮。有无遗失。前调之杨冠春、周鳌、方翔等、何以不能接应。张芾以寡弱兵力。驻守九江。现在情形若何。摺内均未叙及。至周天爵帮办安徽防堵。尚未奏报启程。且并无管带之兵。向荣派赴九江之兵。未知何时赶到。而陆建瀛、亦未与向荣面晤。何以辄称安徽有周天爵。九江有向荣。恃为无忧。以便其抽身之计耶。江甯省城。诚为重地。该大臣既知折回。与将军巡抚等、极力保卫。岂九江、安徽、非陆建瀛管辖之境。设有疏失。罪尚可逭耶。该逆既已水陆并下。安庆最为危险。必当先其所急。兹又严催陈金绶、迅即带兵。飞速前往安徽救援。著向荣、陆建瀛、竭力设法。要截小孤山等险隘。此处不守。纵贼直下。即陆建瀛、欲以留营之兵四百名。捍卫江甯。庸有济乎。惟有扼险坚守。与向荣合力夹击。俾贼匪不得疾驶而东。一面严防安庆。与蒋文庆、激励绅民。妥筹固守。并著飞咨周天爵、促令迅赴安徽。协同防堵。周天爵、如有素所练习壮勇。可资捍御者。并即带往。酌量派拨应用。田大武、防守宿松。应行添调之兵。如何酌量调拨。未到安徽之浙江、山东、江苏、官兵、如何催令赶到。著即相机布置。至江甯筹备防堵。节经谕令祥厚、杨文定等、慎密办理。此时一闻警信。深恐人民张皇无措。且贼势剽急。尤须侦探确实。以备不虞。仍著祥厚、陆建瀛、杨文定等、遵照前旨。妥速筹商。其扬子江、京口一带。南北咽喉。关系甚重。万不可令匪踪阑入。著杨殿邦等、遵照前旨。察看形势。即行筹办。朕日夕南望。焦虑不能稍释。张芾何以并无奏报。更深悬系。著即迅速查奏。将此由六百里加紧各谕令知之。　　

○又谕、本日据陆建瀛奏、贼窜九江、退回江甯防守。并蒋文庆奏、皖省危急、援兵不至各摺。已将陆建瀛革职。并催各路官兵。飞速赴援矣。贼匪未经窜出武昌。朕早料其东下长江。安徽紧急。叠经降旨。著该大臣先令陈金绶、迅带精兵。驰赴安徽迎剿。该提督素性勇往。何至屡奉谕旨。迁延不进。乃兼旬以来。并未报带兵启程日期。现在到豫官兵。数已不少。何不可酌量抽拨。催令带往。乃竟置若罔闻。坐观邻省危急不救。是何居心。已明降谕旨。将琦善革去都统衔。以示薄惩。本日复谕令陈金绶、自行选带官兵。星驰前往安徽应援。琦善仍著遵旨、兼程前进。为陈金绶接应。今贼势已全股东下。豫省情形。与前不同。岂可以有用之兵。置之无用之地。傥以兵未到齐为词。不即赴援。或稍有掣肘。俾陈金绶不能赶紧启行。致安徽复有疏失。朕必将琦善在军前正法。断不饶恕。如能出奇制胜。力挫贼锋。保全下游大局。朕仍望琦善努力成功。为朕分忧也。将此由六百里加紧谕令知之。　　

○又谕、前因贼匪势将东窜。下游吃重。朕以陈金绶、久历戎行。屡次谕令管带精兵。迅赴安徽一带迎剿。该提督叠奉严旨。自应赶紧启程。何以迟之又久。未据奏报。岂因琦善以兵未到齐为词。致令迟延不进耶。现在贼匪业已东下。据蒋文庆奏报、亟望该提督带兵赴援。陈金绶、系朕特命帮办军务。所有豫省调到之兵。即著择其精锐者。自选数千。并选带得力将弁。星速驰往安徽。扼要援应。该提督军营。必须文员襄办一切事宜。即著胜保、同往安徽。并将启程日期。迅速奏报。陈金绶、与向荣、皆昔日杨遇春部下将弁。军情缓急。自必熟谙。今为朕御此巨寇。长江两岸、安徽、江甯、两省。安危所系。汝两人声势联络。相机进攻。若能出奇制胜。保卫江东。庶不负朕委任倚重之至意也。勉之。懔之。将此由六百里加紧谕知陈金绶、并谕胜保知之。　　

○直隶总督讷尔经额、奏覆天津难民。并非匪徒。得旨。凡重大案情。大吏不稍回护。属员不敢粉饰。即无难破获也。　　

○以派赴河南军营。赏副都统乌淩额等、银币有差。　　

○予江西阵亡总兵官恩长、提督衔。祭葬世职、如提督例。谥武壮。　　

○乙丑。谕内阁、奕兴、广林奏、恭请尊藏册宝位次一摺。现在吉林、黑龙江、官兵。分起过境。直隶地方。差务较繁。民力未裕。所有本年三月初八日。恭送册宝至盛京太庙尊藏典礼。著暂缓举行。　　

○又谕、向荣奏、督兵追堵贼船情形一摺。逆匪自窜出武昌后。顺流东下。该大臣于初四日。追至葛店地方。击沈贼船二只。并抛掷火礶。焚烧近岸贼船三只。又令各营挑选奋勇兵壮、二千四百余名。不带锅帐。亲率和春、秦定三、李瑞、玉山、福兴等、昼夜兼程。赶往九江。冒雨前进。备极艰苦。已绕过贼船之前。其先到九江之贼船十余只。经各镇将、督率兵勇开炮。击坏七只。该逆不能抵御。驶往北岸。大股贼船断至。纷纷上岸。该大臣指挥官兵。分路冲杀。从辰至午。毙贼多名。现在贼势已近九江。而我兵先后赶到。行走尚为迅速。著向荣督率镇将等、无分水陆。相机追剿。陈金缓此时谅已统带北兵。赶赴安徽一带。与向荣合力夹击。并著陆建瀛、张芾、蒋文庆等、于大江两岸。沿途节节扼要堵截。毋得稍有疏虞。至福建官兵。中途走散。竟至数百名之多。带兵将备。不能约束。咎已难辞。且派令防守武昌县。打仗亦不得力。所有署泉州参将周兆麟、漳州游击顾得钦、都司陈光标、提标游击陈金銮、汀州游击高士浚、均著先行革职。仍饬将逃兵严拏重办。以肃军令。总兵郭仁布、统率无方。所请议处之处。著改为革职留任。以示惩儆。　　

○又谕、杨以增奏、岂工冰泮、进占情形一摺。据称本月初六七等日。连得东风。大河迎溜背溜处所。积凌尽解。随即督饬在工人员。星夜进占。现在金门收窄。仅存十余丈。两坝再进一占。察看风色溜势。即当开放引河等语。前经叠次谕令该河督等、赶紧筹办。兹届大工垂成。必须于桃汛未至之先。克期蒇事。著杨以增、督同查文经、严饬在工各员等、认真赶办。及早合龙。毋稍延缓。　　

○又谕、张亮基奏、剿办土匪事竣一摺。湖南浏阳县匪徒周国虞、设立徵义堂名目。句结多人。胆敢分扑县城营盘。经陕西候补知府江忠源、于上年十二月十八日。痛加剿洗。将胁从之民。先行解散。江忠源、一面飞咨总兵经文岱、带兵严堵北路十八盘险隘。一面率带文武绅士。督同团练。将匪巢焚毁。缉获要犯陈国材、并摉获匪首陈朝泾、陈德昭等、解送到营。统计十八日至三十日。叠次生捦、暨各乡团捆送。共获匪徒六百七十余名。临阵歼毙、及乡团格杀。共七百余名。先后发给印帖。解散胁从四千三百余户。夺获军器火药甚多。地方一律肃清。良民安堵。办理尚为妥速。所有获解各犯。除业经正法枭示外。余著迅速审办。在逃之周国虞、曾乐珍、邓万发、三犯。仍著严拏。勿任稽诛。剿办此案之出力文武员弁绅民。均著准其酌量保奏。候朕施恩。用昭激劝。　　

○又谕、张亮基、奏请饬催臬司、粮道、迅赴新任等语。岳兴阿、业经升授湖北布政使。现在武昌收复。招集安抚。均关紧要。著即兼程速抵新任。湖南粮道董醇、亦著迅速赴任。毋再迟延。其前经拣发湖南知县二十员。著该部查明。饬催赴省。听候差委。如有托故迟延。逾限不到者。该署督抚等、即指名严参。以杜规避。湖北巡抚崇纶、并新放湖北道府各官。著该部一并行文。催令速赴新任。　　

○又谕、前据琦忠、奏参吉林堂主事喜林达、并其子德敏、营谋各缺等情。当交恩华、赵光、前往查办。兹据该侍郎等奏称、喜林达、尚无别项劣迹。惟其子德敏、效力未久。即放委笔帖式。户口未入册档。即挑甲缺。其为营求幸进。已可概见。吉林堂主事喜林达、著即行革职。其子德敏、著即革退委笔帖式。并甲兵钱粮。禀办不合之印房协领雅青阿、镶白协领永寿、佐领保廉、署佐领常寿、均著交部分别议处。　　

○又谕、前因固庆、琦忠、互奏审讯私硝一案。当交恩华、赵光、前往查办。兹据查明。吉林将军固庆、札委依禄、查拏私硝。既经禀出贿求情由。迁延旬日。仍派依禄会审。显系意存消弭。且两次陈奏喜林达、德敏、各情。均有不实。咎实难辞。副都统琦忠、与将军近在同城。所发禀谕。一同标画。岂得诿为不知。喜林达之子德敏、放委笔帖式。挑甲。不遵定例。琦忠初无异议。一并画行。乃事隔数月。始行附参。实属徇隐于前。攻讦于后。至参奏喜林达、擅拟降调处分。尤属谬妄。固庆、琦忠、均著交部严加议处。即行开缺。来京听候部议。　　

○又谕、恩华、赵光奏、遵旨审办私硝一案。分别定拟一摺。此案已革佐领依禄、于委查私硝。辄敢听受多赃。虽经畏罪禀报。将银两全数呈出。仍应接律从重问拟。依禄、著发往军台。效力赎罪。　　

○又谕、恩华、赵光奏、审讯吉林薓局商人、京控案件一摺。此案被告人证。或患病未到。或带兵未回。其余大半在京。该侍郎等、自未便在彼守候。著将此案卷宗人证、解交刑部。审拟具奏。寻奏、审明富呢雅杭阿等、收受帮费。实属违例。按律问拟。应革世职遣戌。从之。　　

○谕军机大臣等、向荣奏、督兵追堵贼船情形、并遣撤闽兵各摺片。逆匪连樯东窜。该大臣挑选壮兵二千余名。随同各将官、昼夜兼程。不带锅帐。冒雨前进。绕至贼船之前。行走尚为迅速。所称将士艰苦情形。一切具悉。果能如此出力。尽洗从前迁延恶习。贼氛虽炽。何患无功。著该大臣随时查察。传旨酌量奖励。以作士气。逆匪已至九江。我兵无路可绕贼前。已由该大臣札饬兴国州、赶办船只。又飞咨张芾、赶紧雇觅。现在船只是否敷用。不致误事。本日又据张亮基奏、已饬音德布等、管带炮船。前往听调。亦不知此时曾否驶到。著向荣分别催集。于安徽、江甯、大江两岸。无分水陆。赶紧追剿。勿令贼匪占踞江口。截我南北之路。陈金绶统带北兵。已屡次催令赶赴安徽。并令琦善带兵从后接应。陈金绶此时如已驰抵安徽一带。该大臣即当随时知照。两路合为一气。声势联络。并力夹攻。向荣、与陈金绶、皆昔日杨遇春部下出色将弁。素悉兵机。必能和衷共济。出奇制胜。殄此妖氛。行军之道。缓急应变。惟在临时酌度。既不可畏葸失机。亦不可轻率贻误。汝两人经朕特＜闲＞。但期谋勇兼施。一切调度。朕亦不为遥制。至福建官兵。既无裨益。该大臣拟即遣撤回营。以节糜费。所办甚是。此外各营兵丁。如有似此怯弱者。著该大臣随时裁汰。其防守下巢湖官兵。如何溃散。北岸老鼠峡官兵。如何堵截情形。一并确查具奏。将此由六百里加紧谕令知之。　　

○又谕、周天爵奏、探访贼匪情形、并筹防各摺片。现在贼匪东窜。已近九江。安省防堵。十分吃紧。所称欲募万人备用。无论猝难招集。经费亦难筹画。且人数众多。恐滋流弊。著周天爵仍遵前旨。即将现在所募亲信练勇。或数百人。或千余人。自成一队。察看何处吃重。即督率前往防剿。无误事机。将此由六百里加紧谕令知之。　　

○又谕、张亮基奏、遵调将弁船械。不敢牵制等语。本日据向荣奏到。贼船于本月十一日。驶至九江。该大臣由陆路跟追。现在离九江二十余里之拖船沟一带暂劄。飞催后路各兵。力筹进剿。惟逆船压江而下。势甚迅捷。我兵无路绕往贼前。须从九江渡过北岸。始可直达安庆。若仍由大江南岸追蹑。绕道甚远。且有鄱阳湖阻隔。我兵迫于奔命。以疲兵而御强寇。势难制胜。莫若多觅船只。顺流追击各等语。自系实在情形。该逆已至九江东下。官兵随后追剿。需船甚急。若稍为迟延。必致一误再误。所有卢应翔炮船。及音德布、韦中魁、韩世禧、邓绍良、各员。既据分别飞催。著即将何日启程。何日到营。计程若干。有无迟逾之处。一一查明。分晰详奏。向荣孤军前进。军行粮随。最关紧要。张亮基署理湖广总督。责无旁贷。务须及早筹备。源源接济。毋得以不敢牵制。空言塞责。至所称挑兵数百。凑成千名。俟抵岳州。再为筹画一节。并著迅即调集催进。勿致误事。武昌省城、及黄州府城、被贼抢去军饷若干。系何省批解。张亮基、此时想已由岳州驰赴武昌。著即详细具奏。并飞咨该部查核。将此由六百里加紧谕令知之。　　

○以盛京刑部侍郎景淳、为吉林将军。调金州副都统瑞昌、为吉林副都统。　　

○实授钦差大臣向荣、湖北提督。　　

○以云南楚雄协副将邓绍良、为江南寿春镇总兵官。　　

○予故驻藏帮办大臣宝清、祭葬。并赏银三百两治丧。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之八十三
  </div>
  <div class="pagination">
   <a href="清实录咸丰朝实录_page112.html">
    上一页
   </a>
   <span>
    ...
   </span>
   <a href="清实录咸丰朝实录_page108.html">
    108
   </a>
   <a href="清实录咸丰朝实录_page109.html">
    109
   </a>
   <a href="清实录咸丰朝实录_page110.html">
    110
   </a>
   <a href="清实录咸丰朝实录_page111.html">
    111
   </a>
   <a href="清实录咸丰朝实录_page112.html">
    112
   </a>
   <span class="current-page">
    113
   </span>
   <a href="清实录咸丰朝实录_page114.html">
    114
   </a>
   <a href="清实录咸丰朝实录_page115.html">
    115
   </a>
   <a href="清实录咸丰朝实录_page116.html">
    116
   </a>
   <a href="清实录咸丰朝实录_page117.html">
    117
   </a>
   <a href="清实录咸丰朝实录_page118.html">
    118
   </a>
   <span>
    ...
   </span>
   <a href="清实录咸丰朝实录_page114.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
