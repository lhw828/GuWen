<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 192 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 192 页/共 523 页
  </h1>
  <div class="content">
   ○谕内阁、德瑛奏、查办大凌河牧群马匹倒毙情形一摺。据称此项牧养马匹、因三月内宁远锦州地方、风雪紧急、马体结冰、冷气内侵、噤不食草、以致倒毙甚多、现经率同司员亲行查点皮张与所报倒毙数目相符、亦均有烙印、尚无虚捏情事等语。大凌河牧养马匹。倒毙过多。既据德瑛查明别无情敝□大。姑免深究。但总由该牧长牧副等、平日餧养不善。以致马匹疲瘦。不耐寒冷。偶遇风雪。辄至倒毙多匹。实难辞咎。应将倒毙马匹、于该官丁等名下、各按各群。照依所毙多寡数目、分别赔补。以示惩创。至所称在圈马匹。例由管庄衙门、分派庄头供餧。该庄头所搭棚座浅隘。供草亦不足数应令该副都统随时惩治。以儆将来。其未骟儿驹、应如何分别入群餧养、分册造报、以免牵混之处。并著富俊、富疆阿、确查清形。妥定章程具奏。　　

○又谕、颜检奏、审拟冀州民人白继祖、因与表妹董大女通奸、扎死伊妻郭氏一案。白继祖与董大女奸好。被伊妻郭氏窥破。屡向劝阻。并无不合。乃该犯恋奸情热。辄起意将郭氏谋害。已属恩绝义乖。况郭氏怀孕在身。该犯竟忍逞毒致死。并不顾及后嗣。其淫凶残惨。实觉情浮于法。与寻常故杀妻之案不同。即办理秋审时。亦必予勾。白继祖依拟应绞。著即行正法。以昭炯戒。　　

○谕军机大臣等、玉德奏、酌筹台湾防盗善后事宜、请添造大号同安梭船三十只著即照所请办理。惟称台湾水师兵二千五百八十六名。今添兵船。不敷配用。请将陆路兵内抽拨五百名改为水师。此则不可。陆路有巡防缉捕之责。况以不谙水师之兵调充。徒归无益。著玉德饬知台湾镇道、即于该处团练之乡勇义民、熟悉水师趫健得力者。挑二三百名。入水师营伍。其应行支给钱粮、及如何分隶各营定立巡防堵御章程。并著玉德饬交爱新泰等、详筹妥议具奏。将此谕令知之。　　

○以防御闽洋艇匪出力。游击富尔松阿、下部议叙。　　

○署广东提督左翼镇总兵官魏大斌、以庸懦无能。降补千总。以高廉镇总兵官许文谟、为提督。江西袁州协副将樊雄楚、为高廉镇总兵官。　　

○丙申。遣官祭关帝庙。　　

○缓徵山西毗连灾区之解、安邑、二州县、未完额赋盐课。　　

○丁酉。谕内阁、向来新进士以知县即用者。原欲令其早日服官。用资造就。近年因录用人员较多。铨选不无壅滞。需次仍复稽迟。是以此次新进士引见后。特降旨交吏部签掣分发各省、以知县即用。因思辛酉、壬戌、两科进士内、即用知县。现在未经铨选者尚多。中式在前而得缺转后。未免偏枯。著吏部查明一体掣签分发各省。其有现在未经到部投供者。并著该部代为掣定省分。行知各该员原籍。由本省督抚给咨径赴该省补用。以示朕体恤寒畯、俾得及时自效至意。　　

○戊戌。谕内阁、本年山东军船。于回空后、复行装运采买米石、赴通交卸。所有津贴经纪个儿钱文。著免其交纳。照户部前议与湖北一例办理。在通济库轻赍项下动支。官为给发以纾丁力。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百四十四　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十年。乙丑。五月。己亥兵部尚书陈大文、因疾乞休。允之。转都察院左都御史邹炳泰、为兵部尚书。以礼部左侍郎顺天学政王懿修、为左都御史。转礼部右侍郎关槐、为左侍郎。调兵部左侍郎戴联奎、为礼部右侍郎。转兵部右侍郎刘跃云、为左侍郎。以通政使司通政使赵秉冲、为兵部右侍郎。命翰林院侍读学士陈嵩庆、提督顺天学政。　　

○以正白旗蒙古副都统温春、为正红旗护军统领。头等侍卫福宁为正白旗蒙古副都统。　　

○调锦州副都统富疆阿、为山海关副都统。山海关副都统来仪、为锦州副都统。　　

○加赈浙江仁和、钱塘、海宁、余杭、临安、嘉兴、秀水、海盐、石门、桐乡、乌程、归安、长兴、德清、武康、十五州县、上年被水灾民。并缓徵本年额赋、及未完耗羡银。　　

○庚子。谕内阁、吉纶奏、酌议川楚采运民船行走交卸章程。如照例参处脱空迟延运员、筹议补交遭风亏湿米石、回空军船无须在临清闸外守候、采买船只免缴杨村官剥油艌钱文各款。所奏俱是。著依议行。至请将川楚押运各员、于完粮后照依卫千总例、分别给予议叙一节。此次采运米石。不仅四川湖南两省。著交仓场侍郎、俟各省采买米船到通全完。察其并无挂欠等事者。将押运、协运、总催、督催、各员。按照运道远近、分别奏请议叙。如有应行参处各员。亦据实开参。用昭惩劝。　　

○又谕、瑚图礼奏、滇省运京铜船遭风沉溺情形一摺。据称滇省委员程球、领运京铜、在楚省汉阳县新滩邓家口地方、陡遇狂风、沉溺铜船十只、并淹毙丁役舵水十二名、沈失铜五十万八千余斤、尚未全数捞获等语。汉阳县邓家口地方。系属著名险滩。该运员领解铜船。驶至该处江面。猝遇狂风巨浪。沉溺船只。实因人力难施。尚非疏于防护。其丁役舵水等因迎浪抢救、致被淹毙。情殊可悯。著该抚查明给予赏恤埋葬银两。所有沈失铜斤。除已捞获三十七万余斤、盘验起运外。其未获沈铜十三万八千余斤、仍著该抚饬属上紧打捞务获。并著官给捞费。至损失船只及打捞沈铜或有未能足数者。俱加恩免令该员赔偿。以示体恤。　　

○又谕、佟澜、色克、舒敏李庆喜、因传习天主教革职。交刑部审办。兹据刑部奏称、佟澜等到案、俱各供情愿出教、请革职免其治罪等语。佟澜等均系旗人。且任职官辄敢偝弃根本。学习洋教。现虽据供明真心改悔但恐因一时畏罪求免。伊等全家久为邪说所惑。一经释放。或仍私相崇奉。其言殊难凭信。佟澜、色克、舒敏、李庆喜、仍著在刑部羁禁。将伊等家属传至。令其当面告诫。各将洋教不祀祖先不供门灶等事。全行改革。仍交各该旗查明伊全家出教属实。由该管参佐领具结详报。再行释放。如释放后再敢私行习教。即加倍治罪。决不宽贷。　　

○湖南巡抚阿林保奏、剿办永绥厅逆苗出力人员。云骑尉王茂兰等、升擢有差。　　

○壬寅。上幸万寿山。　　

○谕内阁、御史何元烺奏、请酌改军机处名目一摺。据称军机处承办一切事务、与兵部之专司戎政者不同、现在军务久经告蒇、似应更改名目、以纪偃武之隆等语。殊不成话。军机处名目。自雍正年闲创设以来。沿用已久。一切承旨书谕、及办理各件。皆关系机要。此与前代所称平章军国重事相仿非专指运筹决胜而言。目今三省邪匪久已肃清。大功告蒇。薄海内外。共庆昇平。又何必改易军机二字始为偃武。即如兵部专司戎政。自周官分职以来。相沿至今兵可百年不用不可一日不备。现在内外旗营。均有定制。新疆西北两路皆号军营。若如该御史所请。势必讳兵不言。岂国家承平日久。并古大司马之职。亦竟可不设乎。何元烺率请改易旧章、而不顾其言之纰缪。所奏断不可行。原摺著掷还。　　

○又谕、方维甸奏、磴口查验蒙古盐章程一摺阿拉善水运盐斤船只。均有定数。今造船木料。业因内地木植缺乏。前经降旨减去三千根。成造船只较少。则运盐亦当议减。兹据方维甸奏称、应减运盐四百万斤、每月准买随船口粮二百石、如有逾额多带别项货物、均应查禁等语。著照所请行。至磴口系装盐马头。据称于该处设立官局、专派明白廉谨之候补州县丞倅、或州同州判经历等官一员、会同宁夏驻劄司员、稽查船数盐数等语亦自应如此办理。磴口系发运之始。稽核较易。必当设局派员严密巡查。著该督遴选妥员、专驻该处会同宁夏司员、责成经理。但恐该委员等、奉行稍有不善。敝□大窦易滋。或纵令家丁差役、藉此需索蒙古、讹诈滋事否即希图得利卖放透漏。均不可不防其渐。仍著该督等、随时派委该管道府大员、严密稽查。如查有此等敝□大端。即行据实参奏。并谕令该委员等、将稽查盐斤船只数目、有无逾额违禁之处。按旬按月。详细禀报该督。仍著该督于每岁年终汇行报部查核。以清鹾政。　　

○癸卯。谕内阁、本日兵部将镶黄旗满洲云骑尉咸昌、应否准其改捐主事之处、奏明请旨一摺。各省承袭世职。汉员内闲有气体怯弱、不能学习弓马、及素习文艺之员。请改文职。原属事之所有。旗人首重骑射。弓马是其本业。如欲捐文职。或从前未经出仕。或本身曾任文职。尚可准行。今咸昌曾经补充三等侍卫。岂得委为不娴武事。伊原因与同班戏谑降调。若准其改捐。则武职获咎。转可觊改文职以遂其贪图安逸之私。设纷纷效尤。于政体大有关系。至衡工捐例内、世职人员未经引见准捐文职、及生监出身之侍卫。准其改捐文职等项。从前所定原未妥协。兹户部业已奏明停卯。无庸另议。咸昌如必欲报捐自效。止可准捐武职。不准改捐主事。　　

○又谕、本日兵部奏、调剂水师一摺。所奏多不妥协。内如水师副将、参将、回避本省之例、请量为变通一款。向来副将、参将、均不得以本省之人。题补本省之缺。原以其所辖营分较大。密迩本籍。应杜其瞻徇情敝□大。即云水师将领。有专辖外海之员。与陆路稍有区别。岂可不予以限制。嗣后水师参将缺出。如实无籍隶外省之员堪以拟补。尚可照该部所请、准其以籍隶本省人员、据实保奏外。至副将系二品大员。仍不准违例题补。又请将呈改水师之例、酌加推广一款。外海水师追拏盗匪。冲涉波涛。其缉捕较为艰险。而其升途亦较径捷。所有籍隶江浙闽广等省之陆路人员内、果有素习水性、愿改舟师者。自可准其一体呈改。俾得留心学习。以期渐收得人之效。至于内河水师。不过所辖营分、滨临河道。与陆路不甚相殊。迥非外海舟师可比。今该部率欲照外海之例。准陆路人员一体呈改。是明欲为陆路人员、开一升迁捷途。所奏不可行。又请将因公处分酌量分别办理一款。据称水师因公被议各员、除盗案外、其有部议降调者、于奉旨开缺后、行令该督抚查核其平日果缉捕认真、谙习水师、准切实保题、将降调之案、改为革职留任、俟出缺后声请补用等语。向来部议降调各员。既经奉旨开缺。岂得再邀留任。该部即为水师人才起见。亦当详核案情。先将应行降调革职之处、照例办理具奏。再将其事属因公、并非捕盗不力、现在级不敷抵之处。于摺后声明请旨。敕交该督抚详加查核。如果平素出力、谙习水师。再令该督抚专摺奏明。送部引见。请旨录用。方符政体。今该部欲于此项人员开缺之后。不再请旨。径由该部行令督抚查核。而督抚一经查明该员可留水师。亦不专摺奏明。并不送部引见。竟改为革职留任。俟缺出后即行补用。其所谓令该督抚切实保题者。将来不过奉行故事。岂不开部臣及督抚专擅之渐乎。兵部议办此事。种种不合。除尚书邹炳泰、侍郎赵秉冲、甫经到任、均加恩免其置议外。其余兵部堂官、著交部察议。承办司员、著交部议处。　　

○又谕、前因京师西洋堂人、有与旗民往来习教、并私刊清汉字书籍传播之事。叠经降旨严行饬禁。并令将各堂所贮书籍。检出缴销当交军机大臣、将检出书籍查看。旋据签出各条呈览。朕几余披阅。如教要序论内称其天主是万邦之大君。圣年广益内、称所信降生之耶苏系普天下各人物之大君。又称中国呼异端为左道、未必非默默中为承行主旨而有是言、又称凡在天地大主之下自君王以至士庶、人人弃邪归正、圣教大行、未有不久安长治者、又称我敬之主、真正是天地人物之主、又称凭他有道之邦、多系世俗肉身之道、又称圣人欲乘此机会传教中华、又婚配训言内、称外教者如同魔鬼奴才等语。支离狂妄怪诞不经。不一而足。而其中尤为悖谬者。则称听父母所命、相反于天主之命、为大不孝、有圣女巴尔拔拉、不肯听从逆命、被顽父亲手杀之、天主义怒至公、即以暴雷击死之、为人父母亲友阻人事主者、当以此为鉴等语。蔑伦绝理。直同狂吠。又称当时有一贝子、终日行非理之事、福晋极力劝之不从、一日有一群魔鬼拉贝子下地狱、天主以福晋有德行、默启他使知伊夫火海永远苦难、可见不听善劝、决不免天主永罚等语。尤为肆口乱道。贝子福晋之称。西洋人何从知悉。自系从前与旗人往来谈论。知此称号。妄行编载。事属已往。今亦不加深究。至其所称贝子被魔鬼拉入地狱之语。皆系凭空捏撰。毫无影响。似此造作无稽。充其伎俩。尚有何言不可出诸口。何事不可笔之书。若不及早严行禁止。任令传播。设其编造之语。悖谬更有重于此者。势不得不大加惩办。与其日后酿成巨案。莫若先事豫为之防。前已谕令派出管理西洋堂事务之大臣禄康等、公同议立章程。随时稽察。兹特揭出书籍所载各条、指示申谕。嗣后旗民人等、务当恪守本朝清语骑射。读圣贤书。遵守经常。释道二氏尚不可信。况西洋教耶。亟应湔除旧染。勿再听信邪言。执迷不悟。背本从邪。自不齿于人类。有负朕谆谆训诫至意矣。将此通谕知之。　　

○又谕、本日三法司具题、议覆四川省遂宁县民人陈贵图财戳伤唐明一案。将陈贵照依图财伤人未死而已得财者例、拟斩立决。阅其情节该犯见唐明带有钱文。起意致死其为图财害命。固属情真罪当。但其拔刀向戳时。祇伤唐明咽喉等处。并未致死。现在伤已平复。因思人命至重。凡定拟罪名。自应以致死不致死、分别轻重。用昭详慎。从前办过成案。如图财死人命得财者。定拟斩决。即图财致毙二命者。亦不过加以枭示。今陈贵一犯虽已得财。究系伤人未死。若一律科以斩决。揆之情法。尚未平允。著刑部堂官、将图财致死人命已得财者。及致死人命而未得财者。并图财伤人未死而已得财、及伤人未死并未得财者。详查律例。并从前办过成案。参酌折衷。如何分别定罪之处。悉心妥议具奏。所有陈贵一本。俟奏上时再行降旨。寻议奏、伤人未死而已得财。首犯拟斩监候。从犯拟绞监候。请通行遵照办理。从之。　　

○又谕、全保奏、审明谋杀胞叔、并误毒亲姑亲妹三命、分别定拟一摺。此案梁玉泰挟嫌、与铺夥于凤来商谋、用药毒死胞叔梁文奎。于凤来亦恨梁文奎屡次打闹。随即应允代买毒药。搀和面饼。致令梁文奎因毒毙命。并误毙马梁氏、梁举姐二命。全保因其情罪较重。依律拟绞监候。请旨即行正法。所办尚是。于凤来著即处绞。嗣后内外问刑衙门、遇谋杀凡人罪应拟斩命案。其听从加功之犯。自应仍按律拟以绞候。若所谋杀之人系属期亲尊长。本犯罪应立磔。则加功从犯。如仅拟绞监候。未足以儆凶暴。著即照此案定拟绞候。请旨即行正法。余著照所议完结。　　

○陕西布政使庆章、年老。命来京另候＜闲＞用。以直隶按察使景安、为陕西布政使。调河南按察使庆格、为直隶按察使。以直隶通永道方受畴、为河南按察使。　　

○甲辰。谕内阁、刑部奏、审讯投递匿名呈词之已革护军校皂保、按律拟绞、请旨即行正法一摺。此案皂保前于充当护军校时。曾起抓金会。系属会首。因拖欠钱文。被人逼讨争闹。经步军统领衙门奏明革职。交部审讯鞭责有案。该犯犹恐众人索欠。欲图禁止抓金会。以免赔还旧欠。遂起意书写匿名呈词。先经三次投递。至本年四月内。该犯因不闻查办信息。复恐词不耸听。辄称抓金会有山东山西及回民等、共五六千人在内、如同白莲教、恐怕人多滋事之语。并牵引逆犯陈德一案。率意写入。以冀即行查办。遂其倾害之私。京师辇毂之下。似此谣言布散。骇人听闻。殊属可恶。若不严办示惩。何以禁戢奸宄。皂保投递匿名呈词。已罪应绞候。今复摭拾狂诞之语。应即照刑部所请、即行正法。并著派刑部堂官赓音、祖之望、监提该犯。先行刑夹一次。再行处绞。至护军舒德、系代皂保书写呈词之人。其从前屡次誊写时。该犯因呈上无名。曾向皂保查问。皂保答以临递时自行填写。伊不知皂保之匿名投递。尚属可原。至第四次已据供认知情。乃并不力为阻止。且将其一切狂诞不经之语。皆代为书写。实属胆大。刑部请将该犯革去护军。改发伊犁乌噜木齐酌拨当差。尚觉稍轻。舒德著革去护军。先行枷号两个月。满日再行发往伊犁等处当差。其抓金会、著照定例禁止。此案踪迹诡诈。前经降旨派步军统领衙门密为查访。旋经该衙门将皂保舒德二人拏获送部。究出真情。朕曾于召对文宁时。询以查拏皂保等犯、系何人主意。据称系禄康所办。迨询及禄康。据称此案原派该衙门司员和舜武、景庆、二人查办。先将皂保所控抓金会内之人传齐究询。并无影响。和舜武因忆及上年承审抓金会控案时。皂保原系会首。负欠甚多因被众人逼讨起衅。致罹革处。皂保自必不甘思欲禁止此会。以冀众人不能索讨。禀请拏伊根究。当经禄康诘以该犯既系会首。岂有转将抓金会控告到官。致干究办和舜武复又禀称、该犯正因身系会首。此时匿名控告。众人再不疑及。可以脱然事外。禄康因其所禀近理。令将皂保查拏到案。果即究出实情。得成信谳。和舜武能悉心研究。俾案犯不致漏网。甚属能事。景庆随同查办得实著加恩将该二员交部分别议叙。其拏获皂保等犯之番役、并著禄康等量加奖赏。禄康督率司员认真办理。亦属可嘉。伊本有革职留任二案降二级留任一案。著加恩销去第二次革职留任注册一案。及降二级留任一案。以示奖励。其案内无干人证。如有未行释放者。均著即行省释。　　

○又谕、刑部议奏、方维甸审拟拏获悄悄会匪一案、将原拟斩决之首犯石慈、改照大逆律拟以凌迟处死等因一摺。此案首犯石慈、本系已正法逆犯王伏林之徒孙。胆敢藏匿邪经。倡复悄悄会。并自称弥勒佛转世。所藏邪经内有劫数刀兵星象降临等句。并设立三宗五派名目。纠集多人。传授合同暗号。欲使素不认识之人。异地相逢。知系同会互相协助。其谋为不轨。逆迹显然且以传丹为名。肆意奸淫妇女。其作孽甚重。试思愚民无知。受其诳惑。携同眷属前往听经。以致良家妇女身被奸污。其不甘被污者。势必受其逼勒凌辱。含忍难言。今全案已破。丑声播扬。此等妇女、或被其尊长本夫闻知拷问。负楚含冤致毙。或一时羞忿轻生。种种情事。皆所不免。而从犯张添佐等、亦各引诱妇女效尤奸污。酿成人命者不知凡几。是其淫凶肆毒。实属罪恶贯盈。石慈著即照大逆律凌迟处死。以昭炯戒。王化周、张添佐、石明、三犯、首先入会。妄称三宗。多方煽惑。均系罪魁。俱著即处斩枭示。李世运等四犯、听从入教。妄称五派师傅。辗转传徒。敛钱惑众。肆为奸淫未便稍稽显戮。刑部议请即行正法。所议亦是。李世运、石汉柱、张兴、祁全必、均著即处斩。至边进升等六犯、刑部亦议以即行正法。此则可以不必。该犯妄称四派头行。传徒授经。尚无奸淫妇女之事。科以左道异端煽惑人民为首本律。已足蔽辜。边进升、于效孔、石文梅、石玉彭添贵、王得盛、均依拟应绞。著监候秋后处决。仍归入秋审情实案内办理。至此案前据方维甸奏称、先经蔡廷衡崇禄等定拟具详。将石慈拟照大逆律凌迟处死。方维甸改拟斩决。并据蔡廷衡另摺定拟具奏。今核其情罪。石慈自应寸磔。方维甸所拟、失之轻纵。著交部照例议处。该抚定拟此案时。自以上年审办富平县殴官一案。将魏跟随儿一犯拟以斩决。经军机大臣会同刑部改拟绞候。降旨准行。曾被参处。因而遇事有意从宽。此则不可。凡审拟事件。总当援情定罪。不可豫有成见。即如朕办理此案。于罪应凌迟之石慈、及应立决之李世运等、则照部议施行。至边进升等六犯、其罪尚非决不待时。即仍改为绞候。轻重权衡。一归平允。何尝稍有偏畸。该抚嗣后惟当遇事讲求。参酌得中。不可因此次被议。又复心存瞻顾。动辄从严办理也。其失察之文武各员、功过尚足相抵。著加恩免其议处。余均著照部议行。　　

○乙巳。上诣时应宫昭显庙拈香。　　

○还宫。　　

○调江西南赣镇总兵官喜明、为江南徐州镇总兵官。以镶蓝旗汉军副都统舒当阿、为南赣镇总兵官。　　

○以夏至祭地于方泽。自是日始。斋戒三日。　　

○丙午。孝恭仁皇后忌辰。遣官祭景陵。　　

○戊申。夏至。祭地于方泽。上亲诣行礼。　　

○幸圆明园。　　

○谕内阁、勒保前于嘉庆二年闲。剿捕贵州狆苗。悉心筹办。埽穴擒渠。俾苗疆永臻宁靖。厥功甚伟。当经锡封侯爵。事竣后、调赴四川总统军务。剿办邪匪。因生擒首逆王三槐。晋封公爵。嗣授为经略大臣。其时贼匪四散窜扰。勒保未能通盘筹画。驻守达州。漫无调度。是以将伊褫职逮问。旋因带兵乏人。赏给蓝翎侍卫。令其前往四川。立功自赎。伊深知感奋。历著战绩。因与德楞泰兜剿张金连、鲜大川等逆毙贼千余。复授为四川总督。继又生擒首逆多名。洊封一等男爵。前此大功告竣。已加恩晋封一等伯。兹阅馆臣编纂方略。载有嘉庆四年三月闲、勒保奏通饬川东川北各州县、悉令百姓等依山附险、各结寨落章程。井井有条。彼时贼匪正被官兵四路兜剿。以躬奔铤走为能。往往于所过乡村。掳人掠食肆其凶残。久而滋蔓。自结寨以后。不特百姓自保身家。而贼匪亦无由焚劫。且居民等凭依险固。心胆既壮。贼至即合力攻击。斩获甚多。其后陕楚一律仿行。贼势日形穷蹙。始能将无数凶渠。以次埽荡。今三省全境肃清。闾阎安堵如常。揆厥所由。实得力于坚壁清野之策。勒保首先倡议。洞悉机宜。得以蒇功完善。允宜懋赏酬庸。勒保著加太子太保衔。并赏戴双眼花翎。至明亮本系宿将。从前平定两金川时。曾蒙皇考高宗纯皇帝赏封伯爵。缘事褫革。迨剿办苗匪。斩擒首逆石柳邓等。复封伯爵。嗣因带兵截剿高均德。不能顾及姚之富、齐王氏等大股贼匪。致令窜合。革职治罪。旋经带兵立功。洊加拔擢。又因所剿张汉潮脱逃。予以褫革。而该首逆旋即就歼。伊尚无疏纵不力情事。是以复经任用仍在湖北督兵。歼擒多贼。屡获胜仗。后以年老回京供职。前于大功告竣时。已封为一等男。兹晋秩尚书。念其久历戎行。频年宣力。核其前后劳绩较多。著加恩晋封为一等子。以示朕嘉奖勋臣、有加无已至意。　　

○己酉。严饬生监把持漕务。谕内阁、刑部议覆、铁保等奏审拟吴江县勒休知县王廷瑄亏缺仓库银米、并生监王元九等勒索漕规、分别定罪一摺。王廷瑄办漕不善。挪移库项数逾二万两以上。实属昏庸不职。著依拟应斩监候。仍勒限照数追完。再行分别办理。余均著照部议完结。至此案王廷瑄挪移亏缺。数至累万。皆因刁生劣监等、在仓吵闹勒索陋规所致。今审讯确实。所有附和得规计赃较轻之吴景修等三百十四名。均经部议照该督所请。一并饬提责处。生监皆读书人。今以一案、而罪犯责处者至三百余名之多阅之殊不惬意。但该生监身列胶庠。不守卧碑辄敢恃符寻衅。挟制官长。吵闹漕仓。强索规费。此直无赖棍徒之所为岂复尚成士类朕闻各省劣衿往往出入公门。干与非分。以收漕一节。持地方官之短长。而江苏为尤甚。各该州县、或平日与之交结。遂其取求。欲壑既盈。即遇不肖官吏实有罔利营私等事。亦复袒庇不言。徒使乡里小民暗遭朘削设稍不遂意则遇事辄生枝节每届开徵时。挜交丑米。藉端滋事。动即以浮收漕粮列名上控其实家无儋石无非包揽交收视为利薮。此等恶习大坏名教。今吴江一县。分得漕规生监、已有三百余人。其余郡县。可想而知。朕培养士子至优且渥原望其束身自爱。键户读书。并当劝化闾里愚民。知所观法。方不愧四民之首。乃荡检踰闲。至于此极。尚靦然厕身士林乎。所有吴景修等三百十四名。朕即概加以扑责。亦其自取。但欲养其廉耻。此次姑免责处。予以自新之路。嗣后著铁保、汪志伊、会同莫晋督饬教官等严切教导。随时管束。务使该生监等痛涤前非。安分守法。如遇收漕时该州县果有浮收入己情事。自应据实劾参。傥该生监等不知悛改。仍蹈故辙。或此外刁劣绅衿。有把持漕务讹诈陋规等事。砌词控告、审属子虚者。一经查出。即当奏明从严治罪。决不宽贷。不仅扑作教刑。士子自不惜廉耻。朕亦不能废法博誉。总之士林为风化所关。待之优。正以责之厚。朕嘉惠士子。然于此等败类。亦断不肯稍事姑容。必欲挽回积习而后已。该生监等、其各凛遵训谕。立品怀刑慎毋听之藐藐。自蹈罪諐。致贻后悔将此通谕知之。　　

○又谕、全保奏、审明汶上县民张月桂挟嫌诬告一案。已交刑部核议具奏矣。此案张月桂控告村民演习枪刀。传学邪教。经该抚委员确查密访。该处实无虎尾教名目。亦无打造枪刀之事。其所控全属虚诬。惟称该县乡俗、每因冬夜防贼、学习拳棒、相习成风、张月桂同兄张维桂即系拳师等语。教演拳棒。积习相沿。最足为人心风俗之害。即如直隶藁城县逆犯刘士兴、亦系自幼学习枪棒。后遂恃悍逞凶。致成重案。律文内聚徒演弄拳棒者。有治罪明条。而乡曲小民。多以防夜御盗为辞。私相教演。乡约甲长。遂不加查禁。不知窃贼劫盗。虽承平之世。不能保其必无。居民等如果邻里辑睦。即可守望相助。为之司牧者平日若能实力编查保甲。除暴诘奸遇有呈报盗窃案件迅速捕缉。力绝拖累讳匿等敝□大盗贼自无所容身。岂必恃一二武勇之徒。方足卫护乡里乎。况此等乡愚桀骜始则以御暴为名。及学成技勇。往往恃强斗很。恣行不义。比闾均受其害。嗣后著各省大吏、通饬地方官、晓谕乡民。令其安分守法。各勤本业。不可竞尚勇力。私制器械。习学拳棒。如有不遵禁约、仍前聚徒教演者。一经访闻。即严拏惩办。务使颛蒙群知礼教。闾阎共习敦庞。以副朕化民善俗至意。　　

○又谕、据德楞泰等奏、请将成都满营牧厂改垦水陆地亩所增租银、于二十四佐领下、各增养育兵一名、由马价项下拨银五千两生息、作为奖赏兵丁、帮贴出差等事之用一摺。成都满营演习鸟枪之幼丁。并无帮贴。该处满兵生齿日繁奖赏等事。不无需费。德楞泰等筹画情形。于兵丁生计有裨。著照所请办理。年终造册送部核销。　　

○又谕、颜检奏、究出匿名正犯审明定拟一摺。此案马天德身充户书。因该县杖责微嫌。胆敢捏写款迹。匿名讦告本官。并将平日不睦之人。概行罗织。编成不法语句。密用黄纸誊写。乘隙装入公文内。交马夫递至藩司衙门拆阅。冀图陷害洩愤。实属目无法纪。向例投递匿名书信人犯。本应问拟绞候。该犯捏造虚词。肆行悖妄。竟系诈传诏旨。不法已极。并应问拟斩候。详核所犯应死之罪有二。马天德著照匿名揭帖本律问绞。即行处决。以示惩儆。　　

○引见翰林院保送御史人员。得旨、张问陶、程国仁、李本榆、花杰、胡大成、邹家燮陆言、崔问余、商载、俱著记名以御史用。　　

○旌恤遇贼捐躯陕西郿州民徐才保、妇女徐方氏等四名口如例。　　

○旌表守正被戕广东翁源县民妇华林氏。守正捐躯山东冠县民郭善能女郭氏。　　

○庚戌。上御勤政殿听政。　　

○谕内阁、据那彦成等奏、筹议广西备东谷石、及查禁土官阻抑土民向学一摺。广西拨运东省谷石。原因东省或值谷贵之时。藉资平价。或因粜谷缺额。藉资补足。本系随时通融办理。若遽著为定例。在东省固资挹注。而西省或转致缺少。于民食仓储、均有关系。著照那彦成等所请、嗣后设遇东省粮价腾贵之时。仍查照向办章程奏明拨运。但不可将常平仓项下谷石、抵拨备东谷数。挪移供运。致令额款纷歧。易滋牵混。至所议土民向学一节。亦照那彦成等所请。嗣后退种土司粮田之正民杂民、准其呈明应试。该土官不得藉端阻挠。其番哨隶置等项土民、身充贱役。向不准其考试。仍循照旧规办理。　　

○以太常寺卿莫晋、为通政使司通政使。　　

○辛亥。谕军机大臣等、据裘行＜闲＞奏、酌拟报销案内分别核实开参一摺。内称直隶初次清查各属亏短银二十七万有奇、二次清查则一百五十二万余两、三次清查已有二百六十四万余两、后此亏欠又不知凡几、请于报销时核明亏欠银数、分别追赔治罪等语库贮钱粮帑项。原不容丝毫挪移短缺。何以该省清查之数。不独已短少者未经赔补。且叠次加增甚至详报有案。并未奏咨。殊不可解。该藩司甫经莅任。清厘钱粮库项。是其专责。今据摺内称三次清查至二百六十四万余两之多。此项亏缺银两。究系因何动用。或系历任总督司道各员婪索分肥。或各州县等侵盗入己。或馈送在京王公大臣。率以虚帐归入清查项下。希图悬宕。该藩司自应将亏缺之项。逐一查明著落。再行核实办理。该省节次清查。并非该藩司任内经手之事。无所用其回护。切不可扶同隐饰。代人受过。至直隶差务纷繁。非他省可比。朕所深悉。但因差动用之银。亦须分晰款项名目。不得以差务藉词笼统牵混。如别有需索馈送情事。亦不妨一一指实奏闻办理。又据摺内称奏销与清查相为表里、请于此次奏销册内、将州县从前接收交代时、报出历任亏项有案者、开单具奏请旨。此则非是。各州县亏缺银数。该藩司惟应悉心查办。实力清厘。若仅将亏缺之员胪列入奏、是欲以一奏塞责。与节次清查有名无实者。又何以异乎。该藩司务当将直隶亏空之由。和盘托出。密行封固具奏。即颜检有不谨之实迹。亦应据实参奏。他人更不待言矣。候朕指示办理。不可有一字瞻徇含混也。将此谕令知之。　　

○壬子。谕内阁、颜检参奏、升任直隶易州知州陈渼、亏空累累。请旨革职拏问、并请将先隐后揭之本管清河道蔡齐明、一并革职审拟、及自请交部严议一摺。直隶通省仓库。经朕节次降旨、令该督等实力清厘。总未据认真查办。此案陈渼于上年秋闲升任广东运同时。接任知州徐用书、及该管道员蔡齐明、俱出具仓库无亏印结经藩司裘行＜闲＞稽查款项。切询蔡齐明、始据查明陈渼在任八年。实亏空仓库正杂钱粮银九万八百余两。又在外捐杂各款银二万一千五百余两。似此亏空至十一万余两之多。自非始自近年。地方官于帑项任意侵挪。该管上司扶同徇隐。若不严行惩办。何以清帑项而饬官方。升任易州知州广东运同陈渼、著革职交那彦成提讯大概情形后。一面即迅速派员解京。交刑部严审定拟。该革员亏短仓库。例应籍没。其广东任所、及浙江原籍赀财。著那彦成、阮元、严密查抄。无任隐匿已革知州徐用书、于接任之时。虚出通关。代为担认。道员蔡齐明、于陈渼离任时扶同出结。意存徇隐。其咎甚重。除徐用书一员、现因另案革职提交刑部著即就近研讯外。清河道蔡齐明、著革职交颜检派员解京。交刑部一并归案审讯。至前任藩司瞻柱、臬司傅修、从前均由清河道加恩擢用。陈渼在易州任内八年之久。伊二人岂毫无闻见咎实难辞。均著交部严加议处。瞻柱平日办事本觉软弱。傅修亦已年老。均难胜两司之任。即著开缺。先行来京听候部议颜检系由本省藩司升任总督。于属员仓库亏短。并不早为参办。亦非寻常失察可比。颜检著交部严加议处。
  </div>
  <div class="pagination">
   <a href="清实录嘉庆朝实录_page191.html">
    上一页
   </a>
   <span>
    ...
   </span>
   <a href="清实录嘉庆朝实录_page187.html">
    187
   </a>
   <a href="清实录嘉庆朝实录_page188.html">
    188
   </a>
   <a href="清实录嘉庆朝实录_page189.html">
    189
   </a>
   <a href="清实录嘉庆朝实录_page190.html">
    190
   </a>
   <a href="清实录嘉庆朝实录_page191.html">
    191
   </a>
   <span class="current-page">
    192
   </span>
   <a href="清实录嘉庆朝实录_page193.html">
    193
   </a>
   <a href="清实录嘉庆朝实录_page194.html">
    194
   </a>
   <a href="清实录嘉庆朝实录_page195.html">
    195
   </a>
   <a href="清实录嘉庆朝实录_page196.html">
    196
   </a>
   <a href="清实录嘉庆朝实录_page197.html">
    197
   </a>
   <span>
    ...
   </span>
   <a href="清实录嘉庆朝实录_page193.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
