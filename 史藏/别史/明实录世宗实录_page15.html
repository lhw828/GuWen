<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 15 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 15 页/共 518 页</h1>
    <div class="content">　　○减光禄寺供事内外近侍衙门常例酒馔有差从大学士杨廷和等言也
　　○户部尚书孙交奏言经筵日讲不可暂辍请今岁寒暑无传免  上嘉纳之
　　○录开国功臣韩成嫡长孙韩凤翔为冠带舍人食米月一石
○丁卯荫致仕大学士刘健一孙为中书舍人加致仕尚书韩文太子太保光禄大夫柱国给与  命仍荫一孙为光禄寺署丞
　　○总督漕运兼巡抚凤阳户部尚书兼都察院左副都御史陶琰＜锍-釒＞辞工部尚书之命因乞休致  上优诏褒答不允仍命吏部遣官促之
　　○湖广抚按等官以常赋拖欠蠲免数多宗藩禄米官军俸粮不足请动支库贮营建余银收取武昌盐船商税借留荆州府抽分料价太和山香钱各二年并掣回安庆等处借拨粮米暂停操备戍守军余月粮户部覆议悉许之
　　○庚午升浙江布政使司右参政王荩为本布政司右布政使
　　○辛未令钦天监八品九品员缺于天文生食粮十年以上者考补
　　○命都指挥佥事焦伦伸威营坐营管操
○壬申令在京七十二卫军册如武骧等四卫例五年一次备造及查议武选清黄事宜从兵部主事霍韬奏也韬三上劄陈七事极言清军武选之弊因请锦衣卫不宜典刑狱抚按兵部官不宜以军功受赏荫东厂不宜预朝仪兴府护卫军士不宜尽取北来升授官职江西功次宜昭雪谢源伍希儒之谤以劝忠良自江西安庆正功外悉听诸臣辞免天下夫役困弊已甚宜更为禁例节其人数兵部覆请  上可其武选清黄议余令如旧＜矢见＞及近日诏旨行
　　○靖江王经枎言本府凡遇正旦冬至初度各该官员庆贺朝服行八拜礼系洪武旧＜矢见＞今各官改易常服止行四拜礼乞查究坐以更改旧制之罪下礼部议会典所载八拜礼系洪武十八年所定其后  祖训职掌俱无开载弘治十一年四川巡抚都御史钟蕃具奏本部题准文武官员朝见并庆贺行四拜礼朔望行一拜三叩头礼近该广西布政司参议梁亿等具奏本部覆请上裁已奉  武宗皇帝俞旨宜令遵照  先朝旧＜矢见＞凡遇庆贺除王府官属外其余文武官员俱常服行四拜礼  上曰王府庆贺行礼  祖训及诸司职掌开载甚明又有弘治年间奏准仪节靖江王如何妄奏姑不究礼部仍通行申明与各王府知之
　　○命靖远伯王瑾佥书右军都督府事
　　○癸酉升户科都给事中邵锡为浙江布政使司右参政
　　○致仕少傅兼太子太傅吏部尚书武英殿大学士杨一清遣侄杨元谢遣官存问恩  上优诏褒答仍给与诰命荫元为中书舍人
　　○御史卢琼言史笔之公取信万世窃观  景皇帝当也先犯顺之时为正位守国之计危疑以定国体以全而修  实录止称郕戾王附  孝宗敬皇帝以始终典学之圣为太平守文令主深仁厚泽浸渍人心而  实录成于焦芳之手未免贤否混淆是非颠倒恐将来无所据以为信乞乘今纂修令儒臣改撰  上曰景皇帝事已附载  英庙实录  孝宗敬皇帝实录虽出自焦芳间有笔削任情不足取信处但当时朝廷大政大议及人才忠邪枉直天下自有公论后世亦不可欺不必改修其余系一人事者令今纂脩官因事辩白之
　　○甲戌复除沈灼为浙江道监察御史以病痊也
　　○南京户部尚书蒋昪引年乞休许之仍赐驰驿归命有司月给米三石岁夫四名
　　○裁革广州府新会县税课司
　　○改云南大理府所属赤石厓神摩洞蔓神寨白羊市金沙江五巡检司仍隶宾川州迁备溪江巡检司于江口十二关长官司于一泡江之西赤石厓巡检司于俄打喇只蓂之间你甸巡检司于石沉江自羌浪十字路官道之间从云南巡抚何孟春奏也
　　大明世宗肃皇帝实录卷之十四终
明世宗肃皇帝实录卷之十五
　　嘉靖元年六月丙子朔命吏部重给少保兼太子太保户部尚书武英殿大学士费宏诰命宏先以沮止逆濠请求遭谗去任盗焚其舟所得诰命俱毁至是陈情乞重给  上特允之
　　○丁丑巡抚宣府右佥都御史李铎言宣府积草数多非人马经行之处年久腐烂乞酌定时价补支官军月粮户部覆议称便从之
　　○大学士杨廷和等言五月二十二日经筵甫毕遽传旨并日讲暂免又免午奏臣等叨官辅导略不与闻心实未安义难缄默窃念人君一心关系最重餋之以善则智若声货利一或有动于中则妨政害事其患有不可胜言者伏望  皇上宫中无事不废读书以涵养此心其大学尚书容臣等接续前日所讲读者量进起止仍乞选委司礼监官一二员但遇视朝听政之后恭侍左右请于每书读十数遍务令字义通晓遇有疑惑特御文华殿召见臣等俯赐访问讲读之暇时临古人法帖一切声色货利不使少接于前则  圣德益新  圣治益隆矣  上善其言已而编修湛若水亦以为言谓经筵虽免犹当操存此心不使放逸因请宣召大臣慎择左右以为交修之助报闻
　　○戊寅升浙江按察司副使丁沂为广东布政司左参政
　　○初  上登极诏书查革冒滥军职寻遣科道部属锦衣卫官公同查审应存应革已奉旨遵守矣至是锦衣卫千户刘瓒等各纠众奏辩兵部覆奏瓒等皆正德间违例奏带之人或一人而数处报功或一时而数处并功甚者足迹未出京城军功已报边阃一岁转迁不啻数级一家通显何止数人既经清查削革仍欲夤缘觊复宜治以罪  上是部议命弘治十八年以前升授职级如故正德元年以后升授尽行查革再有奏扰者罪之
　　○己卯秦府宜川王秉楀薨讣闻  上辍朝一日给祭葬如例赐谥思裕
　　○升南京都察院右都御史杨旦为南京户部尚书
　　○南京吏部尚书王华卒华浙江余姚县人成化辛丑进士及第授翰林院修撰预修  宪庙实录进春坊谕德充经筵日讲官选侍东宫讲读升翰林院学士主考两京乡试升詹事府少詹事教习庶吉士预修资治通鉴纂要升礼部侍郎南京吏部尚书忤逆瑾传奉致仕家居十余年卒子守仁平逆有功封新建伯赠华如子爵至是浙江布政司官为华奏乞恤典命给祭葬如例华才识宏达操持坚定方贼瑾用事士大夫争走其门华独不往华子守仁论瑾瑾怒逐守仁顾素敬慕华不輙迁怒间以语人欲讽使就见华不往及转南京瑾又使人言华不久当召用冀得往谢华竟不往其平生大节如此
　　○庚辰命修中公主府第
　　○辛巳升原任江西道监察御史许完为浙江按察司副使
　　○以江西兵荒免南京吉安赣州南安四府及各所属州县正官朝觐
　　○壬午升兵科左给事中梁本茂吏科右给事中张汉卿礼科右给事中安磐俱左给事中汉卿都给事中茂户科磐工科吏科给事中毛玉礼科给事中储昱俱右给事中玉户科昱兵科
　　○南京礼部尚书章懋卒懋浙江兰溪县人成化马戍会试第一人登进士选庶吉士授编修谏作鳌山灯诗忤旨降临武知县改南京大理评事迁福建按察佥事年四十一致仕弘治辛酉起为南京国子祭酒遭丧力辞不允服关赴召三载凡五＜锍-釒＞皆乞休竟不待报去任正德庚午起为南京太常卿再辞进南京礼部右侍郎致仕  上登极特升南京礼部尚书遣官存问至是卒命给祭葬如例赠太子少保谥文懿懋志行高洁自少潜心大业居常不为异同至临大事决大议则据经援古确乎不易百凡嗜好一不入其心家居二十年论荐者无虗日自筮什九转至八座居官不过十年历俸仅满三考难进易退之节世尤高之
　　○甲申以旱命顺天府官率所属祈祷雨泽
　　○代王俊杕奏昌化王等府宗室以禄粮缺乏共聚谋赴京请乞户部覆议得旨命山西布政司以库银借支补给仍戒诸宗室务恪遵  祖训勿得擅出赴京自取罪戾所司各宜以礼晓谕严加防禁
　　○升都察院左副都御史王懋中为南京都察院右都御史
　　○南京工部尚书崔文奎＜锍-釒＞乞休致  上以奎清慎老成不允
　　○乙酉失朝官英国公张仑等六百二十二员各夺俸一月
　　○升山东按察司副使江潮为广东布政使司左布政
　　○禁晋府屯军私占盐场从御史丘道隆请也
　　○丙戌复除原任狭西布政使司左参议王良佐为四川布政司右参议
　　○南京工部右侍郎吴廷举＜锍-釒＞乞休致  上以举才猷素著不允
　　○丁亥赏狭西延绥定边营等处地方获功官军陈杰等七十七人有差
　　○以旱灾免歙县休宁祁门黟县婺源绩溪税粮有差
　　○戊子复除原任山东按察司按察使林琦为山东按察司按察使
　　○赏大同张家窑子等地方获功官军方荣等四十五人有差
　　○庚寅锋铁城等族番人中中等进铜佛塔等物赏彩叚钞锭如例
　　○巡抚顺天右副都御史李昆以漷县路当冲要民贫差重乞将车船等项银两洒派霸州等处从之
　　○以边警命都指挥詹冕充左参将往黄花镇都指挥时春充右参将往白羊口各防御
　　○辛卯山西怀仁王府仪宾马世威赴京奏乞以裁革没官引盐准折该府禄米户部查覆以原拟河东运司余盐变卖量处补给  上允之世威复奏谓召商变卖动经岁月难救目前之急乞量借太仓银先行赈济户部劾世威不遵成命妄行奏扰况太仓系军国重储岂得轻议借用请治世威罪诏从部议
　　○升巡抚大同地方赞理军务都察院右佥都御史杨志学为右副都御史照旧巡抚地方大理寺左少卿周伦为都察院右佥都御史
　　○以贵州地方多事免石阡府普安州正官朝觐
　　○壬辰修  康陵工完
　　○华盖殿大学士杨廷和引疾乞休  上以廷和耆德元臣功在社稷温旨固留之仍谕勿再辞
　　○癸巳升工科右给事中及宦为兵科左给事中
　　○甲午命海阳王
　　○乙未潞城王聪蒗薨讣闻  上辍朝一日命给祭葬如例赐谥宣惠
　　○河南致仕大学士刘健年跻九十先已赐敕遣行人存问命有司月给米八石岁夫十名至是河南左布政使闵楷遵诏奏请  上以健累朝旧德礼宜优厚复命本处巡抚都御史备彩币羊酒亲诣其家宣谕眷念之意
　　○丙申升大理寺右少卿张缙为本寺左少卿左寺丞张璇为右少卿
　　○设狭西盩厔县所属柴家关十八盘二巡检司各置巡检一员以其地多盗故也
　　○总制狭西等处军务兵部左侍郎李钺以延绥等处地势平漫无险可恃请多掘赚坑俟虏至诱而击之仍乞以参将周伦专任其事从之
　　○命参将赵瑛分守延绥西路地方
　　○丁酉擢行人张嵩王瑄章侨刘祺进士周琅张＜羽廷＞谢蕡陈时明庞浩管律彭汝寔黄仁山顾溱俱为给事中嵩琅吏科瑄＜羽廷＞户科侨蕡礼科祺时明兵科浩律刑科汝寔南京吏科仁山南京刑科溱南京工科
　　○巡抚保定都御史周季凤奏蓟州炼金山矿贼六千余人啸聚为乱乞调兵驱逐填塞矿穴拨军了守兵部覆议  上命巡抚及镇守等官严督官军设法解散剿捕务期尽绝防守事宜俱如议行
　　○河南考城县添设管河主簿一员从总理河道侍郎李瓒奏也
　　○设狭西凤翔府东河桥递运所从狭西抚按奏也
○己亥提督大同等处军务刑部尚书以虏警奏讨马匹粮料得旨准发马价银二万两运给该镇收买各城堡见缺粮料户部亟为查处
○庚子  康陵神宫监太监刘杲奏讨  天寿山空地并九龙池菜园裁种菓菜以备四时供献命户部给之
　　○以被灾免山西代州榆社和顺二县夏税从监察御史沉俊请也
　　○辛丑  孝庄睿皇后忌辰  奉先殿行祭礼  遣英国公张仑祭  裕陵
　　○巡抚大同赞理军务都察院右佥都御史杨志学以有疾乞回籍调治许之
　　○升甘州后卫署指挥佥事汪淮为署都指挥佥事充左参将分守宁夏西路地方
　　○壬寅内府供用库署库事太监梁政等言  上登极诏有云除漕运粮斛四百万石照旧徵运其余税粮等项不分存留起运俱免伍分以苏民困但本库岁计钱粮并黄白蜡等物俱系各宫殿供用原有额例难以减少户部覆议以诏旨既出不可复改乞照前定五分之数徵纳仍敕梁政等遵奉勿于旬月之间輙沮挠成命有伤治体从之
　　○癸卯  孝穆皇太后忌辰  奉先行祭礼遣建昌侯张延龄祭  茂陵
　　○改泰陵神马房为  康陵朝房
　　○太仆寺卿张文锦为都察院右副都御史巡抚大同地方赞理军务
　　○命以长芦运司没官散盐二万五千三百四十引改拟价银每引三钱召□于辽东管粮官处开中从巡按御史郑光琬请也
　　○命狭西行都司都指挥佥事贺俊充洮岷河参将
　　明世宗肃皇帝实录卷之十五
大明世宗肃皇帝实录卷之十六
　　嘉靖元年七月乙巳朔时享  太庙
　　○遣中官祭司门之神
　　○复设山西和顺县县丞主簿各一员从山西抚按奏也
　　○宣大边饷告急户部议发太仓银十万两给之因请申敕二镇镇巡等官裁革冒滥节省虚费严禁领军官员刻害科歛包占私役之弊边方总镇以下庄田及边墙内地土一并清查以闻从之
　　○塞东鹿城西滹沱河决口筑护城堤修晋州紫城口堤成
　　○丙午户部言江西灾伤重大请蠲各府去年田租视灾轻重为差得旨免徵务使贫民得沾实惠本处经用岁额令抚按官委曲区处以称朝廷忧恤至意
　　○御史陈德鸣言顷者四方灾异屡形奏报由群臣奉职无状或者  陛下德政不无稍怠如传奉多踵旧辙腹心尚寄貂珰内阁召对不闻经筵进讲日疏言忤权贵輙加沮抑事涉  圣躬漫无可否左右嬖幸希图恩泽援引无据謟佞成风赏违正义以快诸臣之私狱专姑息而中奸邪之计夤缘冒滥职荫匪经禄俸金帛加赐亡极有一于此足以致变况兼而有之哉＜锍-釒＞下礼部
　　○工部覆给事中储昱御史张仲贤议内外各司所报大工升赏名籍冒滥请下本部及司礼监核实论次上之四川湖广贵州频年采运三省羡银宜留代民他赋以苏困敝报可
○丁未赏懿路等城获功官军王铉等百四十四人白金绢布有差
○诏在京各卫军伍遵成化八年例三年一次清查
　　○令军职有异姓冒袭者无问所袭世数并与保勘之人一体黜削职籍著为例
　　○戊申  仁孝文皇后忌辰  上祭  奉先殿遣彭城伯张钦祭  长陵
　　○南京御史瞿祥等考实授命未下会有诏覃恩＜锍-釒＞请给恩典许之试御史张恂等亦陈情以请诏实授后与之俱不为例
　　○两广镇巡官以广西猺獞窃发请留龙凭祥二州正官免朝觐从之
　　○御史汪珊＜锍-釒＞陈十渐其略曰  上初即位天下忻然庶几复见唐虞之治迩乃渐不如初初事每独断今戚里左右或得潜移阴假一渐也初事每咨访大臣今礼貌虽隆而日＜锍-釒＞远二渐也初罢诸不经淫祠今乃稍稍议复三渐也初屏绝玩好今教坊诸司或得以新声巧技进四渐也初日览章奏今或忽而不亲輙凭左右可否五渐也冗食冗费初诏痛革今腾骧勇士不行核实是谓冗食御马实数不得稽察是谓冗费六渐也初裁革锦衣冒滥今大臣近侍以迎至封爵锦衣世荫藩邸旗校尽补亲军冒滥如此七渐也初中官有罪一切惩以正法今一二犯法举朝论之卒贷死而罚金后将何惩八渐也中官有过者初皆不得任用今镇守守备稍稍营换幸门复启九渐也初纳谏如流今政事不便者言官论之直批曰不准奸罪未正者直答曰有旨所谓訑訑拒人十渐也＜锍-釒＞下所司
　　○益王祐槟奏乞清江镇税课局课钞不允
　　○初虏入狭西响水沟等堡逮千户李杰百户魏泰高真纳级都指挥佥事刘戡下巡按御史按问坐守备不设当谪戍  上以杰等所部无大亡失宥之各夺俸三月
　　○己酉诏两京国子监及各省提学官修补残缺经史禁书坊妄肆改窜从广西副使刘节议也
　　○以南直隶江西浙江湖广四川旱灾诏各抚按官讲求荒政积谷预备务使穷民各沾实惠
</div>
    <div class="pagination">
<a href="明实录世宗实录_page14.html">上一页</a><span>...</span><a href="明实录世宗实录_page10.html">10</a><a href="明实录世宗实录_page11.html">11</a><a href="明实录世宗实录_page12.html">12</a><a href="明实录世宗实录_page13.html">13</a><a href="明实录世宗实录_page14.html">14</a><span class="current-page">15</span><a href="明实录世宗实录_page16.html">16</a><a href="明实录世宗实录_page17.html">17</a><a href="明实录世宗实录_page18.html">18</a><a href="明实录世宗实录_page19.html">19</a><a href="明实录世宗实录_page20.html">20</a><span>...</span><a href="明实录世宗实录_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
