<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 508 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 508 页/共 518 页</h1>
    <div class="content">　　○戊申
　　○升鸿胪寺寺丞周文相为本寺右少卿
　　○癸丑
　　○升大理寺左少卿李敏为南京太仆寺卿
　　○升礼部祠祭司郎中屠义英浙江按察司佥事周思兼俱为按察司副使刑部署员外郎徐梓为按察司佥事义英浙江思兼广西俱提调学校梓福建
　　○尚宝司卿靳弘以母老乞终养许之
　　○荫吏部左侍郎吴松子世辉户部左侍郎黄养蒙子鸣勋南京工部右侍郎蔡汝南子炳齐俱为国子生以三年满也
　　○宣府总兵马芳遣家丁三十人出寨四百里斩虏四级获二人夺马七匹以还千户烧化战没自闻诏赏芳银二十两纻丝二表里化恤录如例
　　○以重城工完荫内官监太监王鼎弟侄一人为锦衣卫镇抚工部左侍郎李登云升俸一级加二品服色锦衣卫指挥使张大用升俸一级管工给事中邓楚望御史刘思问升俸二级赏银十两太监黄锦等各赏银三十两纻丝二表里工部右侍郎李迁等各赏银十五两余升赏有差
　　○裁革江西赣州兴国县主簿南安府上犹县儒学训导吉安府永新县永聚仓大使赣州府昌实仓副使各一员河南淮庆府儒学训导孟县县丞修武县主簿各一员
　　○初蓟辽总督既移驻密云兵将屯结岁用漕粮十余万石悉由通州陆运至牛栏山转输密云颇称劳费至是总督刘焘发卒＜锍-釒＞通潮河川水达于通州更驾小舟转粟直抵该镇大为便利且省僦运费什七  上嘉焘功诏赏银三十两纻衣一袭管粮郎中张大业银十五两衣一袭其余效劳将更给赏有差
　　○荫故莒州死事省祭官孙镗一子为国子生先是三十三年镗寓居松江会倭乱镗自具弓剑帅壮士百余人击贼于南汇败之追奔至葑门射杀十余人创数十人贼退屯石湖桥镗乘胜深入陷重围中战死事闻已得旨赠光禄寺署丞矣至是御史陈瑞言镗以羁旅之中本无官守义愤所激损赀紏党以赴国难奇功屡奏不幸孤军无救而死事伟报微忠魂未慰乞加叙荫以励方来兵部覆请从之
　　○兵科都给事中邢守廷等以近日军政条例为官民章奏所乱不便遵行因陈四事一申明勘报之条乞催功罪勘牒实以两月具报一申明妄奏之条凡罢革官吏生儒假以从军为名自媒求用或因而构飞语以中人者宜重其禁勒回籍一申明带衔之条言国家都督职最崇不宜轻假今中外奏带并功升级与内降录应皆有滥员乞加慎重一申明袭替之条言各卫所袭替官舍结保到五府多为该吏所勒索宜定五日内给文过部违者参究兵部议覆从之
　　○会审重囚出矜疑者十九人减死戍边
　　○户科左给事中欧阳一敬劾奏太常寺少卿晋应槐前为文选郎中专权植党与稽勋郎中唐汝迪皆贪纵不职当罢而屯田主事沈桂湖广参政孙宏车□戊巡抚王崇右侍郎傅颐俱因应槐以进亦当并斥事下吏部覆言应槐勤慎鲜过崇古宏车□戊并以时望推拔应槐永尝私之汝迪谤由胥吏亦不足据颐桂虽颇有微瑕然大节未亏后效可责不宜以人言弃之得旨命颐回籍听调桂改外任崇古等及应槐等俱留用
　　○巡抚辽东都御史王之诘言辽阳险山之间亭障希士马弱虏出没其内又朝鲜人贡之路也虽有副总兵相去远请特设参将一人募士马三千予之原任游击徐九龄端谨果毅可充是任且条十事以上一请以辽阳副总兵所辖三十七城堡分险山叆阳一道十三处隶新参将其他二十五处仍予副总兵一请山本营新军三千人添戍汤站江沿等堡余一千四百人仍随参将操练一请修媳妇山废堡改名宁东发军戍守一请革险山江沿二提调其士马听守堡官用一请以宁前所余募军银给新军人三两以充衣装房田之费一请得以原发马价给市军马一请修复连山关以谨朝鲜入贡之路一前总兵韩承庆因东虏不靖缘边隘口设虎牢柞子数层内浚濠堑东方赖之宜修复一请于宁东一十三处择其高阜之地设木墩传报一请以应募军人各随附近卫所经历司寄籍并除一切杂徭免其原户之累兵部覆奏诏允行
　　○庚申
　　○贵州宣慰使安国亨四川播州宣慰使杨烈各遣人贡马贺  万寿圣节以过期给半赏
　　○辛酉
　　○升太仆寺少卿谢发之为大理寺左少卿大理寺左寺丞陈志为本寺右少卿  诏于江西湖口县南湖嘴增设抽税衙门一所令通判一人领之凡商船由湖口上流至江西下流至芜湖者一体征税输之九江钞关年终类角□羊从抚臣周相奏也  赠故秀州巡检黄尚正为太仆寺寺丞荫一子为国子生先是四十年六月流贼犯龙泉县尚正引兵御之杀贼一人夺马一匹追奔十里为贼所执潜遣所养子黄进还约官军为内应及期官军不至尚正密入贼帐斩渠首王尚三人众惊乱缚尚正肢解之黄进闻变入营号哭亦遇害至是守臣以其事闻因有是命
　　○以两广兵荒诏留嘉靖四十年原派蓟州军饷银三万两四十一年五万两四十二年十万两于本省备用
　　○癸亥
　　○以贵州徭乱免思明镇安等府州司县正官入觐  上谕户部宫用米缺可亟选堪用者千石以进朕闻仓积无二三年之蓄可乎尔等国计是职当思所以处理充蓄之计尚书高燿等因条上八事一岁运漕粮自非灾伤重大不得轻议改折一官军月粮愿支折色者酌量米价给之一粮运挂欠者除照例提问外仍严限追捕一粮船漂没曹司督工补造本帮出银补粮不得从官旗假名侵费一在京班军并做工官军行粮每月仍支折色银四钱永为定例一行催各司府积欠绢布毋令倚办币银致亏国课一裁革光禄寺大常寺厨役锦衣卫官校各监局匠役归其廪食于官一清查各营卫官军食粮实数以防虐冒＜锍-釒＞入  上曰近年各部条奏题覆诸务徒只说过未见力为此国计此弗要比尔部中及各衙门俱湏实心体国奉公以求裕  命广东总兵俞大猷移住潮州裁革南赣守备改设参将以万安守备蔡汝兰充之从两广守臣请也  命南京提督操江临淮侯李庭竹升辽阳副总兵署都指挥佥事郭江为署都督佥事俱充总兵官庭竹镇守湖广江镇守狭西
　　大明世宗肃皇帝实录卷五百三十八


大明世宗肃皇帝实录卷五百三十九
　　嘉靖四十三年十月庚午朔颁明年大统历
　　○时享  太庙遣驸马许从诚代
　　○辛未  孝洁皇后忌辰  奉先殿行祭礼遣广宁伯刘允中祭  陵寝
　　○癸酉
　　○以海寇不靖免淮扬二府及通州海门如皋宝应等州县正官入觐
　　○甲戌
　　○采访法秘御史王大任姜儆还京师  上嘉具劳诏俱升翰林院侍讲学士赏银二十两纻丝衣一袭二臣所得法秘数千册及法士唐秩刘文彬等数人皆赘书庸术无验  上特以名收之冀遇其真故大任等得骤迁秩等俱赐居第于京师然亦不深注意云
　　○乙亥
　　○升四川布政使司右参政邬琏为贵州按察使调江西按察司副使方弘静于广西提调学校
　　○并山东五道岭安宁村二驿为五宁驿沙河鲁桥二驿为河桥驿移沙河递运所于谷亭镇改名谷亭
　　○丙子  命巡抚四川右佥都御史谷中虗以原职巡抚湖广
　　○升礼科都给事中丘岳为太仆寺少卿大理寺右寺寺丞潘季驯为本寺左寺丞湖广道御史裴天祐为大理寺右寺丞
　　○先是协理京营戎政员缺众拟兵部侍郎万恭恭忽称疾不出及命下用赵炳然恭复出视事于是给事中胡应嘉以恭为诈疾避事因追劾其受黔国公沐朝弼贿状宜罢恭亦具＜锍-釒＞自辩吏部拟调恭诏贷不问
　　○钦天监保章正刘继贤检举嘉靖四十四年历日内有淆讹数条诏夺监生潘一元张夔各俸二月继贤一月
　　○蓟州总兵官左都督胡镇奏求父杰祭葬  上以镇累建边功特赐其父祭一坛不为例  命丰润伯曹文炳提督操江兼管巡江捕盗神机营副将韩承庆充副总兵分守辽阳
　　○云南守臣奏捕得嶍峨县叛酋王道行伏诛赏有功参议卢岐嶷银二十两宁州土官同知禄诏先银十两准山□翟峨土舍禄应宗赎罪王行道者始祖土巡检王敬高祖纳粟主簿王添祥已限满革职父惟精已坐事论死既而行道复私称巡捕土舍为群盗主行劫临安数郡间有司屡捕不获至是岐嶷檄诏先等追至陆纳山遂擒行道诛之
　　○丁丑
　　○发太仓库银三万六千四百五十两充蓟镇军饷内二万九千五十两补支闰二月不敷之数七千四百两给召募新兵
　　○己卯克是岁决囚  上谕法司今者甲元建岁会典举修非常比者宜奉天赉不为缓失应决众囚其停刑系狱如故
　　○庚辰  诏南京翰林院掌院事左春坊左谕德林树声回坊仍兼翰林院侍读管理诰敕
　　○原任协理京营戎政兵部右侍郎喻时以候调日久称疾乞归许之
　　○初设山西潞安府长治县学从巡按御史杨衍庆奏也
　　○添设广州惠潮海防参将一员升指挥佥事汤克宽署都指挥佥事允之
　　○禄宣府西路获功阵亡官军刘瀚等五十七人大同豊州东胜州板升等处赵元等一百二十三人沙家村王二等七十六人升赏有差
　　○壬午
　　○升南京山东道御史黄希宪为福建布政使司右参议
　　○丁亥  诚孝昭皇后忌辰遣清平伯吴家彦祭  献陵
　　○戊子
　　○遣泰宁侯陈良弼等为正使工科右给事中胡应嘉等为副使持节册封唐府硕焕为卫辉王肃府王氏为肃王妃代府充火□它为进贤王李氏为和川王妃逮德王府文氏为景宁王妃高氏为嘉定王妃
　　○金星昼见巳位至二十二日始没  敕遣户部主事董原道杨楠张希召蒋凌汉往南直隶浙江江西湖广监兑兼催钱粮
　　○己丑
　　○建秋报典六日分遣大臣告各宫庙
　　○升应天府府尹刘自强为都察院右副都御史巡抚四川
　　○提督鴈门等关兼巡抚山西都御史毛鹏以疾乞归许之  诏自今两京乡试同考官仍择文行俱优年力精壮教职充之罢部臣勿遣时给事中辛自修邓楚望御史罗元祯交章摘发顺天科场奸毙冒籍生员章礼等五人关节监生项元深等三人元深乃礼部主事戚元佐所荐同里人也于是自修等并劾元佐给事中曹栋复主户部尚书高燿荐属官主事陈洙为考官托其子高堂遂得中式而外帘为之关节者即宛平县丞高灿燿之亲弟也踪迹显然人所共指宜俱论如法以振颓纲＜锍-釒＞下礼部查议独黜冒籍陈道箴吕祖望回籍充附礼等各行原籍勘实堂元深等以覆试文可俱准中试燿元佐洙俱不坐灿以始不引嫌调外任是岁两京初用进士为分考官皆就近选用人得预拟故浮议独多而南京部臣至与主考列坐争事不协于是礼部复以初议不便白  上罢之仍行提学御史徐爌通查在京冒籍生员斥遣有差
　　○泾简王妃魏氏等奏计大兴知县黄元吉概编本府轿户襍差  上以其听信群小违例奏渎降旨切责之  命新宁伯谭功承掌府军前卫事
　　○庚辰  命户部发银五万两亟买黄香料以进尚书高燿等以仓卒应诏召买不前乃先进金五千五百两香二百五十斤共用价银二万九千一百两  上命收其余银补足十万之数输之内库  命南京提督操江豊润伯曹文炳掌南京左军都督府事
　　○辛卯
　　○升工科左给事中于命为礼科都给事中礼科右给事中郭斗为兵科左给事中户科给事中杨霆吏科礼科给事中张岳刑科俱右给事中
　　○乙未
　　○御史李文续言翰林职亲地禁大用所储今选馆报罢者再矣明年复当会试乞下辅臣举行仍望精选而广收之如考中入馆者遇有不称不妨外补在外者遇有真才不妨改用期于得人而已吏部覆翰林从别衙门改补事体未便不若就新科进士从公考选从之  上谕都察院钱法一事亦关民便者坏法首徒必重治之都御史张永明等覆行巡城御史及顺天保定抚按官钦遵明禁凡私铸兴贩接买阻滞诸首恶严加拿究  上是之仍谕令率励实为毋徒以空文塞责
　　○丙申
　　○以淮安府马户逃亡诏再蠲马赋三年
　　○己亥
　　○升兵部右侍郎万恭为本部左侍郎兼都察院右佥都御史提督鴈门等关巡抚山西
　　○直隶巡按御史宋纁言各府县岁派积谷之数徒资贪利掊克无益实用中间廉静者往往首鼠两端不能自决欲坚守抚字则是蠲黜谪之典欲从事科罚则恐失素履之贞非所以阜民生励士节也今上策莫如罢之不则稍减其数庶官民两便户部覆积谷备荒原非毙政但系奉行者之贤不肖不可轻议变法且先年给事中胡叔廉已奏行减半之例必不得已姑再减其半可也  上从部议
　　大明世宗肃皇帝实录卷五百三十九



大明世宗肃皇帝实录卷五百四十
　　嘉靖四十三年十一月庚子朔先是户部议裁冗食极言各监局军民匠役之滥诏严加清汰既而太监滕祥等争言此辈执事内廷若一付有司清查动逾旬月有误供用  上惑之由是部议寝不行
　　○辛丑
　　○南道御史林润奏臣巡视上江备访江洋盗贼多入逃军罗龙文严世蕃之家龙大卜筑深山中乘轩衣蟒有负险不臣之志而世蕃自罪谪之后愈肆□□儿顽日夜与龙文诽谤时政动摇人心近者假治第而聚众至四千余人道路讻讻咸谓变且不测乞早正刑章以绝祸本＜锍-釒＞入诏以世蕃龙文即付润逮捕至京问
　　○壬寅  圜丘视牲命成国公朱希忠代侯顾寰伯方承裕尚书雷礼轮视  敕肃府辅国将军缙＜火贵＞管理府事以肃定王薨从其妃吴氏奏也
　　○升浙江左布政使刘望之为应天府府尹
　　○吏部覆御史秦嘉楫条陈时政四事一京官请告有托故不实者勿容复任以惩媮惰一岁贡年力衰惫者宜处以闲散毋授州县正官贻地方之累一南京五城兵马宜如京师兵马事例岁终考察贤否以定去留一天津卫止设武官而无文吏事多隳废宜于河间府添设通判一员分署天津专理民事诏从之
　　○以京边冗费太多命户部通查各衙门食粮人数籍记姓名送户部验阅其各边行粮悉如蓟镇所定则例百里外全支五十里半支
　　○癸卯  上谕礼部朕承  皇天眷佑今遇甲元庆始之年建典迎恩自是日始停刑禁屠止常封九日百官吉服莅事命公张溶等告祭六宫庙
　　○甲辰  恭让章皇后忌辰遣中官祭  陵寝
　　○乙巳
　　○升翰林院侍读姜金和为左春坊左谕德掌南京翰林院事
　　○丁未冬至大祀  天于  圜丘先期请  太祖配及是日行礼俱命成国公朱希忠代
　　○遣玉田伯蒋荣彭城伯张熊成安伯郭应乾广宁伯刘允中分祭  八陵都指挥佥事卢瓒祭  恭仁康定景皇帝中官祭  恭让章皇后都督佥事沉至祭  孝洁皇后  哀冲  庄敬二太子各陵坟
　　○戊申
　　○百官朝服诣皇极门行五拜三叩头礼奉表贺冬至
　　○免宴赐节钱钞及陪祀官胙
　　○朝鲜国王李峘遣陪臣户曹参判李原等奉表贺冬至节宴赉如例
　　○以苑田收获赏提督侍郎王国光彩叚羊酒
　　○癸丑
　　○夜月犯井宿东扇北第二星
　　○甲寅
　　○直隶巡按御史秦嘉楫言顷者  皇上以足国充粮之计下询司农德意甚盛今祥雪早降豊稔可期而永保蓟州等处见有备荒牛具及各司赃罚银可尽发以籴谷为将来旱涝之用仍责成掌印官躬自督察不得纵吏胥因缘为奸＜锍-釒＞入得旨允行仍诏今后府州县官有侵费赃赎及曲庇下人为奸者抚按官以名闻
　　○乙卯  上谕工部曰近来钱法阻滞由于私铸威行其令内外诸司务遵前旨严加访治宝源局所铸制钱各色匠役人等侵料减工以致转经小滥恶不堪行使尔部中其逐一拏送法司从重治罪并查提督管理等官先以职名闻今后该局暂停铸造户部每年将南京云南及税课司角□羊收好钱一千万文送部转送司钥库以备赏赐之用于是二部以作官姚钦等三人炉头陈霓等十八人执送法司随开具职名提督官侍郎李登云管理官员外韩邦宪其朝夕在局监造则宝源局副使叚相吏部廷朝等诏法司执相廷朝等固钦霓等鞫并核登云邦宪有无他毙具实参奏已刑部谳上狱辞钦霓等节年侵盗铜锡计值银三千六百余两冒破工食三千三百余两当坐永戍相廷朝等受赇故纵当革职为民登云邦宪审无别毙第职守所在责亦难辞＜锍-釒＞入诏夺登庸邦宪俸二月余俱如拟寻以铸造既停裁革宝源局副使一员吏一名
</div>
    <div class="pagination">
<a href="明实录世宗实录_page507.html">上一页</a><span>...</span><a href="明实录世宗实录_page503.html">503</a><a href="明实录世宗实录_page504.html">504</a><a href="明实录世宗实录_page505.html">505</a><a href="明实录世宗实录_page506.html">506</a><a href="明实录世宗实录_page507.html">507</a><span class="current-page">508</span><a href="明实录世宗实录_page509.html">509</a><a href="明实录世宗实录_page510.html">510</a><a href="明实录世宗实录_page511.html">511</a><a href="明实录世宗实录_page512.html">512</a><a href="明实录世宗实录_page513.html">513</a><span>...</span><a href="明实录世宗实录_page509.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
