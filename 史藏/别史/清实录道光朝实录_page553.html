<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 553 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 553 页/共 848 页</h1>
    <div class="content">○己未。谕内阁、都察院奏、查明各省京控咨交案件。逾限未结。并上次展限已逾。仍未审结各案。开具清单呈览。各省州县审断不公。致令属民来京具控。经各衙门咨交之后。各该管上司。自应勒限严催。将未结各案。迅速审办。以免悬宕。兹据都察院查明该衙门咨交各省逾限未结。统计二十二案。步军统领衙门咨交各省逾限未结统计四案。似此任意积压。玩泄已极。著吏部即将承审逾限各督抚都统府尹及委审各员应得处分查取职名。分别议处。并著各督抚都统府尹将咨交各案逾限未结。及上次展限已逾。仍未审结各案。迅速审办完结。毋再任意宕延致干咎戾。　　

○庚申。上诣绮春园问皇太后安。　　

○谕内阁、贺长龄奏、询据知府京中钱贱。实因搀杂小钱所致等语。风闻言事。本系科道之职。周作楫前任御史时。于京中小钱来历。既称确加查访。何不据实具奏。迨简放外任。即无言事之责何得复向该抚率称正拟陈奏。适外放而止。实属谬妄。周作楫著交部议处。贺长龄于属员所禀。如果事关重大。原可据以入告。似此轻听渎奏。亦属冒昧。著交部察议。　　

○两广总督邓廷桢奏、考验弁兵。分别奖赏降革。现在实力训练。务使技艺精纯。咸成劲旅。得旨、海疆重地。且各国夷船。络绎不绝。武备必当精益求精。而将备兵丁内。必有吸食鸦片烟者。尤当随时惩治。万勿姑息。勉之。　　

○辛酉。谕内阁、奕山等奏、伊犁察哈尔部落官私牲畜。被雪被瘟。请旨调剂一摺。上年该部落游牧之库库托默、雅玛图、鄂托克、赛哩、库苏木什等处。因冬雪过大。马匹牲畜。不能饱食。而本年青黄不接之际。复因猝遇大雪。以致所牧官私牲畜。共倒毙二万有余。该蒙古等生计未免竭蹙。著加恩除将此项被灾牲畜。毋庸著该察哈尔等赔补外。并将明年应交孳生马三千一百四十二匹。牛五百七十五只。分赏被灾人等。以资生活。用示朕轸恤穷困蒙民至意。　　

○谕军机大臣等、黄爵滋奏、河南汲县有潞洲屯。距该屯二十余里。入太行山。有上神庙。旁有水帘玉蟾二洞。近日狗头山贼匪刘玉玑即刘老长。在此屯聚。与邪教声息相通。其头目郝发文、为该庙山主。又有张老一、在汲县西关开设铁铺。前滑匪刀枪。均由该铺打造。即狗头山贼匪之顺刀两刃锋。亦出伊手。历会首领。及河北各匪。此两犯知之最悉。其山东菏泽县巨盗李三知县一夥。亦恃刘玉玑为应援等语。著桂良、即将郝发文、张老一、刘玉玑、及摺内所指各犯。迅速严密查拏。确切根究。断不准一名漏网。傥查办不密。或任听庸劣属员。饰词搪塞。致有消弭情弊。将来别经发觉。惟该抚是问。恐不能当此重咎也。将此谕令知之。　　

○又谕。近闻河南汲县潞洲屯地方。有邪教所奉之无生老母庙。并有坟有塔有碑。又距该屯二十余里。入太行山。有庙曰上神庙。旁有二洞。曰水帘。曰玉蟾。近多贼匪屯聚该处。著钱福昌于考试卫辉府时。作为无意游玩。亲至其地。遍加察看。将坟庙碑塔各情形。及碑塔上撰刻文字。详细开单具奏。傥不能慎密。稍露风声。令地方员弁有消弭情事。朕惟该学政是问。将此谕令知之。寻奏、遵查得汲县潞洲屯。在城西北三十五里。合三十余家为一村。村之南有庙。庙前有坟有塔有碑。碑文诞异。庙内虽无居人。然于深山穷谷之中。修葺一新。似非人迹所罕到者。谨将庙额碑文。缮单具奏报闻。　　

○旌表守正捐躯安徽太和县民李孔祥女李氏。　　

○命陕甘总督瑚松额、拨银五万两。解赴塔尔巴哈台。备道光二十年经费。　　

○壬戌。谕内阁、周天爵等奏、全漕尾帮跟抵津关。察看情形。应须酌筹囤贮一摺。著仓场侍郎迅速妥办。　　

○又谕。惠吉奏、遵旨查讯覆奏一摺。喀喇沁扎萨克贝子玛哈巴拉、于德里克桑布换用顶带之时。并未呈报查究。乃因别案牵连。始行举发。迨经该都统衙门据供行查。又不将实情声覆。直至德里克桑布解京质审明确后。叠次劄查方将春山寄信各情承认。该贝子既徇隐于前。又回护于后。实属错谬。玛哈巴拉著交理藩院照例议处。　　

○仓场侍郎王楚堂、因病解任。以太常寺卿赵盛奎、为仓场侍郎。　　

○拨山西军需仓谷一万五千石。抵放绥远城驻防兵粮。　　

○修热河驻防官兵房屋。从总管福泰等请也。　　

○癸亥。谕内阁、色卜星额奏请将知县革职审办一摺。安徽霍邱县知县蓝桂、承审余金树私雕假印一案。既将案犯谢汶沅刑责毙命。又捏造假卷。巧为规避地步且解案盘费。本应官为捐给。何以各犯既称自备。又称系缴官支用。更难保非藉端勒索。事后串饰。必应彻底根究。以成信谳。蓝桂著先行革职。交该抚提同犯证人等。悉心研鞫。务得确情。按律定拟具奏。寻奏、讯明蓝桂、及解役等。并无勒索串饰情事。惟蓝桂将案犯刑责毙命。又失察家人捏造假卷。实属疏忽。业已革职。应毋庸议。下部议。从之。　　

○护湖北巡抚张岳崧奏、严饬各府州县。不准佐杂擅受民词。致滋事端。仍逐细密查。加结申报。俾各属知所儆畏。佐杂不敢妄为。得旨、所见不为无因。然总要得一实字。　　

○以翰林院侍讲黄琮、署日讲起居注官。　　

○甲子。仁宗睿皇帝忌辰。遣官祭昌陵。　　

○上诣安佑宫行礼。　　

○谕内阁、户部奏、前任淮关监督荣桂、欠项未缴。可否将伊子钟英俸银坐扣。荣桂业已另案遣戍。著即解回。照例监追。　　

○乙丑。谕内阁、陶澍奏、浙江承差中途被抢。已经获犯等语。江苏桃源县众兴地方。有匪徒抢夺浙江赍本承差。实属目无法纪。据该督奏称、该署知县孙节勋、于两日内即将本章及案犯赃物。悉数追获。功过尚足相抵。所有该地方文武员弁。著免其议处。各省赍递本章。经过州县皆系驿站大道设有塘汛巡防。该匪徒等胆敢抢劫拒捕。地方捕务废弛。已可概见。嗣后如再有本差被抢之案。必当将该地方文武员弁。从重惩处。该督抚不得以功过相抵。辄为开脱。　　

○又谕、周天爵于因案降调送部引见、例应离省之员。率行咨部。请将该员留办重运事宜。实属与例不符。兹据吏部奏参。周天爵、著加恩改为降二级留任。不准抵销。前任宁波府通判陶定求、著饬令离任。送部引见。　　

○命前任江宁布政使杨簧、以三品京堂候补。　　

○丙寅。谕军机大臣等、据邓廷桢等奏、＜?口英＞咭唎国巡船驶泊外洋。现在密为防范。谕逐回国。候风开行一摺。所见是。前因＜?口英＞咭唎公司散局大班不来。曾经谕令循照旧章。仍派大班前来。以资经理。行之将及两年。何以该国忽有夷船驶入内地。并求呈递事件。免用禀字。又欲派官传谕。种种妄渎。现经该督等将原呈掷还。并密派文武员弁。加意防范。但该夷等犬羊性成。难以恒情测度。据称守候风信。届期开行回国。此数十日内羁留内地。仍当不时侦察。毋得疏懈。时届北风。即饬令迅回本国。不可任其北驶。或竟藉端停留。自当加以兵威。严行驱逐。并停止该国买卖。用昭惩创。著邓廷桢等酌量相机筹办。总宜外示静镇。内谨修防。以戢夷匪而靖闾阎。将此各谕令知之。寻奏、查＜?口英＞夷巡船。现已得风驶去。惟夷情叵测。是否去不复来。殊难臆度。惟严饬巡洋将备。加意防范。毋稍疏懈。凡各国非贸易货船。即驱逐出洋。不准停留。以免滋事。报闻。　　

○又谕。著祥康、哈丰阿、察看吉林黑龙江等处各副都统。如有年力衰迈。才具平庸。不能胜任者。即据实具奏。不可有误公事。将此谕令知之。寻奏、查明三姓副都统常德、年逾七十。步履维艰。请以原品休致。从之。　　

○以前任宁古塔副都统伊勒东阿、署正蓝旗蒙古副都统。　　

○赏借睿亲王仁寿俸六年。修建坟茔。　　

○旌表守正捐躯四川东乡县民覃经芳女覃氏。　　

○丁卯。上诣绮春园问皇太后安。　　

○谕军机大臣等。有人奏、天津洋船。夹带鸦片烟土。铺户代为囤积分销一摺。据称两广福建商民。雇驾洋船。转贩杂货。夹带鸦片烟土。由海路运至天津。向有潮义大有等店及岭南栈房。代为包办关税。山陕等处商贾。来津销货。即转贩烟土回籍。至洋船入口时。并无官役稽查。抵关后。委员欲入舱摉查。该船户水手势将抗拒。烟馆随处皆有。烟具陈列街前。该处府县家人书役等。向多得规包庇等语。吸食鸦片。例有明禁。昨经降旨。饬令各直省将军督抚严拏开馆贩烟之人。京师开设被局。影射售私。亦经严禁。天津为海口要隘。奸商囤积兴贩。势所不免。现当整顿之时。尤当扼其要害。以清弊源。若果海口摉查净尽。则京师转贩亦少。著琦善即照摺内所指各情。派委明干妥员。严密查拏。按律惩办。并根究夥党。杜绝来源。毋得视为具文。致有不实不尽。原摺著钞给阅看。将此谕令知之。　　

○又谕。本日据都察院奏、福建晋江县民人王埭良、以焚劫勒赎等词。赴该衙门具控。已明降谕旨。交该督抚督同臬司亲提审讯矣。此案据该民人控称、吴罗等纠众持械。掳人勒赎。抢劫财物。纵火烧房。叠控文武各衙门。批府饬县会营讯办。该县不为严究。反赏给吴罗等顶带。兼充族正房长等情。顶带为名器所关。该县如果擅行赏给。殊属有违定制。该民人所控各情。是否属实。著该督等逐一研讯。确切查明。照例惩办。毋稍含混。以成信谳。将此谕令知之。寻奏、讯系吴罗族人吴俞、因派王埭良修桥不允。起意将王埭良之侄王赵、王憬、关禁勒赎。又乘王埭良家失火。纠抢耕牛。至王埭良京控词内。所称该县赏吴罗等顶带。系属装点。实无其事。吴俞、应照福建民人捉人勒赎为首发新疆给官兵为奴例问拟。王埭良所控掳禁勒赎得实。余属虚诬。按律拟杖。下部议。从之。　　

○又谕、本日据都察院奏、四川简州民人王庭选、以沉冤难伸等词。赴该衙门具控。已明降谕旨。交苏廷玉亲提严讯矣。此案该民人所控贺景汉父子、及曾黄狗儿等。纠众强劫。拒伤事主。轮奸妇女。如果属实。系斩枭重罪。何以自上年十月报州验勘。至今尚未审办完结。难保无避重就轻。消弭延宕情弊。且据供该匪犯等已于到案后供认强劫轮奸不讳。委员不加严究。致令翻供。地方官于此等重案。延不清理。何以惩凶暴而安善良。著苏廷玉一面将此案提讯。一面访查该州如有避重就轻。嘱令捕役隐匿原赃等情。著即严参惩办。将此谕令知之。寻奏、讯明贼犯曾南瓜、纠约曾四四等。行劫王廷选家。业已得财。应照强盗已行但得财者不分首从皆斩律。问拟斩决。王庭选误以贺景汉之佃户曾黄狗儿为正盗。地方官不为根究。起意赴京具控。虑恐不准。是以添砌轮奸妇女。及差役贿纵等语。实属妄控。按律问拟枷杖。下部议。从之。　　

○戊辰。刑科给事中况澄奏、请增修律例专条。下部议。寻议、拟将原例修改者一条。查窃盗改过缉盗。起除刺字之例。未定年限。获盗亦未指明以若干名为断。应请嗣后窃盗刺字发落之后。如实能改悔。历二三年无过。又经缉获强盗二名以上。窃盗五名以上者。准其起除刺字。拟将原例通行画一办理者二条。一、嗣后审办案件。凡应行刺字者。照例声明刺臂刺面。或左或右。并所刺何字。以昭详慎。一、凡有触犯祖父母父母被呈之犯。如系民人。照例右面刺烟瘴改发四字。旗人毋庸刺字。以符定制。从之。　　

○以湖南按察使杨庆琛、为山东布政使。广东督粮道王藻、为湖南按察使。　　

○减免江苏江都县水冲地四十九顷七十八亩、丹徒县三十六顷八十五亩、上元县一百一十七顷五十三亩有奇额赋有差。　　

○己巳。谕内阁、奕山奏、迎母至任一摺。奕山之母。年逾七旬。该将军远隔庭闱。情殷陟屺。现请迎接到署。朝夕侍养。既可遂其定省之私。而于紧要边防。益得专心经理。惟念伊母高年就养。万里迢遥。著加恩赏给银四百两。即由广储司给发。以示体恤。　　

○以江南河库道梁宝常、为陕西按察使。　　

○修浙江东西两塘柴埽盘头各工。从巡抚乌尔恭请也。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十八年。戊戌。八月。庚午朔。谕军机大臣等、给事中郑世任奏、四川提督本驻雅州。自移驻成都后。相沿未改。雅州离省三百三十里。关系最为紧要。迩年马边峨边越巂等处番夷滋事。出没靡常。撤兵既恐疏防。添兵又需筹饷。提督统辖营伍。雅州密迩夷巢。允宜屯守要冲。以为捍卫省城之计等语。著凯音布、苏廷玉、即将该地方情形。通盘筹画。详加体察。是否可行。据实具奏。至现在雷波马边厅等处。穷夷抢掠。叠经降旨。令凯音布等相机妥办。毋任蔓延。并确查究系何夷何支。起意出掠。有无肇衅别情。所派员弁。究系何人。该将军等接奉前旨。自必查明覆奏。此次番夷甫经戡定。旋复出巢肆劫。是上年办理不善。已可概见。若再玩泄从事。听其日久滋蔓。以致重烦兵力。尚复成何事体。著凯音布等、仍遵前旨。即将指示各情节。及现在剿抚情形。逐一详查迅速覆奏。并督饬文武各员弁。妥为区画。务期克日蒇功。不得劳师糜饷。是为至要。将此各谕令知之。　　

○以已革翁牛特镇国公桑噶巴拉弟那宛敦罗布、袭爵。　　

○辛未。遣官祭文昌帝君庙。　　

○壬申。上御含辉楼。阅吉林送到官兵马步射。　　

○谕内阁、昨据御前大臣等奏、拣选吉林将军等复行咨送三音哈哈音善等六人。内仅有二人尚可等语。朕因人数较少。未经允准。本日朕亲阅六人。惟萨淩德技艺尚可。音善等五人。弓马甚属不堪。其前次咨送九人内。已将平庸者驳回六人。乃此次复行咨送者。除萨淩德外其余更属平常。显系该将军副都统等、平日于所属官兵。未能认真训练。复于拣选时率行拟送似此相沿。则官兵技艺。必至废弛。该将军等所司何事。殊属非是。祥康著拔去花翎。仍与咸龄一并交部议处。音善等五人。俱著驳回本处当差。仍著吉林将军等。由本省官兵内。择其鸟枪弓马精熟年力富强者。拣选五六人。于明年二月内。保送来京。　　

○癸酉。谕内阁、前据御史杜彦士奏、拔贡覆试。请照乡会试覆试之例。取具印结图结。当交礼部议奏。兹据该部议准。朕思直省拔贡。各府州县俱有。而直省各府州县。不必尽有京官。云贵远省。京官更属寥寥。设使该拔贡应行覆试。本州本县。并无京官。即偶有一二京官。与该拔贡不相认识。甚或有意慎重。不欲滥行出结。亦所常有。若临场拘执。是该拔贡转因此不能入场。殊觉窒碍难行。著礼部另行议奏。寻奏、各省拔贡。俱有贡单。嗣后覆试时。令各拔贡将贡单呈验给卷。毋庸再行取结。以归简易。从之。　　

○以乾清门侍卫布彦泰、署正蓝旗汉军副都统。　　

○甲戌。秋分。夕月于西郊。遣肃亲王敬敏、恭代行礼。　　

○上诣绮春园问皇太后安。　　
</div>
    <div class="pagination">
<a href="清实录道光朝实录_page552.html">上一页</a><span>...</span><a href="清实录道光朝实录_page548.html">548</a><a href="清实录道光朝实录_page549.html">549</a><a href="清实录道光朝实录_page550.html">550</a><a href="清实录道光朝实录_page551.html">551</a><a href="清实录道光朝实录_page552.html">552</a><span class="current-page">553</span><a href="清实录道光朝实录_page554.html">554</a><a href="清实录道光朝实录_page555.html">555</a><a href="清实录道光朝实录_page556.html">556</a><a href="清实录道光朝实录_page557.html">557</a><a href="清实录道光朝实录_page558.html">558</a><span>...</span><a href="清实录道光朝实录_page554.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
