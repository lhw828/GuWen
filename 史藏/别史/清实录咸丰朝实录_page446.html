<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 446 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 446 页/共 502 页
  </h1>
  <div class="content">
   ○四川阵亡游击阿皂土地、云骑尉阿多耳郎加大、屯把总占克戴明星、外委讷疋王明德甲米纳太、祭葬世职。　　

○予云南阵亡都司张福保、守备陈开榜、把总梁用、胡维森、恩骑尉洪钟庆、训导丁荣善、祭葬世职。　　

○丙戌。谕军机大臣等、本日据巴栋阿奏、逆匪窜扑镇江。官军击剿获胜。现已解围。贼由丹徒马陵遁去。并探闻有调另股悍匪倾巢来扑之信。请派兵往援等语。此时张玉良、尚住常州以南。恐难兼顾镇江。贼匪去而复至。实在意中。镇江设有疏虞。则瓜扬益难固守。著李若珠、勤加侦探。如逆匪果再窜扰镇城。即行派拨水师前往实力援剿。不得稍存膜视。其江面上下游。仍督同李德麟、吴全美等、会同杨载福水师、严密梭巡。毋稍疏懈。致贼北渡。至天长、六合等处。逆焰亦正鸱张。扬州防剿。极关紧要。李若珠驻劄该处。责无旁贷。务当督率弁兵。认真守御。相机攻剿。是为至要。　　

○山东巡抚文煜奏、查接管已结卷内。尚有未办各案。现分别赶办。得旨。该前抚虽未必有意延阁。亦足见其平日漫不留心。为幕吏之所蔽。　　

○以候补总兵官陈大富、为安徽皖南镇总兵官。　　

○丁亥。谕内阁、御史王宪成奏、请复西北两城御史在园驻班旧制一摺。著步军统领衙门、都察院、会议具奏。寻奏、现有总兵大员、轮班驻园。该御史自可无庸驻班。惟稽查牌甲。自宜核实。西北两城御史。应每月每人赴园押查二次。从之。　　

○又谕、恒福奏、教谕殴伤典史、请分别革职撤任一摺。直隶武强县教谕鲍华麟、于该县知县传讯抗差欠户。辄称系该学署挂名门斗。不令传讯。复至县署滋闹。经典史杜承懋理说。该教谕竟敢喝令伊子、将杜承懋殴伤。实属任性妄为。目无法纪。鲍华麟、著先行革职审讯。并将应讯门斗、查拏审办。杜承懋、著撤任听候传质。　　

○戊子。上御勤政殿。召读卷官入。亲阅定进呈十卷甲第。　　

○谕军机大臣等、本日据玉明奏、金州海口、叠见夷船劫留商船、并抢劫银两一切情形。又据文煜奏、夷船阑截漕船商船、现在暗为防范各一摺。沙船运米到津。前数月未闻有被火轮船抢劫之事。何以此时纷纷被劫。且有致毙人命之事。实堪诧异。难保非冒充＜口英＞口□佛之人所致。著薛焕、一面照会＜口英＞口□佛二国查询。如系该国之船。务须严行禁约。免起争端。傥有别国冒充＜口英＞口□佛二国者。中国无从辨别。即由该二国查明照覆。一面饬令商人、仿照前次该夷欲截漕船、众商与之争论之意。向其理论。尔等既绝我等生计。祇好从此罢市。薛焕须相机从中调处。断不可令其决裂。是为至要。将此由六百里密谕知之。　　

○山东巡抚文煜奏、遵查刘一举即刘业居。在江南宿迁地方。藉端需索。乘机抢劫。并分咨会剿情形。得旨。著即飞咨王梦龄严密查拏。东省亦勿得稍分畛域。一体协缉。　　

○以验收海运漕粮出力。兵部尚书陈孚恩等、下部优叙。予户部员外郎文彬等、加衔升叙有差。　　

○己丑。谕军机大臣等、前因江南军情危急。特命张玉良、署理钦差大臣关防。总统诸军。所有各路援兵。悉归节制。本日据毓科奏、探闻苏常军情紧急。巳派驻防浮梁吉安之副将文瑞、刘芳贵等、带领兵勇共三千八百余名。驰往苏省援剿。并据张芾奏、已商令萧翰庆一军。驰赴甯国。取道广德、驰援苏省各等语。以上各项援兵。并前次派令赴援之江长贵、所统各项兵勇。计已陆续到苏。徐有壬毋得擅行截留。即著催赴张玉良大营。听候调遣。分拨各要隘。并令克复各城。张玉良总统诸军。著该提督、于各营得力镇将内。遴选一人具奏。作为协理军务。许乃钊系屡经获咎之员。著即撤去帮办。仍留于张玉良军营、办理文案。粮台现在移设望亭。仍著查文经督办。应需兵勇口粮。即著徐有壬源源接济。闻庐凤道萧盛远、前在和春军营。声名甚属平常。著先行撤任。交张玉良、徐有壬、详查该员劣迹。严参惩办。毋许仍留大营。至苏郡现有兵勇。总须于城外多劄营盘。以资策应。毋得聚守城中。致蹈杭州覆辙。将此由六百里各谕令知之。　　

○以安徽建平县城被贼窜陷。督办皖南军务张芾、下部议处。　　

○庚寅。谕内阁、镶白旗满洲都统等奏、查明宝坻驻防景观、因阻继涉讼一案具奏一摺。前因给事中清安奏、镶白旗满洲宝坻驻防景观、因阻继涉讼。经户部核驳。日久未据该旗咨覆。请饬查办。当经降旨、交户部查明该旗照例办理。旋据户部奏明、景观愿为奎英立继。自应商同阖族定议。取具各结。由旗报部办理。兹据该旗奏、查此案景观愿将伊子元麟、继与奎英为孙。既无阖族出具印甘各结。其族长珠隆阿、所呈景恒应继奎英为嗣、该族人押结、又不齐全。似此互相争继。案悬莫结。殊非核实之道。著稽查宝坻等处大臣、饬令宝坻防守尉、严谕该阖族人等、商同景观之母宗室氏、速择族中昭穆相当之人。出具阖族联名甘结。并该管官印结。一并咨送该旗。加具该参佐领印结。报部查核办理。毋得再有稽延、及押结不全、致滋弊窦而启争端。　　

○又谕、户部钱法堂奏、监督等讯取窃犯供词、禀报两歧一摺。户部宝泉局被窃银两一案。业经该监督等、录取余丁李峻供词。由该侍郎等、奏交刑部讯办。兹复奏、据监督文荃呈报、李峻所窃银共一千九十两零。与前供七十七两之数。多寡悬殊。且原奏供词。系署监督何毓福、会同监督文荃讯取。何以前后两歧。难保无掩饰别情。关系罪名出入。著刑部、将该犯李峻严审。并查明以多报少。系何人主见。按律定拟具奏。监督文荃、署监督何毓福、大使治泰、著一并听候传讯。　　

○又谕、巡视东城御史毓通等奏、拏获假神惑众之民妇等、请交部审办一摺。顺天民妇甯聂氏、胆敢妄托降神。为人治病。烧香受谢。并设有画像等物。实属大干例禁。甯聂氏、著交刑部严行审办。其夫甯三、一并交部严讯。　　

○辛卯。谕军机大臣等、本日据何桂清奏、兵勇再集再溃、宜择要堵扼。又据庚长奏、江南猝遭蹂躏、江北亦万分危急各一摺。前降旨令张玉良、署理钦差大臣。节制江南各军。现在无锡兵勇复溃。张玉良已赴苏州。镇江瓜州。声息已隔。水师无人统辖。江阴文报、亦复阻绝。艇师红单各船。自大营溃后。饷道不以有。据何桂清奏、宜在常熟福山一带。扼守江海要区。以通消息。并设立粮台、以济水师。庚长亦称艇船因南路不通。无路领饷。水师各船。原以扼截江面。若粮饷不继。势必涣散。张玉良既总统各军。亟应力筹全局。设法疏通饷道。俾水师得以保卫瓜镇一带。福山口路程迂远。尚恐缓不济急。本日已谕乔松年、先行就近接济水师军饷。徐有壬仍当亟筹饷需。接济水陆诸军。不得专恃江北接济。又据庚长奏、六合之贼。已窜至扬州西北公道桥地方筑垒。并在高邮对湖之菱塘桥、打馆窥伺。李若珠近在扬州。自应迅速堵剿。傥该革提督不胜重任。即著张玉良、另派得力大员、接办扬州军务。毋得瞻徇情面。致误大局。本日已谕王梦龄、调兵进剿公道桥一带贼垒。惟兵力尚单。必须添兵策应。并著张玉良、斟酌办理。将此由六百里加紧谕令知之。　　

○又谕、本日据何桂清奏、水师无人统辖。又据庚长奏、江面艇船、因南路不通、无处领饷各等语。前谕李若珠、督饬李德麟等师船。于江面梭巡。毋令江南贼匪北窜。现在大营溃退。饷道不通。若不急筹接济。水师恐有涣散之虞。扬州兵勇。多调赴江南。所有江北粮饷。谅必有余。著乔松年迅即筹拨水师兵饷。源源接济。毋许藉词推诿。致有贻误。并著李若珠、懔遵前旨。督饬李德麟等、严扼江面。以杜该逆北窜。据庚长奏、六合贼已窜至扬州西北之公道桥地方筑垒。并在高邮对湖之菱塘桥、打馆窥伺。李若珠近在扬州。何以置若罔闻。本日已谕王梦龄、调兵进剿。著李若珠、即亲督兵勇。奋力会剿。毋得观望迁延。致干重咎。　　

○又谕、本日据庚长奏、六合之贼、两路窥伺、意极叵测、江北里下河尚为完善之区、现在溃败兵勇、及逃来难民、不下数万余人、深恐群聚滋扰等语。清淮一带。原有安勇、鹤龄、带兵防守蒋坝、衡阳、以防贼匪内窜。兹六合匪徒。已至扬州西北之公道桥。及高邮对湖之菱塘桥打馆。是贼已内窜。即可直达清淮。虽守蒋坝衡阳。亦属无益。著王梦龄、迅速驰赴淮安。即于安勇、鹤龄、两军内、抽调一军。饬令前赴扬州。设法攻毁公道桥等处贼垒。并将菱塘桥打馆贼匪击退。以消内患。至王梦龄应驻劄何处。仍著酌度形势办理。将此由六百里加紧谕令知之。　　

○又谕、有人奏、杭州北新关、为商贾辐辏之区、近来弊窦丛生、自南关至北关、穿城二十余里、河流狭小、关吏创为五日十日满限之例、故使笨船阁拥、货船不得速行、一经满限、虽南关已经报税、北关仍复重徵、自北而南亦如之、以致行商裹足等语。杭城甫经收复。筹饷之要。自以通商为第一。若如所奏。重徵苛敛。悉饱私囊。商贩不通。于国课饷糈。大有关系。著王有龄、即饬该关监督、严密访查。如有前项弊端。即行严拏惩办。又称、前湖南道员署按察使俞焜、病中击贼。被戕最烈。前任兵部侍郎戴熙、与其弟廪生戴煦、投水殉难。仁和县知县李福谦、在围城中侦知贼穵地道。奔告巡抚司道。请兵护城。皆不为意。愤极自尽。贻书当事。俱未之信。未几而城遂陷。孤忠苦节。深堪悯惜。著王有龄、查明该员等、死事情形。奏明请恤。此外同时殉难人员。著一并查明、奏请旌恤。以慰忠魂。将此由五百里谕令知之。　　

○督办皖南军务都察院左副都御史张芾奏、皖浙毗连。未敢撤防前赴江浙。得旨。前已有旨令汝仍驻徽防。现虽有徐有壬、王有龄、咨令援浙。惟徽甯之防遽撤。实于大局攸关。祇可催江长贵等援兵。迅速前往。以济眉急。　　

○江西巡抚毓科奏、接济兵饷。动拨道库、并各属正项漕折等款银数。得旨。边防所需。何至动辄廿余万。一饬协济邻封。则备陈苦状。若果为保卫地方起见。他省何异于本省。可见未必实济于兵勇。影射弥缝。甚且侵蚀。可胜言哉。著户部查覆该省兵勇数目。认真核议且奏。若具报兵册迟延。不必再催。即行参奏。　　

○以镶红旗满洲参领博铭、署正蓝旗满洲副都统。　　

○予安徽阵亡千总洪玉春、把总黎得胜、外委陈盛、林显庸、杨昌荣、祭葬世职。武举余步瀛、赏恤如例。　　

○予江西殉难四品封贡生叶筠、教谕朱翔超、训导汤邦杰、县丞徐迎恩、典史曾海源、从九衔衷兴澄等、祭葬世职。监生丁守忠等二十三名、赏恤如例。　　

○蠲缓江西奉新、宜黄、星子、建昌、德化、新喻、永甯、乐安、鄱阳、安仁、德兴、都昌、德安、彭泽、赣、雩都、信丰、兴国、会昌、石城、万载、南昌、新建、万年、丰城、进贤、分宜、巡义、宜春、余干、高安、瑞昌、三十二县。被灾被兵地方、新旧额赋有差。　　

○壬辰。上御正大光明殿传胪。赐一甲钟骏声等三人、进士及第。二甲黎培敬等八十二人、进士出身。三甲崇谦等九十八人、同进士出身。　　

○谕内阁、前浙江巡抚罗遵殿、殉难杭城。当经降旨、照巡抚例从优赐恤。兹据御史高延祜奏、封疆大吏、误国殃民、百身莫赎、请撤销恤典等语。罗遵殿城破捐躯。妻女同殉。是以给予优恤。嗣又博采众论。皆言杭州贼已攻城。该抚不肯出一军抵御。坐待省城失陷。城中男妇死者以数万计。核其情节。实属一筹莫展。贻误生民。所有罗遵殿恤典。著即撤销。至伊妻、伊女、同时殉难。应得旌典。仍著瑞昌、王有龄、查明照例办理。　　

○又谕、李若珠奏、天长六合贼匪、扑犯瓜扬、当经击退等语。四月初六日。逆匪分三路来扑扬州。一由陈家集、图窜扬城。一由东沟、图窜瓜州。一由僧道桥扎筏、意欲偷渡邵伯。经李若珠、调上游总兵李德麟所部炮船。派副将王万清调遣。初七日。参将詹启纶、带马队由三＜氵义＞河进剿。会同团练。乘贼不备。聚马杀入。贼众奔逃。十一日。詹启纶、复由黄珏桥、绕往僧道桥一带抄击。王万清、亦由邵伯湖、带队上岸兜剿。该逆遂于僧道桥、修筑土围木城。希图久踞。詹启纶、复由黄珏桥中路、直捣贼巢。副都统海全、由杨兽坝右路进击。副将刘成元、由陈家集左路分抄。该逆先出五六千人抗拒我师。詹启纶、轻骑直前。所向皆靡。当将贼营两座、及木城、同时焚毁。海全等、横斜截击。直追至陈家集地方。始行收队。共生捦长发贼四百余名。分别正法。办理尚为得手。仍著设法进剿陈家集踞匪。毋稍稽延。　　

○谕军机大臣等、前据袁甲三奏、已派副黄开榜等炮船、由蒋坝、三河、往来巡防高邮、宝应等湖。杜贼窜渡。兹据李若珠、巴栋阿各奏、探闻常州、无锡、江阴、叠陷于贼、苏城危在旦夕等语。金陵官军挫退后。再集再溃。和春因伤殒命。张国梁亦存亡未卜。何桂清弃常州不守。曾国藩尚未具奏启程日期。张玉良新署钦差关防。一时未能骤振军威。江南大局。甚为棘手。江北六合之贼。窜偪扬州公道桥等处。虽经李若珠击退。而贼势甚张。袁甲三现驻临淮。剿办皖北贼匪。与清淮密迩。傥淮扬一带告警。著即设法拨兵救援。以保大局。将此由六百里谕令知之。　　

○又谕、本日据李若珠奏、扬防吃重情形。并请饬吴全美所带艇船、停泊狼福两山等处。又据巴栋阿奏、常州、江阴、相继失守各摺片。逆匪自窜陷丹阳以后。一由奔牛直趋常州。一由丹阳窜丹徒、偪近镇城。复沿江绕窜戴港、谏壁、圌山关各口岸。以致南北文报不通。镇江为南北咽喉。前据巴栋阿奏、官军击剿获胜。府城解围。当谕令李若珠、勤加侦探。如果逆匪再图窜扰。即行派拨水师。实力援剿。现在逆势狓猖。难保不倾巢再扑。惟江南无兵可调。著巴栋阿、会同冯子材、向奎等、协力守御。与李若珠声势联络。以遏贼匪北窜之路。李若珠驻劄扬州。督办江北军务。现在防剿吃紧之际。责无旁贷。况既有薛成良一军八千余名。加以扬防兵勇。数已逾万。即著督率弁兵。认真堵御。力遏贼氛。以维东南大局。所调吴全美艇船二百余号。著准其调赴狼山福山等处。择要停泊。毋令贼匪由江阴等处、北来肆扰。并以疏通饷道。其李德麟师船。仍留江上梭巡。以防江南窜匪。嗣后苏常贼势稍松。仍将吴全美艇船调回。著李若珠相度情形。妥为筹办。将此由六百里加紧谕知李若珠、巴栋阿、并传谕吴全美、李德麟知之。　　

○又谕、文煜奏、夷人上岸劄营、张贴伪示、委员相机妥办一摺。据称、福山县于本月十九日。有自称口□佛夷兵船。至烟台山下。约有三四千人。各执器械上岸。占住民房。即于山上劄营。并张贴伪示。尚不滋闹。现选长于词令之员。妥为开导等语。此次夷人占踞烟台。伪示内自称系口□佛国孟姓。前谕何桂清、薛焕、设法令华商转告夷商。向咘酋开导。宜在上海先行议定。再为换约。藉以阻其北驶。薛焕接奉此旨后。是否已谕华商转告夷商。如兵端一启。则各商均受其累。咘酋或可自知悔悟。至应议条款。前已密谕何桂清等知悉。是否已由商人转达＜口英＞口□佛二酋知悉。或尚未曾一一明言。著薛焕即行详细覆奏。此次晓谕口□佛夷。当告以上年＜口英＞国背约。尔国并未附和。何以今有兵船忽至烟台。实属有失和好之道。该处并非通商之口。傥该民人等或有争端。转伤和好。速将此项兵船。撤回上海。定议后即可换约。从此永敦和好。以免猜疑。如此剀切开导。或可使就范围。薛焕现署钦差大臣。办理夷务。是其专责。务须悉心筹办。不可意存推诿。致误事机。将此由六百里密谕知之。　　

○又谕、文煜奏、夷人持械登岸劄营、张贴伪示、尚不滋闹、委员前往妥办一摺。口□佛酋孟姓、带领夷船。于本月十九日。驶至烟台山下。约有三四千人。各执器械上岸。占住房屋。即于山上劄营。并张贴伪示。安抚居民。并不滋闹。其心叵测。恐其意图久踞。煽惑民人。徐谋构衅。文煜现委署青州府知府董步云等、前往相机妥办。当令告以去岁在津。该国并未帮助＜口英＞国打仗。中国已令钦差大臣、知照贵国。按咪国换约之事。商办在案。迄今并未接据照核。亦无妥定章程。今骤然携兵而来。实堪诧异。此处既非通商之地。又非商办换约之处。未例相留。设久住此地。居民或相惊扰。反伤和好之道。仍应速回上海。向钦差大臣议定条约。应在何处换约。总俟钦差大臣知照。方能办理。看其如何答覆。总在该委员等、剀切开导。劝其将船令撤回上海。毋行久踞。方为妥善。并饬沿海将弁、于各路密为防范。固不可自启衅端。亦不得因其并不滋事。漫无准备。总宜暗中布置。有备无患。并严禁内地民人。接济食物。潜相句结。是为至要。将此由五百里密谕知之。　　

○以江苏扬州剿贼出力。开复福建陆路提督李若珠处分。　　

○癸巳。孝慎成皇后忌辰。遣官祭慕陵。　　

○谕军机大臣等、前有旨、令曾国藩统领所部各军。取道甯国广建一带。径赴苏州。相机兜剿。并令都兴阿速赴江北。督办江北军务。本日据瑞昌等奏、苏州于四月十三日失守、请饬催曾国藩克日统师东下等语。现在江南遭此蹂躏。粮饷无款可筹。著官文、胡林翼、妥速将各军应需饷糈。宽为筹备。一面遴委妥员、拨解曾国藩军营。一面即筹款交都兴阿带赴江北。此后并须源源接济。毋令缺乏。以次攻克苏常。维持东南大局。是为至要。将此由六百里谕令知之。　　

○又谕、本日据瑞昌奏、苏州失守、请饬曾国藩来浙督办等语。江南军务。自和春身故。大营兵勇。全行溃散。不独不堪任使。并且扰害民间。非有劲旅。不足埽荡贼氛。张芾派江长贵、带兵二千七百名。萧翰庆、带兵四千名。周天受派刘仁福、带兵二千名。毓科派文瑞、刘芳贵、带兵三千八百余名。皆系赴援苏常之军。据瑞昌等奏、江苏溃散兵勇。纷纷南下。已谕令该将军等、饬张玉良截留。认真简汰。惟贼势飘忽异常。官兵能否抵御。尚未可定。著曾国藩即遵前旨。兼程前进。由浙赴苏。会同瑞昌、调度各军。昨据张芾奏、溧阳股匪。复陷建平。进犯甯国。此路如有梗阻。务当设法绕道。以免耽延。将此由六百里加紧谕令知之。　　

○又谕、本日据王有龄、乔松年等奏、苏州不守。张玉良退至杭州。江南全势。已成糜烂。江北六合之贼。窜扰扬州僧道桥地方。虽经李若珠奏称击退。而贼势正张。江南逃溃兵勇难民。纷纷渡江。又恐南岸逆匪。乘此分扰。与六合天长之贼。合成一片。办理益难著手。李若珠近患风痹。闻已不能得力。都兴阿曾经具奏启程。著速统带马步诸军。驰往扬州等处。择要扼劄。力筹堵剿。务使天六之贼。不得与江南贼势联合。其江面水师。断贼北渡。尤为紧要。必须设法调度。水陆互相策应。毋致长江之险尽失。镇江与扬州隔江。声势相倚。都兴阿到江北后。亦应联络一气。探明苏常确实情形。相为策应。曾国藩现署两江总督。未知何时始能赶到。并须随时侦探明悉具奏。方能胸有全局。通筹办理。力固北路藩篱也。将此由六百里加紧谕令知之。　　

○又谕、本日据瑞昌等、先后驰奏、苏省被陷、张玉良退回杭州、请催调援师各摺。江长贵一军。已由湖州至平望。去苏州不过数十里。王有龄何不催令赴苏。乃令在平望相机前进。以致援兵不至。苏州失陷。实属误事。此时瑞昌已总统诸军。即著饬令江长贵、及萧翰庆各军。星夜前进。迅图克复苏州。毋稍延误。江苏溃散兵勇。纷纷南下。到杭者已有一二万之众。著即令张玉良认真简汰。挑选得力者、统带前行。毋使流为匪类。杭州城守事宜。即著副都统来存、会同王有龄督办。另拨兵于嘉兴平望一带。扼要设防。以保浙疆。将此由六百里加紧谕知瑞昌、王有龄、并谕江长贵知之。　　

○又谕、前命曾国藩署理两江总督。尚未据奏启程。已降旨、令薛焕暂署。惟现在上海办理夷务。正当吃紧之际。薛焕未可遽离。而苏常猝遭蹂躏。其余各属地方。应如何筹防筹剿之处。及收集兵勇。筹备各路援兵粮饷军火。均属万分紧要。著薛焕即在上海地方。悉心筹办。务饬各属地方官、联络绅民。同心御侮。毋令该逆再陷完善之地。将此由六百里加紧谕令知之。　　

○又谕、本日据乔松年奏、苏州危急、并探闻苏城失守各一摺。现在京营劲旅。万难远调。已谕曾国藩等、带兵前进。江北军务紧要。李若珠病体虽未就痊。昨因僧道桥等处获胜。责令实力防剿。荆州将军都兴阿、统带各军。计日亦可驰抵扬州。并令王梦龄、迅赴淮安。拨军来扬助剿。是江北兵力。足资堵御。该运使所奏水师艇船。饷无从出。已交户部速议具奏矣。遏贼北窜。全恃江面水师。不可听其溃散。乔松年当仍遵前旨。先行设法支放水师兵饷。毋得意存推诿。　　

○两淮盐运使乔松年奏、大江南北。贼势愈炽。而＜口英＞夷志在觊利。尚非壹意构兵。请暂主抚议。得旨。速就抚局。原属正办。若藉资夷力。后患无穷。　　

○先是安徽巡抚翁同书奏、皖北军需协饷不济。请核议筹拨。以顾大局。当交怡亲王载垣等、会同军机大臣、户部、议奏。至是奏称、该抚军营饷需。拨款每月不下十余万两。除赶令山西、陕西、河南三省。于月协二万两外。按月带解一二万两。仍限半年。将欠款全数解清。惟该营兵勇。共有若干。安省地漕、关税、捐输、抽厘、每岁共有若干。请饬令查明奏报。至恩锡摺内所陈一切情形。祇极言欠饷之弊。不暇顾理之所安。显系暗受嘱使。尤属非是。请将署按察使恩锡、交部议处。从之。　　

○以兵勇溃退。革署钦差大臣广西提督张玉良职。仍留营差遣。命杭州将军瑞昌、总统江南军务。署湖北提督江长贵、帮同办理。　　

○以江苏布政使薛焕、暂署两江总督。　　

○命江西、福建各督抚、速筹饷银。解往浙江。以备要需。　　

○改江苏靖江县暂隶通州。从盐运使乔松年请也。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百十八　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修
  </div>
  <div class="pagination">
   <a href="清实录咸丰朝实录_page445.html">
    上一页
   </a>
   <span>
    ...
   </span>
   <a href="清实录咸丰朝实录_page441.html">
    441
   </a>
   <a href="清实录咸丰朝实录_page442.html">
    442
   </a>
   <a href="清实录咸丰朝实录_page443.html">
    443
   </a>
   <a href="清实录咸丰朝实录_page444.html">
    444
   </a>
   <a href="清实录咸丰朝实录_page445.html">
    445
   </a>
   <span class="current-page">
    446
   </span>
   <a href="清实录咸丰朝实录_page447.html">
    447
   </a>
   <a href="清实录咸丰朝实录_page448.html">
    448
   </a>
   <a href="清实录咸丰朝实录_page449.html">
    449
   </a>
   <a href="清实录咸丰朝实录_page450.html">
    450
   </a>
   <a href="清实录咸丰朝实录_page451.html">
    451
   </a>
   <span>
    ...
   </span>
   <a href="清实录咸丰朝实录_page447.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
