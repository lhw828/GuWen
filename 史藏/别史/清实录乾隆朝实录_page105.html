<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 105 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 105 页/共 1860 页</h1>
    <div class="content">
○丙戌。谕太常寺。乐舞生等俱系供应祭祀之人。伊等所得米食。虽足食用。但每月支领钱粮银仅三钱九厘。不敷用度。今特加恩。每月每人给与钱粮银六钱。　　

○谕管理八旗米局大臣等。米局之设。原在悉心筹画。妥协办理。如以多贮米石为事。争相采买。既有官局争买收贮。商民百姓又复偷籴积囤。米价何由得平。米局虽各有分司。而所办之事则一。今米局复设之初。办理自必维艰。惟在该管大臣等详悉商办。不许争相采买。凡收发米石。籴籴价值。彼此酌定画一。妥为调剂。务使米价平减。俾兵民均沾实惠。至旗人支领米石。不准卖于民人。准其卖于官局者。原为禁止民人囤积居奇之弊。以平市价耳。官局收买米石。酌令兵民籴买。均有裨益。若不严禁偷卖于民。则官局米石既少。不但市价不能平减。转使奸商得以囤积居奇。而于兵民均无益矣。从前关米时。俱派该旗章京带领兵丁。查拏偷卖米石。今竟不行查拏。现届关米之时。著交管理米局大臣等、照例查拏外。并著步军统领衙门。亦仍照常查拏。　　

○又谕、朕闻本年七月十四、十六、十七、等日。有飞蝗从江南海州礼堰集。飞入山东郯城县界。约长四五里。宽二三里不等。山东官员督率民夫。竭力扑捕。旋即飞去。未曾伤及田禾。朕思飞蝗成阵。至数里之广。既从江南飞来。而总督那苏图、并未具摺奏闻。则地方官之怠于扑捕可知。可即寄信询问那苏图、令其明白回奏。凡督抚膺封疆之重寄。原以惠养百姓。为地方第一要务。若舍此而言办事。则其所留心者。不过末节耳。今年江南久旱不雨。计地亦广。朕心忧灼。无一刻去诸怀抱。屡降谕旨。多方筹画。而总督那苏图、并未先期经理。亦未将实情详悉奏闻。今具摺为朕躬祝寿。又无一语及地方情形。其玩视民瘼。显然可见。朕以乂安万姓为心。岂有因寿诞之月。而暂忘闾阎休戚之理。如果经理得宜。民人得所。则仰慰朕怀。所以为朕祝厘者。莫大于此。若或以万寿届期。不肯奏及旱潦等事。以为宽慰朕怀。则尤不知朕心。不识大体之甚者矣。似此识见。朕深为两江地方忧虑。可将此一并晓谕那苏图知之。　　

○广西巡抚杨超曾疏报、浔州等五府州属、桂平等五州县、并镇安、郁林、二府州、首报垦熟民猺地六顷三十九亩有奇。田四百八十九＜?土韦＞。　　

○赈湖南石门县、本年水灾饥民。　　

○缓徵四川射洪、遂宁、三台、中江、蓬溪、铜梁等六县、本年水灾额赋有差。兼赈饥民。　　

○赈甘肃武威县本年水灾饥民。　　

○顺天乡试以顺天府府尹陈守创、为监临官。吏部尚书孙嘉淦为正考官。礼部侍郎吴家骐、为副考官。　　

○丁亥。祭先师孔子。遣和亲王弘昼行礼。　　

○谕、川省远在西陲道路之难。甲于天下。其中栈道偏桥更为险隘。每年资藉民力随时修补未能一劳永逸行旅跋涉艰辛深可轸念。著四川巡抚硕色、会同西巡抚张楷、委员确勘。将应行修理之处。分别南栈北栈。两省分任修理。即动用该省存公银两以为工费。将来工竣之后。交与地方官不时稽查。如遇暴雨大水冲塌过多之时。仍准详报。酌动公项修整俾永远坚固以便行人　　

○赈甘肃新渠、宝丰、二县本年水灾饥民。　　

○戊子。祭大社大稷。上亲诣行礼。　　

○诣皇太后宫问安。　　

○谕、本月十九日。朕奉皇太后恭诣泰陵祭奠。内外大臣等、屡以禾苗在地。奏请停止前往。朕再四思维。今年乃皇考三周忌辰。与常年不同。若不亲行瞻拜之礼。心实不安。当亦为臣民之所共谅。至于住宿之地。有碍民间禾黍者。已谕令向导官、会同地方官详勘。照数给与价值。其设立营盘之处。略加平治。不必过于修整。沿途随从人等。若有践踏田禾者。著该管大臣、派员稽查禁约。应拏究者即行拏究。应题参者即行题参。该督亦派地方官一体查察。毋得瞻徇。此次内廷随侍之人。朕已极力简省。其陪祭扈从之大臣官员。除钦点外。所有宗人府、八旗、及各部院衙门、照例派出三分之一人员。俱不必前往。可即传谕各处知之。　　

○命酌定各省缓徵钱粮、分别带徵之例。谕曰。各省缓徵钱粮。例于下年带徵。以完国课。朕思年谷荒歉。有分数多寡不同。若本年被灾尚轻。次年幸值丰收。则完纳带徵之项。尚不至于竭力。若本年被灾较重。则民间元气已亏。次年即遇丰收。小民既完本年应输钱粮。又欲完从前带徵之项。力量岂能有余。必至竭蹷从事。朕念切养民。闾阎生计。日筹于怀。今朕虑及此。其如何酌量变通。著为定例。惠济斯民之处。九卿定议具奏。　　

○又谕、八旗空闲处所。建造房屋一事。据王大臣原议、八旗所有空闲处所。多寡不一。若令各按旗分居住。则房屋间数不均。应俟建造完时。著就近每人不过三间。均匀分给居住等语。今此项房屋。已经造成若干处所。若俟全完方分给居住。不惟已成房屋。弃置无用。且令穷苦兵丁。照常出租赁房居住。未得先沾实惠。著交与八旗、将现在造成房屋。作何就近先分给居住之处。即行办理。至于此项房屋。仅四千余间。今兴工已一年有余何以尚未造完。著管工大臣官员、速行建造。　　

○又谕、鄂弥和德朦混领俸一案。户部司官、显有情弊。及至吏部议处之时。行文咨查户部。户部堂官、犹据司官狡饰之词。曲为袒护。甚属不合。著将户部堂官、交部严加议处。　　

○又谕、署礼部侍郎杨永斌、已经到京。工部侍郎王纮、不必兼管。　　

○己丑。太宗文皇帝忌辰。遣官祭昭陵。　　

○谕大学士九卿。今日雅尔哈善、参奏御史邱玖华、条奏九卿各部及督抚等、议事不公一摺之外。臣闻外人传说。邱玖华另有一摺。请将贤良祠大臣之子孙录用。现交大学士密议。尚未覆奏。而邱玖华辄向人传说。且邱玖华乃励宗万之门生。久在伊家居住。励宗万之祖、系八贤良祠者。故教邱玖华上请。以冀复用。又恐止此一事。或启形迹之疑。故以议事不公等项、漫无实据之套语。将内外大臣、笼统参论。以形其刚直不私之概。而以此摺并进。名为条陈公事。实欲起用励宗万等语。朕思加恩贤良祠子孙者。不过因其家现无出仕之人。或给虚衔。或予以微秩。亦视其人才尚可录用。然后酌量加恩。以示优礼耆旧之意。岂有身为侍郎之人。缘事获罪。因其父祖在贤良祠。而即可复用之理。励宗万虽至愚。亦计不出此。至于参奏九卿议事不公一摺。实切中时弊。近日九卿办事。每多瞻顾废弛。如伊摺中所奏情节。诸臣见之。各当深自惭恧。倍加儆省。若更迁怒于建言之人。则全不知愧耻者矣。朕意雅尔哈善。向在办理军机处行走。明系伊探听邱玖华摺奏贤良祠之事。而反坐邱玖华以自行宣洩之名。以博九卿之欢心。不然。必九卿中有一二不端之人。欲中伤邱玖华。而示意于雅尔哈善。令其参奏。不然。纵邱玖华自行宣洩。彼系疎远新进之臣。何以悉知交大学士密议。尚未覆奏耶。此风渐不可长。所当究问明晰。以示儆戒。如邱玖华条奏果有情弊。或自行宣洩。则自有应得之处分。乃雅尔哈善巧诈居心。希图陷害邱玖华。以取悦众人。其情实属欺罔。其罪更重。雅尔哈善著解任。此事著庄亲王、平郡王、大学士、九卿、詹事、科道、秉公详确严察议奏。　　

○又谕、户部尚书海望、现今有服。高其倬、尚未到京。部内无办事之尚书。将讷亲暂署户部尚书事务。讷亲交办事务甚多。不必办理镶黄旗满洲都统事务。此缺将度赉调补。其镶蓝旗满洲都统事务。著贝子弘普管理。　　

○大学士等议准、工部郎中张钧奏称、官员俸禄。原系随任支领。因盛京升选各员。有愿留俸养赡家口者。是以有准留俸银之例。惟俸米仍在任所关领。但旗人生计。实属艰难。家口留京。正藉俸米养赡。请将俸米一并在京关领。从之。　　

○兵部议准、大学士管川陕总督事查郎阿奏称、西宁府属碾伯县、壤接番回。山径丛错。县属之摆羊戎、为番民杂处之地。最关紧要。请建土城一座。设游击一员。千总一员。把总二员。马兵二百名。步兵二百名。兼辖扎什巴、巴暖营、亦杂石庄、癿思观、林千户庄、徐家庄、康家寨、甘都堂、等营汛。即将巴暖营原设之游击一员。千总一员。移驻摆羊戎。其巴暖营、改设守备一员。把总一员。原设兵三百名。裁一百名。以为摆羊戎之需。扎什巴、距摆羊戎不远。止设千总一员。马兵三十名。步兵七十名。甘都堂、建土堡一座。设千总一员。马兵五十名。步兵一百名。其亦杂石庄等处。驻劄官兵。照旧安设。仍于各处要隘。酌建墩台。每台安兵三五名。至贵德所守御千总一员。旧隶临洮府。贵德营都司一员。旧隶河州镇。各处相距均在八百里以外。查贵德与河北西宁接壤。请以贵德所守御千总、改隶西宁府。贵德营都司、改隶西宁镇。原设守兵一百五十名之外。添设马兵三十名。即在西宁镇营新兵内拨补。其分隶之处。清水河以北、属贵德。改隶西宁。清水河以南、属保安。仍隶河州。再阿哈旦、苏胡、加阿路、等三庄、俱在黄河北。旧属河州厅。距三百余里。新番盘诘为难。纳粮亦未免跋涉。今甘都堂既新设千总。请即令就近巡防。粮亦附近于碾伯县仓交纳。又丹噶尔一营、原为巡查贼番而设。旧在日月山之北。未能要截要路。惟河拉库托、地方平衍。为贼番出没之区。请筑一小堡。设守备一员。把总一员。马兵一百名。步兵一百名。归丹噶尔参将统辖。所设兵亦在西宁营新兵内拨补。又河州城西口外一带。自老鸦关出口。至奇台堡、循化营、保安堡、等处。俱系塞外岩疆。旧设墩台十余处。路长墩少。请各路分添墩台八座。又奇台堡之土门关外桥沟寺、接连火儿藏地方。请于要处添设墩台二座。每座安马兵二名。步兵三名。共兵五十名。即于循化、保安、奇台、等营内。就近派拨。但保安、奇台、两处。孤悬口外。额兵本属单微。请于循化营、拨马兵十五名。步兵三十五名。添入保安。连原安兵共足二百五十名之数。再拨马兵十五名。步兵三十五名。添八奇台堡连原设兵共足一百五十名之数。其寄居双城地方之奇台堡守备、令其驻劄奇台。所有双城汛地。相距甚远。未便分管。请以河州二十四关为界。关口以内、归镇标之左右两营管辖。关口以外、分派循化、奇台、保安等营。各按远近分汛管辖。又西固城守一营向设都司一员。马步守兵二百一十七名。现在番回新附族多地广请添设千总一员。把总一员马步兵八十三名。合原额共足三百名至安西镇属之沙州协、所辖有踏实一营去沙州三百余里文移每稽时日。请就近改归安西镇管辖。峰叠城防御之兵。旧派文县营把总管辖。不相联属。请将峰叠城之文县营把总、仍彻回文县。均应如所请。从之。　　

○准噶尔部人尼玛、特古斯、博罗特、三人来降。命赏给安插如例。　　

○调镶红旗汉军副都统策楞、为正蓝旗满洲副都统。　　

○庚寅。秋分。夕月于西郊。上亲诣行礼。　　

○户部议覆、给事中阿布纳奏、请停扣八旗兵丁借支米石。缓至己未庚申秋冬二季扣还。以平米价一摺。查八旗甲米。已陆续开仓给放。请即行令各旗、除现在发仓大档。仍行开放外。所有此季扣存米数。作速造册送部。再发各仓补行支给。至本年冬季应扣米石。统俟己未庚申秋冬二季再行扣还。得旨。依议速行。　　

○辛卯。太祖高皇帝忌辰。遣官祭福陵。　　

○上诣皇太后宫问安。　　

○谕、八旗喂养马驼。黑豆在所必需。今户部因仓贮豆少。请每月减半支放。朕念兵丁等、若自行添买。不无多费。且在京收买。恐市价益昂。今年山东、河南、两省。收成尚好。应于山东采买五万石。河南采买三万石。共八万石。足敷支放之用。著该部行文东豫二省巡抚、酌量地方情形。支动正项钱粮。分令各州县采买。严禁短价病民。及胥役侵蚀等弊。务须于河冻之前。委员运送抵通。勿致有误腊月以后支放之用。其豆价并脚价等项。仍造册报部核销。至东省本年应徵黑豆十一万石。又带徵乾隆二年缓徵黑豆五万三千余石。今又采买五万石。虽该省原系产豆之地。但恐官收既多。则民间交纳。或不能如期全完。著将带徵之五万三千余石。于本年徵收一半。于乾隆己未年徵收一半。以纾民力。该部即遵谕行。　　

○工部议准、贵州总督张广泗奏称、黔省地方。镇远以上。自昔不通舟楫。查自都匀府起、由旧施并通清水江。至楚属黔阳县。直达常德。又由独山州属之三脚＜?屯土＞达来牛古州、抵粤西属之怀远县。直达粤东。乃天地自然之利。请在各处修治河道。凿开纤路以资挽运而济商民。从之。　　

○停徵甘肃柳沟卫所属之八九道沟等处、本年水灾额赋。兼赈饥民　　

○壬辰。谕、今岁江南武闱。例应下江巡抚主试。但苏松数郡。亢旱歉收。十月间正需筹画赈恤抚绥诸务。许容驻劄苏州。便于就近料理武闱著总督那苏图考试。后不为例。　　

○癸巳。万筹节。上诣大高殿、寿皇殿、行礼。　　

○遣官祭太庙后殿。　　

○遣官祭福陵、昭陵、昭西陵、孝陵、孝东陵、景陵、泰陵。　　

○遣官祭显佑宫、东岳庙、城隍庙。　　

○诣皇太后宫行礼。　　

○御太和殿。王以下文武各官、进表行庆贺礼。　　

○两广总督鄂弥达遵旨议覆、开采铜矿。为鼓铸之所必需。且试采之时。原系召募附近民人。分别勘验。无虑有聚众滋事、及朦蔽冒开等弊。今提督张天骏因横山矿徒一案。奉旨申饬。遂欲藉海疆安靖之名。禁止开采粤东矿山。以为将来卸责自全之计。应请饬令协力办理。得旨、这所奏甚是。地方大吏。原以地方整理。人民乐业为安靖。岂可以图便偷安。置朝廷重务于膜外。而谓之安靖耶。横山矿徒一案。张天骏即应处分。而此复藉安靖之名。为卸责自全之计。甚属推诿因循。罔顾公事。张天骏著议处具奏。该部知道。　　

○甲午。谕、据仓场侍郎塞尔赫等奏称、江南兴武、江淮、金山、太仓、镇海、等十二帮。在通漕之中。最为贫乏。本年挽运北上。中途又多繁费。今旗丁纷纷呈诉。无力回南者。约船二百余只。谨据实奏闻。可否量借通济库轻赍银两。以资回空之费等语。今年因疏浚运河。开兑较迟一月。及至渡黄。又因清口淤阻。以致途次濡迟。弁丁等星夜趱行。较平时多费工力。朕心轸念。著漕运总督、确查明白。将其中努力急公之运弁运丁等、量加恩赏。以奖其劳。至江南兴武等十二帮、计船二百余只。按丁每名借给银十六两。俾路费有资。得以早回水次。该部即遵谕行。　　

○吏部议覆、理藩院奏称、理藩院笔帖式出身人员。旧例升至郎中。始仁与各部郎中较俸升转。现在人员壅滞。请于升至员外郎之时。即与六部员外郎论俸升补。应如所请。至所称理藩院笔帖式出身之中书、小京官、与六部蒙古笔帖式、论俸升补六部蒙古主事。既于六部升转。未免壅滞。且该员等亦未谙六部事务。请嗣后理藩院蒙古主事。除堂主事保题外。余即以应行题用之人。与俸深之笔帖式、中书、助教等、按缺轮用。从之。　　

○户部议覆、福建巡抚卢焯遵旨议奏、闽省纳粟捐监事宜。请就各府、厅、州、县、大小。酌定谷石。分别捐贮。惟台湾一府。素称产谷之区。仓贮充裕。毋庸议捐。所有台湾生俊。情愿报捐者。令取本籍供结送司。转饬泉防厅收纳。其驻防旗人、及在闽年久。已经入籍者。亦准一体捐纳。应如所请。从之。　　

○乙未。上诣皇太后宫问安。　　

大清高宗法天隆运至诚先觉体元立极敷文奋武孝慈神圣纯皇帝实录卷之七十四


大清高宗法天隆运至诚先觉体元立极敷文奋武孝慈神圣纯皇帝实录卷之七十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆三年。戊午。八月。丙申。大学士等议覆、监察御史邱玖华奏称、诸臣条奏事件。交部院督抚议奏。均应据实直陈一摺。查各部奉旨交议事件。原以广思集益。期于实效。自当详慎酌议。不可有草率偏执之弊。至九卿会议。尤宜互相参酌。以备博采。倘有囫囵苟同之处。应令查班御史。指名参究。其京员条奏。交外省督抚议覆者。如果有裨政治。当即虚衷议准。或事属难行。亦必据实陈奏。不得回护庇徇。得旨允行。　　

</div>
    <div class="pagination">
<a href="清实录乾隆朝实录_page104.html">上一页</a><span>...</span><a href="清实录乾隆朝实录_page100.html">100</a><a href="清实录乾隆朝实录_page101.html">101</a><a href="清实录乾隆朝实录_page102.html">102</a><a href="清实录乾隆朝实录_page103.html">103</a><a href="清实录乾隆朝实录_page104.html">104</a><span class="current-page">105</span><a href="清实录乾隆朝实录_page106.html">106</a><a href="清实录乾隆朝实录_page107.html">107</a><a href="清实录乾隆朝实录_page108.html">108</a><a href="清实录乾隆朝实录_page109.html">109</a><a href="清实录乾隆朝实录_page110.html">110</a><span>...</span><a href="清实录乾隆朝实录_page106.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
