<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 108 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 108 页/共 502 页</h1>
    <div class="content">
○以故一等继勇侯倭什讷子希元、袭职。　　

○以国子监祭酒许乃钊。为内阁学士、兼礼部侍郎衔。　　

○命喀喇沙尔办事大臣舒精阿、乌里雅苏台参赞大臣善焘、塔尔巴哈台领队大臣伊勒东阿、乌噜木齐领队大臣扎拉芬、哈密办事大臣庆昀、哈密帮办大臣麟翔、阿克苏办事大臣图伽布伊犁领队大臣佛隆阿、回京当差。赏已革古城领队大臣文蔚、蓝翎侍卫。为喀喇沙尔办事大臣。以镶白旗蒙古副都统哈勒吉那、为乌里雅苏台参赞大臣。赏伊犁协领富勒胡善、副都统衔。为塔尔巴哈台领队大臣。库车办事大臣承芳、副都统衔调乌噜木齐领队大臣。前往驻藏帮办大臣钟芳、头等侍卫。为哈密办事大臣。正白旗参领庆英、副都统衔。为哈密帮办大臣。通政司参议倭什珲布、头等侍卫。为阿克苏办事大臣。通政使司通政使赫特贺、副都统衔。为库车办事大臣。乾清门二等侍卫特克慎。头等侍卫。为伊犁领队大臣。　　

○予故四川石砫厅同知王萦绪、安徽蒙城县知县刘曾、铜陵县知县严越、入祀名宦祠。从总督徐泽醇、巡抚蒋文庆请也。　　

○予直隶故广东罗定州知州王植、山东故山西长子县知县王延年、山西故湖北安襄郧荆道寻步月、四川故进士周元位石砫土司马宗大福建故增生梁彣云南故拔贡生盛雯、入祀乡贤祠。从总督讷尔经额徐泽醇巡抚李僡庆端、郭梦龄、张亮基请也。　　

○予江西故湖北学政王赠芳、入祀名宦乡贤祠。从巡抚陆元烺、龚裕请也。　　

○户部议准署浙江巡抚椿寿疏报、富阳、象山、乐清、三县开垦沙地荡田涂田七顷五十二亩有奇。照例升科。从之。　　

○庚寅。谕内阁、徐广缙驰奏、武昌追剿贼匪、叠次大获胜仗一摺。据称逆匪自到武昌。分股四面滋扰。福兴、玉山、苏布通阿、带兵先后赶到。经向荣商令径偪洪山劄营。向荣大队。从长虹桥一路转战而进。绕赴东路。至鲁家港劄营。十一月二十三日。分派兵勇二十余队。合力进攻。贼势披靡歼毙甚多。并将贼踞民房、焚毁殆尽。二十八日。向荣等选兵三千余名。分路进剿。施放枪炮喷筒。抛掷火罐。当将贼巢攻夺。生捦逆匪多名。夺获黄袍黄旗、及炮械骡马等件。贼营一律烧毁。官兵直追至武昌城下。该匪逃至江岸。因汉阳浮桥、先被我军拆断。贼仍折回死拒。现在督兵剿洗等语逆匪窜扰武昌。经此次痛剿。贼锋已挫。武昌自可解围。惟占踞汉阳及水路各匪。势必闻风纷窜。徐广缙现已赶赴武昌。著与向荣、督饬带兵各员、渡江奋力环攻。上游荆襄、下游黄蕲各处。飞即分派精兵截击。并著罗绕典、台涌、于荆襄一带遏贼西窜。陆建瀛计已驰抵九江。遏贼东路。著与张芾、蒋文庆、严防江西、安徽、水陆要隘。相机进攻。陆应谷已抵南阳。琦善不日亦可到豫。北路大兵。陆续云集。该大臣将军督抚提镇等、务当不分畛域。同心协力。迅埽贼氛。毋稍延误。　　

○谕军机大臣等、本日据徐广缙驰奏、追剿贼匪。叠次大获胜仗一摺。逆匪自到武昌、分股滋扰。经向荣、督同福兴、玉山、苏布通阿等。合力进剿叠获胜仗。省城当可解围惟南岸之贼。仍系分股。其大股俱在水路、及江北汉阳汉口等处。难保不闻风四窜。且贼情诡谲异常。更恐以南岸之贼。牵掣我师。其大股复潜图他窜。如广西、湖南、即前车之鉴。贼由水路、则江西、安徽、江苏等省。陆路、则河南之信阳、南阳等处。在在均关紧要。至西北郧襄一带。为川陕门户。并须严防窜越。徐广缙计已驰抵武昌。前奏、拟派苏布通阿、驰往上游。杜贼西窜之路。此时是否已有布置。著与向荣。迅速筹办。万不可令贼匪夺险分窜。罗绕典此时是否已抵襄阳。台涌荆州兵单。亦恐未能力遏贼锋。必须派得力将弁。添兵防剿。陕西交界处所。已谕令舒兴阿等、派兵设防。务须声势联络。不可稍分畛域。武昌若已解围。向荣察看贼势、何处吃重。即督率镇将相机攻剿。总以绕出贼前截击。或伏兵要隘接应。断不可徒事尾追。又致滋蔓。至福建兵未能出力。业经向荣惩办。军营近来习气。必应严加整顿。此后傥有畏葸不前者。无论将弁兵丁。即以军法从事。断勿姑容。其出力将士。立予奖励。俾人知惩劝。则兵气更扬。至江面下游一带。陆建瀛计已统带重兵。泝流而上。江西、安徽、水陆要隘。防不胜防。惟有择险据守。确探贼踪督兵进剿。并随时知照张芾、蒋文庆、杨文定、及江甯将军祥厚、一体严防。现在汉阳尚有贼踞。孝感黄陂一带。均有贼营。去豫甚近。情形更为紧急。若贼匪乘虚北窜。而琦善尚未到境。岂不坐失事机。朕所以叠次严催琦善、驰赴楚豫交界者。正恐汉阳贼窜。北路当冲。著该大臣遵奉前谕。与陈金绶、统带大兵。星速趱行。傥楚匪窜入豫境。朕必治以迁延之罪。琦善未到以前陆应谷计已驰抵南阳。所调直隶、及山东山西、陕西、各劲旅。计亦先行赶到。兵力不为不厚。即著陆应谷、妥为布置堵剿兼施。并随时知照湖北军营。联为一气毋得稍有推诿。将此由六百里各谕令知之。　　

○又谕、前谕令舒兴阿、带兵驰赴陕西接壤湖北地方、择要严防。本日据徐广缙奏、向荣等、进剿武昌城外贼匪、叠获胜仗等语。逆党围攻武昌。帀月以来。屡被官兵剿击。惟占踞汉阳、及水路各匪尚多。若被我兵进剿。势必纷纷窜逸。其上游郧襄一带。楚陕毗连地方。路径丛杂。随处可通。防守甚关紧要。舒兴阿接奉前旨。自必赶紧启程。惟到陕尚需时日著舒伦保、张祥河、迅即会商。派委得力文武大员。选带精兵。前往交界处所。督率地方官、察看要隘。妥速设防。并谕绅民团练。互相保卫。务期与楚省声势联络。以免疏虞。并随时严防土匪。密查奸细。毋致暗相句结。凤邠道文海、人尚谙练。即著张祥河、派往办理防堵事宜。将此由六百里各谕令知之。　　

○江甯将军祥厚奏、粤匪窜近湖北。豫筹江甯防守情形。得旨。会同地方文武。严密防守。不可稍存彼此之见。　　

○户部议准署云南巡抚吴文镕疏报、安平同知所属、开垦民田三十四亩、照例升科从之。　　

○　　

○辛卯。以察哈尔一等子阿木尔布彦弟、三音阿木古朗、袭爵。　　

○调喀喇沙尔办事大臣文蔚、为哈密办事大臣赏前任奉天府府尹文俊、头等侍卫。为喀喇沙尔办事大臣。　　

○以甘肃拏获盗犯出力。予知县崔国锦等、升叙有差。　　

○蠲缓江苏上元、江甯、句容、江浦、六合、长洲、元和、吴、吴江、震泽、常熟、昭文、昆山、新阳、华亭、奉贤、娄、金山、南汇、青浦、宜兴、荆溪、丹徒、丹阳、金坛、溧阳、山阳、阜甯、清河、桃源、盐城、高邮、奉、东台、江都、甘泉、仪徵、兴化、宝应、铜山、丰、沛、萧、砀山、邳、宿迁、睢甯、太仓、镇洋、海、沭阳、高淳、溧水、通、海门、五十五州县、苏州、太仓、镇海、淮安、扬州、五卫、被水被旱庄屯。新旧正杂额赋。并截留漕米三万二千石、赈丰、沛、铜山、邳、海、沭阳、清河、桃源、安东、宿迁、十州县、暨徐州、大河、二卫。灾民口粮有差。　　

○壬辰。谕内阁、张芾奏参派委团练之绅士、闻警逃避等语。江西现办防堵。在籍绅士。均各奋勉出力。保卫桑梓。前任贵州。仁怀厅同知谭炜、系九江城内绅士。服阕到省。经该署抚谕令帮办团练。该员业经遵照回籍。乃复携家远遁。实属畏葸无能。巧于趋避。谭炜著即行革职。以示惩儆。　　

○谕军机大臣等、张芾奏、驰抵九江、筹防情形一摺。逆匪窜扰湖北、偪近江西、现在大兵攻剿。武昌当可解围。贼既穷蹙。势必纷窜。毗连各要隘。急宜堵御。张芾现已驰抵九江。并于道士洑安设营垒。派委大员。带领兵勇。前往驻劄。惟九江存城、及江苏福建客兵、不过二千。兵力尚形单薄。所有湖南归伍之江西兵千名。已有旨、谕令徐广缙、张亮基、饬令迅速折回江西。并于大营酌拨弁兵。星速赴九江。合力截剿。陆建瀛早经启程。此时计亦可抵九江。著会同张芾、相机筹办。如向荣等攻剿得手。尚须东路策应。陆建瀛即带领兵勇。泝流而上。与武昌大兵、合力夹击。或武昌围解。贼匪纷窜。顺流而下。则迎头截击。与向荣等派出之兵。两面兜剿。更可得力惟水路固宜严防。陆路亦必分兵守御。总期妥为布置。毋堕贼匪声东击西奸计。其雇募粮船水手、以壮声威一节。即著该督抚等、商酌办理。将此由六百里各谕令知之。　　

○又谕、本日张芾奏、驰抵九江。筹办防堵一摺。据称湖南归伍之江西兵一千名。从前叠准该省督抚咨覆、已饬启程。现据带兵官李崇勋禀称、抚臣张亮基、谕令暂缓、节次咨催。尚无覆信等语。现在九江兵力单薄。贼已窜离湖南。所有应行撤归原省之江西兵。著徐广缙、张亮基、即行飞饬启程。驰赴九江。又福建兵三千名。昨据徐广缙奏、剿贼不甚得力。此项兵丁。是否全数行抵大营。应否饬赴九江协防之处。著徐广缙、向荣、酌量办理。现在向荣等得获胜仗。尽将贼营烧毁。武昌自可解围。江中浮桥、既被我兵烧断。当不患乏船济渡。徐广缙计已抵武昌省城。即与向荣、督饬南岸大兵。设法渡江。将黄陂一带贼营。痛加攻剿。能将水面、及汉口土城贼匪。合力围攻。即可乘势收复汉阳。为一鼓歼除之计。惟贼情诡计。势必又图他窜。不上窥荆沔。则下扰黄蕲。徐广缙、向荣、务须通筹豫防。傥贼顺流东窜。江省兵单。甚为可虑。著即由大营选派奇兵。绕出下游。与陆建瀛派防之兵。扼要合剿。勿任窜逸。其西北荆襄一带。亦必须派兵。与台涌。罗绕典、协同防堵。仍随时知照河南、出兵夹击。该大臣等、总当合力同心。互为声援。以期无失事机。切勿专顾本境。致贼远扬。又蹈从前覆辙。将此由六百里各谕令知之。　　

○以故一等公福克津子连成、一等男保庆子穆恩、各袭爵。　　

○以大理寺卿文清、为内阁学士、兼礼部侍郎衔。　　

○改铸江苏金匮县知县印信。从巡抚杨文定请也。　　

○癸巳。上诣寿康宫、问皇贵太妃安。　　

○谕内阁、本日据徐广缙驰奏、逆匪攻陷武昌、省城失守一摺。览奏愤恨莫可言喻。向荣等追剿贼匪。于省城之东、叠获胜仗。而西面平湖文昌各门。滨临大江。该逆开穵地道。竟于本月初四日地雷轰发。守陴兵溃。武昌省城。遂至失守。该大臣前次奏报、尚云武昌自可解围。乃数日之间。遽报失陷。岂军情缓急。但凭禀报。如在梦中耶。徐广缙自长沙前赴湖北。本已迁延。向荣为军营统领。虽经赶到获胜。乃不能乘势择要攻剿。迟延数日。致误事机。均属罪无可逭。现值剿办吃紧之际。若即重治其罪。转得置身事外。徐广缙著革去两广总督。拔去双眼花翎。仍以钦差大臣、暂署湖广总督。向荣著革职。仍帮办军务。戴罪剿贼。以观后效。武昌为省会要地。乃竟被贼攻陷。官兵士民。惨遭荼毒。朕自愧自恨。用人失当。不能迅速拯我生民殄兹群丑。顾瞻南服。寝馈难安。前已令琦善、陆建瀛、为钦差大臣。各带重兵。驰往迎剿。又命陕甘总督舒兴阿、四川将军署总督裕瑞、各选精兵、驰往楚省交界。合力剿捕。其各戮力同心。以靖疆圉。毋得各存畛域。观望迁延。致千重罪。武昌城内文武各员。著徐广缙查明具奏。　　

○谕军机大臣等、本日据徐广缙驰奏、逆匪攻扑武昌、省城失守。览奏焦急之至。已明降谕旨。将该大臣等革职。戴罪自效矣。徐广缙督拴迟缓。致误事机。向荣虽于城东叠获胜仗。未能保护省城。均属罪无可解现当贼势猖獗。剿办吃紧之际。是以姑从宽典。徐广缙、著即兼程前赴武昌、会合向荣、妥筹兜剿。一面知照罗绕典、台涌等、严防上游。一面飞咨陆建瀛、张芾等、各派精兵。泝流而上。一律截击。毋得再有迟延。湖北省城文武下落。并著迅速查明具奏。至武昌省中、截留军饷三十余万。尽为贼得。军营支用。如何接济。此时拨饷在途者。尚有若干。著徐广缙、飞催前途绕道解运。并须加倍慎重。本日已寄谕叶名琛、令其设法筹画。由江西湖南、解运军营、以济急需矣。将此由六百里加紧谕令知之。　　

○又谕、前谕令舒兴阿、驰赴陕楚毗连处所。择要设防。复谕令舒伦保、张祥河、于舒兴阿未到之前。派委文武大员。迅往交界、严密防守。本日据徐广缙驰奏、本月初四日。武昌失守。逆匪势益猖獗。陕西路通湖北郧阳等处。防守紧要。著舒兴阿、即遵前旨。迅督精兵。兼程前进。其未到陕以前。仍著舒伦保、张祥河、饬令所派各员。妥速设防。毋稍延误。将此由六百里各谕令知之。　　

○又谕、前谕令琦善、驰赴楚豫交界地方。与陈金绶统带大兵。迅速进剿。并令陆应谷、驰赴南阳。妥为布置。该大臣等、谅已兼程前进。设法妥筹矣。现在武昌失守。楚豫毗连处所。防剿十分吃紧。琦善、陈金绶、著即督兵前进。与徐广缙、向荣、陆建瀛等、各路精兵。四面兜围。相机进剿。断不可各分畛域。致误事机。将此由六百里加紧各谕令知之。　　

○又谕、本日据徐广缙奏、武昌省城、被贼攻陷一摺。览奏焦急之至。陆建瀛前奏、先回省城料理。即赴九江防剿。惟现在贼势益张。剿办万分吃紧。著该大臣。迅速兼程驰赴九江。会同张芾、选派得力将弁。一面扼要严防。一面泝流直上会合楚省官兵。前后夹击。无稍迟误。至安徽水陆各路。与湖北多有毗连。若贼匪乘势东窜。在在堪虞。著陆建瀛、蒋文庆、将现在调到各兵。遴选得力员弁管带。分守要隘。一律堵截。毋得稍有疏虞。将此由六百里加紧各谕令知之。　　

○又谕、武昌省城、被贼攻陷。所有截留饷银三十余万两。谅必尽为贼得。湖北大兵云集。待饷孔殷。各省拨解饷银。亦恐不免阻隔。著叶名琛、迅速设法筹画。无论广东何款。但可移缓就急者。即著奏明起解。就近由江西湖南等处、妥速递往大营。以济要需。并知会沿途各督抚。多派干员。小心防护。毋得稍有疏失。将此由六百里加紧谕令知之。　　

○又谕、现在贼势猖獗。四川与湖北毗连。亟应调兵策应裕瑞现署总督。未便远离省城。著即选派得力。镇将酌带精兵。顺流直抵湖北交界与徐广缙等、会同剿办。毋稍延误。所需经费。并著该督、设法筹办。以济急需。将此由六百里谕令知之。　　

○马兰镇总兵官庆锡奏、遵旨收拾陵寝树株情形。得旨。培养新种树株。不可欲求速效。惟在时加修理。勿稍玩忽。　　

○命直隶提督陈金绶、帮办军务。　　

○举行。本年军政。盛京将军所属、卓异官五员。不谨官一员。才力不及官十五员。年老有疾官十一员。江甯将军所属、卓异官三员。年老有疾官三员。保定等处、卓异官一员。年老有疾官二员。荆州将军所属、卓异官二员。年老有疾官四员。察哈尔都统所属、卓异官三员。不谨官六员。年老有疾官五员。广州将军所属、卓异官二员。西安将军所属、卓异官二员。绥远城将军所属、卓异官二员。年老有疾官一员。凉州副都统所属、卓异官一员。伊犁将军所属、卓异官一员。黑龙江将军所属、卓异官二员。成都将军所属、卓异官一员。年老有疾官四员。青州副都统所属、卓异官一员。热河都统所属、卓异官一员。年老有疾官一员。吉林将军所属、卓异官一员。不谨官一员。年老有疾官十一员。福州将军所属、不谨官一员。浮躁官一员。年老有疾官四员。京营、卓异官二员。年老官二员。直隶、卓异官十二员。不谨官一员。年老官一员。有疾官一员。热河、卓异官二员。山东、卓异官三员。罢软官一员。才力不及官四员。年老官一员。云南、卓异官三员。有疾官一员。贵州、卓异官三员。不谨官一员。罢软官一员。年老官二员。分别议处分如例。　　

○赏湖南安乡县被水贫民、一月口粮。　　

○截留漕粮十万五千石。赈浙江金华、东阳、义乌、永康、浦江、武义、汤溪、建德、八县、被灾贫民。　　

○蠲缓浙江海沙、鲍郎、芦沥、长亭、横浦、浦东、袁浦、青村、下沙头、九场歉收灶丁新旧额赋。　　

○甲午。谕内阁、德勒克多尔济等奏、请捐备军需一摺。讷勒亨额、倡捐银一千两。著即赏收交部从优议叙。其部属章京主事笔帖式蒙古等官、会同捐输具见诚悃。惟该员等所得俸银。藉以当差。所捐银两。著毋庸赏收以示朕体恤之至意。　　

○以前任湖南巡抚骆秉章、暂署湖北巡抚。　　

○以革职广西提督向荣、暂署湖北提督。　　

○乙未。谕内阁、李僡奏、带兵武弁。纵兵滋扰逗遛等语。前因兵差骚扰。特降旨令统兵大员、严饬将弁。约束兵丁。傥于经过地方。例外需索。即照军律严行惩办。兹据奏称、济南城守营千总李昌脉、经制外委唐振兴、带兵行抵滕县。辄因索费不遂。纵兵鼓噪殴打办差家丁。逗遛不进。实属目无法纪。若不严加惩治。何以肃军令而挽恶习。李昌脉唐振兴。现已行抵安徽、著蒋文庆、即将该弁扣留。委员押解山东、交李僡严讯沿途诈索情形。按律从重治罪。以昭炯戒。　　

○又谕、理藩院奏、内外扎萨克、汗、王贝勒、贝子、公、额驸、台吉、塔布囊等、因军务未竣。情愿将一年俸银。捐备军需。呈请代奏等语。蒙古诸王公等来京。值此军需孔亟。情愿将伊等所得一年俸银。呈请捐输。忠悃出于至诚。朕甚嘉悦。惟该汗王等、所得俸银。既系藉以当差。其所捐银两。著毋庸赏收。汗东林多尔济、亲王、巴图色登端噜布、索特纳木彭苏克、彭苏克纳木济勒、车林多尔济、贡桑珠尔默特、郡王、索特纳木伦布木、林沁扎勒赞、济克默特朗布、色伯克多尔济、那木济勒旺楚克、布彦德勒格哷固鲁克齐、阿尔塔什第、吹精扎布、贝勒、喇木棍布扎布、贡葛喇布坦、那逊鄂勒哲依、布彦巴达尔呼、赛音济尔噶勒、贝子、阿米果尔图达克沁、桑斋萨喇特多布、公乌勒金济尔噶勒、阿喇坦鄂齐尔、帕勒布、德哩克呢木、克什克阿尔毕济呼、桑噶扎布等、俱著各赏给大卷袍料一件。台吉、阿勒坦鄂齐尔、必吗喇济哩第、德木楚克苏尔隆、托第布木、布达莽噶拉、额驸、多布沁喇布济、乌勒济布彦、贡布色楞、卓特巴扎布、塔布囊、德勒格尔、布彦图、三音锡哩、多尔济喇布坦、三等子爵察克都尔扎布等、俱各赏给小卷袍料一件。八丝缎褂料一件。由广储司拨给。以示体恤蒙古世仆之至意。　　

○又谕、理藩院奏、喀尔喀扎萨克郡王托克托瑚图噜、率伊弟等、呈请捐赀助饷、以备军需、祈为代奏等语。喀尔喀扎萨克郡王、率伊弟扎勒干扎布、伊子莽朱巴咱尔、赛苏察尔拉图等、具呈情愿捐备军需银二千七百两。具见忠悃实出至诚。惟军营应需银两。现已备办。足敷支用。其所捐银两。著毋庸赏收。加恩该喀尔喀扎萨克郡王托克托瑚图噜、著赏给大卷袍料一件。大卷褂料一件。由广储司拨给。以示体恤蒙仆之至意。　　

○大学士直隶总督讷尔经额、奏报各属雪泽情形。报闻。又批。直隶所属与豫省毗连处所。著绘图贴说具奏。务须慎简干员。密之密之。　　

○命户部尚书文庆、礼部尚书徐泽醇、吏部左侍郎邵灿、在紫禁城骑马。


大清文宗协天翊运执中垂谟懋德振武圣孝渊恭端仁宽敏显皇帝实录卷之八十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰二年。壬子。十二月。丙申。上诣雍和宫、行礼。　　

</div>
    <div class="pagination">
<a href="清实录咸丰朝实录_page107.html">上一页</a><span>...</span><a href="清实录咸丰朝实录_page103.html">103</a><a href="清实录咸丰朝实录_page104.html">104</a><a href="清实录咸丰朝实录_page105.html">105</a><a href="清实录咸丰朝实录_page106.html">106</a><a href="清实录咸丰朝实录_page107.html">107</a><span class="current-page">108</span><a href="清实录咸丰朝实录_page109.html">109</a><a href="清实录咸丰朝实录_page110.html">110</a><a href="清实录咸丰朝实录_page111.html">111</a><a href="清实录咸丰朝实录_page112.html">112</a><a href="清实录咸丰朝实录_page113.html">113</a><span>...</span><a href="清实录咸丰朝实录_page109.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
