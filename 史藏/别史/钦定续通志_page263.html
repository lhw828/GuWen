<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 263 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 263 页/共 284 页
  </h1>
  <div class="content">
   洪湛字惟清升州上元人防好学五嵗能为诗未冠録所着十卷为龆年集举进士有声雍熙二年廷试已落复试擢寘髙等解褐归徳军节度推官召还授右拾遗直史馆端拱初通判夀许二州还朝与左正言尹黄裳冯拯右正言王世则宋沆伏阁请立许王元僖为储贰词意狂率太宗怒坐削职出知容州容之戍卒有谋窃发者湛侦知亟斩之再迁比部员外郎知郴舒二州咸平二年召还命试舍人院复直史馆是秋命与閤门祗候韩绍辉使荆湖按视民事条奏利病甚众还判三司都磨勘司又与王钦若同知贡举未几同修起居注时议城绥州与閤门祗候程顺竒同往按视湛言城之利有七而害有二遂诏营葺终以劳人罢之湛俊辨有材干凡五使西北议邉要真宗有意擢任顾遇甚厚侍宴苑中赋赏花钓鱼诗不移晷以献深被褒赏五年春有河隂民常徳方讼临津尉任懿纳贿登第事下御史台鞫得懿欵云因僧仁雅惠泰赂主司王钦若钦若方被宠顾乃诏翰林侍读学士邢昺内侍副都知阎承翰等就太常寺别鞫懿昜欵云有妻兄张驾举进士识湛懿亦与驾同造湛门尝以石榴二百枚木炭百秤馈之懿之输银但慿二僧逹一主司实不知谁何乃以为湛纳其银湛适使陜西中途召还时张驾巳死无与左证遂以湛受银法当死特诏削籍流儋州初王旦与钦若知举出拜枢宻副使以湛代领其事湛之入贡院懿已试第三毕及官收湛家实无物湛素与梁颢善或假颢白金器及取以输官六年防赦移惠州至化州调马驿卒湛时一子偕行甚幼州以闻特诏赐钱二万官为防防还州因诏命官配流岭外而没者悉给緍钱聴其归葬如亲属防穉者所在遣牙校部送之湛有集十卷子鼎大中祥符四年进士
　　路振字子发永州祁阳人唐相岩之四世孙岩贬死岭外其子琛避地湖湘间遂居焉振防頴悟十二嵗而孤母虑其废业日加诲激虽隆冬盛暑未始有懈淳化中举进士试巵言日出赋独振知所出赋亦典赡太宗甚嘉之擢寘甲科释褐大理寺评事通判邠州徙徐州召还直史馆迁太子中允知滨州一日契丹骑至城下兵少民相恐众谓振文吏无战御方畧环聚而泣振乃亲加抚谕且以敌盛不可与争锋宜坚壁自守数日契丹引去入判大理寺改太常丞知河中府徙知邓州代还判吏部南曹三司催欠慿由司景徳中使福建廵抚俄判登闻院为国史编修官大中祥符初使契丹撰乘轺録以献迁左司諌知制诰振文词温丽屡奏赋颂为名軰所称尤长诗咏从事醮亳时独直行在专典纶翰牋奏填委应用无滞七年同修起居注以疾卒録其子纶为太常寺奉礼郎振纯厚无城府恂恂如也有集二十卷又尝采五代末九国君臣行事作世家列传书未成而卒
　　崔遵度字坚白本江陵人后徙淄州之淄川纯介好学太平兴国八年举进士解褐和州主簿改临汾馈刍粮三抵绥州转运副使夏侯涛上其行状召对因献文时新建秘阁命中书试颂一首擢著作佐郎淳化中吏部侍郎李至荐之迁殿中丞出知忠州李顺之乱贼遣其党张余来攻遵度领甲士百余背城而战贼逾堞以入遵度投江中頼州兵援之得免坐失城池贬崇阳令移鹿邑咸平初复为太子中允景徳初内出遵度名引对崇政殿诏索所着文召试舍人院改太常丞直史馆与路振并为国史编修官大中祥符元年命同修起居注东封进博士祀汾隂命为左司諌遵度与物无竞口不言是非淳澹清素于势利泊如也善鼓琴尝着琴笺世以为知言九年仁宗为夀春郡王命遵度与张士逊并为王友改户部员外郎赐金紫国史成拜吏部员外郎升邸进封改礼部郎中充谘议参军储宫建又加吏部兼左谕徳未几判司农寺遵度性寡合喜读易天禧四年卒其子拜官者二人仁宗即位特诏赠工部侍郎又授其二孙官有集二十卷
　　陈越字损之开封尉氏人少好学尤精厯代史善属文辞气俊拔咸平中诏举贤良刑部侍郎郭贽荐之防入第四等解褐将作监丞通判舒州徙端州袁州未几召还迁著作佐郎直史馆预修册府元龟与陈从昜刘筠尤为勤职车驾朝陵掌留司名表时称为工自是两府牋奏多命草之祀汾隂擢为左正言越耿槩任气喜箴切朋友放旷杯酒间家徒壁立不以屑意然嗜酒过差每食必先引数升用是遘疾大中祥符五年卒故事中书章奏皆舍人为之东封后朝廷多庆礼舍人或以他务所婴乃择馆阁官得盛度路振刘筠夏竦宋绶洎越分撰表奏宰相尝以名闻其后皆相次掌外制唯越不及登擢时论惜之






　　钦定续通志卷五百五十九
　　钦定四库全书
　　钦定续通志卷五百六十
　　文苑傅
　　宋【四】
　　穆修　　　　石延年【刘潜李冠】　萧贯
　　苏舜钦　　　尹源　　　　黄亢
　　黄鉴　　　　杨蟠　　　　顔太初
　　穆修字伯长郓州人防嗜学不事章句【按东都事畧云修师事陈抟而传其易史不载谨附识】真宗东封诏举齐鲁经行之士修预选赐进士出身调泰州司理参军负才与众龃龉通判忌之使人诬告其罪贬池州中道亡至京师叩登闻鼓诉寃不报居贬所嵗余遇赦得释迎母居京师久之补颍州文学参军徙蔡州明道中卒修性刚介好论斥时病诋诮权贵人欲与交结往往拒之张知白守亳亳有豪士作佛庙成知白使人召修作记记成不书士名士以白金五百遗修为夀且求载名于记修投金庭下趣装去郡士谢之终不受且曰吾宁糊口为旅人终不以匪人汚吾文也宰相欲识修且将用为学官修终不往见【按东都事畧云初丁谓与修有布衣旧修每轻之谓既显而修尚未仕相遇于汉上一揖而去谓衔之真宗尝问侍臣穆修有文公卿何以不荐谓对云修行不逮文乃已史不载谨附识】母卒自负榇以葬自五代文敝宋初栁开始为古文其后杨亿刘筠尚声偶之辞学者靡然从之修于是时独以古文称苏舜钦兄弟多从之游修虽穷死然一时士大夫称能文者必曰穆参军庆厯中祖无择访得所着诗书序记志等数十首集为三卷
　　石延年字曼卿先世幽州人晋以幽州遗契丹其祖举族南走家于宋城延年为人跌宕任气节读书通大畧为文劲健于诗最工而善书累举进士不中真宗録二举进士以为三班奉职延年耻不就张知白素竒之谓曰母老乃择禄耶延年不得已就命后以右班殿直改太常寺太祝知金乡县有治名以荐通判干宁军徙永静军还为大理评事馆阁校勘厯光禄大理寺丞上书章献太后请还政天子太后崩范讽欲引延年延年力止之后讽败延年坐与讽善落职通判海州久之为秘阁校理迁太子中允同判登闻鼓院尝上言天下不识战三十余年请为二边之备不报及元昊反始思其言召见稍用其説命往河东籍乡兵得十数万时边将遂欲以扞敌延年笑曰此得吾粗也夫不教之兵勇怯相杂若怯者见敌而动则勇者亦牵而溃矣今既不暇教宜募其敢行者则人人皆胜兵也又尝请募人使唃厮啰及囬鹘举兵攻元昊帝嘉纳之延年喜剧饮尝与刘潜造王氏酒楼对饮终日不交一言至夕无酒色相揖而去明日都下王氏酒楼有二仙来饮已乃知刘石也延年虽酣放然与人论天下事是非无不当初与天章阁侍制呉遵路同使河东及卒遵路言于朝官其一子
　　刘潜字仲方曹州定陶人少卓逸有大志好为古文以进士起家为淄州军事推官尝知蓬莱县代还过郓州闻母暴疾亟归母卒潜一恸遂絶其妻复抚潜大号而死时人伤之曰子死于孝妻死于义同时以文学称京东者齐州厯城有李冠举进士不第得同三礼出身调干宁主簿卒有东臯集二十卷
　　萧贯字贯之临江军新喻人俊迈能文尚气概举进士甲科为大理评事通判安宿二州迁太子中允直史馆仁宗即位进太常丞同判礼院厯京东转运使时提举捉贼刘舜卿善捕盗号刘铁弹恃功为不法前后畏其凶悍莫敢治贯至发之废为民徙江东改知洪州累迁尚书刑部员外郎坐前使江东失察所部吏受赇降知饶州有抚州司法参军孙齐者初以明法得官以其妻杜氏留里中而绐娶周氏入蜀后周欲诉于官齐防髪誓出杜氏久之又纳倡陈氏挈周所生子之抚州未逾月周氏至齐捽置庑下出伪劵曰若佣婢也敢尔邪乃杀其所生子周诉于州及转运使皆不受人或告之曰得知饶州萧使君者诉之事当白矣周氏以布衣书姓名乞食道上奔告贯抚非所部而贯特为治之更赦犹编管齐濠州迁兵部员外郎召还将试知制诰未及而卒贯临事敢为不苟合于时初感疾梦緑衣中人召至帝所赋禁中晓寒歌词语清丽人以比唐李贺
　　苏舜钦字子羙参知政事易简之孙父耆有才名尝为工部郎中直集贤院舜钦少慷慨有大志天圣中学者为文多务对偶独舜钦与穆修好为古文歌词初以父任补太庙斋郎调荣阳县尉玉清昭应宫灾舜钦时年二十一诣登闻鼓院上疏曰臣观今嵗自春徂夏霖雨隂晦未尝少止农田被菑者几于十九臣以为任用失人政令多过赏罚弗中之所召也天之降灾欲悟陛下而大臣归咎于刑狱之滥陛下聴之故肆赦天下以为穰救如此则是杀人者不死伤人者不抵罪而欲以合天意也古者防决滞讼以平水旱不闻用赦故赦下之后隂雨及今前志曰积隂生阳阳生火灾见焉乘夏之气发泄于玉清宫震雨杂下烈防四起楼观万叠数刻而尽非慢于火备乃天之垂戒也陛下当降服减膳避正寝责躬罪已罢非业之作拯失职之民察辅弼及左右无禆国体者罢之窃弄权威者去之庶几变灾为祐浃日之间未闻为此而将计工役以图修复都下之人闻者骇惑聚首横议咸谓非宜今为陛下计莫若求吉士去佞人修徳以勤至治使百姓足给而征税寛减则可以谢天意而安民情矣臣又按五行志贤佞分别官人有叙率由旧章礼重功勲则火得其性若信道不笃或耀虚伪防夫昌邪胜正则火失其性愿陛下拱黙内省而追革之罢再造之荣述前世之法天下之幸也又上书曰臣覩乙亥诏书戒越职言事播告四方无不惊惑往往窃议恐非出陛下之意盖陛下即位以来屡诏羣下勤求直言使百僚转对置匦函设直言极諌科今诏书顿异前事岂非大臣壅蔽陛下聪明杜塞忠良之口不惟亏损朝政实亦自取覆亡之道夫纳善进贤宰相之事蔽君自任未或不亡今諌官御史悉出其门但希防意即获羙官多士盈庭噤不得语陛下拱黙何由尽闻天下之事乎前孔道辅范仲淹刚直不挠正位防諌后虽改他官不忘献纳二臣者非不知缄口数年坐得卿辅盖不敢负陛下委注之意而皆罹中伤窜谪而去使正臣夺气鲠士咋舌昔晋侯问叔向曰国家之患孰为大对曰大臣持禄而不极諌小臣畏罪而不敢言下情不能上通此患之大者国家班设爵位列陈豪英固当责其公忠安可教之循黙望陛下发徳音寝前诏勤于采纳下及刍荛可以常守隆平保全近辅寻举进士改光禄寺主簿知长垣县迁大理评事监在京店宅务康定中河东地震舜钦诣匦上疏曰臣闻河东地大震裂涌水壊屋庐城堞损民物几十万厯旬不止窃思妖祥之兴神实尸之各以类告未尝妄也岂王者安于逸豫信任近臣而不省政事乎庙堂之上有非才苟禄窃弄威福而侵上事者乎又岂施设之政有不便民者乎深宫之中有隂教不谨以媚道进者乎臣从逺方来不知近事心疑而口不敢道也孟春之初雷震暴作陛下发明诏许羣臣皆得献言旬月间颇有言事者其间岂无切中时病而未闻朝廷举而行之是亦收虚言而不根实效也臣闻唯诚可以应天唯实可以安民今应天不以诚安民不以实徒布空文増人太息耳将何以谢神灵而救弊乱也臣窃见纪纲隳败政化阙失其事甚众不可概举谨条大者二事以闻一曰正心夫治国如治家治家者先修己修己者先正心心正则神明集而万务理今民间传陛下比年燕乐逾节赐予过度燕乐逾节则荡赐予过度则侈荡则政事不亲侈则用度不足臣窃观国史见祖宗日视朝旰昃方罢犹坐于后苑门有白事者立得召对委曲询访小善必纳今陛下隔日御殿此政事不亲也又府库匮竭民鲜盖藏诛敛科率殆无虚日计度经费二十倍于祖宗时此用度不足也政事不亲用度不足诚国大忧臣望陛下修己以御人洗心以鍳物勤听防舍燕安放弃优谐近习之纎人亲近刚明鲠直之良士因此灾变以思永图则天下幸甚其二曰择贤夫明主劳于求贤而逸于任使然盈庭之士不须尽择在择一二辅臣及御史諌官而已陛下用人尚未慎择昨王随自吏部侍郎迁门下侍郎平章事超越十资复为上相此乃非常之防必待非常之才而随虚庸邪謟非辅相之器降麻之后物论沸腾石中立顷在朝行以诙谐自任士人或有宴集必置席间聴其语言以资笑噱今处之近辅不闻嘉谋物望甚轻人情所忽盖近臣多非才者陛下左右尚如此天下官吏可知也实恐逺人轻笑中国宜即行罢免别选贤才又张观为御史中丞髙若讷为司諌二人者皆登髙第颇以文词进而温和软懦无刚鲠敢言之气斯皆执政引拔欲其慎黙不敢举其私时有所言则必暗相闗説旁人窥之甚可笑也故御史諌官之任臣欲陛下亲择之不令出执政门下防諌官既得其人则近臣不敢为过乃驭下之防也陛下身既勤俭辅弼防諌又皆得人则天下何忧不治灾异何由而生惟陛下少留意焉范仲淹荐其才召试为集贤校理监进奏院舜钦娶宰相杜衍女衍与仲淹富弼在政府多引用一时闻人欲更张庻事御史中丞王拱辰等不便其所为防进奏院祠神舜钦与右班殿直刘巽辄用鬻故纸公钱召妓乐防宾客拱辰亷得之讽其属鱼周询等劾奏因欲揺动衍事下开封府劾治于是舜钦与巽俱坐自盗除名同时防者皆知名士因縁得罪逐出四方者十余人世以为过薄而拱辰等方自喜曰吾一举网尽矣舜钦既放废寓于呉中买水石作沧浪亭益读书以歌诗自适善草书每酒酣落笔争为人所后二年得湖州长史卒妻杜氏有贤行兄舜元字子翁【东都事畧作才翁】为人精悍任气节为歌诗亦豪健尤善草书舜钦不能及官至尚书度支员外郎三司度支判官【东都事畧云仕至转运使】
　　尹源字子渐洙之兄也少博学彊记与洙皆以文学知名洙议论明辨果于有为源自晦不矜饰有所发即过人初以祖防补三班借职稍迁殿直举进士为奉礼郎累迁太常博士通判泾州时知沧州刘涣坐専斩部卒降知宻州源上书言涣为主将部卒有罪不伏笞辄呼万嵗涣斩之不为过以此谪涣臣恐边兵愈骄轻视主将所系非轻也涣遂获免尝作唐説及叙兵十篇上之赵元昊宼定川堡葛懐敏发泾原兵救之源是时通判庆州遗懐敏书曰贼举国而来其利不在城堡而兵法有不得而救者宜驻兵瓦亭择利而后动懐敏不聴以败范仲淹韩琦荐其才召试学士院源素不喜赋请以论易赋主试者方以赋进不悦其言第其文下除知懐州卒
　　黄亢字清臣建州浦城人母夣星陨于懐掬而吞之遂有娠少竒頴过人年十五以文谒翰林学士章得象得象竒之游钱塘以诗赠处士林逋逋尤激赏时王随知杭州奏禁西湖为放生池亢作诗数百言以奉士人争之亢为人野率如不能言然嗜学彊记文词竒伟卒乡人类其文为十二卷号东溪集
　　黄鉴字唐卿与亢同乡里少敏慧过人举进士补桂阳监判官为国子监直讲同郡杨亿善其文词延置门下由是知名累迁太常博士为国史院编修官尝诏馆阁官后苑赏花而鉴特预召国史成擢直集贤院以母老出通判苏州卒
　　杨蟠字公济章安人也举进士为宻和二州推官欧阳修称其诗苏轼知杭州蟠通判州事与轼倡酬居多平生为诗数千篇后知夀州卒
　　顔太初字醇之徐州彭城人顔子四十七世孙少博学有隽才慷慨好义喜为诗文宣公孔圣祐卒无子除袭封且十年是时有医许希以鍼愈仁宗疾拜赐已西向拜扁鹊曰不敢忘师也帝为封扁鹊神应侯立祠城西太初作许希诗指圣祐事以讽在位又致书参知政事蔡齐齐为言于帝遂以圣祐弟袭封山东人范讽石延年刘潜之徒喜豪放剧饮后生多慕之太初作东州逸党诗孔道辅深噐之太初中进士后为莒县尉因事忤转运使投劾去乆之补阆中主簿时范讽以罪贬同党皆坐斥齐与道辅荐太初上其尝所为诗召试中书言者以为此嘲讥之词遂改临晋主簿前此有太常博士宋武通判同州与守争事恚死守憾之捃搆其子以罪发狂亦死父子寓骨僧舍时守方贵显无敢为直寃太初因事至同州葬武父子苏舜钦表其事于墓左后移应天府户曹参军南京国子监説书卒著书号洙南子所居在鳬绎两山间号鳬绎处士有集十卷淳曜聨英二十卷子复嘉祐中为中书舍人兼国子祭酒自有





　　钦定续通志卷五百六十
　　钦定四库全书
　　钦定续通志卷五百六十一
　　文苑传
　　宋【五】
　　梅尧臣　　　江休复　　　苏洵
　　章望之　　　王逢　　　　孙唐卿
　　黄庠　　　　杨寘　　　　唐庚【伯虎】
　　文同　　　　杨杰　　　　贺铸
　　刘泾　　　　鲍由　　　　黄伯思
　　梅尧臣字圣俞宣城宣城人侍读学士询从子也工为诗深逺古淡间出奇巧初未为人所知用询防为河南主簿【东都事略作以防补齐郎】钱惟演留守西京特嗟赏之为忘年交引与酬唱一府尽倾欧阳修自谓不及尧臣益刻励精思苦学繇是知名尝语人曰凡诗必能状难写之景如在目前含不尽之意见于言外然后为至也世以为知言歴知建德襄城县签书忠武镇安判官大臣屡荐宜在馆阁召试赐进士出身为国子监直讲累迁尚书都官贠外郎预修唐书成未奏而卒录其子一人宝元嘉祐中仁宗有事郊庙尧臣预祭辄献歌诗又尝上书言兵法撰唐载记毛诗小传孙子注宛陵集尧臣喜饮酒与物无忤贤士大夫多从之游其诗晚益工有人得西南夷布弓衣其织文乃尧臣诗云
　　江休复字邻几开封陈留人少彊学博览为文淳雅尤长于诗善隶书喜琴弈饮酒不以声利为意进士起家为桂阳监蓝山尉【东都事略作蓝田尉】骑驴之官每据鞍读书至迷失道举书判拔萃改大理寺丞迁殿中丞献其所著书召试为集贤校理判尚书刑部与苏舜钦游坐预进奏院祠神防落职监蔡州商税久之知奉符县通判睦州徙庐州复集贤校理累迁尚书刑部郎中卒休复外简旷而内行甚饬事孀姑如母所与游皆一时豪俊为政简易尝言昭宪太后子孙多流落民间宜甄录之着唐宣鉴春秋世论及文集
　　苏洵字明允眉州眉山人年二十七始发愤为学岁余举进士又举茂才异等皆不中悉焚常所为文闭户益读书遂通六经百家之说下笔顷刻数千言至和嘉祐间与其二子轼辙皆至京师翰林学士欧阳修上其所著书二十二篇既出士大夫争传之一时学者竞效苏氏为文章所着权书衡论机防宰相韩琦见而善之奏于朝召试舍人院辞疾不至遂除秘书省校书郎是时王安石名始盛欧阳修劝洵与之游而安石亦愿交洵洵曰吾知其人矣是不近人情者鲜不为天下患乃作辨奸论后十年而安石用事其言乃信【是时王安石名始盛以下据东都事略増】洵既除官会太常修纂建隆以来礼书乃以为霸州文安县主簿与陈州项城令姚辟同修礼书为太常因革礼一百卷洵晚而好易曰易之道深矣汩而不明者诸儒附会之说乱之也作易传书未成而卒【洵晚而好易至此据东都事略増】有文集二十卷諡法三卷子轼辙自有传章望之字表民建州浦城人少孤喜问学为文辩博长于议论初由伯父得象防为秘书省校书郎监杭州茶库逾年辞疾去求举贤良方正得象在相位以嫌扼之乃上书论时政凡万余言不报丁母忧毁瘠过制服除浮游江淮间以营衣食人劝之仕不应也兄拱之知晋江县忤其守守诬以赃坐贬望之诉于朝久不得直章十余上朝廷为再劾卒脱拱之寃复官如初望之遂不复仕翰林学士欧阳修韩绛知制诰吴奎刘敞范镇同荐其才除签书建康军节度判官不赴又除知乌程县趣令受命固辞遂以光禄寺丞致仕卒望之喜议论宗孟子言性善排苟卿雄韩愈李翺之说着救性七篇欧阳修论魏梁为正统望之以为非着明统三篇江南人李觏着礼论谓仁义智信乐刑政皆出于礼望之订其说着礼论尝北游齐赵南泛湖湘西至汧陇东极吴会山水胜处无所不歴有歌诗杂文数百篇集为三十卷
　　王逢字会之太平州当涂人其四世祖居岩仕唐为骁衞长史遭乱弃官归居青山杨行密据淮南使人以兵迫起之居岩散遣其家人而以一身归行密授以湖州别驾不遣一日行密大会失居岩亟使人掩其家无一人在者后有人于嵩山见空石室询其旁或云有道人王居岩居此去而莫知其所终逢博学能属文尤长于讲说少举进士不中敎授苏州学者尝数百人晩始登第补南雄州军事判官归为国子监直讲兼陇西郡王宅敎授李玮从学事之甚谨岐国公主既降玮为逢求迁官且有命逢辞不受久之以太常博士通判徐州卒逢为人乐易笃于朋友与胡瑗最善喜著书有易传十卷干德指说一卷复书七卷妻陈氏亦有贤行无子孙唐卿字希元青州人少有学行年十七以书谒韩琦琦甚器之中进士第通判陜州于吏事若素习民有母再适人而死及葬其父痛母之不得祔盗母之丧而同葬之有司论以法唐卿时权府事乃曰是知有孝而不知有法尔释之以闻未几丁父忧毁瘠呕血而卒诏赙其家
　　黄庠字长善洪州分宁人博学强记超敏过人初至京师就举国子监开封府礼部皆为第一比引试崇政殿以疾不得入天子遣内侍即邸舍抚问赐以药剂是时庠名声动京师所作程文传诵天下归江南五年以病卒
　　杨寘字审贤察之弟少有隽才庆厯二年举进士试国子监礼部皆第一既试崇政殿帝临轩启封见名喜动于色谓辅臣曰杨寘也遂擢第一公卿称贺为得人授将作监丞通判颍州未至官持母丧病羸卒特诏赙恤其家先是其友梦寘作龙首山人寘自谓龙首我四冠多士山人无禄位之称我其终是乎已而果然
　　唐庚字子酉眉州丹棱人善属文举进士为宗子博士张商吴荐其才除提举京畿常平商英罢相庚亦坐贬安置惠州会赦复官承议郎提举上清太平宫归蜀道卒庚为文精密通于世务作名治察言闵俗存旧等篇时人称之有文集二十卷子文若庚兄弟五人长兄瞻字望之后名伯虎字长孺通易春秋元祐三年其父游泸南伯虎兄弟居母丧于丹山伯虎夜半蹴庚曰吾梦得父书发之但亟来二字吾父得无他乎汝奉母奠朝夕吾趋泸南黎明即行至泸南父果病甚见伯虎大惊问其故具告之父叹曰天告汝也疾为少间伯虎侍归居数日疾复作遂卒元符二年庚以贡举事系狱临卭语连伯虎并械之对吏逾年掠治无完肤其词确然一不及庚以故狱久不具卒会赦除之伯虎性真率无威仪人多易之至是皆大服以为不可及宦游四方每数年一归不过旬日复去后卒于家
　　文同字与可梓州梓潼人汉文翁之后蜀人犹以石室名其家同操韵高洁善诗文篆行草飞白文彦博守成都奇之谓如晴云秋月尘埃不到司马文苏轼尤敬重之轼同之从表弟也同又善画竹初不自贵重四方之人持缣素请者足相蹑于门同厌之投缣于地骂曰吾将以为袜好事者传为口寔举进士稍迁太常博士集贤校理知陵州又知洋州元丰初知湖州明年至陈州宛丘驿忽留不行沐浴衣冦正坐而卒有丹渊集四十卷行于世
　　杨杰字次公无为人少有名于时举进士元丰中官太常者数任一时礼乐之事皆预讨论尝议僖祖为始祖宜以配感生帝又请孝惠贺后淑德尹后庄怀潘后皆祖宗首纳之后孝庄宋后尝母仪天下宜因慈圣光献崇配之日升四后神主祔于祖宗庙室由是四后始得升祔神宗诏秘书监刘几礼部侍郎范镇议乐几请命杰同议杰言大乐七失并圗上之神宗下几镇参定镇不用杰议哲宗即位议乐又用镇说杰复破镇乐章曲名宫架加磬十六钟磬之非又论镇以黒黍用秠制律铜量叩之不合黄钟以世无真黍用太府尺为乐尺下旧乐三律镇之乐律卒不用元祐中为礼部贠外郎出知润州除两浙提防刑狱卒有文集二十余卷乐记五卷
　　贺铸字方回衞州人孝惠皇后之族孙喜谈当世事可否不少假借虽贵要权倾一时少不中意极口诋之博学强记尤长于度曲初娶宗女籍右选监太原工作有贵人子同事骄倨不相下铸亷得盗工作物屏侍吏闭之密室以杖数曰若某时盗某物为某用某时盗某物入于家然乎贵人子骇伏铸即自杖之自是诸挟势颉颃者皆侧目元祐中李清臣执政奏换通直郎通判泗州又倅太平州竟以尚气使酒不得美官悒悒不得志食宫祠禄退居吴下藏书万余卷手自校雠无一字误建中靖国时黄庭坚自黔中还得其江南梅子之句以为似谢朓其所与交终始厚者惟信安程俱铸自衰歌词名东山乐府俱为序之尝自言唐谏议大夫知章之后且推本其初出王子庆忌以庆为姓居越所谓镜湖者本庆湖也避汉安帝父清河王讳改为贺氏庆湖亦转为镜当时不知何所据铸自号庆湖遗老有庆湖遗老集二十卷
　　刘泾字巨济简州阳安人举进士王安石荐其才召见除经义所检讨久之为太学博士罢知咸阳县通判莫州成都府除国子监丞歴知处虢真坊四州元符末上书召对除职方郎中卒泾为文务奇怪语好进取多为人排斥屡踬不伸同时有郑少微者字明举成都人与泾俱以文知名而仕不偶
　　鲍由字钦止【东都事略作钦正】处州龙泉人举进士尝从王安石学又亲炙苏轼故其文汪洋闳肆诗尤高妙徽宗召对除工部贠外郎居无何以不合去责监泗州转般仓歴河东福建路常平广西淮南转运判官复召为郎以言者罢提防元封观起知明州又知海州复奉词卒尝注杜甫诗有文集五十卷
　　黄伯思字长睿闽之邵武人祖履资政殿大学士父应求饶州司录伯思幼警敏日诵书千余言每聴履讲经史退与他儿言无遗误者尝梦孔雀于庭觉而赋之词采甚丽以履任为假承务郎甫冠入太学履将以恩例奏増秩伯思固辞履奇之元符三年进士高等磁州司法参军歴河南府戸曹参军治剧不劳而办秩满留守邓洵武辟知右军巡院伯思好古文奇字商周秦汉彞器款识悉能辨正是非道其本末凡字书讨论备尽初淳化中博求古法书命待诏王着续正法帖伯思病其乖伪厐杂考引载籍咸有依据作刋误二卷由是篆正行草章草飞白皆至妙絶又二年除详定九域圗志所编修官兼六典检阅文字改京秩以修书恩擢秘书省校书郎迁秘书郎纵观册府藏书自六经及歴代史书诸子百家天官地理律厯卜筮之说无不精诣凡诏讲明前世典章文物集古器考定真以素学与闻议论发明居多逾再考丁外艰宿抱羸瘵因丧尤甚服除复旧职伯思颇好道家自号云林子别字霄賔及至京梦人告曰子非乆人间上帝有命典司文翰觉而书之不逾月以政和八年卒伯思学问慕扬雄诗慕李白文慕栁宗元有文集五十卷翼骚一卷东观余论三卷子诏诒













　　钦定续通志卷五百六十一
&lt;史部,别史类,钦定续通志&gt;
　　钦定四库全书
　　钦定续通志卷五百六十二
　　文苑传
　　宋【六】
　　黄庭坚　　　晁补之【咏之】　秦观
　　张耒　　　　陈师道　　　李廌
　　刘恕　　　　王无咎　　　蔡肇
　　李格非　　　吕南公　　　郭祥正
　　米芾【友仁】　　刘诜　　　　倪涛
　　李公麟　　　周邦彦　　　朱长文
　　刘弇
　　黄庭坚字鲁直洪州分宁人幼警悟读书数过辄成诵舅李常过其家取架上书问之无不通常惊以为一日千里举进士调叶县尉熙宁初举四京学官第文为优敎授北京国子监留守文彦博才之留再任苏轼尝见其诗文以为超轶絶尘独立万物之表由是声名始震知太和县以平易治时课颁盐防诸县争占多数太和独否吏不恱而民安之哲宗立召为校书郎神宗实录检讨官逾年迁著作佐郎【东都事略作著作郎】加集贤校理实录成擢起居舍人丁母艰庭坚性笃孝母病弥年衣不解带及亡庐墓下哀毁得疾几殆除服为秘书丞提防明道宫兼国史编修官绍圣初出知宣州改鄂州章惇蔡卞与其党论实录多诬俾前史官分居畿邑以待问摘千余条示之谓为无验证既而院吏考阅悉有依据所余才三十二事庭坚书用铁龙爪治河有同儿戏至是首问焉对曰庭坚时官北都尝亲见之直儿戏耳凡有问皆直辞以对闻者壮之贬涪州别驾黔州安置言者犹以处善地为骩法以亲嫌遂移戎州庭坚泊然不以迁谪介意蜀士从之游讲学不倦徽宗即位起监鄂州税签书宁国军判官知舒州以吏部贠外郎召辞不行丐郡得知太平州罢主管玉龙观庭坚在河北与赵挺之有微隙挺之执政转运判官陈举承风防上其所作荆南承天院记指为幸灾复除名羁管宜州三年徙永州未闻命而卒庭坚善行草书楷法亦自成一家与张耒晁补之秦观俱游苏轼门天下称为四学士而庭坚于文章尤长于诗蜀江西之学者以庭坚配轼故称苏黄轼为侍从时举坚自代其词有瓌伟之文妙絶当世孝友之行追配古人之语甚重之也初游灊皖山谷寺石牛洞乐其林泉之胜因自号山谷道人云
　　晁补之字无咎济州钜野人太子少傅迥五世孙宗慤之曽孙也父端有工诗补之聪敏强记七岁能属文王安国一见奇之年十七从父任杭州倅钱塘山川风物之丽着七述以谒通判苏轼轼先欲有所赋读之叹曰吾可以阁笔矣称其文博辩隽伟必显于世由是知名举进士试开封及礼部别院皆第一神宗阅其文曰是深于经术者可革浮薄调澧州司户参军北京国子监敎授元祐初以太学正李清臣荐堪馆阁召试除秘书省正字迁校书郎以秘阁校理通判扬州召还为著作佐郎章惇当国出知齐州羣盗昼掠涂巷补之黙得其姓名一日宴客召属吏以方略授之酒行未竟悉擒以来一府为彻警坐修神宗实录失实降通判应天府亳州又贬监处信二州酒税徽宗立复以著作郎召迁礼部郎中【东都事略作吏部郎中】兼国史院编修实录检讨官党论起为谏官管师仁所论出知河中府修河桥以便民民画像祠之徙知湖密果州主管鸿庆宫大观末出党籍起知达州改泗州卒补之才气飘逸嗜学不知倦文章温润典缛尤精楚词论集屈宋以来赋咏为变离骚等三书安南用兵着罪言一篇大意欲择仁厚勇略吏为五管郡守及修海上诸郡武备【按东都事略云补之有鸡肋集一百卷宋史不载谨附识】从弟咏之
　　咏之字之道少有异才以防入官调扬州司法参军未上时苏轼守扬州补之倅州事以其诗文献轼轼曰有才如此独不令我一识面邪乃具参军礼入谒轼下堂挽而上頋坐客曰奇才也复举进士又举宏词一时传诵其文为河中敎授元符末应诏上书论事罢官久之为京兆府司录事秩满提防崇福官卒有文集五十卷秦观字少防一字太虚州高邮人少豪隽慷慨见苏轼于徐为赋黄楼轼以为有屈宋才又介其诗于王安石安石亦谓清新似鲍谢试勉以应举为亲养登进士第调定海主簿蔡州敎授元祐初轼以贤良方正荐于朝除太学博士校正秘书省书籍迁正字兼国史院编修官绍圣初坐党籍出通判杭州以御史刘拯论其増损实录贬监处州酒税使者承风望指伺过失既而无所得则以谒告写佛书为罪削秩徙郴州继编管横州又徙雷州徽宗立复宣德郎放还至藤州卒有文集四十卷观长于议论文丽而思深弟觌字少章觏字少仪皆能文
　　张耒字文潜楚州淮隂人幼颖异能为文年十七作函闗赋已传人口游学于陈学官苏辙爱之因得从轼游轼称其文汪洋冲淡有一唱三叹之声弱冠第进士歴临淮主簿夀安尉咸平县丞入为太学录范纯仁以馆閤荐试秘书省正字累迁著作郎史馆检讨擢起居舍人绍圣初请郡以直龙圗阁知润州坐党籍徙宣州谪监黄州酒税徙复州徽宗立起通判黄州知兖州召为太常少卿甫数月出知颍州徙汝州崇宁初复坐党籍落职主管明道宫初耒在颍闻苏轼讣为举哀行服言者以为言遂贬房州别驾安置于黄五年得自便居陈州耒于骚词尤长时二苏及黄庭坚晁补之辈相继殁耒独存士人就学者众其诲人作文以理为主尝著论云自六经以下至于诸子百氏骚人辩士论述大抵皆将以为寓理之具也故学文之端急于明理如知文而不务理求文之工世未尝有也夫决水于江河淮海也顺道而行滔滔汩汩日夜不止冲砥柱絶吕梁放于江湖而纳之海其舒为沦涟鼓为波涛激之为风飇怒之为雷霆蛟龙鱼鼈喷薄出没是水之奇变也水之初岂若是哉顺道而决之因其所遇而变生焉沟渎东决而西竭下满而上虚日夜激之欲见其奇彼其所至者蛙蛭之玩耳江河淮海之水理达之文也不求奇而奇至矣激沟渎而求水之奇此无见于理而欲以言语句读为奇反覆咀嚼卒亦无有文之陋也学者以为至言晩岁诗亦务平淡效白居易体而乐府效张籍久于投闲家益贫郡守翟汝文欲为买公田谢不取监南岳庙主管崇福宫卒建炎初赠集英殿修撰
　　陈师道字履常一字无已徐州彭城人少而好学苦志年十六以文谒曽巩一见奇之许其以文着留受业熙宁中王氏经学盛行师道心非其说遂絶意进取巩典五朝史事得自择其属朝廷以白衣难之元祐初苏轼傅尧俞孙觉荐其文行用为徐州敎授又以梁焘荐除太学博士言者谓尝私至南京见轼改敎授颍州又论其进非科第罢归调彭泽令不赴家素贫或经日不炊妻子愠见弗恤也久之召为秘书省正字卒师道高介有节安贫乐道于诸经尤邃诗礼为文精深雅奥喜作诗自云学黄庭坚或谓过之然小不中意辄焚去存者才十一尝铭黄楼曽巩谓如秦石初游京师逾年未尝一至贵人之门傅尧俞欲识之先以问秦观曰是人非持刺字俛顔色伺候乎公卿之门者殆难致也尧俞曰非所望也吾将见之惧其不吾见也子能介于陈君乎知其贫怀金欲为餽比往见聴其论议益敬畏不敢出章惇在枢府将荐于朝亦属观延至师道不可及惇为相又致意焉终不往官颍时苏轼知州事待之絶席欲参诸门弟子间而师道赋诗有向来一瓣香敬为曽南丰之语其自守如是与赵挺之友壻素恶之适预郊祀行礼寒甚衣无绵妻假于挺之家不肯服遂以寒疾卒李廌字方叔其先自郓徙华廌六岁而孤能自奋立少长以学问称乡里谒苏轼于黄州贽文求知轼谓其笔墨澜翻有飞沙走石之势拊其背曰子之才万人敌也抗之以高节莫之能御矣廌再拜受敎而家素贫三世未葬一夕抚枕流涕曰吾忠孝是学而亲未葬何以学为旦而别轼将客游四方以蒇其事轼解衣为助又作诗以劝风义者于是不数年尽葬之益闭门读书又数年再见轼轼阅其所着叹曰张耒秦观之流也乡举试礼部轼典贡举遗之赋诗以自责吕大防叹曰有司试艺乃失此奇才耶轼与范祖禹谋曰弃奇宝于路隅昔人所叹我曹得无意哉将同荐诸朝未几相继去国不果轼亡荐哭之恸曰吾愧不能死知已至于事师之勤讵敢以生死为间即走许汝间相地卜兆授其子作文祭之曰皇天后土鉴一生忠义之心名山大川还万古英灵之气词语奇壮读者为悚中年絶进取意谓颍为人物渊薮始定居长社县令李佐及里人买宅处之卒廌喜论古今治乱条畅曲折辩而中理当喧溷仓卒间如不经意睥睨而起落笔如飞元祐求言上忠谏书忠厚论并献兵鉴二万言论西事朝廷擒羌酋果庄将致法廌深论利害以为杀之无益愿加寛大当时韪其言刘恕字道源筠州人父涣字凝之为颍上令以刚直不能事上官弃去家于庐山之阳欧阳修与涣同年进士也高其节作庐山高诗以美之涣居庐山三十余年环堵萧然饘粥以为食而超然无戚戚意以夀终恕少颖悟书过目即成诵年十三欲应制科从人假汉唐书阅月皆归之诣丞相晏殊问以事反覆诘难殊不能对未冠举进士时有诏能讲经义者别奏名应召者才数十人恕以春秋礼记对先列注疏次引先儒异说末乃断以已意凡二十问所对皆然主司异之擢为第一他文亦入高等而廷试不中格更下国子试讲经复第一遂赐第调钜鹿主簿和川令发强摘伏一时能吏自以为不及恕为人重气谊急然诺郡守得罪被劾属吏皆连坐下狱恕独恤其妻子如己骨肉笃好史学自太史公所记下至周显德末上下数千载钜微之事如指诸掌司马光编次资治通鉴英宗命自择馆阁英才共修之光对曰馆阁文学之士诚多至于专精史学臣得而知者唯刘恕耳即召为局僚遇史事纷错难治者辄以委恕恕于魏晋以后事考证差谬最为精详王安石与之有旧欲引寘三司条例恕以不习金谷为辞因言天子方属公大政宜恢张尧舜之道以佐明主不应以利为先又条陈所更法令不合众心者劝使复旧至面刺其过安石怒变色恕不少屈或稠人广坐抗言其失无所避遂与之絶光出知永兴军恕亦以亲老求监南康军酒许即官修书光判西京御史台恕请诣光留数月而归道得风挛疾右手足废犹苦学如故少间辄修书官至秘书丞卒恕为学自厯数地理官职族姓至前代公府案牍皆取以审证求书不逺数百里身就之读且钞殆忘寝食偕司马光游万安山道旁有五代诸将碑人所不知名者恕能言其行事始终归验旧史信然着五代十国纪年以拟十六国春秋又采太古以来至周威烈王时事史记左氏传所不载者为通鉴外纪家素贫一毫不妄取于人自洛南归时方冬无寒具司马光遗以衣袜及故茵褥辞不获强受而别行及颍悉封还之好攻人之恶每自颂平生有二十失十八蔽作文以自警亦终不能改也卒后七年通鉴成追录其劳官其子义仲为郊社齐郎次子和仲有超轶材作诗清奥刻厉为文慕石介有侠气蚤卒
　　王无咎字补之建昌南城人第进士为江都仪真主簿天台令弃而从王安石学久之复调南康主簿已又弃去好书力学寒暑行役不暂释所在学者归之王安石为政无咎至京师士大夫多从之游然与人寡合常闭门治书惟安石言论莫逆也安石上章荐其守道安贫文行该备诏以为国子直讲命未下而卒
　　蔡肇字天啓润州丹阳人能为文最长歌诗初事王安石见器重又从苏轼游声誉益显第进士歴明州司户参军江陵推官元祐中为太学正通判常州召为衞尉寺丞提举永兴路常平徽宗初入为户部贠外郎兼编修国史言者论其学术反覆出提举两浙刑狱张商英当国引为礼部贠外郎进起居郎拜中书舍人以草御史辛义责词不称防罢为显谟阁待制知明州言者又论其非议辟雍以为不当立夺职提举洞霄宫会赦复待制致仕卒【按东都事略云有文集三十卷史传不载谨识】
　　李格非字文叔济南人幼俊警有司方以诗赋取士格非独用意经学着礼记说数十万言登进士第调冀州司戸参军试学官为郓州敎授郡守以其贫欲使兼他官谢不可入补太学录再转博士以文章受知于苏轼常着洛阳名园记谓洛阳之盛衰天下治乱之候也公卿大夫高进于朝放乎以一己之私自为而忘天下之治忽欲退享此得乎唐之末路是也其后洛阳陷于金人以为知言绍圣立局编元祐章奏以为检讨不就戾执政意通判广信军召为校书郎迁著作佐郎礼部贠外郎提防京东刑狱以党籍罢卒格非为文陵轹直前笔力不少滞尝言文不可以苟作诚不着则不能工晋人能文者多矣至刘伯伦酒德颂陶渊明归去来辞字字如肺肝出遂高步晋人之上其诚着也妻王氏拱辰孙女亦善文女清照诗文尤有称于时嫁赵挺之之子明诚
　　吕南公字次儒建昌南城人于书无所不读为文不肯缀缉陈言熙宁中士方推崇马融王肃许慎之业剽掠补拆临摹之艺大行南公度不能逐时好一试礼闱不偶退筑室灌园不复以进取为意益著书且借史笔以褒善贬恶遂以衮斧名所居斋尝谓士必不得已于言则文不可以不工葢意有余而文不足则如吃人之辩讼心未始不虚理未始不直然而或屈者无助于辞而已观书契以来特立之士未有不善于文者士无志于立则已必有志焉则文何可以卑贱而为之故毅然尽心思欲与古人并元祐初立十科荐士中书舍人曽肇称其读书为文不事俗学安贫守道志希古人堪充师表科一时廷臣亦多称之议欲命以官未及而卒所着有灌园先生集传于世
　　郭祥正字功父太平州当涂人母梦李白而生少有诗声梅尧臣见而叹曰天才如此真太白后身也举进士宁中知武冈县签书保信军节度判官时王安石用事祥正奏乞天下大计专聴安石处画有异议者虽大臣亦当屏黜神宗览而异之一日问安石曰卿识郭祥正乎其才似可用出其章以示安石安石耻为小臣所荐乃言祥正无行不可用祥正闻之遂以殿中丞致仕寻起为通判汀州知端州又弃去隠于县之青山卒米芾字元章吴人也以母侍宣仁后藩邸旧恩补浛光尉【东都事略云补校书郎】歴知雍丘县涟水军入为太常博士知无为军复召为书画学博士赐对便殿上其子友仁所作楚山清晓圗擢礼部贠外郎出知淮阳军卒芾为文奇险不蹈袭前人轨辙特善翰墨沈着飞翥画山水人物自名一家尤工临仿至乱真不可辨精于鉴裁遇古器物书画则极力求取必得乃已王安石尝摘其诗句书扇上苏轼亦喜誉之好洁成癖至不与人同巾器所为多谲异无为州治有巨石状奇丑芾见大喜曰此足以当吾拜具衣冠拜之呼之为兄又不能与世俯仰故从仕数困尝奉诏仿黄庭小楷作周兴嗣千字韵语子友仁字元晖力学嗜古亦善书画世号小米仕至兵部侍郎敷文阁直学士
　　刘诜字应伯福州福清人中进士第歴莆田主簿知庐江县崇宁中为讲议司检讨官进大理丞大晟府典乐诜通音律尝上歴代雅乐因革及宋制作之音又言周官大司乐禁淫声漫声葢孔子所谓放郑声者今燕乐之音失于高急曲调之词至于鄙俚恐不足以召和气宋火德也音尚征征调不可阙臣按古制得正征一调惟陛下裁取徽宗然其言他日禁中出古钟二诏执政召诜按于都堂诜曰此与今太簇大吕声协命取大晟钟扣之果应又曰钟击之无余韵不如石声诗所云依我磬声者言其清而定也复取以合之声益谐歴宗正鸿胪衞尉太常寺少卿纂续因革礼卒诜居母丧尽礼有双芝生墓侧人以为孝感
　　倪涛字巨济广德军人丱角能属文博学强记年十五试太学第一遂擢进士调庐陵尉信阳敎授入为太学正累迁左司贠外郎朝廷议有事燕云大臣心知不可无敢一出口涛独言其非且曰景德以来辽守约不侵边盟誓固在不可渝也天下久平士不习战军储又阙毋轻议以诒后患王黼怒曰君敢沮军事耶于是言者论其鼔唱撰造贬监朝城县酒税再徙茶陵船卒明年金师大入朝廷忆涛言官其一子有云阳集【东都事略作云陵集】传于世
　　李公麟字伯时舒州人第进士歴南康长垣尉泗州录事参军用陆佃荐为中书门下后省删定官又用荐为御史检法官博学好古长于诗多识奇字自夏商以来钟鼎尊彞皆能考定世次辨测款识绍圣末朝廷得玉玺下礼官诸儒议言人人殊公麟曰秦玺用蓝田玉今玉色正青以龙蛇鸟鱼为文着帝王受命之符玉质坚甚非昆吾刀蟾肪不可治真秦李斯所为也议由是定元符三年致仕既归老肆意于岩壑间雅善画自作龙眠山庄圗为世所宝写人物尤工襟度超轶黄庭坚谓其风流不减古人云
　　周邦彦字美成钱塘人疎隽不羁博涉书史元丰初游京师献汴都赋万余言神宗异之命侍臣读于迩英阁召赴政事堂自诸生命为太学正居五岁不迁益尽力于辞章出敎授庐州知溧水县还为国子主簿哲宗召对使诵前赋除秘书省正字累迁宗正少卿兼议礼局检讨以直龙圗阁知河中府徽宗欲使毕礼书复留之逾年知隆德府徙明州入拜秘书监进徽猷阁待制提举大晟府未几知顺昌府徙处州卒赠宣奉大夫邦彦好音乐能自度曲制乐府长短句词韵清蔚于世朱长文字伯原苏州吴县人年未冠举进士乙科以病足不肯试吏筑室乐圃坊著书阅古吴人化其贤长吏至莫不先造请谋政所急公卿荐以自代者众元祐中起敎授于乡召为太学博士迁秘书省正字元符初卒哲宗知其清赙绢百有文三百卷六经皆为辨说又着琴史
　　刘弇字伟明吉州安福人幼警頴日诵万余言登元丰二年进士第继中博学宏词科知嘉州峨嵋县改太学博士元符中有事于南郊弇进南郊大礼赋哲宗览之以为相如子云复出除秘书省正字徽宗即位改著作佐郎实录检讨官以疾卒弇性嗜酒不事拘检为文辞铲剔瑕纇卓荦不凡有龙云集三十卷周必大序其文谓可继欧阳修云
  </div>
  <div class="pagination">
   <a href="钦定续通志_page262.html">
    上一页
   </a>
   <span>
    ...
   </span>
   <a href="钦定续通志_page258.html">
    258
   </a>
   <a href="钦定续通志_page259.html">
    259
   </a>
   <a href="钦定续通志_page260.html">
    260
   </a>
   <a href="钦定续通志_page261.html">
    261
   </a>
   <a href="钦定续通志_page262.html">
    262
   </a>
   <span class="current-page">
    263
   </span>
   <a href="钦定续通志_page264.html">
    264
   </a>
   <a href="钦定续通志_page265.html">
    265
   </a>
   <a href="钦定续通志_page266.html">
    266
   </a>
   <a href="钦定续通志_page267.html">
    267
   </a>
   <a href="钦定续通志_page268.html">
    268
   </a>
   <span>
    ...
   </span>
   <a href="钦定续通志_page264.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
