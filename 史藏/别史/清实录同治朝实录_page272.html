<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 272 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 272 页/共 505 页</h1>
    <div class="content">○己丑。谕内阁、前据御史佛尔国春奏、街市任意挑剔官钱。请饬局妥办。并请密拏私铸各摺片。当派文祥、存诚、查拏具奏。兹据奏称、拏获铺夥车志泰等。本日已降旨交刑部严行审讯矣。惟街市挑剔钱文。大碍贫民生计。除饬步军统领衙门顺天府五城一体严拏私铸。从重惩办外。现在行使之钱。不准任意挑剔。俾得照常使用。文祥等片内所奏各节。著管理钱法堂事务大臣查明。据实覆奏。　　

○谕军机大臣等、官文、曾国荃奏、官军扼截股匪。沿途叠胜情形一摺。任赖等逆。由豫省商城窜入麻城。兼扰黄安黄陂等处。经姜玉顺各军。分途截击。该逆窜扑云梦。于上月二十三日。突攻德安府城。维时郭松林率军东来。亲督各营。连番迎击。阵毙悍贼多名。贼众大溃。据获贼供称该逆欲乘虚袭踞城垣。为度□山戊不□之计。著谭廷襄、曾国荃、严饬郭松林、谭仁芳等军。赶紧穷追。毋任喘息。该逆现经挫败。必图上窜。京山天门一带。甚属空虚。曾国荃已檄饬总兵刘维桢等军。由枣阳襄阳分路拦截。即著该总兵等严为堵御。觇贼所向。并力歼除。曾国藩、李鸿章、亦当分饬刘铭传、周盛波等、会合鄂军。分投兜击。不可纵出鄂境。复肆蔓延。德安为武汉上游。地当冲要曾国荃应否移营驻扎。调度各军。著妥为酌量。其滠口等处。仍著谭廷襄、曾国荃、严檄派出各员。严密防守。以固省垣。所有鄂省追剿诸军。如有观望不前。任贼狂窜者。著该署督等遵奉叠次谕旨。查明参办。毋稍徇隐。襄樊等境。毗连豫疆。难保该逆不乘虚回窜。李鹤年务当豫筹防御。毋得专待客援。致豫境又形糜烂。刘秉璋等现在屯扎何处。并著曾国藩、李鸿章、饬令扼守鄂豫交界地方。迎头截击。以壮声援。将此由六百里各谕令知之。　　

○又谕、李瀚章奏、援黔屡胜。击败出窜苗匪一摺。兆琛、李元度等军。攻剿苗匪。屡获胜捷。兆琛等已进偪颇洞。规取寨头。李元度亦即进攻荆竹园各营。军中疫气已清。正当激励士卒。奋勇前进。痛加剿洗。该逆因被剿穷蹙。竟敢窜扰楚边。逆谋甚狡。业经击败回巢。楚边现已无贼。惟寨头逆首。既有纠党分股出扰之信。李瀚章仍当严饬防军。遇贼即击。俾兆琛等前敌各军。不至为所牵掣。以便并力剿洗。迅速蒇事。张亮基亦当饬令黔省将弁。协同攻剿。毋得专恃客兵。李瀚章另摺奏、拏获嘉禾县会匪。现在摉捕余孽等语。匪首李春笼、敢于纠众啸聚。图谋不轨。攻扑嘉禾县城。实属罪大恶极。该县沙起贤先期得信。立将该匪等击败。生捦李春笼等正法。地方照常安静。办理尚为妥速。惟该匪李春笼等供与卢明生等结拜红黄白三会。平日在外。扮作乞匈。邀人入会。已至五百余人。由广东星子街会合大股起事。是其余党尚多。亟须尽绝根株。方免后患。仍著李瀚章严饬在事各员。认真摉捕。尽法惩办。毋令漏网。瑞麟、蒋益澧、亦应严饬地方文武。将该匪党与。一体摉拏。以靖地方。将此由五百里谕知瑞麟、蒋益澧、李瀚章、张亮基、并传谕兆琛知之。　　

○命都察院左都御史全庆驰赴直隶遵化州查办事件。　　

○予贵州各属阵亡殉难知县吴守珍等暨绅民妇女一千四百六十一员名口分别旌恤如例。　　

○庚寅。谕内阁、御史舒明奏、上年九月闲。文宗显皇帝奉安礼成。恭奉神牌回京。经过之大兴等州县。蠲免同治四年钱粮。乃该地方官全行徵收。并有额外加徵情事。前经给事中广诚、徵麟、先后奏参。并据通州生员王湘九等在都察院呈控。该总督府尹等延不查明覆奏等语。即著直隶总督顺天府府尹将前后参控各情。迅速查明。据实具奏。不准稍有徇隐。　　

○谕军机大臣等、刘长佑奏、黄河日渐北趋。请饬河督履勘。商同三省会办一摺。本年黄水来源极旺。近年新修金堤。概被冲刷。情形十分危急。直境被水之处。既宽且重。甚于往年。开州所属地方。险工五段。自开滑交界之杜家楼起。至开濮交界之陈家庄止。堤工均须培高加厚。即著刘长佑督饬该地方官赶紧办理。并将险工堤口。一律修办。以资捍御。应需款项。并应调豫省河工员弁。均著刘长佑酌办。直隶境内。黄河经由处所。仅止开东长三处。其豫省上游及滑浚等处。并东省濮范观馆等县。均宜接修长堤。以免罅漏。著苏廷魁即行驰往各该处周历履勘。并著会同刘长佑、李鹤年、阎敬铭、丁宝桢、统筹合力兴修。何处可由民办。何处须实立专官修守。均著察度情形。妥议具奏其自汶黄交汇以下。至武定入海一带。应如何修防之处。并著苏廷魁巡历察看。会同阎敬铭、丁宝桢、一体妥筹办理。刘长佑所请将直隶境内堤工。并归河督管辖。作为河直东三省河督之处。著俟三省会议具奏后。再行降旨。原摺著钞给苏廷魁等阅看。另片奏、直隶水灾连年。民穷已极。请将前拨以工代赈银两。就款开除。免再扣抵。今冬及明春应须接济之处。仍由该管道府体察。赴司领银抚恤等语。著照所议办理。本日复据丁宝桢奏、东纲灾歉。盐斤短绌。请借拨长芦纲盐应运等语。著刘长佑转饬该场于东商赴津批买时。勿令商人擡价居奇。并将盐船免其纳税。查明何场堪以借拨。及由何路转运。迅速议定章程。咨明丁宝桢办理。将此谕知刘长佑、苏廷魁、李鹤年、阎敬铭、并传谕丁宝桢知之。　　

○又谕、库克吉泰奏、西征官兵遵旨改道。并请酌带随员。德兴阿奏、请以察哈尔蒙兵。更替全福所部马队。及由内地赴甘各摺片。库克吉泰等所部官兵月饷。已由户部指拨。该将军拟与皂保等筹商。兼顾李云麟军饷。颇能力顾大局。即著会商办理。其应派员经理营务事宜。并著该将军会同德兴阿妥商具奏。所请随带之城守尉奎英等。既由库克吉泰带往。但其中不尽足恃。该将军务当留意。不可为所欺蒙。致误戎机。包头镇回匪窜扰之事。既不尽确。福兴前奏留扎该处之全福所部吉林马队五百名。著即随同德兴阿等西行。所有达尔济管带察哈尔兵四百名。并伊克昭、乌兰察布、蒙兵三百名。即留于包头防守。以壮声势。现在包头一路。碍难行走。即著改由内地赴甘。德兴阿务当实力稽察。不准稍有滋扰。傥或有扰累情事。惟德兴阿是问。所有该官兵经过之山西陕西甘肃各省。于应付一切。即著照例支应。毋许稽迟。如有于例外需索滋扰者。并著杨岳斌、乔松年、刘蓉、赵长龄、据实严参。以利师行而肃军律。将此由五百里各谕令知之。　　

○又谕、讷尔济奏、哈密复失。巴里坤危急。请饬催援兵。并请饬福兴等筹粮接济。何琯奏、哈密失守情形各摺片。览奏曷胜愤懑。此次吐鲁番回匪。攻犯哈境。官兵接仗失利。以致哈城复陷。巴里坤虽在北路。而相距不远。情形自必危迫。成禄一军。屡催出关。至今未报起程。而哈城又失。该提督迁延之罪。万不能辞。著即赶紧克复肃城。迅速出关。保护巴城。以赎前愆。傥如前玩忽不遵。必当并治其罪。李云麟有帮办之责。现在西路情形如此。该参赞亦当思良策援救。不得膜视。库克吉泰、德兴阿、所带官兵。本日已准其由山西行走。即著克期出关。前赴巴城。会同讷尔济等认真防守。讷尔济、何琯、务当同心协守。不得专待援兵。致误事机。巴城口粮匮乏。无路可采。亦系实情。即著福兴、李云麟、筹备粮石。克期运赴巴里坤。以苏涸辙。李云麟奏、西征官兵。请改由商路行走一摺。现在库克吉泰等所统征兵。已准令由甘肃出关。该将军等亦已遵旨起程。未便朝令暮改。致涉纷更。所奏无庸置议。将此由六百里谕知库克吉泰、德兴阿、李云麟、福兴、讷尔济、成禄、并传谕何琯知之。　　

○以山东昌邑县捐输军饷。永广学额六名。　　

○以临阵脱逃。哈密副将淩祥、都司赵英杰、革职治罪。　　

○予广东镇平等处阵亡守备王朝先等一百十员祭葬世职。　　

○辛卯。孝惠章皇后忌辰。遣官祭孝东陵。　　

○谕内阁、吏部奏、遵议侍郎胡家玉等处分一摺。兵部左侍郎胡家玉、工科给事中张晋祺、均著照吏部所议。革职留任。四年无过。方准开复。胡家玉并著无庸在军机大臣上学习行走。　　

○又谕、本日据管理钱法堂事务崇纶、毕道远、毓禄、王发桂奏、遵查户工两局鼓铸情形各一摺。所称近因滇省铜厂停开。专用收买铜斤鼓铸钱文。质未纯净。钱形闲有参差。工局现年所铸钱数较少各等语。钱法关系民用。各该管堂官及监督自应认真筹办。以期一律流通。岂可不加意讲求。致启挑剔之渐。办理不善。咎实难辞。所有户工两部兼管钱法堂事务大臣。及宝源宝泉两局监督。著先行交部分别议处。嗣后该堂官等务当遵循成法。认真督办。期于裕国便民。永无流弊。傥再任意因循。致滋弊窦。定当从重惩处。摺内所称应行酌定章程。仍著妥议具奏。寻奏、遵议章程七条。一、广筹铜斤以裕鼓铸。一、钱文分两。酌量以三钱五分为率。一、发厂铜斤。宜核实计算。并停止配搭铅斤。一、局厂各员。宜严加责成。一、四厂宜添设勇丁。帮同巡逻。一、四厂围墙及炉磨各房。宜加修葺。一、严拏私销私铸。以期官钱畅行。从之。　　

○又谕、崇厚奏、请饬盛京采访节孝等语。陪京民风敦厚。为四方观感所资。所属各州县旗民人等。以节孝著称者。谅不乏人。若如该侍郎所奏。监生房佩、宛纯、何振铎妻舒氏、均未查明旌表。恐此外淹没不彰者。正复不少。即著盛京礼部侍郎奉天府府尹府丞。督饬旗民地方官。将该省孝子节妇有事实可据者。随时详加采访。奏请旌表。以维风化。毋稍冒滥。其例应具题咨部之案。即著照例办理。不得率行奏请。　　

○又谕、刘蓉奏、道员积劳病故。遗爱在民。胪列政绩。恳请表章一摺。吏治之兴。以尽心民事为断。已故陕西凤邠盐法道黄辅辰、历官中外。二十余年。其在本籍创办团练。缮治城防。劝储仓谷诸事。均能通达政体。便利小民。及在陕西盐法道任内。兴办屯田。复采辑书籍为营田辑要。以利民食。正经界。定限制。缓钱粮。定租额。种种筹画。卒能以所言见诸施行。期年之中。查出叛绝各产三十余万亩。招民认垦接济军食。陕民全活者甚众。并督办省防保甲。晓谕汉回。编立十家牌。稽查奸宄。复整顿省城义学。以课勤惰。该故员任劳任怨。矢慎矢勤。及病亟犹复续拟营田章程。详请立案。其忠君爱民之忱。亟宜嘉奖。以劝将来。已故凤邠盐法道黄辅辰。著准其入祀陕西名宦祠。并将该故员政绩宣付史馆。以为循良者劝。　　

○谕军机大臣等、前因直隶添练新军。曾经刘长佑奏称、易州一军。拟派前大名道祝垲为总统。兹据侍郎毛昶熙奏称、该道员之材。止可以供驱策。若令独当一面。恐致偾事等语。该侍郎与祝垲共事有年。知之自悉。易州一军。著刘长佑另拣妥员派充总统。以期于事有济。祝垲现在曾国藩军营。能否不致误事。并著曾国藩随时考察。量材差遣。毛昶熙原摺。均著钞给阅看。将此谕令知之。　　

○又谕、李鸿章奏、接受关防。筹商调度情形一摺。李鸿章于接受关防后。派刘铭传、刘秉璋等军。由固始商城。与周盛波、张树珊所部。分道入鄂。著即饬令该提督等实力追剿。与鄂军夹击。毋稍延缓。周盛波因行粮缺乏。停兵待饷。著李鸿章即迅拨饷银。解往该营。严催前进。毋任藉词稽延。贼踪已窜德安。该大臣现饬李昭庆统率王永胜等军。驰赴汝甯信阳。择要屯扎。布置均尚周密。如贼由德安北窜汝信。即著饬令李昭庆迎头截击。谭廷襄、曾国荃、亦当饬令鄂军出境追击。若贼久踞鄂境。即著李鸿章饬令李昭庆入鄂助剿。以杜贼匪北窜之路。南阳一带。尚形空虚。即著李鹤年檄饬宋庆等军。豫为扼堵。其襄郧一带。著谭廷襄、曾国荃、分派鄂军。力筹堵截。毋令窜入陕境。与西路张总愚等股匪合并。是为至要。霍六等处。既有皖军分布防守。任赖等逆。如由德安回窜黄州。即当合皖鄂湘淮各军。设法兜裹。以图聚歼。贼骑飘忽靡定。军情亦旦夕异宜。李鸿章等当随时酌度情形调度。总期督令湘淮诸军。并约会皖豫鄂各师。不分畛域。合力齐心。同歼丑类。毋误戎机。曾国藩著仍遵前旨。即回江督本任。以便李鸿章交卸地方事务。专理军政。且可相机出境就近调度。该督勋望素著。办理军饷。亦系重任。不必身在军营。始足表笃棐之忱也。将此由六百里各谕令知之。　　

○又谕、前因左宗棠奏请来京陛见。当经批令来见。原冀面授机宜。询问方略。而现在甘省东路平庆一带。陕回肆扰。西路河狄。为甘省大股回匪所聚。杨岳斌既一筹莫展。穆图善亦不能派兵援救。加以哈密失陷。巴里坤危急。关内外情形同时鼎沸。眷言西顾。竟无人能为朝廷分忧者。左宗棠娴于韬略。素所深知。著即驰赴甘肃督办军务。暂时毋庸来京。俟甘省军务事竣。再行奏请。将此由六百里谕令知之。　　

○又谕、穆图善奏、沥陈军营情形。并筹陕省军务一摺。回目马生彦等递禀投诚。欲移黄河南岸。该将军现已移知杨岳斌筹地安插。惟该回目并未呈缴马匹军械。是否真心悔罪。该将军仍当确切查明。不可为其所绐。杨岳斌亦当随时留心体察。与穆图善商酌办理。不得意存偏执。致误事机。中卫等处。既有贼氛。穆图善自应力筹剿办。不得藉词逗遛。拥兵观望。鲍超一军。专办剿捻事务。并非令其久驻陕境。办理回匪。如捻匪窜出陕境。该提督即当追剿出陕。穆图善剿办中卫一带土匪事竣后。如遇陕省军务吃紧之时。仍当分兵兼顾包头归化城一带。为该军后路饷道。德兴阿已派察哈尔马队并蒙古兵共七百名。赴包头防守。替出全福马队赴甘进剿。著福兴即督饬此起官兵。实力防堵。如无贼踪。即饬此军赴甘。以助攻剿。赵长龄即饬总兵马升遵奉前旨。迅赴包镇。毋稍迟缓。将此由五百里各谕令知之。　　

○又谕、穆图善奏、接据赵长龄咨照。固本兵饷。改解部库。所有山西代解直隶应协花马池饷银五千两。应即停止。由直隶自行筹解各等情。直隶应解该营之饷。积欠甚多。官兵苦累不堪。若再停止此项饷银。必至饥寒日甚。恐有他虞。请将山西应解固本饷银。仍解花马池军营。直隶应解军饷。拨解部库等语。所奏系为该处边防万紧起见。所有山西应解固本银五千两。即著赵长龄仍照旧章。按月拨解花马池军营。作为直隶协解军饷。直隶尚应补解花马池军营饷项五千五百两。刘长佑仍当迅筹拨解。藉应急需。惟固本京饷。所关尤为紧要。直隶筹练新军。不容短欠。并著刘长佑妥筹兼顾。赴京领饷之时。豫将山西抵拨之五千两。由直隶备齐拨发。户部即行扣抵。以资军食而重部款。将此由五百里各谕令知之。　　

○赏赛因诺颜扎萨克贝勒锦丕勒多尔济三眼花翎。　　

○以广东嘉应等处剿办窜匪出力。赏总兵官王有明一品封典。萧芳云、李长靖、柳焕增、副将黄国瑞、黄国安、陈超宗、罗玉成、龙太胜、张宏泰、李其祥、陈敬德、金昌言、张鹏飞、文九和、周茂盛、夏开鹏、李思孝、罗运泰、柳金山、刘子成、参将李大贵、汤顺、熊兆瑞、彭士贵、杨明德、罗起仪、萧全元、刘福兴、陈友元、刘明胜、游击臧德、方得胜、唐宗尧、杨朝荣、谢代元、钟开发、张发祥、都司张三元、胡达萼、颜占彪、巴图鲁名号。参将钟孝贵等花翎。游击刘定璈等蓝翎。余加衔升叙开复有差。　　

○以福建官军克复广东镇平等城出力。赏副将萧大有、何世载、巴图鲁名号。参将唐尉廷等花翎。守备潘喜等蓝翎。余加衔升叙开复有差。　　

○追予安徽庐江阵亡候选训导潘璞建立专祠。　　

○予湖北各属阵亡殉难千总周明昭等绅民妇女一千六百四十八名口分别旌恤如例。　　

○旌表守正捐躯河南上蔡县民女郝焕妮。　　

○壬辰。以四川剿平马边等处逆匪。地方肃清。赏总兵官刘华灿、唐友胜、童法三、一品封典。同知衔知县张秉堃花翎。通判杨秉璪等蓝翎。余升叙有差。　　

○以亏短公项。革四川从九品郭恩荣职。并逮问。　　

○予四川各属阵亡殉难绅民妇女三千五十八名口分别旌恤如例。　　

○蠲缓浙江仁和、钱塘、海甯、富阳、余杭、嘉兴、秀水、嘉善、海盐、平湖、石门、桐乡、乌程、归安、长兴、德清、诸暨、金华、兰溪、东阳、义乌、永康、武义、浦江、汤溪、西安、龙游、开化、建德、淳安、遂安、寿昌、桐庐、分水、山阴、会稽、萧山、甯海、天台、仙居、江山、常山、丽水、缙云、青田、松阳、遂昌、云和、宣平、新昌、五十州县暨杭严、嘉湖、衢州、三卫被水被旱被风被霜未垦地亩新旧额赋并杂课有差。　　

○癸巳。恭纂文宗显皇帝实录圣训告成。监修总裁大学士贾桢等奉表恭进。上诣保和殿行礼。御太和殿。作乐宣表。监修总裁等行礼毕。王贝勒贝子公及文武各官等奏言钦惟文宗显皇帝德符尧舜。化媲羲轩。沛泽延鸿。垂谟诒燕。皇上寅承宝命。勤切绎思。仰执中建极之前徽。绍锡福绥猷之郅治。兹者恭进文宗显皇帝实录圣训。上仪懋举。天地为昭。于万斯年。勿替敬典。臣等欣逢景运。祗迓蕃祺。曷胜庆忭欢悦之至。上传制曰。朕惟皇考文宗显皇帝丰功炳焕。郅治光华。锡福諴民。泽覃寰宇。朕钦承眷命祇仰诒谟特命大学士等恭辑实录圣训。敬思缵绪。弥切绍闻。兹者纂修告成。上仪懋举。俾朕克循成宪。继序无忘。以永承丕丕基。亦俾我子孙臣庶。咸率由惟谨。实亿万世无疆之庥。朕心欣悦。与卿等同之。王以下文武各官行庆贺礼。派出奉书之贝子公及宗人府官。由保和殿恭奉实录圣训。至乾清宫安设。上诣香案前行礼。　　

○诣绥履殿慈安皇太后前行礼。平安室慈禧皇太后前行礼。　　

○谕内阁、钦惟我皇考文宗显皇帝体元出治。绍统凝庥。临御十有一年。日理万几。不敢自暇自逸。敬天法祖。勤政爱民。刚健日新。智勇天锡。祀坛庙则倍形雝肃。谒桥山则毕致敬诚。贤贤而葑菲无遗。亲亲而葛藟远庇。阐性理以端正学。崇节俭以厚民生。诗诫因循。大廷共懔。谕褒直谏。言路宏开。肆赦恩多。有必矜之苍赤。蠲租泽溥。无不接之青黄。属以小丑跳梁。四郊多垒。皇威震怒。命将出师。三捷之奏频闻。早清北路。十全之谟屡运。更念南陬。既钦神武之布昭。功垂金石。尤仰圣文之巍焕。道炳日星。如丝如綍如纶。极数十百卷而莫罄。立言立功立德。阅千万亿世而常新。朕以幼冲。仰承帱载。诞膺宝命。禀训慈闱。伏见大烈耿光。承先启后。爰于嗣位之初。命大臣学士等督率官员。敬谨纂修实录。纪事编年。悉归简质。共成书三百六十卷。又续经恭辑圣训一百十卷。盛德大业。淩古铄今。兹者全书告成。百僚共庆。典谟炳蔚。亿禩为昭。金匮尊藏。绍闻弥切。馆臣等五载以来。悉心编勘妥速竣功。允宜优加甄叙。以彰钜典而奖勤劳。监修总裁官正副总裁官暨提调纂校收掌繙译等员于执事人员。作何议叙之处。该部查照旧例。斟酌妥议具奏。其筵宴赏赉。亦著该部查例具奏。　　

○又谕、本日皇考文宗显皇帝圣训实录告成。朕于辰刻吉时御殿受书。祇肃礼成。百僚毕贺。维时卿云糺缦。瑞霭缤纷。吉事有祥。弥增欣庆仰维皇考文宗显皇帝建极绥猷。斟元御宇十有一年之诒谋盛业。具载典谟。朕志切绍闻。常存敬畏。上禀两宫慈训。兢业自持均幸仰邀眷佑。故当此全书告成之日。钦承鸿贶。明示庥嘉。实我国家亿万年景福所基。嘉与在廷大小臣工。同殷欢忭。允宜普锡恩施。用昭钜典。除降旨将监修总裁以下各员并在馆执事人等分别加恩外。所有本日进书执事之亲王郡王。均著加恩纪录四次。恭亲王并加赏御用貂冠一顶。御用金龙褂一件。执事之贝勒以下宗室文武官员。及执事之大臣官员。均著加恩纪录二次。其宣读表文致辞制答各员。均著加恩纪录二次。其余文武大小各员。均著概行施恩纪录一次。此外八旗兵丁。并著加恩照现放章程。各赏给一月钱粮。以示庆成锡福闿泽覃敷至意。　　

○又谕。本日皇考文皇显皇帝圣训实录告成。朕祇肃受书。实深欣庆。除现已降旨将在馆各员及执事人等。一并施恩。交部查照旧例优叙锡赏外。溯思开馆以来。所有监修总裁总裁副总裁等。乐能尽心编辑。各矢勤劳。允宜特加优奖。监修总裁大学士贾桢、在馆五年始终其事。著加恩赏戴花翎。伊子山西潞安府知府贾致恩、著以道员用。仍在任候升。总裁大学士周祖培、续办稿本。妥慎精详。伊子监生周文令、著赏给举人。准其一体会试。举人周文龠、著赏给员外郎。分部学习行走。总裁户部尚书宝鋆、礼部尚书倭什珲布、副总裁吏部尚书文祥、兵部右侍郎伊精阿、礼部左侍郎察杭阿、均系始终其事。宝鋆著赏加二级。伊侄笔帖式景增、著赏给举人。准其一体会度。倭什珲布著赏加太子少保衔。文祥著赏加二级。伊子二品荫生熙治、著以六部员外郎用。俟及□山戊不□时分部学习行走。伊精阿之孙笔帖式文锦、著以六部主事用。俟及岁时分部学习行走。察杭阿之侄户部主事裕溥、著以本部员外郎用。副总裁兵部尚书董恂、在馆二年。著赏加三级。工部尚书单懋谦、在馆四年。著赏加三级。纪录二次。左都御史汪元方、在馆二年。著赏加二级。刑部左侍郎灵桂、在馆三年。著赏加三级。离馆之副总裁前任吏部左侍郎孙葆元、在馆二年。著赏加二级。前任山西巡抚沈桂芬、著赏加一级。礼部左侍郎庞钟璐、著赏给纪录二次。监修总裁原任大学士桂良、翁心存均著加恩赐祭一坛。桂良之子盐运使衔坐补四川永甯道延祜、著赏加二品衔。翁心存之子翰林院侍讲翁同和、著赏加四品衔。总裁原任大学士学士麟魁、原任兵部尚书爱仁、原任礼部尚书李棠阶、稿本副总裁原任工部尚书李菡、均著加恩赐祭一坛。李菡之孙内阁中书李桂攀、著赏加六品衔。以示朕推恩懋赏嘉奖勤劳至意。　　

○谕军机大臣等、张凯嵩奏、镇南窜匪。阑入泗城。分兵剿办。及安插广东客民。酌筹妥办各等语。镇安土匪。因山泽荡平。欲由泗城窜赴黔疆。淩云县知县刘琢带兵扼堵。而该匪已由闲道阑入县治。览该抚所奏。此股土匪。零星窜逸。仅止千人。又称该知县调集兵练。轮流往攻。毙贼甚众。是强弩之末。已不难就地歼除。何以遽由闲道突扑县治。该知县竟毫无御备若此。殊恐不实不尽。淩云县知县刘琢、著先行革职。暂准留营效力赎罪。仍著张凯嵩将实在情形查明。据实具奏。不准为属员规避罪名。其代理泗城府知府陈燮埏是否遇害。及武员专汛各职名。一并查明具奏。并著赶紧饬令覃远琎抽调劲军。驰赴泗城。与镇安一军。约会歼剿。克期收复。不得纵令入黔。以出境为了事。东省客民二千八百余名。递交苍梧县转解。何以东省并未移咨该抚。客民人数众多。必须零星赀遣。择其实有亲友可投谋生有赖之处。酌予编插。方易钤束。若竟令大队西行。将来别滋事端。该督抚又岂能卸责。著瑞麟、蒋益澧、会同张凯嵩妥筹办法。毋徒以邻为壑。将此由五百里各谕令知之。寻张凯嵩奏、遵查刘琢委系先期在外堵御。且该县本无城池情尚可原。知府陈燮埏、与游击张麟瑞、守备李敦忠、于窜匪阑入府城后。旋即随同克复。应均请革职暂行留任。下部议。从之。　　

○广西巡抚张凯嵩奏、摉除伏莽。地方一律肃清。得旨、该抚仍当严饬所属。随时摉捕。毋令余孽复萌。又烦兵力。其善后各事宜。尤当认真经理。不得有名无实。　　

○科尔沁卓哩克图亲王济克登旺库尔等五人、乌珠穆沁车臣亲王彭苏克那木济勒、喀喇沁都楞郡王色伯克多尔济等五人、敖汉郡王布彦德勒格哷固噜克齐等二人、阿巴哈纳尔贝子桑斋萨喇特多布、巴林头等台吉阿拉玛斯巴咱尔等二人、扎赉特郡王阿勒坦鄂绰尔、阿巴噶郡王瓦津达拉等二人、浩齐特郡王济克登噶维张、苏尼特郡王托第布木等二人、土默特贝勒散巴勒诺尔赞、茂明安贝勒格楚克扎噜特镇国公达瓦甯保、郭尔罗斯镇国公噶尔玛什第、察哈尔辅国公桑鲁布多尔济、喀尔喀扎萨克头等台吉拉布坦多尔济、蓝翎侍卫达尔玛扎布、于内右门外瞻觐。　　

○甲午谕内阁、左宗棠奏、遵保堪胜水师总兵。并堪膺保荐各员一摺。署福建海坛镇总兵候补参将黄联开、尽先副将李廷芳、吴奇勋、均著记史以水师总兵用。并著送部引见。候补都司杨廷辉、升用都司陈世荣、升用守备曾文章、均著一并送部引见。　　

○又谕、左宗棠奏、遵查道员不能胜任。请分休致致降补等语。浙江甯绍台道史致谔、办理诸务。尚无贻误惟年力就衰。兼有嗜好。著以原品休致。杭嘉湖道陈璚、战功颇著。惟因事离营之际。众论哗然不厌众望。著以同知降补。　　

○又谕、左宗棠奏、甄别文武各员一摺。福建候补知府程荣春素性残刻。声名平常。候补知府施照、庸闇性成。难资表率。革职留缉永春直隶州知州周式濂、徇庇家丁。性情伧猾。题补云霄同知汤广勋、心地糊涂。缉捕废弛。军功保留福建通判徐绍兰、闽县知县秦煦、俱有嗜好。以上六员。均著即行革职。抚标中军参将丁翼、虚浮性成。不堪造就。泉州城守营参将闵长龄、性耽安逸。营务懈弛。捐纳试用游击施鸿猷、庸鄙不职。声名甚劣。陆路中军参将禧禄、居心巧诈。不能约束兵丁。捐输参将黄虎胜、昏庸不职。差操怠玩。兴化协左营都司德启。贪诈妄为。兼有嗜好。捐输守备黄益然、遇事玩泄。嗜好甚重。以上七员。均著即行革职。拣发副将常山。在署兴化协副将任内。为劣弁蒙蔽。不能振作有为。惟质地尚好。近颇勤谨。著以都司降补。　　

○谕军机大臣等、曾国藩奏、再陈下悃。请开两江总督等缺。并近日军情各摺片。前因曾国藩患病未痊。军营事繁。特令回两江总督本任。以资调摄。并因其请以散员自效。复叠次谕令迅速回任。俾李鸿章得以相机进剿。曾国藩为国家心膂之臣。诚信相孚已久。当此捻逆未平。后路粮饷军火无人筹办。岂能无误事机。曾国藩当仰体朝廷之意。为国分忧。岂可稍涉疑虑。固执己见。著即懔遵前旨。克期回任。俾李鸿章得专意剿贼。迅奏肤公。该督回任以后。遇有湘淮军事。李鸿章仍当虚心咨商。以期联络一气。毋许再有固请。用慰廑念。张总愚股匪有循南山窜兴安之信。鲍超因等候军饷。尚在南阳。著曾国藩、李鸿章、催令迅速进剿。不准再有迁延。至误戎机。正在寄谕闲。复据官文、鲍超、驰奏东西军情。任赖等逆窜至云梦等处相继失守。曾国荃驻扎德安。统带兵勇不少。调度无方。致该逆如入无人之境。不知所司何事。著传旨严行申饬。现在贼势将趋枣襄。仍回豫境。著谭廷襄、曾国荃、严饬郭松林等军认真堵剿。毋许任其肆扰。曾国荃身临前敌责有专司。尤不得稍涉推诿。致干重咎。鲍超已由新野赴鄂。该提督数月以来。从未接仗此次统军赴鄂。距贼甚近。若与湘淮诸军前后夹击。即可就地歼除。断不准徒托空言。复任他窜。该逆飘忽靡常。豫境亦宜豫为防范。并著李鹤年派兵迎剿。毋令稍停喘息。豫省兵力本单。即著曾国藩、李鸿章、派兵兼顾。免致蔓延陕西。张总愚股匪自窜扰蓝田等处以来。现在情形。是否窥伺兴安一带。殊深廑念。鲍超业已先行赴鄂。其陕西军务。著乔松年、刘蓉、督军追剿。毋得专等客兵。该省前因官兵挫败。久未接仗。鲍超所称屡有小捷之信。未免藉词掩饰稽留。著该提督于鄂豫之交。迅殄丑类。仍即折赴陕中会剿。不得稍有趋避。致损军威。将此由六百里谕知曾国藩、李鸿章、谭廷襄、曾国荃、乔松年、刘蓉、李鹤年、并传谕鲍超知之。　　

○又谕、前因皂保奏称新疆征兵改由陕甘进发。前拨月饷。无庸由归化设局转解。当经降旨交户部速议具奏。兹据该部议覆新疆征兵饷项。应解至陕省递解李云麟军营应由归化转解。并请饬库克吉泰等将存营兵数报部。归化转运事宜。即由福兴就近经理。所筹尚属周妥。库克吉泰统带直隶等处征兵。德兴阿统带察哈尔等处征兵。现既改道由陕甘进发。并有旨令库克吉泰等将所带征兵裁汰老弱。挑选精锐带往。所需月饷无多。即著赵长龄自本年十二月起。在原定新疆内饷内按月划分二万五千两。径解陕西藩库。由陕西委员递解甘肃。探明库克吉泰德兴阿军营投交。此项征兵出口后。仍由陕甘二省查明饷道转运。即著杨岳斌、乔松年、妥为办理。此项新疆月饷。尚余银七万两。即作为李云麟军营月饷。著赵长龄、阎敬铭、丁宝桢、李鹤年、刘长佑、各按原定数目。按月径解归化城转运。所有归化转运事宜。著福兴就近经理。皂保著即回京。库克吉泰、德兴阿、李云麟、现在存营兵数并每月需饷若干。均著迅速查明。分别报部以凭核办。将此由五百里谕知库克吉泰、德兴阿、李云麟、福兴、刘长佑、杨岳斌、李鹤年、阎敬铭、赵长龄、乔松年、皂保、并传谕丁宝桢知之。　　

○以湖北克复黄陂县城出力。赏总兵官刘士贵、副将张士元、刘胜瑺、一品封典。张士元并赏巴图鲁名号。副将唐友远等花翎。守备王喜等蓝翎。余加衔升叙有差。　　

○乙未。谕内阁、此次恭纂皇考文宗显皇帝实录。圣训。该总裁等尽心编辑。允宜嘉奖勤劳。前特降旨将监修总裁官正副总裁官作何议叙。交该部查例议奏。兹据贾桢等以业经渥荷恩施。吁请停免议叙。情词恳至。自应俯如所请。贾桢、周祖培、宝鋆、倭什珲布、文祥、董恂、单懋谦、汪元方、伊精阿、灵桂、察杭阿、议叙之处。俱著准其停免交部。其业经加恩之离馆监修总裁正副总裁等。亦著毋庸再给议叙。以归画一。　　

○又谕、兵部奏、记名提镇无标营可归各员。请发往各省各营差委一摺。所见甚是。各省武职。积功保至提督总兵。其中不乏才能出色之员。近因记名人员较多。一时未能补缺。其有在各省各营差委者。尚可藉资练习。至无标营可归各员。赴部引见后。守候日久。投闲置散。必至技艺荒疏。殊为可惜。著兵部查明业经引见之提督总兵内无标营可归各员。开单呈览。候旨发往各省标营差委。其尚未到部各员。并著俟将来带领引见时。声明请旨。　　

○又谕、前因富明阿、富尔荪奏称、该将军倡捐钱文。修筑吉林土围。并声明不敢邀恩。当经降旨将富明阿等交部议叙。兹据该将军等奏称、请援案移奖子弟。所奏殊属非是。该将军等均系地方大员。捐赀修筑围墙。亦属分所应为。何得存自利之见。为子弟乞恩。且该将军前已声明不敢邀恩。迨经加恩议叙之后。辄复奏请移奖。尤属不合。富明阿、富尔荪、均著交部议处。寻兵部议、富明阿、富尔荪、均降三级调用。无庸查级议抵。得旨、均著加恩改为革职留任。　　

○又谕、福兴奏、遵照部议。请将办防出力之员。另核请奖一摺。二品顶带协领文山、该将军请以副都统简放之处。未免过优。著改为赏加副都统衔。防御常喜、著以佐领尽先升补。　　

</div>
    <div class="pagination">
<a href="清实录同治朝实录_page271.html">上一页</a><span>...</span><a href="清实录同治朝实录_page267.html">267</a><a href="清实录同治朝实录_page268.html">268</a><a href="清实录同治朝实录_page269.html">269</a><a href="清实录同治朝实录_page270.html">270</a><a href="清实录同治朝实录_page271.html">271</a><span class="current-page">272</span><a href="清实录同治朝实录_page273.html">273</a><a href="清实录同治朝实录_page274.html">274</a><a href="清实录同治朝实录_page275.html">275</a><a href="清实录同治朝实录_page276.html">276</a><a href="清实录同治朝实录_page277.html">277</a><span>...</span><a href="清实录同治朝实录_page273.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
