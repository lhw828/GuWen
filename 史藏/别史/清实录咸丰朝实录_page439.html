<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 439 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 439 页/共 502 页
  </h1>
  <div class="content">
   ○礼部以会试中额请。得旨。满洲取中六名。蒙古取中一名。汉军取中二名。直隶取中十九名。奉天取中二名。山东取中十六名。山西取中九名。河南取中十七名。陕甘取中十九名。江苏取中十二名。安徽取中六名。浙江取中十六名。江西取中十四名。湖北取中九名。湖南取中五名。福建取中八名。广东取中六名。广西取中六名。四川取中八名。云南取中五名。贵州取中四名。　　

○湖广道御史薛书堂。奏陈南河自黄水改道后。下游已成平陆。无工可修。滨淮坝堤。亦以河运未复。久不葺治。请将南河河督、及各厅员、悉行裁撤。得旨。该御史所奏裁汰河员各事宜。著御前大臣、军机大臣、会同该部议奏。尔王大臣等、务须统筹全局。不可畏难。尤不可恐为怨府。该河督数载经营。所办何事。不过屡吁帑饷。豢此无用之辈而已。　　

○云贵总督张亮基等奏、饬令前任迤东道汪之旭赴部引见。得旨。于覆奏之中。隐有荐语。殊属不必。又奏、黔饷难筹。惟查泸永一带。有存积黑白铅三千五百余万斤。若就近变价。计值数十万金。批。变价铅斤。俟章程奏准后。方可运往。不准擅行提解。又奏、请以贵东道何冠英、粮储道韩超、帮同署提督田兴恕、办理贵州剿匪事务。从之。　　

○以贵州按察使贾洪诏、为云南布政使。贵州贵西道龚自闳、为按察使。　　

○以剿办云南井地回夷出力。赏知府张同登、花翎。知县王逑先等、蓝翎。余加衔升叙有差。予阵亡参将孙钰、千总郭绍魁、祭葬世职。　　

○以云南安甯击退回匪出力。予游击何自清等、升叙有差。阵亡把总谢绍洪、祭葬世职。　　

○追予湖南东安县殉难知县李右文、于通州原籍、建立专祠。妾郝氏、子杰、媳王氏、及幕友王梦鱼等、一并附祀。　　

○辛卯。谕内阁、礼部奏、新中举人到京逾限、恳补行覆试等语。所有江西举人殴阳衔等。及广西举人梁嵘椿。到京已逾覆试之期。实因道路梗阻。事出有因。著准其补行覆试。以示体恤。嗣后不得援以为例。　　

○又谕、翁同书奏、舒城截击粤匪、及桐城勇练、会合水师、击破渡江援贼、生捦贼目一摺。贼首四眼狗陈玉成、由浦六来援潜太。裹胁甚众。图扑六安、寿州。经副将卢又熊等击退。舒城县知县甘文澜。于二月二十日。亲督勇丁。薄贼头营。该逆拒守。不敢出战。甘文澜遣人绕过营后。突起跃濠。毙贼数十名。该逆溃奔。复偪攻该逆次营。烧毁贼房多间。余贼始行逃遁。同时北路官兵。复攻破贼营一座。杀贼三十余名。追杀数里。桐城东乡练勇。在破冈、乌金渡等处。屡获胜仗。二月初八等日。经在籍知州疏长庚、齐集练勇。会同水师。驶往大龙潭。伺贼半渡。击覆贼船不计其数。外委裴人杰等、由桂家坝击已渡之贼。共毙三百余名。此次舒桐击贼。大获胜仗。著翁同书督饬员弁。乘胜进攻。迅即歼除丑类。勿留余孽。其在事出力人员。准其俟克复桐城后。汇案请奖。候朕施恩。　　

○以攻克安徽炉桥出力。赏游击邹学镛、都司王占魁、守备辛占泰等、花翎。披甲保山德等、蓝翎加衔升叙有差。复已革总兵官惠成职。赏已革总兵官扎隆武三品顶带。　　

○壬辰。命刑部右侍郎文俊、前往江苏查办事件。　　

○以太仆寺卿联康、署户部右侍郎。兼管钱法堂事务。吏部右侍郎爱仁、署刑部右侍郎。　　

○以托病规避、革广东内河水师都司谭镇职。永不叙用。　　

○癸巳。祭先蚕之神。皇后亲诣行礼。　　

○谕内阁、前据刑部奏、船户经纪人等、偷窃米石。分别从严拟罪。当令载垣、彭蕴章、覆核具奏。兹据载垣等、详查例案。从重定拟。漕粮为天庾正供。颗粒皆宜珍惜。该经纪船户人等、辄敢于起剥转运。沿途任意偷窃。甚至用药使水、搀和舞弊。一经查拏。复敢纠众拒捕。实属目无法纪。著照所拟、嗣后凡经纪船户。偷盗漕粮。经兵役往拏。辄敢拒捕者。即照前定贺九一案。首犯于审明后。即行处斩。为从各犯、发新疆给官兵为奴。遇赦不赦。此外偷盗漕粮入已。数在六十石以上者。首犯斩监候。秋审入于情实。为从各犯、发云两广极边烟瘴充军。数在六十石以下、二十石以上者。首犯绞监候。秋审入于情实。为从各犯、发边远充军。数在二十石以下者。首犯发新疆给官兵为奴。遇赦不赦。为从各犯、发近边充军。其用药使水灌米之案。首犯发新疆给官兵为奴。遇赦不赦。为从各犯、发极边烟瘴充军。以上各项人犯。所有家产、俱抄没入官。至因漕米犯案匪徒。仍照刑部原议。罪应枷杖者。发云贵两广极边烟瘴充军。徒罪以上。发新疆酌拨重地当差。该部即纂入则例。永远遵行。至所亏米石。应如何分别赔补之处。著该部查例具奏。　　

○又谕、和春奏、官兵克复长兴等县等语。总兵熊天喜、于十五日黎明。由湖州督队。同参将罗熙贤、分路进兵。规复长兴县城。立毁虹星桥贼营两座。知县徐之鉴、带领民团万余。与贼相持。适记名总兵曾秉忠、带领长龙船。由太湖夹浦、驶至包洋河。兵勇夹攻。贼败入城。曾秉忠师船、已从小东门水关驶入。民团亦即进城。逆匪逃逸。遂于是日午刻、克复县城。并据各路禀报、杭州府属之临安县。已于初八日克复。湖州府属之孝丰县。为于十四日克复。即著和春、严饬带兵各员。乘胜摉捕窜匪。收复各县。俟肃清浙境后。即当力攻广德。毋令久踞。记名总兵曾秉忠。及出力之官兵民团等。均著瑞昌、张玉良、王有龄、查明保奏。候朕施恩。　　

○谕军机大臣等、袁甲三奏、粤逆纠众、窜扰滁全、派兵援剿一摺。粤逆陈玉成、因官军克复全椒。纠党数万。由和州、含山、窜至。两面围攻全椒。复在腰铺、十五里墩、小山头等处劄营。直偪滁城。虽经李世忠等、竭力守御。奋勇攻击。而被毁贼营。旋即抢筑。全椒粮道断绝。情形甚为危急。且该逆有欲由江浦进攻九洑洲之说。设该处有失。贼势愈形猖獗。袁甲三现虽先后派兵前往援剿。尚恐失力单弱。著和春、张国梁、酌拨江北剿旅。由江浦一带。会合夹击。力保滁全。并著袁甲三、严饬乌勒兴阿等、统带马步兵勇。驰往助剿。毋稍迟误。将此由六百里各谕令知之。　　

○又谕、前据瑞昌等奏、按察使段光清等、于二月二十七日。与贼打仗失利后。出城追集援师。三月初六日进城等语。当降旨、将段光清革职拏问。交和春等严行审讯、从重定拟具奏矣。兹据徐有壬奏、段光清续报杭城失守情形、具摺禀请代递、先后不符一摺。段光清前经禀称、罗遵殿派令防守独松关。迨贼扑杭城。折回救援。各门坚闭。于二十六日晚间。密约城中员弁。于二十七日黎明出城迎击。该逆先在清波门攻降城垣。屡次冲击。众寡不敌。即与副将王邦庆、退至海甯、嘉兴。现又奏称、回援省城。不能前进。于二月二十九日。沿江绕至海甯。闻杭州已于二十七日失陷等语。且原摺填写三月初三日。于三月十七日。始行赍交徐有壬代递。计期已隔半月之久。前后情节。种种不符。显系藉词掩饰。著和春、何桂清、王有龄、仍遵前旨。将段光清、严讯定拟具奏。徐有壬、段光清摺、俱著钞给阅看。将此由六百里各谕令知之。　　

○已革浙江按察使段光清奏、省城被陷。现办浙东防堵情形。得旨。此所谓不勘自招。城失即遁。城复即回。靦颜露面。何以生为。　　

○甲午。谕内阁、恒福奏、请将聚众滋事未能弹压各员、及具禀含糊之道员、分别参处一摺。前因张家口办理捐厘不善。当降旨派署察哈尔都统庆昀、督同臬司吴廷栋、妥为办理。兹据该督奏称、张家口铺户。于初四日概行关闭。匪徒乘间聚集。拥赴口北道赛音博勒格图行寓諠闹。万全县知县姚忠亮、弹压不服。该道头颅受伤。姚忠亮亦受甎伤。署张家口副将张毓贤、近在咫尺。当聚众滋事之时。该道差人往邀弹压。张毓贤置之不理。及人散后、始带兵出署。实出情理之外。署张家口协副将候补参将张毓贤、著交部严加议处。万全县知县姚忠亮、系专管地方之员。先事既未能解散。临时又不能弹压。实属软弱无能。著即撤任交部议处。口北道赛音博勒格图、办理厘捐。未洽舆情。已有不合。迨聚众滋事以后。又不将受伤重情。据实禀报。显系办理不善。有意隐饰。著先行交部议处。交该督查明情节。与候补道春保、一并奏参。以昭平允。　　

○又谕、巡视东城御史毓通等奏、逃走太监、夥同诳谝一摺。太监韩进喜、即韩五、李大、王大、均著交刑部讯办。其在逃之白五、乔三、唐姓等。著步军统领衙门、顺天府、五城、一体严拏。归案审讯。据李大供称、本年正月二十日。随同韩进喜、进东华门。韩进喜供伊又进景运门。由隆宗门、出西华门。所有是日值班官兵。失于查察。著刑部于定案时、声明请旨。　　

○谕军机大臣等、何桂清奏、夷酋接到回文、报复之念益坚一摺。据称三月十三日。口□普噜嘶与夷商公议。先遣两轮船赴北洋听信。拦阻漕船。并阻南北往来商船。另遣轮船赴舟山听信。占踞定海。以为接应。夷商等、因先经华商开导。再三劝阻未允。十四日。果有轮船二只北驶。十五十七等日。复有轮船二只南驶。并闻＜口英＞口□佛两夷。在日本等处、买马千余匹。送至上海之虹口地方喂养。制造叉式木架。钻有多孔。欲用木人乘马。中藏火器。以为陆路冲突之用。又闻前遣轮船北驶。已于成山外之海山。劄有夷兵。专为拦阻漕船商船。口□普噜斯之意。兵船至齐。概赴天津附近数处。一齐侵犯等语。夷酋口□普噜嘶、接到咨会。决意用兵。已有夷船北驶。自应严密防范。大沽海口。经僧格林沁、恒福、布置周妥。著即时时侦探。相机堵御。该夷既有同时侵犯各口之说。则山海关、盛京、山东、各海口。亦应一体严防。著僧格林沁、玉明、文煜、督饬在防员弁。认真守御。毋稍大意。现在江浙漕船。到津者数已不少。该夷既欲拦截往来。则此项收泊沙船。或令其暂泊口内。或令其放洋。著僧格林沁、恒福、妥筹办理。其未经收口之船。一遇夷船拦阻。或赴奉天、山东、暂时停泊。玉明、文煜、亦当熟筹办法。毋令该夷抢掠。将此由五百里各密谕令知之。　　

○又谕、前因张家口办理厘捐不善。当派庆昀、督同吴廷栋、妥为办理。本日据恒福奏、该处上下两堡、铺户关闭。匪人乘间纠众。滋事殴官。已明降谕旨。将该文武各员。分别严议议处查办矣。该道赛音博勒格图、办理铺捐。关涉旗民。自应先向署都统庆昀、悉心熟商。定议后妥为劝办。自不至有窒碍难行之处。仍据恒福奏、庆昀原咨、与该道所禀、意见两歧。显系该道办理颟顸所致。况各处抽厘。皆就买卖铺户。计其所入。百分抽一。似与铺户无伤。何至激成事端。兹庆昀原咨。有两堡私产、与地方官无涉之语。所言私产。未知何指。若指房屋而言。则房屋本不应入抽厘之内。究竟恒福所定章程如何。著庆昀、会同臬司吴廷栋、体察情形。妥筹办理。此系权宜之政。所入无多。总须无拂舆情。方为允协。其阻挠捐务、指使关铺、及聚众殴官各犯。务须按名弋获。严行惩办。以肃法纪。吴廷栋淮其会同庆昀、联衔奏事。将此谕知恒福、庆昀、并传谕吴廷栋知之。　　

○又谕、前据僧格林沁等奏、通筹全局。拟在晋东豫三省劝捐。接济京津各饷。当谕令户部认真查核。一面严催各项京饷。毋致各省以劝捐为由。转置正拨于不问。兹据户部奏、遵旨查核该三省历年捐输各案。为数业已不少。该士民情殷报效。虽捐项至再至三。犹形踊跃。请饬山东、山西、河南、各巡抚。体察各该地方情形。奏明办理等语。僧格林沁等、拟在该三省设法劝捐。系为筹备京津各饷起见。既据户部奏称、该三省士民。历年勉竭余赀。力图报效。著文煜、英桂、庆廉、体察情形。悉心筹画。详细具奏。总期于军饷地方。两无窒碍。方为妥善。至各省派委劝捐各员。难保无依势作威。多方抑勒。藉端滋扰情弊。甚至有贿求嘱托。将有力者指为下户。无力者指为殷实。反覆颠倒。曲济其私。或以完作欠。或以多报少。弥缝侵蚀。半归私橐。种种弊端。深堪痛恨。并著各该抚力除积弊。遴选公正绅士。会同地方官。妥为劝办。以济要需。将此各谕令知之。　　

○两广总督劳崇光奏、查明广东虎门城寨等处防兵口粮、核实截支。得旨。该部查核具奏。传回医痊兵丁。焉能如许之多。显系当时溃散。事定潜回。尚欲以并未奏明动用之项。滥应浮销。实属非是。况此项屡经展限。漫无稽考。更难保无另项侵那。藉此了结之事。　　

○江西巡抚恽光宸因病展假。以布政使毓科、暂护巡抚。　　

○展缓广东清远、广甯、开建、灵山、阳山、南雄、六州县。被扰地方旧欠额赋。　　

○蠲缓直隶安、东安、天津、三州县。积涝地方新旧额赋。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百十二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。闰三月。乙未朔。谕内阁、乔松年奏、河督擅截江北饷银一摺。江北粮台。待饷孔殷。乃庚长既将淮北存盐。提取两万包变价充饷。复将山西解赴江北粮台饷银。擅自截留。实属不顾大局。著交部议处。　　

○谕军机大臣等、据何桂清奏、夷酋接到回文、报复之念益坚、现仍拟设法开导一摺。此次＜口英＞酋口□普噜嘶、接到军机处驳饬回文。大为拂意。既先遣轮船南北分驶。复有两国发兵。即到上海。并分路窜扰等语。盖见回文词气和平。故作此虚声恫喝之言。以冀尽如其愿。仍是该夷得步进步之惯技。上年＜口英＞夷赴津。先行背约。致为我师所挫。实属咎由自取。即将从前所议条约。概作罢论。在我亦为理直。乃犹许其悔罪输诚。仍由何桂清、与讲明条款。即准其照咪夷之例。北来换约。我中国相待之恩。可谓宽大。仍该夷不自引咎。不遵开导。仍以必不可行之事。志在必行。在中国岂能受其挟制。现在天津等处。设防严密。如果该夷带兵前来。惟有与之决战。但此次用兵之后。该夷断非有心和好。所有前议条约。概作罢论。著保桂清、即令薛涣等、传谕夷商。使该夷知悉。至前谕通融办理各条。总须在上海议定。毫无疑意。方准北来。不带兵船。由北塘登岸。进京换约。傥条款未定。贸然即至天津。无人与之会议。为须坚持前说。勿涉游移。该大臣仍饬薛焕等、妥为驾驭。相机开导。竭力挽回。不致骤然决裂。方为不负委任。将此由六百里加紧密谕知之。　　

○又谕、朕闻川省剿办滇匪。甚不得手。贼从自流井窜出后。提督占泰、带兵猝遇贼伏。并未接战。遽行溃散。折回省城。军装器械。尽为贼有。以致人心震恐。城门昼闭。又闻自川至陕。沿途有携带军械之兵丁。纷纷逃散。占泰系统兵大员。如果剿贼失利。遽退回省。因而省垣戒严。何以曾望颜并未据实查参。著该署督明白回奏。毋得稍有隐饰。至川省正在用兵。而逃兵满路。更属不成事体。著曾望颜查拏。严行惩办。以伸军律。本日据该署督奏、滇匪窜陷青神等处。虽经官兵收复青神、彭山、两县。而蒲江偪近省垣。尚为贼踞。务即督饬将弁。迅速将复。毋令该匪久踞。致滋蔓延。将此由六百里谕令知之。　　

○又谕、前因浙省军需紧要。谕令庆端等、筹拨银十万两。恽光宸、亦由江西筹拨协济。兹据瑞昌奏、现在地方残破。军饷浩繁。福建筹款。尚无咨会。江西仅据来咨、祇能解银三万两。不敷应用等语。浙江省垣。虽已克复。余匪尚未肃清。该省甫被蹂躏。经费无出。著庆端、瑞瑸、仍遵前旨。于福建迅速筹拨。委派妥员。解赴浙省交纳。江西于拟解三万两外。著毓科、再行设法筹解。以济急需。均不得迟延推诿。致有贻误。将此由六百里各谕令知之。　　

○又谕、瑞昌奏、代办巡抚事务。委署各缺。并咨请学政回省商办善后各等语。张玉良一军。已准其留于杭州防剿。此时临安、及湖属各邑。已先后克复。仍著张玉良、督饬援浙各军。分投摉剿。务令全省肃清。毋留遗孽。至杭州满洲营兵额。为数无多。如恐不敷守御。即著瑞昌、来存、查照湖北章程。将所有驻防余丁。挑选年力精壮者。勤加操练。以备缓急。所请调拨京兵之处。已批示不准行。至张锡庚谅已到省。司道等缺。该将军均已派员署理。一切善后事宜。不患无人商办。该学政职司考校。俟王有龄到省后。仍著出省按试各属。毋误考政。所有罗遵殿等、殉难情形。及此次所奏仲孙懋、于何处阵亡。并此外官绅下落。均著王有龄查明具奏。其脱逃监犯。务即拏获惩办。被劫之存库银钱仓米。详查数目。一并具奏。将此由六百城各谕令知之。　　

○杭州将军瑞昌等奏、查杭省驻防满营兵额。不敷布置。请由京营拣选劲旅二三千名。派员统带来杭。协同防守。得旨。来存、系广州驻防。容或不知。瑞昌、在变仪卫当差有年。安有不知之理。京营劲旅。岂能远戍杭城。所奏殊属不知政体。　　

○河南巡抚庆廉奏、此次军务。为日过久。一切用项繁多。势难随时截数。请将承办迟延各员、及历任抚藩、免其查议。得旨。已奉明旨。尚敢冒渎。近来各省大吏。往往敢于烦渎。皆因朕间缘一二事。实系真情。俯如所请。遂皆视为故常。殊觉可恶。此摺断难允准。仍遵前旨、分别议处。并将此次具详之司道、暨前署巡抚、再行交部分别议处。出奏之庆廉、一并察议具奏。　　

○以四川眉州解围。予都司明耀光、以参将用。　　

○以四川青神、彭山、两县城被贼窜陷。旋即收复。革疏防知县黄志学、葛福绥职。责令实力堵剿。署总督曾望颜、下部议处。　　

○予浙江杭州阵亡道员仲孙懋、副将魁龄、祭葬世职。　　

○丙申。谕内阁、奕橚等奏、兵役应关米石、请饬催交卸一摺。西陵兵役。应关领九年冬季米石。业经于上年十一月间。运至白沟河仓次。该帮弁丁等、竟未随帮押运。迄今数月之久。尚未交卸。实属胆玩已极。著户部、仓场侍郎、直隶总督、赶紧严催该帮弁丁。迅赴白沟河仓次兑交。并著查明承办各员。从严参处。　　

○谕军机大臣等、有人奏、粤东省城。近有匪徒拐掳良民。贩与夷人。男女被掳者以数万计。夷人以省城之西关、番愚县属之黄埔、香山县属之澳门、及虎门外之香港等处。设厂招买。每次买出外洋。皆满载而去。该匪徒始犹暗用术诱。近则明用强抢。省城附近一带村落。行人为之裹足。地方官不特不为禁止。且出示听人自卖各等语。匪徒据人转贩外夷。例禁綦严。该夷人招买人口。若无内地匪徒贪利。从中转贩。岂能满载出洋。地方官果能严禁。亦不至如此肆行无忌。且以地方官惩办本地匪徒。与该夷毫无干涉。夷人亦无从饶舌。何以不行禁止。反为出示听其自卖。著耆龄查明。即行严禁。从重惩办。以期匪徒敛迹。内地良民。不至为该夷所掠。并查明出示听卖之地方官。从严参办。勿稍徇隐。原摺著钞给阅看。将此由五百里谕令知之。　　

○又谕、前因杭州省城失陷。臬司段光清等、藉词接仗失利。退至海甯、嘉兴、当经降旨、将该臬司革职拏问。交和春等严审。从重定拟具奏。昨据徐有壬、将段光清奏报团递。所称失守情形。种种不符。显系事后藉词掩饰。复经降旨交和春等、一并严讯。本日据瑞昌等、三月初二日专差赍递一摺。内称贼于二月二十七日卯时。用火药轰坍城身。夏宝庆之勇。类与贼通。佯为败退。以致阖城兵勇。同时溃散。又二十八日。汉城四面火起。段光清等、早已缒城逃走各等语。兵勇通贼。首先溃退。带勇之员。何以毫无觉察。殊堪痛恨。著和春、何桂清、王有龄、详细查明。将通贼之勇、尽法惩治。并将夏宝庆、一并讯明正法。以肃军律。至已革臬司段光清、如何缒城逃走。并著和春等查明。与副将王邦庆、一并按军法惩办。将此由六百里各谕令知之。　　

○又谕、本日据何桂清等奏、建平、东坝、溧阳、先后失守、苏常情形危急一摺。东坝、溧阳、为苏常门户。东坝固守数年。今因建平失守。遂于三月二十二三等日。相继失陷。贼氛已偪近苏常。何桂清等一闻此警。自必赶紧布置。力筹保全之策。据奏、和春等已调回援浙之向奎、罗熙贤二军。由湖州间道。驰回宜兴。其熊天喜一军。及曾秉忠之长龙船。亦均已调回阑剿。惟程途较远。一时尚无确信。且恐兵力尚单。不敷剿办。现在杭湖各邑。均经克复。杭城有张玉良一军驻守。加以米兴朝、李定太等军。足敷摉捕。所有饶廷选一军。由江西援浙。据报、已于二月二十八日启程。本日庆端奏、援浙之闽兵三千。为已启程。著何桂清等飞咨瑞昌、张玉良、如浙江已可无须添兵。即由何桂清分拨进剿。迅图克复东坝、溧阳。勿令阑入腹地。至金陵已合长围。攻剿正当吃紧。何桂清已飞咨和春、欲请张国梁带兵直援。仍著和春酌量情形。必有谋勇兼优之人。可代张国梁坐镇防剿。方可令张国梁、暂时离营布置。仍回金陵大营。以免困守逆匪。或有意外窜出之虞。所有派防东坝各员弁。著和春等查明参奏。其建平、溧阳等县城内、文武下落。并著何桂清等、查明具奏。将此由六百里加紧各谕令知之。　　

○又谕、庆端奏、派兵援浙、并请添调劲旅助剿一摺。浙江省城。于三月初三日克复。临安、及湖州、被陷各邑。亦已先后攻克。惟广德州、仍为贼踞。浙中防剿尚属吃紧。所有庆端派出援应之闽兵三千名。著即催令前进。于行抵浙境后。听候张玉良调遣。其余调拨之台湾等处兵勇。均可无庸派往。即著饬令归伍。广潮等勇、亦可无庸雇募。以免糜费。至浦城、及仙霞关等处。应如何酌留兵勇。严密设防。仍著该督察度情形。斟酌办理。所请添调江西官兵赴浙之处。著毋庸议。将此由六百里谕令知之。　　

○丁酉。上临故寿安固伦公主第、赐奠。　　

○诣觉生寺拈香。　　

○幸圆明园。如皇贵太妃薨。上临视非痛。酹奠。　　

○谕内阁、僧格林沁等奏、办理要工、动用各款、请免造报一摺。僧格林沁等、上年办理各处工程。除动用捐款外。其不敷银作万三千六百余两。准其陆续劝捐归补。此项经费。并著免其造册报销。　　

○谕军机大臣等、前据僧格林沁、以探有夷船。停泊驴驹河。裹去渔船。拘留米船各情。函致惠亲王等、经军机大臣陈奏。本日据僧格林沁等奏、夷船于上月三十日。牵带米船三只。一并驶至大沽海口。在拦江沙外停泊。后将米船放回。该夷船即向东驶去等语。该夷向船户探问祁口地势。甚为详细。其为窥探虚实诡计无疑。祁口地方。距大沽若干远近。有无防兵。该大臣自必密为布置。所有哨探弁兵。曾否放回。抑被夷船带去。本日复据载垣面奏、接端华由工次来书。知明善接上海私信。该夷在广东募湖勇三千。在该处操演。意欲于山东海口一带空旷处所。登陆抄袭。复据卞宝书云。北仓地方。系上年咪夷、换约所经之路。该处空虚无备。恐咪夷溷迹。导之使来各等语。著僧格林沁、详查地势。如有可以绕越炮台。直达京师之路。即著扼要防守。并即奏明添兵。以防抄袭。其防守炮台之兵。万不可轻易移动。致有疏虞。至山东沿海各口。防不胜防。惟利津地方。距津较近。仍著查明具奏。将此密谕知之。
  </div>
  <div class="pagination">
   <a href="清实录咸丰朝实录_page438.html">
    上一页
   </a>
   <span>
    ...
   </span>
   <a href="清实录咸丰朝实录_page434.html">
    434
   </a>
   <a href="清实录咸丰朝实录_page435.html">
    435
   </a>
   <a href="清实录咸丰朝实录_page436.html">
    436
   </a>
   <a href="清实录咸丰朝实录_page437.html">
    437
   </a>
   <a href="清实录咸丰朝实录_page438.html">
    438
   </a>
   <span class="current-page">
    439
   </span>
   <a href="清实录咸丰朝实录_page440.html">
    440
   </a>
   <a href="清实录咸丰朝实录_page441.html">
    441
   </a>
   <a href="清实录咸丰朝实录_page442.html">
    442
   </a>
   <a href="清实录咸丰朝实录_page443.html">
    443
   </a>
   <a href="清实录咸丰朝实录_page444.html">
    444
   </a>
   <span>
    ...
   </span>
   <a href="清实录咸丰朝实录_page440.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
