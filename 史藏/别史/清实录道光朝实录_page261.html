<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 261 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 261 页/共 848 页</h1>
    <div class="content">○遣官祭端慧皇太子园寝。　　

○颁道光九年时宪书。　　

○调甘肃凉州镇总兵官哈丰阿、为陕西汉中镇总兵官。　　

○改江西保丰县为要缺。临江府樟树镇通判为中缺。从大学士总督蒋攸铦请也。　　

○缓徵湖南醲陵、澧、攸、茶陵、四州县水灾节年带徵额赋。　　

○戊辰。上幸圆明园。　　

○诣绮春园问皇太后安。　　

○谕内阁、邓廷桢奏、查明各州县动缺仓谷。筹议分年买补一摺。安徽省各州县历年动缺常平仓谷。自应随时买补。以备缓急。但该省系积歉之区。本年各属秋禾。又因被水被旱。收成不能丰足。诚恐同时采买。必致粮价增昂。有妨民食。著照该抚所请、酌分六年。以道光九年为始。随时察看州县粮价情形。责成该管道府州。督饬分限领买。每年采买后。即令出具仓收。送候委员盘验。按年于奏销案内。列入新收登报。俟依限买补齐全。借放银两。可以陆续归还。而查免清查两案亏缺抵缺谷价。亦可先后追完。统俟各项完缴清楚。再行接续饬领买补。以实仓储。该部知道。　　

○修浙江东塘坦水。西塘柴埽盘头。及钱塘县境江塘桥闸运洞等工。从巡抚刘彬士请也。　　

○庚午。上御勤政殿听政。　　

○谕内阁、奕绍等会同严审英和等办理吉地工程草率。分别定拟一摺。此案英和承办宝华峪吉地要工。始终其事。自应慎重详审。乃明知圹帮石母滴水。因系废士□曹。商同绵课、戴均元、用土攩护。并以龙须沟恐洩地气。奏明停办。而于石券旁议请添设叠落石格漏之处。又复驳令中止。其砌墙海墁等石工。遇有碰楞。仅用松香白蜡搀和石面抅抹。且饬令牛坤催促工程。勒限完竣。英和于此等要工。但止信用牛坤一人。以致工多草率。遂有浸溢。奕绍等审讯明确。比依定例拟斩监候。本属罪所应得。姑念英和曾任尚书。协办大学士。于此案讯无赃私。尚可宽其一线。且吉地工程。系朕一人之事。不肯因办理不善。诛戮大臣。既不置之于法。即不必久系囹圄。英和著加恩发往黑龙江充当苦差。以示朕法外之仁。伊现患病未愈。伊子奎照、奎耀、亦不必交敬徵等带赴工次效力。著即随侍前往黑龙江。伊孙荫生候补员外郎锡祉。著即革职。牛坤。派充总监督。常川驻工监视。较之各监督责任尤重。虽讯无克扣侵蚀情弊。惟不能监视妥办。著发往伊犁效力赎罪。已革监督百寿、延凤、讯无偷减侵蚀情弊。惟既于认领工程结内。自限七年完工。不知及早妥办。临期竭蹷。任令工匠草率黏补。俱著发往乌噜木齐效力赎罪。已革监修定善、长淳、玛彦布、监工是其专责。目击工程草率。所司何事。俱著发往军台效力赎罪。已革监督庆玉。到工接办。在地平落成之后。免其发往军台。著在工次效力。　　

○又谕、富俊等奏、此次所调应给随扈人员马匹。内察哈尔马匹。较往年疲瘦身小。以致各官兵藉口碍难挑拣。请饬加意牧放等语。明岁巡幸盛京。所需马匹较多。察哈尔解京马匹。必须膘分。健壮。方可乘骑。若不豫先筹备。以致临时难以验收。殊属不成事体。著该都统副都统等将明岁应调马匹。加意牧放。以备调用。傥再有身小疲瘦。不堪乘用之处。惟该都统等是问。　　

○辛未。予陕西承办兵差道员庆禄等议叙选用有差。　　

○修山东运河。泇河。捕河。三厅闸坝堤岸桥梁土石等工。从河道总督严烺请也。　　

○贷奉天正黄、镶白、镶蓝、三旗界内及广宁、小黑山、白旗堡、巨流河等处水灾旗民一月口粮。缓徵新民屯等处被淹民地额赋。并贷锦州府被灾各属半年马乾银。　　

○缓徵山东恩、金乡、鱼台、郯城、博兴、乐安、昌邑、兰山、日照、高密、胶、即墨、十二州县被水村庄新旧额赋有差。并德、恩、二州县境内屯庄旧贷口粮仓谷耔种。　　

○壬申。上诣安佑宫行礼。　　

○谕内阁、奕绮等奏、请将八旗等兵役饷米。仍照旧章送营散放一摺。西陵八旗礼部工部兵役、及内务府家口米石。向由易州如期运送至营。就近支放。嗣经直隶总督奏明、改令该兵役等自赴州仓支领。兹据奕绮等查明兵役领米。情事烦难。恳照旧章办理。著照所请、除各衙门文武官员俸米。仍自行赴州关领外。所有八旗礼部工部兵役饷米、及内务府家口米石。著仍照旧今易州如期运送至营。奕绮等随时派员监放。其例销运送脚价银两。仍令归该州支销。该部知道。　　

○谕军机大臣等、前经降旨令奕颢传问员外郎毓庆、当时随同戴均元等相度宝华峪情形。据该将军具奏所询供词。仅将戴均元等原摺照录。并无切实详叙情节。著奕颢仍饬知毓庆。令其迅速来京。听候传讯。将此谕令知之。　　

○刑部奏、门军酗酒殴伤本管官一案。得旨、此案门军长安、酗酒殴伤本管门领张仙保。迨到案审讯。复敢捏词抵饰。情殊可恶。从前嘉庆年间。有步甲二柱、乘醉逞凶。殴伤本管官一案。经刑部拟发黑龙江。先行枷号示众。曾经奉旨改为永远枷号。常川游示九门。并令嗣后即照此例办理。今该部于长安一案。并不将前奉谕旨声叙。援照办理。仅拟发驻防当差。实属疏漏。长安著照例永远枷号。常川游示九门。以昭炯戒。刑部堂官、著交部议处。　　

○癸酉。上诣绮春园问皇太后安。　　

○予喀什噶尔换防被害之乌噜木齐、吐鲁番、巴里坤、古城、四满营委协领多克金泰等三十三员、阵亡主事衔舒明安等四员、并堵御积劳病故都司潘士品、恤荫如例。　　

○旌表守正捐躯安徽泾县民王细妻贺氏。　　

○甲戌。谕内阁、屠之申奏、购买秸料、加增运脚银两。请照旧办理一摺。直隶永定河南北两岸岁抢修各工。所需秸料。节年因运脚不敷。奏准加增。仍令体察情形。酌量裁减。兹据该护督查明。本年虽属丰稔。惟近堤村庄产料无多。仍须赴远处购办。原定例价。实不敷用。著照所请、准其循照成案。每束加增运脚银二厘五毫。共银八千五百两。以备购运。并著该护督随时查察。可减即减。毋任工员逐年请增。以昭核实。该部知道。　　

○又谕、德英阿等转奏、土尔扈特汗策登多尔济等、吁恳本年入都瞻觐请旨一摺。策登多尔济等、呈请入都瞻觐。具见诚悃。殊属可嘉。惟是伊等各有所司事件。若令同时来京。于该部落事务无益。而往返路程。未免浮费。即照所请、著策登多尔济、于本年年内自游牧起程。由内地行走。于明春到京瞻觐。土尔扈特亲王鞥克济尔噶勒、郡王那木扎勒车登、贝勒巴图纳逊、贝子察罕布彦等、俱著暂行不必来京。俟德英阿等将伊等分定班次。咨行理藩院。再由该院照例令其轮班瞻觐。　　

○又谕、德英阿等奏、筹款增给伊犁各员养廉盐菜银两一摺。伊犁将军参赞及领队大臣等。前经降旨加给养廉。其官员等亦应一律增给盐菜银两。据该将军等议将额设司员章京八员。每员按月加增银十两。粮员五员。每员按月加增银六两。部缺经制笔帖式四员。每员按月加增银四两。委笔帖式二十七员。每员按月加增银二两。此项应加盐菜。并该将军等应加养廉。共需银四千六百六十两。筹款给支。著照所请、准其于伊犁牛马税房租项下动支。下余银两。仍照向例核入经费正项内充用。于调取内地经费时声明。并造册咨部核销。又据另片奏、塔尔巴哈台司员章京三员。每员按月加给银十两。经制笔帖式二员。每员按月加给银四两。委笔帖式十员。每员按月加给银二两。统计加增盐菜。并领队大臣新加养廉。共需银一千零九十六两。亦照所请、准其于每年扣收?布茶封变价及官厂牲畜扣价项下动支。按数造册报销。该部知道。　　

○又谕、英惠奏、筹款酌加章京笔帖式等盐菜银两一摺。乌噜木齐、吐鲁番、古城、巴里坤、库尔喀喇乌苏等处。共额设章京三员。部缺笔帖式七员。委笔帖式三十二员。据该都统请照伊犁所加银数。章京每员按月加给银十两。部缺笔帖式每员按月加给银四两。委笔帖式每员按月加给银二两。共计每年加增银一千四百六十四两。著照所请、准其于房租牲税项下动支。其哈密额设章京一员。部缺笔帖式一员。委笔帖式六员。著照乌噜木齐各城加增盐菜银数。一律加给。每年共需银三百一十二两。该城既无间款可筹。并准其于该处经费项下动支。俱令年终造册咨部核销。该部知道。　　

○缓徵直隶大城、沧、盐山、宁晋、东安、五州县被水被雹各村庄新旧额赋。及旧贷银谷。　　

○乙亥。上诣绮春园侍皇太后膳。并赐皇子及内廷王大臣等食。　　

○丙子。皇太后圣寿节。遣官祭太庙后殿。奉先殿。上率皇子及王公大臣官员诣绮春园行庆贺礼。礼成。侍皇太后膳。并赐皇子及内廷王大臣等食。　　

○丁丑。以都察院左都御史潘世恩、为顺天武乡试正考官。内阁学士龚守正、为副考官。　　

○戊寅。上诣安佑宫行礼。　　

○谕内阁、惠郡王绵愉分府之后。著加恩在内廷行走。　　

○谕军机大臣等、朕明年恭奉皇太后安舆。巡幸盛京。恭谒祖陵。所有该处宫殿内。皇太后及皇后妃嫔居住之所。应行先期妥为豫备。著奕颢即查明乾隆年间巡幸盛京时。皇太后及内廷主位所住宫殿房屋。详细绘图。黏签呈览。将此谕令知之。　　

○己卯。上诣大高殿。寿皇殿。行礼。奉皇太后还宫。　　

○谕军机大臣等、张井等奏、回空军船。二进尾帮及三进在前各帮渡黄日期一摺。本年回空军船。仍用倒塘灌放。未能启坝趱渡。现已渡船二千六百五十余只。未渡之船。一千八百余只。据奏于本月二十内外。即可全数渡竣。虽不致误归次受兑之期。惟每年启放御黄坝。原期畅洩清水。资其刷涤之力。并非仅为趱挽军船。现在恃有倒塘之法。于漕运固不致过于迟滞。而黄河淤垫之处。毫不能资其利益。是徒补救目前。未能渐复旧制。据奏湖水已报长五寸。此后天气日寒。黄水自日见消落。张井等务当相机仍启御坝。俾清水畅出刷黄。方冀湖河日有起色。其在后帮船。前据严烺奏称、即日可以全数趱过济宁。著讷尔经额迅速派员迎提。务令跟接南下。及早趱渡。并著该漕督将已经渡黄军船。催令遄行。并移咨沿途各督抚一体催趱。无误归次受兑。将此谕知张井、潘锡恩、并谕讷尔经额、知之。　　

○户部议准、广西巡抚苏成额疏报、天保县开垦水田二十七＜?土韦＞。照例升科。从之。　　

○庚辰。上诣皇太后宫问安。　　

○谕内阁、嗣后凡遇朕御养心殿召见时。除内廷诸臣。例得由内右门行走者。仍照旧行走外。其余文职三品以上。武职二品以上。各大臣内有年逾六十五岁者。均加恩革奏事处官员。带领一体由内右门出入。以示体恤。　　

○又谕、绵课之子奕＜?土八买＞、现已降为郡王。所有护卫官员等项。著照例裁汰。其军功亲王分内所得金册金宝。著无庸撤回。　　

○辛巳。谕内阁、屠之申奏、查抄牛坤原籍家产一摺。已革内阁侍读学士牛坤原籍家产。据该护督查明该革员已改籍大兴。原籍天津并无产业。惟查出蓟州平谷两处。有祖遗墓田祭田。并牛坤自置房地。一并查抄。除天津、蓟州、平谷等处坟地祭田家祠庄房。并已连契纸给予伊侄牛锦居住房屋一处。俱著免其抄没外。其坐落蓟州地十三顷。经该护督究明系牛坤自置之产。查无契据。讯之代买地亩之夏文仲。不能供明地价确数。著顺天府府尹即传提牛坤家属。查起原契。送交内务府入官。毋任稍有隐饰。　　

○谕军机大臣等、奕颢奏、主祭宗室当差拮据。请每月各赏给津贴银八两。各添给养赡地五顷等语。宗室奉恩将军福嵩阿等六员。祗承祀典以来。因生齿日繁。所得俸银地租。不敷用度。自应量为体恤。惟据该将军所请、将已革庄头方豁然名下入官地亩。每员拨给五顷。令其自行招佃取租。此项地亩究有若干。著奕颢查明当时入官顷亩确数。覆奏到日。再降谕旨。将此谕令知之。　　

○命翰林院编修池生春、在南书房行走。　　

○以两淮盐运使佟景文、为广西按察使。　　

○蠲缓浙江富阳、建德、淳安、遂安、桐庐、分水、仁和、钱塘、海宁、临安、乌程、德清、诸暨、十三州县被淹田地。新旧额赋有差。并贷富阳县贫民谷石。赈建德、淳安、遂安、桐庐、分水、五县灾民。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百四十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光八年。十月。壬午。谕内阁、琦善奏、各属解存藩库谷价银两。均经户部拨用。请照原价拨还。分别归欠买补一摺。山东省拨用谷价。前经咨准部覆。令将买谷价银。在于地丁项下照依例价动支。毋庸拨还。兹据该抚查明、此内有各州县先经采买、以原价归于交代案内作抵欠款者。并有列入蠲免案内抵除已徵未解银两者。若照例价给发。则原解原扣银数较多之处。均不能照数领回。其前次抵欠之款。即不敷归补。且现在承买之员。亦复无端赔累。自系实在情形。著照所请、统计两次部拨谷价银一十一万四千余两。内道光六七两年已买谷石。应照各原价扣除银二万一千八百九十四两零。又除已买粜谷盈余及津贴银三百一十二两零。均毋庸拨还外。实应拨还银九万一千九百七十六两零。准其于藩库节年地丁项下、照数拨还各该州县归欠买补。该部知道。　　

○山东巡抚琦善覆奏、遵查东省钱粮差徭。并无勒折。各属亦无匪徒开局聚。赌等事。现饬逐款访查。分别究禁。得旨、所奏俱悉。务要随时访查。切忌朦混回护。慎勉为之。　　
</div>
    <div class="pagination">
<a href="清实录道光朝实录_page260.html">上一页</a><span>...</span><a href="清实录道光朝实录_page256.html">256</a><a href="清实录道光朝实录_page257.html">257</a><a href="清实录道光朝实录_page258.html">258</a><a href="清实录道光朝实录_page259.html">259</a><a href="清实录道光朝实录_page260.html">260</a><span class="current-page">261</span><a href="清实录道光朝实录_page262.html">262</a><a href="清实录道光朝实录_page263.html">263</a><a href="清实录道光朝实录_page264.html">264</a><a href="清实录道光朝实录_page265.html">265</a><a href="清实录道光朝实录_page266.html">266</a><span>...</span><a href="清实录道光朝实录_page262.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
