<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 138 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 138 页/共 216 页</h1>
    <div class="content">
○云贵广西总督鄂尔泰疏报、云南永善县、开垦本年分田地六十四顷有奇。下部知之　　

○丙戌。谕内阁。怡亲王为朕办理大小诸务。无不用心周到。而于营度。将来吉地一事。甚为竭力殚心。从前在九凤朝阳山、经画有年。后因其地未为全美。复于易州泰宁山太平峪、周详相度。得一上吉之地。王往来审视。备极辛勤。又恐随从人等、烦扰居民。将饮馔之属、俱不令前驱预备。常至昏夜、始进一餐。其所择吉壤。实由王亲自相度而得。而臣工之精地理者、详加斟酌。询谋佥同。且以为此皆王忠赤之心。感格神明。是以具此慧眼卓识也。其相近山水回环、形势联络之处。又有中吉次吉之地。朕以王经营吉地。实为首功。欲以中吉者赐之。王惊悚变色。惶惧固辞。朕鉴其诚心。遂寝其事。已而在六十里外涞水县境内、得一平善之地。曰、此庶几臣下可用者。奏请赐给。朕彼时迟回。未曾降上□日。王于病中、令侍郎刘声芳、恳切转奏。朕不得已、允其所请。王得上□日喜极。至于踊跃忭舞。云皇上待我隆恩异数。不可枚举。今兹恩赐。则子孙世世、俱受皇上之福于绵长矣。即日遣护卫前往起土。越数日、护卫呈看土色。王取一块、捧而吞之。盖王知朕眷王之深。惟恐茔域未定。将来仍以前所欲赐之地赐之也。其用心之谦谨周密。至于如此。王薨逝后。朕询问王府管事之人。知王病中将身后之事。一一指示。特画亲王坟茔图一幅。与其王妃及诸子曰。我身后茔地之制。悉照会典所戴亲王之礼行。毋得稍有踰越。如或稍过。则汝等违我之治命矣。昨王府之人、以图进呈朕览。仅有门三间。享堂五间。此国家经常之制。非所以待有大功之贤王者。但思王之生平、谦抑退让。朕每加恩礼。王必再四恳辞。朕鉴其一一实皆出于至诚往往俞允。今若身后独不从其言。朕心有所不忍。然以丰功硕德、不世出之贤王、而寝园仅循常制。则褒德显功之典礼。实为缺略。朕心又有所不忍。今如何使朕心之辗转不忍者。得以大慰而揣度。王心亦受之而安。且揆之于礼。适为合宜允协。著大学士九卿等、悉心详酌定议具奏　　

○户部议覆。江苏巡抚尹继善疏言、苏州府属之常熟、昭文二县。旧有丐户。不得列于四民。迩来化行俗美。深知愧耻。欲涤前污。请照乐籍惰民之例。除其丐籍。列于编氓。应如所请。从之　　

○戊子。吏部题、一等阿思哈尼哈番、又一拖沙喇哈番李铸、因罪革退。销去年次恩诏所得拖沙喇哈番。余三等阿思哈尼哈番。以其侄孙李景唐袭替。从之　　

○己丑。谕兵部。怡亲王园寝。在涞水县水东村。现在兴工修造。著设立守备一员。千总一员。把总二员。兵丁五十名。永远守护。俱隶太平峪副将管辖　　

○吏部议覆。广东总督郝玉麟疏言、广东肇高廉罗道、驻劄肇庆府。控制千里以外之高廉二府。雷琼道所辖雷州府。在海之北。琼州府在海之南。俱鞭长莫及。请添设巡道一员。驻劄高州。分辖高雷廉三府。改肇高廉罗道、为肇罗道。雷琼道为海南道。并请将高雷廉道、海南道、及原设之惠潮道、俱加兵备道职衔。以树声威。均应如所请。从之　　

○移江南望江县杨湾河巡检、驻华阳镇。从原署两江总督范时绎请也　　

○庚寅。孝恭仁皇后忌辰。遣官祭景陵　　

○辛卯。宗人府等衙门议奏、允祉情性乖张。行事残刻。圣祖仁皇帝屡降谕上□日。宣示于众。皇上御极以来。时加训诫。多方保全。乃伊下愚不移。罪恶日稔。臣等谨就其罪之大者言之。允祉事圣祖仁皇帝、诸事违逆。罔知爱敬。圣祖仁皇帝圣躬违和。允祉毫无忧戚且怀冀幸之意。又如恭谒陵寝。允祉并不早集行礼。使诸王大臣、候至巳时。始至昭西陵。午时方至景陵。任意怠忽。有乖典礼。其于母妃也。肆行忤逆。又敬敏皇贵妃薨逝。允祉服制未满。即行剃头。此其不孝之罪一也。当二阿哥废黜之后。允祉居然以储君自命。见廷臣更正东宫仪仗。辄忿然谩骂。此其妄乱之罪一也。允祉素日包藏祸心。希冀储位。与逆乱邪伪之陈梦雷。亲昵密谋。遂将陈梦雷逆党周昌言、私藏家内。妄造邪术。拜斗祈禳。阴为镇魇。及事迹败露。允祉罪在不赦。我皇上法外施仁。不忍加诛。迨后在皇上之前。抗傲无礼。诸王大臣、合词参劾。宗人府议以禁锢。复蒙皇上从宽。止将伊降为郡王。薄示惩儆。而伊毫不畏惧。今年又蒙特恩。复伊亲王之爵。而伊仍不知感戴。此其狂悖之罪一也。允祉向日与阿其那、塞思黑、允禵等、交相党附。时切觊觎。比昵匪类。肆无忌惮。及至阿其那、塞思黑、逆迹败露。允祉乃密请交伊暗置死地。意在归过皇上。此其党逆之罪一也。我皇上宵旰勤劳。每于允祉进见之时。赐坐优礼。谕以勤政忧民诸事。而允祉漫不乐闻。但以伊闲居散适之乐。娓娓陈述。此其欺罔不敬之罪一也。满汉文武大臣、皆受圣祖仁皇帝教养深恩。又蒙皇上加意委任。而允祉视抒诚宣力者如仇敌。憸邪不轨者为腹心。此其奸邪之罪一也。从前皇贵妃丧事。允祉当齐集之期。俱诡称有另交事件。推诿不前。及前年八阿哥之事。允祉欣喜之色、倍于平时。此其恶逆之罪一也。允祉之子弘晟、凶顽放纵。助父为恶。荷蒙皇上鸿恩。从宽禁锢。允祉反以此衔恨于心。时行怨望。此怨怼不敬之罪一也。允祉在圣祖仁皇帝时。侵帑婪赃。盈千累万。又恣意需索所属。仍复逋欠累累。皇上深用体恤。特赐帑金。俾其饶裕。而允祉毫不感激每以催追之项、怨忿渎奏。此其贪黩负恩之罪一也。怡亲王忠孝性成。谟猷显著。允祉心怀妒忌。值怡亲王薨逝。并不恳请成服又不躬请皇上圣安。且于怡亲王府齐集之所。每日迟至早散。当举哀时。全无悲泣之情。反有庆幸之意。此其背理蔑伦之罪一也。至于残忍刻薄、徇私挟诈之处。难以枚举。情罪重大。应将允祉削去和硕亲王、革退宗室、即行正法。伊子弘晟、凶顽放纵。助父为恶。亦应革退宗室。即行正法。再伊子镇国公弘景、应革去公爵。并伊诸子及孙、俱革退宗室。交与该旗。编入佐领。更名披甲当差。允祉之女、有品级者、革去品级。其妻妾、并弘晟之妻妾、俱交与弘景。允祉所属佐领。应令该旗作为公中佐领。所有家产。并伊子家产。俱系大内分给。应交与该旗查明。交内务府。得上□日。览诸王大臣官员所议。若照议施行。朕心有所不忍。姑从宽曲宥。将允祉革去亲王。其如何拘禁之处。候朕另降谕上□日。弘晟秉性凶顽。助父为恶。从前散禁于宗人府。今著严加拘禁。弘景为人心性未定。尚不似其父兄之悖乱。著仍留公爵。以徐观其后。允祉所属人等。作何派拨之处。朕另行降上□日　　

○壬辰。湖广安陆府知府谈九叙等、恭请圣训。上谕曰。知府一官。有丞上率下之责。关系吏治民生。最为紧要。尔等勿视为传舍。但务逢迎上司。以图升迁。为荣身之计。果能察吏安民。实尽其道。即使终身不得迁转。亦足留名誉于将来。若一味请托钻营。希图保荐。纵一时幸获寸进。而公论难免。何能掩人之耳目哉。刑名事件。知府尤为上下关键。务期明允公当。地方始无冤民。不可听属员恳求。亦不可畏上司驳诘。而草率苟且。以致讼狱颠倒。下结民怨。上干天和。若催科一节。固有考成。果遇水旱灾荒。自当据实申详。加意抚恤。不可隐匿。以图省事。亦不可捏报。以滋弊端。夫宽大惠爱者。乃为政之要道。朕非令尔等严厉苛刻以从事也。但古人云、养稂莠者伤禾稼。惠奸宄者贼良民。若保全贪官污吏、以博长厚之名。纵容地棍土豪、以沽安静之誉。此大有害于人心吏治者也。沽名邀誉。乃居官之大患。大凡在任时、贴德政之歌谣。离任时、具保留之呈牒。皆非真正好官也。惟去任之后。绅衿百姓。思念不忘。则不愧古之循良矣。知府与知县不同。知县为一邑之宰。果能殚竭心力。使四境之内。民人乐业。便是良有司。至于知府。则有统辖属员之职。若各属之内。有一人居官不善。在知府分内、即为一分旷职。不可云洁己谨守。遂可无忝牧守之任也。天下人才难得。傥过于苛刻摧残。则因细故微瑕。而至于放废终身者不少矣。总之遇好官。则当爱重保护之。遇中材。则当劝导扶掖之。遇劣员。则当惩治罢黜之。以此督课属员。有不观感兴起者。无此情理也。至于参罚案件。外官必不能免。朕从不肯以情有可原之案。废弃贤员。常有因公参处之州县官。朕见其人才可用、而逾格加恩迁擢者。尔等勿存见小之念。顾惜功名。局于庸众之规模。而无远大之器量也。将此谕上□日。吏部通行天下之知府、直隶知州、知之　　

○癸巳。谕内阁。礼记曰。圣王之制祭祀也。法施于民则祀之。以劳定国则祀之。能御大灾大患则祀之。此崇德报功之典、千古之不易者。而人心懿好之公。感恩追慕。有功于一郡。则一郡祀之。有功于一乡。则一乡祀之。此又缘人情而制礼。自古及今。名贤硕彦。享俎豆而奉蒸尝者。不可胜数。吾弟怡亲王、忠孝两全。智仁兼备。嘉谟经国。渥泽安民。此朝野所共知者。古称聪明正直之谓神。王之灵爽、在天不泯。著通行内外直省。有欲为王建立祠宇。□山戊示□时展祀者。著奏闻准其举行。其不能深知王之功德者。不必行　　

○调署广东巡抚傅泰来京。升贵州布政使鄂弥达、为广东巡抚。调云南布政使张允随、为贵州布政使司布政使。甘肃布政使葛森、为云南布政使司布政使。擢吏部员外郎诺穆图、为陕西甘肃布政使司布政使。前往噶斯、办理军需。以陕西西安驿传道赵挺元、署甘肃布政使司布政使　　

○命湖广提督冯允中、以提督衔、管理陕西西大通西宁两处总兵官印务。实授岳超龙、为湖广提督。升湖广沅州副将范毓＜香奇＞、为直隶天津总兵官。署河南河北总兵官　　

○乙未。谕宗人府。朕之诸幼弟。朕向来不能深知。从前曾据怡亲王奏称二十一阿哥允禧、立志向上。且深知感朕之恩。恭敬之念。出于至诚。朕从前降上□日、将伊封为贝子。著晋封贝勒。公允祹、仍封为郡王。理郡王弘皙、著晋封亲王。公弘景、受朕宽宥之恩。深知感激。著晋封贝子　　

○谕理藩院。前往岳钟琪处额驸阿宝、带领该旗兵五百名。目今行至何处。著行文阿宝、即于彼处驻劄候上□日。绰本、带领鄂尔多斯兵五百名。亦著行文绰本。就近拣水草佳处、驻劄候上□日。此一千兵。著行文询问大将军岳钟琪、或今年调往巴尔库尔。或俟明年进兵之前调往。二者孰为有益。并兵丁钱粮、足与不足。俱著大将军岳钟琪、定议具奏。再派往噶斯之京城兵、归化城兵共五百名。此时将及到彼。著格默尔带领在噶斯驻劄富宁亦著前往噶斯。与格默尔一并管理。达鼐著来西宁。仍与鼐满岱办理事务。所有扎萨克蒙古等兵。著交与达鼐管理。或在锡喇他拉地方。或在从前额驸阿宝、奏请驻劄之乌阑穆伦等处。相视形势驻劄。俟明年文到之日。前往噶斯。其青海之一千五百兵。相近噶斯。今年只在各游牧处预备。亦俟明年文到之日、前往噶斯。达鼐既到噶斯管理之后。富宁著回西宁、办理事务　　

○兵部议覆。福建提督石云倬疏言、提标中营所辖之徐州墟桃州隘二汛。在万山中、瘴气薰蒸。官兵病故者多。请将驻防徐州墟之守备。调回府城。其原汛改设长坑地方。以桃州隘千总一员。移驻防守。再派外委一员。步兵一百一十名。居中扼要至徐州墟桃州隘旧地。各设兵十名。即于长坑汛内。按月轮派。以均劳逸。应如所请。从之　　

○丙申。以镶蓝旗满洲都统绰奇、署右翼前锋统领　　

○吏部题、二等精奇尼哈番智勇、因罪革退。销去恩诏所得拖沙喇哈番。余三等精奇尼哈番。以其子延福、袭替。从之　　

○议叙攻取桌子山棋子山军功、喀尔喀扎萨克台吉巴尔汉等、赏赉有差　　

○丁酉。甘肃巡抚许容疏报、文县松坪寨等三十九处番民输诚归化。编里纳粮。下部知之　　

大清世宗敬天昌运建中表正文武英明宽仁信毅大孝至诚宪皇帝实录卷之九十四


大清世宗敬天昌运建中表正文武英明宽仁信毅大孝至诚宪皇帝实录卷之九十五　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正八年。庚戌。六月。戊戌朔。日有食之　　

○户部议覆。署直隶总督唐执玉疏言、永平府属喜峰口仓存贮滦州、卢龙、迁安、抚宁、昌黎、乐亭等州县、并永军厅分运米石。各州县应赔亏折米二千五百余石。请照通州中西二仓例。一体豁免。查历年奏册。俱称实在存仓。应著落接受交代之员赔补。得上□日。喜峰口仓粮积贮年久。难免蒸变折耗。况历任各官。更换多人。更难责令赔补。所有未完米石。著从宽豁免　　

○四川巡抚宪德疏言、噶达上中下三渡、吹音堡等处、新驻官兵口粮。前经化林协副将杨大立、请给本色。而一路山径险峻挽运艰难。恳敕督臣查郎阿、提臣黄廷桂、再行酌议。得上□日。噶达等处兵丁口粮。据该副将等称、彼地米价甚贵。商贩每斗须八九钱一两不等。从前所定折色之价。不敷买米之用。请永远供运本色。而宪德等则以民夫挽运艰难。奏请会同督臣、再加酌议等语。兵丁远驻边方。朕心深为轸念。彼地米价既贵。自当格外加恩。著宪德等就近酌量。并询问弁兵等。或即照商贩之价。给与折色。令兵丁自行采买。或多添脚价。给与民夫。运送本色。散给兵丁。著该抚等悉心定议。务令兵粮富足。民力不扰　　

○二等阿思哈尼哈番明全、因罪革退。以其亲伯之子德克精格、袭替　　

○己亥。谕内阁。今科进士。除选拔庶吉士外。曹绳柱、系现任中书。以六部主事用。其马丙等五十八名。著在六部额外主事上学习先走。该部按各部司分多寡。掣签分派具奏。三年之后。如能称职该部堂官题补。如不能称职。该部奏闻。其内若果有才猷出众。明练政治之员。于一年之后。该堂官将情由声明保奏。带领引见请上□日。此各部行走学习之员。俱著照额外主事之例。给与俸禄　　

○又谕。今科外用进士。著就伊等本籍邻近地方。掣签派往。交与各该督抚、分派藩臬衙门。令其学习。伊等中式之后。原须候选数年。始能得官。今著学习三年。委署试用一年。约计四年之后。题补实授。与伊等候选之期相彷。而又得学习吏治。较之闲居在家。岂不大有裨益。此三年之内。若该地方需用人员。仍著奏请、另行拣选命往。不必于新科进士内、迁就委用。傥进士中、果有才具出众。平日熟练吏治。不待学习者。该督抚格外委署题补。即于本内声明具奏。若才具庸常。难以练习吏治。情愿改补教职者。不拘三年之期。准其具题改补。其学习之员。每年公费若干。该督抚于公用银两内、酌量给与。著行文各督抚知之　　

○工部尚书李永升、缘事革职。升刑部左侍郎张大有、为工部尚书。调盛京刑部侍郎兼理奉天府府尹王朝恩、为刑部左侍郎　　

○庚子。以原任副都统高峋、为镶蓝旗汉军副都统　　

○吏部议覆。云贵广西总督鄂尔泰疏言、广西富川、贺县、僻处边隅猺蛮盘踞应添设官兵防守。请于富川贺县适中之麦岭地方。专设同知一员。为平乐府捕盗同知。并添设守备一员。千总一员。兵一百五十名。同驻麦岭。再牛岩小水峡、应每汛添设把总一员。兵五十名。长圳村、龙窝村、各添设一汛。每汛设兵二十名。贺县属之开山峝、应添设一汛。以外委把总一员。领兵二十名防守。联络会哨。总归平乐协统辖。均应如所请。从之　　

○移江南頴州州同、驻方家集地方。从调任安徽巡抚魏廷珍请也　　

○赠故吏部尚书马尔汉、太子太傅。赐祭一次　　

○辛丑。以大理寺卿黎致远为奉天府府尹。兼理盛京刑部侍郎事务　　

○壬寅。敕封陕西河州口外河神、为开津广济佑国庇民昭应河源之神　　

○大学士九卿等遵上□日议奏、本朝定例。亲王之谥一字。郡王之谥二字。而大戴礼檀弓注云、古者以生号为没后之称。原不必一定也。伏稽历代史册。为辅弼者有矣。至于怡亲王奉公体国。精白一心。孰如王之忠者。夙夜恪恭。始终无斁。孰如王之敬者。荩忱笃棐。一念不欺。孰如王之诚者。事必当理。言必由衷。孰如王之直者。经理百度而不以为劳。宣赞机宜而不著其迹。孰如王之勤慎者。清洁之操。一尘不染。洞达之识。纤悉无疑。孰如王之廉明者。可为生前之宠锡。即可为身后之休光。以此加于谥号之上。洵合人心之至公。请将御书忠敬诚直勤慎廉明八字、加于怡亲王谥法之上。其一字之谥。交与宗人府议奏。得上□日。览奏、怡亲王、申锡美号之典。与古礼相符。庶足表王平生之美善。朕心深慰。著依议行。其一字之谥。著宗人府会同大学士、定议具奏。寻宗人府等衙门、拟谥请上

□日。命谥曰贤　　

○癸卯。内阁学士张坦麟、缘事革职。升詹事府少詹事邓钟岳、为内阁学士兼礼部侍郎　　

○青海厄鲁特扎萨克郡王色卜腾扎尔故。遣官致祭　　

○甲辰。谕内阁。周书洪范、言人身五事。若有得失。在天之休徵咎徵。即各以其类应之。此即朕每日所谕天人感应之理。捷于影响者也。夫所谓修人事以感召天和者。必须君臣上下、各尽其道。各殚其诚。以为昭事上天之本。若人君有朝乾夕惕之心。而大臣官员、不能承流宣化。或君臣有移风易俗之念。而民情士习、不能革薄从忠。则偏而不全。不克成会极归极之盛。而欲冀上天俯垂默佑、普锡繁禧也。岂不难乎。是以为君而存推诿于官民之心者。非贤君也。为臣为民而存推诿于君上之心者。非良有司良百姓也。惟当各尽其道。以待天恩。近见直省各处奏报、雨泽颇觉均调。麦秋亦属丰稔。朕心深慰。但闻江浙雨水稍多。田禾间有涝溢之患。朕悉心推求其故。想因今年春夏之交。京师雨泽愆期。朕为畿辅祈祷。并忧虑及于江浙地方。已而京师得雨。而朕心则专为江浙祈求。至南方多雨情形。朕未曾闻知。但以少雨为惧。所以朕屡谕外省大臣。凡觉有水旱之机。即当速奏朕知之者。正为此也。南方既已多雨。而朕心仍复祈求。或因此一念、以致上天赐雨过多、浙省有涝溢之处乎。又考之洪范、曰狂、恒雨若。浙省素称人文极盛之区。今年会试。朕加恩取中至七十名。而一甲三人。悉登浙士。或者士子之心。不免矜骄之气。如洪范之所谓狂者。致干恒雨之徵。此朕就目前之天象人事而推测之。有不能无疑者。朕每遇雨旸不时。即抚躬自省。不敢玩忽。况古圣人之垂训。千古为昭。惟愿浙之多士。遇登进之荣。即凛盛满之戒。见示儆之象。益深敬畏之心。必能仰邀天眷于方来矣　　

○以故一等阿思哈尼哈番又一拖沙喇哈番英寿侄班第、袭职　　

○乙巳。予故福建水师提督蓝廷珍祭葬。赠太子少保。谥襄毅　　

○丙午。大学士等议覆。广东总督郝玉麟等遵上□日议奏、粤东更改营制事宜。一、左翼镇标右营游击。请移驻芦苞口汛。一、新会营游击。请改为参将。添设守备千总各一员。把总四员。兵六百七十七名。同原设之守备千总把总营兵等。分为左右二营。统隶参将管辖。其添设之守备。驻防崖门。向有将军督抚三标贴防该县兵丁。俱行撤回。一、河头汛。请添设都司千总各一员。把总二员。兵四百名。兼防瓮峝、石窝龙迳各汛。归罗定协统辖。向有督标原防各汛弁兵。俱行撤回。一、龙门营、请改隶增城营管辖。其增城营游击改为参将。一。抽调廉州营把总一员。兵九十名。再添募兵三十名。一并归入化石营。一、崖州营游击。请改为参将。添设千总外委各一员。兵一百十八名。一、请移原防市桥之虎门协右营都司一员。带兵一百二十名。驻南村。并移番禺县县丞一员。同驻其地。以司巡查。一、广州春江二协。请即以副将专营。无庸仍隶左翼镇标管辖。并添设广州协千总外委各一员。兵一百四十五名。其三水营、亦添兵二十八名。一、左翼镇标二营。右翼镇标三营。及增城一营。俱无守粮。应酌量改战。为守。与通省画一。并添设右翼镇标兵三百四十五名。一、香山县、请添设县丞一员。驻劄前山寨城。稽查分管。调原驻之守备、防守县城均应如所请。从之　　

○旌表陕西鄠县烈妇、杨性妻李氏。守节拒奸。被殴殒命。给银建坊、入祠致祭如。例　　

○丁未。谕大学士等。从前怡亲王常在朕前奏称、白家疃一带居民。忠厚善良。深知感激朝廷教养之恩。今王薨逝。而彼地居民人等、感念王之恩德。愿自备资本。建立祠宇。岁时致祭。舆情恳切。足徵王之遗爱在人。而民风醇厚亦即此可见。朕欲将白家疃数村地丁钱粮永远蠲免。以为将来祭祀香火之资。并使良民均沾恩泽。尔等确议具奏。寻议、白家疃等十村庄、具呈建祠之乡民。共三百余户。内有田土者甚少。查得此地附近有入官田土三十余顷。需人耕种。不若将此数村人口。酌量多寡。派拨地亩。令其世世管业。每年除办祭物外。俾得均沾余润。所有应纳钱粮。永远蠲免。庶于乡民俱有裨益。从之　　

○以正黄旗汉军都统金以坦、正红旗汉军都统伯李杕、俱暂行兼理镶红旗汉军都统事务　　

</div>
    <div class="pagination">
<a href="清实录雍正朝实录_page137.html">上一页</a><span>...</span><a href="清实录雍正朝实录_page133.html">133</a><a href="清实录雍正朝实录_page134.html">134</a><a href="清实录雍正朝实录_page135.html">135</a><a href="清实录雍正朝实录_page136.html">136</a><a href="清实录雍正朝实录_page137.html">137</a><span class="current-page">138</span><a href="清实录雍正朝实录_page139.html">139</a><a href="清实录雍正朝实录_page140.html">140</a><a href="清实录雍正朝实录_page141.html">141</a><a href="清实录雍正朝实录_page142.html">142</a><a href="清实录雍正朝实录_page143.html">143</a><span>...</span><a href="清实录雍正朝实录_page139.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
