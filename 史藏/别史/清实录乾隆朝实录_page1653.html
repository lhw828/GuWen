<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1653 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1653 页/共 1860 页
  </h1>
  <div class="content">
   ○谕军机大臣等、此次福康安等、带领官兵。剿捕逆匪。由鹿仔港一带进兵。解围攻破贼巢。擒获贼首。经过各紧要地方。贼匪据险抵拒。经官兵奋勇攻扑。所向克捷。此等处山川形势。自必极为险要。著福康安、即将此路一带险峻要隘处所。如平林仔、小半天、集集埔、斗六门、水里社、水沙连、大里杙、及逆首林爽文被擒之老衢崎等处地形山势。详细绘图呈览。以志战功。即日擒获庄大田。其南路险要地方。亦照此办理。再四川屯练降番。屡经调派。此次随同官兵征剿。更为出力。现已有旨。令军机大臣酌议。将川省额设土外委四十名。照从前金川之例。每名每年、加给银二两。其屯练兵丁。即将此次随征之一千五百名。作为定额。令该督等、按每名每月、给银五钱。其余一千五百名。俟有缺出。以次拔补。并将此次随征之降番五百名。作为新屯练。每名每月、给银五钱。其余番丁。亦以次挑补。俱作为定例。俾出力兵丁。得以永邀恩赏。著传谕鄂辉、即将现在加恩之处。传集该屯练降番。明白宣示。咸使闻知。俾益加感激。踊跃思奋。并著李世杰、成德、于川省土弁降番。一体晓谕知悉。以示鼓励。　　

○两江总督书麟奏、安徽藩库原存社仓息谷价银。经前抚臣奏准、留为各属农田水利工程之用。十余年来。节次开销。存贮渐少。工程岁所常有。仍应豫为筹备。请将现存银十万两、拨给典商等。以一分行息。俟十年后。掣回原本。仍以息银给商营运。并请嗣后工程。如系借项。即用掣回本款。系动项。应于息银内放给。得旨、如所议行。　　

○以江苏按察使康基田、为江宁布政使。　　

○是日、驻跸涿州行宫。　　

○癸丑。谕、上年府化府属。雨泽愆期。偶被偏灾。其民欠未完、及缓徵带徵银粮。若令新旧同徵。民力未免拮据。所有该府属五十年、五十一年分、民欠未完、及缓徵银二千二百二十八两零。粮八千二百五十二石零。并著加恩。一体蠲免。以广朕轸念灾黎。行庆施惠。有加无已至意。该部即遵谕行。　　

○又谕曰、托克托、著革退乾清门侍卫。止留公爵。随同闲散回子王公等当差。　　

○谕军机大臣等、随征屯练降番。屡次打仗。或有阵亡者。尤堪悯恤。著福康安、鄂辉、传集该番众等。俟回川后。于军机大臣议准二千额数之外。再将阵亡人等子弟。各赏给一两钱粮一分。以示格外体恤。若伊等家属。先有闻知。未免哀悼。俟将来彻兵后。再行传谕李世杰等、遵照办理。　　

○是日、驻跸紫泉行宫。　　

○甲寅。谕、朕此次巡幸天津。经由水程。所有随从官员等、需用船只。节经大加核减。且为期亦不过数日。但水手等不无稍需守候。著加恩于水手日给常价银五分外。每名酌增给银三分。以示体恤。　　

○谕军机大臣等、据毓奇奏、接准琅玕咨会、台州等帮守冻漕船。应筹催归次。仍于本年起运。但逐细筹画。实有赶办不及之势。请分作两年洒带等语。此次台州等帮冻阻船只。前据琅玕奏、接准李侍尧札知、暂行缓运。请仍令台州等帮。趱归水次。并力赶兑。于四月内开行。至迟五月底。亦可过淮北上等语。朕意即以琅玕所奏。止为浙省漕运起见。当即谕令应俟李侍尧酌量情形。再行定夺矣。此项漕米。如闽省现在军务。虽已将次告竣。台湾米石。恐不能即时内渡。或平粜赈恤。尚需接济。自应仍行拨往应用。若闽省既可无需。则此项漕米。即当停止运往。遵照前旨。于明年随帮洒带运通。即因米数较多。不能于下年全数带交。亦不妨分作两年洒带。今若如琅玕所议。仍令守冻之船。赶回水次。于本年起运。则现在各省重运。正当衔尾北上之时。倘令其停让。转致重船壅阻。且台州等帮。即赶紧回次。装运开行。已较往年迟至数月。计其到通卸运回空。势必又至冻阻。自不若分年随帮洒带。较为省便。毓奇在漕言漕。通盘筹画。比琅玕之拘泥尚佳。然总须俟李侍尧等、会商酌定。覆奏到时。再遵前旨妥协办理可也。将此各传谕知之。　　

○闽浙总督李侍尧奏、台湾用过军需银米。为数繁多。经手各员。并未将照何例支销之处。分晰造报。且地隔重洋。文檄更形迟滞。抚臣徐嗣曾、现抵鹿仔港。应令督同臬司李永祺、就近核办。其内地供支一切粮饷、及夫船运脚等项。臣亦严饬总局道府等。上紧查报。得旨、自应如此。汝仍应总理其事也。　　

○是日、驻跸赵北口行宫。　　

○乙卯。江西巡抚何裕城奏、江西各营兵。需用操演黑铅。每届三年。委员赴湖南汇买一次。兹准湖南贵州抚臣咨覆。产铅不旺。均难采办。惟查湖北汉口镇。现积有商贩黑铅。但向赴楚南买运。每百斤共银四两四钱五分有奇。今汉镇商铅。时价实需五两七钱零。虽运脚较减。每百斤、仍多银一两四钱八分。按照江西应用铅觔。计每年应增银二百余两。臣以时地情形不同。未便拘泥往例。现于估拨公费项内动支。委员前往。买备三年额铅。俟湖南、贵州、矿产旺盛。或商价稍平。即请减价改办。报闻。　　

○是日、驻跸泰保庄行宫。　　

○丙辰。遣官祭贤良祠。　　

○赐扈从王公大臣、及直隶总督、盐政、官员等食。　　

○谕、朕此次巡幸天津。所有淀河一带行宫。十余年来。未经临莅。各该处濒临水次。易于渗圯。业经加恩。赏给银八万两。以为修葺之费。今跸路经临。见各处行宫。点缀修饰。未免踵事增华。过于繁费。前此赏给银两。恐尚不敷。著再加恩。赏给银四万两。交长芦盐政、于应解内务府项下。即行拨给。以示格外体恤。　　

○理藩院奏、昭乌达官仓谷石。已移贮该旗等公仓。请将原建仓房拆变。谕、此仓设立已久。该旗等出派官兵。看守多年。然亦不免霉变。且此项谷石。官无动用之处。著加恩。将仓房、并所贮谷。赏给昭乌达部落四旗。听其自行办理。　　

○是日、驻跸左格庄行宫。　　

○丁巳。遣官祭历代帝王庙。　　

○谕曰、琅玕奏、据臬司归景照禀称、闻温州一带洋面。上年十二月内。有解闽官钱被劫。地方官讳匿不报之事。随询之在黄岩一带洋面、查拏匪犯之都司刘大勋。其事俱属确实。请将署玉环同知张心镜、参将张全得、革职。该管之护镇道府。现在严查另行参奏。琅玕、归景照、并请交部严加议处等语。该地方官。接护粮饷。遇有被盗劫掠之事。讳匿不报。在平日无事之时。已属有干功令。况现在剿捕台湾逆匪。解运粮饷等项。尤关紧要。乃该厅营、通同讳匿。督护之参将张全得、复先后捏报钱米全行出境无虞。并将被劫官钱。私行赔补。不即详报追捕。希图将就了事。以致劫盗远扬。实属玩纵已极。张心镜、张全得、俱著革职拏问。其该管之护镇道府。并著解任。交琅玕严行审讯。如何知情徇隐、及别项情弊。据实严行参奏。至琅玕身为巡抚。于属员有此等讳盗重案。未能觉察。自难辞咎。著交部严加议处。臬司归景照、固有失察之咎。但此案究系由该臬司访闻禀办。归景照、著从宽交部察议。　　

○谕军机大臣等、据尚安奏、商民员永春、被土尔扈特抢劫马匹银物一案。新疆地方。商民往来贸易甚多。今有此被劫之案。赃贼数月未获。著交尚安、严饬所属。上紧设法缉拏务获。以靖地方。又据清字摺奏、发往乌噜木齐之赵三、陈在魁、张文达三犯。乘间脱逃。现经拏获正法等语。此等遣犯。在乌噜木齐本地脱逃。虽经查拏正法。但此外发遣伊犁、及各处之犯。在配脱逃者甚多。俱系经由乌噜木齐地方。何以未据奏报拏获。并著尚安严饬地方文武。务须随时查察。实力缉拏。毋任日久远扬漏网。再据尚安奏、查明乌噜木齐所属。修建仓廒。原估浮多。及查验草率之翰图等各员。请旨交部议处。此项修建仓廒。经尚安派员查勘。核减至二万二千四百余两之多。其原估官员。任意浮多。自必豫为侵冒地步。并著查明承办此项仓工各员。如有浮冒侵肥等弊。据实严行参奏。至镇迪道翰图、系年满应调内地之员。将来仍应以道员补用。但现在尚安所奏、疎防商民被劫一案。翰图既系兼管之员。而修建仓廒。又系翰图原估。看来翰图于办理地方事件。不但不认真。必将有侵冒操守不清之处。著即查明该员平日居官如何。如难胜道员之任。有无别项劣迹。亦即据实参奏。　　

○是日、驻跸台头行宫。　　

○戊午。谕曰、御史龚骖文奏、此次天津恭献诗赋士子。有由三分四库书总校赏给举人者。又有两侍郎、一巡抚、两藩司亲子、及京堂翰詹科道子弟。遇乡试之年。例入官卷者。应逐一查明。严加防范。以杜替倩等语。朕向来省方观民。清跸所临。士子迎銮献赋。举行召试。量才录取。分别赏给中书、举人。原以振拔单寒。为苦志力学者劝。若此等士子内。其父兄已登仕籍。均得邀恩以官卷入场应试。则自有出身之途。又何必于巡幸时。进献诗赋。冀图录取。侵占寒畯之路。至由三分四库书总校议叙、赏给举人者。伊等以讐校微劳。得厕举科。已为侥幸。若又应召试。复思幸获。尤属不知止足。岂朕嘉惠寒素。劝励绩学之意。所有此次进献诗赋士子。内而京堂。外而督抚藩臬、以及翰詹科道子弟。并校书议叙赏给举人、及由俊秀报捐贡监生者。竟著毋庸考试。嗣后巡幸各省。设有召试之典。即以此为例。　　

○是日、驻跸扬芬港行宫。　　

○己未。孝昭仁皇后忌辰。遣官祭景陵。　　

○谕、前因京察记名应用道府人员。将次用完。曾经降旨。令各省督抚、豫行保举。以备简用。内直隶、山东、河南三省。有大名府纠众滋事、及伊阳县拒捕戕官两案。首犯查拏未获。浙江一省。各府州县仓库亏空。俱有应得处分。且于黄梅款迹。扶同朦混。以上四省。俱不准其保举。今念从前各案。阅时已久。其现任府厅各官。俱已更换者多。且上次京察记名、及各省保举人员。均已陆续简用。所有直隶、山东、河南、浙江四省。著准其各保举堪胜道员者二员。堪胜知府者三员。俱著各该督抚、秉公拣选。据实具奏。勿得滥竽。并出具切实考语。即送部引见。候朕酌量简用。　　

○谕军机大臣等、据伍拉纳奏、接准孙永清来咨。内开、据浔州府贵县知县张毓德禀称、递到福建同安县流犯吕辰一名。查验疤痕箕斗。与解文未符。讯出系同安人郭大。在龙溪县地方。受贿顶替转解一摺。著将署龙溪县知县甯淑昌革职。解交刑部治罪。甯淑昌、于吕辰过境时。并不验明疤痕箕斗。率行佥差接递。以致该犯中途贿嘱顶替。非寻常疎纵可比。该部核拟时。自应将该员发往乌噜木齐。即从轻亦当发往军台效力赎罪。以示惩儆。至吕辰、既经免死减流。乃敢于中途贿嘱郭大顶替。转解到配。甚属可恶。应即于该犯原拟绞罪。即予立决。方足以示惩创。即顶替之犯。亦当拟绞监候。将此传谕知之。　　

○是日、驻跸王家场水营。　　

○庚申。钦差协办大学士陕甘总督办理将军事务公福康安、领侍卫内大臣参赞公海兰察、成都将军参赞鄂辉奏、臣等进剿南路贼匪。自南潭大穆降、水底藔等处。节次射死贼目陈建平、曾大达、及不知姓名骑马贼目十余人。生擒蓝九荣等十九人。均已正法。随探知庄大田等、俱在柴城。欲往蚊率社。经番众抵御退回。臣等于本月初五日。即由风港进兵。直抵琅峤。因恐攻扑过急。贼目或致自戕。匪夥乘间窜逸。当派穆克登阿等、及山猪毛等处义民。分拨六队。自山梁挨次排下。直抵海岸。乌什哈达所带水师兵丁。适值顺风。连樯齐至。四面合围。自辰至午。杀贼二千余名。将庄大田、及有名头目庄大韭、许光来等、四十余名。全数擒获。并搜获庄大田之母庄黄氏一口。现在派员解京审办。仍令官兵等、分投搜查遗孽。再此次义民首曾中立等、招集生番。听候调遣。攻剿极为出力。内有郑其仁、因引导官兵先进。遇贼阵亡。臣已传知该家属、给银收殓。查郑其仁、系恩赏守备职衔。并令以实缺补用之员。请照守备例议恤。谕曰、贼目庄大田等、于逆首林爽文就擒之后。尚敢窜匿山林。抵死抗拒。经官兵四路攻围。势穷力蹙。或竟情急自戕、及投海毙命。俱属事之所有。今乃负嵎死守。被官兵义民。层层围逼。将贼目庄大田、及有名头目。悉数擒获。此皆由上天眷佑。将士用命。而福康安等、调度有方。布置周密。是以南北两路。贼首贼目。悉就俘擒。台湾全郡平定。实堪嘉奖。特亲解本日手带汉玉搬指一个。小荷包一个。赐福康安。又亲佩小荷包一个。赐海兰察。以示优眷。福康安、海兰察、鄂辉、俱著交部从优议叙。所有许世亨、梁朝桂、穆克登阿、袁国璜、及在事出力之大小将弁等。著福康安查明咨部。从优议叙。其随征兵丁。并著福康安查明。一并分别奖赏。至此次剿捕逆匪。该处义民等、随同官兵打仗出力。现在擒获贼目庄大田。义民首等、带领各庄民人。分队堵截。尤属可嘉。此内义民首曾中立、前因屡次奋勇。已赏给同知职衔。今又招集生番。听候调遣。著福康安、即将曾中立、酌量补以实缺。其余义民刘绳祖、郑天球、张元勤、蓝应举等、并著福康安查明。如何加恩。或补以实缺。或加赏职衔之处。分别具奏。以示奖励。至前在下埤头一带剿贼之义民首郑其仁、遇贼阵亡。郑其仁前已赏给守备职衔。著交部加一等照都司职衔议恤。该义民家属。并著福康安、从优赏给养赡。　　

○又谕曰、鄂辉、普尔普、此次均属奋勉。著加恩赏戴双眼花翎。　　

○谕军机大臣等、此次官兵义民。分投搜捕。将贼目庄大田擒获。其首先擒拏者。究属何人。著福康安查明据实具奏。现在大兵告竣。台湾地方。一交三月。气候即已炎热。屯练兵丁。素不耐热。计此旨到时。已属三月下旬。即应早行彻回。著传谕鄂辉、即令原带屯练之总兵将官。率领屯练等。先行内渡。取道回川。鄂辉亦即由驿来京陛见。其巴图鲁侍卫章京等、即令海兰察、普尔普等、仍分起带领回京。至此外应彻各兵。著福康安遵照节降谕旨。次第令其渡回内地。各归营伍。此时台湾全郡平定。其余零星逆匪。陆续搜查。计三月内。自可全竣。但应办善后事宜。最为紧要。常青现已革职。毋庸交办。著福康安、与徐嗣曾悉心筹酌。将改建城垣。清厘地亩。添设官弁等事。妥为经理。务期一劳永逸。绥靖海疆。且不必急于来京瞻觐。务将善后一切事宜。料理妥协。于八月万寿节前。到热河瞻觐。亦不为迟。且福康安此次凯旋内渡。非如前此进剿时。关系紧急。不得不冒险遄行者可比。亦应候风色平稳。方可渡洋。勿冒险轻涉。并内渡之各省将弁兵丁。均不可令其冒险。以副朕体恤眷念至意。　　

○御史龚骖文奏、前因大臣子弟、及总校等有力之家。恭应召试。易占孤寒之路。奏请另编一束。已奉旨停其考试。今续查有军机司员汪日章、张师诚之亲兄亲子。并此外有无期亲服属者。应请敕下一体查办。得旨、所奏甚公。交军机大臣查明办理。　　

○是日、驻跸柳墅行宫。至乙丑皆如之。　　

○辛酉。清明节。遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○上命皇十五子颙琰祭孝贤皇后陵。　　

○遣官祭端慧皇太子园寝。　　

○赐扈从王公大臣、并直隶官员等食。　　

○谕、朕此次巡幸天津。阅视河工。业于启銮日降旨。将经过地方、及天津阖府属、本年应徵钱粮。蠲免十分之三。兹翠华临莅。小民扶老携幼。夹道欢迎。爱戴之忱倍切。朕心深为喜悦。著再加恩。将天津府属、节年尾欠未完之缓徵带徵银、五万七百三十两零。屯谷六千一百七十余石。豆四百三十石零。普行蠲免。俾海滨蔀屋。益庆盈宁。共安乐利。以示省方施惠之意。该部即遵谕行。　　

○谕军机大臣等、据陈用敷奏、盘查藩司库项无亏、及动项修理监狱各摺。业经批览。并交该部核办矣。外省藩库存贮银两。原以备地方一切经费、及灾赈动拨、并邻省协济之用。自应宽为储备。今安徽藩库。实存正项耗羡杂项等银、共存七十五万余两。为数未免过少。遂面询书麟。据称、俟地丁徵齐。即可得百余万两。恐他省库贮银两。亦有多寡不齐之处。现已交户部、将各省藩库内、实存银数各有若干。查明另行酌办外。至各省地方。遇有应行动用官项之事。其势实难稍缓者。固当动帑兴修。不可惜费。若酌量情形、可从缓办。亦当量为节省。即如此等修理监狱、及衙署仓廒等事。各省每届应修时。即奏请动项。而部中亦即照例议准核销。其实此等工程。未必俱系急需修理。必不可稍缓者。著传谕各省督抚、凡遇有动项应修工程。务须严饬属员。切实勘验。如系可以缓办。即不妨酌量从缓。此亦节省浮费。留备缓急之一法。总期慎重钱粮。俾储积充盈。以备地方随时公用。更为宽裕。　　

○又谕、现在台湾全郡平定。大功告蒇。一切善后事宜。最关紧要。李侍尧现驻厦门。照料彻回官兵内渡。及核办军需各款项。事务繁多。自未能前渡台湾。会同筹办。昨已有旨。令福康安同徐嗣曾、悉心筹酌。将改建城垣。清厘地界。添设官弁等事。妥协经理。徐嗣曾、系福康安奏请帮办之人。且系本地巡抚。一切事宜。有福康安在彼。会同商办。自能斟酌妥善。一劳永逸。至李侍尧、系该省总督。如有应行会办之处。原可彼此札商。熟筹妥办。再台湾逆匪滋事一案。前因柴大纪在总兵任内。骩法营私。废弛激变。福康安并未将其种种劣款。指出参奏。李侍尧、常青、亦并未据实直陈。是以将福康安严饬。李侍尧交部严加议处。常青即予罢斥。并将前任督臣富勒浑、雅德、革职拏问。俟解到时。并按律治罪。至徐嗣曾、身任巡抚。台湾营伍。虽非所辖。但伊在闽年久。于柴大纪纵令兵丁私回内地。贸易牟利。及废弛营伍。不加训练。种种酿变贻误之处。平日岂无闻见。乃竟视同膜外。缄默不言。将来自有应得之咎。并著徐嗣曾明白回奏、又台湾道永福、在府城率领兵民。协同防守。虽有微劳。但该处地方官。平日贪黩敛怨。酿成事端。皆系永福所属。已不得为无罪。且柴大纪近在同城。种种贪劣不职。如永福曾经揭报督抚。而督抚置之不办。应令据实指出。自当专治督抚以徇隐之罪。若永福并未揭报。则不得因其有守城微劳。稍为宽贷。倘伊平日亦有营私之处。则更不必言矣。著福康安、即向永福切实询问。据实覆奏。务使功罪两不相揜。以昭平允。至杨廷理、原系同知。各州县非其专管。于此案尚无大过。且伊在府城。带领义民等、悉力守御。一得官兵打仗杀贼信息。即随时禀报李侍尧。尚为迅速。著福康安查明杨廷理、如才具尚属可用。即据实保奏。候朕酌量加恩录用。　　

○豁云南沉溺铜六万三百三十斤有奇。　　

○壬戌。上御阅武楼阅兵。　　

○谕、此次办差文武官员任内。所有降级罚俸住俸之案。俱著开复。其无此等案件者。各加一级。　　

○又谕曰、柴大纪在任两年之内。已婪索金银五六万之多。且因台湾逆匪滋事。豫行寄信家中。嘱伊子先行防备。现据琅玕在其屋后地平之下。起出金锭银两。可见柴大纪居心狡诈。任意贪黩。若非私令兵丁渡回内地。贸易牟利。并勒索所属。剥削兵民。焉能拥有厚赀。是柴大纪骩法营私。贪婪激变。种种款迹。已确凿可据。柴大纪业经革职拏问。应俟解到后。交部照律定拟。明正其罪。向来朕办理庶务。一秉大公至正。赏功罚罪。尤务严明。从无成见。如柴大纪在嘉义县时。被围紧急。曾谕令不妨保护义民。全师而出。柴大纪覆奏、不忍将数万生灵。委之贼手。仍督率兵民。忍饥固守。朕以其甚有良心。览奏为之堕泪。是以即加封伯爵。赏给银两。而其种种贪劣捏饰之处。彼时尚未有人摘发。所谓君子可欺以其方者此也。迨柴大纪在任各劣迹。节次败露。前经福康安奏其为人狡诈不可信。福康安方抵该处。自未知其实在劣款。必因人言籍籍。故为此奏。后因德成覆命。朕询出前情。节经谕饬查询。始据李侍尧、遵旨逐款查明属实。陆续参奏。因即降旨。将柴大纪革职拏问。可见朕于臣下功罪。惟视其人之自取。有功即赏。有过即罚。从不稍存适莫之见。此天下后世所可共喻者。是以得邀上天眷佑。五十三年以来。屡集大勋。开疆拓土。未必不由此敬天勤民之念。有以启之也。　　

○闽浙总督李侍尧奏、台湾军兴以来。拨运浙江、江西、江苏、湖北、湖南、四川等省米石、嗣因台州等九帮漕米冻阻。复奉旨就近运闽备拨。今军务业经告竣。无须多为筹备。除台州等帮漕米、现已飞咨停运。其各省拨运米。除陆续运台、及内地供支口粮、需米四十八万余石。又台澎及福州等五府、每年应放兵米。因台属叠蒙蠲免。无项可支。应需米十五万三千一百石零。又五十三四两年班兵眷米、及凯旋内渡沿途口粮、共需米三万四千六百余石。又漳泉二府、应需酌拨平粜米三十万石。以上共需米九十七万石。核之各省运到米数。已一百三十九万石。实属有赢无绌。即再需济粜。亦不致周章。所有湖南未经运到米七万五千石。现咨明何裕城、照数截留。四川未经运到米二十四万石。亦已飞咨书麟、闵鹗元、截留江苏。谕军机大臣等、各省拨运米石。原以接济军糈。今台湾全郡平定。大功告蒇。各省业经运到闽境之米。既足敷应用。其未经运到者。自可毋庸再行拨运。所有浙江台州等九帮、及湖南第二三四起、川省第二三四五起米石。俱著停止起运。此内川省应行截留米石。现在面询书麟。据称、该省仓储充足。无须买补。是此项米石。亦可毋庸截留江苏。著同浙江、湖南、二省停运米石。一体分年随帮洒带运通。如米数较多。不能于下年全数带交。即分作二三年陆续洒带。亦无不可。该督抚、必须饬属加意收贮。勿致霉变。方为妥善。　　

○是月。浙江巡抚觉罗琅玕奏、据两浙商人呈称、台匪克日剿除。曾经奏准捐银。以资赏兵之用。今复派员赴台。建筑城工。请再公捐银三十万两。为添补城工之用。下部知之。　　

○闽浙总督李侍尧奏、前因闽省添募新兵二万。陆续添造鸟枪一万六千杆。今新兵业已议裁。此项多余鸟枪。存贮徒滋锈坏。查上年浙、粤、两省。调赴台湾官兵一万三千余名。节次打仗后。器械必多损失。请通融拨给。各兵归营。毋庸动项另制。其原造工价。仍咨明两省。照数扣移归款。得旨、所思周到。好。　　

○福建陆路提督梁朝桂、奏谢升任恩。得旨、福建营伍。亟当整顿。一切勉之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百九十九
  </div>
  <div class="pagination">
   <a href="清实录乾隆朝实录_page1652.html">
    上一页
   </a>
   <span>
    ...
   </span>
   <a href="清实录乾隆朝实录_page1648.html">
    1648
   </a>
   <a href="清实录乾隆朝实录_page1649.html">
    1649
   </a>
   <a href="清实录乾隆朝实录_page1650.html">
    1650
   </a>
   <a href="清实录乾隆朝实录_page1651.html">
    1651
   </a>
   <a href="清实录乾隆朝实录_page1652.html">
    1652
   </a>
   <span class="current-page">
    1653
   </span>
   <a href="清实录乾隆朝实录_page1654.html">
    1654
   </a>
   <a href="清实录乾隆朝实录_page1655.html">
    1655
   </a>
   <a href="清实录乾隆朝实录_page1656.html">
    1656
   </a>
   <a href="清实录乾隆朝实录_page1657.html">
    1657
   </a>
   <a href="清实录乾隆朝实录_page1658.html">
    1658
   </a>
   <span>
    ...
   </span>
   <a href="清实录乾隆朝实录_page1654.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
