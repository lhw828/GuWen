<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1629 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1629 页/共 1860 页
  </h1>
  <div class="content">
   ○谕、顺治年间。因明陵附近居民。于陵旁樵采。曾奉谕旨禁止。并添设陵户看守。数十年来。地方官并未小心稽查。以致殿宇损漏。墙垣欹侧之处甚多。前年朕亲临奠醊。缅怀前迹。是用恻然。因特发帑金。拣派大臣监督。将各陵重加修葺。兹届工竣。朕便道亲临阅视。殿宇焕然。松楸如旧。第恐阅时既久。地方官查禁不力。复不免有私行樵采。及殿宇墙垣。间被风雨损坏等事。嗣后应交直隶总督。责成霸昌道。就近专管稽查。仍于每年十月。著工部届期奏请。派该部堂官一员。前往查勘。如有殿宇墙垣树株伤损等事。惟该管道员是问。以示朕加礼胜朝。保护旧陵至意。著为令。　　

○福建陆路提督任承恩、汀州镇总兵普吉保奏、本月十三日。林爽文带领贼众。由番婆庄来攻鹿港臣任承、即督令游击穆腾额等、领兵堵御。臣普吉保、领兵抄截后路。至番仔沟。见贼众放火烧庄。官兵奋勇击杀。歼贼甚多。擒获匪夥郑实等十六名。枪炮刀矛多件。搜获书信三封。当将郑实等、讯明正法。又署参将马元勋、同日于埔心庄遇贼三四千来攻。该署将奋力追杀。贼人败退。搜获书信二封。生擒女犯一口。讯系贼匪逼令露体出阵。冀厌枪炮。当即正法。书信五封。并咨送督臣查核。谕军机大臣曰、林爽文既敢亲至鹿港滋扰。即系自来就死。任承恩正当亲带弁兵。迎头痛加剿杀。将首恶擒缚。则其余附和。自必纷纷瓦解。何以任承恩并不亲身擒捕。仅派令游击等、与贼打仗。且任承恩、与普吉保、现在一处。普吉保既带兵剿贼。而任承恩竟安坐鹿港。岂欲因人成事。抑待贼自毙乎。殊出情理之外。况贼将所掠妇女。逼令露体出阵。冀厌枪炮。可见贼势已穷。行径可笑。无难一鼓歼擒。乃任承恩一味畏葸。迟延不进。看此情形。现在贼匪尚未扑灭。竟系任承恩、与黄仕简、始终两相观望。贻误紧要军务。向来黄仕简办事。尚知奋勉。此次因有任承恩同往。致生观望。设任承恩不赴台湾。黄仕简专办此事。无可推诿。转未必恇怯至此。任承恩断不可再留该处。致隳士气。著常青一抵台湾。即传旨将任承恩、饬令即行赴京候旨。其陆路提督员缺、前有旨交郝壮猷暂行署理。但行军之际。须将奋勉出力之员。加之鼓舞。以励戎行。并著常青于普吉保、郝壮猷二人内察看。孰为出力。一面奏闻。一面将陆路提督。即行交与署理。以示鼓励。至黄仕简、如查明贻误属实。亦不可留于该处。即遵照前旨。将伊解任送回内地。请旨办理。其水师提督印务。交柴大纪暂署。候另降谕旨。　　

○是日、驻跸工部厂大营。　　

○丁丑。驻跸汤山行宫。　　

○戊寅。上还圆明园。　　

○己卯。孝贤皇后忌辰。遣官祭陵寝。　　

○谕曰、国栋病故、所遗阿克苏办事大臣员缺、著福崧调补。锦格、著赏给四品顶带。驰驿前往和阗。同伯兴办事。　　

○闽浙总督李侍尧奏、常青于二十二日。已至厦门。一得顺风。即当开驾。其兵粮军械一切。臣已筹画。分路运送。再接任承恩来咨。知十三日。将贼匪大加剿杀。移送贼书五封。谨封呈览。但移文称有五纸。今仅有四纸。又闽省所有副将参游。多奉派出师。今内地各营。仅有参将七员。游击七员。不足以昭严重。今拟于浙省副将参游内、酌派四五员来闽备用。谕军机大臣曰、黄仕简自二月奏报之后。又阅十余日。未据续有奏报。该提督所办何事。至任承恩竟安坐鹿港。意欲因人成事。殊出情理之外。即如搜出贼尸所带结盟底稿。及纠约书信。自应随摺进呈。乃转行咨送总督。其信稿五纸。又只有四纸。足见其误事不小。再柴大纪于贼匪起事时。保守郡城。尚能奋勇。近亦不能如前此之奋勇出力。又一向并无奏摺。自系该提督等互相观望。该镇等亦心生懈怠。是黄仕简、任承恩之咎。更无可诿。著常青一抵台湾。即遵照节次谕旨。严切查参。毋得稍存瞻徇。至阅搜出贼匪所带书信。内有由休生等门会齐之语。贼匪么＜麻骨＞乌合。尚知八门遁甲之法。然此不过鬼域伎俩。藉以煽惑人心。官兵以顺讨逆。以正祛邪。无难扑灭净尽。此事惟在常青相机调度。以期迅奏肤功。又阅搜出贼匪书稿内、有广东凤花亭、高溪庵、马溪庙、洪二房和尚。及朱姓人犯。曾谕令孙士毅、密速查拏。前据该督覆奏、加紧严缉至今曾否拏获。未据续行奏报。此系要犯。著孙士毅务须严饬所属。设法躧缉。毋任远扬漏网。　　

○庚辰。谕曰、常青题参怠玩废弛之诏安营守备毛天俊、请旨革职一本。闽省正值派拨弁兵。剿捕台湾逆匪。该守备有经管汛地海口。并不亲历巡查。安知非故意怠玩。欲求参革。以遂其规避领兵打仗之私。情节甚属可恶。毛天俊著革职。仍于该处枷号。俟军务告竣。再行释枷充徒。以示惩儆。　　

○又谕、户部议覆、九江关一年期满、短收盈余银三万五千四百余两。请著落前任监督虔礼宝、现任监督海绍、各按经徵月日。照数赔补。并请将该监督等交部治罪一摺。固属照例办理。第念上年楚省歉收。以致木商簰把。过关较少。税课短绌。尚属有因。著加恩宽免银二万五千四百四十二两。其余银一万两。著令虔礼宝、海绍、各按经徵月日。照数分赔。并从宽免其治罪。　　

○谕曰、复兴等奏、审讯由边卡入境。偷窃牲畜之乌梁海贼犯、分别拟罪、并将私行寝息之驻卡侍卫、台吉等、分别枷责。及交部议处等语。此案复兴等如此轻拟完结。实属错谬。设立卡座。派令侍卫驻劄。原为稽察行人。防范贼盗。地方与军营何异。今该处贼人数次往来。窃去许多牲畜。该侍卫即获重罪。乃德永并不呈报该管大臣。竟敢私罚牲畜。侵蚀寝息。甚属胆大。复兴等、仅将德永革职枷责完结。所奏殊为妄诞。德永著即处绞。为众示儆。同德永侵蚀息事之台吉桑济扎布、桑济策楞、著拟绞、解部另行请旨办理。其额布肯、哈噶鼐、阿尔奇齐、巴布什、鄂尔古库、巴禄寨、叶句、达什、查汗等、尚未侵蚀入已。但私同寝息。已属失察。著即照复兴等所奏行。再复兴等奏、杜尔伯特亲王车凌乌巴什、给与德永回书。亦属不合。并请交部议处。车凌乌巴什、系愚蠢蒙古。伊何能想到必须呈报将军大臣。此事如果系伊起意先欲寝息。给德永书信。朕必将伊一并从重治罪。今车凌乌巴什、仅给回书。尚属无罪。车凌乌巴什、著加恩免其议处。总管达什、查知此事。即行呈报。办理尚属可嘉。岂有反行议处之理。达什著宽免。仍发赏大缎二匹。以示奖励。总管色尔克、去年前往木兰。此事与伊无干。亦无庸交部。复兴阿克东阿、办理此事。甚属懦弱错谬。著传旨严行申饬外。仍交部严加议处。复兴等接奉此旨。于驻卡侍卫官员等、逐一严禁。嗣后各以德永为戒。即通行新疆将军大臣等、传知所有边卡地方。　　

○一体严慎遵行。并晓示京城三旗侍卫知之。　　

○谕军机大臣曰、任承恩、一味迁延观望。直至此时。始同普吉保亲往带兵进剿。但此次攻剿贼匪。亦因普吉保亲督游击等、进攻关口八卦山各贼庄栅。而任承恩不过于西门一路。从后策应。彰化城内外搜查窝藏贼匪。并未亲至贼巢。其所称出其不意。派兵痛剿。盖亦系普吉保之意。任承恩但因人成事。如许多日。所办何事。且该提督前此既心存恇怯。则此次所称亲督官兵。分路夹攻之处。恐亦未可尽信。况贼匪既屡经官兵剿杀。而此次任承恩所奏摺内、又称官兵奋力。杀贼无数。是贼匪几于歼戮靡遗。何以摺内又称贼势尚在蔓延。南北官兵未能会合。看来皆由绿营将弁。饰词谎报。既可掩其恇怯。又可藉以冒功。所言殊不可信。著常青、即将任承恩、曾否亲自带兵赴八卦山打仗。及所报杀贼数目。是否确实。秉公严查。如有捏饰虚报情节。即行据实参奏。　　

○辛巳。祭先蚕之神。遣妃行礼。　　

○谕曰、各省举人教职。由本班截取、铨选知县。例应该省督抚验看。其不胜民社者。随时奏闻。改为司铎。或仍留教职本任。于澄叙官方之中。原寓体恤寒畯之意。在各督抚受朕简任。身为封疆大吏。于验看时、本应悉心甄别。秉公办理。不致徇情受贿。任意爱憎。俾才具衰庸者。得以滥竽。而年力尚堪驱策者。转致屈抑。但思举班选用知县。需次多时。人人各思自效。一经督抚验看。不胜民社。遽停其铨用。未免心怀觖望。妄生訾议。究不足以服人心而昭公当。嗣后直省举人教职。由本班截取知县。经该督抚验看难胜民社。如该员不甘就教。情愿赴京引见者。仍著该督抚照例给咨送部。候朕鉴定。其或因路远跋涉维艰。不能赴京者。准赴邻省督抚呈明。覆加验看。倘系年力未衰。原验督抚、果有不甚确实之处。即由邻省督抚奏明。再行给咨送部引见。以示朕用人行政。一秉至公。即微员亦不使稍有向隅至意。　　

○闽浙总督李侍尧奏、总兵郝壮猷一路。于二月二十一日。收复凤山县城。北路贼匪。自必闻风震慑。如凤山无须重兵。即可全力专注北路。又查出逆匪林爽文伪示三张。谨封固呈览。谕军机大臣等、官兵已将凤山县城收复。是南路贼匪。业经溃散窜逃。无难收剿净尽。黄仕简即应督率将弁。迅赴北路。会合任承恩、分路夹攻。以期一举蒇事。乃竟仍安坐郡城。按兵不举。而任承恩亦惟于贼匪来扰时。派拨弁兵。零星堵御。并未亲身带兵。直抵贼巢。李侍尧心思周到。自早已看出伊二人之误事。但以黄仕简、承袭公爵。久任提督。素昔恩遇较优。而任承恩、系任举之子。朕轸念伊父前劳。特加录用。擢至提督。不免为之稍留地步。是以不肯直奏。但该提督之因循贻误。朕于数千里外。尚早经洞烛。况李侍尧驻劄泉州。耳目较近。而所属文武员弁内、亦必有议论及此。并探听情形禀报者。现已节次降旨。今常青严行查办。李侍尧如果有所见闻。即据实具奏。不必稍为瞻徇讳饰也。至逆匪林爽文竟敢自称年号。其悖逆之处。罪大恶极覆载不容。俟将来逆首生擒。必当严行尽法。以申国宪而快人心。此时常青、惟当申明纪律。鼓舞士气俾壁垒一新。人人用命。以期擒拏首夥。迅速蒇功。　　

○壬午。谕、据琅玕参奏、署西安县试用知县张义路、于兵部发递福建之奏事夹板一副。并不由江山县转递。乃由常山一路递送江西。以致道途纡远迟误。请将该署县张义路革职。并将不行查出、转递出境之常山县知县于知诵、交部严加议处。该管知府舒庆云、按察使孙栝、一并交部分别议处一摺。现在正值台湾剿捕贼匪之时。邮递军报、最关紧要。乃似此舛误。率行递送。不可不严加惩治。署西安县知县张义路、即著革职。于该处枷号示儆。待事完。发往军台效力。其误行接递。并未驳回之常山县知县于知诵、亦著革职。即发往军台效力。以示惩儆。所有失察之该管知府舒庆云、按察使孙栝、著交部严加议处。仍著该抚、提齐该县管站家人书役、严审定拟具奏。该部知道。　　

○谕军机大臣曰、黄仕简奏、剿洗南路贼匪。克复凤山县城一摺。其所陈功案。俱系罪案。且一味饰词推托。即如该提督摺内。既称南路之岗山、仑仔顶等各处。俱系贼薮。势甚猖獗。亟应一举扑灭。何不亲率弁兵。前往剿捕乃惟添遣官兵。飞檄该镇将等进攻。似此东堵西御。疲于来往。适足为贼所轻。么＜麻骨＞草窃。自然毫无顾忌。日聚日多。至游击郑嵩等、分路进攻凤山。收复城池时。伊仍安然坐守。又不亲往。是诚何心。又摺内称、官兵叠次剿贼。余匪东徙西奔。四处皆有贼踪等语。黄仕简并不能亲赴贼巢。将首逆擒获。致贼夥蔓延团结。乃尚称除尽根株。不留余孽。伊试自思。数月之久所办何事。贼势尚如此鸱张。惟与任承恩互相推诿。非伊二人贻误而何。尚靦颜为此语乎。且大兵云集。各县俱已次第收复。岂台湾郡城。转虑其意外疎虞之理。乃黄仕简仍称守城。明系藉词掩饰。以文其迁延观望之罪。著将黄仕简原摺、发交常青阅看。向黄仕简逐一严审诘讯。至黄仕简、任承恩、始终贻误紧要军机。其咎甚重。必须拏问。常青到台湾后。遵照前旨。先将伊二人摘去花翎。任承恩、令其由北路回至内地厦门。勿令伊二人同在一处。致有彼此关照。通同捏饰之事。并著李侍尧于任承恩到后。即令委员解京。黄仕简留厦门候旨。常青、李侍尧、此时且当慎密。不可稍露端倪。另候谕旨办理。想亦不久。待常青奏到。即有旨谕矣。至常青现在自己抵台湾。应照节次所降谕旨。悉心筹画。统率各路官兵。亲赴贼巢。一鼓剿灭。以期迅奏肤功。　　

○癸未。谕、据孙士毅奏、李世荣勒索站规案内、部议降级各员。前经奏明暂缓离任。令其查拏闽省匪犯。该员等办理尚属认真。俟部选人员到粤。再令该州县六员。照例离任等语。现在闽省正在剿捕贼匪。广东惠潮一带。境壤毗连。沿海口岸。必有余匪偷渡。所有前案降调各员。俱著准其留于该处。协同缉捕统俟台湾军务告竣。再行给咨。该部知道。　　

○谕军机大臣等、据长麟奏、盘获大名从逆案犯谢三麻子即谢朝宗、讯系段文经案内、杨林之徒。听从杨林纠约。曾到大名府城内随同抢杀。砍伤幼孩。并未进署戕官。所供情节。恐系狡词支卸。请交刑部。将该犯同案之王成功等、提出究讯等语。谢朝宗、素习震卦邪教。又听从纠约入城。持刀伤人。断无不随段文经等进署滋事之理。今祇供认在街抢杀。并未入署杀官。自系该犯恃无质证。匿情狡赖。所供殊不可信。著传谕长麟、即派委员。将谢朝宗解交刑部。令与从前拏获之逆犯王成功等、面加质审定拟。又所供伊父兄并非同教。实未知情谋逆。及供出与段文经认识之府役谢居业、于上年病故。亦恐系该犯饰词代为掩护。均难凭信。著传谕刘峨。即将所供情节。据实严查办理至直省拏获大名案内各犯时。曾否将谢朝宗一犯。移咨邻省。抑系查办遗漏。未经究出实情咨缉之处。一并著刘峨查明覆奏。　　

○两广总督孙士毅奏续获天地会匪犯林功裕、供出之朱洪德洪李桃二犯。与闽省从前供出之洪二和尚及朱姓、形迹相同已移咨闽省严缉。谕、此案倡会结盟。煽惑人心首犯。不可不严缉务获。跟究党羽。以尽根株。现据所供姓名住址。俱在闽省。且有记号歌诀。转相纠约。抢夺财物。是该犯等、在闽省结会滋事。竟系明目张胆。毫无忌惮。其党羽必多。无难跟踪缉获。彻底究办。李侍尧现驻劄蚶江。筹办军粮一切、及善后事宜。自不能分身前往徐嗣曾在漳泉一带海口督查。尚无紧要事件。著该抚即亲赴各该处。将朱洪德、洪李桃二犯。严缉务获。讯明夥党一面按名查拏。一面即派委干员。将二犯迅速解京。归案审办。该抚务须不动声色严密妥速办理。毋任奸徒漏网。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百七十六


大清高宗法天隆运至诚先觉体元立极敷文奋武孝慈神圣纯皇帝实录卷之一千二百七十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十二年。丁未。三月。甲申。谕、昨据琅玕参奏、署西安县试用知县张义路。于兵部发递福建奏事夹板。误递江西一摺。已降旨将该员等、分别革职枷号。发往军台效力示儆矣。现在正值台湾剿捕贼匪之时。邮递军报。最关紧要。此项夹板。既经误递江西。何裕城接据属员禀报。理应一面具奏。一面行查浙省。何以该抚并不奏闻。仅以一咨了事。设或琅玕亦不行据实参奏。则此等舛错贻误之劣员。竟可幸免参处。各省驿站。何知儆畏。虽台湾逆匪。不过么＜麻骨＞草窃。易于蒇事。将来设遇紧要军务。亦似此舛错。岂不有误机宜耶。何裕城、自系瞻顾浙省。不行参奏。外省官官相护积习。牢不可破。著传旨严行申饬外。仍交部严加议处。　　

○副都御史刘权之奏、大挑各直省举人。上届派出之王大臣。系于十日之前。豫行奏派。为日既久。恐外间有借名指撞等事。请令承办衙门。于前一日奏派。并令王大臣等闻命后。即至朝房住宿。不得携带多人。以杜弊窦。得旨、所奏是。大挑举人。原为疏通寒畯。俾得及时自效。必当秉公拣选。以杜夤缘撞骗情弊。其如何定立章程。严防弊窦之处。著将刘权之原摺。发交军机大臣、会同该部。悉心妥议具奏。　　

○乙酉。上御勤政殿听政。　　

○谕、据柯藩奏、现在已满三年之期。例应奏请陛见。但现有查缉匪犯、及催趱粮艘事务。请俟重运回空后。再行奏请等语。向来各省提镇布按。每届三年陛见之期。即遇有地方要务。无不循例奏请。其意并非出于至诚。今柯藩、因有催趱重运等事。奏请暂缓陛见。所见甚是。现在东省正值南粮重运漕船过境。该镇自应在彼亲赴沿河一带督率查催。俾重运迅速前进。俟回空过竣。再行来京陛见。　　

○以国子监祭酒邹奕孝、为内阁学士兼礼部侍郎。　　

○吏部议、秋审错拟情实之前任山西巡抚、现驻哈密办事副都统衔伊桑阿、照例降级。得旨、伊桑阿、著革任注册。仍以副都统职衔、留该处办事。　　

○丙戌。上诣安佑宫行礼。　　

○谕军机大臣等、据舒常奏、准陕西咨会有颍州张良功、资给段文经钱文。逃往陕省之语。现派文武各员。在陕楚交界之处。认真侦缉。以期就获等语。舒常此奏、系准陕省咨会。自非无据。其所称张良功一犯。既经资给段文经钱文。即为案内要犯矣。现在曾否就获。何不问之此人。且此语从何而来。是否系拏获张良功到案供出。抑系该省缉获别犯。讯出张良功资助情节。或他省咨会到陕。该省复转咨湖北。何以总未见陕西安徽具奏。况昨据保宁奏、亦称近日传闻段文经奔赴陕西之语。则该犯逃往陕西一带。更非无因。著传谕巴延三、秦承恩、即将此语得自何人。及此项咨文。系巴延三任内所发。抑系秦承恩护理抚篆时所发。并因何不奏之处。据实速行覆奏。仍饬属严密躧缉。务将段文经等拏获。解京审办。毋令又至远扬。致干重戾至段文经一犯。前据徐克展、张小二、俱供曾至亳州。今陕省咨内。复有颍州张良功、资给该犯钱文。逃往陕西之供。是段文经曾在颍州逗留藏匿。已属确实。正应速拏张良功一犯。向其根究。以便追踪跟缉。著传谕书麟、再行密速查缉。务得段文经实在下落。并将张良功曾否就获之处。迅速覆奏。将此由六百里各谕令知之。　　

○又谕、前因段文经逃窜后。恐其潜逸陕省。当经降旨。令周樽在潼商一带督率躧拏。今陕省咨会。有张良功资给段文经钱文之语。此语得自何人。是否即系该臬司在潼商地方拏获案犯。究出情节。抑系拏获张良功。讯供转咨湖北。该臬司系专司缉捕之员。既得有张良功资给钱文之事。该臬司自无不知之理。何以未经奏闻。著传谕周樽、即将此语从何究出。张良功曾否拏获之处。据实覆奏。将此由六百里传谕。即今六百里覆奏。　　

○军机大臣等议覆、副都御史刘权之奏、大挑各直省举人之王大臣。请于前一日奏派。应如所奏。至所称朝房住宿一节。应毋庸议。朝房在午门之外。官员人等出入必经。不能概行禁止。转恐滋弊。请仿验看月选官例。奏派满汉御史各二员。监视稽察。并令步军统领衙门、会同五城御史。一体严密访查。更为慎重。得旨、依议。此次大挑举人。著在午门内挑选。并添派护军统领一员稽察。所有派出之王大臣。俱著在内阁住宿。以昭严肃。　　

○丁亥。谕、四库全书处进呈续缮三分、李清所撰诸史同异录书内、称我朝世祖章皇帝。与明崇祯四事相同。妄诞不经。阅之殊堪骇异。李清系明季职官。当明社沦亡。不能捐躯殉节。在本朝食毛践土。已阅多年。乃敢妄逞臆说。任意比儗。设其人尚在。必当立正刑诛。用彰宪典。今其身既幸逃显戮。其所著书籍悖妄之处。自应搜查销毁。以杜邪说而正人心。乃从前查办遗书时。该省及办理四库全书之皇子、大臣等、未经掣毁。今续办三分全书。犹复一例缮录。方经朕摘览而得。甚属非是。因检阅文渊、文源、两阁所贮书内。已删去此条。查系从前覆校官编修许烺、初阅时签出拟删。是以未经缮入。但此等悖妄之书。一无可采既据覆校官签出拟删。该总纂总校等、即应详加查阅。奏明销毁。何以仅从删节。仍留其底本。其承办续三分书之侍讲恭泰、编修吴裕德、虽系提调兼司总校。但率任书手误写。均难辞咎。所有办四库全书之皇子、大臣、及总纂纪昀、孙士毅、陆锡熊、总校陆费墀、恭泰、吴裕德、从前覆校许烺、俱著交部分别严加议处。至议叙举人之监生朱文鼎、系专司校对之人。岂竟无目者。乃并未校出。其咎更重。朱文鼎本因校书特赐举人。著即斥革。以示惩儆。所有四阁陈设之本。及续办三分书内。俱著掣出销毁。其总目提要。亦著一体查删。　　

○军机大臣等议覆、成都将军鄂辉、四川总督保宁奏称、川省新疆五营屯兵。自奏裁后。实存兵二千六百三名。从前办屯所需牛只。系官为采买。每年倒毙。动项买补。所收粮石。尽数交官。嗣经奏明停支盐菜口粮。将地给兵自种自食。惟该兵等领有官牛。未缴原价。遇有倒毙。仍须买补。或借扣饷银。及遇事故除粮。更不免公赔摊派。殊多未便。查该处地久经垦熟。非若办屯之初。必资牛力。如需用牛。不妨听其自行措买。所有原领牛价。请令分年缴纳清款。以纾兵力。应如所奏。从之。　　

○戊子。谕、前经降旨。令各省督抚保举堪胜道府人员。现据陆续奏到。因令军机大臣、开单进呈。此项保举人员。原因甄拔人才以备简擢。在各督抚自当秉公保奏。不敢稍涉瞻徇。但思满汉大臣子弟。现居外任者。自复不少。其中如果才具优长。堪膺保荐原不必有意避嫌。转令屈抑。且由该部带领引见。朕无难临时鉴察。分别弃取。惟是大臣子弟中。或外任者不止一人。伊等父兄既身居膴仕。若其子弟分宦各省。复得同膺荐剡。不免有占寒畯地步。且其中才具岂俱过人。实非朕旁求器使之意。著将原单。发交该部详查。有系内外大臣子弟者。俱著注明。候朕酌量简用。嗣后部中、若有似此公保升用者。亦如此例。　　

○又谕曰、李世杰等奏、淮徐道缺紧要。必得久任河工者。方可胜任。请将师彦公调补淮徐道。其淮扬道一缺。拟即将成汝舟调补等语。如此不泥于遵旨甚是。已批照所请行矣。李世杰等此奏。系为河工要缺起见。且师彦公、成汝舟、二人之孰能河务与否。亦朕所素知。是以准其对调。至各省道员缺原有美恶。各督抚不得托词迁调。以开趋避夤缘之弊。若实因繁简不同。不得不调。当奏请将二人一并送部引见。将此通谕知之。　　

○己丑。谕、台湾逆匪林爽文等、纠众滋事。水陆两提督。带兵分路进剿。并不亲临行阵。定期会攻。黄仕简株守郡城。任承恩安居鹿仔港。仅派委将弁等、零星打仗。二人彼此观望。不思埋根首进。惟事迁延。致贼匪日久未就扑灭。节经降旨严饬。并谕令常青、前赴台湾督办。将黄仕简、任承恩、贻误之处。据实严审查参。兹据李侍尧奏到军务情形一摺。内称南北两路该提镇等、各有牵掣。不免坐费时日等语。果不出朕所料。黄仕简受恩最久。向来办事。尚属黾勉。乃于剿捕逆匪一事。漫无筹画。安坐郡城。因循玩误。本即应拏问治罪姑念其年老。且系病后。将黄仕简即遵前旨。送回厦门内地候旨。水师提督。著郝壮猷暂署。至任承恩经朕屡加拔擢。用至提督。且系自请前赴台湾剿贼。伊年力正强。理应加倍奋勉。以期迅速蒇功。乃亦逡巡畏葸。并不亲督将弁。上紧追剿。与黄仕简互相诿卸。实属辜负朕恩。前已有旨。令常青将任承恩解任。送回内地。俟伊到后。即著传旨革职。拏交刑部治罪并著李侍尧派委妥员。押解来京。其陆路提督员缺。前因柴大纪保守郡城。尚为出力。本欲将伊擢用。但柴大纪于林爽文等滋事之先。不能豫为防范。以致逆匪蔓延。本即有罪。且台湾原设兵额一万余名。该镇督率守城之兵。不过一千余名。此外兵丁。现作何用。并未据柴大纪奏及。实有应得之咎。即将来事竣时。若查明果能如前奋勇自效。亦仅可以将功抵罪。不当复邀优擢。所有福建陆路提督员缺。即著蓝元枚调补。所遗江南提督员缺。著陈杰补授。陈杰于江南营用硝磺缺额一事。据实陈奏。并不瞻徇。甚属可嘉。现在李世杰等因此获咎。或该督等心怀嫌怨。亦所不免。是以朕转加升擢。用示劝惩。将此通谕知之。　　

○又谕、向来大挑举人。俱于会试榜后。该部定期。奏请拣选。但念各省会试举人旅食京师。俟榜发后再行挑选。未免有需时日。此次大挑举人。著即在榜前办理。俾得及早回籍。无需守候。以示体恤。再此内有老举人精力已衰。情愿得授京衔者。并著派出之拣选王大臣。照上届之例。按其年齿。分别存记俟榜后开单具奏。照例赏给职衔。用昭嘉惠耆龄。寿考作人至意。　　

○谕军机大臣曰、舒常奏、武昌县典史、会同河南委员、拏获貌似段文经之吴添德一犯。讯据供称、系直隶宛平县人。向在湖南开膏药铺。因有同乡人杨四。在汉口谋生。来索旧欠钱文。随传讯杨四、亦称欠钱属实。查验该犯吴添德、与段文经形貌相符。现在解交直隶认识等语。吴添德虽供非段文经但形貌既与相似。保无畏罪隐匿不吐情事。著传谕刘峨、一俟楚省解到时。直省自有眼线。该督必须详加质认。如果确系段文经。即行迅速遴派干员。解京审办。而杨四一犯。即其夥党。亦必有知情容隐之罪。不得任其逃匿。著刘峨于质对属实后。即飞咨舒常。将杨四一并解京审办。倘吴添德质认实非段文经。亦应奏明解京。再令逆犯王成功等对质。以成信谳。将此由五百里传谕刘峨、并谕舒常知之。　　

○又谕、昨据李世杰奏、江苏、安徽、两省。本年雨水充盈。二月初八、九、十等日。渥泽优沾。遍及上下江两省。最为普足等语。各省地方雨水情形。于岁收丰歉。最为关系。朕心深为廑注。李世杰、现将上下江得雨透足情形。具摺奏报。书麟系安徽巡抚。何以于该省得雨优渥之处。尚未特奏。岂不知朕廑念安徽。为前岁灾伤之后。无时或释耶。著传谕该抚、将因何未经具奏。并现在各属得雨分寸。速行据实覆奏。寻奏、查安庆徽州等。十三府州属。三冬雨雪优沾。入春以来。复屡被甘膏。十分透足。现在大麦黄熟。小麦吐穗将齐。至十九、二十等日。省城及各属。均又连得膏雨。与秧田大有裨益。得旨、欣慰览之。　　

○又谕曰、李侍尧、亦看出黄仕简、任承恩、二人贻误情形。但所奏未免略迟。现在惟望常青到彼。大加振作。方可制胜。如该督到彼。即将贼匪一鼓歼擒。自属甚善。如贼匪负嵎抗守。剿捕稍需时日。自应量为增调兵丁。以期迅速蒇事。但闽省之兵。存营者已少且该省兵力已弛。现在派往台湾者。零星打仗。又复气馁。更恐不能得力。不如就近于粤省挑选豫备。李侍尧筹虑及此。已咨孙士毅密为调备。尚为周到。惟粤省所备之兵。既有四千名。恐陆廷柱一人。不能照料。高廉镇总兵梁朝桂、曾在军营打仗。于军务自为熟悉。著孙士毅、即密劄该镇。速赴闽粤交界处所驻劄。听候调遣。至台湾额设兵。共有一万余名。林爽文滋事时。作何调拨堵御。何以柴大纪在盐埕桥拒守。亦止带兵一千数百名。此外兵丁又在何处。柴大纪此次保护郡城。虽为出力。近日以来。渐觉观望不前。著常青到台湾后。一并查明据实具奏。又据李侍尧奏、漳泉一带。民情轻剽。近日渐觉宁帖。所有粤省咨拏天地会各犯。现密为存记。俟事竣后办理等语。所办甚是。著孙士毅即照李侍尧所奏。将现获各犯。暂行监禁。俟事竣后再为办理。　　

○以湖广督标中军副将强都、为江南狼山镇总兵。　　

○蠲缓江苏上元、江宁、江浦、山阳、清河、桃源、安东、阜宁、盐城、江都、甘泉、高邮、宝应、泰州、兴化、东台、海州、沐阳、十九州县。并淮安、大河、镇江、扬州、四卫。五十一年分水灾应徵民屯、地丁草场、漕项、麦折、芦课、一十万四千七百两有奇。　　

○直隶提督李国梁奏、古北口石匣地方。白龙潭龙神庙。素称灵应。臣因入春以来。雨泽稀少。即诣庙虔祷。今于十七日至十八日。得雨六寸有余。边口内外。均被沾渥。恳赐扁额。以酬灵贶。得旨、早有此心。即书送去。御书扁曰。霈甘时若。　　

○庚寅。谕、据谢墉条奏、洪泽湖淤垫日高。前之如釜者。今已如盘。请加疏浚一摺。经大学士九卿议驳在案。兹李世杰等奏到、洪泽湖水下注。清口畅出。因将原摺交与谢墉阅看。据称本未谙习河工。前年在江宁接见王兆棠。言及洪泽湖日渐淤高。是以据传说之言具奏。本年王兆棠陛见来京。复与讲论。仍如前说等语。前年湖水甚少。清口不能畅出。屡训谕筹画。以期济运御黄。仍即以盈虚消息。事理之常。朕即虑及必有盛涨之事。亦豫行谕饬该督等、加意防范。上年湖水大涨。果不出朕之所料。是前年清水短少。实是意中所知。谢墉既未亲至其地。目击情形。何以率行入告。现在洪湖水势日长。清口畅出。已非如盘之明验。谢墉复称得之王兆棠所言。而本年王兆棠来京陛见。经朕面询该处情形。亦奏称清水畅顺。并未有淤垫如盘之说。谢墉身为卿贰。王兆棠究系司员。体制所关。自不屑令其来京面加质对。但谢墉既有此说。不可不详查核办。著该侍郎自行前往洪泽湖。会同李世杰等、周围履勘。测量湖中深浅。实在有无淤垫。秉公据实具奏。
  </div>
  <div class="pagination">
   <a href="清实录乾隆朝实录_page1628.html">
    上一页
   </a>
   <span>
    ...
   </span>
   <a href="清实录乾隆朝实录_page1624.html">
    1624
   </a>
   <a href="清实录乾隆朝实录_page1625.html">
    1625
   </a>
   <a href="清实录乾隆朝实录_page1626.html">
    1626
   </a>
   <a href="清实录乾隆朝实录_page1627.html">
    1627
   </a>
   <a href="清实录乾隆朝实录_page1628.html">
    1628
   </a>
   <span class="current-page">
    1629
   </span>
   <a href="清实录乾隆朝实录_page1630.html">
    1630
   </a>
   <a href="清实录乾隆朝实录_page1631.html">
    1631
   </a>
   <a href="清实录乾隆朝实录_page1632.html">
    1632
   </a>
   <a href="清实录乾隆朝实录_page1633.html">
    1633
   </a>
   <a href="清实录乾隆朝实录_page1634.html">
    1634
   </a>
   <span>
    ...
   </span>
   <a href="清实录乾隆朝实录_page1630.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
