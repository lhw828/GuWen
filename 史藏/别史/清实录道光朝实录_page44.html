<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 44 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 44 页/共 848 页
  </h1>
  <div class="content">
   ○命前任河南按察使斌良、以四品京堂候补。　　

○添备直隶永定河工秸料一百二十万束。从总督方畴请也。　　

○户部议准、浙江巡抚帅承瀛疏报、象山县开垦田一顷二十九亩。开垦山八十四亩有奇。江山县开垦山五顷二亩有奇。照例升科。从之。　　

○除浙江庆元县坍没田地三十顷七十亩有奇额赋。　　

○乙未。上诣大高殿行礼。　　

○谕内阁、印登额奏、特参缉捕不力之水师守备、及督率无方之游击、分别办理一摺。台湾沪尾营水师守备陈得扬、督率弁兵巡缉洋面。当把总刘高山遇贼打仗时。脱帮先回。致孤船无应。伤毙弁兵。失去炮位。又不能穷追弋获。实属畏葸无能。且恐有藉词捏饰情事。陈得扬、著即革职。交该总兵会同台湾道提集外委林应昌等、确审定拟具奏。署艋舺营游击陈鹏飞、捕务废弛。已难辞咎。于兵船失事。迟至半月有余。始行详报。尤属延玩。陈鹏飞、著先行摘去顶带。交部严加议处。勒限两月。责令查明盗船踪迹、迅速捦捕。如逾限无获。再行参奏。印登额、不能先事督饬。此时无庸即交部议。俟两月限满。有无弋获。再降谕旨。伤毙之把总刘高山、著加恩照阵亡例赐恤。兵丁水手照例分别恤赏。　　

○谕军机大臣等、据刑部奏、步军统领衙门咨送四川内江县民人陈新明、呈控堂弟陈兴沅身死不明一案。此案前经蒋攸铦审明具奏。刑部核覆奏准结案。兹陈于湖复令伊子陈新明赴京。控称陈兴沅实系苟登桂之子苟沅统殴踢毙命。当川省委员检验时。伊等亲见陈兴沅脑顶等骨有伤。委员不令伊等看视。捏报无伤。总督亦未亲验亲讯等语。现已明降谕旨。交蒋攸铦再行亲提验讯。是否该委员前次开检时未尽确实。抑系陈于湖父子逞刁翻控。必须质讯明确。方足以折服其心。著蒋攸铦即将尸棺提至省城。俟陈新明解到时。亲督委员眼同尸属覆加检验。究竟有伤无伤。讯取确供。秉公剖断。以成信谳。不可少存回护。将此谕令知之。　　

○山西布政使叶世倬、因病赏假。命署按察使岳良、兼署布政使。　　

○免两淮板浦、中正、临兴、三场被水灶课有差。仍予赈恤。并缓庙湾场应徵新旧课银。　　

○丁酉。谕内阁、朕恭阅皇考仁宗睿皇帝前降谕旨。打牲乌拉采珠河。自嘉庆五年至七年。停采三年。至今又阅十九年矣。每年劳打牲人力。而亦多伤蚌命。兹朕仰体皇考好生至仁之心。所有打牲乌拉采珠河。自次年起、停止三年。以资长养。三年后该将军再行具奏请旨。此朕恤节人力、爱惜物命之意。非爱珠也。毋使官停私采。以负朕矜恤众生至意。当此停歇之际。著吉林、黑龙江将军等、于水陆隘口设卡。严行查拏偷采。断毋疏忽。　　

○正蓝旗满洲都统奏、查出世袭恩骑尉常寿、系抱养民人之子。得旨、常寿著革去世职。归入民籍。其所遗世袭恩骑尉。该旗另择原立子孙。照例办理。　　

○加筑山东曹河、粮河二厅、及曹考厅之曹上汛、堤埝坝戗。补修泇河厅滕峄二汛、临湖临河石堤。并微山湖口南北马路碎石工程。从署河道总督严烺请也。　　

○贷直隶古北口兵丁次年折色饷银八千两、马乾银七千两、购买兵米。　　

○戊戌。上诣大高殿行礼。　　

○皇太后宫问安。　　

○谕八旗都统副都统、本年七月。曾降旨命八旗清查抱养民人之子。予限三月。兹据各旗都统等先后覆奏、朕一一披阅。其中多寡不一。亦有并无抱养之旗分。均著遵照乾隆二十一年办过章程办理。并著将各旗奏摺、汇交八旗都统副都统等、将另有别项情形者。公同会议。务臻妥善。再行覆奏。经此次清查之后。如有不实不尽者。日后发觉。自都统以下、朕必按律惩治。决不宽贷。朕思此事不难于现在清查。总期日后弊绝风清。勿任仍习故辙。是为至要。若八旗都统等遵旨查奏后。以为了事。即置之不问。必致积重难返。较前更甚。则大不可也。兹特再行申谕。著八旗都统副都统等、务将嗣后如何定立章程。永绝此弊。勿为纸上空谈。一并悉心会议具奏。特谕。　　

○工科给事中李远烈、条陈银库各款。得旨、大概情形。均系切中时弊。著军机大臣议奏。寻议、一、内库设有木桶。责成管库司员逐日勾稽。除留备用项外。若收有成数。即行平兑贮桶。锁固封识。一、出纳轻重。全在秤法。嗣后稽查科道到任。眼同查较。小有攲侧。即行整治。比较大差。另行造换。一、银库笔帖式库使书吏库丁等银。由本库秤放。恐有夹带偷漏、及以多报少情弊。请赴内务府领给。其支用内库银数。仍奏明归款。一、饷鞘到库。定限五日劈鞘。迟逾参奏。如遇放俸放饷。不能兼收饷鞘。准其扣展。一、嗣后无论何项。户部印付。填写日期。方准付库。银库亦不论何项。均于原付上填写某月某日照数收讫字样。庶彼此互稽。书吏无从延压。一、官生捐项。向由银号倾销。交库兑收。嗣后但视银色不低。银面凿有现开银号字样。准其兑收。不必银号专揽。傥库员故意刁难。多索添秤。许上兑之人呈告。从之。　　

○伊犁将军庆祥奏、回户粟谷歉收。请抵交小麦。允之。　　

○以江南京口内河水师副将倪起蛟、为福建海坛镇总兵官。　　

○己亥。谕内阁、李鸿宾奏、请修造黄河口官拨船只、并酌量匀派造费一摺。淮安黄河口官拨船只。现届十年满运。应行修造。据李鸿宾验明船身破朽。实应新造者一百九十只。著照所请、仍照旧案。交江西各帮承造。惟此项拨船。系备六省南粮公用。上届成造不敷银两。专在江西帮丁调剂银内拨出。未免偏枯。此次除扣存正价外。尚不敷增费银四千五百八十两零。著在江苏、安徽、浙江、江西、湖南、湖北等六省出运各帮内。每船扣银一两。其各帮减歇船只。下运补扣。傥银数尚不敷用。仍归承造之江西各帮补足。该漕督即饬知各该粮道、将先经扣存正价及现扣增费。迅速移解江西。同江西道库新旧扣款、一并给发领办。并准其先于江西司道库内垫款兴工。以免迟误。嗣后令江安等六省粮道、于每年运船扣银八钱外。加扣二钱。存留各道库、以备将来成造拨船正价加价之费。又据另片奏称、此项拨船。并淮关捐设、及由河工调用各船只。向来遇有风水损坏。旗丁赔米之外。又令赔船。不胜苦累。请量予调剂。著悉照所议、分别摊赔修补。捐造汇造。并责令地方官慎选船户。著落分赔。以专责成。　　

○又谕、姚祖同奏、知县详办蠲缓迟延率混。请核实查办一摺。兰阳县阖境、嘉庆二十四年蠲賸、并熟地民欠各款。均著暂缓开徵。该抚即督同藩司详细彻查。再行奏明办理。其该县南岸韩村等一百四十三村庄。如果查明实系种植稀少。收成歉薄。即一面将应徵本年及嘉庆二十五年丁耗钱漕。并二十四年漕粮及民借耔种口粮等项。概行停徵。均缓至来年麦后秋后分别启徵。以纾积困。该县王渭、于灾区蠲缓要务。迟延率混。殊属玩视民瘼。著先行交部议处。　　

○又谕、已革护总兵陈琴、因袒护属员。意存消弭。发往新疆效力赎罪。今其母陈蔡氏遣人赴京。呈称现年八十五岁。祇此一子。恳请留养。著庆保确实查明。如陈琴之母。实系年老丁单。即奏明准予留养。若有虚捏。即据实具奏。不准留养。　　

○又谕、本年八旗圈马。毋庸派员查阅。嗣后每遇两翼轮管交代之时。著该都统等核实查验。有无弊窦。具奏一次。　　

○缓徵河南安阳、汤阴、临漳、内黄、浚、永城、荥泽、睢、获嘉、杞、仪封、舞阳、济源、延津、太康、十五厅州县水淹沙压地亩新旧额赋。　　

○贷黑龙江所属被水被雹灾民仓谷。并赏旗丁口粮。　　

○庚子。以江西南安、赣州、宁都、三府州距省窎远。命嗣后秋审、及遣戍流徒各犯。由该巡道就近审转。限期处分、照臬司例。从协办大学士总督孙玉庭等请也。　　

○云南普洱镇总兵官明保、因病请回旗。允之。　　

○以缉获云南永北滋事在逃贼目。予外委张连仲等、升擢有差。　　

○旌表守正捐躯直隶大城县民岳东波妻马氏。　　

○辛丑。命整饬内外旗营训练。谕内阁、朕恭阅嘉庆五年皇考仁宗睿皇帝实录。内载国家设兵。原以卫民。全在平时操练。方能得用。第承平日久。文恬武嬉。各营伍将弁。往往自耽安逸。竟不以操练为事。而该管上司又复不加察查。以致日渐废弛。著各该督抚提镇、务须随时认真操练。使之技艺娴习。悉成可用之兵。以饬营伍而重巡防等因钦此。仰见我皇考圣虑深远、有备无患之至意。因思我朝开创之初。八旗军锋所指。无不克敌制胜。厥后统一寰区。武功耆定。外而各省、亦俱建立营伍。分防驻守。钜法良规。尽美尽善。溯查乾隆年间西陲用兵。两金川平定。八旗劲旅。最为得力。人才亦复辈出。此后嘉庆初年、三省教匪滋事。全赖圣谟广运。克奏肤功。八旗官兵打仗出力者。固不乏人。究未能全数收其实效如昔日者也。皆由管领教练之人。平时漠不关心。因循懈弛。坐令国家有用之兵。日就荒废。深为可惜。更堪愤恨。如健锐火器两营、操练本属认真。遇事亦能得力。然近日风气。亦不逮从前远甚。至于前锋护军诸营、亦非从前可比。而满蒙汉二十四旗之兵。更难过问矣。虽一切情形。不能与健锐火器两营并论。然亦不可藉此推诿。视为具文。甘为废弃。其东三省官兵、原属骁健。乃根本之地。更不可稍形荒废。嗣后该管王大臣等务须遵照旧规。加意操练。何人某项技艺优长。何人马上最为娴熟。全在平日留心分别记忆。或随时量加鼓励。或升转秉公拔擢。总在该管之人不辞劳瘁。公正乃心。方能渐收实效。用复旧规。若不实心经理。经朕看出。或因事显露。朕惟该管之人是问。勿谓教之不豫也。至各省驻防、以及绿营兵弁、原属强弱不一。强者固不可日渐废弛。罢软者更不可不勤加操练。著饬知各省将军督抚提镇等、嗣后必应力返积习。加意训练。破除情面。举黜公平。于常操之外。每日应如何操练之处。著各该将军督抚提镇等悉心定拟。不必会衔。一一明白回奏。候朕定夺。既经此次奏定之后。务要实力而行。不可徒作空言。亦不可过于苛细。务期一日有一日之功。一兵有一兵之用。若不实心操练。仍视为泛常。经朕觉察。或随时看出。决不宽恕。用副朕安不忘危、保卫民生之至意。将此通谕中外知之。特谕。　　

○严饬道府亲提所属控案。又谕、各省亲民之官。莫如州县。州县之贤否。惟道府知之最真。而民隐之能否上达。州县之上。亦惟道府实扼其键。近日小民有于道府衙门控告州县、及控吏胥而牵涉本官者。该道府往往以一批了事。仍发回本官办理。以致逼勒认诬。私押酿命。弊窦丛生。冤抑者无路求伸。刁健者任情挟制。讼狱繁兴。牧令恣肆。职此之由。不可不加以振刷。著通谕各督抚、严饬各道府屏除积习。于所属被控之案。务即亲行提讯。辨别曲直。秉公剖断。不得仍发回本州县办理。并责成各该督抚留心察看。如该道府有审断不公者。随时驳正。若惟知袒护属员。罔恤民瘼。即行严参惩办。以通民情而肃吏治。　　

○又谕、绵课奏、因病未痊。请将伊所管事务开缺。另行派员管理一摺。庄亲王绵课、所管各处毋庸开缺。著伊在家善为调养。俟病痊愈后再行当差。伊所管宗人府宗令事务。著定亲王绵恩署理。正白旗领侍卫内大臣事务。著乌尔恭阿署理。正黄旗满洲都统事务。著那彦成署理。　　

○谕军机大臣等、长龄等奏、驱逐河北番帐情形一摺。循化、贵德、所属野番。常有抢掠蒙古之事。若任听在河北插帐居住。则相距密迩。该蒙古等势本孱弱。益难防范。本年夏间。该督等派令官兵、赴口外沿河一带驱逐番帐。路遇番贼。竟敢拒捕接仗。幸官兵奋勇剿捕。毙贼十名。并将被掳蒙古、及马匹牛羊夺回。惟时助勒盖偷住之汪什代克等九族番子。及盐池一带穵盐之番户。均经具结。情愿俟冬令冰结搬移过河。已先退至恭额尔格、及阿苏拜山根暂住。现在已交冬令。该督等当饬知该厅营、一俟冰坚可渡。即催令该番族等遵照前约迁移。其余散处插帐之番。次第设法驱逐。傥该番等狡黠延挨。届期背约。该督等察看情形。应如何押令搬徙之处。再行奏明办理。将此谕令知之。　　

○旌表守正捐躯安徽宿州民丁盛秋妻赵氏。　　

○壬寅。谕军机大臣等、松筠奏、查讯汪复泰列款具控大概情形一摺。此案汪复泰列控多款。头绪纷繁。浙省盐务。当改定之初。必当彻底查明。俾虚实一无含混。现据松筠查明汪复泰所领银八万余两。实系各商公捐帮贴。浙省课款。分徵统支。内外款向系通融动垫。帅承瀛当接管之初。清厘库项。自不能不按款稽核。惟此款银两。详批有案。该抚疑系侵帑。辄将汪复泰家产查封。办理亦未免过急。以致汪复泰列控反噬。至汪复泰所控帅承瀛札提运库银七千两。本年端阳贡品内龙袍褂等件。饬令变价。勒追领项。运库垫款。众商呈请归补。批驳不准。豫纳课银。联票未填之引。不准禀改。织造衙门豫办丝斤。所领津贴银两。仍以混冒著追各款。其具控虽属有因。而帅承瀛办理实一无弊混。即所控停止洒带仍请铳引之不便。现据查明洒带行销。不过一时之调剂。铳引挽正纲分。系为经久之计。帅承瀛所办并无错误。实为该革商妄控。至所控商人吴云章假印漏课一款。该革商先有通同弊混情事。又复控告承审之员。尤为巧诈。汪复泰即汪大镛、著革去道员职衔。交松筠按款秉公覆讯。定拟具奏完结。将此谕令知之。　　

○云贵总督史致光等奏、札调总兵、校阅武闱外场。得旨、此虽循例之事。必须严密办理。如有弊端。立行究办。不可因循徇隐。　　

○修湖北公安县仓廒。从兼署巡抚陈若霖请也。　　

○除江苏青浦县捐置义冢田地十五亩有奇额赋。　　

○缓徵湖北天门、潜江、江陵、沔阳、荆门、京山、监利、汉阳、八州县暨屯坐各卫新旧钱漕屯饷。及淤田花利、堤闸各费。　　

○癸卯。上诣皇太后宫问安。　　

○谕内阁、已革五官正常兴、办稿呈堂。引例错误。有心朦混。著照刑部所拟杖徒。照例枷责。已革博士塔方阿、私自刮补案件。业经革职。毋庸再议。其随同画押之主簿方德裕、博士何良奎、及未经画押之前任五官正成会、灵台郎何元淮、博士福奎、著交部分别议处。管理监务贝勒奕绍、既查出此案稿件阅看。不即据实究办。亦属不合。著交宗人府察议。至方履亨以博士起用时。钦天监行文吏部查核。吏部何以不将定例声明咨覆。著军机大臣、查明据实覆奏。　　

○喀什噶尔参赞大臣武隆阿、帮办大臣秀堃奏、密陈旗人生计。请于各直省督抚提镇各标马兵额内。酌分十分之五。作为旗缺。由各直省驻防八旗马甲养育兵内。就近轮流送补。责令三年充补足额。千总外委缺出。一体拔补。并准携眷分赴各府州县就近应差。一应户婚田土命盗各案。均归该地方官管理。送补之初。即咨明入于该处旗籍。其子弟原挑绿营守战马粮者。准与绿营兵丁一体考补。并请将驻防满兵充补绿营之缺。以八成调取在京旗人往补。以二成补本营驻防闲散。随时陆续咨报在京各旗。按缺选派闲散旗人前往坐补。其路费即于截旷项下放给。限三个月到防。其内外旗人、有父经拨补、子系闲散、听其带往。如兄弟叔侄情愿随往者。准其呈带。在京旗人、有欲顺随外任亲族之便。或情愿豫赴各省入于旗籍候挑兵丁自谋生理之人。俱准由都统给咨。携眷赍赴所往之处。入该处旗籍。不必给予路费。如此一转移间。不但京外各旗人生计顿充。且使各直省军容雄壮。不止旗人独沾乐利也。得旨、八旗都统副都统等公同阅看。未议定具奏之前。不必在朕前提及一字。朕不向王大臣等论其可否。统于议奏后再降谕旨。　　

○修福建泉州厂战船。从巡抚颜检请也。　　

○贷福建台湾淡水、噶玛兰、二厅风雨折损耔种银。并给房屋修费。　　

○给盛京凤凰城、岫岩、牛庄、巨流河、白旗堡、等处被水旗民一月口粮。　　

○甲辰。谕内阁、本日有兵部笔帖式和书、在乾清门呈递奏摺。自陈管见五条。朝廷设官分职。定有等差。不容越分言事。其末秩下僚。如有确知利弊、及冤抑求伸者。或在都察院申诉。或在本衙门呈递。该堂官亦断不敢壅于上闻。若不论品秩崇卑。纷纷竞赴宫门。建言奏事。尚复成何体制。此次笔帖式和书所递条陈。尚无悖谬之处。但违例擅递奏章。著交刑部治以应得之咎。　　

○谕军机大臣等、方受畴奏、查明保定等两府四直隶州属未结各案交代。分别亏那实贮、造册取结咨部一摺。直隶清查各属交代未清款项。先将保定、顺德、两府。易、赵、深、定、四直隶州。并所属四十四处。二十一年以前、及二十一年以后、历任未结交代二百四十五案。分人分任。造册咨部。计三次清查以后。自嘉庆十年起、至二十五年八月止。共应追正杂钱粮银四十一万四千七百余两。亦按人先行造册咨部。著照该督所请、俟通省交代查办完竣。合算各员实亏之数。照依前次追缴积欠章程。分年勒限严追。统以全案奏定之日起限。升任离任者分别加紧加展。此次查出两府四州属应追银数。除摊捐等款。既已按任划清。则仓库现在钱粮。即属实贮。嗣后接收交代。总以此为据。依限完结。傥再有任意迟延。即行照例严参。毋稍姑息。又另片奏、积案迟延各员处分。人数较多。莅任非止一处。必须全案交代查办完竣。始能将历任接卸日期、及实计在任迟延月日扣算等语。亦著照所请、均俟通省交代查办完竣。再将迟延职名、分别核办。将此谕令知之。　　

○以右春坊右中允胡开益、充日讲起居注官。　　

○以工部左侍郎王以衔、为顺天武乡试正考官。都察院左副都御史贾允升、为副考官。　　

○乙巳。谕内阁、御史牟惇儒奏、请申明庶吉士大课定例一摺。庶常馆为培养人才之地。自应勤于考课。以励讲习。但祁寒盛暑。责令人人在馆扃试。亦势有所难。嗣后大教习到馆考课之期。该庶吉士等、俱当在馆将诗赋写作全完。大教习评定甲乙。以昭核实。至该御史所称庶吉士所领月费。多被馆中藉端克扣一节。著掌院学士会同大教习查明、责成该提调严行禁止。毋得仍前冒滥。
  </div>
  <div class="pagination">
   <a href="清实录道光朝实录_page43.html">
    上一页
   </a>
   <span>
    ...
   </span>
   <a href="清实录道光朝实录_page39.html">
    39
   </a>
   <a href="清实录道光朝实录_page40.html">
    40
   </a>
   <a href="清实录道光朝实录_page41.html">
    41
   </a>
   <a href="清实录道光朝实录_page42.html">
    42
   </a>
   <a href="清实录道光朝实录_page43.html">
    43
   </a>
   <span class="current-page">
    44
   </span>
   <a href="清实录道光朝实录_page45.html">
    45
   </a>
   <a href="清实录道光朝实录_page46.html">
    46
   </a>
   <a href="清实录道光朝实录_page47.html">
    47
   </a>
   <a href="清实录道光朝实录_page48.html">
    48
   </a>
   <a href="清实录道光朝实录_page49.html">
    49
   </a>
   <span>
    ...
   </span>
   <a href="清实录道光朝实录_page45.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
