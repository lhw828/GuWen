<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1776 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1776 页/共 1860 页
  </h1>
  <div class="content">
   ○又谕、此次官兵进剿廓尔喀。所有在玛噶尔辖尔甲山上打仗。横冲贼队之侍卫章京等、绕山陟险。截杀贼匪。实属奋勉出力。除未经给有巴图鲁名号者。业经加恩赏给外。其原有巴图鲁名号之副都统职衔头等侍卫翁果尔海、额勒登保、珠尔杭阿、阿木勒塔、健锐营翼长德楞泰、头等侍卫五绍、巴彦泰、二等侍卫克兴额、定西鼐、那丹保、萨宁阿、阿哈保、索伦佐领博多果尔、俱著交部议叙。　　

○又谕曰、孙士毅现在前藏。所有本年川省武闱内外场事宜。即著交布政使英善办理。其外场弹压等事。观成现赴里塘。著副都统佛智代办。　　

○谕军机大臣等、廓尔喀贼匪。经此番痛歼之后。屡递禀乞降。情词恭顺。且藏内气候早寒。早经降旨准其彻兵蒇事。今贼酋遵缴私立合同、并沙玛尔巴骨殖、及徒弟跟役、全行送出。又请差办事大头人进奉表贡。福康安等自应一面具奏。一面彻兵。不必待其大头人到营。致需时日。福康安等接奉前旨。业已受降。彻回藏地。最为完善。若未经彻兵。竟当明谕贼匪、以该酋悔罪投诚。业经奏闻大皇帝。奉旨准降现在边外早寒。即日雪阻。岂值因尔所遣大头人未至军营。在此久待。今彻兵回至藏内。俟尔所遣大头人到藏带京。毋得迟延时日。如此晓谕。贼酋慑服。自不敢不俯首听命。而我兵妥速旋师。不为雪阻。此次征剿廓尔喀。屡战屡捷。既将藏地收复。又直至济咙以外。深入贼境七百余里。攻克碉卡。夺据山梁。歼戮贼匪数千。贼酋詟伏乞降。经两次驳斥。吁求纳款。并请差办事大头人献表纳贡。此后诸弊肃清。约束坚定。不但廓尔喀与藏内边界。一一设立鄂博。毋许擅越。即附近廓尔喀之作木朗、布鲁克巴、哲孟雄等各部落。亦当严谕、以后概不得私通贸易。此事亦著交福康安等四人。一并酌筹妥办。再孙士毅奏、请俟和琳回至前藏。即前赴里塘一带。搜拏夹坝一摺。里塘夹坝。已专令观成在彼督捕。孙士毅竟当在藏。将一切善后事宜。会同商办。其饷银一项。现在军务已竣。自不必解运过多。前因饷银未能接续解到。兵丁等应得分例。未必全数得给。伊等劳苦备至。著福康安等详悉查明。按照各兵在营之日。逐一补给。以示体恤。至前据福康安等奏、宗喀等处粮台。多有停积。其派出之道府、固无可辞咎。但后藏一带粮运。俱系鄂辉管理。既经迟误。亦应据实具奏。施恩赦过。候旨定夺。岂得颟顸混过。并著福康安等一并查参。至此次廓尔喀滋扰后藏。沙玛尔巴、挑唆起衅。实为罪魁。现据贼酋将该犯骨殖送出。著福康安等不必送京。分悬前藏之布达拉、后藏之扎什伦布、并前后藏及察木多、打箭炉一带大寺庙。一一悬挂。并将起衅犯事缘由。逐一开写。号令示众。用示儆戒。　　

○庚子。谕、理藩院侍郎员缺。著奎舒补授。特克慎著以副都统衔。前往西宁。办理青海事务。现在征剿廓尔喀军务告竣。大兵凯旋。经由川省。并不从青海行走。该处现无紧要事件。特克慎于本年春间巡幸五台时。甫经召见。且系朕素知之人。著即赴新任。毋庸来京请训。所有山西按察使员缺。著善泰调补。成林前在广西道员任内。经福康安派往安南办理各事宜。于该处边界及安南情形。较为熟悉。所有广西按察使员缺。著成林署理。俟服阕后。再行实授。　　

○又谕、刑部奏、已革三河县知县李培荣、于蝻子初起之时。既不能先事防范。现署通州。于飞蝗过境。又不即时禀报。若仅依律拟杖罢职。不足示惩。应从重拟以杖一百。徒三年等语。本年直隶蝻孽滋生。虽起自三河。李培荣先已委署满城。后调署通州。其咎祇在不能先事防范。及于通州飞蝗过境之处。并不即时禀报。乃梁肯堂于查办蝗蝻摺内。既不将三河一路提出。含混其词。不但不将该县李培荣参奏。转以之请升通州。因降旨令其明白回奏。则仍称三河有蝗之时。系在李培荣卸事之后。始终有意回护。曲为开脱。是以从严将李培荣革职。交刑部治罪。看梁肯堂何以为属员规避处分。今据刑部将李培荣问拟杖徒。虽属罪所应得。但念李培荣于本年正月。即经调署满城。于三河本任。早经卸事。蝗孽滋生。多在二三月间。尚非有心玩误。李培荣于五月内署理通州时。该处亦有飞蝗。并未禀报。其咎实无可辞。李培荣著革职。加恩免其治罪。仍交该部带领引见。候朕再降谕旨。朕于大小臣工功过。惟视其人之自取。从不稍为畸轻畸重于其间。若为上司者。有意为属员回护开脱。则转不得不从重办理。非曰爱之。适以害之。各督抚等、皆以此为戒可耳。　　

○又谕、据福宁题报应城县张周氏逼媳冯氏卖奸不从、自缢身死。将张周氏照奸妇抑媳同陷邪淫、致媳情急自尽例、发伊犁乌噜木齐等处给兵丁为奴一本。朕办理庶狱。于翁姑致死子媳之案。无论其媳本有违犯教令。训诫不悛。以致毙命。及伊媳并无过犯。而翁姑性暴致毙者。其翁姑俱不加以重罪。原以谊属尊长。无为卑幼抵偿之理。况系自缢身死。本不应将其姑抵罪。但此案张周氏逼令伊媳冯氏、卖奸图利。因冯氏坚执不从。时加磨折。并殴伤左右胳肘。致冯氏被逼情急。投缳自尽。情节甚属可恶。为翁姑者。当教训其媳。勉以贞洁自矢。方不愧为尊长之道。今张周氏欲令伊媳卖奸。已属无耻。乃因其守节不从。辄行关禁楼房。不给饮食。挫磨殴逼。以致毙命。殊出情理之外。是其恩义已绝。即当以凡论。与寻常尊长致死卑幼者不同。此而不严加惩治。何以风节烈而儆淫凶。除冯氏照例交部旌表外。张周氏、著即改为绞监候。入于本年秋审情实办理。嗣后各省如有似此情节者。俱照此办理。庶使淫恶无耻之徒。知所儆畏。以示明刑弼教之意。　　

○辛丑。谕、刑部参奏额外主事魏若虚、于核议湖北省卢秀等、活埋卢在伦身死一案。欲照擅杀例减等问拟。抗不画稿。并自缮奏摺说帖。欲行陈奏。实属任性偏执。意图争胜。请交部严加议处一摺。朕详加披阅。此案卢秀于缌麻侄孙卢在伦犯窃。设当甫经查获。未交保正之先。因其玷辱祖宗。遽以家法处治致死。犹可援照新例减等。乃卢在伦业经邻人刘惟查获。拏交保正潘见名送官。是此案即应听官办理。而卢秀竟复将卢在伦夺回捆缚。活埋致毙。迨保正查知。欲行禀报。卢秀复阻令勿报寝事。其为畏累逞忿。挟私故杀。自无疑义。该抚照谋故杀本律问拟。情罪原属相当。且为首之卢秀一犯。业已在监病故。所有现拟杖流之卢谷升等、俱系为从之犯。其案情更为无关紧要。今刑部堂官、以卢秀因畏卢在伦扳害。起意埋毙。系为自己除害。并非为坫辱祖宗起见。自不得援照擅杀卑幼之例。减等定拟。是以仍照谋故杀本律问拟。所办原属循照向例。并无错误。即核之魏若虚所引四川湖南徐子俸等各案。虽同一尊长杀死卑幼。彼则因玷辱祖宗颜面。忿激致死。故照擅杀律减等。此则因畏其扳害。非激于公忿。故仍照谋故杀问拟。本属两不相悖。乃魏若虚固执己见。任意乖张。始终抗不画稿。且意图见长。并自行缮摺。意欲陈奏。其意不过因近来有讦告上司、曾邀迁擢之事。遂欲借此一案。独出己见。希冀一经上闻。或得幸邀识拔。其为□□参进用巧。尤属显然。若部中司员、相率效尤。各持异议。堂官何以办事。魏若虚、著交部严加议处。以示惩儆。　　

○又谕曰、伊龄阿、著调补兵部左侍郎。其刑部右侍郎员缺。即著明兴调补。明兴现在出差。著穆精阿兼署。穆精阿年逾八十。跪起维艰。于刑名素为熟悉。尚可资其坐办。嗣后吏部遇有引见官员。穆精阿竟无庸随进带领。以示体恤。　　

○谕军机大臣曰、和琳奏、查办沙玛尔巴家产、及依什甲木参物件。变价银两。或归军需项下抵销。或入藏库充公备用等语。沙玛尔巴、为此案罪魁。现在抄出赀财什物。自当全数归公。其所毁镀金铜像。即按照现令新铸宝藏字样、鼓铸钱文。给兵丁通行使用。又据奏、请将阳八井庙宇。赏与济咙呼图克图、派委喇嘛管理。俟济咙呼图克图离藏后。请旨定夺等语。即照所请行。附庙番民。著交一并管辖。庙内红教喇嘛一百三名。和琳以若概令还俗。恐滋事端。请改为黄教。分于前藏各大寺堪布等、严加管束。所见亦是。此项红帽喇嘛。经和琳派营官等、先押赴前藏。和琳回藏时。当传集该喇嘛等、谕以沙玛尔巴构衅。业将骨殖号令。尔等不应仍袭其教。若尔等情愿改归黄教。仍可在藏焚修。如不愿改归。即解京听候安插。如此晓谕。伊等自必愿留藏地。可以听受黄教堪布等约束。　　

○又谕、据富纲奏到秋禾畅茂、粮价平减一摺。览奏甚为欣慰。本年滇省晴雨调匀。田禾丰稔。统计通省收成。共有若干。此时节候将届霜降。各属想已早经开报。该督抚自应即将收成分数。汇齐核实具奏。以慰廑念。乃尚未据奏到。岂不知朕念切民依。无时或释耶。将此传谕知之。　　

○增给四川卭州茶引二千五百道。从署总督孙士毅请也。　　

○壬寅。谕曰、保宁奏、现在伊犁当差三年期满之原任浙江同知张心镜、参将张全得等四人。案情较重。请再留五年。再行请旨等语。朕披阅伊等原犯案由。系因江苏运闽兵饷船内、被盗劫去钱文。原任同知张心镜、畏干处分。照数赔补。参将张全得等、听从讳匿不报。是以均发伊犁。今三年期满。在不知者。必以张心镜于此项钱文被劫后。业经照数赔补。自可冀释放回籍。殊不知原任同知张心镜、系因规避处分。首先起意将钱文赔补。希图弥缝掩饰。讳匿不报。而参将张全得等、系属听从讳饰。是张心镜实为此案起意匿报之首。张全得、王国栋、陈经纶三人。皆为张心镜所拖累。情节各有重轻。不得不区别办理。特将原任同知张心镜、用朱笔点出。著再留五年。其张全得、王国栋、陈经纶、俱著准其释放回籍。以昭平允。　　

○又谕、据宜兴奏、奉天所属地方。七月至八月。气候晴暖。禾稼收获登场。秋收约有七八分。市集米谷充盈。小民购买甚易等语。而所开粮价单内粟谷高梁米豆等项价值。俱比上月贵至三钱五分、及九分至五六分不等。奉天各属。今岁收成丰稔。粮价自应平减。何以转较上月加增。各省督抚每月所报粮价。往往多就轻减之价开报。本不尽实。即如顺天府、凡遇内廷采买之项。均开贵价。而每月粮价。率以平减奏报。其意不过欲图好看。今奉天府所报粮价单内。粟谷等项。既比上月价值加增。则该处市价之昂。更当不止于所报之数。岂有收成丰稔。而粮价转增之理。或系市侩等见秋成刈获。米谷充盈。将来米价必当减落。是以豫将粮价擡高。为渐次减落、仍可得有赢余地步。而该府尹等、不加详察。遽即率行开报。人心贪利。日流日下。此等弊习。亦不独奉天一省为然。京师各省。皆在所不免。该督抚等、自应饬令地方官。晓谕各铺户市贩等、以年岁丰啬不齐。总当随时按照时价粜卖。其丰收年分。更应平价出售。岂得豫留地步。转致丰岁价腾。民皆贵食。若因米谷丰登。惟恐价值渐落。豫行擡高。以图牟利居奇。是祇知有增无减。伊于何底。似此封殖病民。岂公平贸易之道。此后务宜各知悛改。若仍前故擡价值。必当查明从重究办。如此明白晓谕。庶各铺户等、知所顾忌。不敢任意居奇。小民共受食贱之利。但该督抚等、仍不得因有此旨。辄将所开粮价。止就轻减价值开报。希图朦混塞责。总应据市集实价。比较上月增减。详悉呈览。朕于民食攸关。无不细加披览。不厌精详。倘该督抚视为具文。虚开粉餙。亦断难逃朕鉴察也。将此通谕知之。　　

○又谕曰、雅朗阿等、奏阅看八旗汉军操演炮位。所中数目。并所拾炮子数目一摺。每年操演炮位后。阅看大臣等、虽具奏一次。并未复加核实。因循日久。皆成虚应故事。所关甚属紧要。嗣后每年掺演后。著军机大臣、会同兵部核实具奏。如中数不敷。即据实奏闻。将该营大臣官员、交部议处。　　

○癸卯。上御勤政殿听政。　　

○谕、昨因宜兴奏、奉天所属秋成丰稔。而所开粮价。转比上月加增。推原其故。或系市侩等、因见秋成刈获。米谷充盈。惟恐将来价值减落。豫将粮价擡高。以为减价后、仍可得有赢余地步。业经降旨通饬各督抚、令所属明白晓谕各铺户市贩等。务须按照时价粜卖。毋得牟利居奇。致干严究。本日据谭尚忠奏、滇省各属。今岁雨旸时若。禾稼丰登。及阅所报粮价。亦多有较上月增昂者。可见此等弊习。各省皆然。该督抚所奏粮价。亦俱不过视为具文。并不实心核办。朕之所以再三训饬者。并非以粮价不应增长。欲督抚止就轻减价值开报。以为粉饰之具。所恨人心不古。相习成风。在市侩等既专图牟利。每遇稔收之岁。即豫防价值渐减。先行擡高。以为将来获利地步。祇图封殖。不顾病民。致使丰岁价腾。有增无减。而地方州县。又因虚开贵价。遇采买时。即可照贵价报销。希图沾润。是以虽遇年谷丰登、市价平减之时。亦复浮开呈报。督抚等又不加详察。率据所报之价。开单具奏。似此官民交相为弊。风气日趋日下。以致不能感召天和。时有水旱灾祲。其故未必不由于此。朕当先以为愧自责。嗣后各该督抚等、务宜各加愧励。留心查察。严饬所属州县。以谷价贵贱。民食攸关。每月粮价。务须核实呈报。不得因有采买等事。先行浮开数目。以便任意侵肥。并将年岁丰啬不齐。粮价低昂。总当随时按照时价粜卖。其丰收年分。更应平价出售。若惟知利己。擡价居奇。即使获利一时。而封己病民。既官法所必究。亦天理所不容。断不能任其垄断之处。剀切晓谕各铺户市贩等。令其家喻户晓。各知悛改。若该州县及铺户等、有仍前浮开擡价等弊。一经查出。即行随案严惩。而尤要于平日洁己化民。庶可肃清积习。转移风气。而小民等亦可共受贱食之利。若各督抚等、误会朕意。辄将各属粮价任意抽减。虚词奏报。希图朦混塞责。更非封疆大吏实心教民之道。或因市侩有擡价居奇之事。地方州县办理不善。转任胥吏等借端骚扰。小民未受其益。而商贩反先受其累。又何裨实政耶。各该督抚等、惟当善体朕意。留心民瘼。使官民各知儆愧。风俗渐臻淳厚。庶几感召庥和。共享绥丰之福。不负朕谆谆训勉之意。将此再行通谕知之。　　

○又谕、国史馆呈进列传。本年自六月至八月。共进过清字传四本。汉字列传四本。逆臣传二本。共十本。一月内即当如此数呈进。今三月之期。所进止有此数。殊属迟延。所有国史馆总裁、及纂修官、均著交部分别察议。　　

○以通政司副使施朝干、为太仆寺卿。　　

○以广东南雄协副将托尔欢、为潮州镇总兵。　　

○甲辰。谕、前据伊龄阿等奏、顺天乡试诸生。年届八十以上者。郑元谟等三名。七十以上者。姚熊思等二十七名。俱三场完竣等语。现在榜发。未经中式。但念该生等年臻耄耋。犹能踊跃观光。洵为艺林盛事。其年在八十以上之副榜马元倬、张应楫、生员郑元模、年在七十以上之副榜高瑛、崔九州、谢立吉、刘素位、拔贡生高大文、恩贡生萧洤、穆彬、俱著加恩赏给举人。准其一体会试。其在七十以上之岁贡生李枝桂、吴承绪、廪贡生赵春芳、生员姚熊思、汪锡、戴恩诏、蒋子定、李文祥、李泽久、封疆、张尚志、息永发、傅绍曾、唐毓麟、张月桂、晁合宜、王卓、刘璧飞、刘元燮、辛钟凤、俱著加恩赏给副榜。以彰寿世作人至意。　　

○谕军机大臣等、刑部议覆江西巡抚托伦奏续获雇倩枪手入场代考之刘昌新、定拟充军。伊父刘世亮、讯不知情。应免置议一摺。此案刘昌新未经就获时。先据该抚拏获枪手黄超扬、并说合之附生朱衣点、及知情认保廪生刘恢祖、分别定拟。经刑部核覆。彼时刘昌新未经到案。黄超扬祇系枪手。是以按例定罪结案。今阅刘昌新供称、乾隆五十七年正月内。朱衣点荐广东嘉应州人黄超杨、即王致中、到我家教读。三月内、闻学政按临赣州考试。我自揣文理平常。不能取进。央朱衣点与黄超扬、说合入场枪代。许谢银六十两等语。此案情节。尚属不实。黄超扬既在刘昌新家教读。是与刘昌新系属师弟。朝夕相处。情分亲密。刘昌新赴考时。欲求伊师入场枪代。尽可当面央恳。何必转嘱疎远之朱衣点、代为说合。此等供词。或系承审之员。欲开脱刘昌新之父。于此事并不知情。是以作为朱衣点说合。亦未可定。至黄超扬、既为刘昌新之师。夫师之教弟子。不但课其文艺。尤当教之立品端行。如弟子有骫法舞弊。倩人代考之事。方当呵斥禁止。始为无忝师范。即平日窗下。或遇所教弟子之父。欲课试伊子。观其成效。为师者私为改窜。以冀见好恋馆。尚属事之所有。岂有弟子应试。伊师竟贪得谢礼。代为入场枪替。是通同作弊。不但导以犯法。而且身为之倡。似此贪鄙藐法。尚靦颜为师。实属无耻中之尤无耻者。朕统御万方。教育斯民。兼作君作师之责。于此等作奸犯科之案。尤当加之惩创。譬若内外大小官员。有卖官鬻爵之事。不加查察。任其所为。有是理乎。黄超扬一犯。该护抚仅照寻常枪手科罪。殊不足以端师范而正人心。又刘昌新之父刘世亮、于伊子倩令黄超扬入场枪代一事。如系伊子于出门后。在途遇见外人。向其说合。代为枪替。尚可诿为不知。今黄超扬即系所延之师。在家教读。何得以讯不知情。曲为开脱。刘世亮、自亦当治以不应之罪。此等情节。该护抚并未详细究办。而刑部核覆。亦未看出指驳。均为疎漏。陈淮新调江西。此案非其原审。无可回护。著即交该抚提集案犯。严切审讯。究出实情。分别定拟具奏。毋得稍有回护。致干咎戾。　　

○浙江巡抚福崧疏报、孝丰、镇海、临海三县。乾隆五十六年分、开垦额外田地一百亩有奇。　　

○乙巳。遣官祭历代帝王庙。　　

○遣官祭都城隍之神。　　

○上幸静宜园驻跸。至己酉皆如之。　　

○丙午。谕、此次征剿廓尔喀。办理军务一切机宜。俱经朕先期指示。军书文报。络绎不绝。军机大臣承旨书谕。夙夜宣勤。均著劳勚。现在大功告成。福康安等、业经降旨分别锡赏。军机大臣、自应一体加恩。大学士公阿桂、大学士伯和珅、大学士王杰、尚书福长安、董诰、庆桂、俱著交部议叙。　　

○又谕、此次办理廓尔喀军务。沿途驰递文报络绎。各该员弁等、俱能奋勉出力。尚无贻误。现在军务告竣。各处台站。自可渐次彻回。而各官员兵丁等、踊跃急公。宜加奖励。前此业经降旨、令各该督抚等、将弁兵等查明。先行赏赉一次。今大功告成。并著将前后所设台站之弁兵等查明。再加赏赉一次。以示恩奖。其承办驿站官员。除贻误者扣除外。其出力之文武员弁。并著查明。交部分别议叙。　　

○又谕、前因廓尔喀贼匪。经大兵屡次剿杀之后。畏威悔罪。叠行具禀乞降。情词极为恭顺。已明降谕旨。赦其前罪。准令纳表进贡。并令福康安等、即行彻兵矣。兹又据福康安等奏、贼酋于七月二十七日。又差头目塔曼萨野、前赴军营。投递禀帖。缴出前次抢掠扎什伦布银物等件。并备办驯象番马及廓尔喀乐工一并恭进。是该贼酋悔罪输诚十分慑服。且其缴出物件内金册一项系从前颁赏班禅额尔德尼之物。今贼匪于抢去后。因知系天朝颁赐。不敢隐匿特行检出。敬谨送到。可见廓尔喀滋事起衅。祗因与唐古忒人等、争论帐债细故。并不敢干犯天朝。今已差其办事大头人、备办方物恭赍表文。一并呈进。福康安等、自应察其恭顺纳款悃忱。允准所请。彻兵蒇事除已谕知福康安等遵照办理外。将此再行通谕知之。　　

○又谕、刑部进呈奉天省招册内。由缓决改入情实者。共有六起。一系诬窃启衅韩文运、殴死无服族兄韩文振。一系理曲逞凶之孙老屋、殴死杜三屋。一系负欠凶殴之丏匪王五、殴死孙六。一系助父凶殴之张有兴、殴死武福高。一系董贵、恃强殴伤摔跌后制缚殴毙孙成才。一系杨三茂、刃毙徒手服嫂张氏。细阅案情。刑部驳改。俱属允协。向来外省办理秋审。经刑部核驳。失出至五案者。吏部不过降级处分。但巴延三曾任督抚多年。并非不谙刑名者可比。且伊前经获罪。朕屡次曲加宽宥。复用至侍郎。自应倍加感奋。于此等案件。尤宜悉心详核。方不负朕委曲成全之意。乃巴延三并不实心办理。失出之案。竟至六起之多。可见该侍郎一味因循。全不知感激朕恩。勉图改过。怏怏自是。此非寻常玩误可比。若仅照例交部议处。不足示惩。巴延三、著交部严加议处。即解任来京。听候部议。并著查明巴延三之子。如已经出仕者。著即革职。其有曾经捐职者。即行注销。以示惩儆。所有盛京刑部侍郎员缺。著宜兴调补。禄康、著调补盛京户部侍郎。其盛京礼部侍郎员缺。专司祭祀。德瑛由太常寺卿升授阁学。娴习祀典。即著德瑛补授。　　

○谕军机大臣曰、福康安等、奏贼酋缴出扎什伦布物件、并拏解沙玛尔巴之番妇女喇嘛等一摺。未将何日彻兵之处。声明具奏。想因贼酋所遣大头人尚未到营。略为等候。计此时已诣营谒见。即派员护送进京。著传谕福康安等、计算日期。如能年内到京。固属甚善。否则明正灯节前赶到。尚可随时鲜、暹罗、一体瞻觐。至此次缴出物件。因金册系天朝颁赐班禅额尔德尼、关系紧要。其贵重等件。亦不敢私留。又沙玛尔巴奸占之妻策旺拉木、中途逃逸。贼酋即缉获锁送。并备象只番马乐工恭进。看此情形。实已真心慑服。悔罪输诚。边境自可宁靖。惟定立地界一事。前已有旨、令福康安等一一设立鄂博。毋许偷越。现在大兵将彻。宜趁此时申明约束。以热索桥迤西。如协布噜、雍鸦、东觉、堆补木、帕朗古等处。皆经大兵攻克。本应即以此为后藏边界。念尔悔罪投诚。仍行赏还。其热索桥以内济咙、聂拉木、宗喀等处。本属藏地。虽经汝侵占。现经大兵收复。非如上次讲和退还者可比。嗣后应以济咙聂拉木以外为界。尔部落人等、不得尺寸擅越。如有私行偷越者。拏获即行正法。尔部落遇有遣使进贡献表等事。当先禀明边界将领。听候知照。方许进口。又据福康安奏、撒迦呼图克图、采办糌粑五万斤。分运济咙、聂拉木、运脚自捐。并捐牛五百头等语。前因撒迦喇嘛、于贼匪上年路过时。递送哈达。曾令福康安等于彻兵后。勒令改归黄教。今该呼图克图、既有捐办糌粑牛只之事。尚知畏法奉公。此等红教流传日久。且人户众多。福康安等不必拘泥前旨。当晓谕该喇嘛等、以前此递送哈达。俱干重罪。大皇帝念尔等愚昧无知。不行严办。又因尔等捐办糌粑牛只。急公效顺。本将军业为奏闻。仍准尔等照旧焚修安业。此后宜倍加感激。约束徒众。安静梵诵。方可永安乐利。并交驻藏大臣严切约束。不准仍前越界滋事。免与黄教争竞。庶为妥善。再金册系前辈班禅进京时。经朕特赏。该喇嘛等不能协力防护。为贼抢去。致烦天兵远涉。代为剿捕。贼匪因震慑声威。知金册为天朝所赐。不敢销毁。兹据检出送缴。福康安等、宜向达赖喇嘛、班禅、及戴绷、堪布等详谕、以尔等不能保守金册。本有应得重罪。大皇帝施恩。免其究治。仍将金册赏给班禅。俾在扎什伦布安奉。嗣后宜加意保护。勿得再有疎虞。至后藏仲巴、戴绷等。向来惟知封殖营私。因唐古忒兵丁等、系达赖喇嘛之人。视为膜外。无怪贼匪滋扰。兵丁等亦各不相顾。福康安等宜剀切晓谕、以唐古忒兵丁。亦系达赖喇嘛派往。伊等驻守后藏。即为保护班禅而设。况扎什伦布商上。素称丰裕。嗣后如有赢余。务分给前藏兵丁等。俾沾余润。伊等自必同心协力。固守无虞。再布达拉商上。前有旨令驻藏大臣兼管。所有扎什伦布商上。班禅年幼。恐戴绷、堪布等、从中舞弊。嗣后亦归驻藏大臣稽核。以归画一。昨有旨令孙士毅速回前藏。里塘一带夹坝。专交观成、足资料理。且大兵彻回。必经过里塘。军威壮盛。匪徒自即歛戢。孙士毅竟当遵旨速回。与福康安等会商善后诸事宜。再前经降旨、令达赖喇嘛等、会同驻藏大臣、将呼毕勒罕名姓。并生年月日。各书一签。贮金奔巴瓶内。对众拈定。作为呼毕勒罕。是此项金瓶。关系郑重。现派御前侍卫惠伦、乾清门侍卫阿尔塔锡第、敬谨赍往。并亲解御佩小荷包二个。亦著带往。于迎见福康安、海兰察时。传旨赏给。以示酬庸之意。　　

○钦差大学士署四川总督孙士毅等奏、酌定凯旋事宜。一、前后藏至打箭炉。跬步皆山。马匹最易疲倒。且沿途一线羊肠。兵丁行走易挤。现除汉土官兵、仍照常三百名一起。间三日行走。其索伦达呼尔兵、并带兵之巴图鲁等。定为二百名一起。间四日行走。一、马匹兵粮等项。向来兵丁赴站索费。故意重复支领。现豫札会领兵官。核计每起兵数。应领马匹及口粮各若干。开单盖用钤记。向该台一总支领。由领兵官按名散给。一、自拉里至前后藏。将购备马匹。分站安设。并恐全解前藏。马力易疲。现令何处所购。与何站相近。即就地分安。一、索伦等兵素未耐冷。已制备冬衣四千件。运送济咙备用。得旨、诸凡皆妥。　　

○以兵部右侍郎玉保、为镶蓝旗蒙古副都统。　　

○丁未。谕军机大臣曰、秦承恩奏秋禾约收分数一摺。内称、除被旱成灾之咸宁等十四州县。沿边之延安、榆林、绥德等三府州属。收成分数。另行具题。后又称延、榆、绥三府州属收成。询之调委入帘各员。佥称约有八分等语。所奏太不清晰。各省收成。向来俱就通省分数。牵匀核算。奏报共有几分。本年咸宁等十四州县。因旱薄收。自应一并列入牵算。秦承恩何以于摺内开除。声称另题。是该抚竟有讳饰之意。又据奏报、七月分俱系注写价中。朕详加披阅。内延安、凤翔、各府粮价。二两上下。谓之价中尚可。其西安、榆林、同州各府。价至三两有余。即属昂贵。该抚亦应据实填写价贵具奏。何得仍注价中。若三两有余。尚可谓之中。必至何等方谓之昂贵耶。已用朱笔逐一点出。秦承恩由翰林出身。擢授司道。朕见其尚留心民事。是以加恩简用封圻。今于灾务粮价。并不详细查明。据实奏报。看其近来办事。殊不如前。大负委任之意。秦承恩、著传旨严行申饬。仍著将该省收成实有几分。及西安等府粮价三两以上。因何仍注价中之处。据实覆奏。　　

○戊申。谕军机大臣曰、郭世勋奏、接准福建咨会。密委镇道、驰赴石城县高溪寺地方。确查洪三房、朱红竹即朱九桃、如何立天地会。党夥若干。并确究长发大袖和尚、系何姓名。一体速拏究办等语。此事前据伍拉纳等奏到。当经谕令郭世勋、飞饬所属严密查拏。从前闽省查办天地会匪案内夥犯杨咏等、即供出广东有朱姓、及洪二和尚、系起立天地会名目之人。迄未缉获。今闽省现获会匪陈苏老等、供出之石城县洪三房、朱九桃、姓名住址。言之凿凿。无难按户而查。即所供长发大袖和尚、亦有高溪寺名。可以从此根究。但恐地方官从前未经查出。虑获犯究也窝留藏匿等弊。致干处分。意存回护。不肯认真办理。著再传谕该署督、务宜留心督饬严查。将各会匪按名拘获。从重究办。俾根株净尽。以靖地方。勿任地方官朦混禀报。致有疎虞。仍将正犯朱九桃、及长发大袖和尚、现在曾否就获之处。迅速覆奏。　　

○兵部议覆、两江总督书麟等奏称、江防一营。所管江甘、江防、江仪、京口四汛。祇设千总、把总、各一员把总分管。自高邮州三十里铺、至甘泉县之湾头闸。千总专管大江南岸京口沿江一带埽工。其湾头闸迤下。至瓜州江口、江仪、江防二汛。仅有文汛县丞、巡检分管。并未专设武员。扬州为漕运要道。瓜州江岸。亦有埽坝工程。向调别营外委协防。每致呼应不灵。查中河营安东汛千总。事务较简。与山情汛壤地毗连。山清把总。所管中河工程。仅二十六里。请归并安东汛千总兼管。将山清把总、及协办外委、均裁。改为江防汛把总、协办外委、管理湾头闸、至瓜州江口堤埽各工。额兵照旧。毋庸添设。应如所请。从之。　　

○己酉。谕、据朱圭奏、本年安庆府属之桐城等县。凤阳府属之寿州等州县。高阜地亩。夏秋俱获丰收。惟滨江沿淮低洼之区。因夏间雨水稍多。间有漫溢沙壅之处。收成未免歉薄等语。安徽省寿州、凤阳等州县卫。原系积歉之区。本年洼地又经过水。其桐城、潜山二县。并安庆卫沿江地亩。因五月间雨多江涨。水冲沙壅。虽据该抚勘不成灾。收成究属歉薄。若将新旧钱粮。同时并徵。民力未免拮据。除桐城、潜山二县。并安庆卫。本年丁地新粮。现值轮应蠲免外。所有桐城县并安庆卫。自四十八年起。至五十六年止。潜山县自五十年起。至五十六年止。各低洼村庄、节年未完旧欠丁地芦课各项。及随徵耗羡等款。俱著加恩。缓至来年秋成后徵收。其凤阳、灵璧、宿州三州县低洼村庄、应完五十四、五、六等三年丁地屯折各项。及随徵耗羡等款。又寿州自五十年起。至五十三年止。定远、凤台二县。并凤阳、长淮二卫。自四十八年起。至五十三年止。低洼村庄、分限应徵历欠银米。及五十四、五、六等三年旧欠钱粮。并著加恩。分别展缓至五十八年秋成后启徵。以纾民力。该抚务须督饬所属。实心经理。毋使吏胥从中滋弊。以副朕轸念民依至意。该部知道。　　

○又谕曰、毕沅奏荆关徵收钱粮比较一摺。内称、近年因下游之江南、安徽、江西、浙江等处。年岁屡丰。粮价平减。与川省相仿。兼之水脚盘费。贩运每多亏本。是以往来船只稀少。以致不能比较最多之年等语。各省年岁丰登。粮价平减。商贩自然络绎。关税正当增赢。湖广近年亦庆屡丰。断无因稔收转致税额短绌之理。前次淮阳等关短少盈余。即以豫东等省因旱薄收、豆麦南下者少为词。今荆关盈余短少。又藉词于粮价平减。船只短少。则岁歉固绌。岁丰亦缺。必如何而后可。岂司榷务者。因关税短少。而转望歉收。有是理乎。各督抚于办理地方事件。欲为属员地步。往往不顾事理之是非。意为轩轾。托词陈奏。即如常平等仓。州县等欲详采买。即云岁丰粮贱。宜趁此买补。或不欲采买。则又云收成虽好。粮价尚未平减。而该上司亦任其朦混禀报。不加稽核。以致各省仓储。不免亏缺。若果如毕沅所奏。则如湖广、四川、江南、安徽、江西、浙江等处。粮价平减。即应趁此丰收采买。使仓贮充足。而此数省内常平等仓。该督抚又能保其一一无缺耶。各省督抚皆受朕厚恩。简任封圻。遇有关系钱粮重务。自应各矢天良。平日严密稽察。勿任胥吏舞弊。以致亏短。或因水旱不齐。稍有短绌之处。原不妨据实直陈。何必藉词年岁。转成虗饰。殊非事君以诚之道。嗣后该督抚等、于粮价关税等务。务宜详慎确核。俱以实入告。勿任属员等朦混禀报。率行转奏。除将毕沅摺交部核议外。将此通谕知之。　　

○谕军机大臣等、前据江西按察使欧阳永＜礻奇＞。奏饶州、赣州二郡。蓄有婢女之家。多至老不得配偶者。请以二十五岁为限。不许逾期一摺。当经部议准行矣。女子二十而嫁。著诸礼经。虽婢女属在卑贱。亦应及时配偶。乃向来江西富家蓄婢。因自幼养成。惯于指使。遂致掯留服役。逾期不得婚配。实为恶习。虽从前业经查禁。但恐日久玩生。积习未除。著传谕陈淮、留心访察。该省现在有无此等陋习。即查明严禁。再江西向有溺女之风。最为残忍。亦曾屡经饬禁。并著该抚查明。如尚有此等相沿恶习。即据实查办。一并严行禁止俾士民家各知凛遵。毋得仍蹈前辙。以副惇化施仁至意。　　

○军机大臣等议奏、吉林、黑龙江、及巴里坤等处遣犯脱逃。定例按照名数。将佐领、防御骁骑校、递加罚俸处分。第各该员均属旗人。非若地方文武。可以选役躧缉。近来吉林等处遣犯。节年报逃无获。各该员处分日积。得俸无期。而于缉捕仍无实济。臣等酌议。与其徒加承缉督缉处分。仍无缉捕之实。莫若加重疎脱处分。俾平时严加管束。脱逃后亦知认真搜捕。请嗣后吉林、黑龙江、及巴里坤、并各省驻防。均无庸照新定例办理。其疎脱处分。于向例应鞭责者。加倍鞭责。应罚俸者。加倍罚俸。从之。　　

○庚戌。上还圆明园。　　

○谕、前因特成额、于萨迈林一案。办理未协。将伊革职。即留该处效力赎罪。现在萨迈林之事。业经办竣。特成额尚可施恩宽宥。著赏给副都统衔。授为领队大臣。前往伊犁。更换讷音来京。　　

○辛亥。旌表守正被戕湖北房县民李应儒妻高氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百十二



大清高宗法天隆运至诚先觉体元立极敷文奋武孝慈神圣纯皇帝实录卷之一千四百十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十七年。壬子。九月。壬子。谕曰、吉庆奏、济南等府属州县。夏雨稍愆。秋收未免歉薄。现届开徵之期。应徵漕粮。田多大户。尚易交纳。田少畸零小户。完纳稍形竭蹷等语。本年东省临清、德州等州县卫。前因得雨稍迟。补种晚禾。未能一律丰收。业经降旨将应徵新旧钱粮。及五十五六两年。因灾缓徵漕粮。俱著缓至来年。次第徵收。以纾民力。兹复据奏、各该处本年应徵漕粮。无论大户小户。一并照数完纳。民力究形拮据。自应暂缓徵收。用示体恤。所有原报歉收之历城、齐河、禹城、陵县、临邑、德平、济阳、聊城、茌平、博平、清平、莘县、馆陶、冠县、范县、观城、朝城、东阿、阳谷、寿张、乐陵等二十一处。及与歉地毗连之长清、齐东、惠民、商河、蒲台、滨州、阳信、堂邑等八处。除田多大户。应完漕粮。照旧徵收外。其畸零小户、本年应完漕米。著再加恩。缓至来岁秋成后。徵收搭运。以恤民艰。该抚务须董饬所属。实心妥办。俾灾黎均沾实惠。以副朕廑念民依。有加无己至意。该部即遵谕行。　　

○又谕、据吉庆奏、本年山东乡试诸生。年届八十以上者。刘家修等五名。俱三场完竣。未经中式等语。诸生等年臻耄耋。犹能踊跃观光。洵为艺林盛事。所有年在八十以上之岁贡生刘儒钧、生员刘家修、张怀礼、刘其倬、郭塽、俱著加恩赏给举人。准其一体会试。以彰寿世作人至意。
  </div>
  <div class="pagination">
   <a href="清实录乾隆朝实录_page1775.html">
    上一页
   </a>
   <span>
    ...
   </span>
   <a href="清实录乾隆朝实录_page1771.html">
    1771
   </a>
   <a href="清实录乾隆朝实录_page1772.html">
    1772
   </a>
   <a href="清实录乾隆朝实录_page1773.html">
    1773
   </a>
   <a href="清实录乾隆朝实录_page1774.html">
    1774
   </a>
   <a href="清实录乾隆朝实录_page1775.html">
    1775
   </a>
   <span class="current-page">
    1776
   </span>
   <a href="清实录乾隆朝实录_page1777.html">
    1777
   </a>
   <a href="清实录乾隆朝实录_page1778.html">
    1778
   </a>
   <a href="清实录乾隆朝实录_page1779.html">
    1779
   </a>
   <a href="清实录乾隆朝实录_page1780.html">
    1780
   </a>
   <a href="清实录乾隆朝实录_page1781.html">
    1781
   </a>
   <span>
    ...
   </span>
   <a href="清实录乾隆朝实录_page1777.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
