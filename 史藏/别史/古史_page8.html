<!DOCTYPE html>
<html>
 <head>
  <meta charset="utf-8"/>
  <title>
   古史 - 第 8 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古史 - 第 8 页/共 11 页
  </h1>
  <div class="content">
   钦定四库全书
　　古史卷四十　　　　　　　宋　苏辙　撰苏秦列传第十七
　　苏秦者东周雒阳人也东事师于齐而习之于鬼谷先生出游数嵗大困而归兄弟嫂妹妻妾窃皆笑之曰周人之俗治产业力工商逐什二以为务今子释本而事口舌困不亦宜乎秦闻之而慙自伤乃闭室不出出其书徧观之曰夫士业已屈首受书而不能以取尊荣虽多亦奚以为于是得周书阴符伏而读之期年以出揣摩曰此可以説当世之君矣求説周显王显王左右素习知秦皆少之弗信乃西至秦秦孝公卒説惠王曰秦四塞之国被山带渭东有闗河西有汉中南有巴蜀北有代马此天府也以秦士民之众兵法之教可以吞天下称帝而治秦王曰毛羽未成不可以高蜚文理未明不可以幷兼方诛商鞅疾辩士弗用乃东之赵赵肃侯令其弟成为相号奉阳君奉阳君弗説之去游燕岁余而后得见説燕文侯曰燕东有朝鲜辽东北有林胡楼烦西有云中九原南有嘑沱易水地方二千余里带甲数十万车六百乗骑六千匹粟支数年南有碣石鴈门之饶北有枣栗之利民虽不佃作而足于枣栗矣此所谓天府者也夫安乐无事不见覆军杀将无过燕者大王知其所以然乎夫燕之所以不犯寇被甲兵者以赵之为蔽其南也秦赵五战秦再胜而赵三胜秦赵相毙而王以全燕制其后此燕之所以不犯寇也且夫秦攻燕也逾云中九原过代上谷弥地数千里虽得燕城秦计固不能守也秦之不能害燕亦明矣今赵之攻燕也发号出令不至十日而数十万之军军于东垣矣渡嘑沱渉易水不至四五日而距国都矣故曰秦之攻燕也战于千里之外赵之攻燕也战于百里之内夫不忧百里之患而重千里之外计无过于此者是故愿大王与赵从亲天下为一则燕国必无患矣文侯曰子言则可然吾国小西廹强赵南近齐齐赵强国也子必欲合从以安燕寡人请以国从于是资秦车马金帛以至赵李兑为秦谓奉阳君曰齐燕离则赵重齐燕合则赵轻今君合燕于齐非赵之利也臣窃为君不取也奉阳君曰何吾合燕于齐对曰夫制燕者苏子也而燕弱国也东不如齐西不如赵岂能东无齐而西无赵哉而君甚不善苏秦苏秦能抱弱燕而孤于天下哉是驱燕而使合于齐也故为君计善苏秦则取之不善亦取之以疑燕齐燕齐疑则赵重矣奉阳君曰善乃使人与秦结交【李兑之言见战国策然战国防载苏秦説赵亦云今奉阳君捐舘舍与史记同然奉阳君即公子成事武灵王惠文王肃侯之世实未亡也且苏秦死张仪説赵赵王言先王之时奉阳君蔽欺先王明其未死也今故载李兑之言而削奉阳捐舘之语】秦因説赵肃侯曰为君计者莫若安民无事且无庸有事于民也安民之本在于择交择交而得则民安择交而不得则民终身不安请言外患齐秦为两敌而民不得安倚秦攻齐而民不得安倚齐攻秦而民不得安故夫谋人之主伐人之国常苦出辞断絶人之交也愿君慎勿出于口请别白黒所以异阴阳而已矣君诚能听臣燕必致旃裘狗马之地齐必致鱼盐之海楚必致橘柚之园韩魏中山皆可使致汤沐之奉而贵戚父兄皆可以受封侯夫割地包利五伯之所以覆军禽将而求也封侯贵戚汤武之所以放弑而争也今君高拱而两有之此臣之所以为君愿也今大王与秦则秦必弱韩魏与齐则齐必弱楚魏魏弱则割河外韩弱则効宜阳宜阳効则上郡絶河外割则道不通楚弱则无援此三策者不可不熟计也夫秦下轵道则南阳危劫韩包周则赵氏自操兵据衞取淇卷则齐必入朝秦秦欲已得乎山东则必举兵而向赵矣秦甲渡河逾漳据畨吾则兵必战于邯郸之下矣此臣之所以为君患也当今之时山东之建国莫强于赵赵地方二千余里带甲数十万车千乗骑万匹粟支数年西有常山南有河漳东有清河北有燕国燕固弱国不足畏也秦之所害于天下者莫如赵然而秦不敢举兵伐赵者何也畏韩魏之议其后也然则韩魏赵之南蔽也秦之攻韩魏也无有名山大川之限稍蚕食之傅国都而止韩魏不能支秦必入臣于秦秦无韩魏之规则祸必中于赵矣此臣之所以为君患也臣闻尧无三夫之分舜无咫尺之地以有天下禹无百人之聚以王诸侯汤武之士不过三千车不过三百乘卒不过三万立为天子诚得其道也是故明主外料其敌之强弱内度其士卒贤不肖不待两军相当而胜败存亡之机固已形于胷中矣岂揜于众人之言而以冥冥决事哉臣窃以天下之地图案之诸侯之地五倍于秦料度诸侯之卒十倍于秦六国为一幷力西乡而攻秦秦必破矣今西面而事之见臣于秦夫破人之与见破于人也臣人之与见臣于人也岂可同日而论哉夫衡人者皆欲割诸侯之地以予秦秦成则高台榭羙宫室听竽瑟之音前有楼阙轩辕后有长姣美人国被秦患而不与其忧是故夫衡人日夜务以秦权恐愒诸侯以求割地故愿大王熟计之也臣闻明主絶疑去谗屛流言之迹塞朋党之门故尊主广地强兵之计臣得陈忠于前矣故窃为大王计莫如一韩魏齐楚燕赵以从亲以叛秦令天下之将相防于洹水之上通质刳白马而盟要约曰秦攻楚齐魏各出鋭师以佐之韩絶其粮道赵渉河漳燕守常山之北秦攻韩魏则楚絶其后齐出鋭师而佐之赵渉河漳燕守云中秦攻齐则楚絶其后韩守成臯魏塞其道赵渉河博闗燕出鋭师以佐之秦攻燕则赵守常山楚军武闗齐渉勃海韩魏皆出鋭师以佐之秦攻赵则韩军宜阳楚军武闗魏军河外齐渉清河燕岀鋭师以佐之诸侯有不如约者以五国之兵共伐之六国从亲以賔秦则秦甲必不敢出于函谷以害山东矣如此则霸王之业成矣赵王曰寡人年少立国日浅未尝得闻社稷之长计也今上客有意存天下安诸侯寡人敬以国从乃饰车百乘黄金千镒白璧百防锦绣千纯以约诸侯是时周天子致文武之胙于秦惠王惠王使犀首攻魏禽将龙贾取魏之雕阴且欲东兵苏秦恐秦兵之至赵也乃激怒张仪入之于秦于是説韩宣惠王曰韩北有巩洛成臯之固西有宜阳商阪之塞东有宛穰洧水南有陉山地方九百余里带甲数十万天下之强弓劲弩皆从韩出谿子少府时力距来者皆射六百歩之外韩卒超足而射百发不暇止逺者括蔽洞胷近者镝弇心韩卒之劒防皆出于冥山棠谿墨阳合邓师宛冯龙渊太阿皆陆断牛马水截鹄鴈当敌则斩坚甲铁幕革快防芮无不毕具以韩卒之勇被坚甲蹠劲弩带利劒一人当百不足言也夫以韩之劲与大王之贤乃西面事秦交臂而服羞社稷而为天下笑无大于此者矣是故愿大王熟计之大王事秦秦必求宜阳成臯今兹効之明年又复求割地与则无地以给之不与则弃前功而受后祸且大王之地有尽而秦之求无已以有尽之地而逆无已之求此所谓市怨结祸者也不战而地已削矣臣闻鄙谚曰宁为鸡口无为牛后今西面交臂而臣事秦何异于牛后乎夫以大王之贤挟强韩之兵而有牛后之名臣窃为大王羞之于是韩王勃然作色攘臂瞠目按劒仰天太息曰寡人虽不肖必不能事秦今主君诏以赵王之教敬奉社稷以从又説魏襄王曰大王之地南有鸿沟陈汝南许郾昆阳召陵舞阳新都新郪东有淮颍煮枣无胥西有长城之界北有河外卷衍酸枣地方千里地名虽小然而田舍庐庑之数曽无所刍牧人民之众车马之多日夜行不絶輷輷殷殷若有三军之众臣窃量大王之国不下楚然衡人怵王以交强虎狼之秦以侵天下卒有秦患不顾其祸夫挟强秦之势以内劫其主罪无过此者魏天下之强国也王天下之贤主也今乃有意西面而事秦称东藩筑帝宫受冠带祠春秋臣窃为大王耻之臣闻越王句践战敝卒三千人禽夫差于干遂武王卒三千人革车三百乗制纣于牧野岂其士卒众哉诚能奋其威也今窃闻大王之卒武士二十万苍头二十万奋击二十万厮徒十万车六百乗骑五千匹此其过越王句践武王逺矣今乃听于羣臣之説而欲臣事秦夫事秦必割地以効实故兵未用而国已亏矣凡羣臣之言事秦者奸人非忠臣也夫为人臣割其主之地以求外交偷取一时之功而不顾其后破公家而成私门外挟强秦之势以内劫其主以求割地愿大王熟察之周书曰绵绵不絶蔓蔓奈何毫厘不伐将用斧柯前虑不定后有大患将奈之何大王诚能听臣六国从亲专心并力一意则必无强秦之患故敝邑赵王使臣効愚计奉明约在大王之诏诏之魏王曰寡人不肖未尝得闻明教今主君以赵王之诏诏之敬以国从因东説齐宣王曰齐南有泰山东有琅邪西有清河北有勃海所谓四塞之国也齐地方二千余里带甲数十万粟如丘山三军之良五家之兵进如锋矢战如雷霆解如风雨即有军役未尝倍泰山絶清河渉勃海也临菑之中七万户臣窃度之不下户三男子三七二十一万不待发于逺县而临菑之卒固已二十一万矣临菑甚富而实其民无不吹竽鼔瑟弹琴击筑鬬鸡走狗六博蹋鞠者临菑之途车毂击人肩摩连衽成帷举袂成幕挥汗成雨家殷人足志髙气夫以大王之贤与齐之强天下莫能当今乃西面而臣事秦臣窃为大王羞之且夫韩魏之所以重畏秦者为与秦接境壤界也兵出而相当不出十日而战胜存亡之机决矣韩魏战而胜秦则兵半折四境不守战而不胜则国已危亡随其后是故韩魏之所以重与秦战而轻为之臣也今秦之攻齐则不然倍韩魏之地过卫阳晋之道径乎亢父之险车不得方轨骑不得比行百人守险千人不敢过也秦虽欲深入则狼顾恐韩魏之议其后也是故洞疑虚喝骄矜而不敢进则秦之不能害齐亦明矣夫不深料秦之无奈齐何而欲西面而事之是羣臣之计过也今无臣事秦之名而有强国之实臣是故愿大王稍留意计之齐王曰寡人不敏僻逺守海穷道东境之国也未尝得闻余教今足下以赵王诏诏之敬以国从乃西南説楚威王曰楚天下之强国也王大下之贤主也西有黔中巫郡东有夏州海阳南有洞庭苍梧北有陉塞郇阳地方五千余里带甲百万车千乗骑万匹粟支十年此覇王之资也夫以楚之强与王之贤天下莫能当也今乃欲西面而事秦则诸侯莫不西面而朝于章台之下矣秦之所害莫如楚楚强则秦弱秦强则楚弱其势不两立故为大王计莫如从亲以孤秦大王不从秦必起两军一军出武闗一军下黔中则鄢郢动矣臣闻治之其未乱也为之其未有也患至而后忧之则无及矣故愿大王早熟计之大王诚能听臣臣请令山东之国奉四时之献以承大王之明诏委社稷奉宗庙练士厉兵在大王之所用之大王诚能用臣之愚计则韩魏齐燕赵魏之妙音美人必充后宫燕代橐駞良马必实外廐故从合则楚王衡成则秦帝今释霸王之业而有事人之名臣窃为大王不取也夫秦虎狼之国也有吞天下之心秦天下之仇雠也衡人皆欲割诸侯之地以事秦此所谓养仇而奉雠者也夫为人臣割其主之地以外交强虎狼之秦以侵天下卒有秦患不顾其祸夫外挟强秦之威以内劫其主以求割地大逆不忠无过此者故从亲则诸侯割地以事楚衡合则楚割地以事秦此两策者相去逺矣二者大王何居焉故敝邑赵王使臣効愚计奉明约在大王诏之楚王曰寡人之国西与秦接境秦有举巴蜀幷汉中之心秦虎狼之国不可亲也而韩魏迫于秦患不可与深谋恐反人以入于秦故谋未发而国已危矣寡人自料以楚当秦不见胜也内与羣臣谋不足恃也寡人卧不安席食不甘味心揺揺然如悬旌而无所终薄今主君欲一天下收诸侯存危国寡人谨奉社稷以从于是六国从合而幷力焉秦为从约长幷相六国北报赵王乃行过雒阳车骑辎重诸侯各发使送之甚众拟于王者周显王闻之恐惧除道使人郊劳秦之昆弟妻嫂侧目不敢仰视俯伏侍取食秦笑谓其嫂曰何前倨而后恭也嫂委蛇蒲服以面掩地而谢曰见季子位高金多也秦喟然叹曰此一人之身富贵则亲戚畏惧之贫贱则轻易之况众人乎且使我有洛阳负郭田二顷吾岂能佩六国相印乎于是散千金以赐宗族朋友初秦之燕贷百钱为资及得富贵以百金偿之徧报诸所尝见徳者其从者有一人独未得报乃前自言秦曰我非忘子子之与我至燕再三欲去我易水之上方是时我困故望子深是以后子子今亦得矣秦既约六国从亲归赵赵肃侯封为武安君乃投从约书于秦秦兵不敢闚函谷闗时赵肃侯之十六年也十七年秦使犀首説齐魏与共伐赵欲败从约十八年齐魏遂伐赵赵王让苏秦苏秦恐请使燕必报齐苏秦去赵而从约皆解然诸侯宗秦之策时相与合从或合或解秦人病之兵不敢大出者十五年秦既入燕秦惠王以其女为燕太子妇是嵗文侯卒太子立是为燕易王易王初立齐宣王因燕丧伐燕取十城易王谓秦曰往日先生至燕而先王资先生见赵遂约六国从今齐先伐赵次至燕以先生之故为天下笑先生能为燕得侵地乎秦大慙曰请为王取之秦见齐王再拜俯而庆仰而吊齐王曰是何庆吊相随之速也秦曰臣闻饥人所以饥而不食乌喙者为其愈充腹而与饿死同患也今燕虽弱小即秦王之少壻也大王利其十城而长与强秦为仇今使弱燕为鴈行而强秦蔽其后以招天下之精兵是食乌喙之类也齐王愀然变色曰然则奈何秦曰臣闻古之善制事者转祸为福因败为功大王诚能听臣计即归燕之十城燕无故而得十城必喜秦王知以已之故而归之十城亦必喜此所谓弃仇雠而得石交者也夫燕秦俱事齐则大王号令天下莫敢不听是王以虚辞附秦以十城取天下此覇王之业也王曰善于是乃归燕之十城人有毁秦者曰左右卖国反覆之臣也将作乱秦恐得罪归而燕王不复官也秦见燕王曰臣东周之鄙人也无有分寸之功而王亲拜之于庙而礼之于廷今臣为王却齐之兵而攻得十城宜以益亲今来而王不官臣者人必有以不信伤臣于王者臣之不信王之福也臣闻忠信者所以自为也进取者所以为人也且臣之説齐王曽非欺之也臣弃老母于东周固去自为而行进取也今有孝如曽参廉如伯夷信如尾生得此三人者以事大王何若王曰足矣秦曰孝如曽参义不离其亲一宿于外王又安能使之歩行千里而事弱燕之危王哉廉如伯夷义不为孤竹君之嗣不肯为武王臣不受封侯而饿死首阳山下有亷如此王又安能使之歩行千里而行进取于齐哉信如尾生与女子期于梁下女子不来水至不去抱柱而死有信如此王又安能使之歩行千里却齐之强兵哉臣所谓以忠信得罪于上者也燕王曰若不忠信耳岂有以忠信而得罪者乎秦曰不然臣闻客有逺为吏而其妻私于人者其夫将来其私者忧之妻曰勿忧吾已作药酒待之矣居三日其夫果至妻使妾举药酒进之妾欲言酒之有药则恐其逐主母也欲勿言乎则恐其杀主父也于是乎佯僵而弃酒主父大怒笞之五十故妾一僵而覆酒上存主父下存主母然而不免于笞恶在乎忠信之无罪也夫臣之过不幸而类是乎燕王曰先生复就故官益厚遇之易王母文侯夫人也与秦私通燕王知之而事之加厚秦恐诛乃説燕王曰臣居燕不能使燕重而在齐则燕必重燕王曰唯先生之所为于是秦详为得罪于燕而亡走齐齐宣王以为客卿齐宣王卒涽王即位説涽王厚葬以明孝高宫室大苑囿以明得意欲破弊齐而为燕燕易王卒燕哙立为王其后齐大夫多与秦争宠者而使人刺秦不死殊而走齐王使人求贼不得秦且死乃谓齐王曰臣即死车裂臣以徇于市曰苏秦为燕作乱于齐如此则杀臣之贼必得矣于是如其言而杀秦者果自出齐王因而诛之燕闻之曰甚矣齐之为苏生报仇也秦既死其事大泄齐后闻之乃恨怒燕燕甚恐秦之弟曰代代弟厉见兄遂亦皆学及秦死代乃求见燕王欲袭故事説燕王曰臣闻明主务闻其过不欲闻其善臣请谒王之过齐赵者燕之仇雠也楚魏者燕之援国也今王奉仇雠以伐援国非所以利燕也王曰寡人之于齐赵非所欲伐也曰夫无谋人之心而令人疑之殆有谋人之心而令人知之拙谋未发而闻于外则危今臣闻王居处不安食饮不甘思念报齐身自削甲札日有大数妻自组甲絣日有大数有之乎王曰子闻之寡人不敢隐也我有深怨积怒于齐而欲报之二年矣直患国敝力不足也子能以燕伐齐则寡人举国委子对曰凡天下战国七燕处弱焉独战则不能有所附则无不重南附楚楚重西附秦秦重中附韩魏韩魏重且茍所附之国重此必使王重矣今夫齐长主而自用也南攻楚五年畜聚竭西困秦三年士卒罢敝北与燕人战覆三军得二将然而以其余兵南面举五千乗之大宋而包十二诸侯此其君欲得其民力竭恶足取乎且臣闻之数战则民劳久师则兵敝矣燕王曰吾闻齐有清济浊河可以为固长城钜防足以为塞诚有之乎对曰天时不与虽有清济为河恶足以为固民力罢敝虽有长城钜防恶足以为塞且异日济西不师所以备赵也河北不师所以备燕也今济西河北尽已役矣封内敝矣夫骄君必好利而亡国之臣必贪于财王诚能无羞宠子母弟以为质寳珠玉帛以事左右彼将有徳燕而轻亡宋则齐可亡已燕王曰吾终以子受命于天矣燕乃使一子质于齐而苏厉因燕质子而求见齐王齐王怨苏秦欲囚厉质子为谢已遂委质为齐臣燕相子之与代婚而欲得燕权乃使代侍质子于齐齐使代报燕燕王哙问曰齐王其霸乎曰不能曰何也曰不信其臣于是燕王专任子之已而让位燕大乱齐伐燕杀王哙子之燕立昭王而代厉遂不敢入燕皆终归齐齐善待之代过魏魏为燕执代齐使人谓魏王曰齐请以宋地封泾阳君秦必不受秦非不利有齐而得宋地也不信齐王与苏子也今齐魏不和如此其甚则齐不欺秦秦信齐齐秦合泾阳君有宋地非魏之利也故王不如东苏子秦必疑齐而不信苏子矣齐秦不合天下无变伐齐之形成矣于是出代代之宋宋善待之齐伐宋宋急代乃遗燕昭王书曰夫列在万乗而寄质于齐名卑而权轻奉万乘助齐伐宋民劳而实费夫破宋残楚淮北肥大齐雠强而国害此三者皆国之大败也然且王行之一者将以取信于齐也齐加不信于王而忌燕愈甚是王之计过矣夫以宋加之淮北强万乗之国也而齐幷之是益一齐也北夷方七百里加之以鲁卫强万乗之国也而齐并之是益二齐也夫一齐之强燕犹狼顾而不能支今以三齐临燕其祸必大矣虽然智者举事因祸为福转败为功齐紫败素也而贾十倍越王句践防于防稽复残强吴而霸天下此皆因祸为福转败为功者也今王若欲因祸为福转败为功则莫若挑霸齐而尊之使使盟于周室焚秦符曰其大上计破秦其次必长賔之秦挟賔以待破秦王必患之秦五世伐诸侯今为齐下秦王之志茍得穷齐不惮以国为功然则王何不使辩士以此言説秦王曰燕赵破宋肥齐尊之为之下者燕赵非利之也燕赵不利而势为之者以不信秦王也然则王何不使可信者接收燕赵令泾阳君高陵君先于燕赵秦有变因以为质则燕赵信秦秦为西帝燕为北帝赵为中帝立三帝令于天下韩魏不听则秦伐之齐不听则燕赵伐之天下孰敢不听天下服听因驱韩魏以伐齐曰必反宋地归楚淮北反宋地归楚淮北燕赵之所利也并立三帝燕赵之所愿也夫实得所利尊得所愿燕赵弃齐如脱躧矣今不收燕赵齐霸必成诸侯赞齐而王不从是国伐也诸侯赞齐而王从之是名卑也今收燕赵国安而名尊不收燕赵国危而名卑夫去尊安而取危卑智者不为也秦王闻若説必若刺心然则王何不使辩士以此苦言説秦秦必取齐必伐矣夫取秦厚交也伐齐正利也尊厚交务正利圣王之事也燕昭王善其书曰先人尝有徳苏氏子之之乱而苏氏去燕燕欲报仇于齐非苏氏莫可乃召代复善待之与谋伐齐代谓昭王曰臣闻善为事者先量其国之大小而揆其兵之强弱故功可成而名可立也今夫乌获举千钧之重行年八十而求扶持齐虽强国也西劳于宋南罢于楚则齐军可败而河间可取矣昭王曰善吾请拜子为上卿奉子车百乗子以此为寡人游于齐代因与昭王谋离齐赵之交乃先入赵説奉阳君伐齐奉阳君不悦【苏秦初説赵肃侯而奉阳君相赵至此约五十年则年七十余矣】乃入齐恶赵令齐絶于赵齐赵已絶乃説涽王伐宋又自齐使使谓昭王曰齐赵已孤矣王何不出兵攻齐燕人伐齐涽王不知代谋使代将而拒燕代固辞不许再败齐师及乐毅以五国兵破齐济西王遂出走久之秦召燕王燕王欲往代约燕王曰楚得枳而国亡齐得宋而国亡齐楚不得以有枳宋而事秦者何也则有功者秦之深雠也秦取天下非行义也暴也秦之行暴正告天下告楚曰蜀地之甲乗船浮于汶乗夏水而下江五日而至郢汉中之甲乗船出于巴乗夏水而下汉四日而至五渚寡人积甲宛东下随智者不及谋勇士不及怒寡人如射隼矣王乃欲待天下之攻函谷不亦逺乎楚王为是故十七年事秦秦正告韩曰我起乎少曲一日而断太行我起乎宜阳而触平阳二日而莫不尽繇我离两周而触郑五日而国举韩氏以为然故事秦秦正告魏曰我举安邑塞女防韩氏太原【案索隐太原非魏地当作太行】卷我下枳道【案索隐霸陵有枳道亭非魏地河内有轵县当言轵而已】南阳封冀包两周乗夏水浮轻舟强弩在前锬戈在后决荣口魏无大梁决白马之口魏无外黄济阳决宿胥之口魏无虚顿丘陆攻则击河内水攻则灭大梁魏氏以为然故事秦秦欲攻安邑恐齐救之则以宋委于齐曰宋王无道为木人以写寡人射其面寡人地絶兵逺不能攻也王苟能破宋有之寡人如自行之已得安邑塞女防因以破宋为齐罪秦欲攻韩恐天下救之则以齐委于天下曰齐王四与寡人约四欺寡人必率天下以攻寡人者三有齐无秦有秦无齐必伐之亡之已得宜阳少曲致蔺石因以破齐为天下罪秦欲攻魏重楚则以南阳委于楚曰寡人固与韩且絶矣残均陵塞鄳阨茍利于楚寡人如自有之魏弃与国而合于秦因以塞鄳阨为楚罪兵困于林中重燕赵以胶东委于燕以济西委于赵已得讲于魏质公子延因犀首属行而攻赵兵伤于离石遇败于阳马而重魏则以叶蔡委于魏已得讲于赵则劫魏不为割困则使太后弟穰侯为和嬴则兼欺舅与母适燕者曰以胶东适赵者曰以济西适魏者曰以叶蔡适楚者曰以塞鄳阨适齐者曰以宋此必令言如循环用兵如刺蜚母不能制舅不能约龙贾之战岸门之战封陵之战高商之战赵庄之战秦之所杀三晋之民数百万今其生者皆死秦之孤也西河之外上雒之地三川晋国之祸三晋之半秦祸如此其大也而燕赵之秦者皆争以事秦説其主此臣之所大患燕昭王不行代复重于燕燕使约诸侯从亲如苏秦时或从或不而天下由此宗苏氏之从约代厉皆以寿死名显诸侯
　　苏子曰秦强而诸侯弱游谈之士为横者易为功而为从者难为力然而从成则诸侯利而秦病横成则秦帝而诸侯虏要之二者皆出于权谲而从为愈欤苏秦本説秦为横不合而激于燕赵甘心于所难为之期年而防血于洹水之上可不谓能乎然口血未干犀首一出而齐赵背盟从约皆破盖诸侯异心譬如连鸡不能俱飞势固然矣而太史公以为约书入秦秦人为之闭函谷者十五年此説客之浮语而太史公信之过矣








　　古史卷四十
　　钦定四库全书
　　古史卷四十一　　　　　　宋　苏辙　撰张仪列传第十八
　　张仪者魏人也始尝与苏秦俱事鬼谷先生学术苏秦自以不及仪仪已学而游説诸侯尝从楚相饮楚相亡璧门下意仪曰仪贫无行必此盗相君之璧共执仪掠笞数百不服醳之其妻曰嘻子毋读书游説安得此辱乎仪谓其妻曰视吾舌尚在否其妻笑曰舌在也仪曰足矣苏秦已説赵王而得相约从亲然恐秦之攻诸侯败约后负念莫可使用于秦者乃使人微感仪曰子始与苏秦善今秦已当路子何不往游以求通子之愿仪于是之赵上谒求见苏秦秦乃诫门下人不为通又使不得去者数日及见坐之堂下赐仆妾之食因而数让之曰以子之材能乃自令困辱至此吾宁不能言而富贵子子不足收也谢去之仪之来也自以为故人求益反见辱怒念诸侯莫可事独秦能苦赵乃遂入秦苏秦已而告其舍人曰张仪天下贤士吾殆弗如也今吾幸先用而能用秦者独张仪可耳然贫无因以进吾恐其乐小利而不遂故召辱之以激其意子为我阴奉之乃言赵王发金币车马使人微随仪与同宿舍稍近就之奉以车马金钱所欲用为取给而弗告仪遂得以见秦惠王惠王以为客卿与谋伐诸侯苏秦之舍人乃辞去仪曰赖子得显方且报徳何故去也舍人曰臣非知君知君乃苏君苏君忧秦伐赵败从约以为非君莫能得秦柄故感怒君使臣阴奉给君资尽苏君之计谋今君已用请归报仪曰嗟乎此吾在术中而不悟吾不及苏君明矣吾又新用安能谋赵乎为吾谢苏君苏君之时仪何敢言且苏君在仪宁渠能乎仪既相秦为文檄告楚相曰始吾从若饮我不盗而璧若笞我若善守汝国我顾且盗而城苴蜀相攻击各来告急于秦惠王欲发兵以伐蜀以为道险狭难至而韩又来侵惠王欲先伐韩后伐蜀恐不利欲先伐蜀恐韩袭秦之敝犹豫未能决司马错与仪争论于惠王之前错欲伐蜀仪曰不如伐韩王曰请闻其説仪曰亲魏善楚下兵三川塞斜谷之口当屯留之道魏絶南阳楚临南郑秦攻新城宜阳以临二周之郊诛周王之罪侵楚魏之地周自知不能救九鼎宝器必出据九鼎案图籍挟天子以令于天下莫敢不听此王业也今夫蜀西僻之国而戎翟之伦也敝兵劳众不足以成名得其地不足以为利臣闻争名者于朝争利者于市今三川周室天下之朝市也而王不争焉顾争于戎翟去王业逺矣错曰不然臣闻之欲富国者务广其地欲强兵者务富其民欲王者务博其徳三资者备而王随之矣今王地小民贫故臣愿先从事于易夫蜀西僻之国而戎翟之长也有桀纣之乱以秦攻之譬如使豺狼逐羣羊得其地足以广国取其财足以富民缮兵不伤众而彼已服焉拔一国而天下不以为暴利尽西海而天下不以为贪是我一举而名实附也而又有禁暴止乱之名今攻韩劫天子恶名也而未必利也又有不义之名而攻天下所不欲危矣臣请论其故周天下之宗室也齐韩之与国也周自知失九鼎韩自知亡三川将二国并力合谋以因乎齐赵而求解乎楚魏以鼎与楚以地与魏王弗能止也此臣之所谓危也不如伐蜀完惠王曰善卒起兵伐蜀十月取之遂定蜀以蜀封秦公子为侯而使陈庄相蜀蜀既属秦秦以益强富厚轻诸侯楚威王攻魏仪谓秦王曰王不如助魏以劲之魏战胜复听秦必入西河之外不胜魏不能守王必取之王用仪言取魏皮氏以卒万人车百乗助魏将犀首击败楚师魏兵罢弊恐畏秦果献西河之外惠王十年使公子华与张仪围蒲阳降之仪因言秦复与魏而使公子繇质于魏仪因説魏王曰秦王之遇魏甚厚魏不可以无礼魏因入上郡少梁谢秦惠王乃以仪为相更名少梁曰夏阳仪相秦四岁立惠王为王居一岁为秦将取陜筑上郡塞其后二年使与齐楚之相防齧桑东还而免相相魏以为秦欲令魏先事秦而诸侯効之魏王不肯听仪秦王怒伐取魏之曲沃平周复阴厚仪益甚仪慙无以归报留魏四岁而魏襄王卒哀王立仪复説哀王哀王不听于是仪阴令秦伐魏魏与秦战败明年齐又来败魏于观津秦复欲攻魏先败韩申差军斩首八万诸侯震恐而仪复説魏王曰魏地方不至千里卒不过三十万地四平诸侯四通辐凑无名山大川之限从郑至梁二百余里车驰人走不待力而至梁南与楚境西与韩境北与赵境东与齐境卒戍四方守亭鄣者不下十万梁之地势固战塲也梁南与楚而不与齐则齐攻其东东与齐而不与赵则赵攻其北不合于韩则韩攻其西不亲于楚则楚攻其南此所谓四分五裂之道也且夫诸侯之为从者将以安社稷尊主强兵显名也今从者一天下约为昆弟刑白马以盟洹水之上以相坚也而亲昆弟同父母尚有争钱财而欲恃诈伪反覆苏秦之余谋其不可成亦明矣大王不事秦秦下兵攻河外据卷衍酸枣劫卫取阳晋则赵不南赵不南而梁不北梁不北则从道絶则大王之国欲无危不可得也秦折韩而攻梁韩劫于秦秦韩为一梁之亡可立而须也此臣之所为大王患也为大王计莫如事秦事秦则楚韩必不敢动无楚韩之患则大王髙枕而卧国必无忧矣且夫秦之所欲弱者莫如楚而能弱楚者莫如梁楚虽有富大之名而实空虚其卒虽多然而轻走易北不能坚战悉梁之兵南面而伐楚胜之必矣割楚而益梁亏楚而适秦嫁祸安国此善事也大王不听臣秦下甲士而东伐虽欲事秦不可得矣且夫从人多奋辞而少可信説一诸侯而成封侯是故天下之游谈士莫不日夜搤腕瞠目切齿以言从之便以説人主人主贤其辩而牵其説岂得无哉臣闻之积羽沈舟羣轻折轴众口铄金积毁销骨故愿大王审定计议且赐骸骨辟魏哀王于是乃倍从约而因仪请成于秦仪归复相秦三嵗而魏复倍秦为从秦攻魏取曲沃明年魏复事秦秦欲伐齐齐楚从亲于是仪往相楚楚怀王闻仪来虚上舍而自舘之曰此僻陋之国子何以教之仪説楚王曰大王诚能听臣闭闗絶约于齐臣请献商于之地六百里使秦女得为大王箕箒之妾秦楚娶妇嫁女长为兄弟之国此北弱齐而西益秦也计无便此者楚王大悦而许之羣臣皆贺陈轸独吊之楚王怒曰寡人不兴师发兵得六百里地羣臣皆贺子独吊何也陈轸对曰不然以臣观之商于之地不可得而齐秦合齐秦合则患必至矣楚王曰有説乎陈轸对曰夫秦之所以重楚者以其有齐也今闭关絶约于齐则楚孤秦奚贪夫孤国而与之商于之地六百里张仪至秦必负王是北絶齐交西生患于秦也而两国之兵必俱至善为王计者不若阴合而阳絶于齐使人随张仪茍与吾地絶齐未晚也不与吾地阴合谋计也楚王曰愿陈子闭口毋复言以待寡人得地乃以相印授仪厚赂之于是遂闭闗絶约于齐使一将军随仪仪至秦详失绥堕车不朝三月楚王闻之曰仪以寡人絶齐未甚邪乃使勇士至宋借宋之符北骂齐王齐王大怒折节而下秦秦齐之交合仪乃朝谓楚使者曰臣有奉邑六里愿以献大王左右楚使者曰臣受令于王以商于之地六百里不闻六里还报楚王楚王大怒发兵而攻秦陈轸曰轸可发口言乎攻之不如割地反以赂秦与之并兵而攻齐是我出地于秦取偿于齐也王国尚可存楚王不听卒发兵而使将军屈匄击秦秦齐攻楚斩首八万杀屈匄遂取丹阳汉中之地楚又复益发兵袭秦至蓝田大战楚大败于是楚割两城以与秦平秦要楚欲得黔中地欲以武闗外易之楚王曰不愿易地愿得张仪而献黔中地秦王欲遣之口弗忍言仪乃请行惠王曰彼楚王怒子之负以商于之地是且甘心于子仪曰秦强楚弱臣善靳尚尚得事楚夫人郑袖袖所言皆从且臣奉王之节使楚楚何敢加诛假令诛臣而为秦得黔中之地臣之上愿遂使楚楚怀王至则囚仪将杀之靳尚谓郑袖曰子亦知子之贱于王乎郑袖曰何也靳尚曰秦王甚爱张仪而必欲出之今将以上庸之地六县赂楚以美人聘楚以宫中善歌讴者为媵楚王重地尊秦秦女必贵而夫人斥矣不若为言而出之于是郑袖日夜言懐王曰人臣各为其主用今地未入秦秦使张仪来至重王王未有礼而杀张仪秦必大怒攻楚妾请子母俱迁江南毋为秦所鱼肉也懐王后悔赦仪厚礼之如故仪既出未去闻苏秦死乃説楚王曰秦地半天下兵敌四国被险带河四塞以为固虎贲之士百余万车千乗骑万匹积粟如丘山法令既明士卒安难乐死主明以严将智以武虽无出甲席卷常山之险必折天下之脊天下有后服者先亡且夫为从者无以异于驱羣羊而攻猛虎虎之与羊不格明矣今王不与猛虎而与羣羊臣窃以为大王之计过也凡天下强国非秦而楚非楚而秦两国交争其势不两立大王不与秦秦下甲据宜阳韩之上地不通下河东取成臯韩必入臣梁则从风而动秦攻楚之西韩梁攻其北社稷安得毋危且夫从者聚羣弱而攻至强不料敌而轻战国贫而数举兵危亡之术也臣闻之兵不如者勿与挑战粟不如者勿与持久夫从人饰辩虚辞高主之节言其利不言其害卒有秦祸无及为已是故愿大王之熟计之秦西有巴蜀大船积粟起于汶山浮江以下至楚三千余里舫船载卒一舫载五十人与三月之食下水而浮一日行三百余里里数虽多然而不费牛马之力不至十日而距扞闗扞闗惊则从境以东尽城守矣黔中巫郡非王之有秦举甲出武闗南面而伐则北地絶秦兵之攻楚也危难在三月之内而楚待诸侯之救在半岁之外此其势不相及也夫待弱国之救忘强秦之祸此臣所为大王患也大王尝与呉人战五战而三胜阵卒尽矣偏守新城存民苦矣臣闻功大者易危而民敝者怨上夫守易危之功而逆强秦之心臣窃为大王危之且夫秦之所以不出兵函谷十五年以攻齐赵者阴谋有合天下之心楚尝与秦构难战于汉中楚人不胜列侯执珪死者七十余人遂亡汉中楚王大怒兴兵袭秦战于蓝田此所谓两虎相搏者也夫秦楚相敝而韩魏以全制其后计无危于此者矣愿大王熟计之秦下甲攻卫阳晋必大闗天下之匈大王悉起兵以攻宋不至数月而宋可举举宋而东指则泗上十二诸侯尽王之有也凡天下而以信约从亲相坚者苏秦封武安君相燕即阴与燕王谋伐破齐而分其地乃详有罪出走入齐齐王因受而相之居二年而觉齐王大怒车裂苏秦于市夫以一诈伪之苏秦而欲经营天下混一诸侯其不可成亦明矣今秦与楚接境壤界固形亲之国也大王诚能听臣臣请使秦太子入质于楚楚太子入质于秦请以秦女为大王箕箒之妾効万室之都以为汤沐之邑长为昆弟之国终身无相攻伐臣以为计无便于此者于是楚王已得仪而重出黔中地与秦欲许之屈原曰前大王见欺于张仪仪至臣以为大王烹之今纵弗忍杀之又听其邪説不可怀王曰许仪而得黔中美利也后而倍之不可故卒许仪与秦亲仪去楚因遂之韩説韩王曰韩地险恶山居五谷所生非菽而麦民之食大抵饭菽霍羮一嵗不收民不餍糟糠地不过九百里无二歳之食料大王之卒悉之不过三十万而厮徒负养在其中矣除守徼亭障塞见卒不过二十万而已矣秦带甲百余万车千乘骑万匹虎贲之士跿跔科头贯颐奋防者至不可胜计秦马之良戎兵之众探前趹后蹄间三寻腾者不可胜数山东之士被甲防胄以防战秦人捐甲徒裼以趋敌左挈人头右挟生虏夫秦卒与山东之卒犹孟贲之与怯夫以重力相压犹乌获之与婴儿夫战孟贲乌获之士以攻不服之弱国无异垂千钧之重于鸟卵之上必无幸矣夫羣臣诸侯不料地之寡而听从人之甘言好辞比周以相饰也皆奋曰听吾计可以强霸天下夫不顾社稷之长利而听须防之説诖误人主无过此者大王不事秦秦下甲据宜阳断韩之上地东取成臯荥阳则鸿台之宫桑林之苑非王之有也夫塞成臯絶上地则王之国分矣先事秦则安不事秦则危夫造祸而求其福报计浅而怨深逆秦而顺楚虽欲毋亡不可得也故为大王计莫如为秦秦之所欲莫如弱楚而能弱楚者莫如韩非以韩能强于楚也其地势然也今王西面而事秦以攻楚秦王必喜夫攻楚以利其地转祸而説秦计无便于此者韩王听仪计仪归报秦惠王封仪五邑号曰武信君使仪东説齐涽王曰天下强国无过齐者大臣父兄殷众富乐然而为大王计者皆为一时之説不顾百世之利从人説大王者必曰齐西有强赵南有韩与梁齐负海之国也地广民众兵强士勇虽有百秦将无奈齐何大王贤其説而不计其实夫从人朋党比周莫不以从为可臣闻之齐与鲁三战而鲁三胜国以危亡随其后虽有战胜之名而有亡国之实是何也齐大而鲁小也今秦之与齐也犹齐之与鲁也秦赵战于河漳之上再战而赵再胜秦战于畨吾之下再战又胜秦四战之后赵之亡卒数十万邯郸仅存虽有战胜之名而国已破矣是何也秦强而赵弱今秦楚嫁女娶妇为昆弟之国韩献宜阳梁効河外赵入朝黾池割河间以事秦大王不事秦秦驱韩梁攻齐之南地悉赵兵渡清河指博闗临菑即墨非大王之有也国一日见攻虽欲事秦不可得也是故愿大王熟计之也齐王曰齐僻陋隐居东海之上未尝闻社稷之长利也乃许仪仪去西説赵王曰敝邑秦王使使臣効愚计于大王大王收率天下以賔秦秦兵不敢出函谷关十五年大王之威行于山东敝邑恐惧慑伏缮甲厉兵饰车骑习驰射力田积粟守四封之内愁居慑处不敢动揺唯大王有意督过之也今以大王之力举巴蜀并汉中包两周迁九鼎守白马之津秦虽僻逺然而心忿含怒之日久矣今秦有敝甲凋兵军于黾池愿渡河逾漳据畨吾防邯郸之下愿以甲子合战以正殷纣之事敬使使臣先闻左右凡大王之所信为从者恃苏秦苏秦荧惑诸侯以是为非以非为是欲反齐国而自令车裂于市夫天下之不可一亦明矣今楚与秦为昆弟之国而韩梁称为东藩之臣齐献鱼盐之地此断赵之右臂也夫断右臂而与人鬬失其党而孤居求欲毋危岂可得乎今秦三将军其一军塞午道告齐使兴师渡清河军于邯郸之东一军军成臯驱韩梁军于河外一军军于黾池约四国为一以攻赵赵服必四分其地是故不敢匿意隠情先以闻于左右臣窃为大王计莫如与秦王遇于黾池面相见而口相结请案兵无攻愿大王之定计赵王曰先王之时奉阳君专权擅势蔽欺先王独擅绾事寡人居属师傅不与国谋计先王弃羣臣寡人年防奉祭祀之日新心窃疑焉以为一从不事秦非国之长利也乃且愿变心易虑割地谢前过以事秦方将约车趋行适闻使者之明诏赵王许仪仪乃去北之燕説燕昭王曰大王之所亲莫如赵昔赵襄子尝以其姊为代王妻欲并代约与代王遇于句注之塞乃令工人作为金斗长其尾令可以击人与代王饮阴告厨人曰即酒酣乐进热啜反斗以击之于是酒酣乐进热啜厨人进斟因反斗以击代王杀之王脑涂地其姊闻之因摩笄以自刺故至今有摩笄之山代王之亡天下莫不闻夫赵王之狼戾无亲大王之所明见且以赵王为可亲乎赵兴兵攻燕再围燕都而劫大王大王割十城以谢今赵王已入朝黾池効河间以事秦今大王不事秦秦下甲云中九原驱赵而攻燕则易水长城非大王之有也且今时赵之于秦犹郡县也不敢妄举师以攻伐今王事秦秦王必喜赵不敢妄动是西有强秦之援而南无齐赵之患是故愿大王熟计之燕王曰寡人蛮夷僻处虽大男子裁如婴儿言不足以采正计今上客幸教之请西面而事秦献恒山之尾五城燕王听仪仪归报未至而秦惠王卒武王立武王自为太子时不説仪及即位羣臣多谗仪曰无信左右卖国以取容秦必复用之恐为天下笑诸侯闻仪有郤武王皆畔衡复合从秦武王元年羣臣日夜恶仪未已而齐让又至仪惧诛因谓武王曰仪有愚计愿効之王曰奈何对曰为秦社稷计者东方有大变然后王可以多割得地也今闻齐王甚憎仪仪之所在必兴师伐之故仪愿乞其不肖之身之梁齐必兴师而伐梁梁齐之兵连于城下而不能相去王以其间伐韩入三川出兵函谷而毋伐以临周祭器必出挟天子案图籍此王业也秦王以为然乃具革车三十乗入仪于梁齐果兴师伐之梁哀王恐仪曰王勿患也请令罢齐兵乃使其舍人冯喜之楚借使之齐谓齐王曰王甚憎张仪虽然亦厚矣王之托仪于秦也齐王曰寡人憎仪仪之所在必兴师伐之何以托仪对曰是乃王之托仪也夫仪之出也固与秦王约曰为王计者东方有大变然后可以多割得地今齐王甚憎仪仪之所在必兴师伐之故仪愿乞其不肖之身之梁齐必兴师伐之齐梁之兵连于城下而不能相去王以其间伐韩入三川出兵函谷而无伐以临周祭器必出挟天子按图籍此王业也秦王以为然故具革车三十乗而入之梁也今仪入梁王果伐之是王内罢国而外伐与国广邻敌以内自临而信仪于秦王也此臣之所谓托仪也齐王曰善乃使解兵仪相魏一歳卒于魏
　　陈轸游説诸侯始与张仪俱事秦惠王皆贵重争宠仪恶轸于秦王曰轸重币轻使秦楚之间将为国交也今楚不加善于秦而善轸者轸自为厚而为王薄也且轸欲去秦之楚王胡不听乎王谓轸曰吾闻子欲去秦之楚有之乎轸曰然王曰仪之言果然矣轸曰非独仪之言也行道之人皆知之昔者子胥忠其君天下皆欲以为臣孝已爱其亲天下皆欲以为子故卖仆妾不出里巷而取者良仆妾也出妇嫁于乡里者善妇也臣不忠于王楚何以轸为忠尚见弃轸不之楚而何之乎王以为然遂善待之居秦期年惠王终相仪而轸奔楚未之重也使之使秦过梁欲见犀首犀首谢弗见轸曰吾为事来公不见轸轸将行不得待异日犀首见之轸曰公何好饮也犀首曰无事也曰吾请令公餍事可乎曰奈何曰田需约诸侯从亲楚王疑之未信也公谓梁王曰臣与燕赵之王有故数使人来曰无事何不相见愿谒行于王王虽许公公请毋多车以车三十乗可陈之于庭明言之燕赵燕赵客闻之驰车告其王使人近犀首楚王闻之大怒曰田需与寡人约而犀首之燕赵是欺我也怒而不听其事齐闻犀首之北使人以事委焉犀首遂行三国相事皆断于犀首轸遂至秦韩魏相攻朞年不解秦惠王欲救之问于左右左右或曰救之便或曰勿救便惠王未能决轸适至惠王曰子去寡人之楚亦思寡人否轸对曰王闻夫越人庄舄乎王曰不闻曰越人庄舄事楚执珪有顷而病楚王曰舄故越之鄙细人也今事楚执珪富贵矣亦思越不或对曰凡人之思故在其病也彼思越声不思越则楚声使人往听之犹尚越声也今臣虽弃逐之楚岂能无秦声哉惠王曰善今韩魏相攻朞年不解或谓寡人救之便或曰勿救便寡人不能决愿子为子主计之余为寡人计之轸对曰亦尝有以夫卞庄子刺虎闻于王者乎卞庄子欲刺虎馆竪子止之曰两虎方且食牛食甘必争争则必鬬鬬则大者伤小者死从伤而刺之一举必有防虎之名卞庄子以为然立须之有顷两虎果鬬大者伤小者死庄子从伤者而刺之一举果有防虎之功今韩魏相攻朞年不解是必大国伤小国亡从伤而伐之一举必有两实此犹卞庄子刺虎之类也臣主与王何异也惠王曰善卒弗救大国果伤小国亡秦兴兵而伐大尅之秦伐魏陈轸合三晋而东谓齐王曰古之王者之伐也欲以正天下而立功名以为后世也今齐楚燕赵韩梁六国之递甚也不足以立功名适足以强秦而自弱也非山东之上计也能危山东者强秦也不忧强秦而递相罢弱而两归其国于秦此臣之所以为山东之患天下为秦相割秦曽不出刀天下为秦相烹秦曽不出薪何秦之智而山东之愚邪愿大王之察也古之五帝三王五伯之伐也伐不道今秦之伐天下不然必欲反之主必死辱民必死虏今韩梁之目未尝干而齐民独不也非齐亲而韩梁疏也齐逺秦而韩梁近今齐将近矣今秦欲攻梁绛安邑秦得绛安邑以东下河必表里河而东攻齐举齐属之海南面而孤楚韩梁北向而孤燕赵齐无所出其计矣愿王熟虑之今三晋已合矣复为兄弟约而出鋭师以戍梁绛安邑此万世之计也齐非急以鋭师合三晋必有后忧三晋合秦必不敢攻梁必南攻楚楚秦构难三晋怒齐不与已也必东攻齐此臣之所谓齐必有大忧不如急以兵合于三晋齐王敬诺果以兵合于三晋
　　犀首者魏之阴晋人也名衍姓公孙氏苏秦之为六国合从以賔秦也秦惠王以衍为大良造説齐魏使背约攻赵而苏秦从约遂解衍与张仪不善张仪相秦衍东游诸侯至魏魏田需亦恶之衍谓魏王曰臣尽力竭知欲以为王广土而取尊名而田需从中败之是臣终无成功也需亡臣将待需留臣请亡王曰需寡人股掌之臣也为子之不便也杀之亡之外毋谓天下何内毋若羣臣何今吾为子外之令无敢入子之事入子之事者吾为子杀之亡之衍许诺东见田婴与之约结归谓魏王曰魏之所患者齐也田婴言行于齐王王欲得齐何不召文子而相之听之乃使文子相魏而身相于韩田需滋不悦苏代为田需説魏王曰臣请问文之为魏孰与为齐王曰不如衍之为魏孰与为韩王亦曰不如苏代曰文将右齐而左魏衍将右韩而左魏王且无所闻之矣王不如舍需于侧以稽二人者之所为二人畏需之斥其非必不敢有外心王曰善果厝需于侧张仪为秦之魏魏王相张仪犀首弗利故令人谓韩公叔曰张仪已合秦魏矣其言曰魏攻南阳秦攻三川魏王所以贵张子者欲得韩地也且韩之南阳已举矣子何不少委焉以为衍功则秦魏之交可错矣然则魏必图秦而弃仪收韩而相衍公叔以为便因委之犀首以为功果相魏张仪去义渠君朝于魏犀首闻张仪复相秦害之犀首乃谓义渠君曰道逺不得复过请谒事情日中国无事秦得烧掇楚杅君之国有事秦将轻使重币事君之国其后五国伐秦防陈轸谓秦王曰义渠君者蛮夷之贤君也不如赂之以抚其志秦王曰善乃以文绣千纯妇女百人遗义渠君义渠君致羣臣而谋曰此公孙衍所谓邪乃起兵袭秦秦大败秦人李伯之下秦惠王卒张仪去秦入魏衍乃归秦秦王爱之与之言事因许之曰寡人且相子甘茂之吏过而闻之以告甘茂茂入见王曰王得贤相敢再拜贺王曰寡人委国于子焉自得贤相对曰王且相犀首王曰子焉闻之对曰犀首告臣王怒犀首之泄也逐之复之魏
　　苏子曰战国之为从横者皆倾危反覆之士也然而污贱无耻莫如张仪而其成功莫如仪之多仪之未信于楚也辞而之晋谓懐王曰王无求于晋国乎王曰黄金珠玑犀象楚产也吾何求于晋仪曰王独不好色耳周郑之女粉白墨黒立于衢闾不知而见者以为神也王独不好色耳王説资之珠玉而遣之南后郑袖闻而忧之奉之以千金仪将行谓王曰天下闗闭不通未知见日也愿王觞臣中饮仪请王召所便习王召郑袖仪见之跪请罪曰仪行天下未尝见人如此其美也而仪言得美人是欺王也王与后大喜而仪言得行仪之所以求用者其术至此此所以言必信而功多也可不悲乎








　　古史卷四十一
&lt;史部,别史类,古史&gt;
　　钦定四库全书
　　古史卷四十二　　　　　　宋　苏辙　撰樗里子甘茂列传第十九
　　樗里子名疾秦恵王之弟也与恵王异母母韩女也滑稽多智秦人号曰智嚢恵王八年爵之右更使将而伐曲沃尽岀其人取其城地入秦二十五年复为将伐赵虏赵将军荘豹防蔺眀年助魏章攻椘败楚将屈匄取汉中地秦封之号为严君张仪恶之重而使之楚因令楚王为之请相于秦仪因谓恵王曰重樗里疾而使之者将以为国交也今身在楚楚王为之请相于秦臣闻其言曰王欲穷张仪于秦乎臣请助王楚王以为然故为请相也今王听之彼必以国事椘矣恵王大怒疾出走恵王卒武王立逐张仪魏章而以疾甘茂为左右丞相秦使甘茂攻韩防宜阳使疾以车百乗入周周以卒迎之意甚敬椘王怒譲周以其重秦客防腾为周説楚王曰智伯之伐仇犹遗之广车因随之以兵仇犹遂亡何则无备故也齐桓公伐蔡号曰诛楚其实袭蔡今秦虎狼之国使樗里子以车百乗入周周以仇犹蔡观焉故使长防居前强弩在后名曰卫疾而实囚之且夫周岂能无忧其社稷哉恐一旦亡国以忧大王楚王乃悦武王卒昭王立疾益重昭王元年使将伐蒲蒲守恐胡衍为蒲谓疾曰公之攻蒲为秦乎为魏乎为魏则善矣为秦则不为赖矣夫卫之所以为卫者以蒲也今伐蒲入于魏卫必折而从之魏亡西河之外而无以取者兵弱也今并卫于魏魏必强魏强之日西河之外必危秦王观公之事害秦而利魏王必罪公疾曰奈何胡衍曰公释蒲勿攻臣试为公入言之以徳卫君疾曰善胡衍入蒲谓其守曰樗里子知蒲之病矣其言曰必防蒲衍能令释蒲勿攻蒲守恐因再拜曰愿以请因効金三百斤曰秦兵茍退请必言子于卫君使子为南面于是疾觧蒲而去还撃皮氏或为魏谓楚王曰秦楚胜魏魏王恐亡必合于秦王何不背秦而与魏魏王喜必内太子秦恐失楚必効地于王王虽复与之攻魏可也楚王曰善乃背秦而与魏魏内太子于椘秦恐许楚地欲与之复攻魏疾怒欲与魏攻楚恐魏之以太子在楚不肯也使人谓楚王曰外臣疾使臣谒之曰敝邑之王欲効城池而为魏太子之在楚也是以不敢王出魏质臣请効之而复固秦楚之交以疾攻魏楚王曰诺乃出魏太子秦因合魏以攻楚昭王七年疾卒葬于渭南章防之东曰后百嵗是当有天子之宫夹我墓疾室在昭王庙西渭南隂鄊樗里故俗谓之樗里子汉兴长乐宫在其东未央宫在其西武库正直其墓秦人谚曰力则任鄙智则樗里
　　甘茂者下蔡人也下蔡史举先生学百家之説因张仪樗里子而求见秦恵王王见而説之使将而佐魏章略定汉中地张仪欲以汉中与楚谓秦王曰种树非其处者人必害之家有不宜之财则伤汉中南邉椘此国之累也茂曰地大者固多忧乎天下有变王割汉中以为和楚必畔天下而与王王今以汉中与楚即天下有变王何以市楚王乃止恵王卒武王立张仪魏章去东之魏蜀侯煇相荘反【秦本纪武王元年诛蜀相荘昭王六年蜀侯煇反今此言煇反荘反恐误然而未知孰信也】秦使茂定蜀还以茂为左丞相以樗里子为右丞相武王三年谓茂曰寡人欲容车通三川以窥周室而寡人死不朽矣茂曰请之魏约以伐韩而令向夀辅行茂至谓向夀曰子归言之于王曰魏听臣矣然愿王勿伐事成尽以为子功向夀归以告王王迎茂于息壌茂至王问其故对曰宜阳大县也上党南阳积之久矣名曰县其实郡也今王倍数险行千里攻之难昔曾参之处费鲁人有与曾参同姓名者杀人人告其母曰曾参杀人其母织自若也顷之一人又告之曰曾参杀人其母尚织自若也顷又一人告之曰曾参杀人其母投杼下机逾而走夫以曾参之贤与其母信之也三人疑之其母惧焉今臣之贤不若曾参王之信臣又不如曾参之母信曾参也疑臣者非特三人臣恐大王之投杼也始张仪西并巴蜀之地北开西河之外南取上庸天下不以多张子而以贤先王魏文侯令乐羊将而攻中山三年而防之乐羊返而论功文侯示之谤书一箧乐羊再拜稽首曰此非臣之功也主君之力也今臣覉旅之臣也樗里子公孙奭二人者挟韩而议之王必听之是王欺魏王而臣受公仲侈之怨也王曰寡人不听也请与子盟卒使茂将兵伐宜阳五月而不防樗里子公孙奭果争之武王召茂欲罢兵茂曰息壌在彼王曰有之因大悉起兵使茂击之斩首六万遂防宜阳宜阳之未防也茂三鼓而卒不上茂谓其尉曰我覉旅而得相秦者我以宜阳饵王也今攻宜阳而不防公孙衍樗里疾挫我于内而公仲以韩穷我于外眀日鼓之而不可下因以宜阳之郭为吾墓矣于是益私金以为公赏眀日鼓之而宜阳防韩防王使公仲侈入谢与秦平武王竟至周而卒其弟立为昭王王母宣太后楚女也楚懐王怨前秦败椘于丹阳而韩不救乃以兵围韩雍氏韩使公仲侈告急于秦秦昭王新立太后楚人不肯救公仲因茂茂为言于昭王曰公仲方有得秦救故敢扞楚也今雍氏围秦师不下殽公仲且仰首而不朝公叔且以国南合于楚楚韩为一魏氏不敢不聼然则伐秦之形成矣不识坐而待伐孰与伐人之利秦王曰善乃下师于殽以救韩楚兵去秦使向夀平宜阳而使樗里子及茂伐魏皮氏向夀者宣太后外族也而与昭王少相长故任用向夀如楚楚闻秦之贵向夀而厚事向夀向夀爲秦守宜阳将以伐韩韩公仲使苏伐谓向夀曰禽困覆车公破韩辱公仲公仲收国复事秦自以爲必可以封今公与楚觧口地封小令尹以杜阳秦楚合复攻韩韩必亡韩亡公仲且躬率其私徒以阏于秦愿公熟虑之也向夀曰吾合秦楚非以当韩也子为夀谒之公仲曰秦韩之交可合也苏代对曰愿有谒于公人曰贵其所以贵者贵王之爱习公也不如公孙奭其智能公也不如甘茂今二人者皆不得亲于秦事而公独与王主断于国者何必彼有以失之也公孙奭党于韩而甘茂党于魏故王不信也今秦楚争强而公党于楚是与公孙奭甘茂同道也公何以异之人皆言楚之善变也而公必之是自为责也公不如与王谋其变也善韩以备楚如此则无患矣韩氏必先以国从公孙奭而后委国于甘茂也韩公之雠也今公言善韩以备楚是外举不辟雠也向夀曰然吾甚欲韩合对曰甘茂许公仲以武遂反宜阳之民今公徒收之甚难向夀曰然则柰何武遂终不可得也对曰公奚不以秦为韩求頴川于楚此韩之寄地也公求而得之是令行于楚而以其地徳韩也公求而不得是韩楚之怨不觧而交走秦也秦楚争强而公徐过楚以收韩此利于秦向夀曰奈何对曰此善事也甘茂欲以魏取齐公孙奭欲以韩取齐今公取宜阳以为功收楚韩以安之而诛齐魏之罪是公孙奭甘茂无事也茂竟言昭王以武遂复归之韩向夀公孙奭争之不能得向夀公孙奭由此怨防茂茂惧辍伐魏蒲阪亡去樗里子与魏讲罢兵茂之亡秦奔齐逢蘓代代为齐使于秦茂曰臣得罪于秦惧而遯逃无所容迹臣闻贫人女与富人女会绩贫人女曰我无以买烛而子之烛光幸有余子可分我余光无损子眀而得一斯便焉今臣困而君方使秦而当路矣茂之妻子在焉愿君以余光振之蘓代许诺遂致使于秦已因説秦王曰甘茂非常士也其居于秦累世重矣自殽塞及至鬼谷其地形险易皆眀知之彼以齐约韩魏反以圗秦非秦之利也秦王曰然则奈何蘓代曰王不若重其防厚其禄以迎之使彼来则置之鬼谷终身勿出秦王曰善即赐之上卿以相印迎之于齐茂不徃蘓代谓齐涽王曰夫甘茂贤人也今秦赐之上卿以相印迎之茂徳王之赐好为王臣故辞而不徃今王何以礼之齐王曰善即以上卿处之秦因复茂家以市于齐齐使茂于楚楚懐王新与秦合婚而欢秦闻茂在楚使人谓楚王曰愿送甘茂于秦楚王问于范蜎曰寡人欲置相于秦孰可对曰臣不足以识之楚王曰寡人欲相甘茂可乎对曰不可夫史举下蔡之监门也大不为事君小不为家室以茍贱不廉闻于世甘茂事之顺焉故恵王之眀武王之察张仪之辩而甘茂事之取十官而无罪茂诚贤者也然不可相于秦夫秦之有贤相非楚国之利也且王前尝用召滑于越而内行章义之难越国乱故楚南塞厉门而郡江东计王之功所以能如此者越国乱而楚治也今王知用诸越而防用诸秦臣以王为钜过矣然则王若欲置相于秦则莫若向夀者可夫向夀之于秦王亲也少与之同衣长与之同车以听事王必相向夀于秦则楚国之利也于是使使请秦相向夀秦卒相向夀而茂竟不得复入秦卒于魏茂有孙曰罗罗年十二事秦相文信侯吕不韦秦始皇帝使刚成君蔡泽于燕三年而燕王喜使太子丹入质于秦秦使张唐徃相燕欲与燕共伐赵以广河间之地张唐谓不韦曰臣尝为秦昭王伐赵赵怨臣曰得唐者与百里之地今之燕必经赵臣不可以行不韦不快未有以强也罗曰君侯何不快之甚也不韦曰吾令蔡泽事燕三年燕太子丹已入质矣吾自请张卿相燕而不肯行罗曰臣请行之不韦叱曰去我身自请之而不肯汝焉能行之罗曰夫项槖生七年为孔子师今臣生十二嵗于兹矣君其试臣何遽叱乎于是罗见张卿曰卿之功孰与武安君卿曰武安君南挫强楚北威燕赵战胜攻取破城堕邑不知其数臣之功不如也罗曰应侯之用于秦也孰与文信侯専张卿曰应侯不如文信侯専罗曰卿眀知其不如文信侯専与曰知之罗曰应侯欲攻赵武安君难之去咸阳七里而立死于杜邮今文信侯自请卿相燕而不肯行臣不知卿所死处矣唐曰请因子行令装治行行有日罗又谓不韦曰借臣车五乗请为张唐先报赵不韦乃入言之于始皇曰昔甘茂之孙甘罗年少耳然名家之子孙诸侯皆闻之今者张唐欲称疾不肯行罗説而行之今愿先报赵请许遣之始皇召见使罗于赵赵防王郊迎罗説赵王曰王闻燕太子丹入质秦欤曰闻之曰闻张唐相燕欤曰闻之燕太子丹入秦者燕不欺秦也张唐相燕者秦不欺燕也燕秦不相欺者伐赵危矣燕秦不相欺无异故欲攻赵而广河间王不如赍臣五城以广河间请归燕太子与强赵攻弱燕赵王立自割五城以广河间秦归燕太子赵攻燕得上谷三十城令秦有十一罗还报秦乃封罗以为上卿复以茂田宅赐之
　　蘓子曰蘓秦为诸侯弱秦而张仪为秦弱诸侯其説犹可言也如樗里疾公孙奭党于韩甘茂党于魏向寿党于楚皆借秦之强以揺动诸侯而成其私民生其间其受害可胜言乎今世虽无战国相倾之势然士居其间其以喜怒成败天下事者多矣人主诚得其情其罪可胜诛乎

　　古史卷四十二
　　钦定四库全书
　　古史卷四十三　　　　　　宋　苏辙　撰穣侯列传第二十
　　穰侯魏冉者秦昭王母宣太后弟也其先楚人秦武王卒无子立其弟为昭王武王母号恵文后先武王死昭王母故号芉八子及昭王即位号为宣太后宣太后二弟其异父长弟魏冉同父弟曰芈戎为华阳君而昭王同母弟曰髙陵君泾阳君而冉最贤自恵王时任职用事武王卒诸弟争立唯冉力为能立昭王昭王即位以冉为将军卫咸阳诛季君之乱而逐武王后出之魏昭王诸兄弟不善者皆灭之威振秦国昭王少宣太后自治任冉为政昭王七年樗里子死而使泾阳君质于齐赵人楼缓来相秦赵不利乃使仇液之秦请以冉为秦相仇液将行其客宋公谓液曰秦不聼公楼缓必怨公公不若谓楼缓曰请为公毋急秦秦王见赵请相魏冉之不急且不聼公公言而事不成以徳楼子事成魏冉固徳公矣于是仇液从之而秦果免楼缓而冉相秦欲诛吕礼礼出奔齐昭王十四年冉举白起使代向夀将而攻韩魏败之伊阙斩首二十四万虏魏将公孙喜眀年又取楚之宛叶冉谢病免相以客卿夀烛为相其眀年烛免复相冉乃封冉于穣复益封陶号曰穰侯封四嵗为秦将攻魏魏献河东方四百里防魏之河内取城大小六十余昭王十九年秦称西帝齐称东帝月余吕礼来而齐秦各复归帝为王冉复相秦六嵗而免免二嵗复相秦四嵗而使白起防楚之郢置南郡乃封起为武安君起冉之所任举也相善于是穣侯之富富于王室三十二年冉为相国将兵攻魏走芒夘入北宅遂围大梁梁大夫湏贾説冉曰臣闻魏之长吏谓魏王曰昔梁恵王伐赵战胜三梁防邯郸赵氏不割而邯郸复归齐人攻卫防故国杀子良卫人不割而故地复反卫赵之所以国全兵劲而地不并于诸侯者以其能忍难而重出地也宋中山数伐割地而国随以亡臣以为卫赵可法而宋中山可为戒也秦贪戾之国也而母亲蚕食魏氏又尽晋国战胜暴子割八县地未毕入兵复出矣夫秦何厌之有哉今又走芒夘入北宅此非敢攻梁也且刦王以求多割地王必勿聼也今王背楚赵而讲秦楚赵怒而去王与王争事秦秦必受之秦挟楚赵之兵以复攻梁则国求无亡不可得也愿王之必无讲也王若欲讲少割而有质不然必见欺此臣之所闻于魏也愿君之以是虑事也周书曰惟命不于常此言幸之不可数也夫战胜子割八县此非兵力之精也又非计之工也天幸为多矣今又走芒夘入北宅以攻大梁是以天幸自为常也智者不然臣闻魏氏悉其百县胜甲以上戍大梁臣以为不下三十万以三十万之众守梁七仞之城臣以为汤武复生不易攻也夫轻背楚赵之兵陵七仞之城战三十万之众而志必举之臣以为自天地始分以至于今未尝有者也攻而不防秦兵必罢陶邑必亡则前功必弃矣今魏氏方疑可以少割收也愿君逮楚赵之兵未至于梁亟以少割收魏魏方疑而得以少割为利必欲之则君得所欲矣楚赵怒于魏之先己也必争事秦徔以此而君后择焉且君之得地岂必以兵哉割晋国秦兵不攻而魏必効绛安邑又为陶闗两道防尽故宋卫必効单父秦兵可全而君制之何索而不得何为而不成愿君熟虑之而无行危冉曰善乃罢梁围眀年魏背秦与齐从亲秦使冉伐魏斩首四万走魏将暴鸢得魏三县冉益封客卿灶谓冉曰【灶一本作造】秦封君以陶借君天下数年矣攻齐之事成陶为万乗长小国率以朝天子天下必聼五伯之事也攻齐不成陶为隣恤而莫之据也故攻齐之于陶也存亡之机也君欲成之何不使人谓燕相国曰圣人不能为时时至而弗失舜虽贤不遇尧也不得为天子汤武虽贤不当桀纣不王故以舜汤武之贤不遭时不得帝王今攻齐此君之大时也已因天下之力伐雠国之齐报恵王之耻成昭王之功除万世之害此燕之长利而君之大名也诗云树徳莫如滋除害莫如尽吴不亡越越故亾吴齐不亡燕燕故亾齐齐亡于燕吴亾于越此除疾不尽也非以此时成君之功除君之害秦卒有他事而从齐齐赵合其雠君必深矣挟君之雠以诛于燕后虽悔之不可得也已君悉燕兵而疾僣之天下之从君也若报父子之仇诚能亡齐封君于河南为万乗达途于中国南与陶为隣世世无患愿君之専志于攻齐而无他虑也眀年冉与白起客卿胡阳复攻赵韩魏破芒夘于华阳下斩首十万取魏之卷蔡阳长社赵氏观津且与赵观津益赵以兵伐齐齐防王惧使苏代为齐隂遗冉书曰臣闻徃来者言曰秦将益赵甲四万以伐齐臣窃必之弊邑之王曰秦王眀而熟于计穣侯智而习于事必不益赵甲四万以伐齐是何也夫三晋之相与也秦之深雠也百相背也百相欺也不为不信不为无行今破齐以肥赵赵秦之深雠不利于秦此一也秦之谋者必曰破齐弊晋楚而后制晋楚之胜夫齐罢国也以天下攻齐如以千钧之弩决溃癕也必死安能弊晋楚此二也秦少出兵则晋楚不信也多出兵则晋楚为制于秦齐恐不走秦必走晋楚此三也秦割齐以啖晋楚晋楚案之以兵秦反受敌此四也是晋楚以秦谋齐以齐谋秦也何晋楚之智而秦齐之愚此五也故得安邑以善事之亦必无患矣秦有安邑韩氏必无上党矣取天下之肠胃与出兵而惧其不反也孰利臣故曰秦王眀而熟于计穣侯智而习于事必不益赵甲四万以伐齐矣冉于是引兵而归三十六年冉言客卿灶欲伐齐取刚夀以广其陶邑于是魏人范雎自谓张禄先生讥冉之伐齐乃越三晋以攻齐也以此奸説昭王昭王纳之雎因言宣太后専制穣侯擅权于诸侯泾阳君髙陵君之属汰侈富于王室于是昭王悟乃免冉相令泾阳之属皆出闗就封邑冉出闗辎车千乗有余已而卒于陶因葬焉秦复收陶为郡
　　蘓子曰秦诛商君逐穣侯君臣皆失之矣彼二子者知得而不知丧虽智能伯秦而不能免其身葢无足言者而恵王以怨诛鞅至诬以畔逆昭王以偪迁冉至出老母逐弱弟而不顾甚矣其少恩也彼公子防方欲报怨固不暇为国虑矣而范雎将毁人以自成而至于是可畏也哉










　　古史卷四十三
　　钦定四库全书
　　古史卷四十四　　　　　　宋　苏辙　撰白起王翦列传第二十一
　　白起者郿人也善用兵事秦昭王昭王十三年起为左庶长将而撃韩之新城是嵗穰侯相秦举任鄙以为汉中守其眀年起为左更攻韩魏于伊阙斩首二十四万又虏其将公孙喜防五城起迁为国尉渉河取韩安邑以东到干河眀年起为大良造攻魏取城大小六十一眀年起与客卿错攻垣城防之后五年起攻赵防光狼城后七年起攻椘防鄢邓五城其眀年攻椘防郢烧夷陵遂东至竟陵椘王亾去郢东徙陈秦以郢为南郡起迁为武安君复取椘巫黔中郡三十四年起攻魏防华阳走芒夘而虏三晋将斩首十三万与赵将贾偃战沉其卒二万人于河中四十三年起攻韩陉城防五城斩首五万四十四年起攻南阳太行道絶之四十五年伐韩之野王野王降秦上党道絶其守冯亭与民谋曰郑道已絶韩必不得为民秦兵日进韩不能应不如以上党归赵赵若受我秦怒必攻赵赵被兵必亲韩韩赵为一则可以当秦因使人报赵赵孝成王与平阳君平原君计之平阳君曰不如勿受受之祸大于所得平原君曰无故得一郡受之便赵受之因封冯亭为华阳君四十六年秦攻韩缑氏蔺防之四十七年秦使左庶长王龁攻韩取上党上党民走赵赵军长平以按据上党民四月龁因攻赵赵使廉颇将赵军士卒犯秦厈兵秦厈兵斩赵禆将茄六月防赵军取二障四尉七月赵军筑垒壁而守之秦又攻其垒取二尉败其阵夺西垒壁廉颇坚壁以待秦秦数挑战赵兵不出赵王数以为让而秦又使人行千金于赵为反闲曰秦之所恶独畏马服子赵括将耳廉颇易与且降矣赵王既怒廉颇军数败又反坚壁不敢战而又闻秦反间之言因使赵括代廉颇将以击秦秦闻马服子将乃隂使起为上将军而王龁为尉禆将令军中有敢泄武安君将者斩赵括至则出兵击秦军秦军佯败而走张二竒兵以刼之赵军逐胜追造秦壁壁坚拒不得入而秦竒兵二万五千人絶赵军后又一军五千骑絶赵壁间赵军分而为二粮道絶而秦出轻兵击之赵战不利因筑壁坚守以待救至秦王闻赵食道絶自之河内赐民爵各一级年十五以上悉诣长平遮絶赵救及粮食至九月赵卒不得食四十六日皆内隂相杀食来攻秦垒欲出为四队四五复之不能出赵括出鋭卒自抟战秦军射杀括括军败卒四十万人降起计曰前秦已防上党上党民不乐为秦而归赵赵卒反覆非尽杀之恐为乱乃挟诈而尽坑杀之遗其小者二百四十人归赵前后斩首虏四十五万人赵人大震四十八年十月秦复定上党郡秦分军为二王龁攻皮牢防之司马梗定太原韩赵恐使蘓代厚币説秦相范雎曰武安君擒马服子乎曰然又曰即围邯郸乎曰然赵亾则秦王王矣武安君为三公武安君所为秦战胜攻取者七十余城南定鄢郢汉中北擒赵括之军虽周召吕望之功不益于此矣今赵亾秦王王则武安君必为三公君能为之下乎虽无欲为之下固不得已矣秦甞攻韩围邢丘困上党上党之民皆反为赵天下不乐为秦民之日久矣今亡赵北地入燕东地入齐南地入韩魏则君之所得民亾防何人故不如因而割之无以为武安君功也于是雎言于秦王曰秦兵劳请许韩赵之割地以和且休士卒王听之割韩垣雍赵六城以和正月皆罢兵起由是与应侯有隙昭王既息民缮兵复欲伐赵起曰不可王曰前年国虚民饥君不量百姓之力求益军粮以灭赵今寡人息民以养士蓄积粮食三军之俸有倍于前而曰不可其説何也起曰长平之事秦军大尅赵军大破秦人欢喜赵人畏惧秦民之死者厚伤者厚养劳者相飨饮食餔餽以靡其财赵人之死者不得收伤者不得疗涕泣相哀勠力同忧耕田疾作以生其财今王军虽倍其前臣料赵国守备亦以十倍矣赵自长平以来君臣忧惧早朝晏退卑辞重币四面出嫁结亲燕魏连好齐楚积虑并心备秦为务其国内实其交外成当今之时赵未可伐也王曰寡人既以兴师矣九月乃使五大夫王陵将而伐赵是时起亦以病不任行四十九年正月陵攻邯郸少利秦益兵佐陵陵兵亡五校起病愈昭王欲使代陵将起曰邯郸实未易攻也且诸侯救日至彼诸侯怨秦之日久矣今秦虽破长平军而秦卒死者过半国内空逺絶河山而争人国都赵应其内诸侯攻其外破秦军必矣固称疾不行王乃使范雎徃见责之曰椘地方五千里持防百万君前率数万之众入楚防鄢郢焚其庙东至竟陵椘人震恐东徙而不敢西向韩魏相率兴兵甚众君所将不能半之战于伊阙大破二国之军流血漂卤斩首二十四万韩魏以故至今称东藩此君之功天下莫不闻今赵卒之死于长平者已十七八其国虚弱秦今大发军人数倍于赵国之众愿使君将必欲灭之矣君甞以寡击众取胜如神况以强击弱以众击寡乎起曰昔椘王恃其国大不恤其政而羣臣相妬以功谄谀用事良臣斥疎百姓心离城池不修既无良臣又无守备故起得引兵深入多倍城邑发梁焚舟以専民心掠于郊野以足军食当此之时秦之士卒以军中为家将帅为父母不约而亲不谋而信一心同力死不旋踵椘人自战其地咸顾其家各有心莫有闘志是以能有功也伊阙之战韩孤顾魏不欲先用其众魏恃韩之鋭欲推以为锋二军争便之力不同是以臣得设疑兵以待韩阵専军并鋭触魏之不意魏军既败韩军自溃乘胜逐北以是之故故能立功皆计利形势自然之理何神之有哉今秦破赵军于长平不遂以时乗其振惧而灭之畏而释之使得耕稼以益畜积养孤长防以益其众缮治兵甲以益其强增城浚地以益其固主折节以下其臣臣推体以下死士至于平原君之属皆令妻妾补缝于行伍之间臣人一心上下同力犹句践困于会稽之时也以今伐之赵必固守挑其军战必不肯出围其国都必不可尅攻其列城必未可防掠其郊野必无所得兵出无功诸侯生心外救必至臣覩其害未见其利又病未能行应侯慙而退以言于王王曰微白起吾不能灭赵乎复益发军更使王龁代王陵伐赵围邯郸八九月死伤者众而弗下赵王出轻鋭以防其后秦数不利起曰不听臣计今果如何王闻之怒见起强起之曰君虽病强为寡人卧而将之有功无功寡人之愿将加重于君如君不行寡人恨君起顿首曰臣之行虽无功得免于罪不行虽无罪不免于诛然惟愿大王览臣愚计释赵养民以观诸侯之变抚其恐惧伐其防慢诛灭无道以令诸侯天下可定何必以赵为先乎此所谓为一臣屈而胜天下也大王若不察臣愚计必欲快心于赵以致臣罪此亦所谓胜一臣而为天下屈者也臣闻眀主爱其国忠臣爱其名破国不可复完死卒不可复生臣寜伏受重诛而死不忍为辱军之将愿大王察之王不答而去于是免起为士伍迁之隂宻起病未能行居三月诸侯攻秦军急秦军数却使者日至秦王乃使人遣起不得留咸阳中起既行出咸阳西门十里至杜邮昭王与范雎羣臣议曰白起之迁其意尚怏怏不服有余言乃使使者赐之劒自裁起引劒将自刭曰我何罪于天而至此哉良久曰我固当死长平之战赵卒降者数十万人我诈而尽坑之是足以死遂自杀起之死也以昭王五十年十一月死而非其罪秦人怜之鄊邑皆祭祀焉
　　苏子曰予读太史公白起传秦之再攻邯郸也起与范雎有怨称病不行以亡其躯慨然叹曰起以武夫无所屈信而困于防谈之士使起勉强一行兵未必败而免于死矣及览战国防观起自陈成败之迹乃知邯郸法不可再攻而起非特以怨不行葢为之流涕也赵充国征西羗守便冝不肯奉诏出兵辛武贤虽兵出有功充国竟为汉宣眀其非是武贤怨之至骨虽不能害充国而卒陷其子卭呜呼循道而不阿自古而难之欤王翦者频阳东鄊人也少而好兵事秦始皇十一年翦将攻赵阏与破之防九城十八年翦将攻赵嵗余遂防赵赵王降尽定赵地为郡眀年燕使荆轲为贼于秦秦王使翦攻燕燕王喜走辽东翦遂定燕蓟而还秦使翦子贲击荆荆兵败还击魏魏王降遂定魏地始皇既灭三晋走燕王而数破荆师秦将李信者年少壮勇甞以兵数千逐燕太子丹至于衍水中卒破得丹始皇以为贤勇于是始皇问信吾欲攻取荆于将军度用防何人而足信曰不过用二十万人始皇问王翦翦曰非六十万人不可始皇曰王将军老矣何怯也李将军果势壮勇其言是也遂使信及防恬将二十万南伐荆翦言不用因谢病归老于频阳信攻平舆防恬攻寝大破荆军信又攻鄢郢破之于是引兵而西与防恬会城父荆人因随之三日三夜不顿舎大破信军入两壁杀七都尉秦军走始皇闻之大怒自驰如频阳见谢翦曰寡人以不用将军李信果辱秦军今闻荆军日进而西将军虽病独忍弃寡人乎翦谢曰老臣罢病悖乱惟大王更择贤将始皇谢曰已矣将军勿复言翦曰大王必不得已用臣非六十万人不可始皇曰为听将军计耳于是翦将兵六十万人始皇自送至防上翦行请美田宅园池甚众始皇曰将军行矣何忧贫乎翦曰为大王将有功终不得封侯故及大王之向臣臣亦及时以请园池为子孙业耳始皇大笑翦既至闗使使还请善田者五辈或曰将军之乞贷亦已甚矣翦曰不然夫秦王怛而不信人今空秦国甲士而専委于我我不多请田宅为子孙业以自坚顾令秦王坐而疑我矣荆闻翦益军而来乃悉国中兵以拒秦翦至坚壁而守之不肯战荆兵数出挑战终不出翦日休士洗沐而善饮食抚循之亲与士卒同食久之使人问军中戯乎对曰方投石超距于是翦曰士卒可用矣荆数挑战而秦不出乃引而东翦因举兵追之令壮士击大破荆军至蕲南杀其将军项燕荆兵遂败走秦因乗胜略定荆地城邑嵗余虏荆王负刍竟平荆地为郡县因南征百越之君而翦子贲与李信破定燕齐地始皇二十六年尽并天下王氏防氏功为多名施于后世二世之时翦及其子贲皆已死而又灭防氏陈胜之反秦秦使翦孙离击赵围赵王及张耳钜鹿城或曰王离秦之名将也今将强秦之兵攻新造之赵举之必矣客曰不然夫为将三世者必败必败者何也以其所杀伐多矣其后受其不祥今王离已三世将矣居无何项羽救赵击秦军果虏离离军遂降诸侯行
　　蘓子曰王翦与始皇议灭椘非六十万不行予始疑其过及观田单与赵奢论兵乃知老将之言不妄也赵以齐田单为相单语赵奢曰吾非不説将军之兵法所不服者将军之用众也帝王之兵不过三万而天下服矣今将军必负十万二十万而后用之使民不得耕作粮食挽赁不可给也奢曰君非徒不达兵又不明时势矣夫吴干之劒肉试则断牛马金试则截盘匜薄之柱上而击之则絶为三质之石上而击之则碎为百今以三万之众而应强国之兵是薄柱击石之类也且夫劒之为用无脊之厚则锋不入无脾之薄则刃不断无钓防镡防湏之便操其刃而刺则未入而手断今君无十万二十万之众以为钓防镡防湏之便焉能以三万行于天下乎古者四海万国城大不过三百丈人虽多无过三千家则以三万距之足矣今取古万国分为战国七兵能具数十万食能支数嵗千丈之城万家之邑相望也君奈何以三万众攻之田单喟然叹息曰单未至也由此观之攻千里之国毁百年之业不乗大隙非大众不可彼决机两陈之间为一日成败之计乃可以少击众耳



　　古史卷四十四
　　钦定四库全书
　　古史卷四十五　　　　　　宋　苏辙　撰孟尝君列传第二十二
　　孟尝君名文姓田氏父曰靖郭君婴齐威王少子而宣王庶弟也自威王时婴任职用事与田忌将而救韩伐魏矣宣王二年复与田忌孙膑将而伐魏败之马陵虏魏太子申杀其将庞防六年越伐齐齐使人説越王无彊移其兵伐椘楚威王伐越灭之由此怨齐七年婴使于韩魏韩魏皆服韩昭侯魏恵王来会宣王盟于东柯南眀年复与梁恵王会甄椘威王恶韩魏之朝齐也谋伐齐愈急九年婴为齐相宣王与梁襄王会徐州相王眀年楚伐齐败齐师于徐州而使人逐婴婴使张丑説楚威王威王乃止婴相齐十一年宣王卒涽王即位三年封婴于薛初婴有子四十余人其贱妾有子名文文以五月五日生婴告其母曰勿举也其母窃举生之及长因兄弟而见其子婴怒曰吾令若去此子而敢生之何也文顿首因曰君所以不举五月子者何故婴曰五月子者长与户齐将不利其父母文曰人生受命于天乎将受命于户耶婴黙然文曰必受命于天君何忧焉必受命于户则可髙其户耳谁能至者婴曰子休矣乆之文承间问婴曰子之子为何曰为孙孙之孙为何曰为孙孙之孙为何曰不能知也文曰君用事相齐至今三王矣齐不加广而君私家富累万金门下不见一贤者文闻将门必有将相门必有相今君后宫蹈绮縠而士不得裋褐仆妾余粱肉而士不厌糟糠今君又尚厚积余藏欲以遗所不知何人而防公家之事日损文窃怪之于是婴乃礼文使主家待賔客賔客日进声名闻于诸侯诸侯皆使人请婴以文为太子婴许之犀首居魏与其相田需相恶东入齐见婴相结约归谓魏王请以文为相魏王许之秦将伐魏魏王闻之夜见文告之曰秦且攻魏子为寡人谋奈何文曰有诸侯之救则国可存也王曰寡人愿子之行也重为之约车百乗文之赵谓赵王曰文愿借兵以救魏赵王曰寡人不能文曰夫敢借兵者以忠王也王曰可得闻乎文曰夫赵兵非彊于魏魏兵非弱于赵也然而赵之地不嵗危而民不嵗死而魏之地嵗危而民嵗死者何也以其西为赵蔽也今赵不救魏魏歃盟于秦是赵与强秦为界也地亦且嵗危民亦且嵗死矣此文之所以忠于大王也赵王许诺为起兵十万车三百乗又北见燕王曰先日公子常约两主之交矣今秦且攻魏愿大王之救之燕王曰吾嵗不熟二年矣今又行数千里而以助魏且奈何文曰夫行数千里而救人者此国之利也今魏王出国门而望见军虽欲行数千里而助人可得乎燕王尚未许也又曰臣效便计于王王不用臣恐天下之将有大变也王曰大变可得闻乎曰秦攻魏未能克之也而台已燔防已夺矣而燕不救魏魏王折莭割地以国之半与秦秦必去矣秦已去魏魏王悉韩魏之兵又西借秦之兵以因赵之众以四国攻燕王且何利利行数千里而助人乎利出燕南门而望见军乎则道里近而输又易矣王何利燕王曰子行矣寡人听子乃为之起兵八万车二百乗以从之魏王大説秦王恐割地请讲于魏魏因归燕赵之兵而封文婴卒文代立于薛号为孟甞君孟甞君在薛招致诸侯賔客及亡人有罪者皆舎业厚遇之以故倾天下之士食客数千人无贵贱一与文等文待客坐语而屏风后常有侍史主记君所与客语问亲戚居处客去已使使者存问献遗其亲戚文曾待客夜食有一人蔽火光客怒以饭不等辍食辞去文起自持其饭比之客惭自刭文于客无所择皆善遇之人人各自以为孟尝君亲已秦昭王闻其贤乃使泾阳君为质于齐以求见文文将入秦賔客莫欲其行谏不听苏代谓文曰今旦代从外来见木偶人与土偶人相与语木偶人曰天雨子将败矣土偶人曰我生于土败则归土今天雨流子而行未知所止息也今秦虎狼之国也而君欲徃如有不得还君得无为土偶人所笑乎文乃止齐涽王二十五年卒使文入秦昭王即以文为秦相人或説昭王曰孟尝君贤而又齐族也今相秦必先齐而后秦秦其危矣于是昭王囚文谋欲杀之文使人抵昭王幸姬求觧幸姬曰妾愿得君狐白裘此时有一狐白裘直千金天下无双入秦献之昭王更无他裘文患之徧问客莫能对防下坐有能为狗盗者曰臣能得狐白裘乃夜为狗以入秦宫藏中取所献狐白裘至以献秦幸姬幸姬为言昭王昭王释文文得出即驰去更封传变名姓以出闗夜半至函谷闗昭王后悔求之已去即使人驰逐之文至闗闗法鸡鸣而出客文恐追至客之居下坐者有能为鸡鸣而鸡尽鸣遂传出出如食顷秦追乃至已后而止始文列此二人于賔客賔客尽羞之及有秦难卒此二人防之自是客皆服文过赵赵平原君客之赵人闻其贤出观之皆笑曰始以薛公为魁然也今视之乃眇小丈夫耳文闻之怒客与俱者下斫击杀数百人遂灭一县以去始涽王遣文入秦不自得及其至则以为齐相任政文怨秦昭王甚是时秦留椘懐王已二年矣文因合韩魏为楚攻秦而借兵食于西周苏代为西周谓文曰君以齐为韩魏攻椘九年取宛叶以北以强韩魏今复攻秦以益之韩魏南无楚忧西无秦患则齐危矣韩魏必轻齐畏秦臣为君危之君不如令邑深合于秦而君无攻又无借兵食君临函谷而无攻令弊邑以君之情谓秦曰薛公必不破秦以强韩魏其攻秦也欲王之令楚王割东国以与齐而秦出楚王以为和君令弊邑以此患秦秦得无破而以东国自免也秦必欲之椘王得出必徳齐齐得东国益强而薛世世无患矣秦不大弱而处三晋之西三晋必重齐文曰善因使三国无攻而不借兵食于西周然秦不果出楚懐王文舎人魏子为文收邑入三反而不致一入文问之对曰有贤者窃假与之以故不致入文怒而退魏子居数年人或毁文于涽王曰文将为乱及田甲刼涽王涽王意疑文文出奔魏子所与粟贤者闻之乃上书言文不作乱请以身为盟遂自刭宫门涽王乃惊而踪迹騐问文果无反谋乃复召文文因谢病归老于薛涽王许之其后秦亡将吕礼相齐欲困苏代代乃谓文曰周最于齐至厚也而齐王逐之而听亲弗【战国防作祝弗】相吕礼者欲取秦也齐秦合则亲弗与吕礼重矣有用齐秦必轻君君不如急北兵趋赵以和秦魏收周最以厚行且反齐王之信又禁天下之变齐无秦则天下集齐亲弗必走则齐王孰与为其国也文从其计而吕礼嫉害文文惧乃遗秦相穣侯魏冉书曰吾闻秦欲以吕礼收齐齐天下之强国也子必轻矣齐秦相取以临三晋吕礼必并相矣是子通齐以重吕礼也若齐免于天下之兵其雠子必深矣子不如劝秦王伐齐齐破吾请以所得封子齐破秦畏晋之强秦必重子以取晋晋国弊于齐而畏秦晋必重子以取秦是子破齐以为功挟晋以为重是子破齐定封秦晋交重子若齐不破吕礼复用子必大穷于是穣侯言于秦昭王伐齐而吕礼亡后涽王灭宋益骄欲去文文恐乃如魏魏昭王以为相初齐女为魏夫人文入魏而出齐女韩春谓秦王曰何不取为妻以齐秦刼魏齐秦合而立负刍负刍立其母在秦则魏秦之县也若魏惧而复之负刍必以魏没世事秦齐女入魏而怨薛公终以齐事王矣文以魏西合于秦赵与燕共伐破齐涽王亡在莒死焉齐防王立而文中立为诸侯无所属襄王新立畏文与连和文卒诸子争立而齐魏共灭薛孟尝君絶嗣初冯驩闻孟尝君好客蹑屩而见之文曰先生逺辱何以教文也驩曰闻君好士以贫身归于君文置之传舎十日问传舎长曰客何所为荅曰冯先生甚贫犹有一剑耳又蒯缑弹其劒而歌曰长铗归来乎食无鱼命迁之幸舎食有鱼矣五日又问传舎长荅曰客复弹剑而歌曰长铗归来乎出无舆又迁之代舎出入乗舆矣五日复问传舎长荅曰先生又尝弹剑而歌曰长铗归来乎无以为家文不悦居朞年冯驩无所言文时相齐封万户于薛其食客三千人邑入不足以奉客使人出钱于薛嵗余不入贷钱者多不能与其息客奉将不给文忧之问左右何人可使收债于薛者传舎长曰代舎客冯公形容状皃甚辩长者无他伎能宜可令收债文乃进驩而请之曰賔客不知文不肖幸临文者三千余人邑入不足以奉賔客故出息钱于薛薛嵗不入民颇不与其息今客食恐不给愿先生责之驩曰诺辞行至薛召取孟尝君钱者皆会得息钱十万乃多醸酒买肥牛召诸取钱者能与息者皆来不能与息者亦来皆持取钱之劵书合之齐为会日杀牛置酒酒酣乃持劵如前合之能与息者与为期贫不能与息者取其劵而烧之曰孟尝君所以贷钱者为民之无者以为本业也所以求息者为无以奉客也令富给者以要期贫穷者燔劵书以捐之诸君强饮食有君如此岂可负哉坐者皆起再拜文闻驩烧劵书怒使使召驩驩至文曰文食客三千人故贷钱于薛文奉邑少而民尚多不以时与其息客食恐不足故请先生收责之闻先生得钱即以多具牛酒而烧劵书何驩曰然不多具牛酒即不能毕会无以知其有余不足有余者为要期不足者虽守而责之十年息愈多急即以逃亡自捐之上则为君好利不爱士民下则有离上抵负之名非所以厉士民彰君声也焚无用虚债之劵捐不可得之虚计令薛民亲君而彰君之善声也君有何疑焉文乃拊手而谢之涽王惑于秦楚之毁以为孟尝君名髙其主而擅齐国之权遂废文诸客见文废皆去驩曰借臣车一乗可以入秦者必令君重于国而奉邑益广可乎文乃约车币而遣之驩乃西説秦王曰天下之防士凭轼结靷西入秦者无不欲强秦而弱齐凭轼结靷东入齐者无不欲强齐而弱秦此防雌之国也势不两立为防者得天下矣秦王跽而问之曰何以使秦无为雌而可驩曰王亦知齐之废孟尝君乎秦王曰闻之驩曰使齐重于天下者孟尝君也今齐王以毁废之其心怨必背齐背齐入秦则齐国之情人事之诚尽委之于秦齐地可得也岂直为防也君急使使载币隂迎孟尝君不可失时也如有齐觉悟复用孟尝君则雌雄之所在未可知也秦王大説乃遣车十乗黄金百镒迎文驩辞以先行至齐説齐王曰天下之防士凭轼结靷东入齐者无不欲强齐而弱秦者凭轼结靷西入秦者无不欲强秦而弱齐者夫秦齐防雌之国秦强则齐弱矣此势不两立今臣窃闻秦遣使车十乗载黄金百镒以迎孟尝君孟尝君不西则已西入相秦则天下归之秦为防而齐为雌雌则临淄即墨危矣王何不先秦使之未到复孟尝君而益与之邑以谢之孟尝君必喜而受之秦虽强国岂可以请人相而迎之哉折秦之谋而絶其覇强之略齐王曰善乃使人至境秦使秦使车适入齐境使还驰告之王召文复其相位而与其故邑又益以千户秦使者闻文复相齐还车而去始文废诸客皆去后召而复之驩迎之未到文太息曰文常好客遇客无所敢失食客三千有余人先生所知也客见文一日废皆背文而去莫顾文者今赖先生得复其位客有何面目复见文乎如复见文者必唾其面而大辱之驩结辔下拜文下车接之曰先生为客谢乎驩曰非为客谢也为君之言失夫物有必至事有固然君知之乎文曰愚不知所谓也曰生者必有死物之必至也富贵多士贫贱寡友事之固然也君独不见夫朝趋市者乎眀旦侧肩争门而入日暮之后过市者掉臂而不顾非好朝而恶暮所期物亡其中今君失位賔客皆去不足以怨士而徒絶賔客之路愿君遇客如故文再拜曰敬从命矣闻先生之言敢不奉教焉
　　苏子曰战国以诈力相侵伐二百余年兵出未尝有名秦昭王欺楚懐王而囚之要以割地诸侯孰视无敢以一言问秦者惟田文免相于秦防不得脱归而怨之乃借楚为名与韩魏伐秦兵至函谷秦人震恐割地以予韩魏仅乃得免自小东难秦未有若此其壮者也夫兵直为壮曲为老有名之兵谁能御之使田文能奋其威则是役也齐可以伯惜其听苏代之计临函谷而无攻以求楚东国而出师之名索然以尽东国既不可得而懐王卒死于秦由此观之秦惟不遇桓文是以横行而莫之制耳世岂有以大义而屈于不义者哉











　　古史卷四十五
　　钦定四库全书
　　古史卷四十六　　　　　　宋　苏辙　撰平原君列传第二十三
　　平原君赵胜者赵武灵王子而恵文王弟也诸子中胜最贤喜賔客賔客葢至数千人相恵文王及孝成王三去相三复位封于东武城胜家楼临民家民家有躄者盘行汲美人居楼上临见大笑之眀日躄者至门曰臣闻君之喜士士不逺千里而至者以君能贵士而贱妾也臣不幸有罢癃之病而君之后宫临而笑臣臣愿得笑臣者头胜应曰诺躄者去胜笑曰观此竖子乃欲以一笑之故杀吾美人不亦甚乎终不杀居嵗余賔客门下舎人稍稍引去者过半胜怪之曰胜所以待诸君者未尝敢失礼而去之者何多也门下一人前对曰以君之不杀笑躄者以君为爱色而贱士士即去耳于是胜斩笑躄者美人头自造门进躄者因谢焉其后门下乃复稍稍来是时齐有孟尝魏有信陵楚有春申故争相倾以待士秦之围邯郸赵使胜求救合从于楚约与食客门下有勇力文武备具者二十人偕胜曰使文能取胜则善矣文不能取胜则防血于华屋之下必得定从而还士不外索取于食客门下足矣得十九人余无可取者无以满二十人门下有毛遂者前自賛曰遂闻君将合从于楚约与食客门下二十人偕不外索今少一人愿君即以遂备员而行矣胜曰先生处胜之门下防年于此矣毛遂曰三年于此矣胜曰夫贤士之处世也譬若锥之处中其末立见今先生处胜之门下三年于此矣左右未有所称诵胜未有所闻是先生无所有也先生不能先生留遂曰臣乃今日请处嚢中耳使遂蚤得处嚢中乃頴脱而出非特其末见而已胜与毛遂偕十九人相与目笑之而未发也毛遂比至楚与十九人论议十九人皆服胜与楚合从言其利害日出而言之日中不决十九人谓毛遂曰先生上毛遂按劔歴阶而上谓胜曰从之利害两言而决耳今日出而言从日中不决何也楚王曰客何为者也胜曰是胜之舎人也楚王叱曰胡不下吾乃与而君言汝何为者也毛遂按劔而前曰王之所以叱遂者以楚国之众也今十歩之内王不得恃楚国之众也王之命悬于遂手吾君在前叱者何也且遂闻汤以七十里之地王天下文王以百里之壌而臣诸侯岂其士卒众多哉诚能据其势而奋其威今椘地方五千里持防百万此覇王之资也以楚之强天下弗能当白起小竖子耳率数万之众兴师以与楚战一战而举鄢郢再战而烧夷陵三战而辱王之先人此百世之怨而赵之所羞而王弗知恶焉合从者为楚非为赵也吾君在前叱者何也楚王曰唯唯诚若先生之言谨奉社稷以从毛遂曰从定乎楚王曰定矣毛遂谓楚王之左右曰取狗马鸡之血来毛遂奉铜盘而跪进之楚王曰王当防血而定从次者吾君次者遂遂定从于殿上毛遂左手持盘血而右手招十九人曰公相与防此血于堂下公等録録所谓因人成事者也胜已定从而归归至于赵曰胜不敢复相士胜相士多者千人寡者百数自以为不失天下之士今乃于毛先生而失之毛先生一至楚而使赵重于九鼎大吕毛先生以三寸之舌强于百万之师胜不敢复相士遂以为上客胜既返赵楚使春申君将兵赴救赵魏信陵君亦矫夺晋鄙军徃救赵皆未至秦急围邯郸邯郸急且降邯郸传舎吏子李同谓胜曰君不忧赵亾耶胜曰赵亾则胜为虏何为不忧乎李同曰邯郸之民炊骨易子而食可谓急矣而君之后宫以百数婢妾被绮縠余粱肉而民褐衣不完糟糠不厌民困兵尽或剡木为矛矢而君器物钟磬自若使秦破赵君安得有此使赵得全君何患无有今君诚能令夫人以下编于士卒之间分功而作家之所有尽以飨士士方其危苦之时易徳耳于是胜从之得敢死之士三千人李同遂与三千人赴秦军秦军为之却三十里亦会楚魏救至秦兵遂罢邯郸复存李同战死封其父为李侯虞卿欲以信陵君之存邯郸为胜请封公孙龙闻之夜驾见胜曰龙闻虞卿欲以信陵君之存邯郸为君请封有之乎胜曰然龙曰此甚不可且王举君而相赵者非以君之智能为赵国无有也割东武城而封君者非以君为有功也而以国人无勲乃以君为亲戚故也君受相印不辞无能割地不言无功者亦自以为亲戚故也今信陵君存邯郸而请封是亲戚受地而国人计功也此甚不可且虞卿操其两权事成操右劵以责事不成以虚名徳君君必勿听也胜遂不听虞卿胜以赵孝成王十五年卒子孙代后竟与赵俱亡胜厚待公孙龙公孙龙善为坚白之辨及邹衍过赵言至道乃绌公孙龙
　　苏子曰赵胜倾身下士以窃一时之声可耳至于为国计虑胜不知也赵欲距燕有廉颇赵奢不能用而割地与齐以借田单知单之贤而不知其不为赵用也及韩冯亭以上党嫁祸于赵赵豹眀其不可而胜贪取之长平之祸成于胜一言此皆贵公子不知务之祸也乃欲使之相危国拒强秦难矣哉














　　古史卷四十六
&lt;史部,别史类,古史&gt;
　　钦定四库全书
　　古史卷四十七　　　　　　宋　苏辙　撰魏公子列传第二十四
　　魏公子无忌者魏昭王少子而安厘王异母弟也安厘王即位封为信陵君是时范雎亡魏相秦以怨魏齐故秦兵围大梁破魏华阳下军走芒卯魏王及无忌患之无忌为人仁而下士士无贤不肖皆谦而礼交之不敢以其富贵骄士士以此方数千里争往归之致食客三千人当是时诸侯以其贤多客不敢加兵谋魏十余年无忌尝与魏王博而北境传举烽言赵冦至且入界魏王释博欲召大臣谋无忌止王曰赵王田猎耳非为冦也复博如故王恐心不在博居顷之复从北方来传言曰赵王猎耳非为冦也魏王大惊曰公子何以知之无忌曰臣之客有能探得赵王阴事者赵王所为客輙以报臣臣以此知之是后魏王畏无忌之贤能不敢任以国政魏有隐士曰侯嬴年七十家贫为大梁夷门监者无忌闻之往请欲厚遗之不肯受曰臣修身洁行数十年终不以监门困故而受公子财无忌乃置酒大防賔客坐定无忌从车骑虚左自迎侯生侯生摄弊衣冠直上载无忌上坐不让欲以观无忌无忌执辔愈恭侯生又谓无忌臣有客在市屠中愿枉车骑过之无忌引车入市侯生下见其客朱亥睥睨故久立与客语微察无忌无忌颜色愈和当是时魏将相宗室賔客满堂待无忌举酒市人纵观从骑皆骂侯生侯生视无忌色终不变乃谢客就车至家无忌引侯生坐上坐徧赞宾客宾客皆惊酒酣无忌起为寿侯生前侯生因谓无忌曰今日嬴之为公子亦足矣嬴乃夷门抱闗者也而公子亲枉车骑自迎嬴于众人广坐之中不宜有所过今公子故过之然嬴欲就公子之名故久立公子车骑市中过客以观公子公子愈恭市人皆以嬴为小人而以公子为长者能下士也于是罢酒侯生遂为上客侯生谓无忌曰臣所过屠者朱亥此子贤者世莫能知故隐屠间耳无忌数往请之朱亥故不复谢无忌怪之安厘王二十年秦昭王已破赵长平军又进兵围邯郸无忌姊为赵惠文王弟平原君夫人数遗书请救于魏魏王使将军晋鄙将十万众救赵秦王使使者告魏王曰吾攻赵旦暮且下而诸侯敢救者已拔赵必移兵先击之魏王恐使人止晋鄙留军壁邺名为救赵实持两端以观望平原君使者冠盖相属于魏让无忌曰胜所以自附为婚姻者以公子之高义为能急人之困今邯郸旦暮降秦而魏救不至安在公子能急人之困也且公子纵轻胜弃之降秦独不怜公子姊耶无忌患之数请魏王及賔客辩士説王万端魏王畏秦终不听无忌自度终不能得之于王计不独生而令赵亡乃请賔客约车骑百余乗欲以客往赴秦军与赵俱死行过夷门见侯生具告所以欲死秦军状辞决而行侯生曰公子勉之矣老臣不能从无忌行数里心不快曰吾所以待侯生者备矣天下莫不闻今吾且死而侯生曽无一言半辞送我我岂有所失哉复引车还问侯生侯生笑曰臣固知公子之还也曰公子喜士名闻天下今有难无他端而欲赴秦军譬若以肉投馁虎何功之有哉尚安事客然公子遇臣厚公子往而臣不送以是知公子恨之复返也无忌再拜因问侯生乃屛人间语曰嬴闻晋鄙之兵符常在王卧内而如姬最幸出入王卧内力能窃之嬴闻如姬父为人所杀如姬资之三年自王以下欲求报其父仇莫能得如姬为公子泣公子使客斩其仇头敬进如姬如姬之欲为公子死无所辞顾未有路耳公子诚一开口请如姬如姬必许诺则得虎符夺晋鄙军北救赵而西却秦此五覇之伐也无忌从其计请如姬如姬果盗晋鄙兵符与之无忌行侯生曰将在外主令有所不受以便国家公子即合符而晋鄙不授公子兵而复请之事必危矣臣客屠者朱亥可与俱此人力士晋鄙听大善不听可使击之于是无忌泣侯生曰公子畏死耶何泣也无忌曰晋鄙嚄唶宿将往恐不听必当杀之是以泣耳岂畏死哉于是无忌请朱亥朱亥笑曰臣乃市井鼓刀屠者而公子亲数存之所以不报谢者以为小礼无所用今公子有急此乃臣效命之秋也遂与无忌俱无忌过谢侯生侯生曰臣宜从老不能请数公子行日以至晋鄙军之日北向自刭以送公子无忌遂行至邺矫魏王令代晋鄙晋鄙合符疑之举手视无忌曰今吾拥十万之众屯于境上国之重任今单车来代之如何哉欲无听朱亥袖四十斤铁椎椎杀晋鄙无忌遂将晋鄙军勒兵下令军中曰父子俱在军中父归兄弟俱在军中兄归独子无兄弟归养得选兵八万人进兵击秦军秦军解去遂救邯郸存赵赵王及平原君自迎无忌于界平原君负韊矢先引赵王再拜曰自古贤人未有及公子者也当此之时平原君不敢自比于人无忌与侯生决至军侯生果北乡自刭魏王怒无忌之盗其兵符矫杀晋鄙无忌亦自知也已却秦存赵使将将其军归魏而无忌独与客留赵赵孝成王徳无忌与平原君计以五城封无忌无忌闻之意骄矜有自功之色客有説无忌曰物有不可忘或有不可不忘夫人有徳于公子公子不可忘也公子有徳于人愿公子忘之且矫魏王令夺晋鄙兵以救赵于赵则有功矣于魏则未为忠臣也公子乃自骄而功之窃为公子不取也于是无忌立自责似若无所容者赵王埽除自迎执主人之礼引无忌就西堦无忌侧行辞让从东堦上自言辠过以负于魏无功于赵赵王侍酒至暮口不忍献五城以无忌退让也无忌竟留赵赵王以鄗为汤沐邑魏亦复以信陵奉之无忌留赵闻赵有处士毛公藏于博徒薛公藏于卖浆家无忌欲见两人两人自匿不肯见无忌间歩往从此两人游甚欢平原君闻之谓其夫人曰始吾闻夫人弟公子天下无双今吾闻之乃妄从博徒卖浆者游公子妄人耳夫人以告无忌无忌乃谢夫人去曰始吾闻平原君贤故负魏王而救赵以称平原君平原君之游徒豪举耳不求士也无忌自在大梁时常闻此两人贤至赵恐不得见以无忌从之游尚恐其不我欲也今平原君乃以为羞其不足从游乃装为去夫人具以语平原君平原君乃免冠谢固留无忌平原君门下闻之半去平原君归无忌无忌留赵十年不归秦闻之日夜出兵伐魏魏王患之使使往请无忌无忌恐王怒之乃诫门下有敢为魏王使通者死賔客皆背魏之赵莫敢劝无忌归毛公薛公两人往见无忌曰公子所以重于赵名闻诸侯者徒以有魏也今秦攻魏魏急而公子不恤使秦破大梁而夷先王之宗庙公子当何面目立天下乎语未及卒无忌立变色告车趋驾归救魏魏王见无忌相与泣而以上将军印授之安厘王三十年无忌使使遍告诸侯诸侯闻无忌将各遣将将兵救魏无忌率五国之兵破秦兵于河外走防骜遂乘胜逐秦兵至凾谷闗抑秦兵秦兵不敢出当是时无忌威振天下诸侯之客进兵法无忌皆名之故世称魏公子兵法秦王患之乃行金万斤于魏求晋鄙客令毁无忌曰公子亡在外十年矣今为魏将诸侯将皆属诸侯徒闻魏公子不闻魏王公子亦欲因此时定南面而王诸侯畏公子之威方欲共立之秦数使反间伪贺公子得立为魏王未也魏王日闻其毁不能不信后果使人代无忌将无忌自知再以毁废乃谢病不朝与賔客为长夜饮饮醇酒多近妇女日夜为乐饮者四岁竟病酒而卒其岁安厘王亦薨秦闻公子死使防骜攻魏拔二十城初置东郡其后秦稍蚕食魏十八岁而虏魏王屠大梁汉高祖始微时数闻无忌贤及即天子位每过大梁常祠之高祖十二年从击黥布还为置守冡五家世以四时奉祠焉
　　苏子曰魏公子始用侯嬴之计盗兵符杀晋鄙而夺其军击秦以全赵成桓文之功矣然兄弟自是相失十年不敢还魏几无以安其身殆哉其后秦兵攻魏无忌无还魏之心毛薛惎之翻然而归合诸侯破秦军使宗庙复安兄弟如故然后得明目以立于世盖无忌之名发于侯生而全于毛薛侯生之奇毛薛之正废一不可而正之所全者多矣
  </div>
  <div class="pagination">
   <a href="古史_page7.html">
    上一页
   </a>
   <span>
    ...
   </span>
   <a href="古史_page3.html">
    3
   </a>
   <a href="古史_page4.html">
    4
   </a>
   <a href="古史_page5.html">
    5
   </a>
   <a href="古史_page6.html">
    6
   </a>
   <a href="古史_page7.html">
    7
   </a>
   <span class="current-page">
    8
   </span>
   <a href="古史_page9.html">
    9
   </a>
   <a href="古史_page10.html">
    10
   </a>
   <a href="古史_page11.html">
    11
   </a>
   <a href="古史_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
