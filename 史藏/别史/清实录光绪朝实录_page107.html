<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 107 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 107 页/共 1316 页</h1>
    <div class="content">○魁龄出差。以兵部尚书广寿。兼署户部尚书。以工部尚书景廉、署镶红旗汉军都统。现月　　

○以宗人府府丞张澐卿、为都察院左副都御史。朱签　　

○予江苏孝妇陈汪氏、烈妇杨薛氏、旌表。摺包　　

○戊戌。谕内阁。巡视南城御史额图洪额等奏、官绅捐办崇善堂、百善堂、栖息穷民、经费不敷、恳恩赏拨米石一摺。南城清化寺街崇善堂。北城梁家园百善堂二处。俱设暖厂。于每年冬令、收养贫民。俾资栖止。加恩才照所请。自本年为始。每年赏给该二厂小米各三百石。以济群黎。现月档　　

○又谕、涂宗瀛奏。特参乖谬不职各员请旨革职一摺。广西试用通判沈用济。负气任性。办事乖谬。委用知州濮尚暄。迂谬糊涂。难膺民社。均著即行革职。以肃官方。现月档　　

○谕军机大臣等。穆图善等奏、遵拨马队前赴库伦、暨请饬部拨饷各一摺。库伦所调察哈尔马队五百名。业经该都统等、饬令各旗豫备挑选。于明年三四月闲启程。由台站行走。库伦所属各台。著志刚等届时派员前往接办。此项官兵粮运事宜。前据志刚等奏、请照乌城章程办理。兹据穆图善等奏称、乌城马队军粮。系归口北道采办。仅由该都统衙门代办转运。垫用银两。仍由乌城饷银内扣还。察哈尔马队军粮。无款垫办势难兼顾等语。著照该都统等所请。所有该官兵到防后。粮饷转运等事。均照驻库宣化练军章程。由志刚等派员自行经理。察哈尔军台使繁重。应发给官兵津贴银两。暨此次调拨赴库防军裹带饷糈。需款孔急。前由户部指拨山西地丁银四万两。河南地丁银二万两。及山西前欠解银二万两。均未报解。该二省本年被旱成灾。未能筹拨。著户部即行改拨他省。照数迅速解往。并著该部于明年二月。筹拨银六万两。交该都统等委员领回应用。至所请就近暂由张家口监督徵存税银内提拨银一万五千两。俟部拨饷银领到。即行归款。并著照所议行。将此各谕令知之。现月档　　

○贵州巡抚黎培敬奏饷项支绌。请饬催各省协饷。得旨。著户部查明应协黔饷省分。催令各该督抚将欠解饷银。迅筹报解。以济要需。摺包　　

○广西巡抚涂宗瀛奏。客匪黄祥英在百色厅地方。聚众虏掠。经官兵奋击败窜。现饬四路摉捕。得旨。即著督饬该地方文武。迅速剿捕毋任漏网。蔓延为患。摺包　　

○己亥。谕内阁。吏部奏。山西请调各员。查与例章不符。请旨更正一摺。翰林院编修李用清。前兵部主事分发直隶补用直隶州知州王炳坛。前甘肃巩秦阶道张树菼。前山西汾州府知府候选道罗嘉福。均仍准其调往山西。交阎敬铭等分派办理赈务。直隶候补道王定安、仍著交曾国荃差遣委用。俟该省赈务办竣。李用清著回京供职。王炳坛、张树菼、罗嘉福、著分别赴部赴省候选候补。王定安著回直隶候补。现月档　　

○又谕、黎培敬奏、请将已故提督予谥建祠等语。前贵州提督孝顺。于咸丰年闲在贵州历剿安顺等处贼匪。卓著战功。嗣因粮饷艰难。在营自戕。曾经奉旨照提督军营病故例赐恤。至今舆情犹深爱戴。洵属功德在民。孝顺著加恩予谥。并准于贵州省城建立专祠。以慰忠魂。寻予谥壮肃。现月档　　

○又谕。古尼音布奏、特参玩视牧务、并扶同徇隐各员、请分别革职永不叙用一摺。本年锦州大淩河牧群官马受灾。古尼音布派令署翼领牧长图明、前往查验。该员并不据实禀揭。辄敢以多报少。欺蒙立案。希图规避处分。迨令图明、暨牧长景和、芬车贺、副牧长乌贲泰等覆查。犹敢饰词搪塞。实属居心巧诈。玩视牧务。图明著革职永不叙用。景和、芬车贺、乌贲泰、于派查事件。扶同徇隐。均属咎有应得。著一并革职。以示惩儆。现月

档

　　

○谕军机大臣等。广科奏、满营凋敝情形、请饬设法补救一摺。西安满营兵丁。现因饷项不继。困甘异常。陕西藩库。积欠该营月饷甚多。亟应拨款接济。著谭钟麟竭力筹措。先行拨银若干。俾应急需。嗣后仍当源源拨解。毋令缺乏。北山一带。时有游勇土匪滋扰。著广科将该营兵丁。勤加训练。实力巡防。以资捍卫。将此各谕令知之。现月档　　

○闽浙总督何璟等奏、闽海僻处一隅。铁甲轮船。请仍归南北洋大臣酌办。得旨。购办铁甲轮船。事关重大。著何璟等咨商李鸿章沈葆桢。悉心筹议。奏明办理。摺包　　

○黑龙江将军丰绅等奏、剿办青山黑山盗匪。一律肃清。并会剿邻省盗匪获胜。得旨。览奏均悉。出力员弁。准其择尤保奖。摺包　　

○准镇国公载迁开去差使。仍赏给半俸。现月档　　

○以收复云南腾越顺甯云州各城、及剿办永昌开化广南昭通各府属匪徒出力。赏道员赵子骧等布政使衔副将杨发科等巴图鲁名号。余奖叙开复有差。现月档　　

○以襄办局务得力。赏云南道员熊昭镜、贵龄、布政使衔。苑文达盐运使衔。现月档　　

○庚子。谕内阁。顺天府奏、赵村鲍家庄两处。分设粥厂。援案恳请赏给米石等语。本年粮价昂贵。贫民谋食维艰。加恩著照所请。所有赵村鲍家庄两处粥厂。每月赏给粟米一百二十石。以来年正月为始。俟礼贤等四镇粥厂停止理。一并停止。现月档　　

○又谕、本年山西河南两省。被灾极重。朝廷叠经截漕发帑。赈恤穷黎。而宵旰焦思。无时或释。现届冬深。京畿尚少雪泽。该两省疆臣奏报得雪分寸不等。亦未一律深透。以后祥霙普被。春麦即有补种之处。而转瞬即届上忙。以饥馑余生。再事催科。深虞民力有所不逮。所有山西河南两省成灾州县。应徵光绪四年上忙正杂钱粮。著普行蠲免以纾民力。各该抚即刊刻誊黄。遍行晓谕。傥有吏胥等从中隐匿。稍涉弊端。即行从严惩办。用副轸念灾区、有加无已至意。现月档　　

○又谕、御史胡聘之奏、请饬严禁烧锅、以杜消耗而裕民食一摺。著户部议奏。现月档　　

○辛丑。谕内阁。英翰奏、查明乌鲁木齐从前殉难各员、开单呈览、吁恳加等赐恤、并建祠附祀一摺。同治三年六月。古城等处叛回。句结叛弁索焕章等。扑犯乌鲁木齐满城。经都统平瑞督军固守。被围八十余日。粮尽援绝。力竭城陷。现经查明、自该故都统以下两万余人。同时殉难。该将士深明大义。实属可嘉。平瑞业经奉旨优恤。著准其于死事地方。建立专祠。所有协领荣庆、噶鲁岱、额勒浑、穆克、德肯、隆庆、色明阿、巴哈布、吉兴、奇车布、轻车都尉讷苏铿额、佐领霍福、同瑞、善得、伊伯图、斐德布、特明额、塔纳布、德林、讷隆额、木克登额、富珠里、尚安布、庆淩、穆滕额、萨林布、穆特奔、富明阿、祥瑞、富常阿、德裕、文玉、宝群、图们布、都司噶通阿、鹤龄、骑都尉西林、防御倪储贺、恒昌、伯祥、杨桑阿、全善、庆顺、德兴、特清阿、双志、瑞淩、安祥、讷苏肯讷莫音、丰绅布、萨斌图、和霖、凤林、花里雅逊、舒敏阿、多明、苏明阿、守备双亮、吉升、佛銮布、噶鲁善、云骑尉凤杰、泰斐音、主事衔志兴、达春、泰萨、德春、景文、骁骑校霍硕通武、文瑞、全顺、连升、双淩、阿克敦布、萨林图、布勒和恩、托云布、托金布、凤林、西拉奔、玉春、禄明、双通、佛尔浑布、噶明阿、奇车布、萨里图、霍且布、委前锋校月兴、容春、郭仁布、吉顺、伊尔哈布、隆祥、恒春、景瑞、伯春、凤群、双云、佛尼音布、高升、西朗阿、千总全顺、全淩、笔帖式讷尔精额、音德、明泰、达哈春、瑞林、开当阿、罕札布、永兴、塔尔哈春、托多布、塔明阿。均属宗支已绝。尤堪悯恻。著加恩交部各照本职阵亡从优例。再加一等议恤。即毋庸再行议给世职。并与同时殉难官兵、一体附祀平瑞专祠。以彰忠荩。另片奏请将殉难之提督议恤等语。已故乌鲁木齐提督业布冲额。于城陷时。全家死难。业布冲额著照阵亡例议恤。其子及媳孙男女亲兵二人、一并旌恤。并附祀平瑞专祠。剿捕档　　

○又谕、刘坤一奏请将已故道员入祀昭忠祠、并将事迹宣付史馆一摺。已故广西记名道王承泽。于咸丰九年、石逆围攻湖南宝庆府城。该故员筹画攻守。得解重围。同治年闲。剿办广西贵县黄鼎凤股匪。亦多赖该员赞助之力。殊堪嘉尚。王承泽著准其入祀湖南宝庆府城及广西省城昭忠祠。并将该故员生平事迹、宣付史馆立传。以昭忠荩。现月档　　

○又谕、李鸿章奏、请将藉端勒索之知县斥革等语。直隶候补知县朱立汉。巡查天津城内街道。辄藉拏娼为名。索钱勒赎。实属荒谬已极。朱立汉著即行革职、永不叙用。以儆官邪。现月档　　

○又谕。裕禄奏、知县亏短交代、潜行出省请饬查拏等语。安徽已革候补知县马辉房。前署绩溪县任内、亏短交代银两。业经革职拏问。乃该员不候审办。潜赴山西。实属玩视功令。著裕禄分别咨行查拏。并曾国荃饬属查明。如马辉房已到山西。即行严拏押赴安徽审办。现月档　　

○又谕、沈葆桢奏、劣绅阻挠工赈、请斥革审办等语。上年江苏赣榆县筹办工赈。劣绅许恩普等。希图渔利。百端阻挠。迨解案讯供。又复狡展。实属胆玩。道员龙方升、山东试用县丞许恩普、著一并斥革。与已革训导周维熙、归案严讯确情。按律定拟。并著该部查明龙方升花翎尽先道员捐案是否属实。咨明两江总督办理。现月档　　

○又谕、李鸿章奏、直顺各属。请暂停烧锅等语。著户部汇入御史胡聘之摺、一并议奏。寻户部奏、严禁烧锅。商民坐失生计。且恐胥役藉端讹诈。拟自光绪四年以后。但准歇业。以准新开。将烧锅不禁自少。从之。现

月档东华录

　　

○谕军机大臣等。李鸿章奏、勘估张家口驻防营房坝工、分别筹款修办一摺。张家口驻防营房坝工。被水冲塌。亟应赶紧兴修。李鸿章玩请将左翼营房穵河筑坝、以浚水道。右翼及蒙古两翼营房。仍循旧址分别建修。所需工费。因欠饷无可提拨。请于察哈尔都统衙门徵收茶马厘捐项下。拨实银二万两。口北道扣存该营上次修房借动茶马厘捐项下、拨实银五千五百两。历年积存朋扣建旷项下、拨实银四千五百两。再由藩库凑拨实银四万余两。均抵欠饷就款开除各节。著照所请。由李鸿章饬令该驻防协领佐领各员。认真经理。分司其事。会同直隶委员、及时妥宝修建。毋稍虚糜。所请修理河坝实银二万余两。援案在于张家口监督徵收税课项下、拨银二万两。余由藩库添拨。惟此项银两。前经穆图善奏明、察哈尔军台等项。需款孔急。提借银一万五千两。该处存款能否再行拨用。著李鸿章穆图善筹商妥办。如此项不敷借拨。仍由李鸿章另行筹画。以备要需。现月档　　

○总理各国事务衙门奏、现在商船货物。准到不通商各处起卸。设或洋商援案要求。请饬南北洋大臣、照约禁阻、以清界限。又奏。本月初十十七两日。各大臣均往使署贺年。惟理藩院尚书察杭阿、右侍郎惠泉、均未到班。请饬该堂官嗣后不得藉端推诿、以慎邦交。从之。摺包　　

○署乌鲁木齐都统英翰奏、乌城及古牧地一带布置防守、及南路湘军进剿情形。得旨。著该都统随时严密布置。并与珑敌各军。联络声势。务将白彦虎擒获正法。毋任窜逸。摺内所称白逆有投窜外国之意。仍著确探情形具奏。又奏、新疆各城。甫经收复。各署案卷无存。请将乌鲁木齐本年及同治十三年二年计典。均缓至下届办理。从之。摺包　　

○直隶总督李鸿章奏、津海关委员襄办通商事务。照案请奖。得旨。徐寿朋等均著照所请奖励。　　

○贵州巡抚黎培敬奏、候补知县庄则敬。冒领饷银。候选同知史从炳、活埋伊妾。补用守备王国梁。强赎族人绝卖之产。抗不遵断。请革职讯办。得旨。均如所请行。摺包　　

○以倡捐赈济、予河南亳州副将蒋希夷、总兵李承先。记名提督蒋东才优叙。摺包　　

○予直省剿贼阵亡文生卫滨烈等六员、及海防病故记名提督王道生等七员、分别议恤。摺包　　

○予安徽歙县阵亡殉难监生郑士坚等、暨拣选知县江廷缙、团丁杨文敔等、分别旌恤。　　

○壬寅。谕军机大臣等。保英等奏、请饬拨军火等语。著神机营拨发洋药铅箭二万出。铜帽四万粒。交顺天府运解察哈尔都统衙门、转解科布多。以应要需。现月档　　

○科布多参赞大臣保英等奏、札萨克多罗贝勒巴杂尔札讷病故。请颁满蒙祭文一分。由保英带领章京往祭。下所司知之。摺包　　

○癸卯。谕内阁。前据刑部奏。候选卫守备刘金华被控抢劫一案。牵涉承审司员。请派大员会审。当经降旨、派毛昶熙、恩承、会同刑部审讯。并先后将户部郎中王守愚、刑部员外郎朱荫谷、暂行解任。刘金华停选暂行革职。兹据毛昶熙等讯明定拟具奏。此案王守愚家丁李升、商允孙二、假冒王守愚、向刘金华撞骗。声称代伊打点官事。经刘金华应允。开具银票。翦开各执一半。俟事后合票取银。系属诓骗已成。李升、孙二、均著照所拟、杖一百。徒三年。刘金华甫被诓骗。即行首告。著开复暂行革职、并将停选之案查销。惟因郭大借伊钱文未还。系张大作保。薛杨氏将张大货物、暂扣作抵。用车拉至伊家。听其存放。被控后两次书写名片。向坊官催问官事。实属不合。刘金华仍著交部议处。王守愚于家丁李升、夥同孙二、假冒伊名向刘金华诓骗已成。失于觉察。朱荫谷于承审过堂时。令刘金华看视城批。致伊心生疑惧。虽无藉端恐吓等情。究属不合。朱荫谷除由刑部撤销差使外。著与王守愚一并交部议处。均饬回本任。听候部议。现月档　　

○又谕、定昌等奏、请饬严催欠交米石一摺。据称直隶承德府及所属应交光绪二年分兵米一万七千六百四十余石。仅将春夏二季米数交齐。其秋冬二季米石。均未报交。请饬严催等语。即著李鸿章严催该府州县。赶紧买运交仓。以裕兵食。现月档　　

○署盛京将军崇厚奏、记名提督左宝贵。实心任事。材堪专阃。请记名＜闲＞放。得旨。左宝贵著交军机处记名。遇有提督总兵缺出。请旨＜闲＞放。摺包　　

○察哈尔都统穆图善等奏、到任未久、请将本年军政展缓半年、从之。

摺包　　

○以剿办建昌边匪出力。予副将聂桂林等奖叙有差。摺包　　

○赏拉什彭苏克、毕齐那逊、旧土尔扈特多罗贝勒丹津、棍楚克拉旺丹忠、旺楚克察克达尔、双眼花翎。命特固斯毕里克图、囊哈斯塔玛噶、沙克都尔札布、在乾清门行走。赏青海头等台吉彭达什、达什色布腾丹怎绰克多布、花翎。　　

○予浙江驻防殉夫贞女林金凤旌表。摺包　　

○敖汉多罗郡王色丹诺尔多克、杜尔伯特固山贝子拉什彭苏克、巴林固山贝子毕齐那逊、科尔沁镇国公特固斯毕里克图、阿巴噶辅国公恩克托克托呼、归化城土默特辅国公贡格巴勒、土默特头等他布囊哈斯塔玛噶、喀喇沁固山额驸吉兰泰。青海固山贝子棍楚克拉旺丹忠等四人、喀尔喀固山贝子旺楚克察克达尔阿拉善镇国公沙克都尔札布、察哈尔头等台吉吗哩晋沁保、于养心门内瞻觐。内起居注　　

○甲辰。上复诣大高殿祈雪坛行礼。　　

</div>
    <div class="pagination">
<a href="清实录光绪朝实录_page106.html">上一页</a><span>...</span><a href="清实录光绪朝实录_page102.html">102</a><a href="清实录光绪朝实录_page103.html">103</a><a href="清实录光绪朝实录_page104.html">104</a><a href="清实录光绪朝实录_page105.html">105</a><a href="清实录光绪朝实录_page106.html">106</a><span class="current-page">107</span><a href="清实录光绪朝实录_page108.html">108</a><a href="清实录光绪朝实录_page109.html">109</a><a href="清实录光绪朝实录_page110.html">110</a><a href="清实录光绪朝实录_page111.html">111</a><a href="清实录光绪朝实录_page112.html">112</a><span>...</span><a href="清实录光绪朝实录_page108.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
