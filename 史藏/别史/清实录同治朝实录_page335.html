<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 335 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 335 页/共 505 页
  </h1>
  <div class="content">
   ○以甘肃灵州拏获盗犯。予副将衔回目马潮青以副将用。并加提督衔。余升叙有差。　　

○予直隶冯官屯阵亡都司欧阳应发祭葬世职加等。　　

○己卯。谕内阁、前因副都统春寿呈报胜仗情形。多有隐饰。谕令都兴阿确查具奏。兹据奏称、查明春筹前在海丰庆云交界处所。突遇大股马贼。接仗失利。伤亡颇多。捏报胜仗。请旨惩办等语。齐齐哈尔副都统春寿、以带兵大员。剿办贼匪。一切接仗情形。自应据实呈报。乃既不能奋勇杀贼。又复捏词禀报。讳败为胜。实属可恶。春寿著即行革职。毋庸留营。以昭炯戒。其所部马队。即著饬令副都统富和等认真整顿。并查明该营员等如有克扣兵饷等事。即著从严参办。　　

○谕军机大臣等、恩夔奏、兵米改发折色。不敷糊口。请饬山东巡抚援案办理一摺。据称青州驻防兵丁。久形苦累。本年闰四月所领兵米。按照所价章程。每石折给实银八钱。以之籴米。仅敷数日之需。请饬山东巡抚援照同治元年闰月兵米每石折给实银一两四钱办过成案。依数支发等语。恩夔所奏。自系实在情形。著丁宝桢即行查照成案。加增发给。以恤兵艰。一面知照恩夔遵照支领。将此谕令知之。　　

○引见直省补行考取拔贡生。得旨、陈其璋等十三名。以七品小京官分部学习。周蕃等十五名。以知县试用。吴国贤等十名。交吏部询问。以教职佐贰等官分用。　　

○引见直省考取优生。得旨、杨际清等十九名。以知县用。何官尹等十七名。以教职用。　　

○以记名提督李辉武暂署陕西汉中镇总兵官。　　

○赏喀喇沁扎萨克都楞郡王旺都特那木济勒三眼花翎。　　

○以陕西省城办理粮台出力。予府经历尤葆瑔等加衔升叙有差。　　

○以纪律不严。撤陕西军营总兵官胡世英统领。交署巡抚刘典查办。　　

○以纵勇滋扰。山西副将穆腾阿革职讯办。　　

○赏广东等省丁卯科乡试年老诸生羊海等一百二十人举人副榜有差。　　

○庚辰。谕内阁、志和奏、会审副都统希拉布与协领讷钦布互相参讦一案。供词仍前狡执。请派大员研讯等语。此案本系谕令解京讯办。因额勒和布等奏称人证业经提集。是以改令额勒和布会同盛京刑部议慎定谳。无庸解京。现在既据志和奏称此案供词。仍前狡执。即著仍遵前旨。将案内紧要人证解京交刑部讯办。其余无关紧要人等。著无庸解京。以省拖累。　　

○谕军机大臣等、李鹤年奏、豫军合剿捻逆。全股荡平。张逆伏诛一摺。张总愚投水淹毙之说。尚无确据。现虽余众荡平。而首逆至今并无实在下落。万一含糊了事。日后仍复潜出啸聚。再烦兵力。尚复成何事体。著该大臣督抚等严饬所部各将领实力摉查。张逆是生是死。必得实在确据。方能撤防。并著该大臣等迅速查明覆奏。以慰廑系。张逆素性诡谲。恐其薙发溷迹。潜逃过河。著左宗棠、官文、崇厚等、饬属一体严拏。毋稍大意。其各处藏匿余匪。必当摉捕净尽。断不可使一名漏网。所有先后收降之众。为数甚多。前已密谕该大臣督抚等设法安插。其著名头目及反覆无常之辈。断难使其幸生。谅已妥速办理。自来降众忽抚忽叛。最为大患。况捻逆与流寇无殊。该大臣等当引前事为鉴。不可苟且目前。致弃前功。谅该大臣督抚等深明利害。必能措置得宜也。其如何办理之处。并著妥商覆奏。毋稍疏略。正在寄谕闲。复据英翰奏善后章程各条。并请撤皖军各摺片。所奏不为无见。其请撤直隶练军留勇扼扎一节。都兴阿、左宗棠、李鸿章、官文、俱久历戎行。目睹畿辅情形。崇厚在津年久。亦深知其得失。即著该大臣等会商良策。以昭核实。西征事宜。前因崇厚陈奏。曾谕该大臣等、于军务完竣。择其愿留军营者。挑选入关。除刘松山、郭宝昌、所部两军应由左宗棠统带回陕接办回务外。其各营勇丁。著李鸿章、左宗棠等、酌量情形奏闻。候旨派往。皖省应留重兵。并免其查究前案。自系权宜办理。李鸿章籍隶皖省。都兴阿亦久在江南。情形自必熟悉。并著会商覆奏。其东豫两省。应如何酌留兵勇镇抚地方之处。并著丁宝桢、李鹤年、一并妥筹。奏明办理。英翰著俟查明张逆实在下落。余匪肃清。再行统带回皖兵勇南下。谅旬日之闲必可蒇事。正不必急急言旋也。所请保举出力员弁各摺单。著暂留中。届时再行降旨优奖。密片一件。著留中。候旨妥办。将此由六百里各谕令知之。　　

○又谕、本日据英翰密片一件。所陈不为无见。著将原片钞给李鸿章阅看。该大臣即将所奏情形悉心妥筹办理。该降逆当日句结任张诸逆。以致僧格林沁捐躯。殊堪痛恨。该大臣当将此意宣示。庶现在降众。不至群怀疑惧也。将此由六百里密谕知之。　　

○又谕、刘岳昭奏、滇中匪股太多。省围难解请饬川军移防为剿一摺据称迤西贼匪。连陷楚雄澂江各府州县二十余处。省城围困已及半年。贼匪愈聚愈多。若延至七八月中。滇事尤难措手。现在镇雄等处已就肃清。川省防兵尚未遣撤。请饬将四川筠连各处防军仍归提督胡中和统领。出境移剿滇匪等语。滇省匪氛一日未平。即川防一日难撤。自应移师会剿。以全危局而顾边疆。除刘岳昭咨行胡中和办理外。著崇实迅饬该提督。统带筠连防军。取道昭通。直攻永北。以捣贼巢。该军军火口粮。由四川随时拨解。俾资饱腾。其寻甸一路。并著刘岳昭督率李家福等相机拦截。遏贼旁趋。岑毓英亦当激励兵练。将附省之贼痛加剿洗。以期四面夹击。藉解省围。刘岳昭另片奏、续调之梁士美一军。甫抵晋甯即退。是滇练既不足恃。客兵尤不可迟等语。所奏均系实情。胡中和驻扎处所。距滇非远。即著该督飞调前进。毋任在途逗遛。该提督入滇后。该督仍当与之妥筹进止。会合滇省各军。以壮声势而殄寇氛。将此由六百里各谕令知之。　　

○云贵总督刘岳昭奏、请调前任甘肃巩秦阶道金国琛赴营差委。允之。　　

○以吉林协领全英为齐齐哈尔副都统。　　

○予山东德平阵亡守备何长胜祭葬世职加等。　　

○辛巳。谕内阁、库克吉泰、刘典奏、军营事务殷繁。亟须妥员办理。请调四川道员曾传理来营。并将丁忧陕西知县李殿爵、留陕补用知县余家珍、已革知县李天柱、留营差委等语。曾传理现在湖南原籍。著刘昆饬令该员即赴陕西军营交库克吉泰、刘典差遣委用。李殿爵著仍遵前旨。饬令回籍守制。余家珍、李天柱、均准其分别留营差委。以资得力。　　

○谕军机大臣等、苏廷魁奏、黄河险要各工。现筹抢护一摺。据称上南厅胡家屯溜势。于六月二十四日以后。忽提至荥泽汛十堡。该处旧工久经淤闭。堤身本矮。此次水势非常旺盛。更兼彻夜风雨。水由堤顶漫过。刷宽口门三十余丈等语。该处险工。亟宜抢护。著苏廷魁督饬所属。宽备秸料。广集人夫。乘此尚未夺溜之时。赶紧盘做东西裹头。抢下埽占。实力追压。以维危局。苏廷魁所请续拨防险银两。前已谕李鹤年迅筹拨解。著该河督仍一面饬司宽筹款项。以资接济。惟须工归实用。毋任该厅员等滥支冒销。徒糜帑项。将此由五百里谕令知之。　　

○又谕、库克吉泰、刘典奏、甘回分途内犯。各军接仗叠胜。暨文家川等处击贼获胜各摺片。甘省回逆。由灵台窜至麟游。经中书吴士迈等击退。其大股图窜耀州三原。提督周绍濂、高连升等、追至雷原。合军夹击。毙贼尤多。黄鼎、刘倬云等军。复在邠州世店等处。击败马正和回党。而回逆仍由三水内犯。设伏原下。刘倬云督军鏖战。贼始败走。赫阿浑马伪元帅一役。窜至中部之王村一带。亦经魏光焘、高连升等、四面抄击。该逆众淹毙殆尽。现已檄饬高连升各军相机进剿。所筹尚属妥协。惟三水以北。宜君以西。贼踪麕集。若不将甘回痛加剿洗。则陕境何日得安。著库克吉泰、刘典、迅饬高连升由同官一路乘胜前进。其洛川中部等处。并著分饬刘端冕、周绍濂、拦头截击。毋任该逆喘息。复肆蔓延。所有洛东败贼。即责令魏光焘实力跟追。以期悉数歼灭。回目杨汶治率党窜踞文家川红崖河及正甯之三家原一带。刘倬云派队分击。杀毙极多。该逆踞堡抗拒。复经喻兆圭等督队围攻。连破贼垒。贼向正甯北原上败去。仍著檄令刘倬云严饬所部。随时侦探。不得以逆踪远扬。稍形疏懈。将此由六百里各谕令知之。　　

○予陕西邠州等处阵亡总兵官侯鼎绶等祭葬世职加等。千总胡芝益祭葬世职。如都司例。　　

○壬午。谕军机大臣等、崇厚奏、请拨北仓余米抚恤难民等语。直隶沧州等处地方。既被兵灾。又遭水患。闾阎疾苦。甚为可悯。崇厚拟将天津北仓余存备赈粳米。拨放沧州南皮盐山庆云吴桥东光甯津各处难民。系为抚恤流亡起见。自应照所请办理。其河闲天津以西直隶各府属。虽经被扰尚未被水地方。应否概行抚恤之处。著官文查明筹办。北仓所存余米。于沧州等处散放外。能否匀拨他处。抑须另筹款项。均著官文、崇厚、妥商办理。山东被灾被扰地方。亦应分别轻重。酌量抚恤。著丁宝桢妥速筹办。以安穷黎。将此各谕令知之。　　

○又谕、昨据刘岳昭奏请饬川军移防为剿。当经谕令崇实迅饬胡中和统带筠连防军。取道昭通。直攻永北。以捣贼巢。该军军火口粮。即由四川随时拨解。兹据崇实奏称、胡中和系实缺提督。有边防营务之责。难应邻省徵调等语。现在滇南军事万紧。饷绌兵单。非藉援邻省。殊乏灭贼之策。川省援黔之军。屡次获捷。该处军务较松。自应分力援滇。为自固藩篱之计。仍著该署督遵奉昨日寄谕办理。毋得稍存膜视。如该提督万难移师入滇。即著崇实另筹一军。遴派得力将领。星速统带前往。不得有名无实。一应军火口粮。仍由川省随时拨解。该军入滇后。著刘岳昭、岑毓英、遵奉前旨。与之妥筹进止。会合滇军。联络声势。迅殄逆氛。将此由六百里各谕令知之。　　

○钦差大臣都兴阿奏、整顿马队。请饬都统明庆帮同办理。得旨、所有分别留撤马队各事宜。著听候神机营王大臣咨明办理。明庆著毋庸帮办。　　

○甲申。孝静成皇后忌辰。遣官祭慕东陵。　　

○谕内阁、前因捻逆荡平。直隶山东河南被扰地方。饬令该督抚等查明轻重情形。分别蠲缓。并寄谕官文、丁宝桢等、妥筹抚恤。兹据御史游百川奏陈善后事宜各条。除赈恤贫民俟官文丁宝桢等查明后再降谕旨外。其团练出力绅董及殉难绅民妇女。著官文、丁宝桢、转饬该地方官确切查明。分别奖恤。毋得冒滥遗漏。至保甲之法。叠经谕令该督抚等认真办理。现在捻股既除。尤当实力举行。以辑闾阎傥地方官有贪庸不职不以民事为心者。即著该督抚等据实严参。以副朝廷保卫民生整顿吏治至意。　　

○谕军机大臣等、神机营奏、捻逆荡平。余匪尚须摉捕。拟将设防各队分别留撤。并请饬官文等责令各地方官查拏余匪各摺片。此次剿平捻股情形。经李鸿章等先后驰奏。当将安插降众遣撤兵勇各事宜。谕令该大臣等、悉心妥办。惟逆首张总愚投水伏诛。情节是否可凭。至今未据查覆。仍著都兴阿、左宗棠、李鸿章、英翰、丁宝桢等、懔遵叠次谕旨。迅速查明该逆是死是生。总以得有尸身为据。毋得稍涉含糊。致贻后患。降众人数过多。若不妥为钤束。必生事端。并著左宗棠、李鸿章、英翰、丁宝桢、严饬各将领。将所收降众。带出直境。妥为布置。以免滋扰。各省遣撤勇丁。亦著饬令分起撤回。如有逗遛降众及落后游勇。即责令沿途各地方官随时拏办。恩承所部队伍。仍著在防驻扎。用资镇抚直隶各队。应如何分布留扎。著官文、崇厚、斟酌办理。定安所带之密云官兵。著即遣撤归伍。其京营派防各队。仍俟各省队伍及各降众全数出境后。再由神机营王大臣等奏请遣撤。善庆、温德勒克西、并京营派出吉林黑龙江马队。及山东所调西丹马队。著左宗棠、李鸿章、丁宝桢、檄令该都统等分别核实造册。将各队管带回京。暂驻南苑。听候神机营调拨。逆匪宋景诗稽诛已久。前闻此股贼中有该逆在内。何以现在各营并未提及。著该大臣督抚等彻底查明。毋任幸逃显戮。直东一带。尚多伏莽。现当大兵未撤之时。摉捕较易为力。即著都兴阿、左宗棠、李鸿章、官文、崇厚、丁宝桢、乘此声威。如查有成股未散之著名匪棍。派兵摉拏。以清积患。刻下捻股虽经歼灭。其败散零匪乘隙逃匿者。尚复不少。若不及早铲除难保不于撤兵后复行啸聚。第各省兵勇与直东各处民团。互相仇杀。结怨已深。岂可再使兵勇纷纷滋扰。著官文、崇厚、丁宝桢、各饬地方道府州县官亲带绅团。按地严拏余匪。如有敷衍了事及含混塞责者。一经发觉。即将各该地方官指名严参。按律治罪。各村庄中有隐匿贼匪逃勇者。并著从严究办。以遏乱萌。傥摉捕各匪。必须会同兵勇。即著官文等咨调在防京兵及本省驻扎官兵。分别剿办。亦毋庸借拨客兵。致多扰累。将此由六百里各谕令知之。　　

○又谕、李鹤年奏、荥泽汛黄河漫口情形一摺。豫省上南厅属荥泽汛十堡。黄水泛溢。前经苏廷魁奏筹抢险。兹据李鹤年奏称该处险工漫溢情形。与苏廷魁所奏。大略相同。李鹤年现在驰赴工次。著会同该署河督严饬各该道厅。将漫口处所赶紧抢护。以资补救。毋得草率从事。再涉疏虞。所有该署河督续拨防险银两。著李鹤年懔遵前旨。迅速拨解。傥有不敷。仍著该抚随时筹拨。毋误要工。将此由五百里各谕令知之。　　

○又谕、总理各国事务衙门奏、请改派西疆分界大臣。并请饬催将分界事宜迅速举办一摺。布伦托海分界事宜。前有旨派李云麟办理。该员现已革职。所有布城分界事宜。著改派明瑶接办。新疆毗连俄境。分定界址。应建界牌鄂博等事。关系极为紧要。宜如何迅筹举办。乃布伦托海办事大臣。欲令乌科两城先办。而科布多参赞大臣。将乌柯克卡伦迤西。属于布伦托海。据原议条约自西而东一语。欲令布伦托海先办。乌里雅苏台将军。又以立界之事。自应照原议由西而东。而乌柯克卡伦系科布多所属。仍欲令科布多先办。彼此互相推诿。不知是何居心。傥再任意延宕。贻误事机。该大臣等其能当此重咎耶。著荣全、奎昌、明瑶、懔遵前旨。各于应行建立界牌鄂博之处。会同俄国分界官员。详慎妥办。速为了结。麟兴身任将军。于地方紧要事件。尤不可畏难苟安。一意推诿。有负委任。布伦托海虽有剿匪事宜。亦不可置分界为缓图。一味颟顸。致滋贻误。明瑶即当斟酌情形。会商麟兴、荣全、奎昌、克期办理。毋得迁延干咎。原摺均著钞给阅看。将此由六百里各谕令知之。　　

○河南巡抚李鹤年奏报、会剿捻逆。全股荡平。讯据获贼供称。逆首张总愚业经投河毙命。报闻。　　

○云南按察使李元度开缺养亲。以迤南道程諴为按察使。　　

○乙酉。孝懿仁皇后忌辰。遣官祭景陵。　　

○以捻匪荡平。直隶山东等省一律肃清。上诣绥履殿慈安皇太后前。平安室慈禧皇太后前。贺喜。　　

○以神灵助顺。颁山东张秋镇河神庙扁额。曰荣光普佑。　　

○谕内阁、李鸿章奏、遵旨查明逆首张总愚实在下落。各军摉捕余匪净尽。直隶山东一律肃清一摺。据称提督刘铭传、郭松林、查明张总愚之兄张总导、及其弟侄族人并贼中头目程大老坎等。均于阵前正法。张总愚于乱军中先带数十骑逃走。嗣仅带贼匪八人。向东北秫丛中逃窜。经官军四路摉捕。据民闲纷传该逆首投水淹毙。旋据降贼王双孜供称。伊即在张总愚所带八人之内。是日随张逆逃至徒骇河边。亲见张逆弃马投河淹毙。与英翰、丁宝桢等、奏报获贼所供。情形无异。现经诸军摉捕各处逃匿余匪。并无一名漏网。直隶山东境内。一律肃清。李鸿章自督兵赴剿以来。各该将领随同进剿。均能奋勉出力。自应渥沛恩施。以示鼓励。所有单开尤为出力之提督刘铭传、著由三等轻车都尉晋为一等男。郭松林著由骑都尉晋为一等轻车都尉。宋庆著赏给二等轻车都尉世职。张曜著赏穿黄马褂。并赏给骑都尉世职。副都统善庆、著赏给二等轻车都尉世职。温德勒克西著赏穿黄马褂。并赏给骑都尉世职。山东布政使潘鼎新、著赏给云骑尉世职。一等轻车都尉提督黄翼升、著赏加一云骑尉世职。总兵周盛波等十一员。均著照一等军功从优议叙。其余出力人员。著李鸿章查明汇案奏请奖励。另片奏、京卿赴营剿贼出力。请旨奖励等语。候补鸿胪寺少卿袁保恒、经李鸿章派充翼长。与前敌诸将妥筹防剿。且冒暑督队。能耐劳苦。因思伊父袁甲三从前剿办捻匪。著有勤劳。该京卿尚能勉承父志。袁保恒著开复前次降调处分。仍以翰林院侍讲学士补用。并加恩赏给三品衔。头等侍卫陈国瑞、经神机营王大臣奏派管带锐勇队。协剿捻逆。打仗甚属出力。著赏还黄马褂花翎勇号。并开复总兵记名提督。仍赏给云骑尉世职。　　

○又谕、本日据李鸿章驰奏、剿办捻匪。全股荡平。览奏之余。实深嘉悦。捻逆自倡乱东南。十有余年。窜扰数省。生民受其茶毒。神人共愤。罪恶贯盈。上年派李鸿章为钦差大臣剿除任柱赖汶洸等股匪。本年正月闲。逆首张总愚复纠合匪众。肆扰山西河南直隶。窥伺近畿。经官文、英翰、丁宝桢、李鹤年、督兵防剿。并经左宗棠统军追击。朝廷复调李鸿章赴直东一带督剿。以收众志成城之效。现经李鸿章会同各军。督率各将领荡平捻逆。并将余匪摉捕净尽。具见该大臣督抚等协力同心。肤公克奏。前已赏还李鸿章双眼花翎骑都尉世职黄马褂。并开复处分。及左宗棠等降革职分。均予开复。自应分别再沛恩施。以昭懋赏。李鸿章著赏加太子太保衔。并以湖广总督协办大学士。左宗棠著赏加太子太保衔。并交部照一等军功议叙。丁宝桢、英翰、均著赏加太子少保衔。并交部照一等军功议叙。李鹤年著赏戴花翎。并交部照一等军功议叙。崇厚当捻逆攻扑天津时。督率兵勇绅团。力保郡城。并筹济各营粮石饷需。源源不绝。实属著有劳绩。崇厚著赏加太子少保衔。头品顶带。并赏戴双眼花翎。两江总督曾国藩、筹办淮军后路粮饷军火。俾李鸿章等克竟全功。著交部从优议叙。署直隶总督大学士官文、前在湖广总督任内。暨本年捻匪窜直时。均因会剿不力。叠经降旨惩处。此次捻股悉平。著加恩开复太子太保衔暨剿捻不力革职留任处分。并赏还双眼花翎。以示锡爵酬庸用彰庆赏至意。　　

○又谕、捻匪倡乱以来。十有余年。我皇考文宗显皇帝宵旰寿画。指授机宜。朕御极以后。仍派李鸿章等督军剿办。次第埽除。直隶等省一律肃清。洵堪上慰在天之灵。著派惇亲王奕誴前诣定陵。敬谨祭告。并著翰林院迅速撰文呈进。用昭诚恪。　　

○又谕、现在捻逆荡平。直隶等省肃清。朕于本月十一日。亲诣寿皇殿行礼。并景山关帝庙拈香。用申敬悃。　　

○又谕、原任钦差大臣科尔沁博多勒噶台亲王僧格林沁、自咸丰三年督师剿捻。叠歼巨憝。懋著勤劳。同治四年四月闲。在山东曹州剿贼。乘胜逐北。中伏捐躯。前已叠降恩旨后优赐恤现在捻股荡平。逆首次第伏诛。因思该亲王忠勇性成。赍志以殁。眷念殊勋。倍深怆恻。僧格林沁著加恩赐祭一坛。派盛京工部侍郎奕庆前往致祭。用示笃念荩臣至意。　　

○又谕、现在捻匪全股肃清。本日降旨将已故亲王僧格林沁赐祭一坛。因思已故三品顶带副都统伊兴额、从前在安徽等省剿捻。战功卓著。嗣后随同僧格林沁在山东东平州力战阵亡。该故员忠勇奋发。未获及身灭贼。此时捻股荡平。追念前勋。倍深悯恻。伊兴额著加恩赐祭一坛。由富明阿派协领一员前往致祭。用慰忠魂。　　

○又谕、侍郎彭玉麟奏、病势日深。恳请开缺回籍一摺。据称治军十余年。身受重伤。积劳多疾。咸丰二年闲。母丧未能终制。现在东南肃清。发捻平靖。军事已完。恳请开缺回籍等语。情词恳切。出于至诚。自应俯如所请。兵部右侍郎彭玉麟、著准其开缺回籍。补行守制。该侍郎带领长江水师多年。战功卓著。近年办理善后一切事宜。悉臻妥协。朝廷倚畀甚深。著于终制后即行来京陛见。听候谕旨。　　

○谕军机大臣等、李鸿章奏、查明逆首投水淹毙。得有降贼确供。各军摉捕余匪净尽。直东一律肃清。请循例陛见。及恭缴关防各摺片。逆首张总愚前经各军追偪后。在徒骇河投水淹毙情形。叠谕该大臣等详细查覆。兹据奏称、张逆实已淹毙。并钞呈降贼王双孜供单。是该逆自知无可偷生。投河淹毙。其尸身被水漂去。情节似尚可信。降人王双孜即著羁留在营备质。各处逃匿余匪。现虽摉捕净尽。而各营兵勇。若仍留扎德州一带。未免滋生事端。著李鸿章饬令刘铭传等。将在营兵勇概行移撤大河以南。妥为钤制。该大臣俟各事粗毕。再行来京陛见。原颁钦差大臣关防。并著陛见时赍带至京恭缴。其各营饷项。即由该大臣与曾国藩等设法筹措。以资应用。又据丁宝桢奏、捻股荡平。现仍严密摉捕。并办理收降。及各营现无降众各摺片。山东曹济等处地方。向为匪徒出没之所。此次各军撤回。终恐有著名匪棍只身伏匿。溷迹偷生。仍著丁宝桢通饬各府州县文武严密摉查。毋留萌櫱以靖地方。英翰所带援剿皖军。著即移扎黄河南岸陆续撤回其应如何留防皖省及抽调西征之处。著该署抚等会商奏明办理。左宗棠何以久无奏报。刘松山、郭宝昌、叠次追剿捻逆。甚为出力。喜昌亦尚奋勉。著该大臣迅速查明。奏请优奖。将此由六百里各谕令知之。　　

○以捻匪荡平。直隶山东等省一律肃清。赏提督冯汝霖、徐邦道、周志本、总兵官丁达材、刘朝干、梁善明、吴凤柱、王保胜、张佩芝、一品封典。总兵官周盛、传吴长庆、骆国忠、刘克仁、杨西平、滕嗣武、吴从发、张景春、潘国扬、徐道奎、黄马褂。提督唐定奎、刘盛休、冯汝霖、刘盛瑺、徐邦道、周志本、魏兴发、总兵官张贤发、周盛波、潘鼎立、李长乐、宋德鸿、蔡国祥、王平西、戴春林、冯作霖、梁永福、蔡家旺、陈本荣、张树屏、许保清、魏林起、李得成、萧良桂、蒋传盛、殷锡茂、吴尚霖、朱大珍、刘世干、窦如田、赵延训、陈明龙、赵孟坤、朱先民、马朝选、毛明诗、倪祥福、洪福胜、姚靖戎、潘永胜、委营总色勒鄂特贡噶扎勒沁、副将周瑞龙、张兆海、潘国英、杨春发、梅东益、吉玉成、谢家福、知府万国顺、吴秉权、知州邹增翰、同知鲍灼、参将王春台、谈燮和、李大仓、罗建山、钱永林、游击王凤彩、邓宗仁、陆怀邦、都司何增益、千总邓长安、胡连发、夏青云、巴图鲁名号。参将苏彬、委参领杂克巴等花翎。余加衔升叙有差。　　

○以红旗报捷。赏奏事处班领广科、兵部捷报处员外郎廉恩等、加衔加级有差。员外郎德禧等花翎。钟霖等蓝翎。并予沿途驿站员弁兵夫等议叙奖赏。　　

○予山东商河伤亡提督胡良作祭葬世职加等。谥武烈。于湖南郴州原籍建立专祠。　　

○追予河南滑县阵亡提督陈振邦谥勇烈。于江苏清河县寄籍建立专祠。


大清穆宗继天开运受中居正保大定功圣智诚孝信敏恭宽毅皇帝实录卷之二百三十八
  </div>
  <div class="pagination">
   <a href="清实录同治朝实录_page334.html">
    上一页
   </a>
   <span>
    ...
   </span>
   <a href="清实录同治朝实录_page330.html">
    330
   </a>
   <a href="清实录同治朝实录_page331.html">
    331
   </a>
   <a href="清实录同治朝实录_page332.html">
    332
   </a>
   <a href="清实录同治朝实录_page333.html">
    333
   </a>
   <a href="清实录同治朝实录_page334.html">
    334
   </a>
   <span class="current-page">
    335
   </span>
   <a href="清实录同治朝实录_page336.html">
    336
   </a>
   <a href="清实录同治朝实录_page337.html">
    337
   </a>
   <a href="清实录同治朝实录_page338.html">
    338
   </a>
   <a href="清实录同治朝实录_page339.html">
    339
   </a>
   <a href="清实录同治朝实录_page340.html">
    340
   </a>
   <span>
    ...
   </span>
   <a href="清实录同治朝实录_page336.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
