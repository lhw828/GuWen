<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 335 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 335 页/共 1860 页</h1>
    <div class="content">○大学士等议奏、据江西抚臣塞楞额奏称、该省铸钱。所需铜铅。请行云贵两省代筹接济。但两省每年办解京局铜铅。为数甚多。且本省及四川等处需用。此外有无余剩。可供别省之处。应令云贵督臣。通盘核算。有余、即将江西每年额需铜铅。定议卖给。至两省议定分卖后。价银如何解还。铜铅如何发运。应令该抚自行咨商办理。得旨、依议即行。　　

○又议覆、巡察黑龙江户部郎中福明安条奏内、一称黑龙江等处兵丁。生齿日繁。现在各城壮年闲散。计有五千余名。若不早谋生计。将来必至穷乏。呼兰有地可耕。请照雍正十三年将奉天开户旗人、移屯呼兰设立官庄之例。酌借卖米银两。令往耕种。分年交米还项等语。查乾隆六年。酌派在京旗人。移屯奉天等处一案。经大学士查郎阿查勘。除宁古塔所属拉林、阿勒楚喀、等处。可种地亩外。黑龙江所属齐齐哈尔之东南六百余里。呼兰地方。有地径五百余里。列为上等。呼兰之东佛忒喜苏苏地方。有地径二百余里。列为次等。经议政王大臣议。以拉林、阿勒楚喀、距船厂甚近。请先于此处移驻满洲一千名屯垦。俟有成效。由近而远。渐次举行。今该巡察郎中所请。亦属代谋生计之意。但闲丁五千余名。较在京旗人滋生之繁。不啻霄壤。况各处可垦地亩。俟拉林等处由京移驻者。屯种有效。均须次第举行。自应将呼兰地方。留为在京旗人垦种外。其佛忒喜苏苏地方。虽列次等。而距该处旗人。尚不甚远。以之移驻屯垦。亦足资生。应请交该将军等查酌拨往。并应否仿照官庄之例、借给迁移盘费。详议具奏。一称黑龙江屯庄三十。墨尔根屯庄十一。齐齐哈尔屯庄二十。每屯屯丁十名。每名岁交租细粮三十仓石。是三城已有成效。请每年查其所得屯丁人数。渐次酌立官庄。且呼兰千里膏腴。可以大兴屯田。请以奉天开档之人。每年酌立屯庄十余座。将见积贮充盈。不但接济黑龙江等三城。远而奉天。近而宁古塔。俱可接济。即将来京城八旗生齿日繁。拉林移驻充满之日。并可照例移驻。应如所奏。行令该将军等、将黑龙江等三城。如何渐次添立官庄。并呼兰每年酌立之处。详细确查定议。至称各城各屯。向乏树木。应于设立城池屯庄之处栽种。以供薪木梁柱之用。应如所请。令该将军等一并酌议具奏。一称黑龙江等处发遣人犯。到配三年。安分悔过。及年已七十者。俱奉恩诏查办。准回旗籍。但从前查办时未满年限。未及年岁。虽经查办。旋奉部驳者有之。或本身在配具呈。或子侄亲族在京具呈。屡经部奏准回旗籍。俱在案。至在京无亲族。在配或染病。或戍城。不能具呈者。俱未一体邀恩。情殊可悯。请将原犯情罪。造册咨部。分别奏闻等语。查三年悔过人犯。虽有恩旨查办。但系一时特恩。并非定例。应以乾隆二年四月十六日奉到在配军流、亦准查奏之恩诏日期为定。至年已七十。虽情罪较重。亦准奏请回籍之恩诏。事在乾隆二年五月初七日。本犯年岁应以此日为断。请敕该将军。将乾隆二年四月十六日以前。在配三年安静悔过。及乾隆二年五月初七日以前。在配年逾七十各犯。未经查奏。及曾经部驳者。遵照谕旨。除按例发遣、并强窃行凶等重罪。及免死减等、实系凶恶棍徒外。余俱查明情罪。分别应否释回。咨部请旨。其未满年限。未及年岁者。概不准入。至钦奉谕旨时。有年逾七十。从前因案情较重。不准回籍。而现今已年逾八十者。与年逾八十以上、除杀人应死、余皆不论之例有合。似应矜恤。亦请敕该将军开明请旨。量与恩施。从之。　　

○礼部议覆、盛京工部侍郎留保奏称、工部五品官六品官司匠。所管千丁。上供三陵烧造物料。生齿日繁。查康熙年间。部议准千丁子弟。照灶户之例。在奉天八旗汉军内考试。续经盛京户部礼部。将所属庄头千丁子弟。援例奏令考试。至工部惟四品属下千丁准考。五六品官等所属。事同一例。应请准入于奉天八旗汉军内。一体考试等语。经臣部以盛京工部五六品等官所属千丁。从前因何不准考试。咨行该侍郎。今据咨称、从前五六品等官。所属无几。仅能应役。无暇读书。现在人丁繁盛。实有奋志读书者。又据奉天将军咨称、盛京工部五六品官所属千丁。俱系陈人。五品官所属内。有三藩人三百八十二名。亦俱系陈人。与考试之例相符。应如该侍郎所请。从之。　　

○授一甲进士第一名钱维城、为翰林院修撰。二名庄存与、三名王际华、为翰林院编修。　　

○调福建汀州镇总兵黄贵、为漳州镇总兵。以直隶河屯协副将王之琳、为汀州镇总兵。　　

○甲辰。禁挂斗送扁之习。谕、亲民之官。审理词讼。秉公剖决。乃职分所当然。在官无可居之功。在民亦不必言感。朕闻外省陋习。有于词讼审结之后。胜者自以为得计。纠集亲左邻里。制斗造扁。悬挂公堂。以为媚悦。无识有司。亦恬然受之。不以为怪。此等阿谀献媚之习。适以启好讼生事之端。且流为粉饰沽名之弊。浇风断不可长。嗣后著严行禁止。其有仍前挂斗送扁者。各该督抚将纵容徇隐之有司。即行参处。并将本人一并治罪。该部即遵谕行。　　

○镶红旗满洲三等男舒通阿故。以其子舒敏承袭。　　

○乙巳。兵部奏、原任两广总督那苏图查覆、出师义桑口等处一等军功外委虞宏信、准军功加衔一等。授千总。随带纪录二次。给与功劄。贡生今授州判职衔岑洁、准军功加一级。随带纪录二次。监生石尔禄、授为贡生。三等军功病故外委傅世佐、予一子监生。从之。　　

○丙午。上诣畅春园、问皇太后安。　　

○兵部议覆、署湖广总督鄂弥达疏称、楚省苗疆副将七缺。参将三缺。向系调补。经臣奏准部覆令臣择其最要者。酌改二三缺为题缺。余仍照旧调补。今查湖北施南协。湖南永绥协。永顺协。靖州协。四缺。湖南宜章、临武、桂阳、参将三缺。均系苗疆紧要。必须豫保熟悉苗疆之员。遇缺听部掣补。其沅州协、辰州协、宝庆协、三缺。仍照原题、于内地副将题补等语。查永绥协。系新辟地方。四面环夷。靖州协。毗连黔苗。又辖新设之长安营。桂阳为楚粤门户。民猺杂处。此副将二缺。参将一缺。似属紧要。至施南、永顺、二协。宜章、临武、二参将。虽系改土归流。但向化已久。与新辟地方不同。若俱改为题缺。转于部选人员有碍。应令该督仍照旧例。于熟悉苗疆之参将内。拣选调补。如一时不得其人。该督等即行奏请。臣部将卓荐一等记名人员。开列请旨。拣放补用。从之。　　

○调福建福州城守副将茹锐、台湾水师副将施必功、来京引见。　　

○丁未。普免天下钱粮。谕、我朝列圣相承。深仁厚泽。无时不加意培养元元。以期家给人足。百年以来。薄海内外。物阜民康。共享昇平之福。朕临御天下。十年于兹。抚育蒸黎。民依念切。躬行俭约。薄赋轻徭。孜孜于保治之谟。不敢稍有暇逸。常守节用爱人之训。凡以为民也。今寰宇敉宁。既鲜糜费之端。亦无兵役之耗。所有解部钱粮。原为八旗官兵。及京员俸饷之所需。计其所给。较之宋时养兵之费。犹不及十之一二。至于各处工程。为利民之举者。亦祗取给于存公银两。即朕偶有巡幸。赏赉所颁。亦属无几。是以左藏尚有余积。数年以来。直省偶有水旱。朕加恩脤济。多在常格之外。如前年江南被水。抚绥安插。计费帑金千余万两。凡此皆因灾伤补救而沛恩泽者。朕思海宇乂安。民气和乐。持盈保泰。莫先于足民。况天下之财。止有此数。不聚于上。即散于下。仰惟我皇祖在位六十一年。蠲租赐复之诏。吏不绝书。又曾特颁恩旨。将天下钱粮普免一次。我皇考旰食宵衣。勤求民瘼。无日不下减赋宽徵之令。如甘肃一省。正赋全行豁免者。十有余年。此中外所共知者。朕以继志述事之心。际重熙累洽之候。欲使海澨山陬。一民一物。无不均沾大泽。为是特降谕旨。将丙寅年直省应徵钱粮。通行蠲免。其如何办理之处。著大学士会同该部。即速定拟具奏。　　

○又谕、据工部侍郎范璨奏称、江南下江粮赋。重于他省。向来徵收弊窦甚多。民间每完粮一石。借漕费之名。或以九折收。或以八五折收。甚至以八折收。至雍正七年。蒙世宗宪皇帝轸念穷黎。敕令严加厘剔。其时尹继善为江苏抚臣。悉心筹画。酌定每石收漕费六分。总令小民平斛响攩。额外浮粒不收。地方官奉法紧严。彼时府道常微行密察。诸弊肃清。讴歌载道。乃久而久之。故智复萌。上年下江收漕。贤否不等。闻有初开仓时。印官驻宿仓所。亲验米色。书吏尚无间可乘。迨至漕粮紧兑之时。印官不能处处亲验。吏胥等遂多方刁难。小民不能等候。情愿议扣。自九五折至九折不等。大漕既毕。所徵兵行局恤等项米石。竟有扣至八折者。虽得之风闻。然法久弊生。亦不可不再加整顿。况一处如此。他处即相效尤。一省如此。他省亦恐难保。伏恳特颁谕旨。通饬有漕地方官。于开仓之际。刊立木榜。大张晓示。毋许额外需索。令粮道知府等员。不时密访。如有刁难折扣等弊。即将官吏一并揭参。至于大漕完竣之后。徵收兵行局恤等项。遴委干员。暗加查察。稍有违犯。亦即禀究。如此则诸弊可以禁止等语。徵收漕粮。弊窦甚多。江苏之漕。甲于诸省。尤为积弊之数。朕亦知之。范璨所奏。著发出。令有漕地方大小官员阅看。严行厘剔。如有仍蹈故辙者。经朕闻知。或被御史参劾。必重加处分。至于尹继善。既前在江抚任内办理称善。今节制两江。仍是职任内应办应查之事。何以置若罔闻。一听有司之变易旧规。奸胥猾吏。得以高下其手也。将此询问尹继善。其又何辞。　　

○兵部议奏、和亲王弘昼等。奉旨查办八旗世职佐领分例事务。编为成案。请将办事官员。照纂修八旗则例官员之例。领催披甲。照誊录之例。给与议叙。查八旗则例馆。止有官员议叙。并无领催马甲议叙之例。谨照兵部则例馆议叙之例。再加酌量定议。一兵部则例馆。并无议叙一等满誊录。今办理八旗世职佐领定例之领催等。应照兵部则例馆二等满誊录之例。免其考试。入于本旗议叙班内。四缺后补用一员。一兵部则例馆。并无候补缮本笔帖式议叙。今应照八旗志书三等满誊录之例。遇缺先补。一汉誊录考职州判等。应照八旗则例馆之例。归于双月升选。十五缺后。选用一人。一列在二等之领催等。应照兵部则例馆三等满誊录之例。俟本馆一等用完后。再行补用。一列在三等之披甲等。亦应照兵部则例馆三等满誊录之例。俟本馆用完后。再行补用。以上议叙人员。如愿改武职。仍准以本旗骁骑校等缺补用。从之。　　

○增建阶州州判衙署。从甘肃巡抚黄廷桂请也。　　

○戊申。谕军机大臣等、闻得办理万年吉地工程。一应工作物料钱粮。德尔敏必先办后发。不独商人等颇为苦累。即承办之员。亦每至呼应不灵。夫钱粮固应慎重。而商人等皆系经纪小民。何能垫办。可寄信德尔敏、嗣后如有应行豫领之项。当即酌量支发。不必过虑。俾商人等不致苦累。则工程庶不致草率。而钱粮亦归实用矣。若有必需先办后发之处。著会商尔等办理。　　

○礼部议覆、广东肇高学政金洪铨疏称。关帝护国庇民。神灵赫濯。蒙世宗宪皇帝追封三代公爵。庙祀增辉。窃见公文紧要者。封面概填双羽飞递。塘兵或纳怀中。或置包褁。轻亵殊甚。可否将双羽字样。改为双翼。应如所请。从之。　　

○己酉。谕军机大臣等、陈子凤供出年羹尧家人曹德之子曹锦文。隐匿财产一事。上年六月。经刑部奏请、将陈子凤发往江南。交与该督抚会审定拟。距今一戴有余。业已逾限。而尹继善、陈大受、尚未审结。甚属迟延。此案情节虚实如何。并逾久不结之故。可寄信询问之。　　

○又谕军机大臣等。朕前降旨。二氏之教。由来已久。原难尽行沙汰。但游手之徒。借名出家。耗民财而妨民俗。自不可听其任意去来。不为清厘。是以谕令该部颁发度牒。以凭查核。乃数年以来。各省所报册籍。多寡不同。自因本地僧道多寡不同之故。但止有沙汰之数。而未有续收之数。是有裁而无收也。亦非朕当日办理此事之意。古圣人之严辟异端者。因其有害于政教。今之僧道。不过乡里无依之贫民。窜入空门。以为糊口计。岂古昔异端之可比。而能为正教之害耶。若果去一僧道。即多一力田之农民。则善政也。但朕复思之。彼游手坐食之人。既为僧道。习于安闲。若迫令改业。受手胼足胝之劳苦。其势有所不能。不过市井中添无数游惰生事之辈耳。转不若收之寺观中尚有覊縻也。是以朕前原有渐次裁减之旨。不可听其引而日盛。若缁黄之属。必应尽汰无遗。则朕从前又何难降旨全行禁革。不事姑容乎。尔等可将朕意寄信与督抚。令其善于体会。转饬所属。从宽办理。若伊等错会朕意。以为崇高佛老。则又非矣。　　

○内阁、翰林院、带领新进士引见。得旨、新科进士。除一甲三名钱维城、庄存与、王际华、已经授职外。章恺、沉志祖、欧阳正焕、薛芝、蒋元益、史贻谟、徐开厚、张甄陶、张若澄、徐光文、秦鐄、李友棠、励守谦、国柱、刘元熙、毛辉祖、顾＜?氵联＞、钱士云、邵齐烈、汤萼联、温敏、杨永谟、朱若东、黄叔显、孙汉、冀文锦、何德新、杨维震、张馨、赵秉忠、宋弼、许菼、张绍渠、谢溶生、杨瑝、单铎、李英、冯秉彝、李因培、王协和、杨演时、蔡溎、积善、王楷、梁济瀍、温如玉、梦麟、杨士铭、宗室达麟图、范泰恒、舒禄、俱著为翰林院庶吉士。吴檠、段汝舟、邓锡礼、高玉驹、闵鹗元、庄学和、陶思深、刘圻、姚成烈、江权、罗人文、杨文振、陈慕楷、安际虞、俞成、杨天恩、廖淮、孙英、李梅、曹槐、杨文扬、杜官德、戴秉瑛、喻敬璋、关寿、齐建中、舒敏、吴楫、刘伯兴、赵春福、梁景璋、张国宁、孙旷、刘龙光、唐文蔚、哈达翰、余腾蛟、彭礼、周才盛、张拜□□羽人贝□、闵鹄、谢凤诏、赵用熊、刘翙羽、金澍、叶申介、王潮、俱著分部学习。照例试用。狄宽、周铭诒、孙尔周、周芬佩、吴一嵩、胡燮臣、张万青、任文翌、宋焕、鲁克宽、袁虞礼、傅豫、赵廷徤、王训、徐锦、汪正泽、侯钧、邹瀚、高登升、赵颐、曾光先、罗鳌、何毅夫、劳宗发、高居宁、桑淇、王善思、王铨衡、牛宗文、岑天构、徐天球、徐维纲、陆烈、叶为舟、鲁晋、冯渠、李际隆、李映岱、俱著分发各省。以知县用。张梦扬、李建中、江龙光、吴元会、孙王纶、池光远、王宇大、童元璠、何仁、陈士师、高其度、罗正先、孙菼、刘震、张东、贾元鳌、陈迥、张宾贤、张维灿、陈斗、欧阳梦旂、殷台杰、袁芳、陈善、俱著以教职即用。余归原班铨选。　　

○兵部议覆、直隶提督保祝奏请、将天津正定两镇左营游击守备。宣化镇中军游击守备。马兰镇左营游击。天津城守营都司。通州协左右两营都司守备。并提标所辖之山海关都司。唐三营守备等一十二缺。及提标之中营参将守备二缺。均各改为题补等语。查马兰镇左营游击。系守护陵寝重地。提标中营参将。宣化镇中营游击。唐三营游击。均系沿边紧要。应如该提督所请。改为题缺。余应毋庸议。从之。　　

○四川巡抚纪山奏、瞻对顽番不法。前委千总向朝选前往晓谕。乃下瞻对班滚。已发兵二百余名。在西纳山下插营阻挡。该千总随令瞻对头人、将公文发去。令其回覆。而班滚仍复支吾。及至上瞻对七林坪土寨。照前晓谕。又藉称土司已故。家内不知。并未放夹坝等语。彼此推诿。始终不献赃贼。自宜示以兵威。师出粮随。现已起运雅郡仓米四千八百八十余石。并接运所需青稞。已在炉地购定三千石。里巴二塘。共豫购一千五百石。其军需银亦俱运炉接济。得旨。知道了。兵贵神速。今汝等尚无进师之期。而彼已有兵阻挡矣。善用兵者如是乎。亦谕李质粹知之。　　

○又奏、本年五月初六日。准贵州督臣张广泗咨称、匪犯夏如春。籍隶四川盐亭。在黔造作妖言。散给伪劄。已于四月初八日拏获。并询出余党汪似海、汪锡奇、李占春等。应查照饬属逐一严拏。当即密谕文武各官。遴选干弁。分路严缉。于五月初九日拏获李占春。俟将夏如春家属拏解到日。一并解黔质究。得旨。此事须严密为之。张广泗于此等事甚留心。实得大臣之体。恐汝等不及也。勉为之。　　

○庚戌。谕、据准泰奏称各省蠲免钱粮之例。凡遇特恩蠲免者。其耗羡仍旧输纳。若因水旱蠲免者。不得徵收耗羡。查安徽所属凤颍泗等处。从前连值灾伤。乾隆七年。又复被水。荷蒙天恩于成灾分数例免钱粮外。复将蠲余应行带徵地漕银。八万九千二百余两。地漕米一万一千八百余石。俱奉特恩宽免。此原系因灾而加之旷典。所有应徵耗羡银九千一百七十四两零。似应一例免徵。但从前未经奏明。难以遵办等语。凤颍泗等处。蠲免带徵地漕银米一案。虽系特恩。实因彼地灾伤而沛泽于格外者。所有应徵耗羡。亦著宽免。该部即速行文该省督抚遵谕行。　　

○户部议覆、前署广东巡抚策楞疏称、粤东鼓铸钱文。部议令将现贮局铜。照例配搭铅锡。先行开铸。其滇省有无余铜。可否通融卖给之处。并令咨商办理。嗣准云督张允随咨覆。节省者囊。金钗、二厂铜觔。以资粤东鼓铸。所有粤东开炉鼓铸青钱。所需铜铅锡。应照京局配搭。并照云贵湖广粤西等省加耗。先设炉六座。每百斤于正耗九斤之外。再加补色耗八斤。粤东现贮局铜。九万六千三百九十一斤零。系抽收正课。及收买余铜之项。每百斤作价一十四两。至白铅黑铅点锡。照部价时价核算。每正耗铜铅锡。共一百九斤。该价银九两九钱七分零。除耗不算外。每铸钱一千。需成本银八钱五分二厘零。照例每钱一千文。作银一两。除扣还成本。尚获盈余银一钱四分七厘零。再所需色耗。援照汤丹厂铜之例加给。毋庸作价。查现贮局铜每百斤。原给商价银十两。今留为鼓铸。每百斤。银十四两。是每百斤。盈余银四两。所有色耗八斤。统于此项扣出抵款。于乾隆九年分地丁项内。拨鼓铸工本银五万两。于司库收贮。其钱局。查有裁缺观风使衙署。改为宝广局。添盖炉座。所需工料银。统于乾隆九年分田房税羡内动支。至需用器具什物。先于工本银内。借给工匠制造。于应得工钱内扣还。责成布政使为总理。粮驿道为协理。再委府佐一员为监铸。杂职一员为巡查。设书办小书四名。所需薪水工食一切杂用。均于余息钱内动支。臣部查粤东鼓铸。应给炉匠工料钱。应按该省食物时价支给。未便照别省支销。余皆应如前署抚所请。从之。　　

○工部议覆、署理两江总督尹继善疏称、上江水利急工。前经总办水利大理寺卿汪漋等。奏请修复。部覆准造册具题查核。今查合肥县境内。原议开复之金斗河。及洩水之越河。修建之城东石闸及滁州之孟公石坝。改建闸座。五河县之蒋家土坝。改建竹篓石坝等工。均无关于宣洩堵御。实属虚糜帑项。应请停止。再滁州应于东门水关内。筑土坝高五尺。城内可蓄水以资汲饮。更于西门水关外。再筑一坝。节入城之水。水发、则拦大溜从城外入护城河。转入滁河。不令全势穿城。以上土坝。已据自行捐筑。应如所题。从之。　　

○命户部侍郎傅恒、在军机处行走。　　

○辛亥。上诣畅春园、问皇太后安。　　

○户部议准、四川巡抚纪山疏称、永宁县商民白孔昭等。请增盐引六百张。共徵税银一百六十三两四钱四分。请自乾隆十年为始。领引配盐行销。从之。　　

○兵部议覆、署湖广总督鄂弥达等奏称、桂阳州界连东西两粤。原属衡州协管辖。嗣因该州改为直隶。遂割衡属之临武等三县。分属该州。营汛仍隶衡阳。查该州距衡协三百余里。而临武营。去州不及百里。请将桂阳州汛防。改归临武营分辖。抽拨千总一员。带兵四十名驻防。其原防桂阳州之衡州协千总兵丁抽回。应如所请。从之。　　

○又议覆、四川巡抚纪山疏称、四省勘界案内。议将川省永宁协属龙场营。并普市官兵。移驻赤水。及分防古蔺州二处。应建官署营房。请动项建造。应如所请。从之。　　

○壬子。大学士等议奏。据署湖广总督鄂弥达。奏筹捐监事例。捐谷不如捐银。盖银有定数。谷无成价。此贵彼贱。一百八两之数。势不能准照无差。倘易捐谷之例捐银。库贮既充。即偶遇荒歉。原可动支购买。现在已收之谷。留为平粜之用。粜后将银贮库。毋庸买补。复据广东道监察御史李清芳疏称、采买之例既停。监谷已通其变。若如湖督所奏。将监谷捐银。粜出者不用买补。仓廪空虚。良规渐废。势难举行。惟称银有定数。谷无成价。恐谷价多于银数。捐者寥寥。应令各省督抚。按时价斟酌得中。奏准办理。查采买既妨市价。而仓储不可虚悬。是以停户部捐银之例。令生俊于本地出余粟以报捐。庶仓储渐充。而市价不昂。署湖督陈请更易。殊与停止在部捐银之原议不符。且一概准收折色。不特仓储难期足额。一遇歉岁。必致赈粜无赀。纵动支库银购买。在本地市价既腾。在邻封亦转运不易。均于民食有碍。况捐监已收之谷。皆属额贮之项。若粜后不行买补。仓廪既空。小民何所倚赖。应如该御史李清芳所奏。将署湖督鄂弥达陈请易银之处。毋庸议。至各省生俊应捐谷数。俱系督抚按各地时价之贵贱。定应捐谷数之多寡。题覆准行。嗣因各省谷价渐昂。复于原捐数内。酌中核议。减一以至减二。较原定谷数已轻。若因报捐人少遽改。倘将来复有贵贱不齐。势必又议更张。殊多未便。所有该御史李清芳奏请令督抚斟酌时价得中。奏准办理之处。亦毋庸议。从之。　　

○户部议覆、四川巡抚纪山疏称、乾隆五七两年。派驻打箭炉口外台站官兵。借支及驮马鞍屉。共银三千八百一十六两。内官兵借支行装银二千一百三十六两。可否援照乾隆四年十二月恩旨。准其豁免。应如所请。从之。　　

○命吏部左侍郎翰林院掌院学士阿克敦、充日讲起居注官。　　

○癸丑。四川平夷长官司王举能故。以其子王锡爵承袭。　　

○甲寅。谕军机大臣等。张广泗所荐贵州遵义副将周广清。副将唐开中。朕看二人才具。俱属中平。非大材料。似只可胜副将之任。纵好、亦只可用事简总兵。或者二人实系卓荦材。引见片时。朕未能详鉴耳。可寄信询问张广泗。亦必有深知处。再此外副将中。实无有优于此二人者耶。令其据实回奏。寻奏覆、黔省副将内。惟二员尚属稍优。是以并列保荐。此外若铜仁协副将温朝宰。屡著劳绩。亦经附疏荐举。得旨。就黔论黔。祗此数人。卿亦无可如何。此人才所以难得也。而豫为培植作养。则急应留心者耳。　　

○乙卯。上诣畅春园、问皇太后安。　　

○谕军机大臣等。从前陈宏谋荐王乔林。其考语云。淡泊自甘。意念中常存民物。风力素著。严正内还寓慈祥。查王乔林原在江南镇江府任内。以错拟罪名降级。后在西安署知府事。又以滥用非刑革职。天下焉有存心慈祥之人。而错拟罪名、滥用非刑者乎。可将此询问陈宏谋。令其回奏。寻奏覆、王乔林在江南镇江府任内。其错拟罪名降级之事。臣未深知。至在西安承审王之博养女被勒身死一案。讯系王月正凶。因坚不承认。加以刑具。旋经前抚臣塞楞额审无确据。将王月等省释。王乔林附参议处。但此案正凶。至今未获。臣细加访察。王月等未必即非正凶。王乔林、较之滥刑无辜者。似属有间。得旨。错荐王乔林。不过一时识见未到。若因回护之意。而故入人罪。则大非矣。戒之慎之。　　

○调镶蓝旗满洲副都统纳木扎勒、为正白旗满洲副都统。镶白旗汉军副都统明安、为镶白旗满洲副都统。以太仆寺卿鼐满岱、为镶白旗汉军副都统。　　

○旌表守正捐躯之湖北襄阳县民王廷秀妻涂氏。　　

○丙辰。上御勤政殿听政。　　

○谕军机大臣等。瞻对土番不法。扰害地方。朕不得已。允督抚等所奏。发兵征剿。以惩凶恶。目前所请钱粮。已至五十万之多矣。夫用兵贵于神速。始克成功。乃川督办理此事。甚属迟缓。李质粹等。奏称昨差千总前往晓谕。勒献赃贼。彼发兵二百余名。在西纳山下插营阻挡。是我兵遣发太迟。贼人早已闻风豫备。所谓兵贵神速者何在。看此情形。是伊等办理游移拘泥。业已不合机宜。恐将来进剿。亦未必悉能尽善。永除后患。尔等可密寄信。传谕该督抚提臣等。务湏尽心筹画。犁庭埽穴。不至复留余孽。使地方长享安静之福。倘仍如雍正八年之草率完结。复为今日之害。则庆复、纪山、李质粹、不得辞其咎也。　　

○又谕军机大臣等。据四川提督李质粹奏称、征剿瞻对。统领官兵。原派夔州协副将马良柱。泰宁协副将宋宗璋二员。今宋宗璋虽已升任总兵。若伊果能熟习边情。谙练军务。即多一总兵大员亦可。且伊亦曾经奏请束装前往。尔等可寄信询问庆复等。如宋宗璋前往。于军务有益。即著伊一面领兵前去。一面具摺奏闻。　　

○又谕军机大臣等。硕色自到豫省以来。不过仿照旧规。循分供职。未见整顿一事。向来河南盗贼甚多。颇为民害。即如巨恶姚二胡子案内。有僧人性魁。乃各盗教师。最为勇悍。硕色到任。已经二年。未闻拏获惩治。似此败露之大盗。尚不实力缉拏。则其他废弛之处。不问可知。可寄信严行申饬。令伊将巨盗速行弋获。不使漏网。并将旧习痛加悛改。　　

○户部议覆、甘肃巡抚黄廷桂疏请、于灵州旧有仓廒九十余间外。再添建三十六间。查该州于乾隆七年十月以后。采买粮一万一千余石。以每间贮谷五百石计算。只应添建二十余间。所需工料银两。应准于茶篦折银项下动支。从之。　　

○刑部奏、老幼及折一肢之废疾。嗣后仍照例收赎外。其瞎一目者。不得以废疾论。有犯军流徒杖等罪。皆照所犯罪名充配的决。仍请于各例老幼废疾收赎条内。删去瞎一目三字。再查斗殴律内载。折跌人肢体及瞎一目者。小注云。皆成废疾。杖一百。徒三年等语。盖以坏人面目。与折人手足。厥罪维均。故皆满拟城旦。应请仍照律办理。但小注皆成废疾四字。应请移于折人肢体一句之下。从之。　　

○署四川提督李质粹奏、瞻对顽抗不法。请彰天讨。候旨调兵。茂威协副将何启贤、系曾保总兵。奉旨引见之员。请留川带兵进剿。得旨。兵贵神速。岂有贼已发兵阻挡。而汝等尚无出师之期之理。若但云候旨而行。则所谓便宜行事者何在。且将在外而受制于朝者。多不成功。朕不为也。此虽小丑。汝等亦宜存大将风也。勉之。又批、一切机宜。熟筹妥酌为之。兵者不得已而用之。固不可姑息了事。以贻后患。亦不可玉石俱焚。而无所甄别。至夫杀降冒功。则尤所当戒也。勉之慎之。　　

○又奏、川省五方杂处。奸良莫辨。外来流匪、及本地无业流民。凌虐良善。名曰啯噜。散处骤难肃清。已严饬弁兵。上紧查拏。再饬文员一体严缉。得旨。所奏俱悉。此等事。汝总宜且置之。尽心料理瞻对。以期速底荡平可也。　　

○以户科给事中朱伦瀚、为正红旗汉军副都统。　　

○予故辅国将军福尔善祭葬如例。谥温僖。　　

</div>
    <div class="pagination">
<a href="清实录乾隆朝实录_page334.html">上一页</a><span>...</span><a href="清实录乾隆朝实录_page330.html">330</a><a href="清实录乾隆朝实录_page331.html">331</a><a href="清实录乾隆朝实录_page332.html">332</a><a href="清实录乾隆朝实录_page333.html">333</a><a href="清实录乾隆朝实录_page334.html">334</a><span class="current-page">335</span><a href="清实录乾隆朝实录_page336.html">336</a><a href="清实录乾隆朝实录_page337.html">337</a><a href="清实录乾隆朝实录_page338.html">338</a><a href="清实录乾隆朝实录_page339.html">339</a><a href="清实录乾隆朝实录_page340.html">340</a><span>...</span><a href="清实录乾隆朝实录_page336.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
