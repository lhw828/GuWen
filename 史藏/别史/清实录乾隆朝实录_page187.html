<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 187 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 187 页/共 1860 页</h1>
    <div class="content">○训饬言官。谕、朕临御以来。广开言路。原系明目达聪、悬鞀设铎之意。所以集思广益。补阙失而裨政治也。为言官者。理应精白乃心。讲求治体。上则绳衍纠谬。足以匡襄君德。下则扬清激浊。足以砥砺官方。如内而大臣擅权不公。外而督抚婪赃枉法。以及庶司百职。作弊营私者。确有实据。秉公题参。其有关于国计民生之要务。则不时陈奏、如此方克称言官之职。而不负朕谆切求言之本怀。乃数年以来。台垣中之建言者。率多摭拾细务。苟且塞责。而近日支离乖谬之说尤多。即如今日科道奏事三人李清芳则称国家既将捐纳停止。不如彻底廓清。其未选者。一概给与职衔顶带等语。夫同一捐纳也。已选者俱早得官。而未选者无故而摈弃不用。只给顶带。先后互异。何以昭政体而服人心。且捐例既停。则选用者日见其少。再久则无捐纳之员矣。而李青芳尚称商贾之人。一旦簪笏组绶。列于卿大夫之位竟似目前现开捐纳者。何昏愦刻薄至此耶。又如傅森奏称致祭坛庙时。年逾七十之大臣。眠力昏花。举动狼狈。应降旨免其陪祭等语。殊不知臣工陪祭。自可酌量如果精力不逮。原可告之该衙门。不与骏奔之列。而在朕以昭格神明之大典。沾沾于体恤臣工之小节特颁谕旨。有是体乎。最可异者。如邵锦涛奏请蠲免宛大两县铺面门税一摺。此事伊于乾隆四年间。曾经条奏经直督孙嘉淦议不可行。上冬金溶又复具奏请免。大学士九卿仍议不应准行。今日邵锦涛又将此事陈奏、朕查其籍贯金溶。邵锦涛、皆系顺天进士。如此细事。有何关系而两人前后敷陈。有意附会。显系怀挟私心袒护乡里。而邵锦涛为再三之渎。尤不可恕著交部严加议处。凡言官弹劾本省督抚。及条陈本省事宜。其真知确见、有裨政治者少。而假公济私者多。此风断不可长。著通行训饬。朕之开言路。所以尽为君之道。而为科道者亦当尽言官之道。古之言官。忠君爱国。出于至诚。毫无富贵利达之念介于胸中。是以能言人之所不能言。垂之简册。为古今之所共称。今之科道。其居心先不可问。见朕虚怀广揽。凡事包容。意谓言之不当。亦不至于处分。言之偶中。即可希冀迁擢。遂不顾理之是非事之可否。而此倡彼和。累牍连篇。以侥幸于万一。每当二八月内升外转之时。章疏更为纷杂此等情形。伊等返躬自问。实属可鄙。似此皆出于迎合之私衷。假使平日不肯纳谏。则伊等又必箝默不言无一建白者矣。天下之事。不可畸轻畸重。使科道不得尽言、固不可。然任其狂瞽而无节制。则又不可。从来言官之弊。莫大于朋党。明末之事。人所痛恨。可为炯鉴。近日习气。若不悛改。则迎合不已。必致营私。营私不已。必致结党。所关于。国家者甚大。朕是以严切降旨。晓谕臣工等共知之。　　

○遣官祭昭忠祠。　　

○大学士等议覆监察御史金溶条奏、一、督抚保举州县。务开惠民实迹。不得泛填抚字浮文。应如所请通行。一关税赢余请免报解。查乾隆元年以来。赢余较前减少。而商民仍不免苦累。则权关吏、借赢余以恣勒索所致。应敕督抚查各关私设口岸。禁革违例多方巧取名色。一、请豁免直省带徵钱粮。查此项完纳分数不等。概予蠲除。是被灾无轻重之分。受恩有厚薄之异。且此例一行。将来必至并带徵之例。亦有难行之时则利民转以病民。应毋庸议。从之。　　

○又议准署贵州总督兼管巡抚事张允随奏、黔省地瘠民贫。捐监甚少。若每百两加三两公费外。又每谷一石、收银四分。恐更望而色沮请将前项收公费银三两之例停止。每谷一石。止收仓费银四分。仍以一两五钱解部。为饭食之需。以五钱为本省办事人役纸张等费。余银留为添建仓廒之用。从之。　　

○兵部议奏八旗办事限期、及踰限处分。查正余限期。六部著有定例。八旗事件。正限十日者。应给余限十日、正限二十日者。给余限二十日、正限三十日者。给余限十五日、若除于余限外。踰一日至十日、罚俸一月。十日以上。罚俸三月。二十日以上。罚俸六月。三十日以上。罚俸一年。该管之都统副都统。自行检举者、免议。若别经参奏、除承办官罚俸一月、该管官免议外。其罚俸三月者。该管官罚一月。罚俸六月者。该管官罚三月。罚俸一年者。该管官罚六月。在京文职各衙门、堂司官办事踰限。司官照承办官例。堂官照都统副都统例处分。从之。　　

○又议奉天将军额尔图等、将年仅四十告病之骁骑校。声明出兵打仗次数。疏请给俸。若遽议给。恐壮年员弁。恃有军功。闻风效尤。请年至五十以上。曾得功牌者。照旧遵行其年仅四十以上。因病乞休。虽有功牌。毋庸给俸。准其休致。从之。　　

○工部议准直隶河道总督顾琮疏、天津南运河单街望海寺、并毛家伙巷等处、坍垫堤工、以及迎水坝座。因乾隆二三四年。叠遇汛涨汕刷。根脚空虚。请于原修丈尺外。增筑高宽。以期稳固。从之。　　

○长芦盐政三保遵旨议奏直、豫、两省。各州县引地。有能销逾额者。有仅及额者。有一年止可销二三季者。在能销之处。必须各州县积引配运接济。壅滞之地。全赖能销之州县代销。通融引目。实属变通良法。未便议停。请仍旧办理。得旨允行。　　

○己酉。上诣皇太后宫问安。　　

○免金川土司例贡折价。谕、打箭炉迤西瞻对、瓦述、各部落番夷。例应每年纳贡马狐皮折价银八十九两五钱。今朕闻得彼地年来积雪严寒。牛羊受冻。多有伤损。番夷困苦。纳贡艰难。著将乾隆五年六年、应纳折价银两豁免。以示轸恤。著该部即行文四川巡抚、出示晓谕番夷等知之。　　

○吏部议准左副都御史二格奏、都察院查审五城及各部咨查案件。均关紧要。若听书吏承行。无员管理。不免无弊作奸。查经历都事。为本衙门首领官。事务尚简。请将吏、户、刑、事。归经历管。礼、兵、工、事。归都事管。如有迟延错误、书吏不法等事。照各部司员例议处。其各道、于稿面书看之虚文。概行停止。从之。　　

○兵部遵旨题、上年春准停派京兵千六百名、驻劄绥远城、仍遣往巴沟驻防。所有一年应遣往驻防之处。请旨遵行。得旨。照原议行。　　

○免甘肃肃州高台县属之三清湾等处、鹻伤沙压屯田、乾隆三年借给秄种、四百九十余石。　　

○庚戌。谕、著传谕海望。所有八旗内务府秀女挑选时。大臣官员等家。尚有车辆。其兵丁人家秀女。俱系雇车乘坐。嗣后挑选秀女。不论大臣官员。兵丁人家。著每名赏给银一两。以为雇车之费。所有本年选过秀女。俱著补行赏给。此项赏银。八旗、著动支户部库项。内务府、著动支广储司库项。　　

○户部议准两广总督兼理广西巡抚事马尔泰奏、两省兵粮。于州县旧存米谷内拨给。将本年应徵兵米。照一米二谷例。改徵存贮其无旧存之处。除拨支现徵米外。即于邻近旧存项内、凑拨。出陈易新。可免霉变。从之。　　

○五经博士邵文学、因病乞休。以其子邵景龄袭职。　　

○赏给咸安宫教习、官学生等钦定四书文、每舍各一部。从翰林院侍读学士春台请也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百三十六　　


大清高宗法天隆运至诚先觉体元立极敷文奋武孝慈神圣纯皇帝实录卷之一百三十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六年。辛酉。二月。辛亥。上诣皇太后宫问安。　　

○幸圆明园。　　

○免湖北出征弁兵借欠银两。谕、前因楚粤逆苗不法。派拨弁兵。前往征剿。今苗疆平定。军务已竣。朕念黔省路远。所有出征之千把外委马步兵丁等。力量单薄。其启行时、借领俸饷银两。免其扣抵还项。今思湖北虽属楚省。然去城、绥。亦甚辽阔。弁兵远涉劳苦。著将千把外委马步兵丁等原借库银。一体豁除。免其扣抵。该部可即传谕该督抚等知之。　　

○吏部议覆黑龙江将军博第议奏、齐齐哈尔、黑龙江、墨尔根城、呼兰、四处管庄官。应加甄别。定以年限。请以五年为满。如有通晓满汉文艺。办事谙练者。准该上司保题、以京城主事等官补用。循分供职者以小京官选用。其不通晓文艺。并不愿迁移来京者。以本处骁骑校、分别补用。再盛京户部管庄六品官。亦照此年满。分别居官好、及寻常者。以京城主事即用、选用。从之。　　

○免湖北钟祥、京山、天门、三县。并武昌卫、被灾田亩、乾隆五年额赋。共银二千七百二十两有奇。米豆二百四石有奇。缓徵潜江、沔阳、郧县、襄阳、等州县卫。本年额赋。　　

○壬子。军机大臣议覆甘肃提督李绳武奏、准噶尔请补行贸易。可否准其进口。查原议、令于寅午戌年、来京贸易。申子辰年、在肃州贸易。昨岁申年。缘十月熬茶人起程后。始得派人前来。恳今岁补行。在夷人不过图贸易早成。而甫经遣人熬茶。即求贸易。恭顺亦于此见。其人或二三月、或五六月、到肃。应准其进口。再初次贸易。尤须承办得宜届期。应令熟练之员、前往指授。从之。　　

○予刑部左侍郎张照告假者亲。以吏部左侍郎蒋溥兼任。予刑部右侍郎郝玉麟告假养病。以内阁学士周学健兼署。　　

○癸丑。户部议准安徽巡抚陈大受疏称、桐城县商税摃银、六钱二分有奇。遇闰加银五分有奇。又协济昌平州摃银、五分有奇。又京库鱼课摃银、十六两七钱八分有奇。遇闰加银一两七钱九分有奇。向于耗羡银内、提解巡抚衙门、作役食之用。并不造入奏销。嗣因耗羡归公。此项未经声明扣除。相沿俱系官捐。应请豁除。从之。　　

○命司经局洗马陆宗楷署日讲起居注官。　　

○河南广东补行乾隆四年大计。河南八法官九员。广东十二员。革职休致降调有差。　　

○甲寅。户部议准云南总督公庆复奏、滇省旱地。改作水田。应听民便。毋庸转则升科。从之。　　

○礼部议准贵州学政邹一桂奏、黔省帮增补廪。岁案系行文科考日停止。科案则于乡试科册解部日停止。得缺多寡不均请照各省例、于下届行文岁考日停止。从之。　　

○免陕西葭州、神木、延川、三州县。被雹、乾隆五年地丁银米。余尚有应徵之数。分年带徵。　　

○乙卯清明节。上诣恩佑寺、雍和宫、寿皇殿行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭历代帝王庙。　　

○遣官祭关帝庙。　　

○上诣皇太后宫问安。　　

○还宫。　　

○丙辰。遣官祭贤良祠。　　

○丁巳。皇后千秋令节。行庆贺礼。停止筵宴。　　

○戊午。上诣皇太后宫问安。　　

○己未。户部议覆署贵州布政使陈德荣奏、黔省各营、共添兵七千一百余名。营伍已属充实。下游新疆。又遍设屯军防范。且现有余丁。一千二百余名足资拔补调遣。不必拨项招养。以省浮费应如所请其已经招养之余丁。若遽裁汰。未免家口养赡无资。应衣留俟各营出有粮缺。先尽此项陆续顶补开除。从之。　　

○刑部议覆福建按察使张嗣昌奏、闽省秋审人犯。除台湾府属。并附近省城之福州、兴化、二府。照旧准到部覆、提犯审录外。其路远之建宁、邵武、汀州、漳州、龙岩州、各属人犯。三月十五日以前、准部咨者。入本年秋审。十五日以后。汇入次年秋审。次远之泉州、福宁、延平、永春、各属人犯。四月初一日以前、准部咨者。入本年秋审。初一日以后。汇入次年秋审。应如所请。至各省人犯。应令各督抚分别远近、画一办理。以免豫得守候跋涉之苦。从之。　　

○两广总督马尔泰疏报广东惠来县升井场、古埕平湖二栅。新垦盐埕十二漏五分。　　

○庚申。上诣皇太后宫问安。　　

○御太和殿视朝。文武升转各官谢恩。　　

○调江南苏松镇总兵陈伦炯、为狼山镇总兵。湖北襄阳镇总兵张天骏、为苏松镇总兵。升湖南衡州协副将冶大雄、为襄阳镇总兵。　　

○辛酉。孝昭仁皇后忌辰。遣官祭景陵。　　
</div>
    <div class="pagination">
<a href="清实录乾隆朝实录_page186.html">上一页</a><span>...</span><a href="清实录乾隆朝实录_page182.html">182</a><a href="清实录乾隆朝实录_page183.html">183</a><a href="清实录乾隆朝实录_page184.html">184</a><a href="清实录乾隆朝实录_page185.html">185</a><a href="清实录乾隆朝实录_page186.html">186</a><span class="current-page">187</span><a href="清实录乾隆朝实录_page188.html">188</a><a href="清实录乾隆朝实录_page189.html">189</a><a href="清实录乾隆朝实录_page190.html">190</a><a href="清实录乾隆朝实录_page191.html">191</a><a href="清实录乾隆朝实录_page192.html">192</a><span>...</span><a href="清实录乾隆朝实录_page188.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
