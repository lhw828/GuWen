<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 587 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 587 页/共 848 页</h1>
    <div class="content">
○又谕、御史陈光亨奏、请将捐赈绅民从优议叙。现据吏部议称、本有从优之条。有加无已。恐漫无限制。著毋庸议。至所称外省捐办工程。有勒捐罚捐等弊。本干例禁。著各直省督抚、仍遵旧章。严加访察。务于所属府厅州县、剀切晓谕。概不准有勒捐罚捐等弊。如别经发觉。定行惩处不贷。　　

○谕军机大臣等、林则徐等奏、轰击夷船情形一摺。览奏均悉。＜?口英＞咭唎国夷人、自议禁烟之后。反覆无常。前次胆敢先放火炮。旋经剀谕。伪作恭顺。仍勾结兵船。潜图报复。彼时虽加惩创。未即绝其贸易。已不足以示威。此次吐嘧夷船。复敢首先开放大炮。又于官涌地方。占据巢穴。接仗六次。我兵连获胜仗。并将尖沙嘴夷船。全数逐出外洋。该夷心怀叵测。已可概见。即使此时出具甘结。亦难保无反覆情事。若屡次抗拒。仍准通商。殊属不成事体。至区区税银。何足计论。我朝抚绥外夷。恩泽极厚。该夷等不知感戴。反肆鸱张。是彼曲我直。中外咸知。自外生成。尚何足惜。著林则徐等酌量情形。即将＜?口英＞咭唎国贸易停止。所有该国船只。尽行驱逐出口。不必取具甘结。其殴毙华民凶犯。亦不值令其交出。当啷一船。无庸查明下落。并著出示晓谕各国。列其罪状。宣布各夷。俾知＜?口英＞夷自绝天朝。与尔各国无与。尔各国照常恭顺。仍准通商。傥敢包庇＜?口英＞夷。潜带入口。一经查出。从重治罪。其沿海各隘口。并踞夷埠不远之海岛。均著林则徐等相度机宜。密派员弁兵丁。严加防护。毋稍疏懈。此次攻击夷船。提督关天培奋勇直前。身先士卒。可嘉之至。著赏给法福灵阿巴图鲁名号。仍交部从优议叙。以示奖励。所有在事出力员弁。著查明保奏。候朕施恩。阵亡及受伤弁兵。著林则徐等查明咨部。照例办理。将此各谕令知之。　　

○谕内务府大臣等、向来钦安殿当差之首领太监等、每年正月二月八月九月十月十二月、均有办道场之期。每月又有拜斗之日。朕思该太监等供役内庭。原为洒埽殿宇差使。嗣后该处首领太监、在钦安殿办道场及拜斗等事。著永远停止。其八月初十日传进光明殿法官道众、在钦安殿办道场。及十二日在顺贞门外搭台举走香灯之处。亦著停止。至圆明园佛楼、慈云普护、舍卫城、永日堂、广育宫、关帝庙、法慧寺、河神庙、亦俱有首领太监充当僧人、上殿念经等事。著一并裁撤。该首领太监等、均著留发当差。有年老不愿留发者。听其在原处当差。终身而止。亦不必上殿念经。至佛楼念经之幼僧十三名。道童十名。原系由外庙拨进。著全行撤出。仍令归庙。由内务府妥为安置。其每年传进外庙僧官在佛楼念经等日。亦著不必传进。所有钦安殿首领太监等应用之道衣法器经卷。著派敬徵率同总管太监刘进礼、前往查明。圆明园佛楼等处首领太监等应用经卷法器。著派裕诚率同总管太监赵喜、查明开单具奏。嗣后每届钦安殿、天穹宝殿斗坛、及圆明园佛楼等处、拜斗拈香日期。著敬事房圆明园司房先期请旨。并著总管太监等、传谕各该处首领太监、此后照常供献上香。敬谨洒埽。著为令。　　

○礼部议准、前护河南巡抚鄂顺安疏报、采访唐县贞节妇女党刘氏等一百九十九口。安徽巡抚色卜星额疏报、休宁县汪王氏等六千二十八口。署江苏巡抚裕谦疏报、通州分司所属九场居葛氏等三百三十八口。各请建总坊旌表。从之。　　

○免齐齐哈尔、黑龙江、墨尔根、三城被旱被水公田额赋。贷齐齐哈尔、布特哈、卜魁等站灾户口粮。展缓黑龙江、齐齐哈尔、墨尔根、布特哈、卜魁等站灾户旧欠银粮。　　

○辛丑。上诣安佑宫行礼。　　

○闽浙总督桂良奏报到任日期。得旨、闽省吏治武备。废弛已久。水师尤关紧要。汝若不加振作。一味因循。委过前人。自问天良何在。朕有见闻。断不能曲为包容也。懔之勉之。　　

○以故甘肃河州土千户韩辉宗子伏、袭职。　　

○壬寅。上诣大高殿。寿皇殿。行礼。　　

○奉皇太后还宫。　　

○癸卯。上诣皇太后宫问安。　　

○谕内阁、前据嵩溥等奏、筹议查拏闽省海口鸦片章程一摺。当交军机大臣、会同该部议奏、兹据穆彰阿等会议具奏、均著照所议办理。嗣后拏获鸦片之案。讯系曾由何处关津经过者。著该将军等即将所派管关之员。有无知情故纵。一体严参究办。　　

○命礼部尚书龚守正、刑部尚书隆文、工部尚书陈官俊、正蓝旗蒙古都统哈哴阿、在紫禁城内骑马。　　

○移湖北崇阳汛把总驻江夏。江夏汛外委驻崇阳。从总督周天爵请也。　　

○缓徵陕西绥德、清涧、米脂、吴堡、四州县被旱歉区新旧额赋。　　

○甲辰。上诣火神庙。宣仁庙。凝和庙。拈香。　　

○遣官祭先医之神。　　

○以安徽布政使程楙采、为巡抚。山东按察使邵甲名、为安徽布政使。　　

○赠故安徽巡抚色卜星额、太子太保。予祭葬。　　

○乙巳。圣祖仁皇帝忌辰。遣官祭景陵。　　

○上诣寿皇殿行礼。　　

○诣关帝庙拈香。　　

○谕内阁、前据宝兴奏参、成都府知府谢兴峣、声名狼籍。物议沸腾。当经降旨饬查。兹据查明、该府审理案件。于官亲丁役舞弊作奸。既不能豫为约束。又复漫无觉察。且恐有授意婪赃等弊。谢兴峣著即革职。交该督亲提全案人证。严行究讯。不准任其狡展。并勒令速将阎成等交出。归案质审。毋许稍涉迁就。有意开脱。以惩贪墨而儆官邪。寻奏、谢兴峣于文生廖凤翥、被人诬扳奸案。不即讯释。至管亲谢兴嵘、家丁阎成、曾喜、差役游七等、撞骗多赃。毫无觉察。业经革职。应毋庸议。除严缉曾喜务获外。谢兴嵘、阎成、拟枷号两个月。发极边烟瘴充军。余分别问拟。下部议。从之。　　

○镶蓝旗汉军都统特依顺保、因病再赏假两月。以理藩院尚书赛尚阿、署镶蓝旗汉军都统。　　

○调安徽按察使徐宝森、为山东按察使。以江苏淮海道文麟、为安徽按察使。　　

○缓徵江苏上元、江宁、句容、溧水、高淳、江浦、六合、长洲、元和、吴、吴江、震泽、常熟、昭文、昆山、新阳、华亭、奉贤、娄、金山、上海、南汇、川沙、青浦、武进、阳湖、无锡、金匮、江阴、宜兴、荆溪、靖江、丹徒、丹阳、金坛、溧阳、山阳、阜宁、清河、桃源、安东、盐城、高邮、泰、东台、江都、甘泉、仪徵、兴化、宝应、铜山、沛、萧、砀山、邳、宿迁、睢宁、太仓、镇洋、海、沭阳、六十一厅州县并淮安、大河、扬州、徐州、苏州、太仓、镇海、金山、八卫被水被旱庄屯新旧额赋。　　

○丙午。上以冬至祀天于圜丘。自是日始。斋戒三日。　　

○丁未。谕内阁、前据多尔济纳木凯奏、请将伊族台吉一二人。带赴科布多帮办家务。可否于各项公务往来之便。即行起程等语。当经降旨交理藩院议奏。兹据该院奏称、外任蒙古大臣、随带本族台吉帮办家务。例无专条。且所称于各项公务往来之便。即行起程。尤属窒碍难行。多尔济纳木凯冒昧奏请。殊属非是。著交该院察议。　　

○谕军机大臣等、御史焦友麟奏、命案情节支离、请饬查办一摺。前据经额布奏、昌邑县民刘治、被女魏刘氏等谋勒致毙。捏报自勒身死。委员究出实情。分别凌迟斩决。兹据奏称、此案疑窦多端。该处物议沸腾。恐有锻炼成招故入人罪等语。案关凌迟斩决三命。原办有无错误。自须详慎确查。托浑布甫经到任。无所用其回护。著即按照指出情节。虚衷研鞫。务得确情。不得因案已拟结。将就了事。原摺著钞给阅看。将此谕令知之。寻奏。刘治女魏刘氏、妻侄刘延治、因奸败露。商同刘治妻刘刘氏、勒死刘治。知县淩朝荐误听仵作以自勒填报。经济南府知府侯燮堂审出实情。魏刘氏、刘刘氏、凌迟。刘延治斩决。淩朝荐革职在案。今覆加讯验无异。惟当日侯燮堂因众供已确。未请开检。应交部议处。下部议。从之。　　

○戊申。上诣南郊斋宫斋宿。　　

○调广州将军哈丰阿、为西安将军。绥远城将军德克金布、为广州将军。以前任福州将军嵩溥、为绥远城将军。　　

○以缉获散布妖言重犯。予河南知县崔焘等升补有差。并免历任文武员弁失察处分。　　

○予故西安将军苏勒芳阿、祭葬。谥壮敏。　　

○缓徵浙江乌程、归安、德清、武康、四县被雨歉区新旧额赋。　　

○己酉。冬至。祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后陵寝。　　

○遣官祭端慧皇太子园寝。　　

○诣皇太后宫问安。　　

○停次日朝贺。　　

○谕内阁、本日天坛大祀。读祝官伊勒通阿、声音平常。嗣后遇有亲行典礼。不准开列。著该衙门堂官、另拣声音洪亮之员。豫备读祝差使。　　

○赏八旗兵丁一月钱粮。　　

○庚戌。谕内阁、哲布尊丹巴呼图克图、来京瞻觐。业由库伦起程。惟念远路驰驱。该呼图克图、身体是否平善。著派御前行走扎萨克贝子济克默特、偕理藩院主事那苏泰、驰驿前往迎接。并赏给该呼图克图、黄哈达一方。吉祥玉佩一件。翡翠念珠一串。交济克默特赍往。无论何处迎见该呼图克图。即行传谕令其祗领。以示体恤。　　

○又谕、御史扎克丹奏、请饬部院堂官认真考试笔帖式一摺。各部院笔帖式、清文是其本分。必须品谊端方。差使勤奋。而又繙译清通。方可列诸上考。现届办理京察年分。著各部院堂官认真考试。秉公遴选。务使所保各员。器识文艺。皆有可观。不得滥竽充数。将此通谕知之。　　

○辛亥。谕内阁、钱宝琛奏、请酌改水师唬船、并先行试办一摺。江西省南湖九江鄱湖水师营额设唬船。现据该抚查明、船身笨重。不便驾驶。请仿照民船式样。分别改造。著准其每营酌造数只试用。仍著该抚确切查明、如果合式。再行核实具奏。该部知道。寻奏、南湖营试造八只。九江鄱湖两营各照造五只。业经会同总兵官李锜阅视。进退折旋。俱极灵便。足备操防。报闻。　　

○以故奉恩将军福嵩阿子瑞庆、袭职。　　

○抚恤朝鲜国遭风难夷如例。　　

○壬子。遣惠亲王绵愉、诣大高殿。成郡王载锐、诣宣仁庙。凝和庙。庆郡王奕彩、诣昭显庙。时应宫。谢雪。　　

○管虎枪处定郡王载铨等奏、请将虎枪处营拨差马。停止交围出青。庶免差务竭蹶。所需马乾钱粮。即由本处行文户部支领。从之。　　

○盛京将军耆英奏、遵旨禁止雇倩炮手演围。得旨、每岁行围。必当一力严查。断不准稍不留心。又蹈故习。懔之。　　
</div>
    <div class="pagination">
<a href="清实录道光朝实录_page586.html">上一页</a><span>...</span><a href="清实录道光朝实录_page582.html">582</a><a href="清实录道光朝实录_page583.html">583</a><a href="清实录道光朝实录_page584.html">584</a><a href="清实录道光朝实录_page585.html">585</a><a href="清实录道光朝实录_page586.html">586</a><span class="current-page">587</span><a href="清实录道光朝实录_page588.html">588</a><a href="清实录道光朝实录_page589.html">589</a><a href="清实录道光朝实录_page590.html">590</a><a href="清实录道光朝实录_page591.html">591</a><a href="清实录道光朝实录_page592.html">592</a><span>...</span><a href="清实录道光朝实录_page588.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
