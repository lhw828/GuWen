<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 273 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 273 页/共 505 页
  </h1>
  <div class="content">
   ○又谕、瑞麟、蒋益澧奏、遣散官民。沿途安静一摺。并请准客民编籍考试。及开复廪生黄翼泰衣顶各等语。广东肇庆等处土客各民。构衅械斗。仇杀多年。经瑞麟、蒋益澧、派兵弹压。剿抚兼施。将客民给赀遣散。分赴高廉雷琼及广西之贺容贵等县平南戎墟等处安插。该客民沿途行走。俱属安静。办理颇为妥协。著瑞麟、蒋益澧、张凯嵩、督饬委员并各地方官。妥为经理务令土客相安。毋任别滋事端。如该委员及地方官有办理得宜者。准该督抚酌量奏请奖叙。毋许冒滥。傥有玩忽推诿各弊。即著随时参办。所有新迁客民。准其附入各该州县另编客籍。一体考试。每童生二十人。准其取进一名。以示鼓励。并著各该省学政督饬学官。广为宣导正学。俾启颛蒙。悉臻良善。客目已革廪生黄翼泰、既经悔罪。著准其释放。给还衣顶。此后土客各民。傥有自分畛域。互启争端者。著各督抚饬令地方官秉公办理。但分曲直。不分土客。毋许稍存偏袒。以期日久相安。　　

○又谕、蒋益澧奏、勒限赶办奏销。请严定迟逾处分一摺。各省地丁钱粮。为国家惟正之供。州县之有无亏那。全凭奏销为考核。广东办理奏销。例定于次年五月。由藩司将收支数目。汇造总册。分款详请题咨。乃该省自办理军务以来。连年展缓。迨展缓期届。仍未能依限具题。竟至同治元年分奏销。延至本年五月始行造竣。若如此逐年递推。尚复成何事体。该抚奏请提前趱办。严定迟逾处分。具见办事认真。可嘉之至。即著照该抚所议。除二年分奏销。已由该抚于十一月具题外。其同治三年分奏销。勒限于六年五月以前办竣。四年分奏销。勒限于六年十一月办竣。五年分奏销。勒限于七年五月办竣。六年分奏销。勒限于七年十一月办竣。傥以后藩司及粮道衙门。再敢任意迟延。即著该抚据实参处。如州县造报迟逾。及武营销算册籍。延不造送。即由藩司分别详参。若该抚督催不力。致逾定限。即一并交部从严议处。近来各省州县徵存钱粮。造册任意延阁。以致那新掩旧。弊端百出。并著各直省督抚严饬藩司。破除情面。勒限清厘。所有钱粮奏销各册。均须依限造报。傥任意稽迟。即著该部照例参处。以重国帑而杜弊端。　　

○谕军机大臣等、瑞麟、蒋益澧奏、派兵进攻曹冲客匪。绘图呈览一摺。曹冲匪徒。踞险聚众。攻破城寨。而地方偪近省垣。尤为肘腋之患。瑞麟等饬徐文秀等、分东西两路进剿。并派梅启照等带兵进驻北路。复令任星元等。统带水师。节节设防。布置尚为周密。即著瑞麟等严饬该将领等痛加剿洗。以除积患。傥该匪经官兵惩创。悔罪投诚。并著该督抚斟酌办理。其五阬土匪。瑞麟等已饬郑绍忠分投扼堵。著俟曹冲事竣。即行移军进剿。毋稍延缓。将此由五百里各谕令知之。　　

○引见已革护军统领常星阿。得旨、著发往库克吉泰军营效力。　　

○以正黄旗蒙古都统载容署正白旗汉军都统。　　

○以孝行卓著。擢广东从九品孙炘以知县用。　　

○予浙江各属阵亡殉难布政司经历唐铣等绅民妇女二百八十一员名口分别旌恤如例。　　

○展缓吉林三姓歉收地方民欠银谷。　　



大清穆宗继天开运受中居正保大定功圣智诚孝信敏恭宽毅皇帝实录卷之一百九十二　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治五年。丙寅。十二月。丙申。孝和睿皇后忌辰。遣官祭昌西陵。　　

○丁酉。孝德显皇后忌辰。遣官祭定陵。　　

○谕内阁、崇厚奏、议覆奉省改设道员。应请加衔一摺。奉天新设奉锦山海道员缺。著准其照福建台湾道例。赏加按察使衔。以符体制。其添设海防同知。亦系海疆要缺。俸满时送部引见。应如何给予升阶之处。著奉天府府尹妥议具奏。　　

○谕军机大臣等、李鹤年奏、任赖逆股窜至湖北天门。遵饬宋庆一军越境追剿一摺。逆踪已□天门。其西南有江汉之阻。现在鲍超一军业已入鄂。著谭廷襄、曾国荃、督饬鲍超、郭松林、张树珊、刘铭传等、各路之兵。三面兜围。务须就地歼除。不准再有窜逸。诚恐该逆惯于避兵。乘虚回窜。李鹤年务当督饬宋庆一军。兼顾后路。毋任回窜。致办理又形棘手。曾国藩、李鸿章即飞檄鲍超等援鄂之军。实力会剿。尽歼丑类。不得稍有退缩。李鹤年俟张曜到豫。与之通盘筹商。酌量出境居中驻扎。以资得力。西窜之张总愚股匪。著该抚随时确探。严密设防。毋稍松劲。将此由六百里各谕令知之。　　

○又谕、传谕贵州布政使严树森、严树森奏、沿途访查张亮基大概情形。并将黔捐局文开单呈览一摺。贵州遵义等处。道路虽多梗阻惟张亮基被参各节。既据该藩司访有端倪。自应赶紧进省严省。以期水落石出。著严树森仍遵前旨。设法遄行。趱程进省。将张亮基被参各款。确切查明。据实具奏。有人奏、开复道员邓尔巽、为黔中著各劣员。初任绥阳时假劝捐为名。肆行摉括。调任遵义。虐焰愈张。每闻贼警。并未带练出城。贼去纵练殃民。杀掠百姓。及前赴威甯等处。所部到处骚扰视贼尤酷。逃至大定。激变团众。情罪擢发难数。张亮基徇情率请开复。欺罔莫此为甚。请将邓尔巽开复保案撤销。永不叙用等语。邓尔巽贪酷狼籍。至于此极。亟应严行查办。以儆官邪。著严树森一并查明。迅速具奏。原摺著钞给阅看。　　

○命理藩院右侍郎魁龄、通政使司通政使于淩辰、太常寺少卿王维珍、鸿胪寺少卿文硕、前往西山查探水源。　　

○广东水师提督温贤因病解职。以阳江镇总兵官任星沅为水师提督。顺德协副将卫佐邦为阳江镇总兵官。　　

○缓徵安徽、怀甯、桐城、潜山、太湖、宿松、望江、贵池、铜陵、建德、东流、当涂、芜湖、繁昌、无为、合肥、舒城、庐江、巢、灵璧、定远、阜阳、颍上、太和、霍邱、泗、天长、二十六州县被水被旱地方本年额赋有差。　　

○喀喇沁辅国公德里克呢玛、乌珠穆沁辅国公车林多尔济、苏尼特扎萨克都楞郡王那木济勒旺楚克、阿巴噶卓哩克图郡王刚噶尔伦布等二人、于养心门内瞻觐。　　

○戊戌。谕内阁、吏部奏、查出请封各员。与例不符。请旨办理。并酌议章程一摺。向来覃恩应请封典各员。例应开明出身履历。取具册结。呈请吏部办理。乃近来各衙门请封之员。经该部查出。竟有与例不符应行驳斥者。朝廷旷典。岂容含混滥邀。惟念历时已久。若令将诰敕概行呈缴。转滋纷扰。所有从前业经请封各员。著免其查销。除现在查出检举之堂司各官加恩免其议处外。其从前出结之同乡京官及吏部承办各员。未能详慎。均著查取职名。分别议处。嗣后应请封典各员。务须按照定章办理。不得稍有蒙混。　　

○谕军机大臣等、谭廷襄、曾国荃奏、官军追贼获胜。现在剿办情形一摺。此次捻逆阑入鄂境。叠陷城池。虽各军俱有胜仗。尚为奋勉。而曾国荃督兵近在德安。漫无调度。致令该逆任意蹂躏。甚负期望。著即会同谭廷襄严饬各军设计痛剿。务当就地歼除。毋令窜入豫境。并著曾国藩、李鸿章、饬令周盛波等分道进剿。会合夹击。其襄河北岸。著曾国荃派兵会同唐协和严密堵御。总之该逆在鄂。地势既非平旷。马力不能施展。若各军四面夹击。齐心并力。必可痛挫其锋。以后势如破竹。易于剿办。傥仅侈报小胜。而任听该逆四窜。于大局何益。曾国荃久在军营。岂不深知谅不烦谆谆指示也。鲍超一军。谅已抵鄂。距贼不远。当可接仗。并著曾国藩、李鸿章、催令迅速进剿。毋再迁延。致误叠饬援陕事机。第鄂境力剿之后。该逆乘间窜豫。亦在意中。著李鹤年懔遵前旨。派军防剿。不可稍涉大意。谭廷襄等另片奏、失守地方之知县文湛等、事出仓卒。情有可原。并随同官军收复城池。请革职留任等语。该员等失守地方。厥咎甚重。若仅予以革留。未免失之宽纵。云梦县知县文湛、应城县知县沈兆元、署天门县知县杨宗时、均著改为革职留营效力。以示惩儆。将此由六百里各谕令知之。　　

○又谕、穆图善奏、甘省军务吃紧。未能移师赴陕一摺。回目马生彦、杨汶智等具禀投诚。叠经谕令穆图善审察真伪。饬令呈缴军械马匹。毋为所绐。现在该回目等虽迁移糜子滩三角城地方。听候安插。而马匹军械。均尚未缴。穆图善务当审察情形。与杨岳斌妥商筹办。不得草率因循。致堕该回目诡谋。镇番一带。既有饥回句结土匪。出边掳掠。该将军自应派兵驰赴镇番。认真摉捕。以清其源。惟当分别良莠。慎毋妄戮良回。再致骚动。陕省已有西蒙克西克、程兴烈、两军赴援即著乔松年刘蓉、饬令分路防剿。并与泾州等处防军。联络声势。杜贼东窜。穆图善著暂缓驰赴泾州。该将军所统各营。兵数已不为少。惟当力筹甘省北路防剿。毋得拥兵观望。藉词坐镇。虚糜饷项。捻匪是否尚在蓝田一带滋扰。乔松年、刘蓉、半月以来。未经奏报。现在军情贼势如何。著乔松年等随时具奏。以慰廑系。将此由五百里各谕令知之。　　

○引见安徽凤颍六泗道李文森。得旨、著开缺以道员发往云南。交劳崇光差遣委用。　　

○己亥。以雪泽未沾。上于大高殿设坛祈祷。亲诣行礼。　　

○遣惇亲王奕誴诣时应宫。恭亲王奕?诣昭显庙。贝勒载治诣宣仁庙。贝勒奕劻诣凝和庙。拈香。　　

○以神灵显应。颁甘肃省城城隍庙扁额。曰灵昭陇右。　　

○谕军机大臣等、杨岳斌奏、请将谭玉龙等惩办等语。谭玉龙擅自赴陕。咎有应得惟尚奋勉行间前已降旨撤去统领。暂免治罪。此时谅杨岳斌亦可接奉转行矣。其营官陈义。亦当暂免惩办。以泯猜疑。已革参将李春海、经李助发调赴南路。辄敢拔队东走。记名提督傅先宗、遇贼回窜。逗遛不前。以致挫败。复又擅自截留粮石。实属玩法。李春海著即饬令雷正绾派员拏解赴省惩办。傅先宗著撤销记名提督。即行革职。留营效力。以示惩儆本日复据杨岳斌奏收复平凉。请将雷正绾等优奖。已明降谕旨将雷正绾赏还黄马褂。并赏还勇号矣。著即传知该提督。令其奋勉立功再膺懋赏。将此由五百里谕令知之。　　

○又谕、杨岳斌奏、甘省需饷急切。请饬催各省协款。并请催四川按月协饷各摺片。各省协甘饷银。解赴兰州司库者日少。晋省河东道库。部拨协饷。亦未解到。该省米价昂贵。司库异常支绌各营兵勇。待饷甚急。情形万分危迫。著崇实、骆秉章、李鹤年、阎敬铭、赵长龄、丁宝桢、将应解甘省协饷。迅速派员解往。源源拨济。以免哗溃之虞。并著赵长龄将河东道库旧欠及部拨新款协甘饷银。如数拨解。毋稍迟延。其四川应解甘省月饷。除成禄一军。应按月拨解一万两外。仍著崇实、骆秉章、每月协济银二万两。按月派员解往汉中。改交杨柄锃查收备用。并著杨岳斌饬令杨柄锃、于川陕近甘地方。查明可通舟楫处所。设立仓廒。以便转运。将此由五百里谕知崇实、骆秉章、杨岳斌、李鹤年、阎敬铭、赵长龄、并传谕丁宝桢知之。　　

○又谕、荣全奏山岭被雪封闭。解饷艰难并请颁给参赞印信。及恳拨吉林等处官兵以资统带各一摺。荣全运解喀帕儿军饷。行抵乌克克卡伦。被雪封闭。改道转运其寒苦艰难。览奏曷胜廑念。荣全办理此事。不辞劳瘁。深可嘉尚。现踞科布多不远。著于到科后。会同李云麟妥为筹商。或荣全驻扎科布多。或令李云麟前往乌里雅苏台。协同各该将军大臣等。将乌科两城分投防守。俟蒙兵训练已有成效。再行进剿。以期一鼓而前。不致再蹈覆辙。其出力之哈萨克等。自应给予顶翎。以资鼓舞。此后即由荣全自行酌办。不可稍涉拘泥。领队锡拉那眷属。俱在伊犁殉难。甚可悯恻。此外官员兵勇等被难者不少。皆国家捐躯效命之人。俟伊犁收复后。均当查明。破格施恩。建立专祠。以示光宠。伊犁参赞大臣关防。已交该部铸造颁给。其未到以前。著荣全刊刻木质关防。暂资钤用。吉林等处官兵已由库克吉泰等统带。由甘肃出关。此外别无可拨之兵。著库克吉泰、德兴阿、迅即出关。前赴巴里坤驻扎。毋稍迟缓。成禄叠谕出关。至今未报起程。并著克期前进。毋再迁延干咎。将此由六百里各谕令知之。　　

○黑龙江将军特普钦奏呼兰官兵入山缉获败匪。得旨、仍著饬属严密摉拏逸匪。以靖地方。不准稍有松懈。　　

○以甘肃平凉府城被贼窜陷。旋即克复。赏还提督雷正绾黄马褂勇号。复已革提督周显承职。予知府李超群以道员用。革在逃游击刘玉昌职。拏获正法。千总文天麟革职审办。　　

○以甘肃省城防剿出力。赏副将张玉春、文象奎、都司潘金安、巴图鲁名号。道员华祝三等花翎。把总文永春等蓝翎。余加衔升叙开复有差。予阵亡都司刘全顺、守备王进廷、祭葬世职加等。　　

○蠲缓江苏山阳阜甯、桃源、盐城、高邮、泰、东台、兴化、宝应、沭阳、清河、安东、江都、甘泉、仪徵、铜山、丰、沛、萧、砀山、邳宿、迁、睢甯、海、赣榆、通、泰兴、海门、二十八厅州县暨淮安、大河、扬州、镇江、徐州、五卫被水地方新旧漕粮并漕折银有差。　　

○苏尼特扎萨克都楞郡王那木济勒旺楚克、阿巴噶卓哩克图郡王刚噶尔伦布等二人、喀尔喀扎萨克头等台吉车林多尔济、于神武门外瞻觐。　　

○庚子。谕内阁、理藩院奏、已故额驸柰曼郡王德木楚克扎布之侍妾等、呈控新袭郡王萨哈拉倚仗王势。安心陷害。请饬研讯一摺。著派肃亲王华丰、宝鋆、会同刑部秉公审讯。定拟具奏。　　

○谕军机大臣等、传谕湖南布政使兆琛。兆琛奏进攻颇洞获胜。苗逆攻扑铜仁府属。均经击退。并孟溪等处连获大捷各摺片。官军进攻颇洞。叠有斩捦。蹋平贼垒五座。贼卡两重。苗逆分股窜扑铜仁府八弓汛等处。均经官军击退。著兆琛督饬各军乘胜进攻。分投剿洗。将颇洞贼巢迅速攻拔。其八弓等处窜匪。并著节节埽荡。就地歼除。毋令四出窜扰。益肆蔓延。贵字锐字等营。既在孟溪等处连获捷音。亟应力筹进剿以收破竹之效。即著兆琛会商李元度等进攻荆竹园。迅殄逆氛。务绝根株。　　

○以贝子载钧子溥芸袭已革奉恩镇国公溥楣爵。故宗室奕协子载帛袭已革奉恩辅国公载泰爵　　

○命赛因诺颜郡王衔扎萨克贝勒锦丕勒多尔济以郡王衔世袭罔替。　　

○以浙江海运漕粮出力。予知府郭式昌等升叙有差。　　

○以江西捐输军饷。永广南安府学额五名。崇义县八名。　　

○予贵州铜仁阵亡总兵官洪有元、游击夏升高、祭葬世职加等。都司武得保等祭葬世职。　　

○予贵州玉屏殉难知府任式坊祭葬世职。子宗骏赏恤如例。　　

○追予江苏丹阳殉难知县方浚泰建立专祠。　　

○翁牛特镇国公永咙、喀尔喀扎萨克辅国公奈当苏隆等二人、察哈尔三等台吉布尔呢巴达尔等四人、茂明安扎萨克头等台吉绰克巴达尔呼喀喇沁额驸吉兰泰等二人、于养心门内瞻觐。　　

○辛丑。谕军机大臣等、谭廷襄奏、体察现在军情。分别督催防剿并请饬鲍超等筹办陕匪各摺片。贼匪在钟祥之臼口一带。郭松林等叠次获胜。前已据曾国荃奏报。现在臼口屯聚之贼。由高家集一带。向西北窜至蒿湖及随州地界。曾国荃前奏、派总兵刘维珍一军。扼险于枣阳南山一带。贼如由随枣窜去。自可前截后追著谭廷襄曾国荃、懔遵前旨迅饬诸军奋力合剿。毋任再回豫疆。又成不了之局。鲍超一军。现已拔队入鄂。即著该提督视贼所向。认真剿办。先将此股歼除。则陕贼势孤。不难扑灭。毋再迁延瞻顾。与贼相左徒劳跋涉也。各路饷需。著谭廷襄悉心经理。以期无误军食。其有疲乏不整万难得力之营。著与曾国荃会商裁汰。以节糜费。陕西贼股。闻已袭陷临潼。扰至坝桥等处。又附近西安省城之引驾回牛犊杜曲等镇及孝义镇安等处。俱有贼营。是此股贼众。已窜南山。希图直达汉滨。该处棚民签匪。本属不少设令句结引导。西偪川疆。东扰楚境。皆意中事。而商雒之长岭关竹林关漫川关等处。紧与郧西接壤。其势尤易波及。陕省兵勇营数不少。叠次谕令刘蓉出省督剿。该前抚置若罔闻。高卧省城。养贼自重。以致军无统率。任贼纷窜。不知是何居心。近半月以来。奏报杳然。殊深焦灼。刘蓉如不能出省即著乔松年亲赴前敌。调度各军。设法痛剿。省城防务。交藩司林寿图会同署西安将军穆隆阿妥为办理务臻周密。其襄郧等处界连陕境之地。著谭廷襄、曾国荃、派兵严防。毋任窜突。将此由六百里谕知谭廷襄、曾国荃、乔松年、刘蓉、并传谕鲍超知之。　　

○又谕、前谕左宗棠即行驰赴甘肃。督办军务。毋庸来京。该督由江西湖北行走。计已将次入鄂。现在陕西贼匪已窜南山。叠经谕令刘蓉出省调度。该前抚高卧省城。毫无布置。诸军互相雄长。督率无人。以致二华蓝田渭南临潼等处。俱被扰窜。半月以来。未见奏报。不知情形究竟若何殊深西顾之忧。左宗棠带兵由湖北入秦。著即确切侦探。觇贼所向。迎头扼堵。杜贼窜鄂之路。如贼尚在秦。即著该督迅赴陕西。督饬诸军先剿南山一带之贼。俟此股办有眉目。再赴甘肃督剿回逆。刘典一军。曾否启行。并著催令赴营。以资得力。将此由六百里谕令知之。　　

○以故一等男成祥子那丹珠袭爵。世管佐领喜林袭已革三等男喜智爵。　　

○以河南睢州等处剿匪出力。予提督马德昭等优叙。赏都司郭春报巴图鲁名号。知府师长怡。守备杨鸿礼等花翎。千总李葆珠等蓝翎。余加衔升叙开复有差。
  </div>
  <div class="pagination">
   <a href="清实录同治朝实录_page272.html">
    上一页
   </a>
   <span>
    ...
   </span>
   <a href="清实录同治朝实录_page268.html">
    268
   </a>
   <a href="清实录同治朝实录_page269.html">
    269
   </a>
   <a href="清实录同治朝实录_page270.html">
    270
   </a>
   <a href="清实录同治朝实录_page271.html">
    271
   </a>
   <a href="清实录同治朝实录_page272.html">
    272
   </a>
   <span class="current-page">
    273
   </span>
   <a href="清实录同治朝实录_page274.html">
    274
   </a>
   <a href="清实录同治朝实录_page275.html">
    275
   </a>
   <a href="清实录同治朝实录_page276.html">
    276
   </a>
   <a href="清实录同治朝实录_page277.html">
    277
   </a>
   <a href="清实录同治朝实录_page278.html">
    278
   </a>
   <span>
    ...
   </span>
   <a href="清实录同治朝实录_page274.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
