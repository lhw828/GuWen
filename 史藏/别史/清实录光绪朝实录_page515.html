<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 515 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 515 页/共 1316 页</h1>
    <div class="content">
居注

　　

○谕内阁、托伦布等奏、军台废员。由配脱逃。请旨饬缉究办一摺。已革都司刘正兴。胆敢由配所脱逃。该都统已咨行邻境缉拏。难保不潜行来京。或私回原籍。著步军统领衙门、顺天府、五城御史、江苏巡抚、一体严拏务获究办。

现月

　　

○湖南巡抚王文韶奏、武陵龙阳二县被水冲溃围堤。动拨厘金钱文。筹办赈济情形。得旨、即著饬属妥为抚恤。毋任灾民失所。摺包　　

○甲戌。谕军机大臣等、左庶子恩景奏、京城内外有匪徒聚众拜会。请饬查拏等语。著步军统领衙门、顺天府、五城御史、查照单开各犯姓名。一体严拏。务获惩办。现月　　

○又谕、左庶子恩景奏、奸商收买制钱、私运出京。请饬查禁一摺。著步军统领衙门、顺天府、五城御史、查明严禁。现月　　

○陕西巡抚张煦奏、查明甎坪山阳鄠等厅县被水乡村。分别蠲缓钱粮。动用仓谷赈济。给资修补房屋情形。得旨、著即饬属妥为赈抚。毋任灾民失所。摺包　　

○以捐助工赈。予陕西三原县故湖北知府刘升妻瞿氏。建坊。摺包　　

○乙亥。谕军机大臣等、本年山东各属被灾。先经加恩赏拨南漕十万石。复钦奉懿旨发给内帑银十万两。广为抚恤。并因滨河各州县堤埝漫溢。谕令张曜截留该省新漕十万石。豫筹冬赈。嗣经该抚奏到章邱等处被灾情形。又将本年上忙钱粮分别缓徵。四川涪雅两江涨溢。居民被淹。特谕刘秉璋于捐输项下拨银五万两。藉资赈济。安徽霍邱等州县被淹。浙江温州等处被风。被水。严州等处被水。湖南武陵等州县被淹。河南周家口被火。河内等县被淹。山东莒州沂水县各被雹。四川石泉等州县被水。泸州被火。陕西咸甯等县被水被雹。长安等县被水。鄜州被雹。甘肃阶州被水。广东嘉应州等处被水。新安县被风。均经该督抚等、查勘抚恤。小民谅可不至失所。惟念来春青黄不接之时。民力未免拮据。著传谕该督抚等体查情形。如有应行接济之处。即查明据实覆奏。务于封印以前奏到。候朕于新正降旨加恩。再安徽宿松等县被水。江西进贤等县被淹。新喻等县被旱。浙江杭州等府被水。湖南澧州等州县被淹。河南滑县被水。甘肃皋兰等州县被雹。云南昆阳等州县被水。石屏州被旱。均经该督抚等委员查勘。即著迅速办理。并将来春应否接济之处。一并查明于封印前奏到。此外各省有无被灾地方。应行调剂抚恤之处。著该将军督抚等、一并查奏。候旨施恩。将此各谕令知之。现月　　

○护理山西巡抚豫山奏、阳曲等二十一厅州县被水被雹被鹻成灾。委员查勘。动放常平等仓谷石。分别赈济。并给资修补冲决坝堰情形。得旨、著即饬属查勘赈济。以恤灾黎。摺包　　

○丙子。上御养心殿引见中式武举。亲定甲乙。随手　　

○谕内阁、定安等奏、请派员验收工程。并请择吉恭请神牌还御一摺。永陵启运殿等工。现已完竣。著钦天监于十月内敬谨选择吉期。知照定安等届期恭请神牌还御。此项工程。著派绵宜验收。现月　　

○丁丑。上御太和殿传胪。赐一甲李梦说、徐海波、傅懋凯、三人武进士及第。二甲纪堪荣等、一十一人武进士出身。三甲张连升等、百十六人同武进士出身。随手　　

○伊犁将军色楞额奏、抽裁勇队。规复旗营。头绪纷繁。未能克期清理。请暂缓交割。得旨、著与魏光焘。妥商办理。　　

○戊寅。仁宗睿皇帝诞辰。遣官祭奉先殿。　　

○谕军机大臣等、前据李鸿章覆奏、张家口管理牧群主事文鉴被参各款。当经降旨将文鉴革职永不叙用。并谕令托伦布将该处牧政实力整理。兹有人奏、该都统并不驱逐文鉴出境。辄为置买田产。多方慰留。并将原告鄂尼巴图等解任讯办。勒令出具诬控甘结。现闻此案非刑致命者。已有二人。蒙古被冤各家。相约京控。该都统密计阻留。复希图押荒地价。招民垦种牧厂。以致厂地日窄等语。著李鸿章按照所参各节。确切查明。据实具奏。原摺著钞给阅看。将此谕令知之。现月　　

○陕甘总督杨昌浚等奏、拟设西安至嘉峪关陆路电线。以速边报。从之。摺包　　

○以贝子奕谟署镶白旗蒙古都统。外起注　　

○云南布政使曾纪凤开缺终养。调贵州布政使史念祖、为云南布政使。以前福建布政使王德榜、为贵州布政使。现

月

　　

○己卯。谕内阁、崧骏奏、查明各属续被水灾。筹办赈抚一摺。本年秋闲。浙江杭州、嘉兴、湖州、等府属雨水过多。田禾被淹。灾情甚重。饥民困苦流离。深堪悯恻。现经崧骏酌拨银谷。动放仓米。并派员运粮平粜。分别赈抚。即著饬属认真筹办。妥速散放。所用银米。准其作正开销。务期实惠及民。毋任稍有弊混。所有冲塌堤圩各工。并著赶紧筹修。以卫农田。现月　　

○又谕、前据詹事府右庶子崇文片奏、参劾大学士张之万接纳外官各节。当派福锟、潘祖荫查奏。兹据查明覆奏。该大学士接见外官。或因面询公务。或系素有交往。不得指为结纳营私。北沙滩庙宇。外官来京者。往往寓居。非自今始。不得因与张之万寓所相近。遂指为夤缘奔竞。该大学士住居湫隘。并无另设执客堂。专谈机密之事。至所参僧人静洲。最为亲密。传讯该僧。据称与张之万同乡认识。素有往来。并未干预别事各等语。朝廷用人行政。一秉大公。从不稍持偏见。张之万老成稳练。朝廷素所深知。惟此次若不将参款确查虚实。转无以得是非之真。现经福锟等逐一查明。均无实据。所参各节。即著毋庸置议。前因臣工挟私参劾。叠经明降谕旨。申诫再三。以杜攻讦之渐该庶子岂无闻知。仍辄以无据之词。诬谤大臣。复敢附会灾祥。希图耸听。至另摺附片所陈天文时务各节。诸多谬妄。若不加以惩处。无以为逞臆乱言者戒。崇文著交部议处。原摺片均掷还。张之万宣力有年。受恩深重。不得因被人奏参。遇事引嫌却避。惟当小心谨慎。益加奋勉力图报称。用副朝廷委任至意。寻议、崇文即行革职。从之。　　

○山东巡抚张曜奏、堵筑大寨西纸两处口门。陆续进占情形。报闻。摺包　　

○命礼部尚书奎润、兵部左侍郎徐用仪、工部右侍郎清安在紫禁城内骑马。外起注　　

○庚辰。以黄河安澜。发大藏香十枝。交河东河道总督吴大澂祇领。虔诣河神庙祀谢。现月　　

○以修防得力。予河南布政使刘瑞祺、彰卫怀道曹秉哲优叙。赏南汝光道朱寿镛开归陈许道荫保二品衔。　　

○辛巳。上奉慈禧端佑康颐昭豫庄诚寿恭钦献皇太后幸纯一斋。侍晚膳。　　

○壬午。慈禧端佑康颐昭豫庄诚寿恭钦献皇太后万寿圣节。遣官祭太庙后殿。奉先殿。上率王以下文武大臣诣慈宁门行庆贺礼。众官于午门外行礼。起居注　　

○奉慈禧端佑康颐昭豫庄诚寿恭钦献皇太后幸纯一斋。侍午膳。　　

○癸未。驻藏帮办大臣升泰奏、藏台换防兵丁。拟变通旧制。准由汉民挑补。以免悬额过多。贻误边事。又奏、阻止哲孟雄部长私来春丕。以免英人藉词生事。并饬赫政速结印藏边事。均下所司知之。　　

○丙戌。浙江巡抚崧骏奏、勘明本年各厅州县被风被水灾歉情形。得旨。著即饬属确切查勘。速筹赈抚。以恤灾黎。摺包　　

○丁亥。谕内阁、本年江苏久雨为灾。自八月以来。连旬不止。苏州、松江、常州、镇江、太仓、各府州属。俱遭水患。兼以浙西皖南蛟水下注。江湖并涨。禾稼淹没。粮价陡长。该省猝被奇灾。朕心实深悯恻。著于该省藩库拨银五万两。以资急赈。复钦奉慈禧端佑康颐昭豫庄诚寿恭钦献皇太后懿旨。著发去宫中节省内帑银五万两。作为苏州等府赈款。著刚毅分拨灾区。妥速散放。用副深宫轸念穷黎至意。钦此。该抚务当敬体慈怀。督饬印委各员。核实经理。毋任稍有虚糜。一面确查各属灾情。迅将现办赈抚情形。驰奏。以慰廑系。该处钱漕赋课。并著查明。分别奏请蠲缓。藉纾民力。傥地方官有匿灾不报情事。即行据实严参。以为玩视民瘼者戒。现月　　

○又谕、本年秋闲。浙江大雨连旬。水势涨发。杭州、嘉兴、湖州、甯波、绍兴、台州、金华、严州、温州、处州、俱被水灾。前据崧骏奏报。谕令妥为抚恤。嗣据续报。杭嘉湖三府情形最重。复降旨令该抚酌拨银米。速筹赈抚。准其作正开销。惟该省被水之区。多至十府。且系秋后成灾。民情益形困苦。朝廷念切痌＜疒众＞。无时或释。加恩著于浙江藩库提银五万两。作为赈抚之需。并钦奉慈禧端佑康颐昭豫庄诚寿恭钦献皇太后懿旨。浙省遭此奇灾。深堪悯恻。著于宫中节省内帑项下。发去银五万两。交崧骏妥速赈济。以全民命。钦此。该抚当仰体圣慈。轸念黎元。有加无已至意。迅即确查灾区。妥为分拨。并遴派公正官绅认真散给。务期实惠及民。毋任稍有弊混。各该府属钱粮赋课。应如何分别蠲缓之处。即著查明具奏。候旨施恩。傥有不肖州县。希图浮收。匿灾不报。即行从严参办。一面将现在赈抚情形。先行驰奏。以慰廑系。昨据御史张嘉禄奏、甯绍两府官绅。前经办有积谷。请饬支放等语。著崧骏饬令迅即开仓发赈。此外各府州县。如有积存备荒钱谷。均著一体散放。不准劣绅把持舞弊。致滋浮冒。现月　　

○谕军机大臣等、江苏苏州等府。猝被水灾。本日已明降谕旨。拨发拏银。令刚毅速筹赈济矣。即著该抚将赈款分拨灾区。饬属认真散放。俾免穷黎失所。该省饥民甚众。并闻近有抢夺粮食情事。深恐无业游民。乘机句结。贻患闾阎。著曾国荃、刚毅、严饬文武员弁。随时弹压抚辑。勿任滋事。以靖地方。将此各谕令知之。现月　　

○又谕、浙江各属被水成灾。本日已明降谕旨。拨发帑银。令该抚妥速赈济矣。即著崧骏严饬所属。将赈抚事宜。核实筹办。以纾民困。该省灾民甚众。且各属均有客民。深恐迫于饥寒。乘机滋事。著即督饬文武员弁。随时认真弹压抚绥。将此谕令知之。现月　　

○又谕、各省添购机器等项。照章应于事前奏明立案。乃近阅张之洞叠次奏报。于添购机器等事。未经奏明。辄先向洋商。订立合同。如前购织布铸钱机器。及沙路铁桩。本日具奏购买炼铁机器。动需钜款。皆于已经议办之后。始行入奏。殊属非是。国家经费有常。岂容任意开支。除将所奏交该衙门核议外。嗣后如有建议创办之事。及购买机器军火各项物料。均著先行陈请。候旨遵行。不得于未经奏准之先。率行举办。将此谕令知之。现月　　

○两广总督张之洞奏、分派将领。添募水陆勇丁。分路缉捕情形。下所司议行。摺包　　

○以礼部左侍郎徐郙、为顺天武乡试正考官。翰林院侍读学士徐会沣、为副考官。现月　　

○戊子。予故绥远城将军福兴。在广东高州府、罗定州城、建立专祠。从两广总督张之洞请也。摺包　　

○赏京师八旗绿步各营官兵、暨闲散宗室觉罗与孤寡人等钱粮有差。现月　　

○己丑。谕内阁、各直省陈奏事件声叙地名等项。均应全写。前于光绪十三年闰四月闲。曾经详晰降旨训饬不准率行减省。乃近来奏疏。仍复任意减写。如两广解饷。则称解东解西。该两省藩司。辄书东藩司西藩司。江苏两藩司。辄书甯藩司苏藩司之类。层见叠出。殊属非是。嗣后务当恪遵前次谕旨。于陈奏事件内书写地名等项。一概不准减文。致乖体制。将此通谕知之。现月　　

○又谕、张之洞奏、建筑琼廉海口炮台炮堤。改订台炮车炮。以固防局一摺。各省筑台购炮等事。均应先期咨商海军衙门议定有案。方准兴办。前经该衙门奏准通饬遵照。琼廉防务。张之洞前于巡视海口摺内。奏明兴办。惟系统陈大概情形。并未将筑台若干。购炮若干。先行咨商海军衙门筹定请旨。现在阅时已久。始将购炮筑堤各节。一一陈奏。均系动用巨款。率行定议。殊属不合。张之洞著传旨申饬。所奏琼廉等处现办各事宜。仍著该衙门议奏。现月　　

○又谕、裕禄、奎斌奏、各属被水成灾。恳请拨款赈抚一摺。本年湖北夏秋两汛。江河并涨。八月以后。又复大雨兼旬。水势日甚。武昌、汉阳、黄州、安陆、德安、荆州、各府低洼田地。多被淹浸。襄阳、郧阳、宜昌、施南、地处上游。亦因雨水过多。同时被灾。小民荡析离居。实堪悯恻。加恩著于司库拨银十万两。以作赈需。准其作正开销。如有不敷。仍著体察情形。随时奏明请旨。该督等即确查各属被灾轻重。督饬分别妥为散放。务期实惠及民。毋任稍有弊混。用副朝廷轸念灾区至意。现月　　

○又谕、御史牟荫乔奏、捕役豢贼殃民。请饬严禁。并请饬定缉捕章程各摺片。州县为亲民之官。捕务是其专责。若如所奏捕役庇贼。需索规费。纵令远扬。地方官于民闲报窃。往往延不勘验。并于抢劫重案。有避重就轻等情。似此纵贼殃民。实属不成事体。著各督抚转饬所属。严禁捕役豢贼恶习。并明定州县缉捕章程。认真办理。毋得视为具文。以靖奸宄而安善良。现月　　

○谕军机大臣等、有人奏、仓匪潜踪句串。请饬严拏。并查访窝家。一并惩办各等语。匪徒张和尚等八名。与其党刘大等四名。著步军统领衙门、顺天府、五城御史、一体严拏送部究办。并著遴派妥员。严查窝家。从重惩治。以绝根株。原片二件。均著钞给阅看。将此各谕令知之。现月　　

○乌里雅苏台参赞大臣祥麟等奏、派员查勘俄人。在乌里雅苏台所属乌梁海境内。盖房穵金开地三事。请饬总理各国事务衙门。照会驻俄使臣。严诘俄外部将背约俄人。照约迁回本国。下所司知之。摺包　　

○两广总督张之洞奏、法国兵轮驶至崖州之榆林港。量水插标。显背条约。请饬总理各国事务衙门照会禁阻。并拟筹款在该港驻营筑台。以保形势。下所司议行。摺包　　
</div>
    <div class="pagination">
<a href="清实录光绪朝实录_page514.html">上一页</a><span>...</span><a href="清实录光绪朝实录_page510.html">510</a><a href="清实录光绪朝实录_page511.html">511</a><a href="清实录光绪朝实录_page512.html">512</a><a href="清实录光绪朝实录_page513.html">513</a><a href="清实录光绪朝实录_page514.html">514</a><span class="current-page">515</span><a href="清实录光绪朝实录_page516.html">516</a><a href="清实录光绪朝实录_page517.html">517</a><a href="清实录光绪朝实录_page518.html">518</a><a href="清实录光绪朝实录_page519.html">519</a><a href="清实录光绪朝实录_page520.html">520</a><span>...</span><a href="清实录光绪朝实录_page516.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
