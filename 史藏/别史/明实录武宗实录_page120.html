<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 120 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 120 页/共 127 页</h1>
    <div class="content">　　○乙未  孝恭章皇后忌辰崇善伯王清谒祭  景陵如常仪
　　○丙申改铸总督漕运关防为提督漕运时  上以总督自居故也
　　○给故辽山王诠钺宫人马氏宋氏养赡米岁八十石
　　○宥山东革任副总兵孙文都指挥裴珙指挥马宽罪先是虏寇辽阳鹻场等堡文等俱以失事当坐至是兵部谓有功可赎故宥之
　　○戊戌  上至临清山东诸镇巡官皆从越三日传令进宴宴具草略  上视之笑曰慢我何甚竟不怒及宴都御史王珝献觞步缓  上目之神周因怵珝谓  上意不测明日复宴都御史龚弘趋进自言姓名盖恐  上误以为珝也江彬从旁厉声叱之冀并罪两人  上不为动时太监黎鉴家人有以科敛得罪者鉴惧悉所有以献复取偿于有司珝不可鉴以头触之遂相斗争鉴泣愬于  上  上曰此必汝有求不遂耳巡抚何敢辄辱汝也鉴语塞而退盖  上巡幸所至事每有容且聪察不为左右所惑类此
　　○荫御用监太监张永弟鸾为锦衣卫正千户以营建功也
　　○户部以江西之变会议预处财用以防匮乏一各处钞关并户口食盐钱钞俱暂折收银两一在京内外大小衙门原会计夏税秋粮草束丝绵绢布花绒物料等项俱自十五年起以十分为率本色八分折色二分各徵完上纳其折色贮收太仓银库内以备内外紧急军饷支用一生员许许令纳银入监自今至正德十五年正月终止廪膳二百两增广三百附学三百五十凡一千五百人一在京各衙门冗食太多乞自弘治十八年以后新添投充军匠人等通行查奏裁革议入俱从之
　　○己亥罢湖广各卫所起调官军并茅冈镇溪等处土兵以宸濠既平也
　　○乙巳六科都给事中等官汪玄锡等十三道监察御史王尧封等各＜锍-釒＞言南京守备官报逆濠已于七月二十六日就擒诸军皆罢遣今宣大告急边军之精锐者半随  驾南征边备单弱诚为可忧况江北徐扬江南苏常等处大水为灾民困滋甚计今京边官兵及各省动调官军民快十余万一日之费不止万金有司征科剥及膏髓师久不解民怨日深棰楚之余聚而为盗则其为患殆有甚于濠者伏望  皇上内以民瘼为忧外以边防为虑整  驾言旋即敕各路人马散归原伍专敕江西巡抚都御史王守仁严兵防守收捕残贼庶外攘内安一举而两得矣俱不报
　　○丙午顺天府昌平州宣府开平等卫俱地震
　　○丁未准四川按察司佥事梁曜致仕以巡按御史卢雍劾其夤缘逆瑾虐害无辜也
　　○都御史王守仁以宸濠及诸从逆者将亲献捷于  上至杭州  上遣太监张永邀之令复还江西守仁执不可时守仁携家而还永乃潜遣人逻其资重守仁惧乃以宸濠付永且厚结焉遂与俱还而张忠朱泰朱晖等已由大江趋江西执伍文定辱之又穷索逆党欲以报功守仁至大沮永及忠等留数旬复械宸濠等献捷于南京忠屡谮守仁祸且不测赖永为营救得免
　　○云南布政司左布政使詹玺乞致仕许之
　　○直隶隆庆州等处地震
　　○戊申月犯天街星
　　○己酉惜薪司奏新添小火者千一百余人岁增柴为二百一十万二千余斤请增给工部议山东山西及真定等府连年凶灾宜以新增柴每百斤徵银二钱五分或令买杂柴兼旧支放从之
　　○庚戌升湖广布政司右布政使方璘为云南左布政使
　　○壬子福建福州府雷火击毁员明寺塔
　　○癸丑  上自临清北还初上之南征也与刘氏有约刘赠以一簪且以为信过卢沟因驰马失之大索数日犹未得及至临清遣人召刘刘以非信辞不至  上乃独乘舸晨夜疾归至张家湾与刘氏俱载而南其发临清时内外从官无知者既而始有数人追及之道遇湖广参议林文缵入其舟夺一妾而去
　　○直隶崇明县盗千余人驾船出没海洋命参将陈璠调兵擒剿仍令操江官守截要害
　　○甲寅以  万寿圣节安仁伯王桓彭城伯张钦安昌伯钱承宗祭告  长陵  献陵  景陵  裕陵  茂陵  泰陵仪宾周钺祭  景皇帝陵寝内官祭  章皇后陵寝俱如常仪
　　○赐敕奖励巡抚苏松等处都御史李充嗣巡按直隶御史胡洁兵部言其防察叛逆忠勤可嘉故也
　　○升坐营都督佥事岑玉为都督同知玉太监岑章家人自冠带总旗冒功历升至都督
　　○命大同右卫指挥王通守备灵丘城马振守备山阴城俱以都指挥体统行事
　　○升赏辽阳汤站等堡有功官军锦衣卫千户季芳等四十九人有差
○监察御史胡洁言云南四事一弭盗贼云南百姓淳朴本不为盗比因各处土官袭职反覆查驳事以贿成及方面有司诛求旁午民始去而为盗乞敕抚按衙门今后土官告袭令府县急为勘报起送不许索财及访方面以下但有受土官贿与差人骚扰地方者俱炤例参问苞苴既遏于上则盗贼自息于下一广储蓄云南地方高有山场下有原野先年牧养马匹谓之马场成化以来马政废弛人皆占为己业宜令抚按官委廉能官逐亩清查其多占者许令改正影射者照例没官仍各照亩量起科差则一岁之间通省可得钱粮数万虽有兵荒亦无患矣一禁侵欺云南各所屯粮计有民粮十分之九皆七分屯种者所纳以供三分城守者之用今粮有定额军无定数侵渔等弊日滋以故岁入不足以供岁用乞令抚按官选委廉能官于各卫所收支每月行取军士实数炤名支给其逃亡事故者扣除仍每米一石各扣算耗蓆五升另廒收贮则一二年间可得附余米数万以备不虞一清职田云南武职折俸外又给以田指挥百四五十亩千户百二十亩百户百亩朝廷之恩既优且渥而武职子孙辄将职田典卖及罹赃罪往往牵连买田者为之陪偿以是累犯不悛善良受害乞令巡按御史查究禁约兵部覆议洁云南人深知其弊言皆可行宜令抚按官依拟从实举行不许虚应故事诏从之
○先是南京守备太监黄伟成国公朱辅等以宸濠之变奏请益兵令查报军数以闻兵部尚书王琼覆议南京各营操备官军三万六千九百有余不为不多纵使三分选一亦可得精兵一万二千足备战守却乃闻变张皇速章奏请不知朝廷平昔设置留都军马岁费粮储百万将何所用虽屡命拣选各营总管官稽延不报罪将谁归今宜再移南京兵部即会南和伯方寿祥并科道各一人拣选精壮者定为头拨听候征调力弱者次之听当杂役有赏放私役者指实参究毋得仍前稽迟失事得旨如议
　　○乙卯  万寿圣节文武百官于奉天门行遥贺礼是日  上舟过德州不泊而行诸从官亦于舟次望拜云
　　○升陕西都指挥佥事莫愚为都指挥同知以捍平山获贼功也
　　○丙辰福建福州兴化泉州三府各地震
　　○南京龙骧卫中所军毛亨妻辛氏一产三子赏米钞如例
　　○戊午革云南都指挥同知方略原卫带俸差操坐监临纳贿为御史所劾也
　　○户部署员外郎马驯监城西草场隶卒与输草者交通作弊为东厂所发坐驯徇私容隐逮系锦衣卫拷治既而法司论驯罪当赎杖还职从之
　　○己未官舍赵经等言于兵部谓府部考试优等会举中式人数与武举乡试相同乞径送会试兵部尚书王琼奏经等皆奏准听用之数宜将两京武学先年会举中式人员有愿应武举者免其乡试各于原卫并武学定注考语送部会试诏可琼恣意纷更莫之或正且既以武举比称乡试则府部考试优等即今提学之小考也而令同入会试可乎其大紊纪纲无人臣体类此
　　○巡按山东监察御史熊相＜锍-釒＞言迩者圣驾南征驻跸临清既而视师河上遂宿舟中次日侍卫官军纷纷北去询之乃知  陛下远念  慈宫中夜而返不假号名故无知者仰惟  陛下以万乘之尊秪挟三五亲幸及一二小舟宵行野宿万一不虞如  太后何如  宗社何昔汉文忽于驰坂之险以袁盎之谏而止元帝不畏从舟之危以薛广德之谏而罢  陛下之为是行亦危且险矣伏望思垂堂之戒严警跸之仪则天下幸甚时清军御史刘翀亦以为言俱不报
○庚申南京兵部尚书致仕林瀚卒瀚字亨大福建闽县人成化丙戌进士改翰林院庶吉士授编修丁酉纂修续通鉴纲目成升修撰丙午进左春坊左谕德弘治初同修  宪庙实录侍讲经筵庚戌升国子监祭酒丙辰擢礼部右侍郎仍掌监事己未改吏部寻转左侍郎庚申升南京吏部尚书丙寅改南京兵部参赞机务会刘瑾窃政大学士刘健谢迁以不合骤退瀚闻而显议之时南京科道官交章论救徤等瑾罪言者及瀚乃降浙江左参政勒致仕瑾诛始复旧衔给舆隶月廪且命有司岁时存问至是卒赠太子太保谥文安赐祭葬如制瀚天性仁恕其处宗族亲旧惟厚之从与人交久而益笃见者无不敬爱之居官不以介名而其所守有常人不能夺在兵部于用事内臣及取道进献者不轻假借晚年子孙满前子＜木昂＞孙炫皆由甲科宦中外奉养丰裕福履人亦难及其为诗文浑厚质实如其人
　　○以明日十月朝寿宁侯张鹤龄建昌侯张延龄惠安伯张伟祭  长陵  献陵  景陵  裕陵  茂陵  泰陵遣仪宾周钺祭  景皇帝陵寝内官祭  恭让章皇后陵寝如常仪
　　明武宗毅皇帝实录卷之一百七十八终
　明武宗毅皇帝实录卷之一百七十九
　　正德十四年冬十月辛酉朔享  太庙驸马都尉游泰代行礼
　　○壬戌东方流星如盏赤色光明照地起自下台东北行至招摇尾迹化为白气良久散
　　○癸亥赏泰宁等卫夷人头目塔卜歹等彩叚绢匹等物有差
　　○大学士杨廷和等具＜锍-釒＞言近宸濠叛逆  皇上念  宗社大计不得已亲统六师奉行天讨旬月之间元恶就擒余党悉灭此皆  皇上圣武神功内外诸臣协心奉命之所致也宜即日班师御朝宣捷俟宸濠囚槛至日通行各亲王及多官会问拟罪正刑论功行赏诏告天下此事体重大不可不亟处者也臣等尤虑  圣驾在外陆路有跋涉之艰舟行有风波之险野宿有震惊之虞古人云千金之子坐不垂堂况以万乘之尊四方观听所系而可轻自贬损忽略一至此乎且师旅经过日赏不赀粮饷之给竭于民之所供物用之需尽其地之所产马匹兑及种骒船夫役至孤婺州县正官多被逮系驿递衙门半已逃亡河道阻塞粮运稽迟商贾不通物价踊贵官府政务俱废居民室家不保至如回夷近在肘掖番僧召入随行凡若此者皆自来所无之事岂不大为  圣明之累哉况今各处地方灾异迭见京师乃  宗庙  社稷之所在而近日地震不宁江南乃国家财赋之所出而连年大水为患他如宣府冰雹大如盘瓯陕西大风至于拔木其余水旱虫蝗火灾不一而足召异致变必有其由又今北虏拥众在边畿内盗贼蜂起而边兵缺少未见掣回天下官员朝觐在迩皆不知何以处之又况宫城之内居守无人诸司章奏久不得出卒有事变可为寒心此实臣等之所为大可忧惧者也伏望  圣心洞悟深为至计上畏天变下恤民穷不惑于浮言不牵于逸欲早赐凯旋明正大逆以雪神人之愤庶几上以妥  九庙在天之灵内以慰  圣母皇太后之念外以安宗室之心下以遂臣民之愿实  宗社万万年无疆之大庆也不报
　　○甲子赏朝鲜国使臣吏曹参判朴荣等彩叚绢匹并衣服有差
　　○赏四川播州宣慰使差来长官胡渊等彩叚并钞有差
　　○戊辰命凤阳中卫指挥佥事酆良于江北直隶把总运粮
　　○大学士杨廷和等言郊祀  天地实朝廷第一大事  祖宗以来皆于每年正月择日行礼前期一日  圣驾躬诣牺牲所看牲然后文武大臣轮看百五十余年莫之有改今春郊祀乃遽移于二月轻变旧章议者惜之灾异荐臻上天示戒甚可畏也即今  圣驾南征逆贼既擒俘馘将至伏望早赐旋跸大告武功之成至于看牲等礼务遵旧典以次举行不少废忽庶几人心慰悦天意昭孚不报
　　○刑科都给事中刘洙等言秋后例该处决重囚即今  圣驾南征旋期未卜三覆具奏临刑处决直鼓称冤守候生杀是皆统于一人之尊而非臣下所敢专者兹大难已平乞念  宗庙  社稷之重整兵而还亲赐裁决不报
　　○荫礼部左侍郎王瓒男侹为国子监生以三年秩满故也
　　○昏刻金星犯南斗西第三星
　　○辛未  上复至临清
　　○月犯垒壁阵东第三星
　　○癸酉准留辽东赎罪银于本处赈济以地方灾伤故也
　　○以旱灾免陕西靖虏等四卫兰州河州陇西等九县税粮有差
　　○甲戌四川雅州地震
　　○乙亥夜月食既
　○宁夏地震有声
　　○丙子刑部都察院如例会官于承天门外审录罪囚情真者十人窃盗三犯遇赦者三人比附律者二人情可矜疑者六人具以请得旨情真及比附者仍系之三犯遇赦者谪戍边卫可矜疑者杖一百谪戍其一妇人杖而释之
　　○太仆寺卿汪举奏每年派取马不过二万五千匹今两岁之间已兑过御马监辽东宣大等处官军马至五万八千七百余匹价银亦二十三万两且各处官军奏请未巳何以待之请敕兵部申明旧规量入为出兵部议举所言良是如四卫勇士官马死二次者例不再给责之陪偿今累年未追宜如旧施行辽东行太仆寺苑马寺所养之马宣府大同有团种地亩子粒并桩朋之银自可买给今乃一切取之太仆请皆如旧规非遇征调不得妄乞其倒死之数请差官会巡抚查处京营倒马旧例各营追收桩银买补后乃归之太仆兑与寄养马匹请凡逋欠桩银者令各营严催完足送寺买马违者明治其罪补给之马亦听本寺以次与之其江西征进官军倒死兑换马匹宜移侍郎王宪俟事毕日具奏查考诏可
　　○兵部言白羊口防御官军例以冬罢但  圣驾南征各边关隘宜加谨守请仍留都督张椿以所领官军分班戍守又边墙墩堑天寒亦难用工经略都御史李瓒可暂令还京俟明春议之报可
　　○革镇江府丹阳县吕城驿
　　○戊寅  诚孝昭皇后忌辰恭顺侯吴世兴谒祭  献陵如常仪
　　○录霸州平口地方功赏获功官军人等彩叚银两绢布钞有差
　　○养病都察院右副都御史张淳卒淳字宗厚庐州合肥人成化丁未进士授浏阳知县擢监察御史会岷府奏逮知州刘逊科道论救俱下狱淳方自外还抗＜锍-釒＞请惜耳目以庇元首  孝宗意解寻释之迁吉安知府俗故健讼蔓引动数百人经岁不决淳惟取当逮者讯之剖析如流狱词辄手书片纸示吏吏无所措其奸版籍多巧伪淳廉得其实役均弊绝久之豪猾屏迹公庭昼静若无事者郡收给引直号堂食钱前守率取之以为常淳悉畀庐陵县公用岁省民财数千两自奉甚薄食朝夕惟一＜鱼邑＞鱼秩满归棠如磬正德丙寅迁四川按察副使整饬松潘兵备转南京太仆寺卿进应天府府尹务宽徵需以节民力癸酉擢右副都御史抚治郧阳时四川剧贼新败＜锍-釒＞请驻兵房竹等处以防奔突贼平有玺书金币之赐其冬改巡抚保定等府兼提督紫荆等关淳行部防范少严或时寄耳目于下为所欺会言官交劾其携子索赂淳不自安即求养病归至是卒例赐祭葬淳修髯火色刚果自信治郡最有遗爱虽古循吏或不能过晓节功名颇损论者惜之
　　○己卯六科都给事中邢寰十三道御史许翔凤等以宸濠既平各上＜锍-釒＞请  上班师不报
　　○辛巳河南布政司左参政秦文乞致仕许之
　　○壬午  上发临清大学士杨廷和等言  圣驾南征天威远布旬月之间逆贼遂已就擒我
　　皇上神谋庙略致此成功正宜即时奏捷献俘大行赏赉以快人心又明年正月大祀  天地先期一月  圣驾看牲岁暮孟春祭享  太庙俱宜  皇上奠献庶有以致其对越之诚而冬至正旦令节在朝文武百官及外国四夷礼当致词称贺天下诸司官员述职入觐皆欲赡拜  天颜以遂其朝宗之愿有不能自己者又各王府每岁传制遣官册封今年尚未举行至如仲冬颁历明春殿试俱国家重事  皇上御殿然后行之不可废也即今日期渐近臣等忧思不知所处伏乞  圣明留意不报
　　○河南汝宁府许州及洧川等县地震
　　○癸未昏刻金星犯狗星同夜木星犯氐宿
　　○甲申升大理寺右少卿李铎为本寺左少卿改太常寺少卿万镗为大理寺右少卿
　　○升诰敕房尚宝司丞刘鈗为本司卿加四品服色仍旧办事
　　○升监察御史王尧封为顺天府府丞
　　○升湖广按察使聂贤为湖广右布政使
　　○降巡抚云南都御史范镛为湖广布政司右参议镛为兵部尚书王琼所劾下狱鞫治至再必欲以专擅坐之法司拟赎杖还职不允特降三级调外
　　○升山东按察司佥事魏彦昭为江西布政司左参议南京兵部武库司郎中贺泰为广东右参议病痊礼部祠祭司员外郎邵锐监察御史李素于江西刑部广西司员外郎谷高于山西俱按察司佥事锐提调学政
　　○御史谢源言逆藩宸濠谋为不轨久矣当时固有先事折其奸谋而反为中伤者在今日尤宜录其功如大学士费宏及其弟编修采之去以沮复护卫也布政使郑岳之为民以不遂侵求也副使胡世宁之充军御史范辂之落职以其发奸恶也此五臣者其明既能料于逆谋米露之前其枉尚未白于大害既除之后伏望  皇上特复其官秩以为忠义之劝御史伍希儒亦言宏采当濠之请复护卫也抗言力沮已怀先事之忧及反谋之既成也间道献策尤急勤王之义世宁岳辂及都御史俞谏皆以忤濠得罪者岂不知隐默之可以全身激亢之足以取祸哉亦忠义所发宁辱其身而不敢负国家也宜大彰公论皆以原职擢用时纪功给事中徐之鸾祝续御史章纶孙孟和皆言宸濠恶宏不附已于其既归也要之于路而焚其舟胁之以盗而破其家甚至杀其兄弟掘其坟墓数年间所以图宏者无所不至至于今日宏之心迹始暴白于天下若其弟采未闻有过一旦与宏俱废弃不录言者多为扼腕书曰人惟求旧孟子之称武王曰不忘远盖言老成之有益于人国与故旧之不可遗也惟  圣明采纳  上俱下其章于所司
　　○礼部左侍郎兼翰林院学士石珤乞归省墓不允
　　○撒马儿罕地面番王可重速坛等遣使臣把好丁等贡马及方物赐彩叚绢匹等物有差
　　○命湖广施州卫署指挥使童昹守备武冈等处地方
　　○命广西都指挥佥事吴启宗于本都司掌印管事
○命署都指挥佥事王继善魏瑺锦衣卫冠带署指挥同知张永安荆瞿守备指挥使高厚涿鹿卫指挥同知冯勋于江西都司继善掌印瑺佥书永安佥书兼管局清军厚管屯勋捕盗永安厚勋仍俱升署都指挥佥事时江西都司官俱从宸濠之乱故也
○兵部以福建海寇黄伯顺等既平议上捕御官功罪巡海副使李志刚分守参议李际可分巡佥事胡琏潘鉴署都指挥佥事崔灏程鹏都指挥佥事王翱漳州府知府钟德等以功多遇少各赏银币指挥王铠等九人以功过相半准赎指挥孙隆等二十五人以过多功少及有过无功俱逮治如律其余有功者仍令镇巡官分别等第赏之
　　○先是湖广保靖宣慰司两江口土舍彭惠祖大虫可宜永乐间与宣慰使彭药哈俾同管司事谋杀彭药哈俾坐死其子孙占居两江口累因调征有功暂授冠带为长官世与宣慰有隙惠既例不得袭复因镇巡官檄还其小江七寨于宣慰司积怨益顺而永顺宣慰使彭明辅与之连姻助以兵力遂与保靖宣慰使彭九霄往复讎杀数年不息死者五百余人前后讦奏累八十余章守巡官系惠于狱明辅率其众劫之以去寻复系之事闻诏都御史吴廷举勘处廷举乃会镇巡等官议以为惠罪当诛但土夷难尽治以法今宜徙置辰常城中而令九霄出价以易两江口故地仍用文官左迁者二人为首领官以劝相之俟数年后革心向化则请敕奖谕仍擢用为首领者下兵部集议以惠徙内地恐贻后患仍令廷举再勘于是廷举等复请以大江之右五寨归靖大江之左二寨属辰州设大剌巡检司令流官巡检一人主之惠免迁徙仍居陀步以土舍名目协理巡检司事十年之上能改过自新或听调有功则量授土官副巡检又言辰州知府杨玮指挥傅铭等防守不严致土兵劫狱皆有罪兵部议覆诏如廷举言明辅及玮等仍逮治既而明辅令永顺蛮民奏其从征屡有功乞悉辞香炉山应得升赏以赎逮治之辱乃并玮等俱置之
　　○辽东参将孙棠以虏入曾迟堡罚俸二月
　　○乙酉赏辽东义州大宁等堡获功官旗军舍人等银两绢布有差
　　○丁亥免直隶河间保定大名三府及长芦都转运盐使司官朝觐以  圣驾所过当备供亿故也
　　○免江西布按二司及南昌瑞州南康九江四府正官朝觐以为逆濠所执未复职而南康九江为所残破从都御史王守仁奏也
　　明武宗毅皇帝实录卷之一百七十九终
　明武宗毅皇帝实录卷之一百八十
　　正德十四年十一月辛卯朔  上过济宁
　　○户部议直隶淮扬等处灾甚请如抚按官所奏以加徵税之三分暂为蠲免本年兑运粮尽许折银无徵者改拨支运其截留运米如军饷支给有余尽以赈济从之
　　○壬辰南京六科给事中孙懋十三道御史吴铠等言宸濠之变都御史王守仁身先将士元恶就擒比者俘至浙江太监张永必欲亲临覆审缘此引疾乞休臣等窃惟守仁仰仗  天威削平僣乱厥功甚伟伏愿  皇上鉴其忠勤急定功赏以摅神人之愤不报
　　○癸巳升锦衣卫都指挥佥事马祥为署都指挥同知冒应州功也
　　○免山东德州武城东昌济宁恩县高唐茌平东阿东平汶上邹滕等州县正官朝觐以灾伤从抚按官奏也
　　○甲午给辽府故辅国将军宠波夫人赵氏庆成王府辅国将军奇濩夫人王氏奉国将军奇康淑人刘氏养赡米岁各五十石楚府故镇国中尉英熇恭人徐氏晋府镇国中尉袁木□乃恭人高氏岁各三十石
　　○乙未降铁岭卫纳粟都指挥佥事华世勋为辽海卫指挥使坐擅役正军扣减月粮故也
　　○丙申  上至徐州
　　○戊戌添设福州漳州捕盗通判各一员福州治古田杉洋漳州治南诏仍迁东况赤山巡检司于分水关改名漳潮分界巡检司从巡按御史周屯□鸟奏也
　　○辛丑  上御龙舟自徐州顺流而下乙巳至淮安清江浦幸监仓太监张阳第时  上巡幸所至捕得鱼乌以分赐左右受一脔一毛者各献金帛为谢至是渔于清江浦者累日南京及河南山东淮扬等处文武官皆以迎送  车驾汇集戎装徒行道路间无复贵贱彬不时传旨号召有所徵索旗牌官拷缚郡县长吏不异奴隶通判胡琮惧而自缢南京守备成国公朱辅见彬即长跪总兵镇远侯顾仕隆稍不为屈彬怒数窘之彬又遣官校四出至民家矫传  上旨索鹰犬珍宝古器民惴惴不敢致诘或稍拂之辄捽以去近淮三四百里间无得免者
</div>
    <div class="pagination">
<a href="明实录武宗实录_page119.html">上一页</a><span>...</span><a href="明实录武宗实录_page115.html">115</a><a href="明实录武宗实录_page116.html">116</a><a href="明实录武宗实录_page117.html">117</a><a href="明实录武宗实录_page118.html">118</a><a href="明实录武宗实录_page119.html">119</a><span class="current-page">120</span><a href="明实录武宗实录_page121.html">121</a><a href="明实录武宗实录_page122.html">122</a><a href="明实录武宗实录_page123.html">123</a><a href="明实录武宗实录_page124.html">124</a><a href="明实录武宗实录_page125.html">125</a><span>...</span><a href="明实录武宗实录_page121.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
