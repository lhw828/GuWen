<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 292 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 292 页/共 505 页</h1>
    <div class="content">○谕军机大臣等、有人奏、现在捻匪回窜山西。东路甚为空虚。宜豫为布置等语。晋省为捻所垂涎。此时窜入东省。援军跟踪追剿。难保不折而窜晋。晋省西路虽设严防。东路尚未准备。著赵长龄迅筹布置。不可以捻氛尚远。稍涉大意。将此由四百里谕令知之。　　

○又谕、有人奏、知县信任门丁。营私枉法。请旨查办一摺。据称直隶怀柔县知县陈斯槃。信任门丁潘姓。索取呈报黑地使费。勒索面行商人指办团练。更换户书。无不敛钱肥己。甚至劫盗各案。闻报不理各等语。知县为亲民之官。必须洁己爱民。方足以资治理。该知县被参各情。是否属实。著万青藜、胡肇智、查明具奏。毋稍隐饰。原摺著钞给阅看。将此谕令知之。　　

○又谕、前因成禄奏请分拨月饷。当交户部速议具奏。兹据户部奏称、前于议覆李云麟条奏。将山西山东河南直隶已拨未解新疆专款。改作月饷。共九万五千两。均由归化转运。将山西山东河南原协该提督月饷。分别停撤。其专款内四川欠解银十七万两。核与归化城道路较远。拨令转解。该提督。作为未出关以前之饷。此外四川湖北陕西各按月数千。又四川按月一万。并据李云麟奏准。由该提督自行派员赴乌城古城提用。前定之新疆月饷九万五千两。未便再行分拨等语。成禄一军。围攻肃州正在吃紧。所称协饷不足。自系实在情形。著骆秉章将原欠新疆专款。改归该提督之十七万两。无论何项。先行措解十万两。限两个月。派员解交该提督军营。以资应用。其余各省应解该提督月饷。均由户部咨催。源源报解。此外李云麟奏准分拨之款。即由成禄自行派员迎提。成禄得此有著之款。即著激励将士。克期攻拔肃州。迅速出关。毋再迟延。将此由五百里各谕令知之。　　

○又谕、前因御史汪朝棨奏、永平盐务废弛。请遴员试办官运。当经谕令刘长佑妥议具奏。旋据刘长佑先后奏称、该处招商不易。请派员试办五年。再行招商。并派专员缉私。以资整顿。均经降旨允准。兹据长善奏称、永东盐务废弛已久。官民俱食民盐。该处绅民。闻上年有接办永七引地之议。众情惶惑。诚恐巡勇缉私。操之过急。贩盐者闻拏拒捕。聚为私枭。致生他变。现在临榆等县绅民。情愿仿照山东登莱青三府。将盐课摊于地亩项下。仍由地方官徵收。钞具绅士公禀呈览。并将办盐不便情形六条。详悉缕陈。此次试办盐课。前据户部奏称、该督摺内所陈。该处委员每年所领缉私经费。至一万六千两之多。所交盐课。仅止一万一千八百余两。本属得不偿失。试办之后。能否于额课外增加余课。该督尚无把握。兹复据长善奏陈不便各弊患如绘。即著刘长佑细加体察。筹议万全。不得回护前议。稍涉迁就长善原摺著钞给刘长佑阅看。将此各谕令知之。　　

○又谕、张之万奏、捻逆抢渡运河。直趋东南。清淮吃紧。扼要严防一摺。此次捻逆抢渡运河。飘忽异常。清淮地方。自应严密堵剿。前已谕令曾国藩派兵扼堵。现在张之万已饬总兵姚广武等。分扎顺河集等处。布置尚为妥协。著即严督各军。认真扼剿。毋得稍有疏失。惟徐海一带。无兵驻守。著曾国藩迅即派兵前往堵剿。以期严密。捻踪现虽窜至邹平以北。距清淮较远。然难保不因剿南窜。张之万务当认真布置。力保完善。是为至要。将此由五百里各谕令知之。　　

○又谕、左宗棠奏、覆陈筹办防剿情形一摺。并富明阿等奏、勇丁地眠程。分赴东陕。请饬沿途接济口粮车辆各摺片。陕省捻匪。势已穷蹙。现复渡渭北窜。左宗棠自应遵奉叠次谕旨。迅速入关。将此股就地殄除。南山各峪口。均与兴汉可通。尤当分兵堵扼。以防捻匪折窜南山。高连升一军。著即催令迅由郧阳一路赴陕。以备迎剿。晋省河防。仍著左宗棠妥筹兼顾。所募炮手二千五百名。现已据富明阿等奏称如数募齐。并勇丁自募长夫。克日起程。每名虽给付五十日盐粮。而受募远征。亟应体恤。著都兴阿、额勒和布、恩锡、刘长佑、赵长龄、饬令经过地方官量加接济。以利遄行。其调赴山东之勇丁一千五百名。余相一百五十名。营官六十二员名。并备差兵三十二名。均著沿途经过之将军府尹督抚等。饬令地方官协济车辆。以速遄行。需用车价。准其作正开销。所需勇丁整装及留养银两。即著照富明阿等所议办理。原片一件。著钞给丁宝桢阅看。将此由六百里各谕令知之。　　

○盛京刑部侍郎志和奏、遵查集尔哈布于护理金州副都统时。会同同知唐恩寿筹办抚局。于进省路费等款。呈报未晰。以致数目不符。殊失详慎。均请交部议处。穆锦管带降勇。所领饷需。核对尚属相符。惟疏防窜勇。咎无可辞。请开复革职。仍交部严加议处。乔有年随同失察。亦有不合。应请开复暂革主事。仍交部议处。从之。　　

○以詹事府詹事广寿、翰林院侍讲学士宝珣、为内阁学士兼礼部侍郎衔。上以祈雨祭社稷坛。自是日始斋戒三日。　　

○己卯。以神灵显应。加浙江温州府杨府神封号曰福佑。湖南长沙县周真人封号曰普佑。瞿真人封号曰溥护。　　

○谕内阁、从来郅治之道。必先祛除壅蔽。未有实事求是。而治不臻上理者也。近来各省大吏。认真办事者。固不乏人。而民情吏治。未能将实在情形真切详陈者。在所不免。徇私枉法。更难保其必无。至各路统兵大员。捏报胜仗。铺张贼情。滥保属员。虚开勇数。相率效尤。竟成积习。其在京各衙门堂司各官。循例供职。苟且因循。言官摭拾细故。无裨实政。中外如此何以救时难而召天和。夙夜焦思。弥深悚惧。嗣后内外文武诸臣。务当振刷精神。痛除旧习。毋得仍前泄沓。以副朝廷实事求是之诚。于诸臣有厚望焉。将此通谕知之。　　

○又谕、昨据御史佛尔国春奏称、本年春间绵森等将收受湖北省馈送职名清单。咨送刑部。请饬查议。兹据军机大臣将刑部送到原单呈览。所开赠送各员川赀等项内。如前任湖北主考颜宗仪等。皆系出使人员。藩司唐训方等。皆系地方大吏。均各收受馈送。何以绵森等未经分晰奏明办理。著绵森、谭廷襄、明白回奏。佛尔国春原摺。著发给阅看。其单内所开各员。应如何分别办理之处。并著详核具奏。　　

○又谕、李鹤年奏参庸惰不职各员。请旨分别撤任降革一摺。河南鲁山县知县胡廷桢、新安县知县曹联圻、才具均欠开展。著撤省遇有相当缺出酌量补用。南阳县知县李瀛、人欠诚实。著先行开缺。留省察看。滑县知县姚锟、办公竭蹶。审断因循。署渑池县知县卢葆真、公事颟顸。不洽舆情。试用知县张丹书、文理不明。难膺民社。均著以府经历县丞降补。新野县知县于振声、办案草率。声名平常。候补知县吴德源、才具平庸。兼有嗜好。均著革职。　　

○又谕、瑞麟、蒋益澧奏、遴员升署要缺知府一摺。广东惠州府民俗强悍。素称难治。现当剿曾匪乡之际。尤宜慎选贤能。以资教化。既据瑞麟等声称、署广州府南海县知县郑梦玉、勤恳笃实。所至有声。著准其升署惠州府知府。嗣后不得援以为例。该督抚仍当随时留心查看。毋稍回护。　　

○两广总督瑞麟等奏、筹办曹冲善后完竣。客众归诚。士民悦服。得旨、办理甚为周妥。仍著该督抚慎选牧令。随时留心驾驭。并将清查抚恤事宜。认真筹办。以期土客各民。日久相安。毋稍疏忽。　　

○以广东新甯县募勇设防。永广学额四名。　　

○庚辰。谕军机大臣等、都兴阿等奏、岫岩厅界各官。互相禀揭。现在撤调来省审办一摺。据称通判牟毓堃之门丁顾思齐、带勇到大孤山。执持云龙大旗。向铺商查船诈钱。骁骑校阿勒精阿、以商民窝棚侵占官街。押令拆卸。大孤山商民因此歇业。该通判与阿勒精阿互相禀揭。并据总理各国事务衙门等咨称。顾思齐私设卡伦。向进口船只勒令输税。现将厅界各官撤委撤任。并提顾思齐审办等语。大孤山甫就安谧。乃牟毓堃辄令门丁顾思齐私设卡伦。带勇勒索。阿勒精阿又押令商民将窝棚一律拆卸。实属任意骚扰。且此事系副都统双德首先举发。其在凤凰城被戕身死。难保非挟嫌谋害。著都兴阿等提集牟毓堃、阿勒精阿、及门丁顾思齐、严行审讯。究出确情。从重惩办。不准稍涉宽纵。将此各谕令知之。　　

○又谕、穆图善奏陕西甘泉失守。延郡吃紧。保安等处。贼势狓猖。现筹剿办情形一摺。陕西甘泉县。于三月二十八日。被贼围攻。县城失守。延长肤施等处。均有贼踪。延郡戒严。其保安安定靖边各属。复有贼酋袁炳等纠众肆掠。该省北山一带。年来尚属安堵。何以逆踪麕集。遂至万余。乔松年于所辖地方。贼势猖獗。何以并无奏报。该处地当冲要。且为甘省运解粮饷军火冲途。著穆图善迅即饬令总兵胡世英。督带所部十营。进扎延安。将甘泉县城力图克复。库克吉泰、乔松年、著即速拨兵勇。会合甘省所派之程兴烈各营。痛加剿洗。迅殄逆氛。渭北捻踪尚炽。若延安一带。再任贼纵横。势将不可收拾。乔松年能当此重咎耶。甯条梁为山陕门户。穆图善饬令副都统敦奇祥阿等严密设防。著添派劲旅。妥筹堵御。毋稍大意。甯夏甫经安辑。如贼踪窜近。又形吃重。前请调金顺进省之处。著穆图善再行妥酌。以重边防。并著桂成将绥远城与陕省毗连地方。迅筹豫备。以防被剿北窜。甘泉文武下落。及此股窜扑之匪究系何股。贼首何人。均著乔松年查明具奏。将此由六百里各谕令知之。寻奏、贼匪董幅详一股。自鄜州败遁。窜陷甘泉。旋经知县陈泽农等集团收复。该逆复窜回甘省界内。已严催胡世英等会合击剿。得旨、著即督饬胡世英等实力进剿。并懔遵前旨。严防绥德等处。以杜回匪偷渡黄河。毋稍松懈。　　

○直隶总督刘长佑奏、东省河防。未能兼顾。得旨、现在东省各军。剿捻正紧。其张秋齐河等处河防。该督仍懔遵前旨。迅拨直军。择要堵扼。毋稍推诿。　　

○以奉天营口堵御马贼出力。赏同知衔知县吴富春等花翎。章廷彦等蓝翎。余加衔升叙有差。　　

○追予奉天各属殉难监生柳新生等绅民妇女四百三十六名口分别旌恤如例。　　

○辛巳。祈雨。祭大社。大稷。遣恭亲王奕?恭代行礼。上诣大高殿祈雨坛行礼。　　

○遣睿亲王德长诣清漪园龙神祠。赛因诺颜亲王达尔玛诣静明园龙神祠。拈香。　　

○谕内阁、前因天时亢旱。诏求直言。原冀于国计民生。有所裨益。兹据都察院代奏、候选直隶州知州杨廷熙、奏请撤销同文馆以弭天变一摺。呶呶数千言。甚属荒谬。同文馆之设。历有年所。本年增习天文算学。以裨实用。历经御史张盛藻、大学士倭仁、先后请罢前议。因其见识拘迂。叠经明白宣示。兹据该知州所陈十条。不过摭拾陈言。希图自炫。原可置之不论。惟有关于风俗人心者甚大。不得不再行明示。杨廷熙因同文馆之设。并诋及各部院大臣。试思杨廷熙以知州微员。痛诋在京王大臣。是何居心。且谓天文算学。疆臣行之则可。皇上行之则不可。普天之下。孰非朝廷号令所及。岂有疆臣可行。而朝廷不可行之理。又谓事在必行。恳请将翰林进士科甲有职事官员撤销。尤属谬妄。国家设立科目。原以登进人才。以备任使。曾国藩、李鸿章均系翰林出身。于奉旨交办中外交涉事件。从无推诿。岂翰林之职。专在词赋。其国家政务。概可置之不问乎。至所称西教本不行于中国。而总理衙门请皇上导之使行。及专擅挟持。启皇上以拒谏饰非之渐等语。更为肆口诋诬。情尤可恶。推原其故。总由倭仁自派总理各国事务衙门行走后种种推托所致。杨廷熙此摺。如系倭仁授意。殊失大臣之体。其心固不可问。即未与闻。而党援门户之风。从此而开于世道人心大有关系。该大学士与国家休戚相关。不应坚执己见。著于假满后即到总理各国事务衙门之任。会同该管王大臣等和衷商酌。共济时艰毋蹈处士虚声。有负朝廷恩遇。至杨廷熙草莽无知。当此求言之际。朝廷宽大。姑不深责。恭亲王宝鋆请将杨廷熙所奏十条。派大臣核议。并请将该王大臣及现任各大臣均暂开总理衙门差使。听候查办。自系为杨廷熙摺内有专擅挟持等语。当此时事多艰。该王大臣等当不避嫌怨。力任其难。岂可顾恤浮言。稍涉推诿。所请著毋庸议。　　

○谕军机大臣等、都兴阿等奏、请添设金龙顶柜。尊藏实录圣训一摺。据称盛京崇谟阁上层金龙柜。尊藏实录圣训。现在安设已满。拟请在金龙柜上添设金龙顶柜二十二座。移请列祖列宗实录圣训尊藏。移出金龙柜十一座。敬备文宗显皇帝实录圣训恭送到时。敬谨尊藏等语。所筹甚妥。即著盛京工部仿照原设金龙柜式样。遴派妥员。敬谨成造金龙顶柜二十二座。以备尊藏而昭慎重。将此各谕令知之。　　

○又谕、志和奏、蒙古越旗种地。不遵驱遣。请旨饬查一摺。据称蒙古布彦图等、呈控梅伦马兴阿等恃权舞弊摊车敛钱等情。前经咨交哲里木盟长旗逐款查讯。并据郭尔罗斯公旗报称蒙古黑英等聚集人众。立会敛钱。抗不遵谕各节。旋准土默特旗咨称黑英等以被人驱逐等词声诉。而郭尔罗斯所获窃犯傅瑞廷在途逃逸。黑英等亦未将同夥之得二等送交。事多疑窦。请饬吉林将军就近派员查勘等语。案关外藩交涉争讼。虚实均应彻底研求。以成信谳。著富明阿就近遴派妥员。前赴各该盟长旗细心查究。务得确情。如该蒙古等有越旗种地聚众敛钱等事。即著从严惩办。以息争端而昭核实。原摺著钞给富明阿阅看。将此各谕令知之。　　

○又谕、李鸿章奏、行抵归德。察度布置。即进驻济甯督剿一摺。捻逆窜入邹平等处。李鸿章自应进驻东境。就近调度。现在潘鼎新刘铭传两军。已赴济甯。并调周盛波等军。扼要堵截。布置尚属周妥。该大臣欲蹙之登莱海隅。徐图聚歼。自是正办。第贼势北趋。应如何驱令东向。使其技无所施。即著李鸿章督同刘铭传等相机办理。以期渐偪渐紧。所有张曜等军。并著该大臣函商李鹤年、英翰、酌量情形。如能出境。即行进扎汶上等处。以防分窜。丁宝桢责任封圻。于李鸿章抵东后。务当悉心商酌。力图补救。不得稍涉推诿。致干重咎。将此由六百里各谕令知之。　　

○以云南剿办镇雄贼匪出力。赏同知周之圭等花翎。把总杨凤鸣等蓝翎。余加衔升叙免议有差。　　

○以贵州克复正安等城出力。赏道员梁硕钊二品封典。知州彭绪环、游击李盛灿等花翎。守备张恒元等蓝翎。余加衔升叙有差。　　

○壬午。署湖广总督李瀚章等奏、捻逆远窜。现饬北岸各州县添修寨堡。得旨、坚壁清野。实制捻逆要策。惟当认真兴办。不得徒托空言。　　

○河南巡抚李鹤年奏、捻匪渡运。拟饬宋庆一军赴东会剿。得旨、著即饬令该总兵迅速起程。视贼所向。前往夹击。张逆一股。仍当随时侦探。妥为防剿。　　


大清穆宗继天开运受中居正保大定功圣智诚孝信敏恭宽毅皇帝实录卷之二百五　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治六年。丁卯。六月。癸未朔。上诣绥履殿问慈安皇太后安。平安室问慈禧皇太后安。至辛亥皆如之。　　

○谕军机大臣等、刘昆奏、剿办斋会各匪情形一摺。湖南湘乡浏阳两县斋会各匪。竟敢聚众劫杀。谋逆抗官。经刘昆督饬该地方官绅。并派勇分投剿办。歼捦多名。匪党溃散。著刘昆将逃散余匪。实力摉捕。并将首要各犯。立限缉获。毋任一名漏网。致令余烬复然。浏阳股匪。现窜江西万载县交界之富溪小洞岭。刘昆务当檄饬勇团。越境剿洗。不得但以分防本境为了事。并著刘坤一派兵会剿。务净根株。以杜延蔓。近来湖南各属哥老会匪。到处煽诱。潜伏未动。隐患甚深。该抚当加意访拏。随时惩办。固不可操之太蹙。亦不可姑息因循。酿成巨患。所称力行保甲团练及责成族长团长自行查办之处。即著督令切实奉行。以清其源。不得日久视为具文。将此由五百里各谕令知之。　　

○四川总督骆秉章奏、边防未撤。请将本届军政展缓举行。从之。　　

○甲申。总理各国事务衙门奏、俄罗斯窥伺新疆。请派大臣会同密筹办法。得旨、著派大学士六部尚书都察院左都御史会同该管王大臣妥议具奏。　　

○河东河道总督苏廷魁奏、逆捻窜渡运河。现筹严防黄河下游。得旨、仍著随时侦探。认真严防。毋稍松懈。　　

○旌表守正捐躯直隶高阳县民张群妻李氏。　　

○乙酉。谕军机大臣等、崇厚奏、东省河防紧要。请饬济东道亲驻河干遏守等语。捻逆大股盘踞章邱后。已分股窜扰青莱。有欲就食东三府之说。贼踪飘忽异常。蓄谋甚狡。亟应严密防范。山东齐河以下。武定府黄河一带。与东三府壤地相接。该匪易于抢渡。著丁宝桢派令卫荣光进驻河干。调拨兵勇炮船。择要严防。毋稍疏懈。傥武定一路吃紧。即著崇厚添派得力兵弁。前往援剿。以固河防。近日捻踪又窜何处。各路接仗情形若何。尚未见丁宝桢奏到。著该抚随时奏闻。用慰廑系。将此由四百里各谕令知之。　　

○又谕、库克吉泰、乔松年奏、近日军情。回逆屡窜陕境。现筹剿办。整顿城防。请停挑黑龙江官兵。甘饷暂缓协解各摺片。捻逆由兴平南窜鄠县大王镇。经官军迎击。该逆仍由旧路回奔兴平。现在刘松山等军。均已过河蹑击。即著库克吉泰、乔松年、督饬各军。实力剿办。就地歼除。毋令再肆蔓延。甘回分路窜陕。络绎不绝。泰昌一带。复有大股回逆。分扰雷正绾等军后路。图截粮道。凤翔之回。窜近咸阳。游骑已近省城。著库克吉泰、乔松年、迅将省防布置严密。不可稍涉疏懈。并著檄饬刘厚基等军。分路进剿。迅殄逆氛。毋任捻回句结。致办理愈形棘手。甘省异常瘠苦。陕省应协穆图善月饷。仍著乔松年勉筹接济。俟左宗棠到陕后。再行酌量办理。左宗棠此时计可行抵潼关。著即赶紧前进。将该省军情饷糈。统筹全局。妥为调度。黑龙江官兵。即可无庸挑补。著库克吉泰、乔松年、咨会黑龙江将军。即行停止。将此由五百里各谕令知之。　　

○予陕西鄜州等处阵亡副将唐锡琮等祭葬世职。殉难知县陈泽农妻苗氏旌表如例。　　

○丙戌。谕内阁、御史崔穆之奏、请严禁各省州县浮收漕粮一摺。漕粮为国家正供。各省州县自应按例徵收。若如该御史所奏。山东省有漕州县。按章徵收者绝少。往往于官斗之外。倍蓰加收。并立样盘名目。纵容蠹役格外剥削。民闲视以为苦。止得折价完纳。其浮收之数。与完米增至数倍者无异。即或经该管上司查明。减成定价。出示申禁。该州县并不张贴。浮收如故。东省如此。他省皆在所不免。是浮收之弊。例禁虽严。而不肖州县。仍敢视若具文。诛求无厌。以有限之脂膏。充难盈之溪壑。积习相沿。殊堪痛恨。即著各直省督抚严饬所属各州县。湔除积弊。各按漕粮定额。一律徵收。不准于正额之外。任意加增妄取。傥敢故违。即著各该督抚等查明严参惩办。将此通谕知之。　　

○谕军机大臣等、传谕内阁、前于咸丰十一年。因留京王大臣在内阁办事。各衙门司员章京等。纷纷赴内阁画稿。以致闲杂人等无从稽核。曾经奉旨严谕留京王大臣一律查禁。各该衙门自应敬谨遵循。永远弗替。近闻内阁每有会议事件。往往闲杂人等乘闲拥挤。虽与留京办事时情形不同。而会议重地。任令多人喧杂。殊不足以示严肃而昭慎密。著将咸丰十一年所奉谕旨。敬录一道。发交大学士等敬谨悬挂内阁。俾知遵守。嗣后遇有会议等事。傥再有无知人等溷杂窥探。即著该大学士等查明。严行究办。　　

○又谕、丁宝桢奏、捻踪东窜。追剿获胜一摺。捻匪由新城窜至平度州之马兰堡。经丁宝桢督军紧追。鏖战竟日。将逆众击败。捦斩颇多。该逆向东北连夜急窜。丁宝桢现驻平度。居中调遣。饬令前敌各军。分投追剿。惟逆股人数众多。骑又剽疾。恐其诱兵东追。乘闲折回胶莒。南窜沂郡。丁宝桢当妥筹兼顾。杜贼回窜。不可专恃尾追。致贼延蔓。所称夺获贼马数百匹。并著设法收用。毋再为贼所得。东省兵力较单。李鸿章尤当懔遵前谕。迅饬刘铭传等军。兼程驰赴登莱。与东省会合堵剿。并亲赴东境。就近分拨各军。杜贼南窜。以期蹙诸海隅。聚而歼旃。淮徐及里下河一带。著曾国藩、张之万、分布兵勇。严密防堵。不得以贼踪尚远。稍涉疏懈。将此由六百里各谕令知之。　　

○调京口副都统富和为镶蓝旗汉军副都统。未到任前。以御前侍卫扎拉丰阿署理。以记名副都统连步廷为京口副都统。　　

○丁亥。谕内阁、奕梁等奏、兵米转运迟延。请分别查催。并将督军不力之道员议处一摺。西陵官兵等应食粟米。前经户部奏明。由山东漕粮内截拨。叠经奕梁等咨催。仅运到米二千余石。下余之米。均未运解。兵食攸关。岂容任意延宕。著仓场侍郎迅即委员守催运兑。毋任逗遛。并著直隶总督严饬安州等州县。赶紧设法剥运。如敢仍前怠忽。即行查参。粮道有督挽之责。于奉拨粮石。自应迅速催解。乃去年截拨之米。延至今夏。尚未兑交清楚。实属玩愒。山东督粮道沈维璥、著先行交部议处。仍责令严饬帮弁。妥速运兑。如再稽延。即由户部严参。以重兵食而儆怠玩。　　

○谕军机大臣等、刘长佑奏、通筹剿捻全局。请合各省兵力。就东省歼除。张之万奏、请添筹兵饷。力保清淮。英翰奏、调兵出境防河各一摺。捻骑奔突飘忽。官兵追逐。多致落后。刘长佑拟就运河画段分守。英翰派兵出境。分防运河。并议就东省兜围歼除。与李鸿章前奏大略相同。现在东省兵数。及李鸿章所调各军。恐尚不敷分布。刘长佑拟令江鄂皖豫四省各调兵一万余人。合堵运河。并由直隶于派守黄河万余人外。加调兵勇数千。驻防运河。英翰欲驱贼登莱。分守胶莱要隘。偪贼入海。或分守黄运两河。合兵追逐。蹙诸东省。所筹均不为无见。著曾国藩、李鸿章、并各该省督抚等。就现有兵力。妥速筹办。其应如何分段防守黄运及匀拨兵力追剿之处。亦著迅速布置。务期就地殄除。不可纵令逸出。英翰所派东西分防两路各军。布置均妥。并著李鸿章酌度全局。商同调遣。至前敌各军。素无统领。督兵大臣号令莫及。诸将进止不齐。难免互相观望。应否拣派威望素著大员统领前敌诸军以一进止之处。著该大臣酌量情形办理。娄云庆计可抵鄂。鲍超如病尚未痊。即著曾国藩迅饬娄云庆接统霆军。兼程赴东。归李鸿章调遣。以厚兵力。刘长佑、英翰原摺。均著钞给曾国藩等阅看。张之万拟于海赣郯宿一带。增设游击之师。保障清淮。著曾国藩添拨苏省得力兵将。前往防守。如兵力不敷调派。即著曾国藩、郭柏荫、迅添饷银。解交张之万。赶募新勇成军往守。并著李鸿章派拨重兵。驰赴沂郡。杜贼南窜。至里下河一带。为江北完善之地。本日复据御史薛斯来奏请防守一摺。著曾国藩、张之万、懔遵叠次谕旨。妥筹防堵。毋稍大意。将此由六百里各谕令知之。　　

○又谕、本日据刘长佑奏、捻匪渡运东窜。堪以就地聚歼。业经谕令曾国藩等妥速筹办矣。因思运河以东。自山东以至江南。境内地段甚长。现在各路官军。既须合力进剿。沿河分防之兵。势必不敷分布。贼骑剽疾异常。若被乘虚逸出。又成不了之局。亟应添调兵勇。同资守御。刻下江苏浙江江西三省。尚称安靖。所有留防之兵。应可酌量调拨。著曾国藩、李鸿章、通筹大局。如须添兵助守。即著一面奏闻。一面将江苏浙江江西之兵。酌量徵调。即令迅速到防。分定地段。责成统带之员。认真防守。俾进剿之兵。得以专力追击。不至顾此失彼。办理较有归宿。将此由六百里各谕令知之。　　

○又谕、据张之万奏称、清淮军饷支绌。请饬江西浙江湖南湖北每年各协济银二万两。以济眉急各等语。捻氛现窜东境。清淮防堵吃紧。江西浙江湖南。肃清日久。湖北现无军务。筹款较易。自应速为筹拨。俾赡饥军。即著李瀚章、曾国荃、马新贻、刘坤一、刘昆、自本年为始。每省每年各协济清淮军饷银二万两。所有应解本年协饷。务于九月内如数解清。毋稍延缓。将此由五百里各谕令知之。　　
</div>
    <div class="pagination">
<a href="清实录同治朝实录_page291.html">上一页</a><span>...</span><a href="清实录同治朝实录_page287.html">287</a><a href="清实录同治朝实录_page288.html">288</a><a href="清实录同治朝实录_page289.html">289</a><a href="清实录同治朝实录_page290.html">290</a><a href="清实录同治朝实录_page291.html">291</a><span class="current-page">292</span><a href="清实录同治朝实录_page293.html">293</a><a href="清实录同治朝实录_page294.html">294</a><a href="清实录同治朝实录_page295.html">295</a><a href="清实录同治朝实录_page296.html">296</a><a href="清实录同治朝实录_page297.html">297</a><span>...</span><a href="清实录同治朝实录_page293.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
