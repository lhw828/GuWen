<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 35 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 35 页/共 502 页</h1>
    <div class="content">○又谕、奕兴奏、遵查职官吸食鸦片。恃符狡展。请革职严审一摺。奏天复州知州王安业、既经起获鸦片烟具。供有吸食情事。又称烟具系其跟役之物。显系恃符狡展。王安业、著即革职。交该将军严行审讯。按律核办。该革员平日如何废弛捕务。此外有无别项劣迹。一并严查确究。　　

○先是安徽布政使蒋文庆奏请饬沿海州县讲求团练。并令海疆道府。仿照台湾定制。兼管兵事。下各督抚筹议。至是山东巡抚陈庆偕、奏称御戎之策。在外修战备。内固人心。查沿海居民贫苦。团练恐致扰民。东省登莱青道。本兼兵备。似无庸仿照台湾办理。得旨。旧章甚妥。固不必擅议纷更。　　

○赏科尔沁郡王僧格林沁、四团正龙补服。　　

○缓徵直隶永清、东安、安肃、安、高阳、庆云、六州县被灾村庄次年新赋。并展缓三河、武清、蓟、霸、保定、大城、蠡、雄、河闲、献、任邱、天津、静海、沧、南皮、盐山、鸡泽、大名、龙门、玉田、涞水、隆平、成安、广平、永年、邯郸、二十六州县。旧欠额赋。　　

○丙戌。裕祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝和睿皇后暂安寝殿。　　

○遣官祭宣宗成皇帝暂安寝殿。　　

○遣官祭孝穆成皇后。孝慎成皇后。孝全成皇后陵寝。　　

○遣官祭孝德皇后殡宫。　　

○遣官祭端慧皇太子园寝。　　

○诣寿康宫。问皇贵太妃安。　　

○遣官祭太岁之神。　　

○谕内阁、哈勒吉那等奏、询访章嘉呼图克图呼毕勒罕、查有三子等因一摺。朕以必有大呼图克图呼毕勒罕出世。甚为欣慰。兹由理藩院将现在雍和宫唪经之三子、其名归入金瓶。将端噜布所生之子桑哈色特迪掣定。且端噜布之子桑哈色特迪、识认前代章嘉呼图克图曾用物件。即铃杵、素珠、木碗、三项。应手认出。则是章嘉呼图克图呼毕勒罕无疑矣。朕心何胜欢悦。著将朕素日常用念珠一串。赏给该呼毕勒罕。交哈勒吉那敬领、转交该呼毕勒罕收领。将此晓谕各蒙古王公、及在京之呼图克图喇嘛等、并章嘉呼图克图住持寺院各喇嘛外。仍著晓谕驻藏大臣、转行知照达赖喇嘛班禅额尔德尼等、以慰所望。　　

○乌噜木齐都统毓书奏、各属办事领队大臣、年终密考。得旨。汝所密陈各大臣考语七人。俱是八个字考语。并无事实。可见平日于公事漫不关心。殊属无耻之极。　　

○朝鲜国使臣权大肯等三人。琉球墆使臣夏超群等二人。于午门外瞻觐。　　

○是年旌表孝子、直隶等省、邢付等、十三名。孝友、福建等省、郑文久等七名。孝义、山西省、王迪彝一名。孝妇、江苏等省、谈费氏等三十九口。孝女、江苏等省、荣素月等八十三口。守节合例、宗室、福元妻关佳氏等、二十一口。满洲、善贵妻奇佳氏等、一百十七口。蒙古、玉志妻何氏等、五十二口。汉军、存柱妻佟氏等、二十八口。内务府、奎福妻吴氏等、五口。各省驻防、海祥妻韩佳氏等、二百三十五口。奉天等省、高铜妻曲氏等、一万二千四百九十五口。未婚守志、宗室、西勒蒙额妻富察氏、一口。满洲、林布妻伊尔根。觉罗氏、一口。江苏等省、史周氏等、一百九十二口。采访贞节妇女、直隶等省、施钰妻潘氏等、五百四十五口。百岁寿民妇、浙江等省、管作廷等、十六名口。五世同堂、江苏等省、瞿大观等、二十七家。捐金好义、江苏省、支景山一名。均给银建坊如例。　　

○一产三男、直隶等省、李鸣和妻李氏等、二家。　　

○会计天下民数、谷数、除江苏福建等处。未经册报外。奉天等省。通共大小男妇。四万一千四百四十九万三千八百九十九名口。存仓谷米二千七百四十九万二千四百二十石二斗九升六合七勺。

　　
大清文宗协天翊运执中垂谟懋德振武圣孝渊恭端仁宽敏显皇帝实录卷之二十五　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰元年。辛亥。春。正月。戊子朔。上诣奉先殿行礼。　　

○诣堂子行礼。　　

○遣官祭太庙后殿。　　

○御太和殿受朝。中和乐设而不作。不读贺表。　　

○诣寿康宫前殿拈香。后殿皇贵太妃前行礼。　　

○诣大高殿寿皇殿行礼。　　

○诣弘仁寺拈香。　　

○谕内阁、朕寅承丕绪。抚驭万方。敬念列圣御极之初。蠲免积逋。覃敷闿泽。使人安乐利。户免追呼。共享昇平之福。诚以民为邦本。厚民生、正所以培元气也。当兹建元肇始之时。宜行体仁长人之政。自道光十五年、二十五年。两次钦奉皇考宣宗成皇帝恩旨。将二十年以前、各省民欠钱粮。尽予豁免后。自二十一年迄今又届十稔。民间续有积欠。允宜大沛恩纶。期与薄海群黎。同跻仁寿。所有各省节年民欠正耗钱粮、及因灾缓徵带徵银谷、并借给耔种口粮牛具、及漕项芦课学租杂税等项。即著各该督抚将军府尹等、将道光三十年以前、实欠在民者。详悉查明。按照该省所属之某州某县银谷若干。速行开单具奏。候朕以次降旨、全行豁免。并著先将此旨、刊刻誊黄。遍行晓谕。务使城市乡村。遐陬僻壤。咸喻朝廷德意。毋任官吏胥役等、延阁侵渔。致滋弊窦。庶吾民休养生息。庆洽绥丰。用示朕元春布德。以仰副皇考三十年子惠元元。申锡无疆至意。　　

○又谕、僧格林沁等奏、本日升殿鸣鞭之际。有人自西向东趋走。纠仪科道未经拦阻等语。著都察院查明参奏。　　

○以固伦额驸德木楚克扎布、为御前大臣。　　

○命户部尚书协办大学士赛尚阿、为大学士。管户部事。　　

○命大学士卓秉恬、管兵部事。祁寯藻、管工部事。　　

○调兵部尚书裕诚、为户部尚书。工部尚书特登额、为兵部尚书。以户部左侍郎阿灵阿、为工部尚书。署叶尔羌帮办大臣舒兴阿、为户部左侍郎。兼管三库事。　　

○己丑。上诣寿康宫、问皇贵太妃安。　　

○谕内阁、都察院及纠仪科道等、奏参吏部侍郎明训、元旦朝贺。错入班次。明训著交都察院照例议处。惟昨日行礼后。一人由西向东。趋过班末。纠仪御史未阻。著查取职名。送吏部议处。　　

○调正白旗满洲都统惠亲王、为镶黄旗满洲都统。正白旗汉军都统萨迎阿、为正白旗满洲都统。以户部尚书裕诚、兼正白旗汉军都统。调镶红旗汉军都统桂良、为镶白旗满洲都统。以正白旗满洲副都统阿灵阿、为镶红旗汉军都统。调锦州副都弘德兴、为正白旗满洲副都统。镶蓝旗汉军副都统惟禄、为锦州副都统。以头等侍卫哲尔经额、为镶蓝旗汉军副都统。　　

○给安徽凤阳、五河、二县灾民一月口粮。　　

○庚寅。高宗纯皇帝忌辰。遣官祭裕陵。　　

○上诣寿皇殿行礼。　　

○诣关帝庙拈香。　　

○以顺承郡王春山、署正白旗满洲都统。銮仪卫銮仪使联顺、署镶红旗蒙古副都统。　　

○辛卯。谕内阁、军机大臣、南书房翰林、合词奏请将朕履信书屋全集。刊刻颁行一摺。从前皇曾祖皇祖皇考御极之初。俱允大臣所请。刊刻圣制诗文全集。颁行海内。天章炳耀。懋典昭垂。朕自惟冲龄就傅以来。典学之功。仅十余载。篇章未富。曷敢仰媲前徽。惟诸臣吁恳甚殷。自应勉俞所请。因思我皇祖刊圣制味余书室全编。因朱圭、向曾侍学经帷。特命详细勘订。朕在书房。经协办大学士杜受田、昕夕讲求。诗文积有稿本。其中可存之作。即交杜受田、重为校勘、编次进呈。俟朕阅定。再行发交缮刻。　　

○又谕、惇郡王奕誴、因寿皇殿随从行礼到迟。自请议处一摺。惇郡王奕誴、虽随从行礼未误。究属到迟。著即照所请。交宗人府议处。　　

○命正黄旗蒙古副都统朝庆、兵部右侍郎春佑、二等侍卫西拉布、恭诣西陵。查看红桩。　　

○署广西巡抚劳崇光、奏请本年大计。俟国军务告竣。展限举行。从之。　　

○缓徵山东济甯、惠民、阳信、乐陵、沾化、邹、单、朝城、聊城、清平、金乡、邹平、齐河、临邑、海丰、商河、滋阳、嘉祥、鱼台、十九州县。并德州、东昌、临清、济甯四卫。被水被旱被雹灾区、本年额赋。　　

○是日立春。顺天府进土牛春山宝座。　　

○壬辰。谕内阁、李星沅等奏、请将堵御不力之副将等、革职拏问等语。广西浔州协副将李殿元、署提标游击事都司宋煜、署柳州城守营都司事守备陶玉德、前因贼匪窜踞思旺墟。堵御不力。经劳崇光向荣奏参。降旨摘去顶带。责令戴罪自效。兹据该大臣等奏称、该员等防堵要隘。所带兵练不少。乃任贼匪冲突。致巡检张镛、御贼被戕。实属胆玩。李殿元、宋煜、陶玉德、均著先行革职拏问。仍确查如有遇贼逃避等情。即行按律严惩。以昭儆戒。　　
</div>
    <div class="pagination">
<a href="清实录咸丰朝实录_page34.html">上一页</a><span>...</span><a href="清实录咸丰朝实录_page30.html">30</a><a href="清实录咸丰朝实录_page31.html">31</a><a href="清实录咸丰朝实录_page32.html">32</a><a href="清实录咸丰朝实录_page33.html">33</a><a href="清实录咸丰朝实录_page34.html">34</a><span class="current-page">35</span><a href="清实录咸丰朝实录_page36.html">36</a><a href="清实录咸丰朝实录_page37.html">37</a><a href="清实录咸丰朝实录_page38.html">38</a><a href="清实录咸丰朝实录_page39.html">39</a><a href="清实录咸丰朝实录_page40.html">40</a><span>...</span><a href="清实录咸丰朝实录_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
