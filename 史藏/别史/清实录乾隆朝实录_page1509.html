<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1509 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1509 页/共 1860 页</h1>
    <div class="content">○贵州巡抚李本疏报。平越、广顺、黄平、安南、瓮安、湄潭、六府、州、县。乾隆四十六年开垦荒地三百二十八亩有奇。　　

○甲戌。上御懋勤殿。勾到江苏、河南、情实罪犯。停决江苏斩犯十一人绞犯六人。河南斩犯六人。绞犯十一人。余一百二十四人予勾。　　

○谕军机大臣等、据雅德参奏、玩视命案。废弛阘茸之四库馆议叙试用知县唐灿、请革职以肃吏治一摺。已批交该部知道矣。雅德此奏甚是。四库馆议叙人员。俱照例分发各省试用。虽其中自不无一二可用之材。但开馆之初。工程既大。所用人数众多。其在馆效力。亦不过雇觅钞胥。为博取功名之地。未免贤愚混杂。督抚之责。专在纠察属吏。凡有旷官溺职。贻误地方者。原应随时纠劾。立挂弹章而于四库馆议叙分发人员。尤应严为甄别。不可稍事姑息。致滋玩误。著传谕各省督抚、务须一体留心体察。如有似此分发不职之员。即行据实参奏。其庸碌无能者。或改教。或休致。毋得稍事姑容。以仰副朕澄叙官方。整饬吏治之意。　　

○又谕、江苏省秋审人犯内。由九卿改入情实者十一起。闵鹗元、久任巡抚藩臬。且原系刑部司员出身。非不谙律例者可比。乃办理秋审案件。并不悉心推勘。经九卿改拟者。至十一起之多。朕于本日勾到。核其情真罪当。是刑部所改。并非有意从严。闵鹗元所办。殊属宽纵。除已照例交部议处外。著再传谕严行申饬。　　

○定晶河新建城名曰安阜。城门东曰登春。西曰永丰。南曰辑和。北曰保康。　　

○乙亥。上幸圆明园。　　

○谕、据浙江盐政奏、两浙商人何永和等呈称、豫省兰阳等处。开挑引河。情愿公捐银八十万两。以佐工用等语。前两淮商人。据伊龄阿奏、情愿捐银二百万两。业经允准令其解交东省。以备工赈之需今浙商等、呈请公捐。报效情殷。事同一例。自应准其所请。但豫省河工。节经颁发帑项五百万两。已足敷用。现在江南当豫省下游。各处被灾较重。办理一切赈抚事宜。需用尚多。所有此项浙商公捐银两。即著该督委员解赴江南。交萨载等存贮藩库。以资赈恤之用。至该商等、急公抒悃。并著该督查明咨部。照例议叙。　　

○谕军机大臣等、据阿桂等奏、先后抵浙。将陈辉祖查抄王亶望赀财。抽换抵兑一案。查审大概情形。先行奏闻一摺。内称易金银两。系仁钱两县。分作五次。于上年十二月以前。国栋任内。交纳齐全。是以银易金一事。尚无虚列抽抵等弊等语。已于摺内批示。陈辉祖如果无侵蚀金两之事。则是听王亶望之请托。为之营私舞弊。所关甚大。陈辉祖取死之道。实在于此。王亶望、骩法肆贪。身犯重罪。革职查抄陈辉祖、尚敢受其嘱托。推此又将何事不可为乎。况王亶望贪纵婪索。家赀至三百余万之多。又何在此数千两之金。有之罪不能增。无之罪亦不能减。陈辉祖何意而欲为之易换乎。且王亶望、系已获死罪查抄之人。陈辉祖岂肯代伊担承如此干系。为之弥缝掩饰之理。必系陈辉祖希图侵蚀。将金两入已。闻有交盛住密行访查之信。始行陆续吐出。况系交仁钱两县承办之事。何弊不可为。即有库收。安知无倒提年月等事。阿桂等一到。何遂信以为真。此一节。系此案最要关键。应严讯陈辉祖、并经手之仁钱二县。令其据实供吐。再阿桂等称、金两并未短少。即如李封前奏。曾因嫁女。换金五十两。而陈辉祖解交内务府册内。亦有金叶九两三钱。自系在四千七百余两之内。何以并未扣除。由此推求。是此二项金数。又在四千七百余两之外。究系何项。况李封尚得金两。其余经手之人。如国栋、杨仁誉等、其所买之数。自必更多。李封原摺。又曾钞寄阅看。阿桂等何未办及。辄称尚无虚列抽换等弊耶。此事甚不妥。再李封所称。陈辉祖曾与司道言及。王亶望朝珠。并无好者。要将自已朝珠。添入更换。尤不成话。断无此情理。必系陈辉祖欲换王亶望之物。先设此语。以为授意迎合之地。阿桂等到浙。何不先向陈辉祖严切究问此语乎。现在陈辉祖已经查抄。即可将伊任所物件。与王站柱所造底册。详悉核对。并令王站柱识认。如有王亶望之物在内。或名色相同者。即可从此一款根究。其余无难水落石出。至朕于此案。不过欲究明情弊。并非于赀财物件。斤斤计较。朕向来办理庶务。一秉大公至正。即一介小民。尚不肯令其屈抑。况督抚大员乎。阿桂、福长安、日侍禁近。此意岂尚不知。以上各情节。若阿桂等不能审究明确。将来别经发觉。日久败露。伊二人其能当此重戾耶。著传谕阿桂等、将指出各条。逐一严究陈辉祖。务得确情。迅速覆奏。再阿桂等另摺所奏。王进泰将陈辉祖姻亲童凤三家、一并查抄之处。殊属过当。自应停其查封。除已就近谕知童凤三外。将此由六百里传谕阿桂等知之。　　

○又谕、据伊龄阿等奏、编修吴以镇、系陈辉祖儿女姻亲。所有寄存家伙奁田什物。未经呈出。请旨革审。并访获蒋廷璜信件。查出顺昌号营运银两。信内有嘱将方单帐目藏好之语。现在研讯等语。陈辉祖在苏财产。官民等敢为隐匿。自应究问。若吴以镇与陈辉祖谊涉姻亲。未将奁赠之物呈出。尚非有心欺隐。伊龄阿等、祇须查追原物入官。所请将吴以镇革职之处。可以不必。至蒋廷璜、素与陈辉祖往来。寄有信件。转托刘芝桥、向顺昌号讨索银两。恐此外尚有隐寄情事。不可不严切根究。又所称自浙寄苏家信。是否系陈辉祖家信。其嘱令何人。将方单帐目藏好。摺内并未明晰声叙。著传谕伊龄阿等、提集犯证。究明实系何人所寄书信。研讯确供具奏。伊龄阿等、查办此事。祇应将查出寄顿各犯。严讯究拟。毋得展转株连。致滋纷扰。将此传谕伊龄阿、并谕阿桂等知之。　　

○军机大臣会同八旗都统等议准、御史西成奏称、请嗣后城内旗人住房。止许旗人互相典买。不得卖与民人。如有旗人与民人钩通。顶名冒买等弊。一经发觉。即照偷典盗买旗地之例。缴房追价入官。从之。　　

○豁免浙江仁和、乌程、瑞安、等三县。水冲沙压田地、二百十四顷有奇额赋。　　

○丙子。谕。乾隆八年。朕往盛京时。闻将军额尔图、备办道途。颇有科歛。四十三年。将军弘晌、虽办理认真。亦闻繁扰滋弊。朕恭谒祖陵。经过地方。惟修治道途。稍用旗民之力。况所出民夫。仍给饭钱。伊等皆满洲世仆。深受国恩宁有不踊跃急公之理。著传谕永玮、明年朕往盛京。所有应备御路两旁村庄旗民。拣派妥员。善为调拨。毋许丝毫科歛繁扰。以副朕恭谒祖陵。宁恤旗民之意。　　

○谕军机大臣等、据闵鹗元奏、查抄杨仁誉原籍赀产一摺。内称查出朝珠玉器等件。非寻常家用之物。恐系承抄王亶望时。扺换隐匿之件。现解赴浙省。交原办之员辨认等语。闵鹗元此奏。欲避其与陈辉祖姻亲相好之迹。以见办理认真。不为瞻徇。而不知其过当也。即如昨日伊龄阿所奏。编修吴以镇、与陈辉祖系儿女姻亲。未将奁田什物呈出。请旨革审一摺。所办亦属过当。又王进泰、将陈辉祖姻亲庶子童凤三、家产查封一案。均已传旨。令其不必究问。并将童凤三家赀给还矣。承办查抄之案。如罪人姻亲。果有代为隐匿寄顿之事。自应切实根究。并将其家产。一并查抄。若并未知情。非有心欺隐者。即分居兄弟。尚不应株连波及。况外姻乎。且如家伙奁田。亦系聘嫁时人情应有。早已过去之事。并非寄存隐匿物件。及犯事时资送者可比。又何必过为苛求。总之闵鹗元、欲避姻好形迹。伊龄阿、又欲推求过细。然所办皆不过此案枝叶。而最要关键。则在陈辉祖之抵换金两等事。侵欺舞弊也。将此传谕闵鹗元、伊龄阿、并阿桂等知之。　　

○又谕、前据李世杰奏报、于九月二十六日起程。赴河南新任。此时谅已到豫。浙省事件繁多。需人办理。富勒浑、可将工程情形。及应办事件告知。即行起程。如新工尚有应亲往履勘者。亦系赴浙顺道。富勒浑、即可与李世杰同行。顺便查勘。交与李世杰接办。富勒浑、即速兼程前赴浙省。接印任事。将此传谕富勒浑、李世杰、并谕阿桂、福长安知之。　　

○旌表守正捐躯直隶无极县民何二月妻袁氏。　　

○丁丑。谕、京城广宁门外普济堂。冬间贫民较多。所有经费米石。恐不敷用。著加恩将京仓内外之小米。赏给三百石。以资接济。　　

○山东巡抚明兴奏、山东各州县亏那仓库。其本任亏那。勒令弥补外。惟查前任亏缺各员。平日既任意花消。临去复嫁祸后任。并闻有仓库本无亏短。恃有上司庇护。于离任时假捏亏数若干。移交后任。以为肥槖之计。后任因上司逼迫。隐忍接收。而去任之员。竟得坐拥厚赀。置身事外。访闻接收亏缺。大半立有欠约。请将来如查有前任亏缺。后任有欠约可凭者。除于接收后任名下。勒令弥补外。并飞咨前任各员任所原籍。照数追缴入官。庶短交滥接之弊可除。于吏治较有裨益。得旨嘉奖。　　

○赈河南汝阳、上蔡、正阳、新蔡、西平、遂平、确山、淮宁、商水、项城、沈邱、西华、扶沟、临颍、襄城、郾城等十六县。水灾贫民。并蠲缓新旧钱粮仓谷有差。　　

○戊寅。谕、据博清额奏、噶布伦公班第达、坠马伤肋。请解任调理等语。班第达、在噶布伦职任。办事有年。今年力就衰。身婴废疾。著加恩准其原品休致。由京赏给朝珠一串。大缎二匹。大荷包一对。小荷包一对。其噶布伦员缺。著扎萨克台吉索诺木旺扎勒补授。索诺木旺扎勒员缺。著伊什旺对补授。伊什旺对员缺。著博清额拣选应放人员补授。　　

○谕、据明兴奏、山东各州县亏空。除于接收后任名下。勒令弥补外。并飞咨前任各该员任所原籍。照数追缴入官一摺。所奏甚是。自应如此办理。至夹片所称。此项人员。遇有丁艰事故。倘有亏短未交之数。即将原籍赀财查封等语。此则未免过当。此项亏空。如果查系本任侵那。丁忧离任。自应照例查封。若系历任前官移交。复经上司抑勒出结。与本任亏那者、究属有间。该员遇有丁忧事故。其离任本非得已况既有接任之员亦可移交后任。止须核其在任年月。勒令分股完缴。其未完之项。仍令接任之员。按限照数赔补。方为平允。若如明兴所瘈。是以历任移交亏项。令现在接任之员。独受查封之累。办理不太过耶。朕于一切庶务。俱准酌情理。务得其乎。从不令稍有屈抑。明与当仰体此意。妥协办理。将此四匹百里谕令知之　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百六十六




大清高宗法天隆运至诚先觉体元立极敷文奋武孝慈神圣纯皇帝实录卷之一千一百六十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十七年。壬寅。十月。巳卯。上还宫。　　

○庚辰。谕、据毕沅奏、延安、榆林、绥德州、三府州属之肤施等一十九州县。秋禾受旱被霜。收成歉薄等语。该处地近边隅。秋收歉薄。徵输未免竭蹶。著加恩将肤施等十九州县。应徵银粮草束。并新旧借欠常平社仓粮石。俱缓至四十八年秋后徵收。以纾民力。　　

○谕军机大臣等、据阿桂等奏。连日审讯情形一摺。已于摺内详悉批示。伊二人前次所奏。实为不妥。伊等亦自知不能将就完事。是以续有此奏。以为补救之地。知过能改。朕亦不怪。阅摺内所讯各情节。尚未得其窾要。如陈辉祖既经供认。听王亶望之嘱托。以金易银。则是以骩法肆贪、罪大恶极之王亶望。而陈辉祖竟敢于查抄时。受其嘱托。公为欺罔。尚复有何忌惮。此实陈辉祖取死之道。陈辉祖、于重罪业已承认。其余抽换抵兑。俱系枝叶。何患其狡展不吐耶。此一节、著传旨严询陈辉祖。令其据实供吐。又摺内称金两俱发铺户销售。李封所换金五十两。系库书马在乾、向铺户转买送去。至解交内务府金叶九两三钱。系续在银斗内查出。未曾归入贮库金两数内各等语。所奏均属支离。此明系在杭者。闻有事皆吐出。如李封之在远处。不得不为迁就之辞。而先已称足数。则后来之买补。乃出于阿桂之忆及。而一向之谎供。展转为伪。何不展转驳诘。至添换朝珠一节。据供抄出朝珠。均属平常。内有香朝珠两盘。朽坏不全。解员虑到京难交。是以换上两串等语。此更必无之理。三尺之童。亦不能欺。朕明鉴万里。岂能以此等虚词支饰乎。设如所言。则解京物件内。其不堪入目者尚多。何不尽易佳者。陈辉祖即为王亶望之子。亦断不肯如此用心。明系陈辉祖欲易换金两、及他好物。贪图便宜。设为此语。以掩饰众人耳目。此案上下通同舞弊。而仁钱两县。尤系专办之员。应严行夹讯。自可得其实供。况杨先仪、即系委解物件到京之员。又称委员不肯接收。委员解员。俱系一人。尤不成话。甚为可恶。当严切刑讯者。总之此案。研鞫各委员。众供确凿。质证之下。陈辉祖亦不能更为遁饰。如陈辉祖。始终支吾狡展。即将陈辉祖解京。朕亲加廷鞫。无难得实也。著传谕阿桂等、遵照谕旨。逐一严切根究。务得确供。迅速覆奏。又阿桂等另摺奏称、查抄王亶望赀财一案。杨魁协同办理。不得谓之无罪。请将杨魁名下赀财。一并查抄等语。阿桂等此奏。亦不过追悔前奏。故有意搜求。以弥缝其失。杨魁、系差往查勘海塘。查抄王亶望一案。非其专办。且陈辉祖抽换等弊。自在杨魁前往闽省之后。且伊现已身故。若将伊一并查抄。未免过当。朕不为此已甚也。将此由六百里加紧谕令知之。　　

○又谕、据福长安奏、接准雅德咨会、有泉州府盗犯林先和、经管汛千总陈景泰、于九月十五日。拏获解送。被夥盗林耀、林隐、林允得等。执持刀械。将犯抢夺。砍伤兵丁。并将千总及亲丁等、扭回禁锢。现在飞咨提督。并委臬司谭尚忠、星夜驰往。督同搜捕等语。本日又据王进泰奏、八月二十九日。有漳浦县民黄茂、拒捕枪伤兵役。经汀漳龙道姚棻、闻信往拏。该犯情急自焚身死一案。闽省漳泉一带。习俗素称犷悍。拒捕抗官。种种不法。最为可恶。提督李奉尧、驻劄泉州。接据营汛禀报。自应带兵新往。协同地方官。实力查拏方是。况九月内。有泉州府童生尤黄云、抗官哄堂一案。李奉尧、仅委员弹压。曾降旨申饬。乃不数日间。又有此等抗官伤差之案。该提督所司何事。至雅德身任巡抚。查办此等案件。是其专责。岂得以总督远在浙省。武备之事。非其专司。遂意存观望。此二案、著即交雅德、会同李奉尧、迅速亲身前往查拏。毋使一名漏网。获犯之后。从重定拟。即多办数名。亦不为过。著将此由六百里各谕令知之。　　

○辛巳。谕军机大臣等、昨据阿桂等奏、连日审讯情形一摺。业经详悉批示。并传谕阿桂等、再行遵照严讯矣。本日舒常奏到。查抄陈辉祖原籍赀产。仅有受分田房。暨粗笨器皿。残缺书籍。毫无添置产业。严讯长随刘升、据供伊主人将来本有不愿回籍之意。是以不在原籍添置产业。闻在苏州申衙前。买房一所。又在吴江县卢溪镇。开有当铺。现已飞咨江苏查办等语。前据伊龄阿等、查办陈辉祖、在苏州所置房。屋当铺。与刘升所供相符。可见陈辉祖不愿回籍。竟安心欲在苏州居住。即此一端。其忍弃祖父坟墓。贪恋繁华。不但欺君罔上。而且背本忘亲。其居心实为鬼神所恶。天理难容。以致阴夺其魄。自罹重罪。展转败露。理有固然。无足怪者。陈辉祖、系陈大受之子。受朕厚恩。用至总督。以人情而论。邀此恩荣。将来回归原籍。可谓衣锦还乡。况湖南素风质朴。生计较易。乃陈辉祖远弃祖籍。欲在苏州居住。亦不过爱其纷华靡丽。如此居心行事。则利令智昏。岂有不偷换金两。及他好物之理。此一节。严讯陈辉祖。伊更何辞遁饰耶。总之此案。陈辉祖抽换隐匿。事所必有。而其听身获重罪之王亶望嘱托。公为欺蔽。其罪尤重。今又有不回原籍居住之事。种种丧良忘本。自取败露。可见天理昭彰。断难幸免也。著传谕阿桂等、务即严讯确供。迅速具奏。将此由六百里加紧谕令知之。　　

○礼部奏、冬至节应行庆贺礼。得旨、今年冬至次日。著停止行礼。　　

○壬午。上御懋勤殿。勾到山东、山西、情实罪犯。停决山东斩犯七人。绞犯七人。山西斩犯七人。绞犯六人。余一百四十人予勾。　　

○以江西按察使冯光熊、为甘肃布政使。　　

○癸未。改广西桂林府粮捕通判、为思恩府通判。移驻思恩。从布政使富躬请也。　　

○甲申。谕曰、直隶总督郑大进、老成练达。宣力有年。简擢畿封。正资倚任。兹闻溘逝。深为轸惜。所有应得恤典。著该部察例具奏。　　

○又谕、直隶总督员缺。著袁守侗署理。袁守侗未到任之前。著英廉暂行署理。　　

○又谕、直隶总督一缺。向俱于汉大臣中简员补放。现在各省汉巡抚中。再四筹度。实无可以胜任之人。因思前任总督袁守侗。持服守制。已满一年。所有直隶总督员缺。即著袁守侗署理。朕本不肯令大臣在任守制。屡经降有谕旨。中外俱所深悉。缘此缺一时不得其人。而袁守侗、又系久任直隶总督。诸事办理妥协。不得不仍令前往署理。袁守侗著葬母事毕。即来直隶任事。无论袁守侗受朕恩眷。且期将逾年。丧葬事毕。自不以私情而忘公义。即天下臣民。谅朕用人不得已之苦心。亦可共晓。将此通谕知之。　　

○又谕、据正黄旗领侍卫内大臣等奏、该旗三等侍卫恒安、呈称身弱腿疼。不能在侍卫上行走。恒安、原系佐领。请解退侍卫。驳回该旗行走等语。侍卫果实有患病等情。不能当差。自有该管大臣等察看。据实具奏。驳回原旗。岂有妄自呈请解退侍卫之理。况恒安、系原任总督明山之孙。年力既壮。家计非寒。何至不能充当侍卫。显系自图安逸。规避差使。恐侍卫等相率效尤。此风断不可长。恒安、著革去侍卫佐领。交与热河副都统、作为披甲。以为侍卫等偷闲耽逸者戒。至该管领侍卫内大臣等、率据恒安呈词代奏。殊属非是。嗣后、如有似此、妄奏者。必将该管领侍卫内大臣等、一并交部议处。侍卫中若有似此混呈者。并著据实参奏。从重治罪。　　

○又谕、据雅德奏、台湾地方。有漳泉二府民人。聚众械斗等因一摺。内称据台湾道禀称。面商台湾镇总兵。饬委台湾府知府、会同安平协副将、各带兵役。前赴弹压等语。此等匪徒。于海疆地方。聚众械斗。案情重大。该镇道一经闻信。即应带领兵役。亲赴该处。严行查办。乃仅派委知府副将前往。而雅德亦无饬行之语。殊属非是。又据奏、查拏泉州府属伤兵夺犯之夥盗林耀等一摺。内称飞饬该道府。及邻近各县。四路截拏。雅德并未亲身前往。并称饬委臬司谭尚忠、驰赴督办。嗣因该管道府厅县。俱已会拏。随饬该司回省。办理更属错误。雅德自调任福建巡抚以来。该省屡有劫盗伤差之事。必系因总督远隔浙省。一切武备废弛。不能整饬。而陈辉祖在浙。又一味营私牟利。全不以整饬地方为事。即如此二案。台湾地方、匪徒聚众械斗。该镇金蟾桂、该道穆和蔺、俱不前往。仅委之知府、副将、而雅德于泉州府伤兵夺犯重案。竟安坐省署。并将已经饬委之臬司彻回。种种办理。延玩舛谬。至李奉尧系陆路提督。前因泉州夥盗夺犯。漳州县民拒捕伤兵两案。并不亲身前往查办。业经降旨申饬。今阅雅德奏到之摺。该提督亦仍未亲赴各该处。督同查拏。所司何事。雅德、李奉尧、俱著严行申饬。并与不行亲往查拏之金蟾桂、穆和蔺、一并交部严加议处。现在闽省必需总督驻劄。以资弹压。浙江巡抚员缺。著福崧补授。即驰驿前赴新任。富勒浑、俟福崧到任后。即驰赴闽省。实力整顿。将此通谕知之。　　

○谕军机大臣等、郑大进现已病故。所遗直隶总督员缺。已降旨令袁守侗署理矣。袁守侗、现在遵旨会勘伊家河。筹办宣洩积水机宜。一切章程。自应会同明兴酌议。著传谕袁守侗、俟阿桂于浙省审办事竣。回东覆勘。筹定兴工之后。葬母事毕。即来直隶任事。将此由五百里谕令知之。　　

○又谕曰、福崧已降旨补授浙江巡抚。现在浙省应办事件甚多。著传谕福崧、即日兼程驰驿、前赴新行。不必来京请训。将此由五百里谕令知之。　　

○塔尔巴哈台参赞大臣惠龄等奏、查塔尔巴哈台、地处极边。与布噜特、哈萨克接壤。原设卡十二座。侍卫十二员。除轮流坐台外。城内留驻一二员。以备差遣。历任参赞。均系如此办理。嗣因土尔扈特游牧。移驻和博克萨哩地方。复添卡四座。需员照料。再查收哈萨克马匹。亦需妥员。向俱派伊犁满员前往。均有顶无翎。不足以肃观瞻。请嗣后将派往满员。赏给花翎三枝。蓝翎三枝。拣选对品人员赏戴。令其一体坐台。年满换班。将翎枝摘给新派之员。果有认真出力人员。咨行伊犁将军。遇缺升补。懈惰者参处。得旨、著照所请行。　　

○赈安徽寿州、凤台、怀远、凤阳、灵璧、宿州、五河、泗州、旴＜日台＞、阜阳、颍上、霍邱、太和、并凤阳、长淮、泗州等、十六州、县、卫。水旱灾民。并蠲缓新旧钱粮漕米有差。　　

○乙酉。上御乾清门听政。　　

○以户部尚书和珅、充经筵讲官。　　

○调福建漳州镇总兵孙猛、为台湾镇总兵。江南寿春镇总兵阎正祥、为福建漳州镇总兵。以湖南衡州协副将袁敏、为江南寿春镇总兵。　　

○以故陕西庄浪厅土千户管卜子禄袭职。　　

○旌表守正捐躯浙江丽水县民聂金田妻何氏。　　

○丙戌。上御懋勤殿。勾到直隶情实罪犯。停决斩犯五人。绞犯十八人。余九十三人予勾。　　

○谕曰、福建台湾道穆和蔺、现在交部严加议处。所有台湾道员缺。著杨廷桦、以按察使衔补授。　　

○兵部议覆、福建陆路提督李奉尧、请照不实力擒拏盗贼例。降三级调用。从之。　　
</div>
    <div class="pagination">
<a href="清实录乾隆朝实录_page1508.html">上一页</a><span>...</span><a href="清实录乾隆朝实录_page1504.html">1504</a><a href="清实录乾隆朝实录_page1505.html">1505</a><a href="清实录乾隆朝实录_page1506.html">1506</a><a href="清实录乾隆朝实录_page1507.html">1507</a><a href="清实录乾隆朝实录_page1508.html">1508</a><span class="current-page">1509</span><a href="清实录乾隆朝实录_page1510.html">1510</a><a href="清实录乾隆朝实录_page1511.html">1511</a><a href="清实录乾隆朝实录_page1512.html">1512</a><a href="清实录乾隆朝实录_page1513.html">1513</a><a href="清实录乾隆朝实录_page1514.html">1514</a><span>...</span><a href="清实录乾隆朝实录_page1510.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
