<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 61 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 61 页/共 127 页</h1>
    <div class="content">　　○兵部议江西四川福建诸贼亦未平□老财费请敕总制尚书洪钟巡抚都御史陈全周南高崇熙及镇巡官各严督所部及原调土兵会剿限两月以上无成功者究治从之是时土兵至江西骄恣不用命杀戮平民甚惨而贼首皆以重赂脱既而南昌知府李承勋力主招抚使杂处城中卒之宸濠诱为己用以骋其逆云
　　○四川盗麻六儿越百丈关以向川东副使冯杰率兵追击于苍溪县俘斩颇众日晡移营铁山关贼乘夜冲突兵溃杰死之时总兵官杨宏按察使公勉仁副使张敏参议钱朝凤等失于应援事闻赠杰按察使赐祭葬谥恪愍荫其子汝皞为国子生寻改荫百户世袭宏姑宥罪勉仁等停俸令自效
　　○罢甘肃左副总兵白综分守肃州右参将赵承序以右参将都指挥使徐谦充副总兵代琮升指挥使陈铠为署都指挥佥事充参将代承序
　　○甲子升监察御史郭东山为四川按察司佥事　　○乙丑甘肃总兵官王勋率游击将军吴英等追击达贼于赤斤番城斩首凡九十九级巡抚都御史张翼以闻赐敕奖励奏捷人升赏如例
　　○河南守臣奏流贼滋蔓请益调湖广土兵兵部议调附近河南者五千人听咸宁伯仇钺节制许之
　　○丙寅改荫少保兼太子太保吏部尚书杨一清子绍芳为中书舍人先是以一清有宁夏功荫绍芳为锦衣卫千户一清＜锍-釒＞辞改尚宝司丞复辞乃有是命
　　○宁夏卫地震有声
　　○赠河南上蔡县知县霍恩西平县知县王佐为光禄寺少卿恩易州人以进士授上蔡知县值流贼初起即为捍御计与士民盟曰贼至当与此城为存亡已而贼果至恩拒之甚力贼据故垒冯高下射众不能支城陷恩被执贼胁之跪骂曰反贼吾此膝岂屈于汝贼日屠戮于前以相恐恩骂益厉贼以刀抉其口遂支解之妻刘氏按察副使俊女贼至时恩与刘曰脱有急汝将奈何刘曰愿同死乃筑台廨后约曰若见我下城即贼入矣可自为计恩提刀下城刘于台上见之即自缢未绝复以簮刺心而死佐潞州人在西平闻贼起修城池练民兵为守具甚备贼来功佐拒于城上射伤贼贼怒力攻之城破佐犹手格数贼力屈被执骂不绝口贼悬之旗竿射死复支解之事闻各给棺歛赠官赐祭荫一子为国子生恩子为千户者进指挥同知世袭既又命有司各立祠死所春秋致祭刘氏赠宜人赐之诰命仍于易州建忠节坊以旌其门时指挥佥事李乐与恩同守上蔡亦以死事赐指挥使乐逃匿实不死久之事觉乃捕治之并罪奏报者
　　○丁卯升户部署郎中高贯为浙江按察司副使　　○周府沈丘王同薨王懿王第二子母王氏景泰壬申生成化乙酉册封至是薨辍朝一日赐祭葬如例谥曰荣戾
　　○荫工部右侍郎张纶子韩为国子生
　　○戊辰总督漕运兼巡抚凤阳等处都御史张缙奏地方水灾兼流贼劫害军民俱困乞留各钞关银暨徐州所寄京粮备用户部议以淮扬二府钞关正德七年船料银与之徐州粮留十万石以其半给淮扬徐邳半给凤庐滁和从之
　　○己巳复甯杲都察院左佥都御史柳尚义右佥都御史仍督军剿贼初太监张永传旨甯杲柳尚义先有擒盗功复其原职及杲自以有罪辞仍乞下廷议为其申白吏兵二部乃备列其功过及升降之由且谓瑾败招有馈金其罪固不可掩但今贼势猖獗急于用人如杲辈亦不可弃宜复其副使俟有劳效而后超擢则赏不滥而彼亦得自新命仍复原职论者谓杲尚义善于金□赞剌不恤清议云
　　○升泗州知州张禴为狭西按察司副使整饬潼关等处兵备时巡抚都御史蓝章请添设兵备副使于潼关贼故有是命
　　○赐进贡夷人泰宁等卫头目纳挨海西兀者等卫女直都指挥帖古山建州卫女直都督童子等喜乐温河等卫女直都指挥马申哈海西撒剌儿等卫女直都指挥佥事都鲁花等宴并赏彩叚绢钞有差
　　○庚午禁私铸钱初司礼监太监张永奏洪武永乐宣德洪治等钱暨历代旧钱例得兼行但内无关给外无徵收上下违隔致令民间以二折一物价腾贵乞将天财库暨户部等各衙门在外各布政司在库所贮钱敕户部议处许关给徵收除破□□同王□铁锡外每七十文折银一钱毋得仍前双折庶官民两便户部议如所请且申严私铸之禁从之时私铸之弊岁久难变至有以四折一恶烂不堪者曰倒四亦盛行云
　　○癸酉户部尚书孙交言比年流贼攻劫累调京边并各卫所奏留京操官军共二十余万马三十余万其粮刍之费以正德六年一岁计之支过太仓并各项银凡九十万余两矣今凯旋无期后将何继请申严军法敕总督总制等官僇力剿贼命即驰谕之
　　○巡抚四川都御史林俊奏贼方四等自江津之败亡命思南复乌合数万伪称总兵御史评事名号攻南川綦江以窥泸叙臣会巡抚都御史高崇熙镇守太监韦兴御史王纶等益调酉阳石砫播州建始土兵令副使何珊李钺等由合江江津分道以进贼屡败走綦江追至东乡霸摇橹关乘隘击之多坠崖以死余党复走思南凡斩首千四百五十余级俘获千八百余人踣死者又几万人俊崇熙纶俱赐敕奖励奏捷人授之官及赏如例仍令兵部查有功及阵亡者以闻
　　○甲戌赠登州府通判邵章为知府莱阳县县丞陈韬为通判各赐祭一坛
　　明武宗毅皇帝实录卷之八十三
　明武宗毅皇帝实录卷之八十四
　　正德七年二月丙子朔
　　○丁丑□奠先师孔子遣礼部尚书兼文渊阁大学士费宏行礼
　　○命都察院右副都御史彭泽同咸宁伯仇钺提督军务御马监太监陆訚监督军务司设监太监尹生监管神枪时河南贼刘三赵风子邢老虎等连破州县亲王及守臣告急日至兵部会议请以文臣一人提督讨贼因有是命
　　○海西木兰河等卫女直都指挥使扫里等贡马赐宴并赏彩叚绢钞有差
　　○戊寅祭  大社  大稷遣定国公徐光祚代行礼
　　○遣顺天府官祭先农之神　　○南京吏部尚书张澯被劾乞罢词甚迫切  上以澯春宫旧臣温旨慰留之
　　○己卯命户部右侍郎黄珂兼都察院左佥都御史往河南总督粮饷并支太仓银五万两以行
　　○免湖广郧阳府竹溪县正德六年之税以县新设且川狭用兵转饷烦劳也
　　○贼掠利津县署都指挥周琮追击不胜为所杀命有司给棺歛之升其子一级世袭时署都指挥杨鼎与琮同事按兵不援当坐以尝有功令并勘以闻分守参议徐永分巡副使王士昭俱停俸
　　○盗入山东莱州界指挥佥事蔡显率兵御之兵溃与其子淇英顺及舍人刘勋刘仲武臣等力战而死事闻赠显都指挥佥事赐祭一坛子淇等俱升一级世袭仍令有司给棺歛恤其家　　○发太仓银五万两于直隶山东以供军饷
　　○庚辰复灵丘王府辅国将军成锏成鋀禄米先是锏鋀以奸罪革禄米三之一至是以灵丘王奏复之
　　○锦衣卫都指挥朱翥奏先任山东总督备倭擒斩贼首周安柳昇等数多乞赐敕奖励许之仍令纪功官查所获功次以闻
　　○辛巳大学士梁储孙宸奏父次揭先以祖储侍郎考满得荫未选而故乞赠以官乃授次揭州判官仍荫宸为中书舍人
　　○提督鴈门等关兼巡抚山西都察院右副都御史王璟以衰病乞休诏璟居官勤慎不允
　　○壬午命都察院左佥都御史甯杲巡抚保定等处兼提督紫荆等关仍募义勇剿贼
　　○癸未录四川江津破贼功太监韦兴加禄米岁十二石都御史林俊赏银二十两纻丝二表里都御史高崇熙御史王纶升俸一级及副使何珊李钺佥事马昊都指挥王泰赏银十两纻丝二表里各赐敕奖励知府曹恕指挥童永等赏有差阵亡官军一百余人人给棺歛银三两并查其余有功及阵亡者以闻
　　○升赏狭西延绥怀远堡获功官军九百二十八人有差仍加镇守太监王竞禄米岁十二石赏总兵官侯勋都指挥黄珂银二十两文绮二袭升副总兵时源一级赏游击将军蓝海银十两文绮一袭总兵王勋参将周诚副总兵魏镇各银五两文绮一袭
　　○宥革任署都督佥事马昂罪充参将防守凤阳昂先充总兵镇守延绥尝以虏中逃回人口赂刘瑾瑾败事觉坐夺俸复掇拾微功奏辩法司拟妄奏当输米赎罪会凤阳有盗警以将略推乃宥其罪而用之令亟往以图后效
　　○甲申大学士李东阳以老病乞休有旨卿勋德隆重中外具瞻比来累引疾乞休已悉情悃今四方未靖戎务方殷正宜上下同心共图治理固欲求去于义何安可亟起视事以慰朕倚注至怀再不必辞
　　○提督军务都御史彭泽言十一事一擒斩贼首刘六等一人者授世袭千户赏银千两而各贼计奸迹秘非一人所能办宜照例仍分首从如十人共擒首恶一人则为首者升赏如格为从者或给赏银百两五十两或授镇抚百户以下世袭职事一旧例斩强贼三颗升一级以贼之凶狠较北虏尤甚请自今斩获一颗者量升署职一级不世袭二颗者升世袭署职一级三颗者升世袭实授一级一宽宥胁从已令自首免罪而招降者赏格未立故官军轻于杀降而胁从者不敢解散宜令军卫有司官军人等招抚贼徒十名者准首级一颗以上递加仍送纪功官审验发附近官司加意抚恤俟事宁各遣宁家仍复三年一擒斩首恶赏格已重但强盗能捕获其党亦得免罪依常人赏格宜榜示刘六刘七齐彦明刘三赵风子邢老虎诸贼首有能自相擒斩诣官投首依律施行或再议处发遣一死事知县叚豸等已荷恤典而城守不下能保全生灵者其功尤在豸上宜查勘军卫有司官员能竭力守城攻围不下者一日量升一级以上递加不得以城外乡村被劫揜其功一官军临阵退缩及不用命者都指挥以下已令军前斩首而总督监督提督奏带人员率多骄肆阻坏军法或恃强夺买首级宜一体以军法从事一有功官军宜于军前优赏以倡勇敢请造虎头银牌凿应升署职一级实授一级赏格如遇有功纪验明白先行给散俟奏报命下赍赴军前升赏一副参等官临阵不得擅斩军士故军士多弃将领以逃宜令千总把总所部各五人为伍编定牌面填写年貌如有临阵退缩视将领败衄不救者副参等官就令督阵旗牌及巡视人员拘掣牌面擒赴军门送纪功官覆审将先走一伍军士连坐以死其余军士量加重治管队官员照例降级充军如奋勇救护成功者虽无首级亦照例量加升赏一奋勇当前斩获首级而死者往往处以阵亡常格甚或与退缩被杀者无异孰肯乐于效死自今阵亡官员责令将领查审果系奋勇当先即引赴纪功官覆审以应拟升赏银牌给与故军子孙执照一山东湖广山西狭西南北直隶俱与河南接境镇巡以下宜俱听移文一体把截战守其有功罪查照节制事体施行一旧例武职五年一推选文职三年一考察今河南盗贼充斥而军卫有司贪酷不才横肆诛求以驱民于盗请令臣同抚按官查访贪酷素著虐害军民者照例革罢甚者提问下兵部会议以闻于是尚书何鉴等议以斩获强贼论颗升级招降贼徒计名准功城守不下计日升级并给赏银牌预凿赏格似失太滥余从所请其擒斩有名贼首为从者授世袭镇抚赏银五十两守城有功如知县牛鸾许逵唐龙李珩陈滞虽加俸级赏格犹轻而鸾逵才略可任请假以兵备名号鸾驻青州所属州县并长山淄川等处隶之逵驻武定州武氵□宾二州并新城青城等处隶之令拣选官军召募义勇操演保障其把总以下不卫将领由军令未行如指挥张琏坐视伏羗伯毛锐之败汪怀等遇贼先遁宜从重逮治诏如议鸾逵俱升山东按察司兵备佥事
　　○命有司岁给致仕南京兵部尚书林瀚人未二名月米二石户部尚书林泮人夫二名从巡按福建御史汪正请也
　　○乙酉遣顺天府官祭宋丞相文天祥
　　○遣户部右侍郎邵宝祭太仓之神
　　○丙戌山西蒲州狭西华阴同官等县各地震
　　○山东纪功给事中柴奇等奏河南贼虽多其首恶未必如刘七之奸黠其党类未必如李隆之善战前此冯祯等将边兵八十尚不能收全功今以河南告急遂举冯祯时源及仇钺所将援之则山东之贼愈肆猖獗不若令钺等仍赴山东并力灭贼然后移兵河洛贼破竹之势不战而成擒矣兵部议以仇钺时源兵本为河南告急而发冯祯金辅虽调河南已有刘晖李鋐代之非撤山东之兵以向河南也宜如原议从之
　　○庚寅补荫故应天府府尹吴雄孙祖乾为国子生
　　○辛卯应天府府尹孙春乞致仕许之
　　○命武平卫致仕署都指挥使石玺充参将统游兵于南直隶河南地方听调杀贼初盗杨虎南渡涡河玺与其子坚百户夏时合兵设伏以待虎等溺死至是兵部请录用玺故有是命
　　○壬辰新城县义官张俊及舍人张旺斩获贼首蔡雄等二十五级兵部议如赏格授百户世袭命铨注锦衣卫
　　○癸巳游击将军郤永追贼败李隆于陈村店败刘六等于宋家庄共斩首四百四级参将陈勋斩三十七级王杲一百五级都御史陆完等以捷闻赐敕奖励奏捷人升赏如例且以永出奇取胜赏羊酒及衣一袭勋杲令查功罪以闻兵部议勋等防守东光纵贼东走而杲又失事于摄将店所领民兵百人几歼于贼其吏朱得和冲阵救之获免死者二十一人姑准以功赎罪从之仍赏得和恤死者家
　　○甲午  恭仁康定景皇帝忌辰遣仪宾周钺祭  陵寝
　　○海西把河等卫女直都指挥佥事哈剌等贡马及貂皮赐宴赏彩叚绢钞有差
　　○初盗入河南裕州同知郁采守御署都指挥佥事詹玺率兵拒守斩获颇众既而贼众日增至三万余骑四面攻围采等且战且守力穷而援兵不至指挥辛泽任纶知州李德仁率众以逃城遂陷采与济皆为所杀居民死者三千人至是事闻命勘弃城失事者治之采济赠恤如例
　　○乙未升太仆寺少卿张淳为应天府府尹
　　○丙申副总兵时源败贼于河南阳武县斩首三百七十八级捷闻赐敕奖励源赏银二十两纻丝二表里有功官军三百五十三人升赏有差
　　○己亥升监察御史文森为南京太仆寺少卿
　　○庚子狭西按察司副使来天球为按察使
　　○赐阳曲王府故镇国将军钟鍏妾尉氏王氏徐氏餋赡米岁五十石
　　○赏提督军务都御史彭泽随征官军都指挥佥事朱忠等二百一人各银二两
　　○癸卯日本国王源义澄遣使贡马匹盔铠大刀诸方物浙江守臣奏今山东直隶盗贼充斥恐夷使遇之为所得请以所贡暂贮布政司库收其表文礼兵二部会议请敕南京守备官即所在如例宴赏遣回从之仍令附进方物亦给全价毋阻远人效顺之意
　　明武宗毅皇帝实录卷之八十四
　明武宗毅皇帝实录卷之八十五
　　正德七年三月丙午朔升鸿胪寺卿刘恺为都察院右副都御史总理河道
　　○巡按山东御史张璇言山东生民被害已极贼之自北而东也则由乐陵海豊寿光安丘以入青州其自南而西也则由莒沂滕峄以趋东兖纵横荼毒朝廷命将出师宵旰不遑而渠魁未歼徒党愈炽一月而两趋霸州震动畿辅者其害有三一曰蠲征无实今贼徒被胁自首者得免粮差三年而疮痍沟壑之民乃拘于官司以办公家之税不是停免是为盗敺民也请凡百岁办悉与停止以安众心二曰冗兵太多今奏带头目皆膏梁游手未经战阵遇贼又藉边兵以护之边兵有功则怙势而夺之请一切罢归以齐众力三曰事权不一今总督提督互相是非发谋命将经宿而后定故机洩而功不成请责成一人以定边将进止兵部议京军止令把截要地无混边军阵内以误进止及争夺功次其总督谷大用已取回宜行新差监督陆訚与提督官协心调度削平僣叛以副委任其有功并失事人员宜令纪功科道及巡按官亟为勘奏以明赏罚从之  兴王奏流贼二万破裕州向南阳去安陆甚迩乞调兵分守襄阳德安关隘诏提督及镇巡官如所奏防守
　　○授翰林院庶吉士王道为应天府教授道奏乞便养故也
　　○命保安卫指挥同知李良守备葛峪等堡
　　○大学士李东阳等言顷奉旨经筵日讲供应令所司预备整理臣等闻命忻跃即令讲官预备讲读拱候经月未蒙宣召夙夜循省寝食靡宁窃惟  圣学圣君德相关经史乃政化所出自古帝王视为首务本朝  列圣定有成规经筵以十日为期日讲则每日从事盖欲功无间断庶几学有光明伏睹  升下聪明刚健卓冠群伦自春宫进学之时至正德纪元之始躬亲诵记默听敷陈比岁以来渐殊于旧臣等或祗承顾命有常常请出之言或同被简知有职专提调之任陈力不能已负扶持之责受直怠事难逃货器之讥况外患之未平岂内修之可缓用是仰廑万乘俯惜寸阴数御讲筵特修故事使臣等得以开陈讲说上启宸聪徵圣贤有用之言保  宗社无疆之业天下幸甚不报
　　○丁未贵州守臣奏四川残贼方四等突入思南石阡二府已捕斩千三百余人招抚又万余人赐敕奖励获功人员令巡按御史勘奏升赏
　　○郑王奏盗贼蠭起河南分封八府俱益兵防守而怀庆官军复调他所乞留以备不虞许之
　　○河南柘城县夜流星如火自东北至西北天鼓随向如雷
　　○戊申录延绥正德四年斩获达贼功升赏官舍旗军一千二十四人有差镇守太监刘保加禄米岁十二石副总兵署都指挥佥事侯勋升一级总兵右都督吴江巡抚都御史黄珂徐以贞都指挥王勋时源周诚各赏银二十两纻丝二表里时保已召还以贞夺职为民江已故赏及其孥勋已升都督佥事复进都督同知
　　○命署都指挥佥事张雄充狭西固靖等处游击将军陶文守备固原地方
　　○狭西渭南县地震有声　　○己酉南兵六科给事中毛玉等言今盗贼纵横饥馑荐臻实刘瑾余烈所致然成瑾之恶者致仕大学士焦芳刘宇也芳宇立心倾险制行奸回任已行私略无顾忌假刑赏以报恩讎肆纷更以坏纲纪排陷忠良置之必死援引憸小立登要津其子焦黄中刘仁以传奉而进翰林刘俸又以拜假父而官锦衣变科举法肆毁题名之碑箝言官口矫传禁制之敕互相构扇养成大恶瑾既伏诛其党张彩杨玉石文义已就极刑韩福韩范已谪戍曹元孙聪亦皆削籍而芳宇罪浮于群奸恶憯于逆瑾未加显戮仅革散官何以释众心之怒垂将来之戒哉乞明正其罪以谢天下都察院覆请如玉等言置之于法得旨芳宇已致仕黄中仁俸已革职俱置之时当道有庇之者物论甚为不平云
　　○提督军务都御史陆完奏贼奔突卫辉等处副总兵时源斩捕累有功而副总兵许泰为贼所袭死伤者众参将李瑾又依泰自全俱宜究治兵部请降敕切责以励后效从之
　　○命南京豹韬卫指挥佥事杜昂领神机营管操
　　○巡按四川御史王纶奏官军追贼败于苍溪佥事王纶知府皇甫录俱宜究问总制尚书洪钟远驻郧阳而于川狭之役弃之不顾尤为有罪兵部谓钟近已莅川狭纶录宜如例停俸诏停纶录俸戴罪自效钟既亲诣川狭其督兵以励成功如再延误罪有所归
　　○狭西鄜州地震
　　○庚戌升狭西布政司右参政林廷玉为通政司右通政提督誊黄刑科都给事中王珝为顺天府府丞
　　○海西成讨温等卫女直都督同知奄秃等来朝贡驼马方物赐宴并赏彩叚等物有差
　　○命狭西岷州卫指挥使庞寿守备阶文巩昌卫指挥同知种勋守备西固城河南都司署都指挥佥事吕玺守备南阳
　　○河南参政胡玥奏贼破上蔡西平今围唐县请益兵救援兵部议河南徵调客兵已二万四千有奇宜行镇巡官督府卫州县官招集壮勇给马匹器械与存操等项官军并力备御从之
　　○山东布政使姜洪乞休致因陈除寇安民事宜其略曰李隆杨虎起自文安不过二三十人巡按御史陆芸于所属申报贼情漫不经意贼始聚至四五百人势渐猖獗其后残破山东州县凡九十余处延及南北直隶河南山西此事机之一失也隆虎转劫河南山西而刘六刘七复自霸州流劫济南青州不过六七十人初不攻城杀人惟掠衣粮自给意望招抚其后始与隆虎合众至三千余人陷齐河高堂及南宫枣强杀人盈野国威已损而议者乃欲招之此事机之再失也李瑾军初至精锐青城之捷捕斩千人乘胜逐北一举可尽而困惫之余不能前进遂令贼得招聚势复大盛此事机之又失也  皇上以师久无功复调边军河间一遇彦明暂首二千余级再遇刘六捷又倍之若边军四合全功可收而黠贼诡计每战则置胁虏于前行小衄则率亲党而先遁所以我军屡胜而渠魁终不可得也夫用兵之道以主制客以逸待劳以饱待饥今贼一人常兼两马一日夜驰二三百里椎牛倒廪资食于民而我军所过续食易马贼闻将至列营待之则是贼常为主饱而逸我顾为客饥而劳又官军一道而行既不设奇分兵合剿又不据险设伏邀击及至近贼贼又乘间去矣事之不克皆由于此臣闻冬月以来贼亦困乏攻城不得掠野无资且南阻黄河西阻太行其往复循环不越二路西去则自鱼台济宁金乡过小滩趋河南彰德卫辉大名北走则自海丰沾化泊头趋沧景河间霸州宜分兵驻于济宁德州海丰每处各二三千人列营休士各守信地责以成功贼自河西河北被驱而东者则山东之兵邀之自山东被驱而西北者则河南直隶之兵邀之使其不得休息若官兵不足山东人心思奋旬日之中数千人可集使与官军相为掎角河南直隶亦然则贼庶可平矣过此师老则费公私匮乏将来患尤有可虑者山东百姓外迫劫掠内困诛求军中之费日千五百余两大小廪粮三百余分将来军饷马匹何术以给之此其可虑者一也又牛驴驱杀殆尽民皆藏匿不敢出耕大兵之后必有凶年二麦无收秋田失种民穷盗起势亦难保其可虑者二也又京边官军难以久留一旦召还何以支吾山东河南北直隶乃京师近辅而济宁临清德州又京师咽喉贡赋所经或有梗塞京师何以仰给其可虑者三也伏乞轸念早图成功兵部议洪所奏详尽可行宜令提督等官将京军分拨鱼台济宁金乡又海丰沾化泊头等处蓄锐防截仍委都御史张凤招募民兵付佥事牛鸾许逵操习往来策应其知州高屿王栋张宁听其选委果有显效照鸾逵事体擢用行粮令侍郎杨潭从宜支给诏从之仍留共办事
　　○辛亥致仕南京户部尚书秦民悦卒民悦字崇化庐州府舒城县人天顺丁丑进士授行人迁工部屯田员外郎赈济京畿诸县多所全活成化壬辰迁广平府知府考政为郡守第一九载去任民立祠树碑以思之甲辰迁江西布政司右参政弘治改元擢本司右布政使数月迁左布政使按部戢奸吏抑豪强均赋平役民赖以安辛亥擢都察院右副都御史整饬蓟州等处边备兼巡抚顺天等府奏乞减庄田租课以纾民困增密云古北口官军招募土兵以防冲突皆蒙嘉纳其年迁户部右侍郎甲寅改吏部右侍郎明年以父丧去任服阕添注都察院右副都御史未几仍改吏部右侍郎己未拜南京吏部尚书庚申改南京兵部癸亥丁继母忧乙丑服阕改南京户部正德丁卯致仕至是卒年七十九讣闻赐祭葬如例谥曰庄简民悦沉静谨恪进止有常平居卷不释手操觚染翰老而不倦在继母忧中尝＜锍-釒＞老疾乞休诏答以勉终礼制尚俟起用言官乃有论其急于进用者然民悦莅官持己不失法度士论多归之
　　○赐韩王书舍扁曰崇文从王请也
　　○壬子升监察御史曹闵为广西按察司佥事
　　○癸丑初科道等官孙祯吴棋等各奏裁革冗员吏部尚书杨一清等议覆谓各衙门冗员动以千计高者或至列卿其应得俸粮月米若干万石系品官者又有柴薪银此在丰亨之时尚难支给况今水旱相仍盗贼充斥师疲于外而馈饷屡绝民困于下而赋歛益烦闾阎鲜甔石之储太仓无数岁之积米价腾踊人情汹惧乞将光禄寺卿周惠畴少卿季通张晖尚宝司卿刘准丞高荣罢黜及鸿胪寺钦天监太医院中书科锦衣卫镇抚司传升乞升并营缮所文思院□作局等衙门所副大使副使冠带匠官文华仁智二殿御用监办事官员监生儒士并裁革之又僧道录司号称国师真人法王佛子者出入禁闼供馈之盛拟于王侯尤为奸蠹惟大奋乾刚速赐裁降勿令溷渎左右其他校尉军匠冗食者又不可以数计请令所司查革得旨文华殿办事监生孙瑭王钫张龄发为民序班王聪姚珑调外任其他不问是时冗员数千退者才五人而已
　　○四川巡按御史王纶言贼麻六方四等复炽由领兵者狃于小胜急于班师以致遗祸未已佥事郝绾马昊参议陶照都指挥徐勇等副使范镛等知府曹恕及都御史林俊高崇熙尚书洪钟俱宜罪兵部议覆诏停绾等俸以敕切责钟崇熙俊已致仕已之
　　○传旨以内官监太监张雄提督东厂官校办事
　　○乙卯赐哈密忠顺王速坛拜牙即毋脱脱速坛衣帽等物从其请也
　　丙辰清明节遣驸马都尉蔡震马诚崔元分祭  长陵  献陵  景陵  裕陵  茂陵  泰陵文武衙门各分官陪祭
　　○遣仪宾杨淳祭恭仁康定景皇帝陵寝
　　○遣内官祭  恭让章皇后陵寝
　　○贼方四复犯贵州婺川等处都指挥洛忠等坐降一级魏纪等降二级镇守太监孙叙总兵官李旻都御史魏英俱宥之
　　○丁巳监察御史张琏劾奏大学士梁储纵子次摅非法致人于死父子死而为求散官孙幼而辄丐恩命等事乞罢储仍置次摅于法  上曰辅臣子孙录荫乃  先朝恩例次摅事情令镇巡等官核实以闻
　　○司礼监太监张永传旨谕兵官各处盗贼为患京边官军斩获功次因查勘未报尚未升赏无以激劝人心其速令纪功科道官在监督提督军前纪验凡奏捷即以纪功文册随同进缴以凭升赏不许迟缓
　　○大学士梁储乞休  上曰卿学行端谨誉望素隆朝夕佐理多效勤劳宜勉副委托不允休致  山西大原府地震
　　○戊午提督都御史陆完等请发官军六千人分驻济宁榖亭安山安平东昌沛县防护粮运兵部议以军分为六每部仅千人恐不足御寇而宿迁泊头青县亦盗所出没俱宜设备但沿河卫所别无官军可调计各处运船凡一万二千余艘艘取一人则得万有二千之数宜令各运把总官领之分布防送庶几官军既免别调而运船亦获安行矣乃命总兵官顾仕隆参将梁玺都御史张缙陈天祥刘恺如原拟地方分督之
　　○录延绥盐池梁等处功升赏官舍旗军人等七十二人有差都督同知时源升一级太监王兢都督侯勋都御史黄珂各赏银二十两
　　○录故太子少保礼部尚书兼翰林院学士彭华孙师丙为中书舍人
　　○己未山东峄县火如斗自空而陨大风随起焚毁官民廨舍千二百余间及粮畜甚众火逸城外又焚民居及于丘木
</div>
    <div class="pagination">
<a href="明实录武宗实录_page60.html">上一页</a><span>...</span><a href="明实录武宗实录_page56.html">56</a><a href="明实录武宗实录_page57.html">57</a><a href="明实录武宗实录_page58.html">58</a><a href="明实录武宗实录_page59.html">59</a><a href="明实录武宗实录_page60.html">60</a><span class="current-page">61</span><a href="明实录武宗实录_page62.html">62</a><a href="明实录武宗实录_page63.html">63</a><a href="明实录武宗实录_page64.html">64</a><a href="明实录武宗实录_page65.html">65</a><a href="明实录武宗实录_page66.html">66</a><span>...</span><a href="明实录武宗实录_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
