<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 119 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 119 页/共 263 页</h1>
    <div class="content">　　○宥南京丰城侯李贤驸马都尉赵辉沐昕侍郎魏骥张凤徐琦郑泰吴政副都御史张纯通政毕昌卿陈勉少卿廖庄罪以会论死狱不当为覆审御史蔡愈济等所劾故也
　　○乙巳总督云南军务兵部尚书靖远伯王骥总兵官都督同知宫聚奏同左右副总兵都督佥事张軏田礼左右参将都督佥事方瑛指挥同知张锐侍郎侯琎等自腾冲整肃师旅由干崖造舟至南牙山舍舟陆行抵沙坝复造舟至金沙江达岭并哈罕二渡口贼子思机发于西岸埋栅拒守臣等顺流而下至管屯适木邦缅甸二宣慰差大小头目各领夷兵十余万沿江两岸驻劄缅甸陶孟者改等驾船二百余只搭桥臣等率领官军渡江登岸并力齐攻砍开排栅杀败贼众生擒斩首者数百官军乏食纵其大掠三日得稻谷四十余万石军马充足锐气倍增贼子又于鬼哭山顶筑一大寨两峰之上筑二寨副之三寨之后又筑七小寨绵亘百余里每寨排栅二层拴大木石于栅上臣等分兵夹攻先破左寨木石如雷铳箭如雨须臾南风大作促薪纵火烈焰烛天将士乘势奋勇蛮贼喊叫逃命一时各寨俱破斩杀及坠崖死者不可胜数惟贼子思机发思卜发遁去虽未就擒而贼党瓦角□羊难全活矣  上赐敕奖谕命骥聚軏礼回京瑛留云南充参将锐回贵州都司琎留云南赞理军务所擒贼解京仍敕缅甸宣慰使卜剌浪马哈省以速剌管治孟餋地方缉捕逃命贼子思机发等有功俱升赏不吝
　　○命户部右侍郎储懋往福建理军饷时户科给事中庄敏奏福建用兵缺粮昨者虽命浙江江西运米赴彼然二处地界有分水仙霞二关山岭险峻车不得进惟人背负肩挑所至几何况其经历之处贼盗不时出没恐误事机乞遣廷臣一员径赴福建于官吏军民有粮之家劝借饷军  上乃命懋往赐之敕曰福建驻兵之处仓粮不敷今特命尔会三司等官会计延平建宁福州漳泉等府仓粮及于有粮之家劝借量集丁壮设法转运供给其借过粮米或于各户下该纳税粮照数准折或于官库赃罚银两等物内依值折还各府县但有递年收贮嬴余财物悉依时价籴粮其愿出米三五百石以上助官者具奏旌异彼处囚徒除真犯人命强盗外愿出米赎罪者听尔悉具数奏来量与免罪凡事在激劝有方然后人心乐从尔其钦承之
　　○命出广东广州连州阳山县见贮仓粮粜银赴京
　　○先是鸿胪寺通事署丞祁全奏四川松茂威叠小河等五卫所老幼余丁违弃军伍投入民籍乞选简精壮者每户编副军一名与正军协同守备  上命巡抚右佥都御史寇深同都布二司查审以闻至是深等言五卫俱系极边山僻地窄无可耕种各军所支月粮养赡不敷以故丁多之家先于洪武永乐间分房于成都等府州县附籍种田纳粮既当民差又贴军役今发回各卫无田可耕供给不敷愈见凋敝宜令各卫正军在营有余丁者其民籍户丁如旧应当民差若在营无余丁者其民籍户丁专一贴备军装从之
　　○设置湖广澧州嘉山镇巡检司
　　○开设四川平夷长官司僧正司从本司官奏请也
　　○直隶保定府奏本府永益库收贮金银请煎销成锭上纳京库其他诸物恐年久损坏请易钞收贮以备支用从之
　　○瓦剌回回假歹同妻子来归  上命为头目隶锦衣卫月支米二石赐钞彩币表里袭衣房屋床榻等物
　　○辛未以麓川平遣太师英国公张辅昭告  昊天上帝  厚土皇地祗遣太保成国公朱勇告  七庙太皇太后  皇考宣宗章皇帝词曰曩因麓贼遗孽思机发逃叛孟养结聚党类仍谋不靖已尝祗告命将出师征讨叛逆仰赖洪恩俯垂眷佑兵戈所至威武奋扬贼党屏除地方宁靖兹已成功恭伸昭告伏惟鉴知
　　○升河南道监察御史芮钊为江西按察司副使
　　○升锦衣卫指挥使徐恭济阳卫指挥同知孙镗俱为都指挥佥事和阳卫署都指挥佥事事陶瑾实授都指挥佥事命恭充总兵官镗充左参将瑾充右参将工部尚书石璞参赞军务统率浙江官军民壮往处州等处讨叶宗留仍敕备倭署都指挥佥事脱纲调沿海官军一千名听恭等节制
　　○掌柜子山杀贼有功官军二千四百九十八人左参将都督佥事石亨内官韦刀转等人银十两彩叚二表里指挥千百户等官人绢二疋布二疋旗军人等人绢二疋被伤官军赏仍加半
　　○北方生白云一道东西亘天良久渐散
　　○壬申命故万全都司都指挥使马昇子隆锦衣卫带俸都指挥佥事脱只子脱脱孛罗俱袭为指挥使
　　○四川麻儿匝安抚司土官着八让卜遣侄林卜塔儿湖广施州卫施南宣抚司遣头目谭珉狭西岷州卫剌麻劄巴坚藏丹堡答牙等簇番僧入奴先结双奔簇剌麻失剌先吉等来朝贡马及方物赐钞彩币表里有差
　　○京卫武官家人所种地亩先以钞法不通皆令纳钞至是自陈钞贵请如民田例纳米从之
　　○癸酉赐秦府永寿王志埴嫡子名公链镇国将军志埵长子名公鐼第二子名公谐三子名公鋊
　　○给靖江王府镇国中尉相序相广相恂相维相颙相容相谟相观岁禄各四百石米钞中半支给
　　○蠲山西太原府太原县天龙寺水冲地九顷八十余亩租税
　　○湖广按察司副使邢端坐擅执京卫经历论罪又为御史时枉论人以死下巡按御史鞫当赎徒复职从之
　　○甲戌给神机营官军马三千一百六十四匹
　　○四川新津县儒学被水漂没仓粮四百余石所司以闻户部劾经收官吏不用心救护合当追偿从之
　　○乙亥升翰林院编修倪谦为本院侍讲复除翰林院编修刘定之仍旧任以九年任满及亲丧服阕故也
　　○擢进士刘琏为刑科给事中向敬南京大理寺右寺正董方大理寺左寺副边永高安俱行人司行人
　　○升主事饶恒为刑部四川司郎中张瑻为工部营缮司郎中曾复为刑部山东司员外郎
　　○复除佥事王贯于贵州按察司乐昶于广东按察司以亲丧服阕故也
　　○辽东总兵官右都督曹义等奏广宁沿边累报烟火臣等同太监亦失哈提督军务右都御史王翱率领官军出境遇见达贼与之对敌将士奋勇杀败贼众斩首一级生擒男妇五十名马八十七匹牛二十七只车七辆并军器等物  上命所获贼及马堪用者并军器送京其余马牛车辆俱给有功官军
　　○浙江按察司佥事陶成奏处州丽水县破桥拗寨贼盗猖獗右参议耿定佥事王晟台州等卫千百户杨清等率官军民快与之对敌俱死于阵贼遂攻围本府城池烧毁房屋抢掠妇女财物声言转往金华府攻城  上命兵部移文三司等官提督府州卫所官固守城池有能率家属募壮士杀贼有功者量与世袭官职仍榜示贼徒除首恶不宥其余胁从能改悔者悉赦前罪有挺身效义擒首恶来献者  即与官职阵亡者量加优恤俱免徭役
　　○修直隶抚宁卫城
　　○敕谕赤斤蒙古卫都督佥事阿连都指挥同知可儿即亦鲁伯薛令等曰比因哈密朝贡使臣脱脱不花等回朕念其道里辽远恐在途有失特敕尔等拨人马防送尔等不体朕优待远人之意纵容部属紏合凶党邀截使臣抗拒官军致擒获犯人写帖儿等七人解京及审写帖儿系指挥同知之职乃前都指挥锁火者之子实尔阿速之叔其革古儿加乃写帖儿之弟并其家人纳速儿丁哈失思及回回打纳失俱系尔卫之人其阿纳失阿古卜花乃罕东卫之人论法宜将各犯处决但念其归顺年久特推大恩悉宥其罪令人伴送给与口粮脚力送付甘肃总兵镇守官处转差人各送回本卫令彼改过守法勉效死力以报更生之恩尔等亦宜恪秉忠诚严饬部属毋作非为庶盖前罪可保长久如或仍前恣肆方违朝命必调兵马捕治不恕尔等其深省之
　　○丙子命故辽东备御都指挥佥事左让子瑄袭为指挥使通州卫指挥使诸能弟永府军右卫指挥使杨贵侄海羽林左卫指挥同知宋谦子凯济州卫指挥同知吴全侄英金吾左卫指挥佥事王哈剌子荣王信子钦杨贵子福广俱袭职府军前卫指挥佥事蒋鉴子兴燕山左卫指挥佥事李雄子颙燕山右卫指挥佥事踏里秃子伯颜帖木儿俱代职
　　○设贵州毕节卫僧纲司置都纲副都纲各一员
　　○贵州镇远府长官何瑾坐杖死人下狱土民连＜锍-釒＞其赈饥抚贼功请贷其罪  上曰论瑾罪当为民然有惠于人如此土官所难也其特宥之复职
　　○令沙县反贼丁男同居者俱发充南京卫军家属赀产给与之
　　○夜木星退犯房宿
　　○戊寅升直隶凤阳府知府杨瓒为浙江布政司右布政使
　　○以擒杀达贼功升开平卫指挥使杨能江福李延隆庆右卫指挥使黄宁龙门卫指挥使张林怀来卫指挥使夏忠王琳俱为都指挥佥事
　　○命兵部重定官员合用皂隶数以闻尚书邝野等奏文职一品二品十二名三品十名四品六名五品六品四名七品至九品二名内翰林院编修简讨六科给事中中书舍人监察御史俱近侍各添一名国子监博士助教学正学录翰林院译字官每员一名武职五府管事都督锦衣卫管事指挥镇抚司管事镇抚俱照文官品级则例其各府带俸都督各六名锦衣卫带俸都指挥指挥各四名长陵卫官系奉  仁宗皇帝特恩指挥使指挥同知各六名指挥佥事四名府军前卫指挥等官孙继宗等五员奉  皇上特恩每员二名各衙门公用六部都察院通政使司大理寺每处直堂三十名鸿胪寺翰林院每处直堂十五名宗人府太常寺国子监每处直堂十名詹事府太仆寺钦天监太医院每处直堂六名光禄寺尚宝司六科中书科系内府衙门各用看朝房四名上林苑监行人司每处直厅四名六部各司都察院各道大理寺左右二寺每处直厅四名刑部各司都察院各道大理寺左右二司系理刑衙门每处把门二名都察院经历司通政使司经历司每处直厅四名户部刑部都察院照磨所及各衙门司务厅每处直厅二名通政使司有奏诉冤枉人等户部山西清吏司兵部职方武库二清吏司俱有军囚人等每处看监四名宗人府经历司直厅二名詹事府主簿厅直厅一名鸿胪寺司宾署司仪署主簿厅太常寺博士厅典簿厅太仆寺主簿厅各二名钦天监主簿厅二名看书五名观星台把门四名国子监绳愆厅直厅三名典簿厅直厅二名刑部看监旧有一百三十九名都察院看监旧有一百二十八名五军都督府直堂各旧有八名各府经历司直厅各旧有四名锦衣卫直堂二十名镇抚司直厅旧有五名看监旧有三十二名经历司直厅旧有四名俱各照旧不动在外司府州县官员跟用皂隶合照在京官员品职额数佥拨其公用皂隶弓兵并看监禁子各有原额合令照旧额数佥用不许过多  上曰国子监博士助教学正等官系教训生徒官每员与二名各县知县系亲民正官每员与四名朝廷简任有司官养以俸禄期在宣布恩德抚恤百姓近闻各司府州县官廉正守法者固多其中亦有不才者罔知尽职惟图贪利往往于所属私佥皂隶或容豪富奸民投托交结多至六七十名及二三百名者逼令办纳钱物准折财产所属官吏递相仿效全无畏惮凡有公差止派贫民应当因致靠损逃亡失业又有听信豪猾浸润通同虐害良善无所控诉论罪宜处以极刑今俱不问兵部其出榜备开额数通行禁约令其改正敢有仍前多佥者令巡按御史及按察司官挨究依律惩治若御史等官不能正己正人徇情不举事发一体治罪不宥
　　○湖广蕲水县县丞李尉言本县累年旱涝人民艰食乞将预备仓粮放支赈济俟丰熟之年如数徵收以苏民困从之
　　○革湖广辰州府沅州河泊所其岁课令本州兼收
　　○撒马儿罕地面回回帖儿不失等来归  上命为头目隶南京锦衣卫月支米二石赐钞彩币表里纻丝袭衣及房屋床榻等物
　　○应城伯孙杰擅执军官都察院请加罪  上宥之
　　○夜五鼓南方有星大如盏青白色有光起翼宿东南行至近浊尾迹炸散
　　○己卯楚府麻城县主卒县主通山靖恭王孟爚庶第三女未配至是卒遣中官致祭命有司营葬
　　○擢行人张谏为福建道监察御史
　　○巡按江西监察御史胡渊等奏福建流贼转劫赣州府宁都县抢掳人畜远近动摇以致吉安府泰和县居民亦仿效聚众强劫人财  上命刑部右侍郎杨宁及三司清军御史往有贼地方严督军卫有司固守城池调集官军民夫防守遇贼出没并力剿杀有智谋勇略可率众杀贼者悉听宁取用
　　○四川乌思藏剌麻足都伯等狭西癿藏簇头目先吉奔等来朝贡马及方物赐钞彩币表里有差
　　○山西平阳府解州奏去秋淫雨水没民稼租税无纳事下户部覆视之
　　○直隶庐州府无为州巢县奏岁歉民多缺食已发廪赈济俟秋成抵斗偿民从之
　　○庚辰代王仕壥奏先蒙赐给乐器之类缺乐师教习无以知清浊高下之音疾徐进退之节乞赐通音律乐舞生一人至府教习以供祭祀俟谙晓之日仍旧送还从之
　　○夜金星犯火星
　　大明英宗法天立道仁明诚敬昭文宪武至德广孝睿皇帝实录卷之一百七十五
　明英宗睿皇帝实录卷之一百七十六
　　正统十四年三月辛巳朔琉球国中山王尚思达遣使臣梁同等奉表来朝贡马及方物赐宴并赐金织纻丝袭衣彩叚表里等物有差
　　○监察御史丁瑄等奏福建尤溪贼首郑永祖胁从四千人来攻延平府都指挥雍野蒋贵等各帅官军民壮三千人分路剿捕生擒永祖及其徒十八人斩首五百余级械永祖送京师  上命兵部稽官军功次以闻
　　○壬午浙江处州府贼叶宗留犯江西广信境永丰县知县邓颙死之时贼众侵扰上饶佥都御史张楷檄颙等率民兵御之兵溃或劝颙走颙曰人臣死忠其可走耶遂为贼所执颙不屈骂曰要杀便杀我死无愧你杀我天杀你遂被害事闻给米布营葬颙广东乐昌县人壬戌科进士
　　○广东左参政龚箎自陈老疾乞致仕从之
　　○南京大理寺卿陈勉闻母丧  上命奔丧毕赴任视事
　　○癸未敕湖广参将都指挥佥事张善得三司等官奏靖州卫境为山洞苖人及广西苖獞劫掠今敕布政使马谨御史侯爵驰往靖州遣人分谕令各退散尔善即整兵赴之如不服其同谨等计议进剿务在殄灭其敬慎之
　　○吏部尚书王直自陈老疾乞致仕  上以直累朝旧臣仍留莅事
　　○山西蒲州知州张廉闻母丧还家属民三百余人诣阙奏乞夺情视事从之
　　○总兵官宁阳侯陈懋等兵将至建宁反寇邓茂七余党复紏众烧毁县治邀截粮道左副总兵保定伯梁＜王卸-卩＞率官军民壮分道剿捕斩首九百级生擒七十余人贼众溃散
　　○敕左都督刘聚都督佥事刘得新右佥都御史张楷命尔等往福建剿贼惟得新率兵深入解将乐之围克称朕托尔聚楷到建宁几三月未闻效尺寸之劳乃酣歌贪黩苟延月日畏缩退避为下所讥诮以为妇人女子不若深负委付之重以尔等受命捕贼姑暂宽容其痛自改悔与得新同心协力勉图后效用盖前愆复尔重罪不宥尔等其省之
　　○宥户部尚书王佐等罪先是佐等以在京各马房岁用谷草皆河南山东并北直隶人民上纳今彼处连年水旱蝗灾供给不敷与内官阮忠侍郎张睿等议请以通州花园见堆秋青草相兼饲马御马监丞李保住劾佐忠睿等擅改旧制至是命六部都察院集议以为佐等奏用秋青嫩草兼谷草饲马今多枯黄陈浥者当论其罪  上曰户部职掌国计宜遵旧制永乐宣德间岂无灾伤在京马俱饲以谷草今佐等辄以杂草凑用法本难恕姑宥之再不遵奉旧制不宥
　　○宥都察院右都御史陈镒右副都御史曹翼刑部右侍郎丁铉薛希琏大理寺卿俞士悦左寺丞李奎右寺丞萧维祯罪时镒等上强贼狱已请诛之贼称冤镒等复请留与辨  上怒命六科十三道劾之章上乃宥之
　　○己酉礼部尚书胡濙等奏  圣驾谒陵临幸之所臣民有以物来献者例给价直或赐衣服宜行所司量支纻丝衣绢衣并钞以备给赏从之
　　○升光禄寺丞吕泰为本寺少卿以九年任满也
　　○丙戌清明节遣官祭  长陵  献陵  景陵
　　○湖广施州卫散毛宣抚司试宣抚覃瑄遣舍人于＜王已＞本司为事土官副使黄缙瑄狭西临洮府宝塔寺番僧锁南亦失云州千户所土官百户舍人白礼四川石砫宣抚司土官舍人陈宽盐井卫土官舍人剌马白广东崖州藤桥巡检司土官副巡检黄其男同黎首罗幕等来朝贡马及方物赐彩叚绢钞有差
　　○广东右参政郭循按察使黄翰共保已奉命捕贼都指挥同知李昇理司事  上命巡按御史治之时翰以他事械京循坐徒昇坐杖俱输赎还职
　　○丁亥  车驾将诣  天寿山命太保成国公朱勇镇远侯顾兴祖脩武伯沈荣等帅兵护卫尚书王佐胡濙邝野侍郎赵新曹义王永寿丁铉等扈从西宁侯宋瑛平乡伯陈怀都督同知王贵尚书王直右都御史陈镒居守京城
　　○以平邓茂七功升斩获首贼指挥同知刘福为指挥使复立功千户杨俊职授军人邓子胜为所镇抚罗汝先有诱贼功授沙县县丞
　　○敕都指挥同知胡麒镇守肃州时镇守都指挥使朱通有疾总兵官宁远伯任礼荐麒代之故有是命
　　○戊子告  奉先殿遣官祭皇城门之神  车驾发京城驻跸沙河
　　○己丑驻跸  陵下遣礼部尚书胡濙祭  天寿山之神
　　○庚寅  上祭  长陵  献陵  景陵扈从文武群臣陪祀昌平县民各以马牛羊来献  上命羊马给赏如例牛还民耕人赐钞三锭劳之
　　○辽东总兵官右都督曹义等以境外屡有警同太监杨宣各率官军分出巡哨义兵至广平山遇达贼生擒四十九人斩首一级宣擒六十人俱械送京师
　　○辛卯驻跸  天寿山
　　○湖广参将都指挥佥事张善奏清浪镇远等处近为五开苗贼及广西獞蛮劫掠臣率守哨旗军及永顺保靖镇溪土兵往捕  上敕善及广西总兵官安远侯柳溥贵州参将都指挥同知郭瑛各率官军土兵会剿之
　　○壬辰  驾还驻跸沙河
　　○癸巳文武百官军民耆老人等及四夷朝使迎  驾于都门外拜呼万岁  上还大内谒  奉先殿  皇太后宫出御奉天门朝见群臣
　　○巡按广东监察御史沈衡奏海贼驾船十余艘泊福建镇海卫玄钟千户所攻围城池官军射却之玄钟地邻潮州恐贼犯境已檄备倭都指挥杜信等严督堤备
　　○江西龙南县贼蔡妙光假以妖术惑众紏聚二百余人伪称天生帝主东殿国王等号攻破龙南县治劫虏财物县吏杨伯颙刘兴老人徐志能率民夫捕杀殆尽妙光遁广东始兴县总甲何得文等杀之械其余党丘普宁等至京磔于市  上命授伯颙及兴为巡检志能得文等俱为副巡检
　　○工部右侍郎王永和奏黑洋山西湾已通其水由泰黄寺资运河东昌之水复置分水闸设三空放水自大青河入海其八柳树犹未宜用工沙湾堤宜常启分水闸二空以泄上流之水则不为后患  上皆从之仍戒永和等速修完以休君夫母久惫人误其生业
　　○丁酉  上谓兵部臣曰朕临御以来祗体  天地  祖宗之心诞敷宽恤仁民之政轻徭役慎刑罚蠲逋负一切不急之务悉已停止期所司敷宣德意抚字黎元臻于治化迩者浙江处州等处小民啸聚劫掠已命将率兵征剿今御史具以小民所诉不得已结聚之情来闻朕览之恻然圣人用法宁失不经仁义之师胁从罔治尔兵部其榜谕小民除首恶凶犯不赦外其余胁从及为官吏豪民激变为盗者各回原籍悉宥前罪其户下一切逋欠税粮课皆与蠲免仍复其徭役三年公私债负不许逼抑徵索敢有挟私陷害者必重罪之所司务奉法循理推恩存恤俾各安生业副朕一视同仁之心如复冥顽弗悛啸聚为非听大军剿捕不宥兵部备榜揭于处州诸县
　　○敕总兵官都指挥徐恭等曰自古御贼之策抚捕二者并行不悖斯易成功朕赦小民之罪以保生灵之命抚贼之策也命尔等捕贼之事尤不可缓宜调集官军招募民壮操练精熟以伺如贼依谕复业尔等往抚安人民密察首恶者擒数人来京处治如贼众故违不服即相机进剿以除民患毋怠
　　○礼部尚书胡濙等奏  车驾诣  天寿山躬修祀事文武群臣人等进香正统十年二百八十九炷正统十一年五百二十七炷正统十二年一千一百七十一炷正统十三年至二千二百七十五炷今岁又增至三千五百七十五炷公侯驸马伯文官五品以上武官四品以上并近侍风宪官每香三炷宜如例赏钞一千贯其诸司属官及将军旗校办事官吏军民人等旧无进香例俱难给赏乞敕今后扈  驾公侯驸马伯文官五品以上武官三品以上并近侍风宪官每一衙门止许进香一炷余皆禁止庶无亵渎  上曰诸司属官及军民人等以香来进亦足以见尊敬  祖宗之诚何以沮之第赏例宜损于前其人赐钞三锭著为例
　　○命故山西都指挥使马贵子麟为指挥佥事
　　○枭麓川反贼思任发福建反贼邓茂七首于京城
　　○戊戌鲁力思檀等处速儿檀王马黑麻等遣使臣写亦马肉嫩等来朝贡马驼玉石诸物赐宴并纻丝袭衣彩叚表里等物有差
　　○升山东左参议黎琏为广东布政司左参政给事中唐世良为浙江布政司右参议监察御史艾茂为浙江按察司佥事
　　○命金吾右卫带俸都指挥佥事徐贵任福建行都司提督银场
　　○赏狭西西安后卫中所总旗王受钞二千贯以擒获强盗功也
　　○四川松潘国师商巴奏右佥都御史寇深抚治有方番人畏服乞留永镇边方适参议陈敏指挥刘雄及诸土官亦皆以为请  上允之
　　○己亥赏宁夏官军正千户薛显等八十七人银绢布有差以从守备署都指挥佥事杨俊剿捕达贼功也
　　○户部奏浙江布政司所属及直隶镇江等府该输马草准令纳银有延至三四年者宜令风宪官逮问所司责限追角□羊  上从之仍令不愿纳银者听其纳草
　　○浙江兰溪县民杜文远言处州盗逼县境县无完城民心惶惧臣请率乡民缘旧基筑完以为保障从之
　　○庚子给保安王醴泉县主并仪宾郑杰岁禄六百石内米四百石折钞二百石
　　○敕巡按福建监察御史丁瑄张海曰得总兵官陈懋等奏刘福杀邓茂七之时军人周源有功而尔不报及审福言是时无杨俊而尔凭何奏报尔为朝廷耳目之臣托以重任凡大小事务皆宜察之至明处以至公而颠倒错乱如此使尔等无和妄奏不明也知而故为不公也不明不公朕何所托今姑不究尔其集众研审如果杨俊无功仍旧充军周源功实奏闻升赏尔等仍具实自陈毋欺毋隐以重罪愆
</div>
    <div class="pagination">
<a href="明实录英宗实录_page118.html">上一页</a><span>...</span><a href="明实录英宗实录_page114.html">114</a><a href="明实录英宗实录_page115.html">115</a><a href="明实录英宗实录_page116.html">116</a><a href="明实录英宗实录_page117.html">117</a><a href="明实录英宗实录_page118.html">118</a><span class="current-page">119</span><a href="明实录英宗实录_page120.html">120</a><a href="明实录英宗实录_page121.html">121</a><a href="明实录英宗实录_page122.html">122</a><a href="明实录英宗实录_page123.html">123</a><a href="明实录英宗实录_page124.html">124</a><span>...</span><a href="明实录英宗实录_page120.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
