<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 152 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 152 页/共 505 页
  </h1>
  <div class="content">
   ○又谕、多隆阿奏、全陕军务渐就肃清。所统全军应赴援何省。请旨遵行一摺。另片奏、军饷支绌。派员赴同朝一带试办捐输等语。前因盩厔克复。陕省逆回。埽除殆尽。降旨命多隆阿督办陕甘军务。原以该大臣征剿发逆。战功卓著。自调赴陕西。剿办逆回。屡战皆捷。逆众望风披靡。俾各处踞匪次第荡平。而甘省回匪。势尚狓猖。陕南余匪。尚未扑灭。必得该大臣总统诸军。运筹决策。乃能所向克捷。迅奏肤公。多隆阿此次摺报。自系未接奉前旨。故有请旨遵行之奏。据奏枪子虽未取出。久之与气血相属。即于身体无伤。并据穆图善奏称多隆阿自敷贴拔毒散后。顿觉痛减神安。览奏颇为欣慰。仍著发去如意拔毒散两料。交该大臣祗领。赶紧医治。以冀速痊。所称部曲均系南人。每以北地苦寒。不服水土为虑。自系实情。惟刻下陕省匪回。逃入甘省者不少。甯夏平凉等处。均尚为回匪占踞。其余亦皆遍地伏莽。未受大创。仅恃雷正绾、陶茂林两军。其力尚薄。且无所禀承。亦恐呼应不灵。进剿未能得力。甘肃势据上游。回氛一日不靖。则山陕皆难安枕。唇齿辅车。最关紧要。多隆阿本系西安将军。又有督办陕甘军务之责。而回匪又皆震慑该大臣之威。自应以廓清两省为己任。惟据称所部不服水土。若强令入甘。恐多涣散。著该大臣无庸亲督各军。深入甘省。仍驻西安调理伤病。一面将剿办甘肃回匪事宜妥筹调派。刘蓉所部兵勇。为数不少。川勇固可调赴甘肃。即楚勇亦在川日久。习惯自然。著该大臣与刘蓉筹商。调其所部得力宜于入甘者数千名。可否即派穆图善统带前往。或另为一路。或即为雷正绾后路声援。其入甘以后。应由何员统率各军。总归该大臣节制调度之处。均著多隆阿妥筹办理。汉南踞贼。尚与刘蓉李云麟相持不下。仍恐乘虚窥伺陕西腹地。及楚蜀边境。多隆阿所部不宜入甘之军正应移剿此股贼匪。或绕出潼关迎头截击。或于陕南一带拦腰截击。傥贼匪东窜。即可追出陕境。尽力剿洗。如在豫境。则此军可即交僧格林沁调遣。在鄂境。则此军即可归官文等调遣。如此量为移调。兵力既可因地制宜。饷项亦可于楚豫两省分任兼筹系属两有裨益。多隆阿所部各军。由东南而西北。转战数省。均甚得力。此次如能截剿发捻。不令东窜掣动大局。则金陵指日可以克复。将来该大臣所统之军。亦必同膺懋赏。多隆阿即将此旨。豫行宣示诸军。俾各奋勉图功。以副委任。同朝一带。殷实之户。渐次复业。该大臣因饷需不继。劝办捐输。著刘蓉督率地方官会同多隆阿委员妥为经理。昨有旨令熙麟迅赴兰州省会。期于整顿一切。兹据奏称、庆阳系粮台重地。为甘省东北屏藩。陕省西北保障等语。著仍遵前旨。赴兰州接印任事。酌派一军。驻扎庆阳。以资防剿。熙麟或俟文煜到庆阳接办粮台后。再赴兰州。并著该督斟酌办理。另片奏、雷正绾由泾拔营赴灵。留步队四营。令成禄统领驻泾等语。雷正绾现与陶茂林等分道进取平凉。即著该提督奋力进攻。迅拔坚城。毋稍延缓。将此由六百里各谕令知之。　　

○以甘肃庆阳剿匪获胜。予参将马天祥等优叙。阵亡五品军功谢得胜祭葬世职。如守备例。　　

○旌表守正捐躯山西甯远厅民赵元幅妻王氏女白鞘仔。　　

○命五城煮赈展期两月。　　

○庚申。谕议政王军机大臣等、前据左宗棠奏报、攻克杭州余杭两城。业经明降谕旨宣示。兹复据左宗棠将攻克详细情形具奏。蒋益澧前已赏穿黄马褂。现复赏给云骑尉世职。记名提督高连升亦赏穿黄马褂。以示优奖。左宗棠当饬令蒋益澧等益加奋勉。立功自效。杭州余杭之贼。并窜瓶窑。经左宗棠督兵攻克该逆踞垒。并将安溪关要隘攻夺。败匪分趋德清武康。该督现已派兵追蹑武康之贼。而令蒋益澧督兵速攻石门德清。以期进拔湖州郡城。著即严督各营将士奋勇进攻。毋稍迟缓。湖北为各路贼匪麕聚之区。党与尚多。必思出窜江西。不肯坐困孤城。左宗棠当会同苏皖各军分布要隘。杜贼出走之路。以期聚而歼旃。毋得任令纷窜。徒成尾追之势。上年十一月闲。英国总兵戈登随同官军攻克苏州。曾经明降谕旨。赏给该洋将头等功牌。并赏银一万两。复以外国本有宝星名目。谕令李鸿章将赏给戈登头等功牌。仿照制造。变通办理。嗣据李鸿章奏称、于赏银一万两外。先已允给常胜军犒赏洋银七万元。均经如数筹给等语。英法两国。向来互相争胜。中国驾驭之法。惟在一例相待。不可歧异。致令有所藉口。左宗棠请赏加德克碑提督衔。并赏给大小荷包衣料之处。与前次奖叙戈登谕旨不符。未便互有参差。本日已于前降谕旨内。将德克碑一例赏给头等功牌。并赏银一万两。以示嘉奖矣。所有头等功牌式□□羕。亦应与前赏戈登式□□羕一律。即著左宗棠向李鸿章咨取前式。仿照制造。并著左宗棠无论何款。动用银一万两。一并赏给。其片内所称由该督另行筹给德克碑银二万两。分赏所部常捷军出力弁兵之处。与李鸿章前次另筹银七万元。给与戈登犒军。办法相符。即著照所议办理。至德克碑虽权授中国总兵。尚归甯绍台道节制。故能听浙省统率指挥。若径加以提督衔。则该洋将官职较崇。难保不渐生骄纵。恐以后难于驾驭。是以未经照准。如该洋将以得受赏物为荣。即著左宗棠备办衣料等物。传旨赏给。以示鼓励。此中操纵之法。全在体察洋人性情。相机办理。将来浙省军务肃清后。亦须将该洋将撤回本国。庶免日久另生枝节。降目钱贵仁既经事前通款投诚。尚可贷其一死。余党即著分别遣散挑留。将此由六百里密谕知之。　　

○以浙江攻克杭州府城暨余杭县城出力。赏布政使蒋益澧云骑尉世职。提督高连升黄马褂。总兵官王月亮、刘荣合、从一品封典。总兵官杨和贵、副将＜??闲＞桂林、罗启勇、刘清望、巴图鲁名号。道员杨昌浚等加衔升叙开复有差。赏洋将德克碑头等功牌。并银一万两。予阵亡参将古捷芳、游击蔡盛恩、祭葬世职加等。　　

○予两江各属殉难把总徐宗胜等绅民妇女一千三百五十七员名口分别旌恤如例。　　
大清穆宗继天开运受中居正保大定功圣智诚孝信敏恭宽毅皇帝实录卷之九十八　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬藳本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。三月。辛酉。谕议政王军机大臣等、昨日曾国藩奏、江西牙厘。仍应归该督经收。以竟金陵将蒇之功。并将咨信各件钞呈一摺。及报近日军情片。沈葆桢奏、贼窜南丰新城等处。现饬各营会剿摺。均经览悉。沈葆桢所奏南丰新城等处剿贼情形。曾国藩片内亦经陈及。即著该督抚督饬席宝田、刘胜祥等军。并精捷等营赶紧会合。聚歼群丑。速将南丰县克复。使贼前股不能立定巢穴。则后股亦不得跟踪上窜。不至剿办又形棘手。其徽浙之交。曾国藩与左宗棠所部。节节布置。并著严密堵扼。毋使群贼再行越犯江境。鲍超一军。克复句容后。是否饬令进攻丹阳。金陵一有可乘之机。曾国藩自当督令曾国荃激励诸军。迅图攻拔。捦渠埽穴。以成全功。至曾国藩此奏。以该督所部各军。自闻截去江西厘金之信。人心惶惑。大局实虞决裂。恐致功亏一篑。请将江西厘金仍归该督经收。以竟将蒇之功。自系实在情形。惟所称沈葆桢截留厘金之奏。并未与该督商酌。词气涉于激切。钞录往来文函各件呈览。沈葆桢前因江西军务紧急。恳请将该省牙厘茶税等款。仍归该省经收支用。如窒碍难行。请分提其半。以应急需。经部臣酌核覆奏。准其分提一半之请。朝廷亦因江西与金陵。需饷同一紧急。不能顾此失彼。降旨准行。嗣因通政使王拯陈奏此事。复经寄谕曾国藩、沈葆桢等。仍当同心共济。以维全局而竟成功。今曾国藩所奏。既以江西厘税。一归本省经收。恐致军心惶惑。著即照所请。江西省牙厘茶税。仍旧归曾国藩经收。并准沈葆桢分提一半。以为本省防兵之用。江西防兵席宝田等军。即无庸曾国藩再筹分给。此项厘税。本系曾国藩创立章程。抽收有年。若一改归本省经收。事属纷更。亦恐替换生手。必致所收之数。不能如前。沈葆桢前奏。未能先与曾国藩商酌办理。似疑曾国藩不允所商而然。事属因公。各督抚臣同膺疆寄。遇有交涉之件。纵意见稍有不同。亦应往复参酌。以归一是。方为同寅协恭之道。若自恃因公。而各执一是。不肯相下。则均属非是。朝廷本无所用其调停。止恐该督等意见各存。被左右所窥伺。从中播弄。贻误事机。届时纵重治该督等之罪。亦已无及。此次所奏。业经朝廷持平定议。曾国藩、沈葆桢、务各钦遵办理。毋得各存意见。惟经手抽收厘税之员。必须廉明公正能知大体者。方可派往。著曾国藩慎重选择为要。本日总理各国事务衙门、奏为金陵现在攻剿得手。公同设法筹济饷需各摺片。该衙门以金陵功在垂成。而饷需短绌。竭力筹济。以期迅速蒇事。著即照所请。将该衙门总税务司赫德所呈。上年奏拨轮船回国经费等项银五十万有奇。如果均系实存。即全数拨归曾国藩军营充饷。又据声称此项内有二十万两零。本系现存有著之款。著李鸿章查明。先行尽数拨解曾国藩军营。该大臣亦可暂资散放。以上银两。如已起解来京。即照该衙门所请。作为江皖邻近各省前奉部拨解充京饷之款。并准于各该省将奉拨京饷照数划抵。拨解曾国藩军营。以期＜??闲＞捷。其各该省应如何划拨之处。著李鸿章俟户部核定。再行谕知办理。此项银两。系应解京师归库之款。刻下部库尚不免于支绌。京旗兵饷亦筹放维艰。该衙门止以金陵一篑之功。顾全大局。先其所急。以资转注。江西谊切辅车。沈葆桢更当不分畛域。均匀协济。而曾国藩得此协饷。尤当饬令曾国荃奋力图功。相机稳慎进取。激励将士。速奏肤公。以副厚望。将此由六百里各谕令知之。　　

○以光禄寺卿潘祖荫为都察院左副都御史。　　

○予江西南丰阵亡在籍翰林院编修吴嘉宾、把总黄永全、袁正泰、祭葬世职加等。吴嘉宾并建专祠。　　

○壬戌。谕议政王军机大臣等、前因多隆阿奏、全陕回匪肃清。所统全军。应赴援何省。请旨遵行。当经谕令多隆阿、将所部不宜入甘之军。移剿陕南窜匪。现在曹蓝各逆。势尚猖獗。刘蓉所部近日剿贼情形。未据该抚驰奏。实深廑念。此股匪徒。若不及早扑灭。不独兴安商州等处。受其蹂躏。将来会合发逆。必至窜扰鄂豫腹地。陕省回务既已肃清。多隆阿所部。多系南人。势难进剿甘肃。即著多隆阿商同穆图善。于所部酌调兵勇四千名。交姜玉顺、佘福象统带。驰赴陕南。会同刘蓉各营。迅将曹蓝各股匪徒尽力剿洗。仍遵前旨。追贼出陕。行抵鄂境。即归官文调遣。并著官文将此起兵勇四千名。催提赴鄂。以资得力。刘蓉务当激励诸军。督饬李云麟肃清汉南余孽。毋得任令盘踞蔓延。致辜委任。汉中一郡。关系紧要。佘福象系汉中镇总兵。如须留兵弹压。自应令佘福象酌带亲兵百数十人。速回本任。其所带之勇。一并交姜玉顺统带。并著刘蓉妥筹调派。捻匪张总愚一股。窜扰卢氏。势将乘闲西趋。而陈大＜?氵喜＞及汉南窜逆。均聚内乡。势将句合。亟需一军由陕省迎头截击。并著多隆阿等速饬萧河清、孟宗福等、酌带四千人。由雒南一带确探贼踪。分投迎击。僧格林沁现已驻扎洛阳。此军即可催提赴豫。归僧格林沁调遣。期将张总愚等股迅速翦除。萧河清既带兵剿贼。潼关一带。应派何员带兵驻守。著多隆阿、穆图善、刘蓉、张集馨、酌量调派。穆图善本系西安副都统。省城根本重地。不可无兵驻守。多隆阿马队。除酌留四五百名交穆图善统带外。其余均著交苏伦保、常星阿、温德勒克西等、分起管带。由陕赴豫。遇贼即击。抵豫后一并归僧格林沁调度。以一事权。穆图善留省后。著即会同德兴阿将存城之兵。认真操演。以备缓急。其酌留之马队四五百名。并著穆图善等随时训练。如省城防兵已敷分布。即著将此项马队。派赴讷钦军营。以资攻剿。前谕多隆阿选派得力之员。前往讷钦军营。帮同带兵。可否于苏伦保等数员中。酌派一员前往。著多隆阿、穆图善、刘蓉、张集馨、妥商调派。曹克忠一军。著暂留陕省。以为游击之师。张集馨仍将善后事宜妥为布置。并将省标兵弁勤加训练。以备不虞。襄郧军务紧要。不可无大员总统。叠经谕令官文、严树森、酌定一人。出省督师。尚未据官文等覆奏。其陈大＜?氵喜＞现由老河口窜往何处。陈得才等匪。曾否与陈捻会合。亦未据官文等驰陈。西望不胜焦急。官文威望素著。即著该大臣克日出省。将襄樊等处水陆各军力加整顿。迅殄逆氛。所有在事文武员弁。如恇怯无能。迎剿不力。该大臣务当从严参办。毋得讳饰瞻徇。贻误事机。自取咎戾。官文出省后。省城防务。严树森责无旁贷。并著认真经理。期于有备无患。不可稍涉大意。多隆阿前次所保各员。曾交军机处存记。该员弁等即调往他省。如续有功绩。仍当格外施恩。甘肃回氛甚炽。仅恃有雷正绾、陶茂林等军。节节进剿。著刘蓉迅即酌量情形。如兵力尚单。即仍遵前旨。将该抚所部兵勇。分拨数千名。派得力大员统带前往。分路进剿。以资接应。正在寄谕闲。据穆图善奏、多隆阿伤病增剧。势甚危笃。须重用薓芪。以固其气等语。览奏益深廑系。著发去人薓六两。交该大臣祗领医治。安心调理。用冀速痊。另片奏、连日据百姓报称蓝逆受伤。十分沉重。此股败匪。现趋甯陕。图与蓝曹二逆合股。匪数无多。即著刘蓉派兵截击。悉数殄除。毋稍疏懈。将此由六百里加紧谕知僧格林沁、官文、多隆阿、穆图善、严树森、刘蓉、并传谕张集馨知之。　　

○又谕、传谕暂署陕西巡抚张集馨。张集馨奏、统兵大臣伤病难救。谨陈该营详细情形。密筹办法。与十九日寄谕多隆阿等谕旨。大致暗合。本日已另降谕旨。作为特旨。照所陈办理矣。该署抚请令姜玉顺、佘福象、率诸将将四千人赴鄂。惟佘福象系汉中镇实缺。当令赴任。归刘蓉节制。以资镇守。所统亲兵。不得过多。该处如须留兵防守。刘蓉自能量为调派。姜玉顺即令带兵四千名。由子午谷过甯陕。将窜匪节节埽荡。迅至湖北。交官文调遣。萧河清等。即令率四千人由雒南进兵。将卢灵关一带西窜之匪。迎头剿击。并会同常星阿等各带马队。赴河南归僧格林沁调遣。已令僧格林沁、官文、分别檄调。至穆图善系西安副都统。应回本任。并酌留马队数百名在省。令与德兴阿将存城之兵。认真训练操防。以备不虞。钦差大臣关防。仍归穆图善暂署。再降谕旨。曹克忠即令至盩厔。将来留在西安附近。该署抚当与之妥为联络。以资指臂之助。当此主将创深。军情不靖。诚恐一朝有变。将士从而生心。张集馨历练有年。务当不动声色。豫遏乱萌。如多隆阿竟至不起。该署抚或亲往盩厔。拊循将士。于应行办理之事。一面妥办。一面奏闻。刘蓉现未到任。该署抚责无旁贷。务须筹策万全。以副委任。正在寄谕闲。穆图善奏、多隆阿病势危笃。览奏弥深廑系。著张集馨随时探悉奏闻。穆图善另片奏、蓝逆伤重。窜至甯陕。图与蓝曹二逆合股等语。张集馨即飞檄姜玉顺等。将此股败匪。会合刘蓉所派之兵尽数歼除。蓝逆下落。并著确探具奏。　　

○蠲缓陕西盩厔、凤翔、汧阳、陇、麟游、宝鸡、岐山、扶风、郿、九州县被扰地方新旧额赋。　　

○癸亥。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭文宗显皇帝孝德显皇后暂安寝殿。　　

○遣官祭显佑宫。东岳庙。城隍庙。　　

○上诣大高殿寿皇殿行礼。　　

○诣绥履殿慈安皇太后前行礼。平安室慈禧皇太后前行礼。　　

○御乾清宫。王以下文武大臣、蒙古王、贝勒、贝子等、行庆贺礼。众官于午门外行礼。　　

○谕议政王军机大臣等、前因总理各国事务衙门奏、请将上年奏拨轮船经费银五十万两有奇。全数拨归曾国藩军营充饷。当经谕令李鸿章等、将此项内有著之款二十万两零。先行尽数解赴曾国藩军营。如已起解来京。即于邻近各省奉拨京饷项下。划抵拨解。其如何划拨之处。俟户部核定。再行谕知办理。兹据户部片奏、曾国藩营饷。除湖南等省应协之饷。仍令照常协解外。所有此项轮船余款等银两。先经总理衙门劄饬解部。现在奏充曾国藩军饷。如未起解北上。应由李鸿章迅速委员。分批解往。如已起解。即责成李鸿章分晰奏明。再由该部查照总理衙门原奏。将原拨江皖邻近各省解部京饷。照数划出。饬令就近解交等语。著李鸿章按照该部所奏。将现存未解之轮船经费。尽数先解曾国藩军营。如已起解来京。即将所解关平规平各银两。及洋银一款。统合共库平若干两。迅速分晰奏明。由户部查照。将原拨江皖邻近各省解部京饷。照数划出。就近解拨曾国藩军营。以资应用。曾国藩一面传知各营。俾各奋勉图功。一面催提此项未解之银。将月饷散放。以收饱腾之益。而竟垂成之功。沈葆桢当懔遵前旨。将江西牙厘税项。仍归曾国藩经收。江西分提一半。以济本省之用。至江海关零税一款。究系何项税银。并著李鸿章查明报部。将此由六百里各谕令知之。　　

○又谕、僧格林沁奏、驰抵河洛。相机剿办。张逆翻山南窜。现拟督兵截剿一摺。张总愚股匪。盘踞卢氏县之栾川。经张曜、尹嘉宾等、带领兵勇。连日进攻。毙贼无算。该匪越岭南趋。由大坪头一带狂窜。亟宜跟踪追剿。该大臣现已前扎嵩县。著即饬令傅振邦督同张曜等军奋力追击。偪贼出险。苏克金所部马队。现扎南阳。俟该逆窜出山险。即令由南面迎头截剿。以期尽歼丑类。并著张之万严饬南阳镇府。率领在防兵勇。会同苏克金迅速兜剿。毋任纷窜他境。致滋蔓延。前据张之万奏、陈大＜?氵喜＞一股。回窜淅川之李官桥。襄阳之老河口。汉中发逆。窜往内乡之下瓦亭。相距甚近。曾否句合。著僧格林沁、张之万、派兵分投堵击。迅速歼灭。毋令句结东趋。扰及腹地。昨日谕调多隆阿所部萧河清、孟宗福、苏伦保、常星阿、温德勒克西等、各带步队兵勇共四千名。马队除酌留西安四五百外。约有千名。分起由陕赴豫。著僧格林沁迅速催提前进。以资攻剿。将此由六百里各谕令知之。　　

○又谕、徐宗干奏、闽省筹办防堵情形一摺。皖南贼匪。由浙入江。复由江西之玉山等县。分股四出。扰及崇安相近之黄公桥等处。经游击刘朝太等督团截剿。小有斩捦。该逆旋由铅山窜往弋阳等处。前据沈葆桢奏、贼窜南丰新城。已谕令该抚等严密防剿。江西办理军务。尚属认真。该匪穷无复之。必图扰及邻境。新城与光泽邵武等处。均属毗连。徐宗干现派已革参将蔡润泽等带领兵勇。赴浦城之二渡关等处扼防。道员陈维汉等防光泽邵武等处。布置均尚周密。著即督饬在事各员勤加侦探。择要防守。遇贼即击。毋令入境滋扰。并令地方文武联络乡团。辅助官兵。以收众志成城之效。如其贼踪窜越。边防紧急。即著徐宗干相机出省督剿。浙省军务渐平。左宗棠身任兼圻。自应力图兼顾。能否拨兵助防。并著酌量办理。张运兰屡经有旨饬催赴任。著徐宗干迅行咨行毛鸿宾。催令带勇起程。英桂＜??闲＞任福州将军。为日已久。现在因病请假数日。著俟假满。即行起程赴闽。与徐宗干会商办理。以期格外周妥。将此由六百里各谕令知之。　　

○以福建台湾攻克四块厝贼巢出力。予参将林文明以副将用。　　

○以福建建甯等处防剿窜匪出力。赏道员丁杰花翎。知县游凤台等蓝翎。余加衔升叙有差。　　

○以福建兴化剿办土匪出力。复知府萧作霖职。余升赏有差。　　

○甲子。安徽巡抚乔松年奏、楚豫接壤之区。皆须严为防范。已革带兵官添募勇丁千名。勤加训练。藉资调遣。得旨、张总愚一股。句合发逆。恐其窜扰皖北。该抚当严饬张得胜等将所部兵勇勤加训练。备豫不虞。毋稍松懈。　　

○乙丑。谕议政王军机大臣等、富明阿奏、官军连败丹阳援贼。添兵渡江。并水师剿贼情形一摺。与冯子材等前奏。情形大略相同。现在贼势尚众。复于黄墟村一带。抢筑贼垒五座。意图牵掣官军。阻遏进攻之路。富明阿现已调派总兵杨心纯等勇丁九百名。渡江助剿。著即饬令詹启纶等联络镇江各营。速将贼垒埽除。以期会攻丹阳。至镇江之师。前已将丹阳湖埂逆垒攻克。进偪西门。著冯子材、魁玉、即严督张文德等前敌各营。会合扬防援师。互相策应。一面联络鲍超所部诸军。迅将丹阳城池攻拔。毋稍迟缓。沿江一带。屡有逆匪出窜。并有大股欲由江干扎垒。为窜渡太平洲之地。经扬防水师击败。其窜往恤嫠沙武家桥等处之贼。亦经师船迎击。轰毙甚众。现在沿江下游之贼。既并窜上游。太平洲江面。又极狭窄。尤须防其抢渡北岸。富明阿已饬吴全美酌拨师船。添赴上游堵剿。著即严督水师各营将士。梭织巡防。毋任该逆于太平洲偷筑营垒。致剿办又形费手。江苏厘局。应如何归并裁撤之处。著富明阿会同吴棠、李鸿章、力行整顿。务将积弊访查明确。奏明核实办理。将此由六百里各谕令知之。　　

○又谕、富明阿奏、扬防马队。前经都兴阿调赴归绥。并先后调赴江南。现在所存仅一百数十名。老弱伤残。无以应敌。拟将残弱过甚者。遣撤百余名回旗归伍。仍由各该省如数更换。并于吉林黑龙江两省添调正兵二百名。并委员携带银二三千两。及空白功牌。以为整装及捐办马匹之用等语。吉林黑龙江马队。频年徵调。已属过多。惟扬防之兵。现在进剿丹阳。将来会攻金陵。骑兵尤不可少。且据富明阿奏称、咸丰六七八九等年。各路军营。因兵遣撤回省之马队官兵。数年之久。病应就痊。该兵等随征有年。较西丹尤为得力。拟将此项添调赴扬。所筹似尚可行。著景纶、特普钦、于富明阿此次撤回官兵百余名。照数更调外。并各于该省添调曾经出征之正兵一百名。一俟该营委员到省。即将所备银两。放给挑换及添调官兵。为制备行装之用。如马匹尚有不敷。即将该委员所带六七品虚衔功牌。筹捐足额。由该二省照例派委官弁带领。仍交该营委员统带。迅赴扬州。以资防剿。将此由五百里各谕令知之。　　

○又谕、多隆阿奏、捦斩首逆。并该大臣养伤情形各摺片。蓝大顺由盩厔逃出。负创甚重。沿途裹胁二三百人。意图径窜甯陕。与曹逆等合股。经佛坪团练击毙二百余人。复经汉阴厅绅士管淓等、在该处齐团邀截。立将蓝大顺歼毙。并将逆党王老□等捦获。实足以快人心。该逆余党。仍恐复有漏网。著多隆阿檄饬将士严行□□穴□又□捕。毋任一名兔脱。该大臣在营调理伤病。连服薓芪。渐有转机。览奏稍纾廑系。前经颁给人薓六两。谅已递到。著即安心静摄。以冀速痊。将此由四百里谕令知之。　　

○又谕、熙麟奏、甘省军情紧急。饷糈告匮。请饬催各省迅速协济一摺。甘省军务吃紧。近日兵勇云集。饷项最关紧要。现在庆阳粮台存银。将次告罄。各该省岂能膜视。张集馨于叠次严奉谕旨。饬令接济饷糈。乃不但不能设法筹解。转将山东解甘饷银任意截留。种种掣肘。于西北大局。必至不堪设想。刻下盩厔业已克复。汉南发逆无多。陕中渐就肃清。甘省正在军务紧急饷糈告匮之时。该署抚断不得意存膜视。置甘省于不顾。著张集馨懔遵前奉谕旨。实力筹解。接济甘省兵糈。并照旧支应陶茂林一军。毋稍延误。所有解甘饷银。嗣后张集馨不准再行截留。并著骆秉章、阎敬铭、沈桂芬、张之万、各懔遵前奉谕旨。迅将指拨并历年欠解甘饷。无论何项。每省各先凑拨银三十万两。星速委员解赴庆阳军营。以救眉急。均不准再存膜视之心。贻误大局。将此由六百里谕知骆秉章、熙麟、阎敬铭、沈桂芬、张之万、并传谕张集馨知之。　　

○予江南丹阳阵亡委参领图普新祭葬世职加等。　　

○丙寅。谕议政王军机大臣等、左宗棠奏、官军克复武康德清石门三县一摺。武康德清为湖州屏蔽。石门为通杭湖要道。现经左宗棠督饬各军。次第克复。该逆叠受惩创。官军自可乘势进取湖州。惟贼酋李侍贤、杨辅青、陈炳汶等、图窜广德孝丰。李逆远继、又欲由安吉以窜甯国。而窜往孝丰之贼。已绕从千秋关太阳埠窜至昌化县境。该逆穷无所之。希图窜犯上游。扰及完善之区。为苟延残喘之计。左宗棠现调康国器、张声恒两军。赴临安截剿。并派刘清亮各军。由新城驰赴严州防剿。唐学发、彭大光、督带水师。于桐严一带梭巡。布置尚属周妥。即著严饬水陆各军前截后追。乘该匪喘息未定。聚而歼旃。不至漏网他窜。方为妥善。江忠朝曾否已抵江省。陈鸣志等所统江忠义旧部。现扎何处。著沈葆桢酌度机宜。或即派此军。赴江西浙江毗连处所。扼要驻扎。以杜该匪上窜之路。如已乘闲阑入江境。即著左宗棠檄饬诸军。迅速越境追剿。务将此股窜匪悉数歼除。俾江省得以悉力南丰新城。肃清腹地。高连升等率师进趋湖郡。离郡城四十里地方。击贼获胜。群贼望风溃窜。此时计已紧偪城下。官军自必倍加奋勇。左宗棠即当乘机鼓舞。令其迅拔坚城。廓清全浙。前因嘉兴克复。谕令李鸿章督率李朝斌等会同浙军。设法进取湖州。现在浙军业已前进。并著李鸿章分兵会剿。两路夹击。用收速效。该抚派兵援浙。向能不分畛域。此时机有可乘。尤当激励军士协力兜剿。以竟前功。现派何将何营会剿湖郡之处。著李鸿章迅速奏闻。广德甯国一带。系湖贼出窜要冲。李侍贤等现又有图窜广德等处之议。该处防剿正紧。曾国藩前有会同浙师、在徽浙之交节节布置之奏。刻下广德甯国等城防兵。是否足资分布。著该大臣妥筹调派。务将广德甯国一带贼窜之路。严密堵截。毋稍大意。致群贼续犯江西。又成不了之局。邓洸明束身待罪。左宗棠见其左手已废。尩瘠特甚。准暂免一死。办理自属正大。所部悍党。现经分为数营。随赴湖州攻剿。并著左宗棠密饬湖州各营将领。随时加意防范。毋令别滋事端。江西大兵云集。所有窜踞南丰蔓延新城之贼。著沈葆桢激励将士。痛加剿洗。务使前窜股匪尽皆殄灭。庶后股不敢接踵而来。于东南全局大有裨益。左宗棠另片奏、进驻省垣。筹办善后事宜等语。杭州两次沦陷。被祸尤酷。存留遗民及陆续逃归者。合计不过数万。览奏曷胜矜悯。左宗棠现已设局赈抚。收养难民。并将善后各事宜逐一兴办。即著督饬在事官绅认真经理。不可有名无实。前据左宗棠奏、访查前署布政使麟趾、湖州府知府瑞春、均于城陷时殉难。谕令将该员等死事情形查奏。此时杭城已复。著左宗棠即将麟趾殉难详细情形。及道员暹福有无下落。一并查明据实奏闻。知府瑞春。著俟克复湖州后。再行确查具奏。将此由六百里各谕令知之。　　

○又谕、刘蓉奏、官军追剿曹蓝各逆获胜一摺。另片奏、团勇捦斩蓝逆。全股扑灭等语。曹逆灿漳。与洋县余党窜合。游弋于佛坪之松花坪等处。经刘蓉派令彝字营折往追剿。沿途剿洗贼垒平毁贼巢多处。追至洵阳坝。该逆步队。连夜由腰竹沟杨泗庙小路奔窜。盩厔克后。蓝逆溃围。分起由新口峪奔板房子。图窜金鸡两河。与曹逆余党合股。经黄鼎等设伏邀击。因夜雨未能穷追。蓝逆带伤逃遁。旋窜紫溪河地方。经在籍主事管淓、率团勇捦获首逆蓝朝璧。并歼毙伪统领林姓等多名。办理均尚得力。蓝逆是否正身。仍著刘蓉查明具奏。蓝曹余孽。窜入北山。该处林深箐密。路径纷歧。若不赶紧扑灭。恐致复酿燎原之患。该抚已派萧庆高等就甯陕镇安一带。分道□□穴□又□捕。并派廖溥明前往诱降。著即饬令迅速妥办。曹灿漳一犯。务须捦获。毋任漏网。蔡逆窜扰蜀河。恐为川边之患。著李云麟会同湘果各军克日埽荡。并著刘蓉督饬该京卿妥为办理。以期早日奏功。多隆阿受伤。并未回省。仍在盩厔养病。刘蓉欲赴西安。与多隆阿筹商剿回事宜。即著酌量办理。并仍赶紧赴潼关一带。妥筹防剿。陕西边患方亟。群贼如毛。奔窜靡定。该抚当慎以图之。切不可自鸣得意。致负委任。将此由六百里各谕令知之。　　

○又谕、都兴阿奏、派员管带官兵。先行起程。请饬归绥大员暨山西巡抚豫筹饷项一摺。都兴阿所部扬防马队三百名。现派副都统杜嘎尔、头等侍卫色楞额管带。先行由京起程。前赴归绥防所择地驻扎。惟该官兵等应领月饷。亟须豫筹接济。著德勒克多尔济、沈桂芬、督饬归绥道先行筹备款项。以济军食。毋任缺乏。所有续调驻扎山东恩县之黑龙江马队官兵。都兴阿现已派员迎提。俟续调官兵到京后。该将军亦即亲身统带前往。此项续调官兵到防后。所需月饷。应如何接济之处。并著德勒克多尔济、沈桂芬、妥筹办理。将此由四百里各谕令知之。　　

○以克复浙江武康德清石门三县城。予知府李耀南等升叙有差。　　

○赠陕西洋县被戕生员吕岱云训导、投诚贼目袁子龙千总、均予祭葬世职。　　

○丁卯。谕议政王军机大臣等、官文等奏、捻逆两次图踞襄樊。官军援剿获胜一摺。襄樊为形势之地。久为群寇垂涎。此次捻逆陈大＜?氵喜＞等由枣而西。力争上游。其势甚炽。幸成大吉、梁洪胜等军援剿获胜。襄樊赖以复安。惟败捻西趋老河口。而汉南发逆。已窜至邓州之厚坡。将与陈大＜?氵喜＞一股会合。后股窜至雒南。又将与窜往嵩卢之张总愚捻逆合股。楚豫各边。千有余里。数十万之贼。麕聚其闲。防务万分吃重。官文等现派水陆防兵。严防上游要隘。并于下游黄冈等处相机扼堵。所筹均尚周密。第贼势正盛。而官军分布各处。必须总统有人。方能事权归一。著官文恪遵叠次谕旨。即日出省督师。分饬各路将士。将西趋老河口捻股乘胜剿灭。并侦探发逆踪迹。迎头截击。毋令与捻匪句结。蔓延为患。严树森居守省垣。务将汉黄一带防守。先事豫筹。督饬水陆各营严密防范。毋稍疏虞。僧格林沁前已移军嵩县。计张总愚一股。不难克日殄除。惟发逆头起窜扰邓州境内。其后股又窜雒南。必须痛加剿洗。方能遏其凶锋。不至窜扰腹地。著僧格林沁会同张之万督饬南路各军。与楚师两路夹击。速殄贼氛。前谕将多隆阿军营马步各队。约共五千余名。调赴僧格林沁军营。此时剿办大队捻逆。正宜厚集兵力。仍著僧格林沁将此项马步兵勇。迅速催提赴豫。汉南剿贼之姜玉顺一军四千名。并著官文迅速飞调赴楚。藉资策应。将此由六百里各谕令知之。　　

○以江西捐输军饷。永广南昌府学额五名。抚州府四名。崇仁县十名。丰城县五名。　　

○以湖北捐输军饷。永广兴国、沔阳、荆门、咸甯、汉阳、江陵、六州县学额各四名。蒲圻、崇阳、孝感、蕲水、钟祥、监利、六县各三名。武昌、汉川、黄陂、黄冈、麻城、京山、天门、应城、松滋、宜城、南漳、当阳、十二县各二名。江夏、嘉鱼、通城、大冶、黄安、罗田、广济、潜江、安陆、公安、枣阳、东湖、长乐、恩施、远安、十五县各一名。　　

○予湖北襄阳等处阵亡游击朱心俊等二十三员祭葬世职加等。附祀死事地方暨各原籍昭忠祠。　　

○命陕甘总督熙麟拨银三万五千九百两有奇。解赴叶尔羌、巴尔楚克、备同治四年经费。　　

○戊辰。以神灵显应。加江西浮梁县唐臣张巡庙封号曰灵佑。　　

○谕议政王军机大臣等、李云麟奏、首逆伏诛。余党剿尽。通筹现在贼情。次第追剿。请改前次保奖各摺片。所陈主事管淓率领团勇。于紫溪河地方。合剿蓝逆股匪。歼除匪首等情。与前日刘蓉所奏略同。而管淓等由枧沟场追贼余党。及之于叶家坪。与举人张承燮等团勇相遇。并力夹击。将贼余党全行殄灭。并军功王重良率勇□□穴□又□寻蓝大顺正身。并其伪巡部蓝三顺、四顺等八人。同时杀毙等情。较刘蓉前奏为详。刘蓉前奏、本有先于紫溪河歼毙眼有肉瘤之蓝大顺。外闲传说。并非该逆正身之语。兹据李云麟奏、获贼供系属伪都统王包包假名。此次王重良所杀蓝逆正身。割验首级。实属确切。当为可信。主事管淓、及张承燮、王重良等、带团剿贼。歼毙贼首。自应量予奖叙。惟据李云麟奏称管淓、蒋常垣二员。前经刘蓉保奖之处。均与新例不符。应行改正。著刘蓉将李云麟此次所保之管淓等各员奖叙。并管淓、蒋常垣、前保应如何改正。一并覆核拟定具奏。再降谕旨。前谕令李云麟会同湘果各军。速剿蔡逆股匪。今该京堂所奏。既以痛剿此贼自任。刘蓉仍遵前旨。督饬迅速埽荡。蓝曹余孽。窜入北山。并饬萧庆高等军赶紧剿灭。毋令深入林箐。日久蔓延。致成棘手。何胜必驻军兴安。防贼回窜。自可与萧庆高湘果各军相为策应。其主簿李百魁所部各营。将已抵商。即当与蓝斯明一军。合力追剿东窜逆股。至李云麟所称、多隆阿现又派兵三千。赴商会剿。是否即姜玉顺等所带之兵。抑系另有派往何项官军。均即督令会合蓝斯明等。迅将窜贼并力痛歼。以绝延蔓。将此由六百里各谕令知之。　　

○又谕、毛鸿宾奏、官军追剿客匪情形。及留张运兰一军驻粤。密陈添募楚勇缘由各摺片。卓兴之军。追剿阳江等属分窜客匪。叠有歼馘。并将匪首曾白面猪捦获。而余匪尚复分窜信宜东安所属各地。信宜久为贼扰之区。甫经蒇事。断不可令贼再行煽乱。东安富霖洞、新甯天堂墟、地势如何。粤地率多山险。尤不准任贼久踞。又成负嵎。致滋棘手。即著毛鸿宾、郭嵩焘、督饬卓兴及侯勉忠等各军实力进剿。痛歼丑类。客匪与逆匪究属不同。其应如何剿抚兼施。妥为安插。总期畏威怀德。得以一劳永逸。弥其衅隙。免滋事端。方为妥善。其由皖南窜越江西逆党。早有由新城等处图越闽境光邵一带者。并有欲回窜粤东之说。不可不豫为之防。前据左宗棠奏、请饬令福建臬司张运兰一军。前赴本任。以资防剿。节经谕令毛鸿宾等遵照办理。兹据奏称张运兰一军。此时不可轻离粤境。并据陈现令知府刘德谦添募楚勇各情。朝廷不为遥制。第张运兰既不能即赴任。而闽省防剿。亟须豫为筹布。著左宗棠、徐宗干、催督曾元福内渡之军。迅移得胜劲旅。回顾腹区。以资调遣。由江窜闽贼势如何。并著随时驰奏。张运兰之军。驰往英德。于该处零星股匪。自当迅速埽荡。刘德谦楚勇。即准其添募。与为掎角。速将各处伏匪翦除。严布粤东毗连江闽边境。以防逆匪回窜。其南韶与嘉潮两路。均属不可大意。而嘉潮民俗尤悍。逆匪由闽之邵汀一路奔趋。路尤径捷。且恐其党与散归者。于该处为多。张运兰如移扎此路。相机堵剿。于闽省较为声息易通。即以刘德谦新募楚勇。专防南韶。亦觉便捷。应即如何办理之处。著毛鸿宾等妥筹办理。该督既称潮勇多不可靠。其将方耀所部驻扎镇平。以顾嘉应一路。是否合宜。并著毛鸿宾妥筹调度。毋稍疏虞。将此由六百里各谕令知之。　　

○命翰林院修撰孙家鼐提督湖北学政。　　

○湖北按察使武蔚文因病解职。以候补布政使唐训方署湖北按察使。　　

○补铸陕西兴安府知府、照磨、甎坪厅通判、巡检、甎坪营都司、各印信关防。从署巡抚张集馨请也。
  </div>
  <div class="pagination">
   <a href="清实录同治朝实录_page151.html">
    上一页
   </a>
   <span>
    ...
   </span>
   <a href="清实录同治朝实录_page147.html">
    147
   </a>
   <a href="清实录同治朝实录_page148.html">
    148
   </a>
   <a href="清实录同治朝实录_page149.html">
    149
   </a>
   <a href="清实录同治朝实录_page150.html">
    150
   </a>
   <a href="清实录同治朝实录_page151.html">
    151
   </a>
   <span class="current-page">
    152
   </span>
   <a href="清实录同治朝实录_page153.html">
    153
   </a>
   <a href="清实录同治朝实录_page154.html">
    154
   </a>
   <a href="清实录同治朝实录_page155.html">
    155
   </a>
   <a href="清实录同治朝实录_page156.html">
    156
   </a>
   <a href="清实录同治朝实录_page157.html">
    157
   </a>
   <span>
    ...
   </span>
   <a href="清实录同治朝实录_page153.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
