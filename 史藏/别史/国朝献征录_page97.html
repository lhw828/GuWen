<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 97 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 97 页/共 245 页
  </h1>
  <div class="content">
   屠隆 
　　大司马佫愍杨公名守谦字允亨别号次村世为湖广长沙人始祖顺　高皇帝时占尺籍隶南京神策卫高祖受徙周府左护卫受子福胜赠资政大夫刑部尚书　昭皇帝时徙隆庆卫复徙彭城卫因家焉福胜子春累赠资政大夫刑部尚书赠太子太保谥康惠康惠生公幼而灵异七岁授书善属文器局凝重若老成人稍长为举子业即以古豪杰自许讲说经济敦忠孝太节嘉靖戊子举于顺天己丑中罗洪先榜进士授工部屯田司主事寻改兵部职方司历升本司郎中益究心戎畧边务推毂将帅材官壹秉公法抑绝请托厘革弊孔受知当道　世庙南廵扈从车驾还赐彩币升陜西按察副使丁康惠公忧葬祀行考亭礼哀毁骨立服阕除陜西督学副使校士至公虽穷边下邑亡不身历章缝兴起至今思之祀公名宦秩满升本省参政未履任即升右佥都御史奉勑廵抚山西寻改延绥盖延绥乃胡虏咽喉西北重镇不次超用公从时望也在延绥三年选将练卒讲武足食恩威大着虏畏不敢入塞稍入辄斩馘挫衂之西垂晏然延绥边垣稍卑虏每毁之而入公为增高□□倍益置敌台戍堡虏万众仰攻不能入□之力也数□捷　天子喜悦锡赉无算数降玺书□美庚戌春升副都御史廵抚保定去延之日军民老幼子妇倾城塞野负囊褁粮号泣遮道祖送数百里咸呼曰杨公在边虏不敢正视西人高枕卧一旦去我劘虎牙无日矣甫莅保定属北虏大举入寇围都城中外戒严援兵猝无至者公投袂起曰虏薄都城　主上拊髀人情汹汹为臣子安忍坐视即率部下精兵三千入援　世宗皇帝闻勤王兵至大喜即降旨杨守谦提兵入援忠勇足嘉其升兵部侍郎内同希忠外同仇鸾协力捍御仇鸾者狠鸷阴贼人也有宠于　上公督学陜西时鸾为甘肃总兵潜与虏通公闻而密白之中丞台御史台事竟寝未发其后鸾知而遂恨公切齿至是谮公于　上曰杨守谦虽勤王实按兵观望纵贼劫掠　世宗大怒逮系诏狱法司拟戍　上愈怒罚治法司特旨坐公弃市时年四十六都城士女奔走号恸人人□百身赎扬中丞事闻于关中延绥诸生军民咸为位而哭尽哀公临刑自若曰臣以勤王及旤谗贼之口实蔽　圣聪皇天后土知臣心臣死何恨臣得与岳武穆于肃愍同游地下足矣无何鸾造逆未就而死事发诏剖棺□□妻子阖门斩都市先是公之及旤以八月二十六日而逆鸾被戮亦适明年是月日人以为天报不爽云鸾败　主上即悔悟公冤至隆庆改元都给事中辛自修御史王好问交章昭雪公忠而受冤诏赠公兵部尚书谥恪愍赐祭葬荫一子忠义之士闻而为之鼓舞称快都城父老有泣下者公为人忠孝天至亟养有道燕居庄肃虽对妻孥不及于媟狎束身理家皆可为法官辄所至皆有遗爱门生故吏生刍絮酒蒲服千百里哭墓下往往至失声敦人伦好施予有庶弟二人庶妹一人悉为鞠育婚嫁事庶母宛氏若亲母兄弟同居所得禄入悉推与众不入私橐三党中生待以举火死而待以棺殓者不可胜计亢厉廉洁一介不妄取历官至开府大位萧然犹寒畯恒以称贷自给文章尚气格雄浑昌大诗亦悲壮有唐人风尤长于经济筹边有大宁考紫荆考花马池考兵部集谭西北地形要害戎务机宜洞若指掌即以忠受冤有识搤掔乃卒蒙　圣恩昭雪褒嘉在顺天长沙祠乡贤在西安延绥祠名宦庙食百世光昭俎豆□□中士人有死入冥府见公方为贵神宫殿服御如王者生为忠臣死为天神理盖有之公毕命以奉君父捐生以殉社稷骨骸虀粉身家破灭受旤至惨而朝廷旌其节槩上帝录其忠魂位证天神名留国史光灵照耀与天亡极奸佞谗贼生盗大利死受显罚荣华一旦恶名千秋此烈士之所以孳孳蹈死若饴赴义若渴者也不然忠义诛戮后裔凋零冥漠之魂亦终归于何有而奸佞谗贼及其身富贵寿考子孙反或炽昌无论人世公道晦蚀即上帝赏善罚恶之权不巳疏乎 

　　○兵部右侍郎王公梦弼墓志铭（胡正蒙） 

　　兵部右侍郎王公梦弼墓志铭 【 总督】 

　　胡正蒙 
　　公讳梦弼正德丙寅二月七日生八岁能属文总角补郡学生辛卯举于乡乙未登进士第授掖县知县陟兵科给事中历户工二科左右给事中刑科都给事中南京太常寺少卿都察院右佥都御史廵抚宁夏地方以有功进右副都御史迁兵部右侍郎兼都察院右佥都御史总督陜西三边军务进阶通议大大公之宰掖也平易近民有惠政虽旱蝗不为灾比以治行征入谏垣历七载章数十余上侃侃敢言多所裨益有名谏风时楚世子弒逆　上命即寘诸法公持旧典三奏不以震怒为恐尝使代藩却诸馈遗便道归省母淑人比还朝将母就养巳而母思归疏请送之家人称其孝故晋产习知边事居常论议慷慨自负士大夫咸以大用竢之矣官留都三载将授钺边镇而有母淑人之丧不果用既终丧适宁夏缺抚臣以公名上即用之时马市初罢戎务废弛公至即疏修边墙保疆圉备兵马责实效数事上于朝又以戒请托禁科敛谨烽堠严戍役时粮饷下令期年政成军民悦服巳而黠虏入寇公谍知其虚巢整兵袭之斩获功多捷闻晋秩锡银币俾仍抚其地公念宁夏三面临虏自王恭襄公修筑□□民有攸赖乃于其西赤木诸口度险要修筑功成夏人刻石为赋美之　上嘉其劳升二品俸未几虏再入寇督兵剿之再捷上荫子他如缮城堡兴水利育人材疏盐法有德于夏人甚巨居六载功望日隆乃有总督三边军务之命既膺重任矢志竭忠以纾　上西顾之虑且值地震未宁尤当其难省费恤民储材饬兵究心规画随以三品考绩被诰命赠祖父荫其子公曰国恩厚矣益自感励殚谋策督将吏务宁疆宇奠社稷而言官论抚臣以及于公　上令致仕即日就道归然犹系心边塞闻警报则扼腕而叹遇岁侵辄忧形于色曰忧国愿年丰臣子分也其天性忠孝如此以哭庶弟梦熊过哀疾作竟不起年五十有六 

　　○兵部右侍郎兼都御史应公槚墓志铭（唐汝楫） 

　　兵部右侍郎兼都御史应公槚墓志铭 【 总督】 

　　唐汝楫 
　　公讳槚字才材少即端重殊异长益肆力经典工文词嘉靖乙酉举于乡登丙戌进士授刑部主事时惠安张某以赃败下部属公讯理按得其状客有为张私谒者夜遗金七百峻拒之竟驳正如法太宰许文简公考绩云发巨憝之赃不为势怵励清修之操不为利诱盖指此以员外奉命虑囚江西凡狱之大小悉察以情而得其平平反数百释轻罪千余甲午迁知济南府事郡故冲剧公处以才廉恢恢乎有余地焉而尤广劳来苏凋瘵政迹着东土铨司最公治行奏调常州府常难数倍比至适当定册税粮徭役奸蠹猬集如那移增减诡寄隐匿之类盖漫不可致诘者公究极利病详定规画裒益以均平之丁□黄册粮据实征其所更赋役二法最为精善郡巨姓顾氏相讦有司率牵制无能剖决潜以重资求公公发其事而当以罪富民吴庸者于公去常之日具□金追送于境外曰予侪小人岁无侵扰公赐也愿以此为报公谢而郄之庸感泣而去其不夺于利类如此然公抗行巳志私托不从多所忤乡之缙绅士而性素鲠直辄与行部相龃龉乃其弗悦互煽以言复□□庆寻以内艰去任服除补辰州未至拜湖广副□□学事每进诸生训以德义器识之大者校文贵雅正刬其奇靡风教丕振监司举公志洁行方学优心古公论也既乃迁苑马卿经理辽阳政异时七苑之马散处郊原倒失不常息驹之数奸宄复漏报不以实公为□厩数百责令每季报生而又核其勤惰丰其刍藁时其调习严其搜阅日孳月蕃列厩云盛民免赔偿之苦矣丁未升山东参政会妖贼甫平议者欲尽诛其党抚台亟以属公于胁从者悉轻释之未几升河南按察使再迁山东右布政使转左寻擢都御史廵抚山东值边疆多垒朝议谓非公不可奉命改抚山西兼督三关于时边备久弛率不能先事捍御虏去来若风雨诸镇收保垣不及恣其掳掠然后洸洋以出公亲秉钺廵行边鄙山川沮泽之形险阨远近之利道路支隘之枢及虏所往来出没之冲罔不按堵简戎行葺营堡谨斥堠更番戍守并聚兵力以扼要害计虏至则褁甲荷戈持满以伺退则设大要截归路虏知有备遂徙营去莫敢窥塞庚戌八月虏由古北口入蹂践畿何烽火彻于大内公提兵数千人入卫虏间遁去有银币之赉升兵部右侍郎总□于淮兼抚庐凤诸郡公以淮水惟资黄河易涸而多污岁靡挑浚之费而泗水西流宝应南注大江可引入淮于是因五里沟凿之不费不劳河迄通利未旬月仍奉命以少司马兼台秩提督两广军务廵抚地方桂乐平等地徭徸杂处半为盗薮而庄头鬼子等巢劫令逐帅为害尤甚其七山三十七巢诸徭密迩军门据险出没积五十年余屡征不服经畧者不过多设营堡遥制而巳公至谕以德意不即加兵而樊家屯马江等剧贼悉款効帖服惟七山诸寇鱼遐阻怙乱自若公审势察机署勒部伍授诸将方畧亲督精锐直前奋击之俘馘以数百计乘胜复攻庄鬼子等十五巢生擒百余斩首三十有奇归被掳男女三百余口夺牛马夷器无算次年征七山三十七巢假道引兵至浔分哨倍道疾趋比至贼仓皇出敌辄败衂乃弃巢走公招之不从遂张奇夹攻覆其巢封其山籍其田庐蓄物什器令官兵屯住耕作歼犷悍之寇而无滥杀之惨因田庐之获而省转输之劳自两广用兵以来称节制之师者无踰公焉捷闻荷恩赉金帛仍荫一子朝廷报功之典盖甚渥也公军务勤劳形为之瘁竟以疾告终于苍梧官舍公巨才洪□卓越伦辈而蘖之操复凛如一日所居敝庐布□蔬食无殊寒约诸子壻训以诗书闲以礼义至书祸福以为谕亹亹百余言诵之者可愓然省也公虽不苛取不溢费至遇宗族乡闾之贫乏则尽巳有周之恒以古道自遵乡族中有敦行义者则礼貌以劝盖公莅官必先风化故其所存如此家居未尝以寸楮请托有司至访及民间疾病辄蹙焉改容倾吐以告公之学根据六经而尤研精性理究心经济有法律例谳狱程若干卷行于世年仅六十有一论者犹以未究其用为公憾云 

　　○兵部左侍郎张珩传（实录） 

　　兵部左侍郎张珩传 【 总督】 

　　实录 
　　兵部左侍郎张珩嘉靖三十九年卒赐祭葬如例赠工部尚书谥襄敏珩山西石州人正德辛巳进士授监察御史累升大理寺少卿佥都御史廵抚延绥寻迁南京都察院右副都御史提督操江未几召入协理院事进左副都御史会宣大总督罢廷议属珩珩以乡曲辞为言者所指落职久之以原职起廵抚宁夏进兵部右侍郎兼右佥都御史总督陜西三边前后获首功甚众　上数赐玺书金币劳之进右都御史居数岁拜户部尚书督理太仓未至值虏寇延绥坐失事被逮谪戍庆阳巳复起为副都御史廵抚延绥迁前职丁母忧归卒于家年七十余珩行履修洁器识弘远尤博综羣籍为御史时会讲官缺辅臣有谓珩才行可充侍从者欲推毂入翰林珩三疏力辞不就时论高之 

　　○副都御史吴公琛神道碑铭（王与） 

　　副都御史吴公琛神道碑铭 【 总督】 

　　王与 
　　成化乙未八月二十五日总督两广军务兼理廵抚都察院右副都御史繁昌吴公终春秋五十有一　上悼惜之命有司葬祭如制公讳琛字舆壁号愚庵赋性警敏年十四补邑庠生日诵数千言为文章操觚立成侪辈莫敢与争雄正统甲子登乡榜乙丑戊辰两试□闱不利益励于学一夕方读书呕血数升母蒋氏惊□□之戒勿复学曰脱以是戕生学亦奚为而公竟不少辍但掩覆无使母知居数年学大有进经史子集靡不淹贯下笔为文益奔放不羁景泰辛未登进士第援例还家毕姻先巳久聘章氏葢不第不娶至是年二十七矣癸酉秋拜云南道监察御史奉勑往甘州犒军己亥廵按四川所至黜奸贪雪冤滞明达果断蜀人怀之三载给勑命封父聪如其官母妻皆孺人天顺丁丑　英庙复位石亨以功封忠国公专权自恣渐蓄无将之心公与同官劾奏之忤旨补外知迁安县五日天变雨雹命还公台职寻被选居台端掌文案故事凡三司会谳狱囚十三道文移刑牒必择老成谙练御史二人综理之盖以裨总宪之不及而为诸道之领袖也时公与同年高公明对筦五年台中称贤辛巳升大理寺丞岁余升都察院右佥都御史廵抚西陲庄浪去城四百里有地深入狄境前检田者占数屯粮五千七百斛迫于征输军多窜匿公首疏罪之西番扒沙巴哇等七族累岁盗边抚之不服协同平羌将军宣城伯卫公颖征剿之斩获千三百级马駞牛羊甲仗辎重无算贼平升俸二级是岁朝廷推恩加封父聪官都御史母蒋氏恭人成化改元还朝议事适四川妖人赵铎谋叛改命公往讨铎败中止莅台事时淮扬荐饥寻命公赈恤公劳心焦思凡事有益于救荒者率以便宜行之而言多切直大忤权贵虽民赖以济而公之谤滋矣明年春召还言官劾奏必置公于法公危甚赖　天子圣明第迁官南台以避之时代者都御史林公聪于公所行事一无更张且言于人谓公实有益于民无负于国于是其诬遂释而声称益重来南未几丁母恭人忧继丁都宪公忧两遭亲丧哀毁□礼不御酒肉四方赙赠一无所受朝廷凡两遣官论祭公先以佥都御史三载秩满至是始颁诰命进阶中宪大夫加封章氏恭人己丑服将终遣使赍勑即其家授之命廵抚两广至广纔半岁代回南台未至复遣使以勑授公廵抚湖广时湖南巳数月不雨民□□望哺公祷祈不数日雨沾足自是拊循郡邑问民疾苦穷荒僻陋之区无所不至凡在湖广者五年威行惠施殊俗辑和会宁夏花马池达寇入境兵部以公尝在边方熟知军务拟奏廵抚陜西都御史徐公易置而湖广镇守三司又从民之欲两上章留公甲午有旨许留进右副都御史适总督两广都御史韩公致仕朝廷求继韩者佥谓非公不可于是掇公以去去之日郡邑父老扶携攀送赍咨涕洟而公亦悲不自已当时士大夫言廵抚大臣能深得军民之心如公者前此盖未见也公至广其抚民无异湖湘而于训兵练士则尤加之意盖岭南寇盗矫虔其为患尤非他方比也英德流民罗英郭琼辈聚众剽掠命兵擒之新会新兴连界有剧贼啸聚流劫村落余十年公一旦馘其渠魁歼其党与六百余人徭徸闻之大骇相戒敛迹柳庆诸州其巢穴也公亲至其地檄召之许以自新诣军门俯大听命者日以万数公晓以祸福无不踊跃而去时识者又谓广寇冥顽可以威慑而不可以理谕以理谕之而革心向化如公者亦□□□见也公为人勤敏自童丱至没齿无日不鸡鸣而起二鼓而寝虽关外事丛酬应绝无壅滞少有余间博观羣书以资闻识上自公卿大夫下至闾里后生书教往复靡不手答动辄盈幅初若不经意而文理通贯情意孚洽虽属草有所不及虽身居显位其自处一以谦抑待人无贵贱必以礼处故旧无相忘有所馈遗纔及金帛辄辞不受其平生所得俸禄又日费于宾友故子姓衣食或不给身没之后赀业萧然视先公所遗不长尺寸尝为家规十八条训戒后人予为之序公平生所著诗文多不存稿其存者惟愚庵集若干卷谱若干卷　上所赐玺书与公之奏议具在亦足以垂不朽矣 

　　○中丞受庵周公满行述（陈昌积） 

　　中丞受庵周公满行述 【 总督】 

　　陈昌积 
　　受庵周公名满字谦之蜀之广汉人一号拘虚子父南山翁喜讽诵而不废家人生植赀高里中称长者生公甫六岁即授之经随授辄背念如流遣就外传颖洽绝其侪嘉靖壬辰登进士授南京户部主事时年二十有五南户曹务简始莅事即明作自励指挥某者造伪领以冒官储遂劾而置之法尚书异其少年练裁进之本科凡制置奏覆倚以斟榷可否乃上逾年监督浦子口更益植学寻庄定山读书处拜其墓葺其祠刻其遗集于邑斋既还都闻高陵泾野吕先生躬行君子也内修外文止进可范乃折节事为师朝夕听其讨论退而证诸实廸以自稽省事必求无怍于梦寐乃巳尝择峻行富文之伦茅少塘诸友僚会业于南都名胜如锺阜凤台牛首狮峰灵谷等山诸名剎各有会所分经子史汉晋唐诗为课限首以交核行艺相质一日念父南山翁暨母夫人年高特迎养京邸凤宵必冠带入子舍候省为常日令内人市江鱼浙酒为供具酒数行辄高吟座隅吟巳起舞当弹吹班缀之乐二亲欢甚忘其在客月一赴山寺之会必禀白乃行至则各校课程勤窳旬余乃罢为文专准史汉遇天清风净偕诸同志放舟大江流觞梅水翫八功德倒流践燕子矶观飞栋鹜樯跕鸢筌鱼之胜一有所获率形诸长歌近体直逼王沈岑刘诸家未尝剿其片句自辅间取材六朝多清丽昭旷之趣于是牛首凤台燕矶石佛独喜诵受庵诗矣戊戌擢云南府知府云南为会府辐辏至则慎守官度承驭一循事矩刻廉自喜滇故有海羣水所汇而地独下泄水之口隘甚沙泥易淤而行水愈迟冲跃四漫槩渰滨海之腴田岁收不上数千锺公私俱病先是抚滇者议属郡堤浚之后止浚子河疏五山横流以通海口行之巳久嘉靖丁酉白泉汪公廵抚云南察一时监浚武员为奸利辄罢之先后檄藩臬郡守临视咸顺风旨自是海口益淤如岸居民荡析田尽莱公甫入境民遮道自言其苦遂力白监藩转闻于白泉比承檄往视郡去海口不百里顾假之廪关且面授罢浚之意更确公佯应诺既循阡达观果如民诉喟然曰是可畏上嗔而贻民嗷嗷乎念惟省役费易府佐督之不易毕事乎乃条浚海口之利与不浚之害画图述策以上白泉怒其异巳下于藩监曰此必喜生事者踰月密访舆论咸冤其罢浚为厉寻泪同知浚治如议于是淤积渐去海田岁大有□公私供需咸资为长利矣逾年遭母夫人忧去癸卯色服补守巩昌公力行教化务在敦琢而休煦之首选学官弟子经学道义有师法者列之便座口授经书训以性命人伦之要学必由横渠以志于圣人治必法三代为条教使各归教其乡里务踵蓝田乡约之美以蓝田吕氏横渠张子皆陜人也巩民由是知向往二贤尤注意于孝子贞妇鳏嫠茕独贫介之侪里表尸赒陇民关世安独居养母母没庐墓三年耻从人匄贷年三十二未能娶公闻之捐两月俸资予世安置妻举人陈爵能文死无葬具死妻靡依乃为爵完葬具复旌其母妻如仪计日月给以廪着为则爵妻得养姑终身生员许国忠杨熠等贫不能葬亲举人何迁等无居各力为处给熠等始获居食国忠父母得不暴骨浅壤其喜赈寒倅类如此又访遐村孤耄得数十人时其寒燠处其粟布病予医药间有献馈肥鲜不入私邸割以颁之弗遗一老以故岁入俸余亦缘手尽迹睚眦武断白徒一一寘之法驭属吏宽平有威不忍虎其中衣朴之然尝洞其阴大受□虽一钱以上无能匿吏救过罔暇孽贼赵廷学暴聚亡命剽掠乡邑长驱抵巩东沙湾瞷虚无人涂而罄劫商货公览商诉急图殪之会羣盗窃趋巩之□匿小城旅铺中伪言欲易弓矢卫士走报公度此即成擒矣密遣力士环而围之别添兵扼其归路比明俱就縳郡人尚酣卧不知也治不二年翁都御史朱御史交剡其贤乙巳擢广西按察司副使去后关孝子生子名之曰周父以志世感巩人思慕不巳胥造胡都御史缵宗所请立去恩碑文至比之文翁寇恂朱北海庞仲达云西安马溪田理陜中大儒尤矜然诺与检讨王九思读其碑称为笃论公得兵宪乃独赴广臬广右多峻山而府江蔽谷昧洞更弥尤易薮盗徭徸民贼盘穴其地者十之八赋役之民不及一二山南三洞贼尤雄猘常伏箐薄中候官民船突劫之当辖或不免焉平乐李住邦阳朔陆公眉富川刘苟胜皆民贼之崛起者也公眉独外纠两贼内结三峒动率千数人互出横劫官库城狱多所侵剽又倚险为巢跋扈甚往年制府下令遣阃帅兵宪先后雕剿之俱不获一矢而还阃帅大辜公眉愈肆猖獗二十余年睢戾恣杀当事者忧莫为计公始至平乐即思殄寇必先养兵养兵须同甘苦遂减膳省役开诚布公日闲其兵而练之阅五月而兵可用适平乐守以抚进邦复叛之故来白请兵道抚之始从乃遣人赍花币与守俱抚寻阴部所练兵夜斫其巢斩进邦首焚其穴兵势渐振复诇苟胜尝夺县民女新寡有色者专宠之乃系女父谯其婚贼死罪阴教连女请归可密报至期苟胜夜果挟妇至父家勒兵擒之还其女于父公眉始惧请抚公度眉不可鵰剿廉得其外甥壻矢媚在阳朔为其耳目谍有官兵屡走报之公眉藉得先备以逞乃诱絷其甥壻勒为服辞附卷示之曰若能捽至公眉不惟贳若死罪且在大赉壻应颐自效赎命遂赏之百金忍其出入令千户朱臣授以秘计是日东下梧州示远出以弛其备令壻治具山寺请眉眉素善筮以筮凶不往月余复令壻申请筮又不吉壻恚曰山寺之游舅志也今图大家遨不岂将以反噬乎况寺平旷不可设大兵道又久下梧何疑为舅今不往请从此绝公眉重违其意厚甲重铠率精骑来会公阳遣众直捣潜大精兵于径以俟日暮酒酣壻佯报曰官兵至矣舅从径路可反救也公眉仓皇前走遇大起臬公眉头于路杀从贼四百人余皆麋而辟易徭徸鼓栗不敢近阳朔人见公眉头抚掌曰二十年祸魁今除矣戊申四月闻翁讣一哭几陨晡时即徒跣上道平乐推官刘方兴偕僚属力劝之次日行未迟又泣曰父子天性爵名外物父死吾何望生乎诚不忍停半饷也遂长行方兴为检发其行李止雨木箧贮衣数袭俸银堇堇五铢而巳方兴惊其廉苦不觉感泣旋为市旱车追至桂林授之张侍郎岳闻而叹曰昔轩尚书輗考按察使满仅二竹箱出门比闻外讣次日遂行识者谓为纯孝今何如周副使之行不停晡也方兴吉水人尝以语余云公自守巩昌兵备府江之后人多其用武庚辰补山东副使专驿传屯田水利会给事李滋御史李一瀚闻其任巩奥时方畧可显受特疏其名委之清保蓟宣大山西五镇边储公得命即以季冬抵京会给事御史雨人宣读勑谕事条寻赴宣大各镇盘阅军储巨而帑廪微而丝忽合勺核一如制乃得总兵某都指挥使某千百户胡升等侵隐诸罪复会科道酌上下服而参论之经旬毕事于是识边镇之智帅才臣素着多勋者各咨以战守攻御之宜堡徼筑设之备与练习熨帖赏罚信必操切之方饫听其参伍议论更阅尹耕所撰镇志畜众编并所为火器造贝黍累日颇获异发然皆酌裁于心退则识之于怏尝□□□募兵不如养兵摆边不如合战数语乃上疏言畿甸所病令在民兵夫民兵者计号集天下材武为破虏先锋也时势既殊边塞少安宜思长猷以善后图臣尝细询将领谘问边人及体察诸民兵知北直隶民兵可用山东河南山西次之若南直隶者不可用北直隶者可久而山东山西河南者不可久也何者直隶素多武勇骑射之士平居往往有恃之以作祸者去岁一呼此辈云集操练本土不以为劳调戌蓟州不以为远风土相宜音问相及恒有激烈求试之意故为可用山东鎗手岁调宣大其人粗悍猛厉不难就死河北义士忠勇素称山西近边之民身亲战开但选材有方未可槩取故稍为可用乃若南直隶者脱粟之饭不能下咽沙碛之场不能张目一马褁装重至百斤一行跰而趋不百里况望其能摧锋破敌鼓勇立功者乎初驻直隶行粮所支不下十万继戌蓟州犒赏又复不赏益无尺寸而损至寻丈故曰不可用也直隶近京师惟恐武备不盛往年躲丁朋合所得皆非奇士一旦乐民兵之名知非世继又有勇声挺身应者大半豪杰辈也虽少仰给于官而官亦得其实用又其应募以来商贾去业工匠弃艺家食官给之银身无力役之扰一旦舍之不惟少有怨思而闲身利器游手雄心当有苟窃发下故为可久山东鎗手素擅矿冶之利河北义士宿雄急难之风山西诸边民多犷悍勇于公鬬习于掩虏若统之以有制之将示之以知方之教尤能委身向敌缓急可须至于东兖之骄黠河南之纯靡汾蒲之慵惰皆闾里细民耒耜下户一人在戌田地荒芜一时役身差税全负去岁之来供给优厚尚且内顾自兹以往所给太减若槩征之逃亡立作矣故曰不可久也又况各省民兵以徭户雇役以贴户供丁所费不赀民巳重困耳目所睹记民巳大半逃匿矣不及今为之议省后将何支臣愚为今之计既增国威又顺民愿小省行粮大恤畿甸之法无如留北直隶一营民兵平居操练遇秋应援其山东河南山西者则免其二千役其二千使相帮贴以俟后处一以苏徭户之困一以精武士之选至于南直隶者势须槩罢但解支费以给北戌是以两省给一军雨人并一骑也以壮为众以饱为逸计莫便于此　上率用其言是冬都御史廵按御史交章论荐拟之边材谓可当西北雄镇明年癸丑升山西参政驻节灵武是时□荅大□□贼薄犯浑源将闯紫荆窥京师我□防御甚急公□兵核饷夙不假寐旋议援应方畧会赵都御史简阅将卒易置战守出大水口驻阳方皆虏必冲之地议俱撤备合兵内地与虏决战公诤言弃外御而增守内垣非计况虏强未可必胜也乃廵和民八角等地申饬将领浚修池隍以都御史檄日校武士部勒行阵择其枭俊者闲之使兵将识情人精惯艺其有能隤围陷阵引射命中寇至能骑危墙立冲突弗动者为材勇赏不移时否则挞戮随之士益鼓勇思效七月虏犯紫荆公度其兵可用督战广昌虏遯不敢度关撤寇平荆益督兵血战获级九十捷闻加赉白金十两赵都御史荐其搜卒修边保障无虞廷议以为未尽继条数十事呈之抚廵擿其广盐利同文教严内备查冗匮四事上之俱奉俞旨得行是秋虏再犯麦川将士受饵故北李涞总兵父子冯参将李游击皆死焉朝议汹汹后知饵将违分守计划止夺罚俸三月公感　上恩尝搜讨羣策陈畧辑兵志必死绥而颈虏酋为报甲寅转云南按察使云南绾南理沅丽等府二十有二习俗仍夷棘火惟南理临安近华土产珍具充盈吏于其土者多怼远愓居怀日暮涂穷之计类浮沉干没愚满橐而去公悯其逓习成风又厌猾祸文深为害然职在澄清乃拨墨行最着屡为民告言者即讯知州林天骏知县王某尤倚援厚善京贵贪剽不逊指挥张显宗赵显祖等挟三品衔剥剖非法自擅率参鞠如法而各坐辜关寄一切不行文秩解印绶遯去者数人武吏股弁孟艮孟定虽在荒服之外视若内境而法讫行滇民髽辫悬填犹识公为守时风貌咸呼青天青天云乙卯转陜西右布政使会左使先期入觐至即摄篆事属岁大侵冬地大震崩山颓陵民屋裂陷水泉飞涌水尽火出千里丘墟存者惊于讹言奔走蹂躏不逞之羣乘时称乱府以下仓皇避匿公单车徧视缉不逞魁杰数人械之市须臾乱定巳乃请于抚廵发帑贮广赈恤捐俸资一死丧严儆廵逻弛征役以轸时艰告神祠以省吏大清系囚以苏淹狱修颓城败库藉工作以寓救荒停公宴杂会省繁费以助介匮抚廵一如所议乃选廉吏四出问遗关中父老灾县茕独受赐各传谕其子弟安堵就业如常其它恤劳匪颁思艰图易之文不可胜纪拮据五阅月而忘瘁逾午地犹震民间知公痌瘝殷勤无复惊讹靳提学学颜序云关辅门有大变事能镇而弭之者有一二大僚在焉比至知其为公也丙辰转山西左布政使覩地否时艰弗获展布又以在陜支变过劳成疾上疏乞休不允明年朝议虔镇绾广闽为一都会旧抚新民叛服不常必得才望重臣督抚之廷会以公名上擢为都察院右副都御史廵抚汀虔四省提督军务初公之未至也岑冈贼李文彪赖清规等越境劫杀火人庐舍后四月公甫至越二日得龙安雨县民告言彪称乱故遂下令四兵备振军威复团操专事闲练登场校艺弗得循习虚貌选有心计者为帅演练各卒乃下其抢炮弓矢随各卒熟能而鼓之又且悬购贼首优待材官破格赉予不局常条四道各报行如令文彪等闻之惧而稍戢先是九月大埔上杭贼首王子文梁能等分阵蚁进图掠会昌瑞金城堡公遣通判督指挥等御之射杀其头目梁能闻文败自瑞金宵遯潜起宁化突围其城欲劫各省市木官镪时汀州通判邹子进豫秉指授率宁化县知县邵某等出兵冲贼力战擒能党顾子传击伤二十余贼能遯入广昌王子文耻会昌之挫冬十一月集党千人自号飞天大总突至麻洲夺舩顺下声言借径往劫兴吉会昌谍□连至吉庐丰泰安泉诸人闻之戒严城闭二旬凡高赀之民卷家匿泰和新城至无屋可赁公下令大开虔之四门仍遣黄通判统指挥董珖张敔余璁等往击面授机宜设大掩袭合于利则动不合则止勿以穷寇而遽击之也敔璁兵至田村贼望见官兵追急旋诡为村民状陷报流贼巳过子文各执锋械窃大空舍以三百人张白旗遶出山后敔璁不知也奋猛与贼接战擒丁学颜六人贼纵大突起珖违皆错愕奔隤堕马被执千户孟息死之公得牒寻选赣雩会兴乡兵令各知县分领夹剿贼知梁口有备奔至兴国焚劫锺氏屯爨三日敔等领精骑火器乘夜掩击获贼从邓乔贼夜溃窜至雩都佛岭又为各地土兵所掩遂不暇入泰和万安境矣公闻贼退计刈之归路复檄副使委指挥金堂调石背长河土卒协官兵会攻先后追奔捣营获俘献馘贼几靡只遗是时两佥事函贼首或牵缧反接献馘军门公乃缘鸱寇兵兴颠末研核功罪浮实及有司将领勇怯效验具疏以闻公又见虔寇淆出无时兵壮素瘁骫乏技卫弁虽众大半乳竖庸闇缓急难倚藩可又多员缺一人尝摄守数道或视岭北漳南多故惮往复疏请于所辖岭北岭东漳南岭南四道并各专设分守一人以参政或参议任之请复如成化中例仍设参将于会昌节辖四省盖分守专设则期会可必缓急胥倚拟议参将节辖则职有统纪傥临叵测则以有制之兵加之乌合之孽如举匹雏尔部复所请各专设分守如议任未朞力疏病乞休而去去之日犹黾黾措设所奏允诸宜以贻来政天水胡缵宗曰受庵为人忱恂足知恺悌朗爽特甚一闻泾野先生躬行之说专以四教三省为存主务日有可见之业为尊闻行知叹世儒徒哓哓大心之窟反洸洋而无益于据宿也自部郎以至大吏每默识其意向浮杂施为安矫与其政事之发迩见远果称日飡月饩之入否为内盟录一帙出入袖以考镜画尺寸不敢失与人处造次即洞其肺膈不侵为然诺尤敦素有分谊者如胶结丝绾语辄移日身居隆贵悛悛然若寒士见人单词踽行退然自以为不及也平生靡疾言厉颜忘人怨谬尝言宁成居人上操下急如束薪此傲酷安可比人所至倡下吏以公廉相砥感以至诚遇有咨禀遣委□色待之语次寻绎参它匿传以相诹证使各竭所蕴悉对未尝折逆间有负之罚亦必行然终□□咤相加其有赃不入身能惩前自淑者反为抆拭□过故下吏咸思饬励为报有急辄以闻素精敏吏事手所出奏疏卷移皆文理缜密不可得反然深以纲络诡虔少爱利为恶历滇粤秦晋吴楚宦迹几周海寰然动婴事变艰大尝以身当利害屡立战功浈赋贮旧俱司府首领都布吏胥领之每伪立支日冒剖入巳公廉得其奸毅然刺举如法首领吏侩俱发戍其参知晋藩也议边储折色訾赋新则与庙堂争可否而卒从其确东鲁靳学颜曰公不为抗激之履雄骏之辩言而裁羣议之端酌行而趋者则焉修古文词惟冥契神理而生色乎自然之质不掇其英而芳不和其味而调盖翩翩温恭君子哉公领符钺过家适其经师周宪副洪范病步往省之拜于床下献薪金为寿副使以廉隅贫甚既死棺敛靡具妻子以告公遂以所置生柩与豫下葬衣绢帛禭之亲视敛含服衰哭惟旬日乃行汉中后学因是益知崇师所著有古文诗赋奏议家谱二百余卷为杨升庵所选有文集有续集行世升庵目无势卿独称其诗具体古人塞垣等什尤可裨经畧非流连光景者比识者亦谓为明鼓吹希声 

　　○兵部右侍郎兼都察院右佥都御史郑公□□墓志铭（孙矿） 

　　兵部右侍郎兼都察院右佥都御史郑公□□墓志铭 【 总督】 

　　孙矿 
　　余甲戍登第入礼部见一衣冠者自堂皇下问之堂吏云新仪制郑公也翛然鹤举望之如餐霞人无何余自职方主事调主客则为寮友矣时署中诸公方共读汉书公即订约期十日各携所读帙来直会者朗诵众坐听之有疑义共相与析皆涣然释葢公每遇事辄立一法皆力简而事集后人享其益莫能改不独读书然也仪制胥徒多吾郡人尝私谓所知曰缙云公甚能于宫聪察无与比我等每闻传呼声辄汗出洽背谨思而对无谯诃乃巳亲藩名封属仪制诸掾役分曹纳贿习为故事　世宗自兴藩入继大统尝共中贵叹息曰礼部好一王府和公乃翻诸旧牍定为画一例具草大宗伯奏行之自此宗藩各自知应得不应得不问诸役仪部称肃清焉是时宜兴万文恭公为大宗伯甚重公公又赞行定制度抑奢僭等数事于是京师一时翕然称郑仪制有疑事必问曰昆岩公云何若余辈同署者则尤倾心服也公隆庆戊辰进士初授刑部江西司主事累转云南司郎中云南司典畿内京师人颂公明断咸愿就质爰书成于手受罚者自以不冤锦衣主缉诸不法□役贪功以鹰击毛挚相师狱辞多诬公一一反之且命卫役不得入署门宿猾无所尽其辞持卫篆者亦心折焉大司寇石首王公精于察狱诸司属莫当其意惟公所断无驳辞谓公才可大受而江陵公初当轴锐于求才闻公治行以为绝伦欲调公铨部铨部诸公虑公来或出巳上得仪司缺遂急调之仪制与文选职方京都所谓三大郎者也乙亥竟调验封余自马上闻之以告王尚宝敬美敬美曰此兄竟用耶于今事皆首揆主之今昆岩兄可谓知之最深者矣然竟作得何事此语近似然亦未然公在验封可半年姑为陆沉状亦阴有所推毂丁丑大计外吏则矢心以黜不肖有一二犯公议者其人方走首揆门下踪迹甚昵自谓立致开府闾巷亦哄然谓然榜出竟俱黜闻者且骇且快且服又有一贤者时相衔之必欲黜公力持再三未能得时冬月巳行尽会有巨寇自其境发觉旨下削籍次日公往见则曰某者昨巳处矣若谓我亦能予夺无俟汝也考功例入春闱分校而江陵长君方入试与公同经公竣事即移疾则以验封员外郎徐公元太代长君果在徐房不第乃大怨公曰渠避不就他人安肯中我踰月转文□□任日即题推典史故给事中赵公参鲁以推官超擢福建提学佥事同署皆谓涉太奇乃公作用固如此公尝谓事机不可失一见端即当断行之稍迟恐生他说又谓天下才自足供天下用持秉者未能无私然慎勿以有私待之参伍事势以资与才与地相提衡焉私无所容矣果其人宜私无害也慎无逢迎顾逆鳞亦当避因指科场事云此亦一逆鳞江陵有私人在留都其人急欲入都资亦适及而公力持之是时江陵当轴五年诸隙未开自谓无丝毫玷缺以正论格之方且欲攘善曰此正我意是以公在选司稍得行其志所推举悉合士评至此公不奔父丧而大防始决裂矣公力裁抑楚人所求多不遂彼党恨公刻骨云此自我户内短长何容汝外人持之前此无出生隙故默然相安至此则籍籍谈公短矣相君虽内弗能堪然自谓巳所独拔恐见短于彼党又恐盛摧之名反归公故但贬公俸犹委以选事踰年仍陟公太常少卿然不数日即谪外痈巳溃不得复留也任福建右参议一年持大体孜孜以抚民为念案牍必清尝与余书曰晦迹海滨循故辙以行此心湛然回思三署恍惚如梦幻葢在内多龃龉公拮据心□耳无何迁广东副使辖琼州是时权贵多衔公公□列卿出又尝典选乃远麾海外怏怏不乐遂抗疏归二尊人俱在堂深以得侍养为欢公素潜心理学在西署时盛有讲学名兼习文艺又研求经世之学捃摭往籍类分之彷佛如通典通考大学衍义补诸书然皆撮其精要不枝蔓约有二十余帙余同署时曾及见焉既闲居则立为程葢日率静坐者二时余则仍勤勤著述事间从邑中耆德李参知键等为杯酒欢或相约登临搜奇探幽寓目于鼎湖芝峡间其持家甚严凡接见客会计家务皆有时传语各有人家人遵之不敢违肃然如官府巳遘母樊淑人忧哀毁如礼葢家食者十二年辛卯起井径兵备副使会先任者迁赤城参政赤城乃在上谷最北直悬出塞外三面皆虏虏情最剧其人畏往丐督抚为奏留铨部遂以公补其缺公不以边地为苦不以远徙为愤坦然就官至则以军容肃下略去内地苛礼时衣袴褶与诸将驰走郊原校武技讲战略赴阳和谒制府皆以马不以舆时虏酋称臣久边塞少事然夷性难驯时时小为劫前此者恐开边隙多委此忍之公则纵□兵堑□首虏执为辞公曰汝为逆安得容汝□□中国人为盗者皆杀无赦况尔丑虏虏慑服去锺给事羽正阅边报疏云臣徧历诸边明目张胆敢言战守者惟郑汝璧一人而巳赐白金文绮是冬晋河南左参政明年迁榆林中路按察使西虏不款公风励诸将勤训练戎务改观明年迁山东右布政使寻擢右佥都御史巡抚山东实代余是岁河南山东皆大饥公加意轸恤谕郡邑权宜通有无给金米又命诸市集具饘粥以待饿者委任得人给有次第饥民咸饱无争竞所活六百三十三万有奇土人勒石记之青州贼魏邦齐倡乱歼之赐白金而河南遂至人相食　天子发帑金万余遣光禄寺丞锺公化民兼御史往赈之公卿皆捐俸大司徒蒲杨公扬言于众曰救荒乃巡抚职若一值荒即发内帑安用巡抚为今岁山东河南饥馑同山东有郑公遂若不荒者然河南乃如此众皆服其言倭奴破朝鲜驻釜山者二年人谓东土隔一水扬帆即至公募标兵调浙兵以束伍法整齐之士皆可用备严而民不惊陜西直指奏公前捣巢功再赐白金会有旧衔公者在南都中公飞语南台不察遂以入冒滥疏中旨下改南京别衙门用居无何父石舟公捐馆公性至孝在西曹在山东皆迎养而两次归皆获襄大事若天有意者丁酉倭报复急余忝总督蓟辽特荐公经理朝鲜以守制不果用己亥起南京太常少卿南都多暇今亚辅福清叶公为南少宗伯公与约同读司马公通鉴究理乱兴坏之迹所评驳皆疏于上方以互相质其得失每以今验之非徒以炫博焉壬寅仍擢右佥都御史巡抚延绥延绥公旧宦地悉谙其形势要害兵为天下雄诸裨将多公旧材官指使如意虏酋炒儿忽明爱等寇孤山红崖墩大帅李如樟击败之火落赤犯安边大帅杜松破走之复窥怀远游击沈应蛟战却之皆公发踪指示功也赐白金文绮乙巳迁兵部右侍郎兼佥都御史总督宣大山西军务　皇孙生祖考妣考妣锡诰命荫一子入冑监候代久丙午夏始莅任明日疾作时虏王死应嗣封者方远牧西海上未来诸部落观望莫敢动亦有垂涎越封者故诡其迹东西跳梁众情脉脉怀疑诸将吏皆缄口待公公至则惟讲战守檄行诸道修城堡练士卒治器械间召故大将贵董一元等谈用奇出剿之略置封贡事不问虏诸酋计穷又未即甘摇尾然分疾则日增乞骸骨者三最后行准回籍调理至山东荆门驿卒于舟中寻以延绶军功荫一子锦衣卫百户世袭又得旨从优恤赠嗟乎孔子昔称才难异哉公之才也循循守矩矱耳而中特精及毫厘自道术文学政务法律及诸技艺琐屑事凡人所能者无不□而政事尤长见吏迹辄取亦不硁硁必欲行常以虚平待之所至静默弗炫露若值其机合则斩然断行久远功顷刻立就巳过则如无事然待人无纤微狥而能曲体悉温然推诚属吏莫不惕惕畏竟无怨者日不倦应酬而常闲暇徐方伯成位亦今时异才昔与公及余同署于时公方有时名然徐未肯下也及公后抚山东而徐适起家为海道副使亲受事于公乃始心服与余遇徐州叹曰□与昆岩公同事年余乃不知□超越若此沉细而发必中真不可及即素不甚合□语及公亦无不□服焉公内行修门内怡怡族党俱颂德素明法案言在西曹有律解人争传录之后□□东刻行仪制刻有　帝后纪略诸王表验封刻□功臣封爵考臣谥类钞家刻有由庚堂集皆行于世生嘉靖丙午正月十九日卒万历丁未七月二十日得年六十有二父讳重祖父讳文皆不仕俱□□部右侍郎兼右佥都御史又上处士讳因邵武丞讳銮祀闽名宦始祖讳桂山阳人宋绍兴中仕缙云令卒因家焉至邵武公十二世也配周氏少保公南孙女赠淑人自有志 

　　焦太史编辑国朝献征录卷之五十八终 

　　●焦太史编辑国朝献征录卷之五十九 

　　都察院六（督储　漕运　河道　采木　捕盗　盐政） 

　　◆督储 

　　都察院左都御史轩輗传 
　　又传（彭韶） 
　　巡抚应天都察院右都御史周公季凤墓志铭（杨一清） 
　　都察院右副都御史刘瑀传（实录） 
　　副都御史陈公瑗传（李濂） 
　　通议大夫都察院右副都御史白公圻神道碑（王鏊） 
　　都察院右副都御史李公中行状（罗洪先） 
　　都察院右副都御史延安钟山杨公宗器墓表（王崇古） 
　　嘉议大夫都察院右副都御史曾鲁源先生于拱墓志铭（郭子章） 
　　都察院右佥都御史南涧林公廷玉墓表（吕柟） 

　　○都察院左都御史轩輗传 

　　都察院左都御史轩輗传 【 粮储】 

　　都察院左都御史轩輗字惟衡河南鹿邑县人由进士授行人司右司副历监察御史升浙江按察使进右副都御史巡抚浙江□升左掌南京都察院事拜刑部尚书致仕大学士李贤荐起为左都御史总理南京粮储是岁春复以疾乞致仕章方上不待报携一吏兼程径归至家之日方食时趣具浴浴毕较问日早暮或云□矣輗欠伸而绝时天顺八年五月有司讣闻赐祭葬皆如例輗性耿介门绝私谒其按察浙江矫前政侈靡去一切供应俸资外一无所取朝夕疏食布袍无间寒暑待故旧宾客食不兼味约束同僚三日一市肉不得过一斤简廉威重震撼郡邑官吏畏之或有投牒引去者亲丧闻讣翌日即行僚属有未知者及夺情复任颇以此自矜饮同僚家归辄抚其腹曰此中皆赃物也识者少之其巡抚威望损于按察时在刑部无所建明而颇招物议其掌南□御史有好讦人阴私者辄奖其能尝嗾御史刻南京祭酒吴节节亦发輗平生阴事众颇不直輗□□檗之操终始不易时两淮都转运盐使司运□□九畴亦河南人以清白自励人语廉吏者必以轩廉使耿都运并称云 

　　○又传（彭韶） 

　　彭韶 
　　公讳輗字惟行河南鹿邑人永乐甲辰登进士第天性廉介尝差往淮上催粮冬寒舟行忽堕水救出衣尽湿以绵被自褁有司急为制衣一袭却之不用徐待旧衣之干然后出擢监察御史独振蘖之声当道荐为浙江按察使俸资之外一毫不取四时着一青布袍蔬食不厌与同僚约三日以米易肉一斤人多不堪故旧经过者留待一饭至厚者烹一鸡人以为异忽闻亲丧次日遂行僚属尚有未及知者升副都御史总理南京粮储清操愈厉江陵张都宪素侈纵设席会诸僚公独不赴既而以卓食馈之亦不纳天顺初　英庙复位召为刑部尚书数月以疾乞致仕　上复念公为人不易得与学士李贤言之贤曰輗之素行海内共知一日南京粮储缺人总理遂再□为左都御史委任之赞曰于惟廉士古之李及惟□为通覆谓我激我岂激者百年一日廉宪中丞风纪以植谗谀不行奸墨屏迹乃掌邦禁劲节愈力□而复起宪臣是式 

　　○巡抚应天都察院右都御史周公季凤墓志铭（杨一清） 

　　杨一清 
　　君姓周氏讳季凤字公仪别号未轩己酉领乡荐癸丑会试中高选寻试政都台甲寅授刑部贵州司主事累平冤狱人咸德之三载考最进阶承德郎尚书命阅奏牍寻升员外郎命平湖广狱至则明慎审鞫断狱五百而矜疑者三百有奇进士敖毓元有风节为桂杨守民李怡侵盗粮价监司檄毓元捕治之怡父衡拥众夺怡去旋获衡毓元杖之毙于狱抚按宪臣劾毓元行勘君叹曰断狱倒置一至此哉乃上疏力辨其冤毓元乃得释至梦神人献秋水明镜之诗士夫闻而和者甚众寻升山西司郎中有染工语犯僧僧杀之僧为中贵人所庇君不听竟寘僧重典将军王杲殴人至死法司论当抵罪久不决君得其情遂白司寇奏生之诸凡伸枉者称是乙丑充礼部同考官得士为多丙寅升按察司副使整饬建昌兵备有中官横恣为患君至即敛戢相戒不敢犯时刘瑾窃柄中官张辰赂之瑾矫诏遣往代镇许受词讼一时羣从皆倚势凌轹人民君讽以　国法且严为禁制境内帖然地故多淫祠君下令毁之改建诸葛等庙及功臣名宦祠丽江知府木泰与土官刺马琦世雠未解君谓盍由上官处分柰何以兵乱宜即退不然且征兵尽剪除乃止定惶恐立解黎溪贼阿杓诱众寇村寨邻省请会剿未克君阴遣官军分布要路贼就擒土官母师古与其族构难君招致谕以祸福皆感泣罢争越嶲官舍欺隐田粮君查并省其增额众皆相劝来输遂完逋负后以奉例裁革归瑾复矫诏令科道官核实边储事颇涉君令往陪纳彼中父老闻君至咸出迎候比竣事泣送如初戊辰起云南提学副使至则动以身教且条学规作士范无非崇雅黜浮之说故士名誉髦夷俗渐革土官高聪者世崇番教因君至尽毁其家释像并堂与器俱输送官所君大书崇正奖劝其家寻升山西行太仆卿祛弊兴利多所建白马政废弛为之一新未几擢湖广按察司以内艰去服阕改福建按察使时中官在镇凡商税皆其牙卒辈搉之所在骚然君拑其委官并榜禁所属民商获苏复迁湖广右布政使转左时巨盗贺章聚众流刦君协力平之捷闻赐白金文绮会诸郡大水民饥君白抚按请于朝有核内帑存兑军罢清戎停刷卷数事甚善时赈济大臣未至君先出库藏亟贷赈众难之君曰吾能活百万生灵即获罪□悔竟发之人谓有汲长孺之风中官刘鈗以迎佛过其境僚佐托公出以避君直前以身当之且以民穷岁俭令有司勿供送锐一无所得明日遣人来致殷勤托其分售私货以归利君不许锐气沮即解舟去凡上游诸道胥赖焉嗣是中官李文等各以事至有所干请必委曲谢绝顷之有采薪取鱏鲤渔种之命君不得巳乃以库银委官收集民得不罹害又调度军食讨平贼苗转输大木民安事妥累受殊赉辛巳　今上白兴邸入嗣大统君扈从至汴疏六事进一曰法祖宗二曰勤圣学三曰亲君子四曰远小人五曰薄税敛六曰汰冗员举切时政寻奉　圣母北上凡舟车夫役处置周详民甚便之未几擢右副都御史巡抚保定等处　上嘉其劳有白金文绮之赐君益感激凡有兴革便宜即具疏以闻多见采纳时文案填委裁决无遗凡巡历必问民间疾苦止科罚裁冗费平徭役戒争讼慎封守官民皆惴惴不敢违法其策机用武尤极神速巨贼王堂赵延寿等流刦地方骁劲无敌众□愕眙计罔所出君曰是恶能为乃□指挥等官授以方略诸贼伏诛余党尽绝时驿传未清又采羣议酌时宜以预征解时敛散以均站□禁揽造以缮器具增马价以均差使因繁简以定□应数事皆凿凿可行远近称便滹沱等河决率属沉玉帛以祭寻复故道至今赖之未几擢南京都察院右副都御史协掌院事寻升南京刑部右侍郎会湖南事被诬解任君家居惟杜门习静不问外事然屡胜荐剡舆论翕然至是吏部疏其名可征用擢君右都御史总理粮储巡抚应天苏松诸府地方君上疏辞不允方治行遽病不起时戊子四月十五日也讣闻　上遣官谕祭命有司营葬如制年六十有五君性孝友早失怙恃事其兄公瑞如父治家严整童仆无敢慢族人孤贫割田分粟给之终身德性和粹然其中耿耿有介不为物挠其敷政临民虽微琐曲折莫不经意务求至当人为建祠立石以识不忘所著有未轩漫稿正学编等书十余种行于世 

　　○都察院右副都御史刘瑀传（实录） 

　　都察院右副都御史刘瑀传 【 督储】 

　　实录 
　　刘瑀字汝器直隶蠡县人成化二年进士授监察御史擢知苏州府升山西右参政以事累降知四川保宁府未几仍升旧职历升山西左布政使迁都察院右副都御史督南京粮储弘治六年乞致仕给驿归以十六年十二月卒赐祭葬如例瑀躯干丰伟性刚毅与物寡合为山西参政会泽潞沁汾岁饥盗起瑀招徕赈贷民颇赖之初守苏时亦称简静然始廉而终贪有巡按御史张淮者行部所至知府而下送迎悉行跪礼瑀独不为屈后瑀私钞关缗钱为淮所廉得遂屈膝故苏之谣有云白面虎遇张猎户以瑀面白而性猛故云 

　　○副都御史陈公瑗传（李濂） 

　　副都御史陈公瑗传 【 督储】 

　　李濂 
　　陈公瑗字大玉别号朴庵其先陈州人后徙太康元季兵乱再徙汴遂为祥符人大父景文隐德不仕父敏中永乐丁酉河南乡试仕山东滨州儒学训导并赠通议大夫都察院右副都御史滨州公以汉藩诖误发戌甘州左卫生公公幼而奇颕年十二纵笔为举子业巳可观天顺己卯年十八遂领乡荐成化壬辰登进士丙申拜户部江西司主事丁滨州公忧免丧复除本司丁未擢广西司员外郎弘治戊申署山东司郎中庚戌实授公在户部最久以清慎着闻时廷议盐法久坏请遴选部属有才望者清理之部尚书举公往治其事公搜剔弊端权贵人侵夺鹾利者始皆知畏畿内大水败禾稼公奉诏赈救饥民获免死徙事竣陈言十事其间言权贵人役民之害尤切时弊由是声名益噪辛亥擢江西左参政在任五载悉心□务适建亲藩公规画适宜省财力巨万丙辰擢福□右布政使事有利病当兴革者公必与同官商确次第举行不肯专主尝怪文移乱真者猝不能辨一日廉得伪印十余颗皆老军吏为之公擒其人悉寘于法闽城中有渠通潮汐纵横如井字形堙塞六十余年公建议浚之伐石甃堤十余里舟楫通行物货易致至今民以为便丁巳转江西左布政使父老遮道迓公喜曰是故陈参政耶公下车即除民疾苦数事先时有横取者公为委曲裁处上下无怨且谓累岁盗贼不息实因民困征输所致公为均其赋税民赖以苏戊午擢都察院右副都御史总督南京粮储出纳月以数万计江浙湖广例有方面官部运或不时至公移文促之俾如期集自京卫乌龙潭至江北凤颖诸仓创置岁久旧制特设工部主事一人专圣修葺顾工役苟且随复损坏公至亲为料理视如家事又重建若干楹皆坚固可久实有裨　国计云庚申卒于金陵官舍得年五十有九 

　　○通议大夫都察院右副都御史白公圻神道碑（王鏊） 

　　通议大夫都察院右副都御史白公圻神道碑 【 督储】 

　　王鏊 
　　白氏远有代绪宋季有讳继升者自洛阳来家毘陵后复徙采菱港然至康敏公始大康敏事茂陵泰陵位至大司寇太子太保立朝四十余年为国元老公为之子趾美前人致位中执法后先相望可谓盛矣公讳圻字辅之年十八占应天乡试明年登进士授南京户部主事进刑部员外郎郎中改户部督漕运以忧去改都水郎中升浙江参议时逆瑾柄政有承风旨开处州银穴者公曰不可目前之利小意外之变大乃以赎金充内帑事得巳鄞有少年为日本馆甥巳乃随使入贡鄞人执之以问夷人大噪公曰夷狄不可以中国之治治少年者予之无损治体夺之或启衅端纵之逸长兴有田啮于水凡八十顷而粮固在民甚病之公为奏免转福建参政汀漳盗起公舆疾率兵至大田驿相拒二十余日会镇东官军至合击之贼乃解散进山东左布政使迁尹应天遂擢都察院右副都御史提督南京粮储应天康敏旧治也大兴学校招复流移修举康敏旧定义役上便宜七事皆切时宜京储岁入一百二十七万所出乃一百五十余万石公奏南京根本重地储蓄减耗所出多于所入何以持久请革冗费冗食劾武臣逋负不法坐辜者若干人时太夫人春秋高公屡欲乞归养不得平居忧戚满容及闻讣奔丧归旋得疾卒事闻赐葬祭命有司营葬年五十有二公性明爽乐于兴事而议谕每依忠厚于故人子弟及贫弱调护周至盖有康敏之风焉至案致乐清徐把总之罪平反安□□县廖纪之冤穷竟泉倅干茂之赃而雪副使张□□洿□宽恤山东流贼残破州县检奏守志不污者表章之所在赈饥恤灾尤为人所称道云
  </div>
  <div class="pagination">
   <a href="国朝献征录_page96.html">
    上一页
   </a>
   <span>
    ...
   </span>
   <a href="国朝献征录_page92.html">
    92
   </a>
   <a href="国朝献征录_page93.html">
    93
   </a>
   <a href="国朝献征录_page94.html">
    94
   </a>
   <a href="国朝献征录_page95.html">
    95
   </a>
   <a href="国朝献征录_page96.html">
    96
   </a>
   <span class="current-page">
    97
   </span>
   <a href="国朝献征录_page98.html">
    98
   </a>
   <a href="国朝献征录_page99.html">
    99
   </a>
   <a href="国朝献征录_page100.html">
    100
   </a>
   <a href="国朝献征录_page101.html">
    101
   </a>
   <a href="国朝献征录_page102.html">
    102
   </a>
   <span>
    ...
   </span>
   <a href="国朝献征录_page98.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
