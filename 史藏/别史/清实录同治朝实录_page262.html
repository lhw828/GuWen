<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 262 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 262 页/共 505 页</h1>
    <div class="content">○以吉林协领胜安为三姓副都统。　　

○乌里雅苏台蒙古参赞大臣车林敦多布因病解职。实授锦丕勒多尔济乌里雅苏台蒙古参赞大臣。　　

○命御史庆福开缺以知府用。发往察哈尔。交户部左侍郎皂保差委。　　

○庚戌。遣官祭贤良祠。　　

○谕内阁、前因明绪奏、伊犁领队大臣穆克登额全家殉难。当经降旨交部从优议恤。兹据镶白旗满洲奏、据穆克登额之子护军校文麟呈称、因在京供职。并未随任等语。文麟著交该旗带领引见。　　

○谕军机大臣等、李鹤年奏、捻逆合股攻扑省南濠墙。乘夜东窜。自请议处一摺。任赖张牛四逆。由中牟尉氏一带。合股东趋。窜近汴省河岸。经炮船兵勇开炮轰退。该逆遂并归南路。于芦花冈等处。填濠越墙而进。遂由陈刘一带窜向东北。贼势剽疾异常。开州东明长垣等处。河防最关紧要。清丰南乐一带漏网凶徒。恐有由贼中逃回者。煽惑句结。不可不虑。著刘长佑饬令在事文武。严密防范。并添调精锐兵勇。或即令臬司张树声前往大名一带就近调度。以资得力。不可稍涉大意。运河东面濠墙。阎敬铭当已补修齐备。即著该抚严督所部各军。实力防守。并著曾国藩檄饬李昭庆督率所部。联络东省将士。互相援应。遏贼北窜。此时湘淮豫各军均落贼后。东省守备空虚。尤为可虑。曾国藩务当酌度机宜。飞催湘淮诸军。星夜折回东北。紧蹑贼踪。尽力兜击。并著李鹤年檄饬宋庆之师。视贼所向。会合追剿。毋稍松劲贼踪飘忽靡定。皖北淮徐等处。均宜豫筹布置。著乔松年、英翰、调派皖军。分布皖北边境。以备迎击。淮徐一带水陆防务及运河防守事宜。吴棠当迅筹布置。并著张之万速赴新任接办。以专责成。吴棠、乔松年、均应实力经画。不得存五日京兆之见。致滋贻误。此次贼匪窜赴汴南濠墙。虽由兵力单弱所致。究属疏于防范。李鹤年著交部议处。正在寄谕闲。据阎敬铭驰奏。捻匪窜至兰考。偪近东境。现筹布置一摺。捻众焂忽东窜。菏泽曹县等邑。已见贼踪。阎敬铭拟拨出王成谦一军。赴钜野一路凶探拦击。并令王正起另带振字五营。赴郓钜策应。即著饬令相机剿办。运河墙工已竣。有险可扼。并著分饬各军。严防汛地。毋任窜越。惟东省兵力尚单。仍恐不敷分剿。曾国藩尤当迅饬各军。星驰援剿。并饬李昭庆将长沟以南汛地。一体严防。张秋濮范一带黄河防务。更宜严密。并著刘长佑、阎敬铭、随时联络援应不可稍分畛域。致误事机。将此由六百里各谕令知之。寻吏部议、李鹤年应照防范不严例降一级留任。事关军务。无庸查级纪议抵。从之。　　

○又谕、前据郭嵩焘奏、南海生员邹伯奇木讷＜??闲＞古。专精数学。海甯生员李善兰淹通算术。尤精西法。宜并置之同文馆。以资讨论各等语。现在总理各国事务衙门同文馆。正在需才之际。该生员等既通西法。自可有裨实用。著瑞麟、蒋益澧、马新贻、迅将邹伯奇、李善兰、咨送来京。前赴总理各国事务衙门。听候该管王大臣试验。再行奏请给予官职。以资差委。将此各谕令知之。　　

○辛亥。谕内阁、镶红旗汉军都统奕劻等奏、世管佐领郎宗盛出缺无嗣。应否以曾经犯案革去领催之恒溥拣选拟正承袭。抑或于长房内按次拣选拟正等语。恒溥既经犯案。所有郎宗盛所出佐领一缺。著于长房内按次拣选拟正。　　

○谕军机大臣等、官文、曾国荃奏、拏获冒充职官习教匪徒。录供呈览。请通饬严密查拏等语。匪徒杨汶政等、胆敢传习白莲邪教谋逆。并分往各省纠党进京。希图起事。杨汶政复在湖北冒充钦差职官。经署当阳县知县阮恩光将杨汶政及其跟随丁仆一并拏获。该犯供词内习教党与甚多。并有住居京城。及分往各省。纠约夥党多人姓名里居。及来往京城住址。均历历如绘。此事情节重大。非寻常案件可比。不可不切实根究。著都察院五城步军统领衙门顺天府密派明干妥员。按照供单内所开各犯姓名住址。认真访拏。务须全数弋获。不准一名漏网。该文武员弁等。有能迅破重案拏获要犯者。准该管衙门择尤保奖。尤当严密查办。不准稍有洩漏。傥不知慎密。任意传播。致该匪徒等闻风远扬。惟各该管衙门是问。白全为案内最要首犯。著刘长佑、崇厚、严拏务获。毋任脱逃。其分往湖南等省之王升等各要犯。著各省督抚迅督各地方官严密查拏。务期必获。毋得视为具文。并准将拏获要犯之地方官一体保奖。原片并供单各一件。均著各钞给阅看。将此由五百里各密谕知之。　　

○以刑部左侍郎灵桂兼署户部左侍郎。管三库事。　　

○以国子监祭酒瑞联为詹事府詹事。　　

○以正黄旗蒙古副都统英元署镶红旗满洲副都统。　　

○以江西定南厅捐输团练。永广学额七名。　　

○壬子。谕军机大臣等、奎昌、明瑶奏、现办操防情形。请拨饷银。及筹拟科属台站。采买驼马各一摺。科城防守事宜。甚关紧要。奎昌等现由明阿特等旗内。调派满兵二百名。会同绿营官兵一体操演。著即饬令派出员弁。申明纪律。认真训练。不得有名无实。据称科城地处极边。诸物昂贵。此项操防官兵。必须筹给口分。免致困苦。著赵长龄于应拨新疆饷银内。酌拨银数万两。解交奎昌等收存。以供支放。毋许推诿。奎昌等、于此项饷银。务须撙节动用。核实造报。不可稍有糜费。至口内现调征兵。前已准李云麟所请。改道大西路一带前进。不由乌科行走。科属已无须安设台站。自无庸多备驼马。奎昌拟动用库存伊犁饷银四万两。购买帮台马九百匹。驼四百五十双。如已购就。著咨明李云麟军营听候拨用。其催兵解饷各事宜。仍遵照本月二十三日谕旨办理。将此由五百里各谕令知之。　　

○以热河缉盗出力。赏千总滕盛休等蓝翎。余升叙开复有差。　　

○癸丑。陕甘总督杨岳斌奏、官军进剿张家川逆股获胜。得旨、张家川大股回逆虽经击退。难保不分窜平凉一带。仍著督饬王得胜等乘势追剿。毋令蔓延。　　

○甲寅。谕军机大臣等、前据胡家玉奏、直隶练兵。改由京营挑选。交总理各国事务王大臣管理。当经交神机营王大臣会同兵部妥议具奏。兹据奏称、添练京兵。应由总理各国事务王大臣择地训练。所需饷乾。请饬户部详为筹画各等语。除直隶改设六军仍照户兵两部原奏办理外。训练京兵。原以固根本而防外侮。若分设两营。则事权不一。转无以专责成。自应仍师神机营酌量添增。于京营内挑选训练。毋庸归总理各国事务王大臣分管。惟户部饷项。现未存储钜款。而此次所议添兵。又为目前急务。未可以饷项未充。稍事延缓。著户部详为筹画。如款项一时未能如数。即将每月约筹兵饷若干。先行知照神机营王大臣酌核办理。一俟库款稍裕。再照所奏兵数随时补足。以备不虞。所需军火等项。遇有缺乏之时。并著总理各国事务衙门协同筹办。以期饷足兵精。缓急有恃。将此各谕令知之。　　

○又谕、户部奏、请将各省应解固本兵饷改解部库一摺。直隶固本饷项。前经谕令广东按月解银一万两。四川福建江苏江西湖广河南山东山西九省。按月各解银五千两。径解直隶藩库。以供支放。乃各该省奉文以后。均未能按年清款。或全未报解。现在总理各国事务衙门奏请变通练兵章程。所拟六军马步口分。并文武员弁薪水等费。每月已需银五万二千余两。续添应支之款。多寡尚未豫定。均应于原定饷内供支。若各该省仍复报解参差。或短欠划扣。必至临时贻误。关系非轻。著照户部所请。所有各该省应解固本饷项。仍照原定数目。改解部库交纳。自奉文日起。或一月一解。或两三月一解。总须按期赶到。不准稍有拖延。如该督抚等任意迟逾。三月不解。即由户部指名严参。照贻误京饷例议处。从前欠解之款。并著免其补解。以示体恤。其直隶藩库已收银两。著直隶总督转解部库。由部支放。并将已支各款。核实造报。此次练兵应需军火杂支等项。及一切经始章程。该督节妥筹具奏。至此项各省饷银到部。经委员交兑清楚。著由管库大臣当堂发给批回。无庸领取回省限照。亦无庸另备科道衙门验批。以省周折。将此由五百里各谕令知之。　　

○又谕、前据总理各国事务衙门奏、请变通直隶练兵筹饷章程。并购备马匹。举行屯田各摺片。当经交该部议奏。旋据户兵两部会议具奏练兵章程十七条。及广东等省固本饷银解部转拨以供支应。详加披览。所筹尚为周密。现当贼氛未靖。外侮可虞。自应择要扼扎。以资拱卫。即著照所议于遵化等处各驻一军。每军步队二千人。马队五百人。共合一万五千人。于提督各标内挑选。分派将领认真训练。统归该督节制。所需马匹。即于直隶额设骑操马内拨补。如有不敷。著刘长佑设法购买。即仿照神机营餧马章程办理。所请发给将领关防。酌给官弁薪水。增给兵丁口粮。均著照所请行。经此次严定章程。令在必行。刘长佑前请挑练兵丁二万五千名。精勇五千名。迄今数年之久。毫无成效。若再任意延缓。尚复成何事体。著该督于半年内。务将办理情形。详悉奏报。毋得视为具文。敷衍塞责。所练各营。朝廷当随时＜??闲＞派大员前往校阅。傥有训练不精。军实不齐之弊。必当从重惩处。刘长佑受朝延厚恩。值此事多艰。谅不敢仍沿积习。致负委任。其举办屯田一节。并著该督酌量办理。总理各国事务衙门摺片三件。户兵两部会议摺单各一件。均著钞给阅看。将此谕令知之。寻奏、直隶督提两标。及天津宣化等各镇。前后挑练。共有一万余名。尚须酌练数千。方能足额。至勇丁一项。需饷浩繁。不免随时添减。现计南路防军水陆各勇。共存六千余名。核之原议募数。有赢无绌。其余经始应办事宜。当再妥筹具奏。报闻。　　

○又谕、杨岳斌奏、曹克忠现赴陕西。请催还甘省一摺。览奏殊堪骇异。曹克忠系现任甘肃提督。职守攸关。且正当军务吃紧之际。何得擅行弃置。径赴邻省。前因该提督患病。曾经降旨赏假两个月。令其在兰州城内安心调理。毋庸远道就医。并赏给人薓四两。以示体恤。乃该提督不候谕旨。遽已赴陕。来去自由。实属不晓事体。曹克忠著交部议处。并著刘严催该提督星夜折回甘省。傥再不知轻重。任意迁延。致所部将士相率效尤。擅离汛地。该提督自问当得何罪。兰州为省垣重地。变乱甫定。文武大员相继出省。空虚可虑。杨岳斌务当饬令王得胜等分统曹克忠所部各营。恪守纪律。不得任意妄行。并饬令暂护提督邓全忠经理营务。毋任散漫无纪。一面严催蒋凝学统率所部。赶紧赶省弹压抚绥。穆图善督率兵勇由甯夏起程。前赴中卫一带。即著相机剿办。省垣近日情形若何。饷路是否通畅。并著该将军就近妥筹兼顾。将此由六百里各谕令知之。寻兵部议、曹克忠应照擅离汛守革职私罪例革职。无庸查级纪议抵。得旨、著加恩改为革职留任。仍著迅速赴甘肃省垣。毋得任意逗遛。再干咎戾。　　

○乙卯。谕军机大臣等、曾国藩奏、捻股东窜。派军追剿。请宽疏防处分。令李鸿章等出省会剿。并刘长佑奏、请调余承恩一军回直各摺片。曾国藩所奏捻首张牛任赖四逆。合股东窜。河防无成。与李鹤年前奏大致相同。曾国藩现已饬令刘铭传等分赴山东追剿。著即严檄各军。视贼趋重处所。尽力追剿。阎敬铭尤当督军严扼运河。毋任贼骑东渡。黄河为畿辅屏蔽。防务尤关紧要。著刘长佑、阎敬铭、严督水师炮船。梭织巡防。并饬陆军实力堵遏张秋濮范一带。尤宜不分畛域。互相援应。余承恩于畿南情形较为熟悉。即著李鹤年将余承恩一军调回直隶。以固河防。贼股分合靡常。趋向无定。江皖边境。亦须力筹堵截。并著吴棠、乔松年、英翰、恪遵前旨。督军扼守要路。以备迎击。曾国藩现驻周家口。距济甯徐州较远。难于兼顾。著李鸿章迅即携带关防出省。驰赴徐州驻扎。就近调度淮湘各军防务。保卫淮徐以东各路。并与阎敬铭商办山东军务。互相策应。李鸿章未出省以前。淮徐防务。仍著吴棠办理。并著张之万遵奉前旨。迅赴漕督新任。傥贼折向豫西。曾国荃亦当督率鄂军。越境驰赴南阳。会同豫师合剿。并随时与李鹤年商办军务。联络声势。总期合数省之力。迅埽狂氛。不可稍分彼此。曾国藩总领师干。尤宜统筹全局。毋得专诿地方督抚。致军事散漫无纪。鲍超一军。并著官文、曾国荃、饬令赶紧赴豫。由曾国藩相机调遣。毋再迁延干咎。李鹤年疏防濠墙。前据该抚自行奏请议处。业已降旨交部议处矣。刘铭传、潘鼎新、到防虽迟。据奏分守濠墙。尚无贻误。著从宽免议。汴省应修濠墙。仍著李鹤年实力兴办。防贼回窜。毋稍弛懈。至剿办机宜。固须博采众议。而军情变幻无常。更当随时酌度。内断于心。朝廷总以办理有无成效为凭。该大臣督抚等。惟当同心竭力。埽除余孽。速竟全功。毋得各怀疑忌。致负委任。将此由六百里各谕令知之。　　

○钦差大臣曾国藩奏、请调浙江处州镇总兵官马德顺赴河南军营管带马队。允之。　　

○补铸伊犁将军塔尔巴哈台参赞大臣各印信。从代办将军署参赞大臣李云麟请也。　　

○以江苏水陆各军分援安徽浙江福建等省出力。赏提督唐殿魁等正一品封典。总兵官郑海鳌、韩照扬、藩鼎立、卫汝贵、吴从发、龙志顺、李昌和、符国华、张有胜、副将郭文武、张朝山、郑春和、洪福胜、张慎德、明绍才、李锦章、康启贵、余在榜、梅大有、李玉元、刘思河、张耀燕、李洪顺、易英和、黄永源、谢权衡、成保元、参将姚靖戎、董明礼、钱光盛、李占彪、汪隆元、陈百胜、潘克龙、任世和、蒋振元、知州潘鼎琛、巴图鲁名号。参将吴育仁、同知李经棠等花翎。通判叶基演等蓝翎。余加衔升叙有差。　　

○予贵州镇远等处阵亡参将廖得胜、都司胡显扬、守备何道喜等、祭葬世职加等。　　

○追予江苏上元殉难知县刘同缨建立专祠。　　

○丙辰。谕内阁、左宗棠、徐宗干奏、请将藉办土匪。纵容丁书需索兵费之代理知县革职拏问一摺。福建代理诏安县知县张鸿书、因赴县属查拏匪犯。辄敢向各乡需索兵费。并带同门丁李安在各处查案得赃。实属贪墨不职。前代理诏安县知县福建候补县丞张鸿书、著先行革职拏问。交该督抚饬司提审。并勒令将门丁李安交案审办。以儆贪墨而肃官方。　　

○谕军机大臣等、成禄奏、肃城未克。亟筹募勇拨兵。请饬赶办皮衣。派兵前赴哈密。文麟丁忧。请旨办理各摺片。成禄官军。围攻肃州。由东门等处。分路进剿。叠有斩捦。因游击张起龙等阵亡。功败垂成。以致坚城未克。成禄屡经有旨催令出关。此时肃州尚未攻拔。著杨岳斌怀遵前旨。速拨数营。前赴肃州会同黄祖淦设法围攻。迅图规复。成禄仍赶紧部署一切。带兵出关。毋稍延误。黎献所部马步六营。前已有旨交黄祖淦代领。著杨岳斌、成禄、传知黄祖淦。即将黎献所领六营妥为管带。以资厚集。黎献能否胜任。尚未据杨岳斌查奏。兹据成禄奏黎献自去冬溃走后。现派熊占魁驻扎总寨。距肃州三十余里。不肯前进。并骚扰乡民。十室九空等语。著杨岳斌一并详查参奏。曹克忠假期将满。著该督恪遵前旨。责令该提督折回甘省。成禄所请曹克忠西行助剿之处。著该督酌量情形。相机调拨。成禄以伯锡尔请兵会攻吐鲁番城。当派精锐一营。并安西兵勇一千五百名。令明春统带前往。惟哈密新克。必须重臣镇抚。文麟本日已有旨改为署理哈密办事大臣。仍著文麟赶紧出关。前赴新任。会同伯锡尔将一切事宜。妥为办理。文麟所管粮台事务。著成禄就近另派委员接管。塞外地方苦寒。成禄带兵出关。拟于凉甘安肃各属。赶办无面长皮袄统一万件。所需价值。准其作正开销等语。著杨岳斌即照成禄所请。饬属妥速办理。将此由六百里各谕令知之。　　

○又谕、成禄奏、山西归绥。由草地运解运饷迟延。请饬迅速转运。并请拨各省火药各一片。据奏晋省于新疆兵饷内。筹借成禄军营饷一万两。除拨给王瑞等赴豫募勇银三千两。实解银七千两。已于本年正月二十九日。由晋起解。赴归绥道衙门交纳转解。至今尚无音耗。殊属迟滞。著福兴、赵长龄、查明系在何处耽延。催趱前进。至各路应解成禄营饷。均系由山西出口。转由草地运解。若皆似此迟缓。必至有误师行。并著福兴、赵长龄、严饬归绥道及蒙古台站地方。遇有该营军饷。务须随到随解。不准稍有延阁。成禄所请于凉标库存火药内调取一万斤。甘标酌取二万斤。著杨岳斌转饬所属照数拨解。其所请饬河南陕西各拨火药三万斤。山西拨火药四万斤。著李鹤年、刘蓉、赵长龄、如数拨解。均由草地运赴。以资应用。又据成禄奏、派员赴豫募勇请饬豫抚遵照办理等语。即著李鹤年督饬成禄所派委员王瑞、丁文学、在归杞襄郏一带。招募数营。迅速赴甘。并由河南协饷内。拨银数千两。为制造军械帐房之用。仍酌拨枪炮火药。以期得力。此项募勇经过各地方应支口食。并著李鹤年咨行各该省督抚饬属照例供支。毋令缺乏。将此由五百里各谕令知之。　　

○改丁忧哈密办事大臣文麟为署任。　　

○复甘肃肃州伤亡已革总兵官庆瑞原官。予祭葬世职加等。阵亡游击张起龙祭葬世职如副将例。　　


大清穆宗继天开运受中居正保大定功圣智诚孝信敏恭宽毅皇帝实录卷之一百八十四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治五年。丙寅。九月。丁巳朔。上诣绥履殿问慈安皇太后安。平安室问慈禧皇太后安。至乙酉皆如之。　　

○奉慈安皇太后慈禧皇太后幸漱芳斋。侍午膳。　　

○谕内阁、朕奉两宫皇太后懿旨。现在天气渐寒。八旗兵丁。生计维艰。殊深轸念。所有该八旗兵丁等。著加恩赏给一月钱粮。即由户部按照现行放款事例筹给。以示体恤。　　

○又谕、前据左宗棠、徐宗干奏、请将福甯府知府丁嘉玮调补福州府知府。经吏部核与例案不符议驳。兹据左宗棠等奏、丁嘉玮才识通达。干练勤能。于闽省情形最为熟悉。请仍以丁嘉玮调补等语。该督抚自系为人地相需起见。福建福州府知府员缺。著准其以丁嘉玮调补。仍送部引见。　　

○谕军机大臣等、讷尔济、伯锡尔奏、伯锡尔捐输巴里坤满汉兵粮。请饬陕甘总督筹拨军饷粮石一摺。本年六月。巴里坤官兵督同回兵进剿。克复哈密。该郡王筹备犒赏银物牛羊米石等项。并散放逐日盐菜口粮。所费甚钜。又安设东北二路军台九处。递送文报。在该郡王出于至诚。力图报效。甚属急公可嘉。惟念大兵出关进剿。所需口粮甚多。若不豫为筹画。诚恐临事周章。著杨岳斌无论何款。先行筹拨军饷银十万两。并令敦煌等县迅速拨运仓储粮食十数万石。以顾征兵要需。其哈密驻扎兵勇口粮。仍著伯锡尔暂行垫办。俟饷项解到。酌量归款。以示体恤。讷尔济另片奏、哈密贼踪远扬。缠头各安本业。该大臣拟即起程回任。著照所请。迅即回任。所有哈密一切善后事宜。著伯锡尔于文麟到任后。商同办理。至所称哈密协副将及都司通判关防。巡检印信。前于回城缠头处寻出。已交付淩祥等接收开用等语。关防印信。既落贼手。岂可仍行开用。漫无稽考。著即咨照礼部另行颁给。如恐一时不能颁到。不妨先刻木质关防印记。以昭慎重。将此由五百里各谕令知之。　　

○盛京将军都兴阿奏、遵旨酌拨官兵。常川驻扎海口。操练洋枪。得旨、著即督饬员弁认真训练。务令纪律严明。缓急可恃。神机营队官。著准其咨调来营教练。以资得力。　　

○调任陕西巡抚乔松年奏请陛见。得旨、著即前赴新任。毋庸来京请训。陕省地方紧要。该抚接任后。务将军务吏治。实心实力。遇事整顿。力挽因循推诿积习。以副委任。　　

○命户部左侍郎谭廷襄、会同三口通商大臣崇厚、办理义大利亚国通商条约事务。　　

○以捐助军饷。免盛京刑部侍郎志和革职留任处分。赏还二品顶带。　　

○以福建巡洋出力。予千总刘廷华等升叙开复有差。　　

○追予福建台弯殉难道员孔昭慈建立专祠。谥刚介。　　

○戊午谕内阁、蒋益澧奏、查明太平关税务积弊。请裁撤书吏家丁。派员帮办。并将巡抚等衙门陋规。全数革除一摺。所办甚属认真。各省关税。丝毫均关国帑。若果管理之员。洁清自矢。认真经理。何至动形短绌。兹据蒋益澧所奏。广东太平关额徵银两。历年亏短。递有加增。而各衙门陋规。及家丁书吏侵渔甚多。积习相沿。殊堪痛恨。即著照该抚所请。所有经徵太平关之家丁书吏。永远裁革。由该抚派委廉能之员。帮同南韶连道管理。其巡抚衙门月费等项。并文武各衙门规费。南韶连镇总兵薪水。均著一并裁撤归公。试办一年。再由该抚察看情形。酌定章程。奏明办理。经此次整顿之后。傥有巧立名目暗中侵蚀等弊。并著该抚严行参办。此外各省关防。均著该管督抚监督等实心清厘。务令积弊悉除。税课日有起色。毋得复蹈故辙。任意亏短。致干重咎。　　

○蠲免福建龙岩、崇安、长汀、顺昌、建阳、永安、德化、清流、邵武、大田、安溪、甯化、将乐、十三州县。暨邵军同知、溪口州同、仁寿、麻沙、县丞所属被扰地方额赋有差。　　

○己未。谕军机大臣等、前因杨岳斌奏、曹克忠遽赴陕西。请催还甘肃一摺。当经谕令刘蓉严催该提督星夜回甘。并将该提督交部议处矣。兹据曹克忠奏。沥陈患病。并历年军务情形一摺。曹克忠带兵剿贼。战功卓著。筹垫军饷。激励军士。尤能以公事为重。现在甘省军务未竣。正赖得力大员。督兵剿办。岂可遽赴邻疆。置甘省军事于不顾。且该提督仅系暂时给假。并未开缺。又岂可擅离职守。著即恪遵前旨。折回甘省。俾所部将领有所禀承。奋勉立功。以副委任。其各营勇丁。著杨岳斌责成王得胜等妥为约束。申明纪律。不得滋生事端。至饷银粮米。为军营最要之需。何得久任缺乏。陕甘唇齿相依。所有曹克忠旧部饷需军火。著刘蓉赶紧筹款拨解。源源接济。并著杨岳斌迅筹米粮。运解各营。均匀散拨。不得藉词推诿。致误事机。将此由六百里谕知杨岳斌、刘蓉、并传谕曹克忠知之。　　

○庚申。遣官祭都城隍之神。　　

○谕军机大臣等、瑞常等奏、造办处库款支绌。请饬催粤海关应交要款。并苏州办公银两。迅速解京一摺。本年粤海关监督应交造办处停修米艇银三万两。日久未解。现在该处承办差务。需款孔殷。著师曾即将前项银两。于本年冬间埽数解京。不准稍有延宕。至所称苏州织造。每年应交办差存賸管关养廉、罚料漏税、平余并平等款、银五万余两内。曾经奏由该关税务项下。提出银三万两。遇闰加增。专备传办差务应用。余賸银两。随运解交。现在关税暂行停止。各款无著。而所传各项。均系要需。京内无从采办。自应量为变通。著庆林迅将该处前传活计、及此次所传各项衣料、应需款项。与李鸿章、郭柏荫、设法筹画。备齐解京。并著李鸿章、郭柏荫、于该省司库项下比照关税数目。按年筹拨银三万两。遇闰加增。专备该处传办活计动用。余賸银两。随即解京。以清款项。毋稍玩延。原摺著钞给阅看。将此谕知李鸿章、并传谕郭柏荫、庆林、师曾知之。　　
</div>
    <div class="pagination">
<a href="清实录同治朝实录_page261.html">上一页</a><span>...</span><a href="清实录同治朝实录_page257.html">257</a><a href="清实录同治朝实录_page258.html">258</a><a href="清实录同治朝实录_page259.html">259</a><a href="清实录同治朝实录_page260.html">260</a><a href="清实录同治朝实录_page261.html">261</a><span class="current-page">262</span><a href="清实录同治朝实录_page263.html">263</a><a href="清实录同治朝实录_page264.html">264</a><a href="清实录同治朝实录_page265.html">265</a><a href="清实录同治朝实录_page266.html">266</a><a href="清实录同治朝实录_page267.html">267</a><span>...</span><a href="清实录同治朝实录_page263.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
