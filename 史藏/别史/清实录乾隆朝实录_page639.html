<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 639 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 639 页/共 1860 页</h1>
    <div class="content">○癸未。上诣皇太后行幄问安。　　

○谕曰、护军统领塔勒玛善副都统扎勒杭阿、俱著授为参赞大臣。前往北路军营。每人赏银三百两。　　

○工部议准、广西巡抚李锡秦疏称、归顺州建城。原议用砖。该处土性松浮。烧砖难成。应改建石城。从之。　　

○是日、驻跸赛音郭勒大营。　　

○甲申。上诣皇太后行幄问安。　　

○军机大臣等查奏、坐台废员内。原任奉天府府尹霍备、到台六年有余。原任浙江嘉兴府知府杨景震、到台期满。因台费未完。估变家产。留台著追。原任湖北应城县知县骆玉图、到台三年有余。未完台费甚多。现在无从著追。余俱年限未满。得旨、霍备在台已久。年亦衰老。著加恩准其回籍。杨景震未完台费。既有家产可抵。免其留台著追。亦令回籍。骆玉图、著改发吉林乌拉。　　

○又议覆、甘肃巡抚鄂昌奏请酌拨饷银一摺。查西路应备粮饷马驼各事宜。先经陕甘总督永常具奏。臣等议以此次进剿兵粮。不须携带过多。致行走迟滞。请交尚书刘统勋、总督永常等。另行筹办。鄂昌所奏、大略均照永常办理。计算甚多。但该省军兴之际。需用银不妨宽裕备贮。应于本年春拨内。山东拨银二十万两。河南拨银三十万两。四川原有贮司库银六十万两。又乾隆十五年、备贮银五十万两。应于此二项内、拨银五十万两。通共拨银一百万两。再于户部拨银二百万两。交该抚备贮应用。从之。　　

○是日、驻跸锡喇德伯大营。　　

○乙酉。谕、据方观承奏、六月二十九、七月初一、二、日。昼夜大雨。永定上游发水。骤长一丈有余。温开东老堤一百余丈。西老堤六十余丈。臣职司河务。不能先事豫防。乞交部严加议处等语。此次永定河骤涨。冲漫至一百余丈。既属河身正堤。非民埝可比。所有疎防道、厅、汛、各员。著交部查明严加议处。以为不能慎重河防之戒。方观承、著交部察议具奏。　　

○准噶尔部人呼济雅尔来降。命赏给安插如例。　　

○是月、驻跸二道营大营。　　

○丙戌。上诣皇太后行幄问安。　　

○谕曰、贝勒车布登、与安崇阿、德宁、同驻库克岭、专为防范逃众。乃巴朗从此脱逃。伊等率兵尾追。并不奋勇前进。即行退归。安崇阿、德宁、二人。著即正典刑。车布登、著革去贝勒、降为贝子。仍留军营效力赎罪。　　

○谕军机大臣等、定长参奏、前任粮驿道朱续晫、查出历年运米脚价缺存。及多领银两。陆续追补贮库。乃并不详明立案。造册蒙混。请交部议处等语。此项缺存银二千一百余两。经朱续晫查出。又将各属浮领脚价。核算追缴。补还缺少数目外。尚余存银一千余两。是此案、皆系从前历任道员办理不清之咎。朱续晫交代册内。未经注明。该抚只应查明改正足矣。乃摺内将从前混支混给各道员。以屡奉恩诏以前。俱请邀恩宽免。而清查追缴之朱续晫。转请交部议处。似此轻重失宜。何以令属员心服。定长所办非是。著传旨申饬。　　

○又谕、据贝勒允祁等、以永济库地租。拖欠不完。将经徵之该州县官等参奏一摺。此项地租。从前屡经拖欠。及定议分别徵收。又不实力奉行。以致仍前逋欠。自应按例参奏。但摺内云、内帑攸关。措词甚属非体。此等租银、徵解贮库。原不过以备该处赏需之用。焉得指为内帑。允祁等、特欲张大其说。以见经徵官员之必应从严办理。而不自觉其言之错误。将此传谕知之。　　

○又谕曰、方观承奏、永定河七月初一、二、等日。雨大水发。漫开东西老堤。共一百六十余丈。应将口内旧河身开挑七八里。使全河之水。掣入新河。再将下口堵筑。接还原堤。俟开挖成河之后。酌量水势开放等语。永定河流。原属无定。但既经筑有堤防。一遇盛涨。自应极力抢护。以御淹田淤淀之患。今漫口汕刷已深。口外淤滩又难开挖。只可如该督所议。上紧办理。务令开挖之处。比河底较深。速掣漫流。以便施工堵筑。其被水户口有成灾者。即速查明。加意抚恤。至河防关系紧要。该督自应将该道厅等、据实严参。或可邀恩宽免。乃为回护之词。何以为有乖职守者戒。朕转不为宽宥矣。将此传谕知之。　　

○是日、驻跸大宁城西大营。　　

○丁亥。孝懿仁皇后忌辰。遣官祭景陵。　　

○谕曰、公车布登扎布、著驰驿前赴军营。　　

○谕军机大臣等、尹继善等奏称、南河亏空人员。限期将满。两月以来。竭力追比。多有力不能完者。陈克浚等八犯。应于七月二十八日正法。罗纶等二犯。应于九月初五日正法。其未完银两。著落各家属追缴。并查家产变抵。倘不足数。仍著落高斌、张师载、赔补等语。已于摺内批示矣。可著尹继善、严行传谕高斌、张师载、南河亏空之案。实由伊二人所致。陈克浚等、虽经正法。而未完帑项。尚有十数万之多。不于高斌、张师载、是问而谁问。使各犯家赀尚可措缴。自必依限完纳。以冀保全首领。今该犯等、既伏厥辜。即严比家属。查变家产。亦属有名无实。是此未完之项。岂可终归无著耶。伊二人上年曾有以二万金赎罪之请。此何等罪。可以言赎。且亦思各犯亏空至十数万金。是即伊二人之亏空。而乃欲以二万金赎罪。是何言耶。伊二人系上年即应正法之人。朕格外加恩。特予宽宥。苟有人心。自当感愧奋勉。力为筹度。俾各犯亏空早完。且各犯之力能全完与否。及完至若干分数。伊二人自所悉知。乃一年以来。安坐南河。毫无措置。竟若与已无涉者。不知伊二人尚何所待。必待至与各犯相继正法耶。如谓陈克浚等、已罹大戮。伊二人即更拖延。尚复希冀幸免。岂国家宪典。独为陈克浚等数微员而设乎。勿致后悔无及也。尹继善传谕后。看其言语情形。据实具摺奏闻。寻奏、据高斌等称、陈克浚等未完帑项。现在赶紧清完。罗纶等帑项。如限内不完。亦即照数完缴。报闻。　　

○是日、驻跸额贝郭勒大营。　　

○戊子。上诣皇太后行幄问安。　　

○谕曰、已故科尔沁达丙汉亲王罗卜藏衮布、敖汉贝勒罗卜藏、皆系旧臣。曾经效力多年。今朕亲诣盛京。恭谒祖陵。经过伊等游牧。追想前劳。愈增悼惜。贝勒罗卜藏之墓。在御路附近。朕亲临奠醊。达尔汉亲王罗卜藏衮布之墓。去御路较远。俟到时、著果亲王往奠茶酒。　　

○谕军机大臣等、永常奏、准噶尔贸易夷目阿济伯克等到卡。办理情形。甚属妥协。此时敦多克、已将回至安西。可即传谕敦多克、伊在热河时。大皇帝亲降谕旨。已甚明晰。并非不令伊等贸易。但此番贸易。出自达瓦齐。乃欲自比噶尔凡策零。是以大皇帝不允。须俟敦多克回巢传谕后、达瓦齐果能一一遵旨。恭顺恳恩。亦不妨仍准贸易。即敦多克在热河时、加恩赏赉。亦系念从前台吉噶尔丹策零、并不因达瓦齐遣来之故。今伊等贸易夷目。或即回巢。或在哈密候信。听其自便。若留此守候。所需米面口粮、准以羊马换易。此亦怜悯伊等众人、皆噶尔丹策零旧属。不忍令其饥饿。是以格外施恩。即令敦多克、将热河所降谕旨、宣谕于阿济伯克等。若敦多克业已回巢。则但将此旨晓谕。著传谕总督永常。提督豆斌、其如何回奏情形、作速驰奏。并将该夷目等各自居住。不得与内地兵役、稍有交涉。该督提等、务期加意防维。妥协办理。　　

○又谕、据策楞等奏、努三等往追巴朗未及。其余扎萨克等、亦未追获等语。巴朗不过二百余人。努三等、如果竭力穷追。自能擒获。今但以接援安崇阿等为名。闻其退回。亦即彻兵。安崇阿、德宁等。领兵五六百名。追赶逃人。何须接援。伊二人疎纵。已经正法。努三等、如在安崇阿等之前。亦不过苟且退缩而已。朕惟自悔用此庸懦之人。无益国事。亦不复治努三等之罪矣。至扎萨克等、但以往追塞责。并不竭力追擒。实属深负国恩。著寄信策楞、严行晓谕追巴朗之扎萨克等。倘明年出兵。仍敢如此畏葸不前。朕必从重治罪。　　

○是日、驻跸苏巴尔罕额波尔大营。　　

○己丑。谕、前登州总兵杨赞。以荣城县汛守备王爵、废弛水师。具摺参奏。而署巡抚白钟山、亦旋将该弁题参革职。王爵在任、已及五年。李绳武前任登镇时。何以并不早行参奏。今始奏称王爵废弛水师事务。臣实未经查阅。不能觉察。实属昏昧等语。李绳武、著交部议处。寻议、李绳武照例降二级调用。得旨、李绳武、著降四级从宽留任。　　

○又谕曰、麒麟保、照看车凌等游牧。诸事不能尽心。适因色布腾、达什丕勒、暂离游牧地方。麒麟保即漫无约束。致令巴朗等脱逃。又冒昧陈奏巴朗等已经拏获。希图掩饰。情节可恶。著革职。仍留章京上效力赎罪。　　

○谕军机大臣等、方观承奏、永定河东西老堤漫决处所现在情形一摺。殊不明晰。前据该督具奏。应将口内旧河身开挑七八里。使全河之水。掣入新河。再将下口堵筑。接还原堤。已经传谕该督。即行办理。虽尚未接到。但开挑旧河。掣溜归流。以便施工堵筑。今又奏称、水道初经汕刷。乍浅乍深。迄无定形。如此、则于何时可以开工挑挖。漫口何时可以堵筑。著该督详悉覆奏。　　

○又谕、策楞等奏、据乌梁海宰桑都塔齐禀称、达瓦齐与阿睦尔撒纳、互相攻击。将阿睦尔撒纳游牧抢夺。阿睦尔撒纳、带领妻子。奔入博勒博勒济蒿。据险居住。随令乌勒登、藉称行围。带兵前往喀喇阿济尔＜罒干＞等边卡。为阿睦尔撒纳声援。并令学卡侍卫、有信即行呈报等语。阿睦尔撒纳、乃最要之人。伊若来降。明年进兵。大有裨益。想萨喇勒此时亦至军营。将如何接援之处。著传谕策楞等、会商妥协办理。　　

○户部议准、江苏巡抚庄有恭疏称、通州所辖之任家港。向为江海关口岸。狼山港、系设巡处所。今二港沙涨路纡。请移于大汛港。设役分查。从之。　　

○又议覆、广西巡抚李锡秦奏称、不在省会各营俸饷。向俱就近发给府厅州县存贮。按月会放。其截旷银两、未议及截扣迟速。请嗣后令营员将第一月截旷、于第二月册、移文员。文员于第二月照册扣发。应如所请。从之。　　

○旌表守正捐躯之福建南靖县民吴寒妻张氏。河南洛阳县民晋二举妻邢氏。虞城县民范源洞妻李氏。山东蒲台县民陈子龙妻张氏。　　

○是日、驻跸多伦瑚图克大营。　　

○庚寅。上诣皇太后行幄问安。　　

○谕军机大臣等、据舒赫德奏称、换取车凌马匹一事。请暂行停止。俟伊属下人安定后。令麒麟保、与车凌、车凌乌巴什等。商议挑马六千匹。给厄鲁特兵丁骑用。视马之等差。换给羊只。或搭放半价。至十月伊等口粮不敷时。令麒麟保酌量散给等语。现当巴朗逃走之际。暂停与伊等交易马匹甚是。但换马原为进兵需用。今由游牧起程。将伊等所骑马、即以羊银易换。将来抵军营进兵时。又将如何办理。至养赡伊等家口。应另施恩。若以换马为名。伊等仍不知感。且所换六千匹马价。亦未必即能敷用。兵丁起程用马尚早。麒麟保、亦不能办理此事。著寄信舒赫德、换马之事。至军营后。或用伊等原骑马。或另行办给。今冬明春。应如何施恩接济养赡伊等家口之处。著悉心妥议具奏。　　

○又谕、调赴北路军营昭乌达兵二千名。哲哩木兵一千名。现今带兵王扎萨克等、议于八月起程。前赴军营。虽系伊等自备资斧前往。但路远有需时日。所有王公台吉官兵等、著加恩照军营例。各赏给两月路费。　　

○命镶蓝旗汉军副都统纳木扎勒往军营。办理车凌等游牧事务。　　

○是日、驻跸吉伦郭勒大营。翼日如之。　　

○辛卯。上奉皇太后御行幄。贝子扎拉丰阿等、恭进早膳。上侍膳。　　

○赐扈从王公大臣并外藩蒙古王公台吉等食。　　

○幸敖汉固山贝子垂济扎勒第。　　

○临奠敖汉贝勒罗卜藏墓。　　

○壬辰。中元节。遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○上诣皇太后行幄问安。　　

○工部议准、广西巡抚李锡秦疏称、思恩府迁江县、添设平阳司巡检衙署。动项建造。从之。　　

○是日、驻跸噶察南大营。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百六十八


大清高宗法天隆运至诚先觉体元立极敷文奋武孝慈神圣纯皇帝实录卷之四百六十九　　
</div>
    <div class="pagination">
<a href="清实录乾隆朝实录_page638.html">上一页</a><span>...</span><a href="清实录乾隆朝实录_page634.html">634</a><a href="清实录乾隆朝实录_page635.html">635</a><a href="清实录乾隆朝实录_page636.html">636</a><a href="清实录乾隆朝实录_page637.html">637</a><a href="清实录乾隆朝实录_page638.html">638</a><span class="current-page">639</span><a href="清实录乾隆朝实录_page640.html">640</a><a href="清实录乾隆朝实录_page641.html">641</a><a href="清实录乾隆朝实录_page642.html">642</a><a href="清实录乾隆朝实录_page643.html">643</a><a href="清实录乾隆朝实录_page644.html">644</a><span>...</span><a href="清实录乾隆朝实录_page640.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
