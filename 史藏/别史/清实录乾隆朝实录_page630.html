<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 630 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 630 页/共 1860 页</h1>
    <div class="content">○丙子。谕、前经降旨每届巡幸时。各督抚不得以寻常委用需员。奏请拣选。盖以试用人员。应俟引见候朕裁夺简发。本慎重地方之意。今年朕诣盛京。恭谒祖陵。巡阅东辅。计程稍远。适准噶尔之台吉车凌等、率所部万余人。款塞内属。瞻仰情殷。朕念其俱未出痘。不便来京。令俟驻跸热河时。就便召见。抚谕赏赉。颇需时日。是以于五月初、即启跸至热河。赐宴新归诚人。七月启銮。吏兵二部应行引见人员。前赴热河引见。各省所有应请简发人员。若俟回銮奏请。为日稍迟。恐地方需员。不能久待。此次不必拘例。可随时奏闻。或于热河引见。或令在京总理王、大臣、验看发往。至各、督抚有应行具奏之事。俱令照常奏请。不必有意简省。致滋丛脞。该部可通行传谕知之。　　

○又谕、据钟音奏称、延绥镇标历任游击袁士林等、浮开公费一案。审明实无侵蚀情弊。而造册朦混。例有处分。又另摺奏称、现有波罗协及沿边各营堡、节年亦多浮开。皆据自行首报更正等语。武职人员。会计文移。或有未谙。历年既久。款项繁多。以致重复舛混。现在各案既经查明。实无侵蚀情弊。即可据实更正。免其参处。至各省营伍中、或有似此者。亦未可定。并著该督抚、逐一查明更正。若此番更正之后。仍有相沿陋习。舛错造报者。必当照例参处。不可稍为徇隐。　　

○钦差尚书舒赫德等奏、据萨喇勒告称、准噶尔乌梁海宰桑图布慎之鄂拓克、闻已擒瑚图克之信。惧我兵威。越过阿尔台海喇图岭、往额尔齐斯地方。雅尔都、车根、赤伦、察达克、四鄂拓克人等。越过索郭克、察罕乌苏、前往汗哈屯地方。已于吹、阿尔呼特、阿宝哈布齐海等处游牧。宰桑玛济岱、越过阿尔台、唐努山间雅木图岭而去。臣等看得乌梁海等、业已纷纷远遁。时方春令。我军马力疲乏。难以远行。且大兵若驻卓克索地方。乌梁海闻知。必坚守自固。臣等公同酌议。奏请暂行彻兵。至夏季乌梁海等、贪恋故土。必仍回游牧。彼时整兵速出。易于收服。再阿睦尔撒纳来投之信。闻之已久。但系传言。尚无确信。若迟至五月内。其时阿睦尔撒纳、与达瓦齐、相持既久。势难中立。其来降之计必决。臣萨喇勒、与努三、留心察看情形。相机酌办。从之。　　

○礼部以会试中额请。得旨、这会试。满洲、蒙古、取中六名。汉军取中一名。直隶取中二十二名。奉天取中一名。山东取中十四名。山西取中十六名。河南取中十一名。陕西取中十三名。江南取中三十二名。浙江取中二十九名。江西取中二十五名。湖北取中十一名。湖南取中四名。福建取中十四名。广东取中十五名。广西取中五名。四川取中八名。贵州取中七名。云南取中七名。　　

○以故云南鹤庆州观音山土巡检王天受嗣子元顺、袭职。　　

○丁丑。谕、八旗奴仆。受国家之恩。百有余年。迩来生齿甚繁。不得不为酌量办理。是以经朕降旨、将京城八旗汉军人等。听其散处。愿为民者。准其为民。现今遵照办理。至各省驻防汉军人等。并未办及。亦应照此办理。令其各得生计。所遗之缺。将京城满洲派往。而京城满洲。亦得稍为疏通矣。著交总督喀尔吉善、会同福州将军新柱、将彼处汉军人等。或亦照京城汉军之例。各听其散处经营。或将军标绿旗营兵缺出。将伊等转补。所出之缺。即将京城满洲兵、派往顶补。则京城满洲。既得以疏通。而本处汉军等、于生计之道。亦得自由。诚为两便。喀尔吉善、新柱、熟筹妥议具奏。　　

○又谕、从前各省寻常斗殴情罪稍重之案。经部定议不准留养。后因此等人犯。秋审时原不至入情实。徒使淹禁囹圄。而穷老孤孀。无所倚赖。于乾隆十五年、特颁谕旨。令各该督抚秋审时、另册办理。但十五年以前。此等亲老丁单之犯。间有原题内、未经声叙者。遂不得一例邀恩。情亦可悯。著该传谕各该督抚、将从前虽未附疏声明。确有成招原案可凭者。据实查明。准其一体入于另册。量予末减。以示矜恤。　　

○是日起。上以孟夏享太庙。斋戒三日。　　

○戊寅。谕、前因来谦鸣陛见时。奏及任内裁革陋规一事。其意以为朕前独对之语。亦未必遂加详察。乃询问策楞、始知其尽属子虚。是以将伊革职。以为奏对不实者戒。所有知府任内未完之项。押往滇省追缴完日。令该督抚具奏请旨。今据爱必达奏报、已于限内全数完缴。来谦鸣系小有才之人。其所犯诳奏之罪。盖初不止于伊一人也。藩臬之任。固非所宜。若以道府等官。弃瑕录用。犹可以备驱策。来谦鸣、著送部引见。再降谕旨。　　

○谕军机大臣等、从前定议。原欲使乌梁海归顺。准在原地居住。如不归顺。则逐出阿尔台以外。今乌梁海等、既由原处移于海喇图岭、唐努山外。阿尔呼特等处地方居住。阿尔台以内、皆成空地。著即于此处增设卡座。地方愈可巩固。如乌梁海思念故土。复来归顺。仍准居住。否则亦易于驱逐。现今军台侍卫员少。不敷委用。著再拣选侍卫四十员。发往驻卡。将现在卡上侍卫兵丁。移于新设各卡居住。其发往侍卫。俱令住于旧卡。巡查看守。再办理乌梁海事。既有头绪。即当将玛木特、亦饬令移徙。著交与舒赫德、成衮扎布、不必发兵。只遣一谙事之人。往谕玛木特、因伊等上年擅入我卡。所以将乌梁海驱逐。展设边卡。伊等游牧。亦勒令迁移。玛木特听从、则已倘逾限不移。即发兵驱逐。现在兆惠、亦起程往卓克索商办事务。著会同舒赫德、成衮扎布、遵奉朕屡降谕旨。悉心办理。但须通盘计算。现在兵马力量。果否可以进兵。或须候察哈尔兵到时。再定进止。倘兵力尚在不足。则俟舒赫德。成衮扎布、陛见后。熟筹一切。再行办理。　　

○蠲江苏上元、江宁、江浦、六合、山阳、阜宁、清河、桃源、安东、盐城、高邮、泰州、江都、甘泉、兴化、宝应、铜山、丰县、沛县、萧县、砀山、邳州、宿迁、海州、沭阳、赣榆等、二十六州县。镇江、淮安、大河、扬州、徐州等、五卫。乾隆十八年水灾、应徵地丁漕项银、三十万三千两有奇。米、麦、豆、十二万五千石有奇。　　

○己卯。以故禹陵奉祀八品官姒恒甸弟恒畿、袭职。　　

○是月。直隶总督方观承奏、天津北仓。在县北二十里。凡遇截留漕米、并奉天等处采买由海运津米。俱贮仓内。向归天津县管理。查此项存贮漕米。非州县常平可比。天津县恐不足弹压。请嗣后责成天津道、率同该县管理。得旨、如所议行。　　

○长芦盐政普福奏、饬属于向年曾有蝗蝻等处。逐一根寻。加意搜捕。得旨、此乃遵朕旨令汝照吉庆先事豫防办理之事。而阅此摺。不知者乃似目下已有蝗蝻。又似汝始勉力办理之事。真是糊涂。一无可教导也。以此观之。汝必不能办理实心妥贴。仍不过具文了事而已。　　

○两江总督鄂容安奏、查阅江苏各属标营。分别奖赏纠参。就目前情形而论。先当修葺械具。训练技勇。使缺坏者渐次完全。生疎者俱归娴熟。则整顿有渐。纪律易臻。若徒事纷更。恐头绪既多。转无实际。得旨。所见是。实力整顿而不必欲速。斯得矣。　　

○安徽巡抚卫哲治奏、徽州府属。山多田少。所出米谷。即丰年亦仅供数月民食。全赖江西浙江等处。贩运接济。而溪河逆险。艰于挽运。六邑中、产粮少而距江浙远者。又惟歙县为甚。乾隆十七年间。有该县商人程扬宗等、乐输银六万两。以一半买谷积贮。一半交与生息。为将来增贮之计。建立惠济仓。详请奏明立案。以垂久远。报闻。　　

○浙江巡抚觉罗雅尔哈善奏、玉环孤悬海面。自雍正五年题请展复。以该处地土出息。供支各项经费。迄今二十余年。渔盐耕稼之利。逐渐加增。应照内地之例。将存积余银、酌拨充饷。岁收租谷、额定积储。查玉环赋役。原议不徵条银。止徵租谷。粜出价银。藉充经费。又该处环山皆海。刮土煎盐。尽收尽卖。以充民食。近年谷价盐价。除支给岁需公项外。约可余银三千两。核算现积盈余。已至三万四千余两。请酌留一万二千两、存厅库。其余归入本年奏销案内。尽解司库。嗣后每年盈余。悉解司报部。听候拨饷。再该处向未额定存留积贮备用。请于该同知衙门、照内地常平仓例。定额贮谷一万石。每年存七粜三。依时出易。即从本年为始。于所收租谷内、陆续拨贮。得旨。如所议行。咨部知之。　　

○湖南巡抚胡宝瑔奏、辰州府属之乾州、凤凰、永绥、三厅。所辖红苗。与黔省古州、铜仁、接壤。该苗等服食各殊。若听其安居耕凿。亦不敢出而滋事。多因近地汉奸。潜入苖寨。诳诱财物。兵役挟势欺凌。致生事端。现在谕令文武各员。严切饬禁。并查所设营汛。棋布星罗。地方俱获安怗。得旨、览奏俱悉。　　

○又奏、湖南旧习。每于滨湖老围之外。增置新围。致湖身日狭。储水渐少。当涨发时。即有倒流横溢之患。臣现在亲往湘阴等县、履勘紧要堤垸。就近稽察私圈。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百五十九


大清高宗法天隆运至诚先觉体元立极敷文奋武孝慈神圣纯皇帝实录卷之四百六十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十九年。甲戌。夏。四月。庚辰朔。享太庙。上亲诣行礼。　　

○诣畅春园、问皇太后安。　　

○幸圆明园。　　

○谕、国学以训课士子为职。现任国子监祭酒武极理、系繙译进士出身。不宜司教之任。著以对品京堂缺补用。其国子监祭酒员缺。著良诚补授。　　

○又谕曰、尚书刘统勋、汪由敦、总督方观承、鄂容安、喀尔吉善、开泰、永常、黄廷桂、硕色、宣力中外。夙夜靖共。嘉乃纯勤。宜加显秩。刘统勋、汪由敦、俱著加太子太傅。方观承、喀尔吉善、黄廷桂、俱著加太子太保。鄂容安、开泰、俱著加太子少傅。永常、硕色、俱著加太子少保。　　

○谕军机大臣等、来降台吉车凌等、一百六十余人。各求前赴热河。瞻仰朕躬。但此内有台吉色布腾。现在军营办理招服乌梁海事。台吉色布腾、人明白有材具。朕早知之。著于今年暂留军营办事。令在参赞上行走。俟明年朕巡幸木兰之时。令伊再来。至车凌、车凌乌巴什等、遵旨于所属人内、选兵二百名。令宰桑和通玛什等率领。俱交与色布腾。带赴军营调遣。　　

○调山东登州镇总兵官李绳武、为甘肃河州镇总兵官。以山东沂州协副将杨赞、为登州镇总兵官。　　

○辛巳。谕、朕闻诸王内、有将伊府护卫官员。因过罚俸者。甚属非是。旗下臣仆。均资俸饷为生计。是以各旗官员侍卫。有应罚俸之咎。朕意欲以家法惩抵。俾于生计差役。不致有碍。但思官员以惩责抵罪。非惟不合体制。且将以受辱为故常。转致寡廉鲜耻。是以未经施行。且官员侍卫。俱有加级纪录、可以抵销。王府护卫。向无纪录。若罚其俸。则穷乏者度日无资。况伊等所得之俸。均出国帑。并非该王所赐。所罚俸银。又不由部坐扣。不过剥取以为自奉之计耳。殊属卑鄙。嗣后王府护卫官员内。如有过失。轻则惩责。重则革退。不得罚俸。将此通行晓谕各王知之。　　

○又谕、镶黄旗奏请旗人所典房产、俱令过契上税一摺。内有请将私行典卖房产地亩入官之语。甚属非是。朕临御以来。每念旗人生计维艰。拨出官地一万余顷。作为公产。又将典卖于民地亩赎出。亦作为公产。无非欲有裨于旗人生计之意。此项赎出地亩内。或有不肖之徒。复行典卖于民者。官又为之办出。仍作公产。今伊等私用白契典卖房产。若令入官。非惟不副朕惠爱旗人之意。且令不肖之徒。得以藉口。谓朕借端将房产入官矣。况入官之例。原为已身获罪。或有亏公项者而设。若私行典买房产、未经税契、非此可比。即欲惩治。亦不过不准复归本主。作为公田济众而已。请入官可乎。朕所赏旗人万余顷地。即此入官之地也。此项尚且赏回。私行典卖之房产。该旗奏请入官。甚属错误。将此通谕知之。　　

○广西巡抚李锡秦疏报、乾隆十七年分。归顺、迁江、二州县。垦过水旱田、地、共一十二顷六十三亩有奇。　　

○命翰林院侍讲学士金甡、提督安徽学政。　　

○壬午。上诣畅春园、问皇太后安。　　

○还宫。　　

○调安西提督王进泰、为甘肃提督。广西提督豆斌、为安西提督。浙江提督史宏蕴、为广西提督。甘肃提督武进升、为浙江提督。　　

○是日起。上以常雩祀天于圜丘。斋戒三日。　　

○癸未。谕军机大臣等、豆斌已降旨调任安西提督。安西边陲重地。现在一切防范筹备事宜。更关紧要。豆斌甫经调任。于该处情形。多有未悉。可详悉询问永常、王进泰、务当处处留心。妥协办理。再伊前任广东提督时。曾有人奏伊雅慕清客。终日烧香作画。恐有偷安逸乐。有妨军政。已于陛见时、面加训诲。著再行传谕豆斌。令其实力奋勉。整顿营伍地方。不得仍蹈故习。以致有负委任。　　

○甲申。上诣南郊斋宫斋宿。　　

○谕军机大臣等、今岁朕巡幸吉林。副都统达色、奏请接驾。现在准噶尔台吉车凌等来降。防秋最为紧要。恐军营须调黑龙江兵。即于索伦中派出一千名。达色带领前往。著寄信令伊照前岁所降谕旨。于文到二三日。即酌量起程。不可丝毫洩漏。不必前来接朕。　　

○以二等侍卫富僧阿、为成都副都统。　　

○调浙江衢州镇总兵官高琦、为四川川北镇总兵官。以海澄公黄仕简、为浙江衢州镇总兵官。　　

○乙酉。常雩、祀天于圜丘。上亲诣行礼。　　

○谕、览内务府所奏、堂子内安立神杆图样。王公等并无次序。且前后不齐。甚属不成体制。理宜各按爵位。齐整分排。以壮观瞻。今著每翼分作六排。每排分为六分。未得封号之阿哥等在前。其次亲王、郡王、贝勒、贝子、公等。挨次安立。阿哥内如得封号者。视其封号。神杆各按次序更移。座石不必多移。著交礼部会同内务府大臣等察勘。绘图具奏。著为定例。　　

○谕军机大臣等、仓场侍郎双庆等奏称、参革漕运通判陈克大。现在提解送部候讯。据伊子陈思本供称、伊父已经进京。接有亲笔家信。有投金鱼池井自尽之语。但现今尸身未获。其是否畏罪自尽。抑或躲避潜逃。难以悬定等语。该犯短发夫价。交部审明。自有应坐本律。并非罪大恶极、分无生理者可比。何至情极自戕。即云畏罪希图自尽。亦何必遣人寄信回家。辗转告知。其为诡计逃窜。事属显然。该犯身为职官。乃事觉潜遁。行同贼盗。此风断不可长。亦未必即能远扬。可传谕普福、苗国琮、于附近地方严速追拏。再该犯系泰州人。或即潜身本籍。亦未可定。并令鄂容安、庄有恭、密行查办。务期弋获。毋使狡谲之徒。得以侥幸漏网。于何处捕获。即速锁解刑部。仍即奏闻。寻双庆等奏、诡称自尽之漕运通判陈克大、已于天津拏获。得旨、著交与刑部严行查审。陈克大扣克浅工夫食。系应交部审拟之犯。该仓场侍郎于参奏时。即当照例摘印看守。乃防范不严。致令该犯诡计逃窜。深属不合。双庆、彭树葵、著交部严加议处。　　

○又谕、方观承奏、清查宣化等属库项一摺。内称未准销银两、应俟准销领解归款等语。此即为浮冒之员留一地步矣。地方办差办公。俱有应销成例。乃积习相沿。每辗转不结。而承办之员。亦遂得藉口尚未准销。掩其侵蚀。前因尘案累累。特颁谕旨。令各督抚将未完各案。克期速结。并予限一年。令户、工、二部通查、办理完竣。今方观承犹为迂回宽缓之词。是使侵冒之员。仍得行其故智。岂设法清厘之本意乎。已交户、工、二部。遇有此等案件。不得往返驳诘。随时核查。分别完结。可令方观承、将所有未完各案作速查明。如果系例应准销者。即据实报部请销。其不应准销者。即严行勒限追缴。著户、工、二部、于原定一年限满之日、已未完结缘由、声明奏闻还款。如此则积案既清。而劣员亦无从售其侵那之计。将此传谕知之。　　

○又谕、副都统萨喇善、派往驻藏办事。换多尔济来京。将此寄知萨喇善、著不必来京请训。速即前往。富僧阿、未到之前。副都统印务。著暂交黄廷桂。并寄知多尔济、令其速即豫备。萨喇善一到、即便起身前来。　　

○四川总督黄廷桂疏报、乾隆十八年分。大宁、绵州、彭水、西充等四州县增灶。岁产盐、一百一万六千六百斤。　　
</div>
    <div class="pagination">
<a href="清实录乾隆朝实录_page629.html">上一页</a><span>...</span><a href="清实录乾隆朝实录_page625.html">625</a><a href="清实录乾隆朝实录_page626.html">626</a><a href="清实录乾隆朝实录_page627.html">627</a><a href="清实录乾隆朝实录_page628.html">628</a><a href="清实录乾隆朝实录_page629.html">629</a><span class="current-page">630</span><a href="清实录乾隆朝实录_page631.html">631</a><a href="清实录乾隆朝实录_page632.html">632</a><a href="清实录乾隆朝实录_page633.html">633</a><a href="清实录乾隆朝实录_page634.html">634</a><a href="清实录乾隆朝实录_page635.html">635</a><span>...</span><a href="清实录乾隆朝实录_page631.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
