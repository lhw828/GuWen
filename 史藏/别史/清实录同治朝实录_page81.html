<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 81 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 81 页/共 505 页
  </h1>
  <div class="content">
   ○以翰林院侍讲学士宝珣为内阁学士兼礼部侍郎衔。　　

○江西南赣镇总兵官陈金鳌因病解职。以江苏候补总兵官程学启为江西南赣镇总兵官。　　

○以恭修定陵工程出力。赏宗人府副理事官英元花翎。复六品顶带德克津泰三品顶翎。予郎中师曾等加衔升叙有差。　　

○甲午。月食。　　

○谕内阁、前因直隶山东等处地方。屡有骑马贼匪抢劫。叠经谕令各该督抚等严饬所属缉捕。兹据御史杨荣绪奏、骑马贼带有军营执照。地方官不敢捕拏等语。军营人员。发给执照。所以防奸宄溷冒。易于稽查。乃近日经手各员。营私贿卖。其得有执照者。亦展转相售。无从稽核。多有不逞之徒。汇缘入营。设法购卖。以致在外为匪。藉作护符。地方官因案访缉。见有执照。恐系军营人员。不敢捕拏。遂多漏网。亟应严行查办。嗣后各路军营。遇有差出办公人员。于给发文凭内。将所办何事注明。并将委员姓名人数。及何项差使。详细开列。先行知会该处地方官。俟委员到境勘验。差竣缴销。其无办公文凭。仅持空名执照者。即作贼匪论。并将妄给执照之带兵官严行惩处。至给照须设立册籍。每给一照。须营中妥员出具甘结。照内注明不得私行出外。不得私相售卖字□□羕。违者军法从事。出结之员坐罪。其有逐出军营。及遣回原籍。即将执照追还。如有私带逃走。飞咨各处地方官。一体兜拏。如此严定章程。庶盗匪无从溷迹。军律肃而地方亦靖。将此通谕各路统兵大臣知之。　　

○谕议政王军机大臣等、热河地方。旗民蒙回杂处。控驭抚绥。不容稍有疏懈。风闻本年夏间。旗兵因索饷滋事。有围住都统衙门。并殴伤协领情事。如果属实。殊为藐法。自应惩一儆百。庶不启兵民狎玩之志。且可杜蒙回人等轻视官吏之心。关系实非浅鲜。春佑莅任三年。毫无振作。本日已将瑞麟＜??闲＞补热河都统。瑞麟向东办事结实。心思沉细。热河为畿北岩疆。务宜振刷精神。将地方一应事宜。力求整顿。以期兵民畏服。境宇敉安。用副委任。至索饷滋闹一案。及现在该处情形。是否安谧。著一并查明。据实具奏。不准稍有隐饰。将此谕令知之。寻奏、前因热河仓米不敷散放。正在采办之际。各旗兵因糊口维艰。向都统衙门乞请。当经开导。旋即散去。并无殴伤协领情事。现在地方安谧。报闻。　　

○又谕、有人奏、奉天盗风甚炽。请饬严拏等语。奉天省盗贼肆行。叠经谕令玉明等严拏惩办。捦斩多名。乃该省盗风。仍未少息。总由地方官捕务废弛。习染成风。匪徒日以骑马劫掠为业。竟有家不饥寒。亦为群盗裹胁。偪而为贼者。出则扰害行旅。归则为患乡闾。而不肖官吏。讳盗惟恐不及。闲有被盗之家。击毙贼匪。官吏转以命案为词。将事主多方讹诈。反置盗贼于不问。纵盗殃民。莫此为甚。奉天为根本重地。岂容有此莠民扰累。著玉明、和润、景霖等、严饬地方员弁。认真缉捕。务绝根株。其破获多案者。准其酌保给奖。其讳盗不报者。即行严参惩办。并出示晓谕居民。遇有白昼行强明火持械之贼。准其合集邻右协拏。格杀勿论。地方官不得藉端婪索。庶凶暴各知歛迹。善良共得安居。该将军等务当实力整顿。不得视为具文。致干咎戾。原片著钞给阅看。将此谕令知之。　　

○又谕、有人奏、广州将军穆克德讷、于咸丰七年到任后。即称足疾。闭门不出。停止差操。遇挑缺并不看箭。视贿之多寡补放。旗民积怨。恐酿事端。请旨饬查。又有人奏、广东布政使伊霖精力颓靡。遇事健忘。时常接见之属员。亦误记姓名。日以饮酒为事。于地方公事。钱粮报销。诸多延误各摺片。著刘长佑、晏端书、按照该二员被参各款。详细具奏。毋得稍有瞻徇。原摺片著钞给阅看。将此各谕令知之。　　

○又谕、薛焕等奏、遵筹派员接管常胜军。及优恤华尔各情。并曾国藩等遵筹俄国兵船助剿各摺片。常胜一军。现据吴煦力荐白齐文材勇可任。已交其接管。将来能否胜任。及是否就我范围。即著薛焕等随时察看。酌量办理。薛焕等现派李恒嵩协同管束。闻该副将尚能与之相处。即著传谕李恒嵩。令其留心稽察。如与该勇丁熟习后。足以独力钤制。不妨密行禀闻。听候李鸿章酌办。现在调遣钤制事宜。即责成吴煦、杨坊等、转饬遵照。不准稍涉诿卸。华尔所部。本系数百名。现留松江者。已有四千五百余人之多。习气渐形犷悍。吴煦等不为限制。听其自行添募。实属漫无主见。即著严饬吴煦、杨坊、将现存实数截止。止准陆续设法。裁汰疲弱。断不准再行添募。傥不能得力。应如何裁撤。即著薛焕、李鸿章、随时妥办。不许稍存迁就。吴煦、杨坊、经理此事。未能慎终图始。嗣后若再有增添。及不遵调度约束之处。即著将该道等严参治罪。其在甯滋事之法思尔德所带勇丁。现虽调回沪防。申明纪律。恐此辈犷悍性成。难免掣肘之虞。著薛焕等酌量。如可裁撤。即责成吴煦等妥为遣散。勒伯勒东防守甯波。原系一时权宜之计。金华克复以后。兵力足以兼顾。即应撤回。该副将禀内所称遵换服色。即可毋庸置议。至十年为期。既系禀内自拟之词。即不必以此为限。著左宗棠给与劄付。听归节制。并著传谕勒伯勒东。现经总理衙门与在京公使议明。该副将既受中国节制。在中国相侍。自应一视同仁。若有违犯法令。即照中国之法治罪。使其知所畏服。不至渐生骄志。并密饬史致谔暗中稽查。止准缺额。不准于一千五百人之外。添募一名。以防流弊。勒伯勒东既兼归甯绍台道节制。则史致谔给与照会。亦应销存体制。以崇事权。至所称华尔阵亡。洋人欲为丰碑高冢各情。著薛焕等酌度办理。所称嗣后通商海口练兵。如或不能骤废洋人。但令听受节制。不必虚假冠裳。或雇令充作教师。不必寄名版籍。所奏甚是。即著照议办理。俄国兵船助剿之议。本系事非得已。曾国藩等拟令在上海甯波防守。不令入江。所虑极远。即著于颇颇福到后会商办理。如必欲入江。即令其在镇江停泊。不准移至他处。以示限制。下游江阴及狼福山口一带江面。近闻贼船林立。防堵师船。甚不可恃。前经谕知都兴阿查办。虽据该将军奏称尚无蠢动信息。惟闻水师兵船。多朽坏失修。诚恐不能得力。该大臣所奏杜截南岸窜逆。以保北岸腹地。都兴阿、黄彬等、尽力筹办。上慰忧廑等语。似亦系纸上空谈。杨岳斌、彭玉麟、二员中。如能酌派一员。前来下游江面。统带师船。常川驻扎各该处空虚要口。稽察巡查。方足以资弹压而靖奸宄。著曾国藩、都兴阿、李鸿章、迅速筹商办理。如有兵弁玩误通贼各情。随时审明正法。傥黄彬意存袒护。即著一并严参。李鸿章前奏、派白齐文管带常胜军。赴金陵援剿。现在谅已早到。是否得力。著曾国藩查明具奏。将此由六百里各密谕知之。　　

○又谕、袁甲三奏、遵查苗练现无分窜豫陕及清江等处情事一摺。据称探闻苗党自胜保西去。失所倚恃。月前僧格林沁劄饬苗沛霖单骑来谒。苗沛霖但派副将邵徵祥等前赴僧格林沁军营。练众惶惑之至。现虽名为遵劄攻剿展沟一带捻匪。其实苗沛霖尚在下蔡。又闻其赶做帐房。声言豫备出队剿捻。并加紧浚濠修垒聚粮。订于本月初十日。齐赴老寨会话。且闻其打造镰刀多把。欲强割正阳南湖芦苇。以断楚军樵采等语。苗沛霖经胜保檄调赴陕。仍未敢遽离巢穴。自系慑于僧格林沁声威。并因寿州及长淮卫等处分布各营。皆足以蹑该练之后。现虽不敢公然西窜。而情形诡秘。不可不防。僧格林沁劄饬苗沛霖剿捻。系属权宜笼络之计。乃闻该练奉僧格林沁劄调时。则志得气扬。欣欣然钞示淮南北。整队派粮。继则仍在下蔡观望。并非真心剿捻。苗沛霖向来借官练以威胁各圩。该圩百姓。但知不从苗练。即为负罪朝廷。是以苗沛霖得行其跋扈。僧格林沁于抚驭苗沛霖之中。仍当设法使各圩百姓。咸知不从捻匪抗官者。即系良民。正不必从苗充练。始为无罪。如此宣示。在苗沛霖不至因此疑虑。而其胁从即可日渐解散。总之办苗之法。但能令其有所顾忌。安其心而不资其力。苗不能藉势威胁圩民。民亦不至为苗所胁制。设必不得已而调用苗练。亦必令该练众造具花名清册。径送该大臣军营。一面即可将其管队头目。驾驭笼络。俾该练众等感该大臣之恩。则权操自我。而苗沛霖之权。亦不夺自消。著僧格林沁随时相机。妥筹办理。至该练浚濠修垒。派粮整队。似因畏惧楚军就近攻剿。唐训方抵临淮后。袁甲三亦务将驾驭情形。与之熟商妥办。于安抚之中。仍寓钤制之意。方为妥善。至苗练欲割取南湖芦苇。其说虽未可尽信。然亦不可不豫为防范。并著唐训方密饬蒋凝学勤加侦探。妥为布置。袁甲三摺著钞给僧格林沁阅看。将此由六百里各密谕知之。　　

○山西巡抚英桂奏、遵查候补道穆克金布、明白谨饬。委署冀甯道篆。公事均无贻误。报闻。　　

○调镶黄旗汉军都统瑞麟为热河都统。热河都统春佑为镶黄旗汉军都统。　　

○缓徵山西萨拉齐厅被水村庄新旧额赋。　　

○乙未。谕内阁、恩麟奏、革员叠著勤劳。恳请开复原官。并留省无论何缺即补等语。已革甘肃阶州直隶州知州朱百川。前随沈兆霖剿办撒回。现经恩麟委赴靖远。协筹防剿。均尚认真。并捕拏靖远会甯交界贼匪多名。亦属奋勇出力。朱百川著准其开复原官。仍留甘肃补用。至所称无论何项直隶州缺出。即行请补之处。未免过优。著不准行。　　

○又谕、恩麟奏、请将知县议处等语。甘肃中卫县知县马象奎。当盐茶灵州土匪滋事时。据禀所属之甯安堡。已募团勇万人防堵。迨署提督定安统兵前赴灵州援剿。道经该县。查看该堡。仅有民团二百余人。与原禀数目。多寡悬殊。又于定安督兵起程赴灵州时。应需车驮等项。概未付给。辄禀请该署提督驻守甯安。以灵州贼众。无可救援。种种荒谬玩误。实出情理之外。仅予议处。不足蔽辜。马象奎著交部严议处。以示惩儆。　　

○谕议政王军机大臣等、御史孟传金奏、畿辅重地。贼匪渐多。亟宜深筹妥办一摺。直东各属骑马贼匪。叠经文煜等设法严捕。先后捦获多名。分别惩办。余匪已知敛迹。惟根株尚未净尽。现在时届冬令。不特外来之匪。虑其散而复聚。即本地贼匪。亦应认真严拏。以靖奸宄。该御史摺内所陈。倚团练以制捕役之奸。选捕役以助团练之势。分耳目于众人。寄侦探于商贾各条。于现办事宜。是否吻合。著万青藜、文煜、林寿图等、公同商酌。如有可采择之处。即著实力举行。务期有盗必获。俾畿辅重地。绝无宵小潜藏。是为至要。另片奏、蠡县捕役李＜?兴心＞漋、肃甯县捕役于淀魁、积猾窝盗。扰害地方。其贼首李幅碌等、又有天王将军都督总兵等名号。数年以来。抢劫重案。层见叠出。州县畏其势焰。代为徇隐。请饬严密查拏等语。畿南一带。既有此等凶恶积匪。若不早为扑灭。将来句结愈多。必至酿成巨患。至捕役句通贼匪。代为窝赃。自系向来积弊。著文煜密派妥员。将李＜?兴心＞漋、于淀魁、严密查拏。并按照该御史所奏各盗犯名数。全行弋获。按律惩办。并著崇厚、遮克敦布、分拨兵勇。一体协同缉捕。务将积年巨憝。悉数埽除。傥敢奉行不力。致该匪等闻风远扬。日久稽诛。或任听各该州县蒙蔽藏匿。不肯交出。惟文煜等是问。原摺片著钞给阅看。将此各谕令知之。寻文煜奏、李幅碌等均先据报拏获。李＜?兴心＞漋等亦已到案。讯无私行释放等情。至原参各州县抢劫重案。类皆已结已获。现饬审办。查无代为徇隐情事。报闻。　　

○又谕、有人奏、粤东犯官陶昌培、章昇耀、在粤数年。私设炮船。包揽私盐洋乐。每□山戊不□私蚀国帑。约有数十万。数年来私积当逾百万。现计尚应有数十万。当此军饷支绌。与其取之于民。何如将该犯官等家产查抄。藉备军储。又另片奏、现捐广东试用道史杰、自道光年闲。即捐盐大使分发广东。百计营谋美缺。在粤二十余年。包揽私盐。现复捐升道员。把持盐纲。又使其弟史绩懋捐盐知事。指省广东。以罔布利。统计该员数十年来私囊所积。数十万不止。请饬一并查封各摺片。陶昌培、章昇耀、横行于粤。上攘官款。下削百姓。摺内所称约计该犯官等现当有数十万赢余。必非无所闻而云然。现值军需支绌之际。得此钜款。尽可藉充军项。著刘长佑、晏端书、密速派委妥员。将该犯官等财产一并查封。不准走漏消息。并不准化有为无。致干咎戾。其史术□□家产。著先行查封。一面将该员劣迹。彻底清查。如有实据。即著革职。从重惩办。并将该员之弟史绩懋一并革职。驱出粤境。财产一并充公。以儆贪污而裕课税。原摺片著钞给刘长佑、晏端书阅看。将此由五百里各谕令知之。　　

○又谕、文煜等奏、官兵学习外国枪炮技艺情形。及安置防兵。裁撤支应局。并请酌保防兵各摺片。京绿官兵。学习外国枪炮。经崇厚调集阅看。走阵打靶。虽见熟习。枪队炮车。甫经合校。未能一律娴熟。仍著饬令原带将领等。督令实力演习。以期日臻精熟。原设通事。著裁去一名。分教官著减去数名。其总教分教各官。训练认真者。均著照拟加给口粮。以示嘉奖。现在海口河水冻合。调防之兵。本可裁撤归营。惟念北塘两岸。俱未建盖兵房。若遽令回营。苦无栖止之所。所有北塘两岸炮台之大沽协兵。著准留在防。以示体恤。且可藉资练习。以步改马之二百名。既经派令缉拏马贼。现当缉捕吃紧之际。未可裁撤。通永天津镇标兵九百余名。著照旧留防。毋庸撤令归伍。俾可专心练习。免荒技艺。沿海马拨。著随同练习马队。巡缉贼匪。总期习一技尽一技之长。练一兵得一兵之用。庶可饷不虚糜。功归实效。海口防务较松。宝山本可暂回古北口。清理本署事件。即著先行来京陛见。留防之兵。著责成徐廷楷督率操练。不准疏懈。芦台支应各局。全行裁撤。应支饷银。著归天津支应局给发。即使明年照旧设防。而芦台天津。亦可归并一局。以节糜费。北塘等处防兵。虽经一年之久。不无微劳足录。惟防兵究与征兵有闲。若一并请奖。则军营中冲锋冒镝者。未免心存观望。此项防兵。仍俟将来撤防时。查系实有劳绩者。方许择尤保奏。朝廷旌功赏能。权衡至当。莫谓甄叙之可幸邀也。将此各谕令知之。　　

○又谕、谭廷襄奏、云谷山官军失利。并德楞额贻误军情。及降众竖旗报复各摺片。德楞额从前剿匪不力。曾经获咎。弃瑕录用。经僧格林沁派令攻剿云谷山棍匪。宜如何奋勉图报。乃竟安坐齐村。按兵不动。此次又因贪抢财物。中贼诡计。致百战劲旅。一旦覆没。棍匪势焰复张。贻误军情。实堪痛恨。该革员屡次被人参劾。必非无因。著僧格林沁将该革员贻误原委。查明严参。按律惩办。一面遴派妥员。前往该处。接统其众。重整军声。迅图攻克。其佐领荣禄分带马队。首先溃走。倡言贼势重大。摇惑人心。致令炮队溃散。勇营失陷。甚属可恶。著一并查明。严参治罪。僧格林沁前次所保打仗出力人员。内有请以副都统记名之内火器营营总玉亮。是否即系从前在连镇等处管带毛勇之人。该员可否足当一面。现在何处带队。并著查明具奏。现在匪势复炽。亟宜厚集兵力。迅速往援。著谭廷襄迅饬海群管带马队。前往援应。一面饬令知县张振荣、参将李其昌、实力扼守要隘。毋令该匪肆扰。与教匪句结一气。致成滋蔓。至教匪经官军痛剿。势已渐蹙。仍应就现有兵力。认真围剿。不得因一隅有失。掣动全局。是为至要。莘寇等处降众。因与团练寻仇。复图起事。经该抚派兵往捕。将首犯张玉珍等正法。并委参将兴瑞等带兵追捕。办理尚是。即著饬令该员等持平妥办。不准团练寻衅。亦不任降众妄为。以期日久相安。至由胜保军营潜回。复在罗家楼地方竖旗聚众之吴锡溃等。仍著严饬员弁。跟踪追捕。迅速殄灭。将此由六百里各谕令知之。　　

○又谕、熙麟奏、潼关绅士呈请调练剿回。胜保奏、请厚集兵力。早殄贼氛。并回匪西行。同朝情形已松。及汉南贼众兵单各摺片。前据胜保奏调苗沛霖带练入关助剿。当以该练业经僧格林沁檄饬剿捻。节次谕令胜保速行阻止。此次熙麟仍复奏请。自系阅历尚浅。未悉其中底蕴。著毋庸议。至僧格林沁马队。本属无多。何绍彩等军。均各有剿匪之责。胜保所请调拨之处。碍难俯允。著仍遵前旨。就现有兵力。竭力剿洗。不准再以调苗助剿等词。哓哓渎请。洋县之贼。负嵎已久。何以尚难克复曹逆复入定远厅属之渔渡坝。亟宜实力堵截。胜保现驻潼关。势难兼顾。骆秉章前派入陕追贼之易偑绅一军。现在何处。即著骆秉章严饬易佩绅等兵勇。认真剿办。并著毛震寿督率所部。迅将洋县城池。赶紧克复。严防续来川匪。毋令纷窜。本日据恩麟奏、贼匪由凤县窜赴两当。此项窜匪。系属何股。为数若干。所称窜入渔渡坝等处之匪。川省现派何员跟追。毛震寿在彼。近日若何接仗。若何布置。一切情形。均著毛震寿一并详悉单衔驰奏。本日据恩麟奏、陕省回匪。窜入清水县境。并北路盐茶土匪。裹胁日众。现在调兵剿办。情形甚急。熙麟俟穆腾阿抵陕。即当迅赴新任。妥筹调拨。顾全大局。将此由六百里谕知胜保、熙麟、骆秉章、并传谕毛震寿知之。　　

○又谕、传谕护陕甘总督恩麟。恩麟奏、陕省逆回。窜入清水县境。并北路盐茶土匪。裹胁日众。添兵捕剿。并回匪窜陷恭门镇。川匪阑入两当县各摺片。陕省逆回。由华亭阑入清水县境。都司范玉春接仗失利。贼势颇形猖獗。现经恩麟派杨永魁等带兵前往。即著严饬该镇道等实力堵剿。不得再涉延误。护循化营参将范玉春损兵失械。厥咎甚重。著即革职留营。以观后效。知县赵桂芳在恭门镇堵御。何以被贼阑入。恐有退缩情事。著即查明参奏。张家川地方。回民头人武举马献瑞、李朝顺、颇知顺逆。约束回众。即著恩麟加意笼络。李朝顺如有忿贼自尽情事。并著查明奏请优恤。贼匪围攻灵州。道员侯云登、以署甯夏镇庆兴、未能得力。恳请兼署。以资调遣。足见该道任事勇往。不避艰险。颇堪嘉尚。甯夏镇总兵员缺。即著以侯云登兼署。该道既自称确有把握。即责成迅速扑灭。届时必当从优奖叙。庆兴精力既衰。岂能胜专阃重任。现在虽已撤任。著即查参。毋稍迁就。恩麟委侯云登署总兵缺。虽非旧制。但军情紧要之时。全在大吏随机应变。方无贻误。该护督办理此事。正能审度缓急。不为成例所拘。所请交部议处。著毋庸议。甯夏满兵。被贼冲散。其带兵官平日漫无纪律。已可概见。该将军如有废弛情事。恩麟不得稍避嫌怨。即著查明一并严参。川匪阑入两当。该护督已饬琫武带兵进剿。著即饬该署道严加扼堵。毋令与清水回匪句结。此股川匪。系何头目。何以毛震寿任令西窜。是否剿办不能得力。该护督如有闻见。并著查明奏闻。甘省无带兵大员调度。久廑驰系。前谕熙麟于由陕起程时。商调马德昭回任。约计下月初间。援陕之楚军可到。届时即当催该提督带兵回甘。以资统率。此时惟有就现有兵力。妥为布置。毋稍大意。　　

○又谕、恩麟奏、甘省司库空虚。请饬催河东协饷等语。甘省自陕回滋事。调兵防堵。需饷浩繁。而山西河东协饷。又因道路不靖。未能应时解到。司库空虚。实有万难支持之势。著吴桂将河东协甘饷银。迅速筹款。源源报解。不准稍有迟逾。致误大局。山东盐运使桂亮。因有被参案件。撤任查办。其遗缺己令阎敬铭署理。阎敬铭现赴山西临晋寓次奔丧。即著英桂传谕该员。于百日孝满后。赶紧束装。前赴署任。并传谕该员。此系朝廷因急欲整顿盐务。是以破格夺情。毋许固辞。将此由五百里谕令知之。　　

○山东巡抚谭廷襄奏、茬平等县豆收歉薄。援案改徵粟米。下部知之。　　

○派户部左侍郎皂保、接办定陵工程。　　

○以通政使司副使达庆为大理寺卿。　　

○以玩视军情阿勒楚喀副都统德楞额革职查办。　　

○蠲缓山东泗水、嘉祥、菏泽、濮、寿张、范、东阿、临清、济甯、章邱、邹平、齐东、济阳、临邑、长清、陵、平原、泰安、东平、平阴、惠民、青城、阳信、蒲台、曲阜、邹、滕、汶上、阳谷、单、城武、曹、定陶、钜野、郓城、观城、朝城、聊城、堂邑、茬平、博平、馆陶、莘、冠、夏津、邱、金乡、鱼台、海丰、长山、甯海、历城、齐河、禹城、莱芜、乐陵、商河、清平、博兴、新城、昌邑、高唐、峄、兰山、费、郯城、莒、日照、沂水、临胊、临淄、诸城、寿光、潍、乐安、昌乐、新泰、恩、肥城、沾化、甯阳、武城、益都、高苑、胶、高密、即墨、滨、利津、滋阳、安邱、掖、黄、蓬莱、福山、莱阳、德平、招远、九十八州县。暨德州、东昌、临清、济甯、四卫。东平所。永阜等场被旱被水被虫被风被扰地方新旧额赋并租课有差。　　

○丙申。谕内阁、多隆阿奏、请将私逃员弁。分别惩处等语。据称守备夏士龙解运军装。携银五百两。乘夜潜逃。都司曹连升、李荣贵、委赴安庆汉口等处。各携银两。乘隙走逸。游击闻元兴、章合楚、都司朱兆盛、刘精益、守备姚正甲、周福龄、均于商南营次。未经告假。擅自离营。实属有干军律。著照所请。一并革职。永不叙用。夏士龙、曹连升、李荣贵等三名。并著各该原籍督抚及各路军营一体严拏。务获惩办。以昭儆戒而肃戎行。其该管营官。业经临时自行检举。著加恩免议。　　

○以黑龙江协领舒通额为阿勒楚喀副都统。　　

○以湖北官军攻克河南荆子关出力。赏佐领米方多尔济、委防御来喜、绰勒洪阿、骁骑校倭什洪额、巴图鲁名号。知州曹熙等花翎。恩骑尉荣成等蓝翎。余加衔升叙开复有差。　　

○以湖北荆州军营办理文案出力。予知府王开福以道员用。　　

○丁酉。谕议政王军机大臣等、有人奏、查办知县婪赃重案。延不完结。承审委员有袒庇情事。及风闻游击徐璋为投诚贼目郭安邦诬陷。请饬严行查办各摺片。四川隆昌县知县魏元燮婪赃虐民。纵勇行劫一案。前因有人奏参。当交署四川总督崇实查明参办。崇实卸任。骆秉章＜??闲＞授四川总督。到任在后。自应按照所参各款。确切查明办理。无所用其回护。惟案悬未结。事已一年有余。兹复有人奏称此案提省交发审局研讯。有委员吴云程罗廷权二人。竟敢袒护同官。未将魏元燮家丁提质。惟于人证多方抑勒。欲将赃款全行消弭。并练勇行劫李荣书家存谷。魏元燮反将李荣书收卡。罚出钱谷入己等事。均经吴云程等教令魏元燮设法诪张。其余如勒索李明儒、黄德备、罗瑞连、李明玉、薛仕品等银两各款。亦均由该委员等巧为开脱。并加刑吓。勒偪具结等语。如果属实。大干法纪。必应彻底严行究办。以除积习而儆贪邪。至游击徐璋被投诚之郭安邦控诉营私舞弊等情。前经骆秉章奏闻。当将徐璋暂行革职。交骆秉章严审究办。兹据有人奏、系郭安邦因要求不遂。起意诬捏。与骆秉章所奏。系属两歧。并据声称徐璋久历戎行。声名卓著。所到之处。能保卫地方。利益生民。为舆情所爱戴。并称郭安邦所控各情。业据臬司牛树梅亲讯。尽属虚诬。骆秉章狃于郭安邦一面之词。必欲鍜炼成狱。与牛树梅意见颇有龃龉各等语。川省当兹军务需才之际。如果徐璋才尚可用。郭安邦所控。讯属虚诬。骆秉章谅不至以奏参在前。意存成见。惟所奏各情。是否属实。并著骆秉章秉公查讯。迅速据实具奏。不准意存偏徇。稍涉宕延。原摺片著钞给阅看。将此谕令知之。　　

○引见武职废员。得旨、前任湖南提督英俊、前任广西提督惠庆、均著赏给三等侍卫。前任署理湖南长沙协副将胡庆恩、著赏给蓝翎侍卫。前任火器营委翼长宝玉、著以本旗护军营护军校用。前任銮仪卫治仪正纯英、著以本旗骁骑校用。前任保定城守尉果勒敏、著以本旗护军营护军校用。前任义州城守尉福升、著以本旗护军营委参领用。前任三等侍卫阿尔萨兰、著以蓝翎侍卫用。前任副参领瑞明、著以本旗印务章京用。前任副参领兼公中佐领隆春、前任副参领开泰、均著以本旗骁骑校用。　　

○以户部右侍郎崇纶兼署理藩院右侍郎。　　

○蠲缓顺天大兴、宛平、甯河、武清、暨直隶、天津、五县被灾村庄新旧额赋有差。　　

○戊戌。谕内阁、前因黎庶昌条陈时事。曾降旨加恩以知县用。发往曾国藩军营差委。兹据都察院奏、该员具呈恳辞官职。愿以诸生从戎等语。黎庶昌著仍以知县用。即赴曾国藩军营。听候差委。其所呈原任户部郎中萧时馨行钞管见四条。著户部汇入该员请行钞法条陈内。一并妥议具奏。寻议、萧时馨行钞管见。与黎庶昌所陈行钞之法。大略相同。惟现当库款支绌之际。俟筹有钞本。再行酌办。从之。　　

○谕议政王军机大臣等、都察院奏、山东绅士赵芳伊等、赴该衙门呈诉幅匪鸱张。逆首刘双印等立寨蓄发。推宋斌为伪王。万甲申等为伪将军。不但兰郯以西。费县以南。尽为贼巢。即已经克复之红山底阁旺山等圩。仍为贼窟。该匪西连教匪。南结捻逆。官为难剿而议抚。贼为缓兵而纳款。一误再误。逆焰益张。惟该匪素畏僧格林沁威名。若得分军驻沂。佐以本处兵团。庶可转危为安等语。东省幅教各匪。占踞民圩。蔓延甚广。该省本无得力将领。而地方官又不知兵。该绅士等呈诉。未破良圩。危在旦夕。深虑匪势日炽。良圩益蹙。剿办更形棘手。前因德楞额一军失利。降旨将该副都统革职。谕令僧格林沁派员接统其众。著即严饬派往之员。星速前进。务将德楞额所部。实力整顿。重振军威。该大臣现在深入皖境。似难撤回东省。俟张落刑一股。办理完竣。李续宜已到皖省。剿捻事宜。能交该抚专任。该大臣即可回剿东匪。傥必须会同攻剿。并著商度具奏。至东省军务。本归僧格林沁节制。著严饬该省带兵员弁。督同各处乡团。认真攻剿。如该匪分股围扑民圩。官军即随时策应。互相保卫。傥该员弁救援不力。以致良圩被贼攻陷。该大臣务当据实参奏。从重惩办。俾该省军务。日有起色。殄除逆匪而绥靖地方。将此由五百里谕令知之。　　

○又谕、据都察院奏、蒙尔金旗众户。遣丁达拉玛等呈诉加增钱粮等情。本日已降旨交瑞麟秉公查办矣。蒙尔金旗钱粮。自道光十一年查办后。不准加增。何以近复加增至六十千之多。并于咸丰十年。指称兵差。加派十万余吊。该旗常平仓。亦被盗卖。盗匪白淩阿系叠次交拏之犯。其外甥弥勒僧格正当传讯。追究白淩阿踪迹。何以该旗贝勒转给项带。令与塔布囊等借拏贼之名。杀害良民。任意抢掠。若如所控。是该旗王贝勒等欺淩所部。恣意鱼肉。该蒙古旗民。素称瘠苦。若复任其欺压刻剥。恐致激成众怒。于北路肘腋。甚有关系。瑞麟办事尚能认真。于此等要事。谅不敢稍存粉饰。著即迅速按照所控各情。逐一查办。现闻白淩阿尚在边外。藉蒙古各旗庇护。瑞麟即将弥勒僧格传到讯究。自可追出白淩阿踪迹。至呈称蒙尔金旗。是否即孟古勒津旗。著瑞麟一并查奏。原呈著钞给阅看。将此谕令知之。　　

○又谕、上年因玉明等奏、盗匪白淩阿率众三百人。由义州向东窜逸。当经谕令理藩院传知卓索图等蒙古各王旗。一体派兵堵剿。并约束属下。毋得窝藏容留。近闻白淩阿尚匿该蒙古地界。其甥弥勒僧格经蒙尔金旗贝勒赏给顶带。著理藩院传谕卓索图、哲里木、昭乌达、蒙古各王旗。迅速查明白淩阿现在何处。即行拏获。并将其甥弥勒僧格一并交至热河都统衙门审办。傥经此次谆谕。仍敢容隐藏匿。别经访闻捦获。必将容留之该旗王公等严惩。决不宽贷。懔之。将此谕令知之。　　

○又谕、前因直东交界。马贼充斥。叠经谕令该督等严拏摉捕。本日据文煜等奏、平毁马贼巢穴一摺。据所奏情形。似于骑马贼匪。亦颇有办法。不至再有疏虞。而本日复据稽察宝坻等四处副都统福钤奏称、九月三十日。有沧洲城守尉差弁呈递贺摺。行至天津县西小园庄地方。突有十数人。俱持器械。抢去包袱盘费。并致伤差弁等语。殊堪诧异。且近闻附近京畿一带。抢劫重案。仍不绝于道路。该督等屡奏缉获马贼多名。此次复奏称平毁巢穴。何以畿辅密迩之地。仍复如此抢掠肆行。可见纸上之谈。不足凭信。所有此次抢劫差官匪犯。著文煜等严饬该地方官。赶紧缉拏惩办。不准一名漏网。嗣后如再有此等抢劫情事。惟文煜等是问。将此由五百里各谕令知之。　　

○又谕、奕梁等奏、续派官兵防剿回匪一摺。前据恩麟奏、同心城回匪。窜至灵州。甯夏满营官兵。被贼冲散。有退驻横城堡情事。当经谕令该护督查明满营废弛情形。据实参奏。奕梁等身膺统兵重寄。平日所司何事。乃所部之兵。见贼即溃。其为因循粉饰。已可概见。此次续派之兵。既据该将军等奏称精练得力。即著饬令在事员弁。认真防剿。傥敢仍前退缩。贻误事机。必将奕梁等从重治罪。决不宽贷。至甯夏所属。自广武营迤北青铜峡至石觜山。黄河延袤数百里。处处可渡。该将军等务当督饬官兵。实力扼守。毋令该匪得以偷渡。是为至要。将此由五百里谕令知之。　　

○己亥。谕议政王军机大臣等、曾国藩等奏、水陆击退金柱关援贼。并金陵大营。渐臻稳固各摺片。此次逆目李秀城等、乘我军疾疫之时。纠众来犯。情形危险。该大臣调度合宜。曾国荃等水陆各军。均能裹创血战。转危为安。深堪嘉尚。第回思前此危迫之际。我君臣尤当同深儆惧。以迓天庥。甯国虽偶尔小挫。鲍超谋勇兼优。谅能支持。惟该逆已过清弋江西岸。梗塞该提督粮路。闻该郡遍地荒凉。军食转运甚艰。必得疏通粮路。方可无虞。所有新募之勇。一时尚难赶到。能否于徽浙各防。就近酌调兵勇。以厚兵力。即著曾国藩妥为筹画。金陵援贼。经曾国荃等杀贼数万。必可望其解围而遁。第该藩司兵力本不甚厚。恐日久逆党复生诡计。非鲍超之军由东坝驰往会剿。则成相持之势。故甯防甚关紧要。非独逆贼内犯南陵。掣动大局为可虑也。前调林文察一军归左宗棠节制。而令该大臣于蒋益澧所部酌量调拨。现在汤溪已否攻克。蒋益澧之军。能否分调数千名赴甯。著曾国藩筹商办理。另摺奏、官军叠破颍西捻圩。并攻毁胡麻三老巢一摺。剿办甚为得手。出力各员。著曾国藩查明具奏。候旨施恩。毛有铭剿办颍西捻圩。虽已倾其巢穴。惟因马融和等有由罗麻入皖之信。不得不调回原驻各处。致使捻圩未能廓清。殊为可惜。胡麻三等本系与粤逆句结。又与新息各捻。声息相通。若任其连而为一。必至乘虚肆窜。官文、严树森、现饬周凤山等攻剿信确等处捻圩。著即饬令严防。毋令句结为患。傥东窜陈项。则豫省应一体兜剿。并著郑元善、毛昶熙、派兵截击。颍州现有何员带兵驻扎。著曾国藩、唐训方查明。饬令会合毛有铭所留兵勇。将颍西未经肃清地方。迅速剿洗净尽。断不可任令窜入河南界内。将此由六百里各谕令知之。　　

○又谕、都兴阿奏、前调师船。陆续到江。防剿得力一摺。游击黄联开等雇募红单船三十六只。先后入江。下游福山等处。水阔船单。得此师船助剿。江防可期稳固。著都兴阿责成黄彬等督饬各路水师。严防各该港口。毋任该匪乘闲驶出。抢渡北岸。风闻近有发逆改装易服。在通州一带贸易。招募勇丁。潜谋内应。如果实有其事。关系甚重。著都兴阿、富明阿、吴棠、密饬该地方驻扎员弁。实力稽查。迅速拏办。并著曾国藩、李鸿章、严饬所属。明查暗访。俾奸宄无所施其伎俩。方为妥善。都兴阿所称南台归并北台。经李鸿章、吴棠等、屡次函商。迄未定议。而南台以为交卸在即。不无观望。厘捐更减成数。军民慌惑等语。自系实情。著李鸿章、吴棠、将南北粮台如何裁减归并之处。迅速筹商。定议具奏。毋得各存意见。致台局委员。互相推诿。贻误军行。富明阿另片奏、山东沂州所属之兰山郯城一带。贼圩甚多。恐句结宿蒙各捻为患。请饬会同兜剿等语。山东幅教各匪。昨已谕令僧格林沁、谭廷襄、派兵剿办。所有宿蒙捻匪。即著吴棠速饬黄开榜就近剿洗。毋令与东省股匪句结为患。是为至要。将此由五百里各谕令知之。　　

○以镶红旗满洲副都统托云署镶蓝旗汉军副都统。　　

○以安徽克复太平等城出力。赏总兵官武明良、副将淩有和、刘湘南、谢光晋、晏澧周、萧致详、米文光、彭万全、朱云章、参将赵清和、黄东南、曾良佐、崔文田、何玉贵、武交清、罗朝云、倪桂、杨西平、曹仁美、成东昂、巴图鲁名号。知州易良虎、游击黄崇孝等花翎。守备陈联芳等蓝翎。余加衔升叙有差。　　

○以安徽克复青阳等城出力。赏副将邓训诰。陈天贵、杨谦万、参将陈世贵、刘新、李富、萧兴春、万守根、王思耀、都司唐得盛、骁骑校巴布善、巴图鲁名号。游击洪彪等花翎。骁骑校富丰阿等蓝翎。余升叙开复有差。　　

○赠江南金柱关阵亡副将郭明鳌提督衔。暨都司洪得胜、千总王明元、均予祭葬世职加等。　　

○予江苏金坛等县殉难文生于邦尚等绅民妇女一百十一名口分别旌恤如例。
  </div>
  <div class="pagination">
   <a href="清实录同治朝实录_page80.html">
    上一页
   </a>
   <span>
    ...
   </span>
   <a href="清实录同治朝实录_page76.html">
    76
   </a>
   <a href="清实录同治朝实录_page77.html">
    77
   </a>
   <a href="清实录同治朝实录_page78.html">
    78
   </a>
   <a href="清实录同治朝实录_page79.html">
    79
   </a>
   <a href="清实录同治朝实录_page80.html">
    80
   </a>
   <span class="current-page">
    81
   </span>
   <a href="清实录同治朝实录_page82.html">
    82
   </a>
   <a href="清实录同治朝实录_page83.html">
    83
   </a>
   <a href="清实录同治朝实录_page84.html">
    84
   </a>
   <a href="清实录同治朝实录_page85.html">
    85
   </a>
   <a href="清实录同治朝实录_page86.html">
    86
   </a>
   <span>
    ...
   </span>
   <a href="清实录同治朝实录_page82.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
