<!DOCTYPE html>
<html>
<head>
    <meta charset="UTF-8">
    <title>明实录孝宗实录 - 第 85 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录孝宗实录 - 第 85 页/共 128 页</h1>
    <div class="content">　　○赐晋府永唐县君并仪宾杨松龄诰命冠服如制
　　○辛未礼部奏周府曲江王妃父严璋例应授兵马副指挥但璋原任知县坐赃为民难拟授职请赐裁处  上曰曲江王妃婚配已久严璋准授兵马副指挥原选勘官查勘不明朦胧奏请本当究问但犯在革前姑宥之今后为各王府选婚违者治罪
　　○命故分守辽阳副总兵都指挥同知罗雄之子裕袭原职为辽海卫指挥使故府军前卫署都指挥佥事李贵之子锜袭原职本卫指挥同知
　　○壬申致仕都督白＜王已＞奏臣本武成后卫指挥使历功至都督衰老解任子宗应代臣原职今原卫已改  茂陵卫乞改注锦衣卫带俸兵部执不可特许之
　　○癸酉升山西布政司右布政使王进为本司左布政使
　　○命鬻两淮余盐一万引以其价助泾王婚礼之用
　　○甲戌监察御史燕忠等言近年以来传奉日多工作日兴庄田拨赐日广其老懦无为奔竞无耻之人充布庶位似与初政不侔乞敕吏兵二部自弘治四年以来凡传奉乞升官员不由资格功勋补授者尽革之庶官得其人政得其理而灾异可消矣吏部覆奏谓  太祖钦定官制自尚书下至杂职计万四千二百九十一员在京官千一百八十八员皆因事设官因官制禄  列圣相承恪守成法  皇上即位之初患京官冗滥凡革去传奉乞升文职官五百六十四员今六年之间复传升至五百四十余员末流之弊尚不止此且天下仕进之人或事诗书或勤案牍或胃锋镝或劳筋骨辛苦积年未得一职而奔竞之人一由传乞遽列阶衔故两京科道每因灾异即陈言及此盖以为弊政之大者无过于此也伏望稽  圣祖之定制循初政之清明防末流之极弊将近年传乞官员较其勤劳别其亲疏量为去留以恤人言以回天意兵部亦具列弘治四年以来乞恩传奉武职自锦衣卫指挥周璋等二百十七人请悉行裁革  上俱命已之
　　○监察御史牟道奏各处军户先年畏惧当军或因水旱灾荒逃窜别地久之附籍脱免祖军原籍移文清追所在有司或受嘱不省其乘摄人或有被谋害劫杀者请自今逃军在外未附籍者所在官司即时起发其已附籍立产者选其壮丁解发补伍若故违并有前弊者坐如律又各处解军人承批或三二年五六年未获批回者请自今各处司府州县解军年久不获批回府批五十之上州批三十之上县批二十之上将府州正官首领官县掌印清军官吏按罪停俸布政司百批以上首领官按罪俱不准给由兵部覆奏从之
　　○乙亥升山西按察司按察使刘璋为山西布政司右布政使
　　○夜月犯六诸王星
　　○丙子升湖广按察司副使陈寓为山西按察使  礼部以乌思藏并长河西宣慰使司各遣人来贡一时至者凡二千八百余人俱应给赏所费不赀请行四川镇巡等官以后不许滥送务查先年敕旨及本部勘合事例有碍者径自阻回无碍者奏请定夺其今次滥起送官吏请令巡按监察御史逮问从之
　　○申刻日生左右珥
　　○丁丑兵部覆奏巡按辽东监察御史罗贤所言广宁开原抚顺三马市每遇夷人持马貂诸物来市被镇守等官及势家纵令头目仆从减价贱市十偿三四夷人受其挫勒折阅积久怀怨殊深往往犯边多坐此故请自今马市在广宁者委按察司分巡官在开原者委安乐州知州在抚顺者委备御官仍申明旧例禁约敢袭前弊者捕送巡抚巡按等官究治计赃至二百贯以上者头目仆从人等发极边卫分充军职官调别边各卫带俸遇赦不宥若因而激变夷人致引边衅从重论干碍镇守等官奏劾按问又边关守备等官虽由镇巡等官会举本部依拟奏请任用然到任未久有被镇总官员受赂更换及调往别城者官既行赂以免祸士被剥削而受害请行巡按监察御史今后凡有赂求之人须指实劾奏永不再用若本处缺官须暂委别官带管者仍即会推具奏以俟请用其守堡官员虽得径自委用亦须从公会委不许用意频调又开原抚顺分守守备等官并势家多与海西建州胡人交结为亲戚俺答名色遇其将来出关候之以其进贡上马低易或赊马匹约贡还分其所赐马既不良随复倒死骑操者乏良马之用领送者有陪偿之害请严设条禁犯者许领送并知识人首告按问各治以罪遇赦不宥从之
　　○降宁府石城王宸浮辅国将军宸潣为庶人革辅国将军宸澅宸浦禄米三之二初石城恭靖王奠堵生端隐王觐镝未立而卒妃吴氏生宸浮及宸浦媵安氏生宸潣姜氏生宸澅宸潣长于宸浮而宸浮以嫡嗣为王以故不相能宸浦以同母附宸浮而宸澅党于宸潣群小因而从臾之竞不为法或互伺阴事识之宸浮烝于伯妾唐会全遂纳之私第数夺取良家女为媵厮役或以小罪拷掠至死甚至令人执而缢之或惧责自赴井死死者凡九人宸潣宸澅宸浦皆尝以忿杀人又纵下为害与妓淫乱而宸潣尝召女尼入府而私之宸浦狎比乐工王锦令侍女木香与乱又尝与刘润仔者共卧恶侍女春妹窥之逼令咽盐而死宸潣子赐名敕至宸浮争先启遂掷之地及端隐王赠谥册至宸潣亦不入宸浮府谢恩会宸潣贷金富民涂秀家不得疑宸浮阻之乃与所厚仪宾顾官祥条所记宸浮过恶并诬宸浮器服僣拟乘舆阴谋不轨及烝祖父妾数十事令人驰告之宸浮亦延熊良＜馵-灬＞者为奏诡言宸潣母安氏通于僧海洪宸澅令张夫人马媵与顾官祥淫乱及他不法事以吴妃名奏之良＜馵-灬＞因留宸浮府数与侍女蔷薇等三人通奏至俱下江西镇巡官勘报而宸浮宸潣宸澅奏辩不已更以恭靖王次室余氏王氏吴妃及安氏姜氏为名前后各十余奏  上乃命司礼监太监赵忠大理寺左少卿王鉴之往会巡抚等官按之虚实各半忠等乃＜锍-釒＞宸浮等罪状以闻并拟连逮者熊良＜馵-灬＞等罪良＜馵-灬＞坐离间懿亲污乱宫壸当斩敖福陈富胡端杀人为从当绞顾官祥拨置王府吴元寿行止有亏当杖又拨置主文纵横害人当充军者五十八人而陈瓒颉宾唐曙廖直之情尤重私自宫投入王府当解京再问火者十五人而邓庆新之罪为首其他当徒杖者复十八人狱上诏宸浮宸潣革爵降为庶人宸澅宸浦革禄米三之二仍降敕切责之顾官祥吴元寿各杖四十革职为民蔷薇等三人及唐会全各杖八十并木香俱改正给亲熊良＜馵-灬＞敖福陈富胡端依律处决陈瓒等五十八人俱发广西边卫永远充军而瓒及颉宾唐曙廖直仍杖一百发遣其余准议
　　○江西宁都县火
　　○戊寅朝鲜国王李＜忄隆＞遣陪臣户曹参判金应箕等奉笺文方物来朝贺  皇太子千秋节赐宴并彩叚衣服等物有差
　　○广西按察司佥事陈烓丁忧服阕复除浙江按察司
　　○命詹事府掌府事礼部左侍郎兼翰林院学士傅瀚及南京翰林院侍讲学士张元祯充纂修大明会典副总裁官时元祯养病家居命吏部行取供职从大学士刘健等言也
　　○升监察御史李瀚为湖广按察司副使湖广澧州知州郁容为云南按察司佥事
　　○以旱灾免直隶淮安府及徐州及高邮卫并海州中前千户所夏税子粒有差
　　○己卯重庆大长公主薨公主英宗皇帝第二女母  圣慈仁寿太皇太后周氏正统十一年生天顺五年册封为重庆公主下嫁驸马都尉周景成化元年进封长公主弘治元年加封大长公主至是薨年五十四讣闻辍朝一日赐葬祭如制
　　○英国公张懋奏五军营军马乃  祖宗禁兵军务旧有成规近年事体更张纷纭掣肘偏执难行臣年几六十筋力顿衰乞解兵柄得旨卿勋旧重臣方切委任不准所辞所言事体更张掣肘难行兵部其核实以闻兵部覆奏谓懋与平江伯陈锐太监甯瑾金辅俱奉敕提督五军营义须同心共事不宜自恣己私更张事体但懋所奏未有指实无从核究请行令懋及瑾辅锐等各反躬自省以尽下庇六师上报九重之义  上曰各官俱受朝廷重托务要协和行事不许徇私偏执致误军务
　　○庚辰光禄寺卿李鐩言京师私宰耕牛者有禁而四方私宰如故请敕在外诸司照例榜示从之
　　○升刑部右侍郎陈道为本部左侍郎巡抚山东都察院右副都御史何鉴为刑部右侍郎
　　○旧例殿试常以制敕房办事带衔太常者一二员同为弥封官是岁礼部以太常寺少卿黄宝寺丞周序供事然二人非制敕房办事者故礼部于进士登科录不载二人名于是宝等以前日有因而取今日无据而去＜锍-釒＞讦礼部礼部以太常卿崔志端等原移文为解  上不罪志端而罪礼部谓差错不简举改正罚尚书徐琼侍郎张昇等俸各一月俸制司官俸各三月惟先任左侍郎傅瀚以既迁别任已之
　　○辛巳  皇太子千秋节文武百官早朝毕赴文华殿行庆贺礼
　　○赐百官宴于午门天下诸司及四夷庆贺官员人等宴于关左门
　　○壬午初贵州普安州土官判官隆畅既老子礼幼而代职听营长阿保等之谗由是父子相讎畅有妾曰米鲁乃沾益州土官安民女尝以罪见逐后乃依礼同居礼及阿保皆通焉畅遂毁阿保居室掳其财物阿保乃与礼等借兵作乱焚畅所部寨舍仓廪杀其从者久之畅遣兵诛礼阿保见礼既死欲助米鲁攘窃其柄乃与其子阿鲊莫阿歹儿等率兵攻畅破其寨百余杀掠人畜甚众畅惧逃之云南亦佐县镇巡等官召阿保等与畅会盟戒以息兵既散米鲁潜令人掖畅上马归畅中毒而死既而阿保米鲁等为乱滋甚数攻寨堡杀伤官军屡抚不听畅有庶子珀与其母居安南卫城中阿保欲害其母子乃于安南城外筑阿先硬寨自率兵守之又筑普墨硬寨于普安城外令阿歹儿守之又筑猴场硬寨于拖长江东令阿鲊莫守之又于拖长江外筑查剌硬寨据险以自固四寨相去凡三百余里复号猴场寨为承天寨出入僣用黄旗自称无敌大王镇守贵州总兵官东宁伯焦俊巡抚都御史钱钺巡按御史张淳命都指挥刘英率兵往捕为贼众所拒贼乃益肆猖獗劫掠军民焚烧屯堡声言欲攻普安安南二城镇巡等官乃发十卫官军及诸长官司土兵万有三千七百余人分命刘英与都指挥王璋李雄等领之英璋由普安卫分道往捕雄等由乌撒后所直抵拖长江截其后路先期以檄招谕诸胁从旨由是贼党归顺者八百余人阿保父子逆战于猴场寨兵溃奔查剌寨已而复渡江劫营官军击却之贼徒死伤甚众阿保等皆逃去雄召沾益州知州安民赏之使访贼所在民乃率土兵为先锋追斩阿保于查剌山箦未几阿歹儿亦为民所执官军复深入箦洞擒阿鲊莫米鲁亡走俊钺等奏言凶贼阿保等弄兵十一年先后据顺复夷寨百三十余杀纳税夷民掠人畜财物不可胜计至于僣立名号杀伤官军臣等调发汉军土兵分道进讨首恶阿保阿鲊莫阿歹儿或授首辕门或系颈犴狱但米鲁及从贼张保容等寔肇乱阶今悉逃匿云南沾益州土官安民家若不乘胜追剿窃恐后将蔓延乞敕云南镇巡官委守巡守备等官亲诣沾益州追责安民执送米鲁张保容等以歼余孽其从贼夷民阿昌氊儿等罪固当诛但多由胁从且事干人众昔永乐闲随从宣慰田琛恶党尝蒙宽贷充军今所俘盗贼乞容臣等详审罪恶深重者处以极刑情犯稍轻者遣戍西北边卫贼所遗田土除给主赏功外悉分给邻近屯堡官军从轻起科事下兵部覆奏言阿鲊莫等宜令审问明白就彼行诛枭首贼路要冲示众其余情罪稍轻者发辽东边卫充军俘获妇女给配有功营长及附近听抚村寨无妻者其督军运粮承调诸有功者并阵亡阵伤官军令核实奏闻土舍隆珀等及归顺僰人宜加意优恤米鲁张保容等仍移文云南镇巡等官督安民捕送从之
　　○甲申重建清宁宫成
　　○乙酉太子太保刑部尚书白昂以病未痊乞暂免朝参在部视事许之
　　○升狭西左布政使王俨为都察院右副都御史巡抚山东
　　○丙戌升云南布政司右布政使林元甫为狭西左布政使
　　○增赐直隶兴济县崇真宫青县余地二十四顷有奇○内阁大学士刘健等言昨司礼监太监陈宽传奉  圣旨今后凡有拟票文书卿等自行书封密进不许令人代写钦此除钦遵外臣等仰见  皇上委任腹心慎重机务开决壅蔽防闲漏泄之意易曰君不密则失臣臣不密则失身几事不密则害成正为此也臣等俱以庸驽谬承简任辅导无状尸素有年  圣谕下临扪心知感窃惟内阁之职所以承德弼违献可替否辅佐朝廷裁决政务与百司庶府职掌不同中间事情诚为秘密在  祖宗朝凡有咨访论议或亲赐临幸或召见便殿或奉天门或左顺门屏开左右造膝面谕以为常制臣等不暇远引且如  宣宗章皇帝屡幸内阁御座所在至今臣等不敢中坐  英宗睿皇帝亦尝召李贤陈文彭时或遣司礼监太监如牛玉怀恩一二人到阁计议  上有密旨则用御前之宝封示下有章＜锍-釒＞则用文渊阁印封进直至御前开拆此臣等耳闻目见者也因循至今事体渐异朝参讲读之外不得复奉  天颜虽司礼监太监亦少至内阁朝廷有命令必传之太监太监传之管文书官管文书官方传至臣等内阁有陈说必达之管文书官管文书官达之太监太监乃达至御前至于誊写之职例委制敕房中书一二人臣等虽时常戒饬而经历太多耳目太广岂能保无漏泄宜有如  皇上所谕者臣等自当涤虑省躬尽忠补过以副  圣心但内阁文书多系机密凡事关得失利病职在辅导不敢阿顺缄默未免有所陈奏缘臣等不习楷书字画钝拙恐不能一一自写除事理重大者自行书写封进以听  圣裁其余仍乞容令中书代写臣等亦当申严戒饬勿致漏泄  皇上若有咨议仍乞照  祖宗故事或召臣等面谕或亲赐御批数字封下或遣太监密传  圣意使臣等有所遵奉庶情得通达事无漏泄实为便益  上纳之
明孝宗敬皇帝实录卷之一百五十五
　　弘治十二年十月丁亥朔孟冬享  太庙
　　○遣内官祭司井之神
　　○遣驸马都尉马诚游泰分祭  长陵  献陵  景陵  裕陵  茂陵
　　○遣仪宾杨淳祭  景皇帝陵寝
　　○遣内官祭  恭让章皇后陵寝
　　○升湖广布政司左参政梁方为云南右布政使
　　○戊子  上御奉天殿传制遣阳武侯薛伦怀柔伯施瓒成安伯郭宁持节充正使吏科左给事中甯举户科给事中丛兰兵科给事中王承裕充副使册封代府代惠王长孙俊杖为代王夫人张氏为代王妃唐府新野宣懿王长子宇沪为新野王河南祥符县致仕知县严璋女为周府曲江王妃○监察御史陈铨等劾奏兵部尚书马文昇前以王越之故而添设总制三边都御史以杨时敷之故而添设清理军册员外郎又徇沉晖之请添设湖广九永等处兵备佥事李宗泗今又以欧钲旧属于腹里地方添设江西九江兵备副使乞裁革此二处兵备并黜钲及文升等以正朋比之罪  上命二处兵备官俱革去钲等二人俱调用文升等已之吏部以钲虽升副使未到任又被劾不可复任副使请仍调知府与佥事李宗泗俱候缺听用从之九江在南京上流宜设兵备官御史王鼎欲得之而文昇以钲荐铨等遂有此奏
　　○詹事府少詹事兼翰林院侍读学士王鏊以亲老乞归省从之命驰驿以行
　　○以清宁宫工完命督工太监李兴黄瓒姚训英国公张懋兵部尚书马文升各子侄一人为锦衣卫百户工部尚书徐贯升太子太保尚书如故
　己丑兵科给事中艾洪奏前给事中华曰□永林廷玉御史胡献俱因言事降调乞量加擢用以旌直言又礼部尚书徐琼贪鄙邪谄乞放归田里以励臣节吏部覆奏俱不允
　　○升礼科都给事中涂旦为湖广布政司左参政
　　○庚寅少保兼太子太傅兵部尚书马文升自陈衰老乞致仕  上曰卿宿望老臣方隆委任岂可遽求休致宜尽心职务不允所辞文升再＜锍-釒＞申请复勉留不允
　　○升监察御史张恕为河南按察司副使管修河事
　　○吏科给事中周玺奏迩者清宁宫落成太监李兴＜锍-釒＞供事之人上请俱蒙升职如营缮司郎中李堂亦有升京职二级之命且往岁传升止于杂流近日内降渐及正途国是日非公道以废乞照前监修  太庙给赏给事中王纶等事例堂止量给以赏以杜憸邪奔竞之门以长礼义廉耻之风不允既而堂亦＜锍-釒＞辞升职从之仍升俸二级
　　○户部主事陈仁言近奉诏凡言事诖误官员俱从宽宥前监察御史彭程以言事谪戍后放回为民寻物故使其尚在必蒙恩典乞追复其官加以美谥以劝忠贤不允
　　○命守备荆瞿都指挥佥事黄焘佐理湖广行都司军政从抚治郧阳都御史黎福奏也
　　○狭西凤翔府夜有星流自西南坠西北光如火声如雷
　　○辛卯升吏部右侍郎林瀚为本部左侍郎改户部右侍郎韩文为吏部右侍郎
　　○升镇守广西副总兵都指挥使欧磐为前军都督府署都督佥事仍旧镇守以巡抚都御史邓廷瓒言其先后征郁林等处猺贼积功颇多赏未酬劳故也
　　○壬辰授纂修会典誊录监生乔宗李淇王珙为中书舍人译字官黄元等为鸿胪寺序班内阁制敕诰敕房书办从大学士刘健等请也
　　○传旨升道录司右正一杜永祺等五人俱为高士左玄义李正瑛为左演法
　　○周府义阳王子圪薨王简王庶第十子母夫人左氏正统九年生天顺元年册封至是薨年五十七讣闻辍朝一日赐祭葬如制谥曰康靖
　　○先是镇守金齿太监吉庆言孟养思陆欲贡方物兵部议不可许既而庆等及巡按监察御史谢朝宣等言思陆有吞并孟密图复故土之心有画胁抚切责征剿三策以进者俱下云南镇巡等官议处以闻至是巡抚都御史李士实等奏往年以孟密思楪侵据木邦地因调兵思陆以胁之思楪始退地听抚不意思陆于渡江之后即据思楪之地兵争不已重劳抚谕然思陆虽据地未退亦备方物进贡臣闻所司有请却其进贡者又有请降敕切责者以臣观之未为得策何也往年思楪朝贡俱废今思陆心虽未知名则近正若遽沮之是逆其诈且示不广也有如贡却而地不退将何以处之思陆缅书止云我调众陶孟夷兵过江到我陇刚只为思楪别无嫚词有如敕至而地不退又将何以处之且思楪占据木邦地方二十七处抗违朝命四十余年财力为之耗损官军为之疲敝逆节若此死有余辜一旦听抚朝廷即弃其过不复追论思陆今据思楪地方不为无罪然其助兵胁抚思楪于我有功议者于木邦奏调思陆之事讳而不言思陆助兵胁抚思楪之功弃而不录亦过矣臣愚以为今日之处思陆贡不必却敕不必降当先录其功次纳其贡然后责其退地务使功过不相掩此而不从则执辞问罪彼亦无以藉口又今思楪已死其子幼其弟思落护印请给冠带乞赐俞允盖孟密地方兵力与孟养略足相当诚赐之冠带使两夷相持各自为敌而又申饬陇川等三宣抚司并金腾等处严备保境自可破思陆觊觎之谋候瘴消时月臣等督遣三司抚夷官亲诣抚谕如或不听后举可图而国威亦无损也且思陆今日之事虽不可视为乡邻之斗然终是以夷攻夷恐无劳缨冠之救也事下兵部议谓先是云南守臣奏思楪听抚归其侵地及头目誓不再犯未尝及思陆胁抚之功无凭可录就使思陆有功亦当归本土以俟朝廷处分奈何乘机过江夺占蛮莫贡章等地分兵迭守则与思楪占据木邦地方何异若再不听抚则当兴师问罪奚可先录其功其备方物进贡意在缓我加兵别蓄异谋觊觎麓川故土也若纳其贡彼必以我为利其贡物略其罪责侵地终不可复兵争何时得息边境何时得安其称以思落护印请给冠带俾为防守之计但夷性变诈父子兄弟争地相杀乃其常态恐思落既得冠带临治其地久之视为己物戕害思楪妻子因篡取之则又启争端请移文云南守臣令金腾陇干等处整兵秣马蓄粮造船以备征调兼督令抚夷副使毛科等往抚谕以朝廷威德若思陆果不听抚即合加兵所司宜会议徵兵若干及用兵方略以闻其孟密宣抚司印令思楪妻子典掌仍令思落同土舍陶孟招刚等协辅行事以制夷落候思楪子长令袭职议上从之
　　○癸巳初江西按察司副使吴琼尝延南昌学生刘希孟教其子希孟因与琼家人招权取贿会同舍生张应奇盗葬乡民王珍坟地珍讼请府责应奇迁葬应奇乃因希孟赂琼家人间言之琼下府覆按顷之提学佥事苏葵行县回应奇复诉诸葵葵为下其词于府珍乃以情讼诸镇守太监董让捕应奇希孟拷问且令引琼及葵皆受其赂遂以其事闻  上命刑部郎中盛洪等往会巡按监察御史鞫之时琼以考察冠带闲住洪等以琼知情与家人同罪拟赎徒仍冠带闲住葵违制受词拟赎杖还职皆犯在赦前免科让违例受词亦以赦免劾希孟应奇俱行止有亏例为民狱上俱从之初葵尝以事忤让让欲因此陷之颇以言胁按事者后穷治无所得故卒得免云
　　○监察御史戴乾奏近制牧马各府州县种马俱照丁粮以定匹数每一课马两年科驹一匹其驹选中印烙仍给原户牧养拣退变易者追银贮库备用已生倒失者折价银三两未生亏欠者折价银二两所司报驹不及八分者按罪法从宽省为便民计也但印过好驹又给原户牧养起解不时积至二三民甚病之谁愿以好驹报官自取累害哉谓宜别佥闲户领养为便又除和等州五河天长等县种马多者二三百匹少者百余匹每岁科驹其数半之选中不过一二十匹三五十匹而已亦添设管马官一员以一官岁给之费可买马二三十匹矧其贪渔剥民几倍于此者乎请以府种马不满二千县不满五百者悉裁革管马官兵部覆奏每年印马等官选其堪用补种者印毕若养马之家有原给地三顷无马驹者仍令牧养先养驹者勿再给其论丁地方分给空闲人丁牧养不许仍累原户著为令其裁革管马官移文南直隶巡抚官勘处以闻从之
　　○丙申升山西布政司左参议缪昌为山东左参政山东按察司佥事钮清为本司副使
　　○福建按察司佥事金章丁忧服阕复除广东按察司
　　○吏部覆奏户部主事陈仁所言请通行在京三品以上大臣及在外巡抚巡按官凡进退黜陟务合舆论及近年以来群臣有以直言或公事被黜若杨茂元盛应期范璋华曰□永林廷玉等请仍照诏书恩例一体擢用更乞遵诏例再行各巡抚巡按及二司正官各举才行教官一二人候举至之日陆续量请擢用又今后太常寺择用儒臣掌印其佐贰属官乃兼用道士  上曰杨茂元等既有前旨矣并太常寺事俱已之余从所议
　　○丁酉吏科都给事中魏玒等言惟名与器不可过滥滥则奔竞成风纪纲大坏去冬清宁宫灾今春关里文庙灾加以天时亢旱星文示变  陛下再降修省之诏矣而迩者清宁宫告成匠官人等升官者五十人与冠带月给米一石者五十四人李堂升京职二级李宣等升一级既又命太监李兴黄瓒姚训英国公张懋兵部尚书马文升各子侄一人为锦衣百户而工部尚书徐贯亦缘此加太子太保名器之滥至于如此恐非修省弭灾之道乞照宣德以来及近年增修祧庙旧例将张懋等并量加恩赏勿僣名器庶天意可回人心可服监察御史姚寿等亦以为言  上曰各官俱营造有劳已加升录荫矣其置之
　　○鸿胪寺序班郑宏为其父太医院判文贵乞赐祭礼部请治宏违例奏扰之罪诏宥宏不问祭仍与之
　　○戊戌升申王府随侍讲读官翰林院检讨郭瑀为左长史王禾为右长史中书舍人王相为审理正奚俊为审理副待诏吴叔和俞弼俱为纪善
　　○升福建布政司左参议熊禄为河南左参政
　　○虏入甘州境杀掳人畜兵部请逮问指挥何钦等罪从之
　　○辽东守臣以朵颜三卫虏众数犯边请调大军征剿事下兵部集议佥谓不必劳师远征且宜增兵防守请于京营内再别选精兵五千敕都督一员领之委知兵都指挥二员为把总分二部一在广宁迤西一在辽阳协同本路官军战守候来春边事稍宁引还从之于是以都指挥杨铭丁玉为把总命都督佥事孙贵率之以行
　　○南京礼科给事中彭城奏臣闻北虏连岁为寇三边弗靖迺者宣府驰报虏复屯边将谋入寇朝廷命将刻日出师团营之军虽号精锐但富者若于纳钱贫者困于工役武事废弛渐不如初夫内有重兵则  无强敌方选兵出征而内兵单弱不可不为之计请以山东河南腹里地方接操官军不论班次选其精壮遣入团营给与粮草日加训练暂留不更俟大军凯旋遣回兵部覆奏请以原选京操该班官军如遇听征官军赴边则暂留在京操备从之
　　○命守备环庆署都指挥佥事马隆协守宁夏西路
　　○己亥调湖广按察司整饬九永等处兵备佥事李宗泗于山东按察司○降分守宁夏西路署都指挥佥事孙鉴为神武右卫署指挥使山西行都司都指挥佥事刘英为大同右卫指挥同知以虏入寇失于御备也
　　○刑部都察院奉旨会官审录重囚得情真者五十五人情可矜疑者三十二人有词者十四人奏请定夺者九人  上命情真者依律处决有词者再问其情可矜疑又奏请定夺内命处决者五人监候者五人免死杖一百充军者七人充军者二人又二妇人杖一百释之
　　○狭西行都司署都指挥佥事吴英坐守  丹虏入境掳掠下巡按监察御史逮问当充军  上以情轻律重命降二级带俸差操
　　○庚子  圣慈仁寿太皇太后圣旦  上率皇太子及亲王上寿免命妇朝贺
　　○赐百官宴于午门
　　○赐各王府庆贺官员人等钞币有差
　　○刑科给事中吴世忠以阙里灾言八事一孔子为万世帝王之师固当祀以天子之礼今礼用天子而号犹称王说者谓孔子周之陪臣故当称王而不当称皇称帝不知尊卑之名惟君所命乞加封曰文祖大成至圣帝庶尊称之典无遗憾矣一子虽齐圣不先父食今颜子曾子子思既在配享之位而其父颜无繇曾点孔鲤犹列两庑子食于前父食于后子讳其姓父称其名使三子有知必不享此祭今孔庙正殿后有启圣殿乞以无繇点鲤为之侑后来儒者之父如程珦朱松亦得列于其次封谥仪物一视其子祭祀以二丁前一日行礼一宋升孟子曾子子思于配享而十哲之数不升有若而升子张近代及我朝黜王安石杨雄而淫侈之马融奢浊之范甯犹未之黜乞于十哲去子张而升有若于两庑如公孙龙公伯寮荀况王弼之徒亦所当去而融甯二人则决去之一程朱之后如上蔡之谢良佐洛阳之尹焞蓝田之吕大临建阳之游酢蔡元定剑浦之罗从彦延平之李侗金溪之陆九渊闽县之黄干龙溪之陈淳清江之张洽卭州之魏了翁金华之何基王柏元容城之刘因国朝崇仁之吴与弼河东之薛瑄其道其功视程朱虽不及至其平生刻苦动依圣训视唐太宗所升汉晋诸儒匪直无愧而已乞各令从祀于其乡学必欲有所分别则以侗从彦干并祀于郡学尤善一各处文庙多损坏祀礼苟简乞令有司修整每四位共一龛每一龛共一几帘幙常垂门户常锁非朔望行香不得擅开一国学之外礼乐罕行乞依国学乐舞之器与声容节奏之数刊为图说颁布各学选乐舞生寄籍道观食以公田令其能者互相教习二丁之祭所在举行使穷乡下邑得睹礼乐之全一乞起谢铎张元祯陈献章周瑛及召还王恕戴珊刘大夏何乔新与今二三儒臣同入柄用以存前辈之典刑以销后习之狷薄一乞慎选学官并提学官沙汰生员县不过四十州不过六十府不过八十各处乡试苟无其人宁虚其额命下所司知之
　　○升户部郎中王璠南京兵部郎中徐贡俱为布政司左参议璠山西贡福建
　　○南京刑科给事中史后等奏请革去南京锦衣卫指挥佥事陈禄所镇抚陈玠及南京光禄寺监事陈璋近日传升之职以抑侥幸吏兵二部覆奏请从所言  上不允三人皆南京故守备太监陈祖生家人也
　　○夜东方流星大如盏色青白光烛地自狼星旁东南行至近浊
　　○传旨命御用监办事锦衣卫指挥同知张＜王巳＞之子锦指挥佥事赵俊之子奎俱代父职府军前卫指挥同知殷偕调锦衣卫带俸并世袭锦衣卫副千户宛亮等三人俱升正千户百户吕纪等三人俱副千户所镇抚郑名等八人俱百户冠带小旗姚宣等十二人俱所镇抚义官吴伟舍人李昇俱锦衣卫百户金吾左卫百户赵瑛升锦衣卫副千户带俸冠带人匠刘瑾等三十九人俱工部文思院副使王佐等二十三人俱皮作局副使并仍旧办事○壬寅南京监察御史吕镗等劾奏吏部尚书屠滽礼部尚书徐琼刑部尚书白昂俱乞罢黜以应天变  上不允
　　○传旨升针工局冠带人匠王宣等十六人俱工部文思院副使阎忠等四人俱与冠带
　　○夜月犯天高西北星又犯六诸王第二星
　　○癸卯少保兼太子太傅兵部尚书马文升以有疾请命官署印管事  上曰卿有疾暂免朝参可在部用心治事印仍旧掌管
　　○以旱灾免直隶保安等卫所及隆庆保安等州县粮草有差
　　○甲辰  诚孝昭皇后忌辰  上祭  奉先殿遣驸马都尉林岳祭  献陵
　　○寿府长史司以保宁府知府挞其吏奉寿王令旨行巡抚巡按等官处治巡抚都御史潘蕃以闻礼部覆奏今后凡各王府令旨请令抚按三司等官会议可行者行之稍重大者奏闻定夺其窒碍难行者令辅导官谏止毋惊扰有司贻害地方  上从之仍降敕谕王务遵  祖训行事
　　○先是湖广清浪卫军士月粮从撙节事例有家口者支米六斗无家口者支四斗五升余以折色钞给之至是户部以本卫之奏议照边海事例原六斗者给八斗四斗五升者给六斗从之
　　○命致仕前军都督府都督同知缑谦之子纲代原职指挥使锦衣卫带俸
　　○丙午除授申王府伴读教授典簿奉祠典乐典宝典仪引礼舍人工正工副及典膳良医等官二十五员其仓库名永积
　　○分守广西柳庆右参将都指挥佥事马胤罢以巡按御史张烜劾其不能御贼也
　　○丁未赐周府镇国将军安氵□思安渝安潢安泳秦府辅国将军诚氵□邯诰命冠服如制
　　○赐代府朝城县主并仪宾陈谟诰命冠服如制
　　○以旱灾免直隶真定保定河间三府秋粮草束有差
　　○乌思藏萨剌达哈等寺番僧藏卜坚参等七人宁佗等寺番僧星吉坚锉等三人请各袭其师国师禅师都纲等职从之
　　○狭西游击将军都指挥佥事鲁麟既降官至是自陈守边劳绩乞复都指挥同知之职兵部议不可特许之
　　○上虞人张津上兵略三十卷下兵部考阅覆奏谓津所著自春秋迄于金元凡用兵成败运谋善否节取史册所载颠末而断以已意虽措词厖杂而所见颇有根据理难弃捐今两广用兵请遣诣总镇军前与参谋议俟果有功授职供事从之
　　○狭西宁夏地震
　　○戊申时清宁宫新成有旨命大能仁等寺灌顶国师那卜坚参等设坛作庆赞事三日大学士刘健等上＜锍-釒＞言佛老异端圣王所禁中世人主崇尚尊奉者未必得福反以得祸载在史册其迹甚明我朝之制虽设僧道录司而出入有清规斋醮有定数未闻于宫闱之内建立坛场聚集僧道有如此者盖  祖宗宫禁之制至严至密虽文武大臣勋戚贵人不得辄入岂可使胡羯邪妄之徒群行喧杂连朝累日以腥膻掖庭惊动  寝庙  祖宗法度一旦荡然其为圣德之累不小矣若谓  圣祖母太皇太后在上必欲曲为承顺以祈福寿则  皇上修建宫殿不日而成问安视膳无间朝夕纯诚至孝通于神明自  天降祥有愿必遂岂必假异端之术干宫禁之制然后为孝哉伏望速颁严诏将所建番坛即时撤去各寺胡僧尽行斥出使宫闱清肃政教休明臣等日直禁垣职专辅导平居无格正之功临事乏＜矢见＞谏之益此等诏旨不得与闻尸素之罪万死莫赎今事出仓猝不暇从容论列不胜待罪俟命之至时府部科道等衙门亦各以为言  上曰卿等言是但宫殿新成庆赞亦  先朝永乐以来旧典其置之既而府部科道又各极言其不可  上复曰庆赞之事乃因旧典举行此后事朝廷自有处置
　　○吏部覆奏户科给事中丛兰所言请调用前副使等官杨茂元盛应期范璋三人并复给事中华日□永林廷玉御史胡献原职  上谓处断已定不必奏扰○己酉升内阁制敕房书办序班黄元为试中书舍人仍旧供事
</div>
    <div class="pagination">
<a href="明实录孝宗实录_page84.html">上一页</a><span>...</span><a href="明实录孝宗实录_page80.html">80</a><a href="明实录孝宗实录_page81.html">81</a><a href="明实录孝宗实录_page82.html">82</a><a href="明实录孝宗实录_page83.html">83</a><a href="明实录孝宗实录_page84.html">84</a><span class="current-page">85</span><a href="明实录孝宗实录_page86.html">86</a><a href="明实录孝宗实录_page87.html">87</a><a href="明实录孝宗实录_page88.html">88</a><a href="明实录孝宗实录_page89.html">89</a><a href="明实录孝宗实录_page90.html">90</a><span>...</span><a href="明实录孝宗实录_page86.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
