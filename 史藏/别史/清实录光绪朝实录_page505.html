<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 505 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 505 页/共 1316 页</h1>
    <div class="content">○准前广西巡抚刘长佑桂林专祠。列入祀典。从巡抚沈秉成请也。　　

○旌表殉夫烈妇。浙江桐庐县河南候补府经历汪其善妻赵氏。顺天大兴县户部郎中夏云章妻殷氏。妾董氏。　　

○蠲除贵州丹江卫改建城署被水冲没无徵屯田额粮。　　

○戊午。遣官祭关帝庙。照录　　

○赏修理惇亲王园寝银四万两。派内务府大臣师曾前往办理。现月　　

○以剿捕广西南甯等处匪徒出力。予广西按察使张联桂优叙。余给奖有差。摺包　　

○予福建阵亡及积劳病故之漳州镇右营千总郭世雄等五员议恤。摺包　　

○己未。谕内阁、张煦奏、特参庸劣不职各员一摺。陕西孝义厅同知张鉴、贪鄙性成。行同市侩。著即革职。永不叙用。葭州知州田运昌、巧于钻营。遇事索诈。著即行革职。府谷县知县邹振铭、才识庸闇。难膺民社。惟文理尚优。著以教职归部铨选。候补县丞曾秉忠、性情浮躁。不知检束。甘泉县典史杨昌琪、狡辩饰非。工于诿卸。均著即行革职。候补知县郑续祖、既据奏称任性妄为。操守不谨。仅予降补。尚觉宽纵。郑续祖著一并革职。以肃官方。现月　　

○河南巡抚倪文蔚奏、办赈出力员绅。恳照河工海运章程。开单请奖。得旨、著准其择尤酌保。毋许冒滥。摺包　　

○又奏、赈务告竣。碍难如例报销。恳准援案开单奏报。俾臻核实。允之。摺包　　

○陕西巡抚张煦奏、裁免本年供给科场行户。以除苛派。下部知之。摺包　　

○巡抚衔督办云南矿务唐炯奏、铜厂添炉购炭。赶速煎运。并覆陈威甯铅厂情形。下部知之。摺包　　

○庚申。谕军机大臣等、前据卞宝第奏参管带镇海炮台候补参将吴杰、居心险诈。不遵调度。并有侵用工料情事。请将该参将革职。当经照所请行。兹有人奏吴杰熟谙西法。廉朴耐劳。从前法舰犯口。两次开炮获胜。声望甚好。此次误被参劾。实由于标营将士排挤等语。朝廷遴选将才。首在辨别是非。刘秉璋、卫荣光、前在浙江巡抚任内。办理海口各事宜。所部将领之贤否。自必知之详审。究竟吴杰才具如何。平日办事。是否可靠。从前防守镇海口门。有无功绩。著即据实覆奏。将此谕令知之。寻刘秉璋奏、吴杰前办海防。功绩最著。平日办事可靠。才具可用。报闻。摺包　　

○又谕、有人奏、浙东新筑炮台。请饬妥筹保护一摺。据称镇海南北两岸。前经刘秉璋等新筑炮台。添置炮位。安设炮兵。布置已有端绪。前参将吴杰管理时颇称得力。现在吴杰被参革职。恐办理不得其人。致涉废弛等语。镇海为浙东紧要门户。该处炮台。必须认真整理。方可为经久之计。著崧骏遴派得力员弁。将守护操演各事宜。实力整顿。以规久远。并将筹办情形。详细覆奏。至卞宝第奏参吴杰各节。系据欧阳利见函称。其此案实在情形。并吴杰平日声名才具。仍著崧骏确查具奏。原摺片均著钞给阅看。将此谕令知之。寻奏、已严饬各督炮兵。查照吴杰定章。认真操演。并派候补知府杜冠英、总理南北岸炮台事宜。得旨、著照所请。督饬委派各员认真经理。毋任日久生懈。摺包　　

○又谕、有人奏、流民匪徒纷聚。亟宜安插防范。敬陈管见一摺。据称山东河南。流民纷纷南下。所在多有。会匪之案。层见叠出。饥民丛集。尤恐乘机鼓惑。酿成事端。请饬各省安置流民。严拏会匪等语。各省失业农民。迁徙流离。实堪悯恻。至所称小刀会哥老会等匪徒名目。叠经谕令各该督抚随时惩办。现在饥民众多。尤恐流而为匪。句结成患。著李鸿章、曾国荃、崧骏、陈彝、倪文蔚、张煦、黄彭年、豫山、各就地方情形。将流转穷民。多方设法。妥为安顿。游勇匪徒。尤应随时严拏。毋任捕役营勇。包庇藏匿。致贻隐患。原摺均著摘钞给与阅看。将此谕知李鸿章、曾国荃、崧骏、陈彝、倪文蔚、张煦、并传谕黄彭年、豫山知之。现月　　

○四川总督刘秉璋奏、遵筹西藏边务银两。请饬部核明作何抵销。分别办理。下户部速议。又奏、泸城火灾。饬属赈抚情形。得旨、即著妥为赈济。毋任灾民失所。摺包　　

○以捐赀助赈。予河南巡抚倪文蔚、布政使刘瑞祺、按察使贾致恩、四川候补道张华奎、奖叙。　　

○予驻德随员何寿康等奖叙。赏繙译官洋员金楷理宝星。　　

○予故西安将军多隆阿、福州将军穆图善、于安庆合建专祠。列入祀典。从安徽巡抚陈彝请也。　　

○以捐助棉衣。予浙江盐大使史维善为其父、江苏同知柴俊为其母建坊。辛酉。工部等奏、遵旨查勘各府第木植。不敷太和门工程之用。请免其拆卸。以归＜闲＞易。从之。　　

○又奏、贵州巡抚潘霨等报效木料。可否赏收。得旨、著赏收。摺包　　

○西甯办事大臣萨淩阿奏、出巡回署日期。并查明巴燕戎格一带。防务周妥。惟青海地阔兵单。野番肆掠。应俟设法整顿。以安游牧。报闻。摺包　　

○壬戌。都察院左都御史祁世长、请假修墓。以礼部尚书李鸿藻、兼署都察院左都御史。现月　　

○以通政使司副使寿昌为光禄寺卿。外记　　

○予故两江总督沈葆桢、于台湾地方建立专祠。以故署福建巡抚吴赞诚附祀。从福建台湾巡抚刘铭传请也。摺包　　

○以捐助义举。予奉天铁岭县在籍知县杨生春、教谕陈熙载、建坊。朱批　　

○癸亥。以待泽仍殷。上复诣大高殿祈祷行礼。诣宣仁庙拈香。外记　　

○遣贝勒载滢诣时应宫。贝勒载澍诣昭显庙。贝子奕谟诣凝和庙。豫亲王本格诣觉生寺。郑亲王凯泰诣黑龙潭拈香。外记　　

○吉林将军长顺等奏、双城堡旗丁地租。请照旧归旗署徵收。拨抵俸饷。下部议。摺包　　

○又奏、饥民入境。派员赈恤。并分别资遣。报闻。摺

包

　　

○甲子。塔尔巴哈台参赞大臣额尔庆额奏、拟定塔尔巴哈台兵额饷数。并请照新章裁去经制外委四员。添设千把以下三十六员。以实营伍。下部议。摺包　　

○又奏、防营改支坐粮。拟就近募勇。添补足额。下部知之。摺包　　

○乙丑。上以夏至祭。地于方泽。自是日始、斋戒三日。照录　　

○丙寅。以迎请直隶邯郸县龙神庙铁牌到京。在大光明殿供奉。遣肃亲王隆勤前往拈香。现月　　

○谕内阁、给事中刘恩溥奏、各省营员拏获著名巨匪。请照军营章程。加保升衔等语。著该部议奏。现月　　

○谕军机大臣等、科场为抡才大典。必须场规严肃。方可遴选真才。闻近数科来浙江场规废弛宽纵。纲纪荡然。点名之时。各考生或争先拥挤。或故意补到。迨接卷后又复任意出入。送考人等溷迹进场。莫可究诘。从前传递顶替等弊。犹必多方掩饰。唯恐人知。近则明目张胆。延请能文之人。设局代倩。三场题目。每于点名之次日。传播场外。甚至试卷竟可由外递进。其誊录通信改文。更属视为常事。种种弊端。不可枚举。监临提调监试等官。因循敷衍。但冀了事。岂知法令愈宽。士习愈坏。必至溃败决裂。一旦酿成巨案。法网难逃。实与爱惜士子之心。大相刺谬。亟应及早严禁。力挽颓风。著崧骏先期筹议。破除积习。实力办理。切勿稍存瞻顾。并于接奉此旨后。将所指各节。会同学政先行出示。严切晓谕。俾知一切弊端。朝廷均已深悉。姑宽既往。傥本年乡试。仍蹈前辙。即从严惩办。决不宽贷。至江南乡试场规。近来亦多纵弛。所有点名接卷。任意出入。及代倩传递等弊。均所不免。著曾国荃、黄彭年、一体严禁。认真整顿。总之应试士子。贤愚不一。宽则贤者亦将贻累。严则愚者不至效尤。全在该督抚心精力果。令出惟行。庶几各考生畏法怀刑。不敢以身尝试。其场内外执事人员。应如何立定条目。分别责成之处。并著先行覆奏。将此谕知曾国荃、崧骏、并传谕黄彭年知之。寻崧骏奏、拟将点名拥挤设局枪替誊录通信改文诸积弊。设法严防。刊刻＜闲＞明条约先期遍给诸生。示以大信。期在必行。得旨、即著认真整顿。不可稍涉宽纵。曾国荃等奏、所有代倩顶名点名拥挤怀挟书册跟丁入场乱号传递贿属誊录诸弊。切实剔除。饬属申明定章。报闻。摺包　　

○工科给事中刘恩溥奏、京城窃盗各案。请饬每月汇奏一次。分别议叙起参。下所司议。随手　　

○督办船政候补三品京堂裴荫森奏、自制龙威兵轮出口试洋情形。又奏、拟委出洋学生试造枪炮。请于节省经费项下。购置机件。均下部知之。摺包　　

○以河工合龙出力。予直隶大名镇总兵徐道奎、江苏补用道欧阳霖等优叙。摺包　　

○以河工办料出力。予河南开封府知府孙云锦、上南河同知吕福泰等、奖叙。　　

○以欺蒙贪鄙。革四川懋功厅同知马秉衡职。摺包　　

○以捐修庙宇。予四川崇庆州在籍知县杨国杞建坊。　　

○丁卯。谕内阁、定安等奏、查勘福陵昭陵应修工程。请择吉兴修一摺。著钦天监于本年六月内选择吉期。先行知照。即著盛京将军会同工部侍郎。届期敬谨兴修。现月　　

○以翰林院编修高赓恩为湖南乡试正考官。修撰陈冕为副考官。太仆寺少卿胡聘之为四川乡试正考官。翰林院侍读黄卓元为副考官。编修陈兆文为甘肃乡试正考官。檀玑为副考官。外记　　

○戊辰。夏至。祭地于。方泽。上亲诣行礼。外记　　

○孝恭仁皇后忌辰。遣官祭景陵。　　

○护理甘肃新疆巡抚魏光焘奏、吐鲁番回子郡王玛木特、补行年班。拟请变通作为本年正班。其余以次递推。以示体恤。下所司议。摺包　　

○又奏、乌鲁木齐巴里坤各满营。迁并古城。遵议转设六旗。先就旧缺人员。分别署理。下部知之。摺包　　

</div>
    <div class="pagination">
<a href="清实录光绪朝实录_page504.html">上一页</a><span>...</span><a href="清实录光绪朝实录_page500.html">500</a><a href="清实录光绪朝实录_page501.html">501</a><a href="清实录光绪朝实录_page502.html">502</a><a href="清实录光绪朝实录_page503.html">503</a><a href="清实录光绪朝实录_page504.html">504</a><span class="current-page">505</span><a href="清实录光绪朝实录_page506.html">506</a><a href="清实录光绪朝实录_page507.html">507</a><a href="清实录光绪朝实录_page508.html">508</a><a href="清实录光绪朝实录_page509.html">509</a><a href="清实录光绪朝实录_page510.html">510</a><span>...</span><a href="清实录光绪朝实录_page506.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
