<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1780 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1780 页/共 1860 页</h1>
    <div class="content">
○谕、本日勾到朝审人犯内。官犯穆克登额一起。因民人李大、向马甲威灵阿黑夜索欠争闹。经豁伦太、赴官厅禀首。穆克登额、令马甲德通等、将李大拏至官厅。斥其不应黑夜吵闹。李大不服。出言顶撞。经骁骑校双喜、令德通责打十板。李大复肆詈骂。穆克登额、又令德通责打十五板。李大越五日殒命。刑部以穆克登额、身系职官。袒庇兵丁。杖毙无辜。拟绞情实。核其情节。该部所办。殊未允协。穆克登额身任骁骑校。营房地面。是其专责。李大以索欠微嫌。黑夜雨次吵闹。及至官厅。顶撞不服。经骁骑校双喜、令德通责打十板。李大复行肆骂。穆克登额、又令德通责打十五板。计前后所责杖数。不过二十五板。并非决不如法。且穆克登额、令责李大之杖。较双喜令责杖数。仅多五板。岂有因此遽至毙命之理。何得以穆克登额、比照斗殴杀人下手伤重之例。问拟绞抵。入于情实。若将穆克登额勾决。则嗣后民人等。在公所地方吵闹滋事。该管官必致心怀顾忌。难于约束。何以肃功令而靖地方。现在已将穆克登额免其予勾。至前后杖责李大。俱系德通持杖用刑。德通与威灵阿、同系马甲。此事李大与威灵阿索欠寻衅。德通自必袒护同伴。用刑时下手过重。以致因伤毙命。刑部并未将此等情节审出。仅将德通拟以笞罪。亦未允协。德通、著发遣伊犁。以示惩儆。庶此案不至稍有枉纵。而情法均各得其平。用示朕慎恤庶狱。折衷务当至意。　　

○又谕曰、步军统领衙门奏、陕西蒲城县监生粮正马廷琏、呈控该县匿灾不报。且于徵收钱粮。额外多收。放赈时从中克扣。又藉军需之名。雇觅骡头。科派铺户银钱。及藉修文庙。累及闾阎各款。请钦派大臣前往查审等语。朕轸念民依。凡遇地方有水旱偏灾。一经奏闻。无不蠲赈兼施。恩膏立沛。本年直隶、河南、因旱歉收。早经先事绸缪。截漕蠲缓。节谕该督抚、实心经理。勿使一夫失所。今冯廷琏所控蒲城县年岁旱荒。捏报收成各款、如所控属实。地方官吏。讳灾不报。已属玩视民瘼。若复于应收钱粮。加徵戥头。更干例禁。至办理军需等项。皆系开支帑课。从无累及闾阎。何得藉端科歛。案关重大。其虚实不可不彻底究办。著派苏凌阿、张若渟、即日驰驿前往。秉公严审。定拟具奏。其随带司员。并著一体驰驿。原告冯廷琏、即交带往质讯。至勒保前因葭州民人任保有、呈控该州之叔。串通书吏。藉买仓谷勒派一事。降旨令其由沿边前赴榆林审办。若苏凌阿等到彼。勒保审案已竣。即著该督、就近前往蒲城。会同确审。如勒保在榆林审案需时。苏凌阿等、即当提集犯证。严行查审。不必等候勒保。转致迟延也。　　

○又谕、据兴兆等奏、审讯旗人药神保等、与同知衙门家人盗窃银两一案。分别定拟充徒发遣等语旗人行窃。实于满洲颜面有玷。应将情重者加倍拟绞。始足示警。乃牵强援例。从轻定拟。是何取意。况所窃银两。系同往更依纳家中分赃。是更依纳、即与窝主无异。乃兴兆等谓更依纳并未得赃。仅拟发遣。亦属从轻开脱。且摺内清文亦甚生疏。其格讷布赫之字。殊不成话。应用翁依赫方是。从前兴兆在西安将军任内。因不能办事。将伊调任绥远城将军。今该管兵丁。竟至行窃。复又从轻定拟。实属有玷职任。兴兆、七十五、及失察之协领等。均著交部分别严加议处。兴兆即著解任来京。听候部议。所遗员缺。著图桑阿调补。其宁夏将军员缺。著隆兴补授。至旗人行窃。实属无耻之极。朕甚愧之。似此等人。自应拟以死罪。又何必论其首从乎。今为首之家人张连升、尚拟绞罪。药神保等仅拟发遣充徒。殊觉轻纵。著交刑部加重定拟具奏。　　

○甲午。谕、昨因绥远城旗人药神保等行窃一案。业经降旨、交部另行从重治罪矣。但以旗人行窃。无耻已极。实伤满洲颜面。嗣后如遇旗人行窃之案。除该犯照例治罪外。其子孙俱著削除旗档为民。著为例。并将此晓谕八旗。及各处驻防。一体酖照办理。该管大臣等、平时务须将所属人等。善为训迪。严加管束。毋致为匪。　　

○乙未。上诣奉先殿、寿皇殿行礼。　　

○谕曰、郭世勋奏、本年广东省乡试年老诸生张宽等三名。三场完竣。均未中式等语。该生等年逾耄耋。踊跃观光。洵属艺林盛事。所有年逾九十以上之生员刘锡铭、八十以上之生员张宽、李馥万、俱著加恩赏给举人准其一体会试。以示寿世作人至意。　　

○是月、两江总督书麟、江南河道总督兰第锡等奏、淮扬道署。设立淮郡。年久损坏。应行修理。查漕运由清渡黄。系该道管辖。其应办岁抢各工俱于清江为近。应请将淮城旧署。移建清江浦地方。所需银两。照例于该道养廉借支。分年扣缴。得旨、早当如此。知道了。　　

○江西巡抚陈淮奏覆、江西饶州、赣州等府。富家所蓄婢女。向来逾期多不择配。及通省溺女恶习。自奉旨查禁后。现无其事。得旨、不动声色。以徐实为之。　　

○陕西巡抚秦承恩奏、陕省汉中府略阳县、兴隆湾地方露有铜苗。前经奏准试采。当即拣员督率。如法采取。自本年三月起。至九月底止。炼出净铜四万九千余觔。成色与滇铜无异。自应实力开采。以资鼓铸。批、好事又称将来砂旺夫增。必须严禁游民滋事。又批、是。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百十五


大清高宗法天隆运至诚先觉体元立极敷文奋武孝慈神圣纯皇帝实录卷之一千四百十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十七年。壬子。十一月。丙申朔。谕曰、福康安等奏、张芝元因在廓尔喀境内触染瘴疠。回至济咙因病身故。所遗松潘镇总兵员缺。请将诸神保调补等语。诸神保在川年久。熟悉番情。此次带兵前赴绒辖。亦属奋勉出力。著调补松潘镇总兵。至彭承尧、带领瓦寺等处土兵。亦属出力。其诸神保所遗川北镇总兵员缺。即著彭承尧补授。候补总兵朱射斗、仍著留于四川。俟有该省总兵缺出。著惠龄即行奏补。　　

○又谕、据福康安等奏、前此进攻甲尔古拉集木集时。都统衔护军统领台斐英阿、副都统阿满泰、二等侍卫英贵、佐领棍德依、俱各中枪身故等语。台斐英阿等、身临行阵。夺隘攻坚。冲锋鼓勇。以致中枪阵亡。殊堪悯惜。台斐英阿、著照都统例议恤。阿满泰、著照副都统例议恤。英贵、棍德依俱著照例议恤。其余打仗阵亡官兵。著福康安等查明咨部。分别议恤。　　

○以盛京协领果勒明阿、为熊岳副都统。　　

○丁酉。谕曰、吏部会户部议奏、奇丰额奏请将本身应得封典。貤封养父母。并将次子过继养父母为孙。与例不符一摺。覃恩系起自乾隆五十五年现已久逾二年之限。该抚甫经擢任巡抚。自不得照新衔请封。部驳甚是。但念该抚情殷返哺。其意尚堪矜悯。奇丰额祖父母本生父母应得封典。及貤封养父母之处。俱著加恩。准其照布政使衔。给予封赠。至所请将次子广麟、过继养父母为孙一节。亦著加恩准行。以示格外体恤。锡类推恩至意。　　

○吏部奏、查礼部儒士额设二十名。向于经承内挑补。往往甫充经承。即可列入。三年期满。遂咨臣部注选。较之经承实历五年者。转为捷便嗣后应令该部将额设儒士。俱于现在经承内、取结已过二年者拣选。其甫充经承。及效力儒士。均不准挑补。从之。　　

○戊戌。谕军机大臣曰、鄂辉现因五十五年廓尔喀呈进表贡。匿不具奏一事。已革职交福康安等严审具奏矣。驻藏大臣。尚乏帮办之员。朕意成德、前于鄂辉、巴忠、与廓尔喀许银说和时。伊始尚以带领多兵。应行进剿。不当说和完事。祇以鄂辉巴忠一系将军。一系钦差。成德职分较小。不得不听从办理。其扶同回护之咎。尚有一线可原。且人才难得。若成德于鄂辉压搁表贡之处。未经与闻。尚可弃瑕录用。俾驻藏帮办。予以自效之途。此时藏内诸务。正当整饬之际。关系紧要朕意原欲令松筠前往办事。但伊在库伦驻劄七年。甫经换回。未便即令远出。而成德才具。亦止可在藏帮办。不能总理一切。目下有和琳在彼主持经理。自可倚恃。俟二三年后。松筠亦已在京休息数年。伊系军机章京。尚为更事。维时再令松筠前往。更换和琳。而成德随同和琳办事二三年。于藏务渐能熟悉。令其帮同松筠。亦可无误。计福康安于十月中旬。可抵前藏。与孙士毅、惠龄、和琳、商办善后事宜。及审讯鄂辉等一案。须有数旬耽搁。所有成德帮办藏务之处。福康安意以为何如。著即体察情形。据实覆奏。　　

○兵部奏、据直隶总督梁肯堂咨称、葛沽营大沽汛祁口地方。距汛辽远。稽查难周。请将该汛额设经制外委一员。移驻祁口。拨马守兵二十名。作为专汛。至所遗大沽兵丁。改归海口汛兼管。又乐亭营之老爷涧。蒲和营之戴家河。海口较宽。各添设汛拨一处。兵五名驻防。均应如所咨。从之。　　

○云南巡抚谭尚忠疏报、晋宁州首垦成熟地十六顷十六亩有奇。　　

○己亥。谕、据英善等奏拏获扶乩惑众。编造悖逆诗序之重犯。审明定拟一摺。已交军机大臣。会同该部核议速奏矣。此案饶述修等犯。借扶乩为名。编造诗句。妄称刘万崇为汉室后裔。与陈敩赐等犯。附和悖逆。纠夥结盟。实属不法已极。臬司闻嘉言、于该县禀报后。即驰赴该处。督同府县、将案内各犯。全行拏获。所办可嘉。闻嘉言、著交部从优议叙。藩司英善、代办武闱事务。一闻该县禀报。即飞饬查拏。知府谢肇洙、和县王泰运、随同臬司将各犯立时全获。办理俱属认真。英善、谢肇洙、王泰运、俱著交部议叙。以示鼓励。　　

○谕军机大臣曰、书麟奏访拏洪泽湖窃劫匪犯。分别办理一摺。已交军机大臣。会该部速拟具奏矣。此案史奇万等、纠夥在洪泽湖持械行劫。夥犯陈忝才等。潜匿湖面。叠窃多案。实属愍不畏法。江南系属水乡。如洪泽湖太湖等处。汪洋辽阔。匪徒最易潜踪。若似此纠夥持械。频行叠劫。实为行旅之害。此皆由地方官平日不能认真查缉所致。书麟身任总督有年。方办此一事。能无愧乎。著传谕书麟、奇丰额、严饬所属。于洪泽湖太湖等处。务当实力巡查。遇有匪徒行劫之事。随时严办。以靖湖面而戢盗风。　　

○调正黄旗护军统领都尔嘉、为镶黄旗护军统领。正蓝旗护军统领富锐、为正黄旗护军统领。以镶蓝旗满洲副都统永珊、为正蓝旗护军统领。镶蓝旗蒙古副都统巴宁阿、为正蓝旗满洲副都统。以副都统职衔德楞泰、为镶蓝旗蒙古副都统。西藏办事大臣额勒登保、为镶红旗蒙古副都统。　　

○缓徵甘肃平凉、泾州、镇原崇信、皋兰、金县、狄道、河州、靖远、平番等卞州县。本年旱雹灾地亩新旧正借钱粮。　　

○庚子。上以冬至祀天于圜丘。是日起。斋戒三日。　　

○辛丑。谕、据覆勘乡试试卷大臣等奏、河南省中式举人。年八十一岁之曹逢庚诗内。彩散云汉外句。汉字误作平声。应议停会试。一科等语。律诗平仄。向有一三五不论之说。今曹逢庚于应用平声之第四字。误用仄声非如一三五等字可比。虽诗家拗体。或可不拘。然场屋中讲求声病。此等拗字。自非所宜。本应照议停科。但该生诗句内。若第三字亦用仄声。则于音调更为错误。今第三字所用云字系属平声。虽第四字失拈。较之全行舛错者有间。且该生年逾八十。妥协完场。文理竟能中式。所有一字之疵。尚可姑原。曹逢庚、著加恩免其罚科。以示优恤耆年。格外施恩至意。　　

○谕军机大臣曰、勒保奏、年班入觐喀什噶尔四品伯克迈玛砥散、在玉门县地方病故。伊子拜拉沙木、情愿押送贡物进京。俟旋日再将伊父骨殖带回。现专派妥人。将迈玛砥散棺柩。暂留玉门县城安厝。拜拉沙木、仍听其赴京等语。所办大错。已于摺内批示。朕教人以孝。伯克迈玛砥散、因年班赴京。在途患病身故。甚可怜悯。伊子拜拉沙木、应行穿孝。自当令其将伊父棺柩送归。所有贡物。亦应令其带回以示体恤。乃勒保辄以拜拉沙木恳请。仍令自行押送贡物赴京。该督何糊涂若此。计拜拉沙木、此时可至陕西。现已传谕苏凌阿、面行晓谕拜拉沙木。令其不必赴京。即将贡物带回。并赏给银二百两。俾作好事。俟拜拉沙木回至玉门时。该督即令将伊父棺柩、携带回喀什噶尔。以遂私情。又勒保另摺奏、甄别甘肃陕西千总把总等项人员清单内。甘肃省勒休斥革者共有九员。陕西省、革退者祇有一员。殊属非是。自系该督驻劄甘省。于该省武弁。留心甄别。而陕西省武弁优劣。率据该提镇所报。随意填注。并不认真覆核。以致两省甄别之数。多少悬殊。勒保身任总督。营伍自其专责。乃竟漫不经心。殊负委任。即以本日该督所奏此二事而论。均属错误。办事大不如前。勒保、著严行申饬。嗣后务当随时留心。倍加愧勉。毋得仍前疎懈。致干罪戾。将此谕令知之。　　

○旌表守正被戕直隶藁城县民裴皂聘妻蒋氏。守正捐躯湖北房县民赵文经聘妻蓝氏。　　

○壬寅。上诣南郊斋宫斋宿。　　

○癸卯。冬至。祀天于。圜丘。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○甲辰。遣官祭先医之神。　　

○定国史列传书法。谕、朕偶阅钱珏、蔡珽、列传钱珏、为御史时。参劾山西巡抚穆尔赛贪婪。暨条陈各款。似有风裁。及用至巡抚。辄于所属知县婪赃之事。听受私书。徇情销案。不能自践其言。蔡珽、曾极陈年羹尧贪暴。洊擢总督。乃挟嫌诬陷岳钟琪、田文镜。袒护黄振国。以至护罪。问拟重辟而传内于伊二人身故。俱书为卒。体例皆未允协。国史所以传信。一字之褒贬。即关其人终身之优劣。义例綦严。夫人臣立品无訾。有始有终者。方得谓之为卒。钱珏之言行不符。蔡珽之朋比取戾。安得谓之始终无玷若伊二人得书为卒。其与立朝本末粹然者何以示区别。钱珏、蔡珽传末。均著改书为故。嗣后除特行予谥。及入祀贤良祠者。自当书卒外。其虽无饰终之典。而品行克保厥终者。仍一例书卒。若初终易辙。营私获罪之人。传末止当书故。不得概书为卒。著国史馆总裁。即查明列传。确核人品事实。如有似此者。均改正书故。用昭彰瘅。所改未改、陆续间日、以四本传为率。繁简错综送看。　　

○乙巳。谕、户部奏、粤海关徵收赢余银两。短少十一万六千一百三十八两零。本应著落该督抚、及该监督照数赔补。但念为数较多。现在另降谕旨。酌定章程查核办理。所有此次短少赢余银两。姑著郭世勋盛住。各赔银一万两。余著加恩宽免。　　

○又谕、户部奏粤海关徵收赢余银两。比较五十五年分。计短少银十一万六千一百三十八两零。应按数著赔一摺。已降旨令兼管之巡抚、及该监督。各赔银一万两。余著加恩宽免矣粤海关经徵税课。不在洋船之多少。惟视货物之粗细。以定盈绌。到口船只虽多。若所载不过香料药材等项。税银仍属有限。如船只内装载贵重细软货物。则船数虽少。税银自必较丰。今该关所到洋船。比五十六年多至十七只。何以仅多收赢余银一万五千余两。较五十五年少至十一万六千余两。该监督等、自必以货物粗重为词。但是否实系粗重。无凭查核。若不设法稽查。则到关船少之年。既藉口船少。以致赢余短绌。而到关船多年分。又藉称货物粗重。不能徵收足数。是此项正襍赢余。无论船多船少。总属有绌无盈。年复一年。伊于何底。殊非核实之道。向来粤海关派令该督抚兼管。原为就近稽察起见。今思该督抚既管关务。与监督即成一事。而派出家人吏役等。尤不免彼此扶同弊混。转不足以互相查察。嗣后粤海关税务竟不必令督抚兼管。其每月到关船数若干。所载货物粗细各若干。著责成该督抚、详细查明。按月造册。密行咨报户部。俟一年期满时。交该部将该督抚所报清册。与该监督所报清册。汇总核对。如有不符之处。即行参办。如此定立章程。则部中有所查核。庶该监督无由藉词捏报。仍前短绌也。　　

○又谕、据永保奏、拏获偷窃哈萨克马匹驼只之厄鲁特特克等三人。审明立行正法。将所窃马匹驼只。给还哈萨克纳喇特等语。永保所办甚是。驻劄新疆大臣等。往往袒护内地之人。若内地人等如果善良。自当恩待。似此行窃匪徒。毅然秉公办理。庶不至失外夷之心。今哈萨克纳喇特等。失去马匹驼只。因迷失踪迹。不敢妄行指赖。遂回游牧。永保将贼人访查拏获。毫无袒护。秉公办理。实属可嘉。所有永保交部查议之处。著宽免。并著交部议叙。仍赏给大荷包一对。小荷包四个。以示奖励。其余领队大臣、卡座侍卫、总管、副总管、佐领等俱著交部议处。并著通谕新疆将军大臣等。嗣后遇有此等事件。俱宜如此办理。不可袒护。　　

○予广东平海营因公出洋。遭风淹毙之兵丁林旺等三名。恤赏如例。　　

○丙午。谕、本年山东省被旱地方。节经降旨加恩缓徵。并赏给贫民一月口粮。以资接济。但念直隶河间、天津一带。均经截留漕粮。动拨银米。分别赈恤。而山东德州一带。与河间、景州等处。境壤毗连。其被旱情形。大略相仿。冬春之交。民力不无拮据。若不一律给赈。灾黎未免向隅。著加恩将德州、平原、禹城、高唐、恩县、濮州、临清、邱县、夏津、武城、及历城、齐河、临邑、博平、茌平、清平、馆陶、海丰、乐陵、沾化。共二十州县。于本年十二月放赈一月。俾得均沾恺泽。至来春尚需展赈。候朕新正酌量。再降恩旨。该抚务督饬所属。实心经理。使穷黎普沾实惠。以副朕轸念民艰至意。　　

○又谕曰、刑部题覆安徽省民人李伦魁、刃伤胞兄李登魁。将李伦魁、问拟绞决一本。已照签下矣。李伦魁、因胞兄李登魁、私挖田埂。窃放塘水微嫌。两次嚷论。及李登魁持木棒向殴。该犯辄敢用刀抵格。致伤李登魁右腿倒地。实属不法。虽李登魁伤经平复。刑部照该抚所题。依弟刃伤胞兄。不论轻重绞决律。将李伦魁问拟绞决。所以重伦纪而儆凶顽。向来定律。实为允当。但弟兄争殴致伤。情节不一。似此案李伦魁之衅起挟嫌。有心刃伤胞兄者。自当按律予以立决。若非有心干犯。或系金刃误伤。及情有可悯者。著刑部存记、于题覆时夹单声明。引此旨候朕酌夺。以昭情法之平。　　

○又谕、据长麟奏、请将太原驻防满兵绝嗣入官地亩。仍赏该营、作为养赡孤寡之资等语。所办是。此项地亩。即使入官。不过空闲。若赏给驻防兵丁。养赡孤寡。甚有裨益。著交各省驻防将军大臣等。均照长麟所奏办理。著为令。　　

○谕军机大臣曰、冯光熊奏、审明行劫杀死事主之猓猡阿及等。分别定拟一摺。已交军机大臣会同该部核拟速奏矣。云贵省分。向有獞猺猓猡等。均系苗民。自雍正年间改土归流后。迄今六七十年。安居乐业。与内地民人无异。该地方官、自当视同一体。教养安辑。方为妥善。今猓猡阿及等、忽有纠夥行劫。杀伤事主之事。或系该地方官、平日于此种民人。意存岐视。不但不能加意抚绥。而且一任军民。有心扰累。以致激生事端。亦未可定。此案著富纲、冯光熊、留心查察。若果系地方官激而生事。自应将该管官员参处示惩。如并无此项情事。而阿及等逞凶行劫。则是该猓猡等、因日久玩生。复萌其桀骜不驯之气。亦不可不防其渐。该督抚等、务须密饬该管官员。留心管束。加意化导。固不可有意苛求。尤不可稍从宽懈。务俾知所感畏。使其顽梗积习。有以潜移默化。共臻良善。方为抚驭得宜也。将此传谕知之。　　

○又谕、前降谕旨、令将扎什伦布商上。每年所得羡余。分给前藏所管唐古忒番兵。俾资贴补。原因扎什伦布商上。素属丰裕。而派往后藏唐古忒兵丁。系为保护班禅而设。是以酌为调剂。令将盈余分给前藏兵丁。共沾余润。同心固守之义。今据福康安等奏、该处商上。自经兵燹之后。回不如前。一时元气未能骤复。自不必强其分给。所谓彼一时。此一时也。且朕闻班禅额尔德尼。年虽幼小。人竟聪慧。胜于达赖喇嘛。自由前辈班禅。实非常人故其慧性不泯。兹观其于福康安经过后藏时。跪请朕安。呈递佛像哈达。并以此次派兵进讨。全为振兴黄教起见。专差喇嘛赴京。恭进表贡谢恩。情词极为恳挚。又据福康安等奏、萨嘉呼图克图、于福康安等。经过时。亦呈递佛像哈达。一并进呈等语。前因撒迦沟人数众多。而该喇嘛又有捐办糌粑牛只之事。尚知畏法奉公。已屡降谕旨、令福康安等、传知该喇嘛。准其照旧焚修。毋庸迁徙。今福康安等、察看情形。并未将初次欲行查办之意。向其宣露。所见甚是。自应如此办理。惟达赖喇嘛亲族管事。最易滋弊。此必当严禁。昨已降旨、令和琳坚持定力。加意经理。和琳此次在藏。实力整饬。厘剔积弊。朕得之意外。实在可嘉。至军需销算事宜。自应令和琳会同核办。藏内善后诸事。经福康安等、公同酌定后。俱已立法可行。无需和琳专驻该处办理。其前后藏一切军需条款。和琳原不妨往来查核。所有应行销算事宜。自察木多以西。著交孙士毅、和琳、惠龄三人。会同核实报销。察木多以东。著交孙士毅、与惠龄会办。如此。则和琳既可兼办报销。而藏务亦能就近查察。实为两有裨益。再阿旺簇勒提木、遗有庙宇财产。若无妥人管束。恐其徒众觊觎生心。互思攘夺。滋生事端。前据俘习浑等奏、将该喇嘛徒弟建巴多布丹。作为扎萨克喇嘛。管理庙务徒众。当经允准。但其人是否妥协。并著和琳留心察看。如建巴多布丹、尚能管束则已。否则或商之达赖喇嘛。另于别庙喇嘛内。拣选一人。为堪布。令其掌管。免致滋事。方为妥善。又前发去金奔巴瓶。原为签掣呼毕勒罕之用。但不必俟该处大呼图克图转世。方行试用。或现在藏内。不拘何呼图克图应出呼毕勒罕。即可将金奔巴瓶先行签掣。如此办理数次。定为章程后。该处僧俗人等、共相遵奉。将来遇有大呼图克图转世。照此签掣。更可坚众人崇信之心。而从前私相传袭积弊。亦可不动声色。藉以革除。　　

○大学士两广总督公福康安等奏、据珠尔杭阿禀称、九月二十日带领廓尔喀头人、噶箕第乌达特塔巴等。至扎什伦布谢罪。经班禅额尔德尼、谕以尔部落自恃强横。滋扰佛地。仰蒙大皇帝发兵进剿。犹幸及早悔过。允准归降。此后惟当永远恭顺。并给大小头人银两缎匹。及跟役等银两。均各感悦。报闻。　　

○丁未。上御乾清门听政。　　

○户部奏、贵州运京铅觔。向来运员在厂领运。每毛铅百斤。加耗五斤。至四川重庆。始行募工镕净解京。矿砂折耗。势所不免。遂致解官挂欠。嗣后应令贵州本厂镕净。照例五十斤一块。錾明厂名觔数。到局验收。如觔数不足。咎在厂员。块数不足。咎在运员。各专责成。并可节省耗铅运脚。得旨、此奏是。依议。　　

○广东巡抚郭世勋疏报、广州、肇庆、连州等三府州属。报垦额外水田沙滩四十三顷六十亩有奇。　　

</div>
    <div class="pagination">
<a href="清实录乾隆朝实录_page1779.html">上一页</a><span>...</span><a href="清实录乾隆朝实录_page1775.html">1775</a><a href="清实录乾隆朝实录_page1776.html">1776</a><a href="清实录乾隆朝实录_page1777.html">1777</a><a href="清实录乾隆朝实录_page1778.html">1778</a><a href="清实录乾隆朝实录_page1779.html">1779</a><span class="current-page">1780</span><a href="清实录乾隆朝实录_page1781.html">1781</a><a href="清实录乾隆朝实录_page1782.html">1782</a><a href="清实录乾隆朝实录_page1783.html">1783</a><a href="清实录乾隆朝实录_page1784.html">1784</a><a href="清实录乾隆朝实录_page1785.html">1785</a><span>...</span><a href="清实录乾隆朝实录_page1781.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
