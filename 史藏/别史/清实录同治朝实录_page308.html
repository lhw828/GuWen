<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 308 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 308 页/共 505 页
  </h1>
  <div class="content">
   ○谕内阁、正白旗满洲奏、仓员玩懈。请饬查参。暨查旗给事中景云、查仓给事中谢增、奏参监督旷误各一摺。禄米仓应放本月正白旗满洲甲米。业经恭亲王等行文。定于十二日辰刻赴该仓支领。保以届期仓门封锁。并无一人看守。该仓监督亦并未在公所住宿。玩懈已极。实属不成事体。是否花户人等另有舞弊情事。著仓场侍郎确切查明。据实参办。毋稍徇隐。并著派存诚、皂保、即日前赴禄米仓。认真盘查。如有短缺情弊。即行严参。其该旗应领本月甲米。即著户部另行劄仓。赶紧开放。　　

○谕军机大臣等、刘长佑奏、追击枭匪获胜。贼踪南窜。并陈济清追贼情形各摺片。枭匪窜扰固安。经乡团官军合力兜剿。该匪窜至高阳。复为官军截击。现已由蠡博一带。窜至定州。著官文即饬令刘长佑督率所部。实力穷追。并严檄各队会合追截。不得仍前玩泄。其南路各府州地方文武。亦著官文严檄该员督率勇团。择要堵御。毋任该匪肆行旁窜。穆腾阿亦当督饬所部。分路扼截。以杜北窜。总兵陈瀛清于富和与贼接仗时。并未击贼。竟敢捏称与刘景芬两路包抄。日前神机营奏。据各路探报。及富和所禀。与刘景芬约会应援。并未出队接应。确凿可据。陈济清既与刘景芬同追此贼。是其迁延观望。与刘景芬相等。耳目切近之地。尚敢如此掩饰。尤属可恶。著官文、穆腾阿、严切查明。确实参奏。毋稍徇隐。刘长佑原片。均著钞给阅看。本日据神机营奏陈管见一摺。所请令马队专力追贼。步队分扎要隘截击。并轮番会合马军。递相更替援应各节。著官文、穆腾阿、会筹办理。并著申明纪律。如有畏葸不前。贻误事机者。即著严参。照军法从严治罪。直隶勇队。如再有扰害地方者。即著严拏正法。刘长佑所部楚勇。仍著严加管束。地方举办团练。官文当饬各牧令斟酌机宜。务须操纵得当。毋滋流弊。又据御史周恒祺条陈剿匪机宜各摺片。与神机营所奏。大略相同。并所请重悬赏格。豫筹粮储稽查奸匪接济贼马、并精选将领各条。均著官文、穆腾阿、筹画办理。神机营原摺一件。并周恒祺原摺片二件。均著钞给官文等阅看。正在寄谕闲。据穆腾阿奏、匪由高阳向西南一带窜逸。并请拨黑龙江马队官兵。暨请将带兵官革职各等语。现在贼已窜至定州一带。著穆腾阿饬令马队各军。视贼所向星驰追剿。以期痛歼丑类。不得驻扎固安涿州等处。徒事株守。步军各队。著进扎西南各要隘。傥遇贼匪回窜。务当分投截击。不容懈弛。至直隶练军各营。仍归官文节制调遣。合力夹击以期呼应较灵。富和所部马队官兵。马匹闲有疲□□□(穸□□)□。著穆腾阿饬令该副都统赶紧整理前进。不得藉词耽延。黑龙江马队。俟到齐时。即著神机营酌拨该都统军营。与吉林马队合军进剿。遵化练军管带官温积桂、剿匪不力。著即行革职。仍责令带队剿贼。以观后效。将此谕知神机营、并由五百里谕令官文、穆腾阿知之。　　

○又谕、李瀚章奏、霆营官吞饷滋闹。火药局失火。暨新授藩臬两司。各饬赴本任等摺片。管带霆营武员史宗兴等克扣饷项。以致兵勇鼓噪。游勇乘机抢掠。几致酿成事端。现将滋事勇丁正法后。尚能安静。仍著曾国藩、李瀚章、严饬娄云庆、宋国永、邓训诰等、将各营勇丁。妥为钤束。毋令再蹈从前覆辙。饷需等项。尤须秉公支放。不得丝毫克扣。以安众心。记名总兵史宗兴、总兵陈由立。记名总兵杨谦万、邹连升、均系提镇大员。擅敢于军饷任意染指。情殊可恶。均著先行革职。彻底审究。再行从严参办。湖北省城火药局。不戒于火。该局附近人民猝遭此灾。情殊可悯。著李瀚章筹款抚恤。毋令失所。新授湖南布政使李榕、湖北按察使王文韶、均著李瀚章饬令先赴新任。俟各该省防务告竣。地方静谧。再行来京陛见。将此由五百里各谕令知之。　　

○以湖北省城火药局被焚。革巡检张士衡、守备万年青职。　　

○癸亥。谕内阁、英翰奏、现丁父忧。请开缺回旗一摺。英翰向在安徽带兵有年。颇资得力。自＜??闲＞任巡抚以来。办理防剿事务。调度均合机宜。现值捻匪南北奔窜。皖军协守运防。及出境援剿。一切均关紧要。未便遽易生手。致误事机。墨绖从戎。古有明训。英翰著无庸开缺。赏假一月经理丧事。遇有紧要军务。仍当妥为筹办。假满后作为署理安徽巡抚。俟军务告竣。再行扶柩回旗。补行穿孝。该抚当体金革无避之义。移孝作忠。以副委任。安徽巡抚。著张兆栋暂行护理。　　

○又谕、左宗棠奏、请将藐法潜逃之员弁查拏正法等语。勇目副将潘楚棠、参将汪得胜、胡俊升、游击程天锡、郑祖虎、李献廷、均因军功洊保至二三品武职。辄敢藐玩军律。相率潜逃。实属目无法纪。著湖南江西安徽各巡抚。严饬地方官一体严拏务获。讯明后即行正法。以肃军律。所有该勇目等历次保案。即著一并撤销。　　

○谕军机大臣等、丁宝桢奏、查明黄河北岸形势。绘图呈览。拟筹分段守冻。并整练东省马队各摺片。黄河自齐河至海口。共五百七十余里。该处陆营防兵。仅止莫组绅、张得魁两营。水路防兵。仅赵三元炮船三十余只。为数过单。转瞬河冰坚冻。车马皆可通行。现在捻踪已回窜诸城。意欲由青州窜向济南一带。运黄两防。势均吃重。李鸿章所部兵力较厚。著匀拨南路运防各营。移扎北路。并著官文、崇厚、添筹防黄兵勇。匀拨齐河迤东。与东省诸军联络接防。以固大局。丁宝桢亦当添筹兵勇。密布河岸。期与直军相接。不得以本境防务。专诿诸各路。现值事机孔迫之时。若再往返筹商。藉词推诿。必至贻误大局。李鸿章等务当懔遵谕旨。迅筹办理。前据李鸿章奏、请令丁宝桢将东省各军。在青济一带梭巡。以备贼踪北窜时。迎头截击。为黄河南路屏障。曾经谕令丁宝桢照办。并令于省南附近之处兼顾。乃该抚昧于机宜。竟令东军远涉沂境。既未能追击痛剿。又未能扼其回窜。徒事奔驰。毫无实济。现在贼之边马。已近诸城。王正起等军。甫行由沂回追。已落贼后。王成谦之取道穆陵关绕截。恐亦势不相及。杨飞熊一军。兵数较单。岂能扼阻西北。著该抚相度机宜。多拨前敌数军。绕由济南附近一带。向前迎扼。务须由西而东。以顾黄运两防。不可徒以追逐为能。致误全局。刘铭传等军。仍著李鸿章严檄北来。实力剿击。不得专顾南路。置北路军情于不顾。吉林黑龙江马队。现已全数到东。此项西丹。调集非易。该抚务当认真训练。俟此军技艺精熟。马匹膘壮时。审慎用之。不可轻于尝试。挫其锐气。带队营员。有沾染习气者。该抚即随时更易。勇丁中有不遵约束者。即著按照军律惩办。黄河图一件。著留览。将此由六百里各谕令知之。　　

○又谕、左宗棠奏、捻逆连陷延川绥德两城。回逆同时狓猖。自请严议。并续陈筹办米捐情形各一摺。捻匪由延长窜陷延川县城。前股由清涧直趋绥德。州城亦被窜陷。凤汧一带。回氛复炽。亟应迅筹剿办。刘松山等军。已由宜川延安进剿。即著左宗棠、乔松年、库克吉泰、檄饬刘松山等分途截剿。将失守各城迅图攻克。刘典亦当派兵进剿。力遏贼氛。延缓各属。与晋省仅一河之隔。处处可渡。著赵长龄仍遵前旨。严饬陈湜兼顾。督率在防各军。加意防范。将西岸船只。尽数提过东岸。毋令扰及晋境。致干重咎。河曲保德一带。尤关紧要。左宗棠已饬总兵马升拨兵一千名。与陈湜所部亲兵。前往防守。并著赵长龄饬令该臬司等勤加侦探。加意严防。毋任一匪窜越。其阑入安塞之匪。现向真武洞窜走。恐由甯条梁边外窜犯包头。与花马池等匪互相句结。左宗棠已饬令陈湜腾出大同防军。前往包头堵御。并著裕瑞、桂成、赵长龄、檄饬带兵各员。确探贼踪。妥筹布罫。毋任该匪阑入。左宗棠务当妥为布置。责令带兵各员。由东北偪向西南。以期力保完善。凤陇等处。回氛猖獗。甘肃回匪。乘机窜扰。意在与捻匪相结。牵掣官军。著左宗棠严饬杨和贵等。与黄鼎等军合力夹击。并将凤翔及洛川白水等股迅筹剿灭。毋任蔓延为患。致剿办更难得手。左宗棠统兵剿捻。任令该匪窜陷延川绥德两城。殊难辞咎。著加恩改为交部议处。所请筹办捐米章程。即著照所请办理。将此由六百里谕知左宗棠、库克吉泰、裕瑞、桂成、乔松年、赵长龄、并传谕刘典、陈湜知之。寻吏部议、左宗棠应降二级留任。事关军务。不准抵销。从之。　　

○吉林将军富明阿等奏、查明喀喇沁等蒙古越界种地。现拟设法安置。得旨、著理藩院转饬该王公等。按照富明阿所拟章程。妥为办理。其余未尽事宜。仍著富明阿详细筹办。　　

○予江西各属阵亡殉难县丞曹安清等绅民妇女二千九十四员名口分别旌恤如例。　　

○句到本年朝审情实罪犯。停决绞犯一人。余四人予句。　　

○甲子。上奉慈安皇太后慈禧皇太后幸漱芳斋。侍午膳。　　

○遣官祭先医之神。　　

○谕内阁、翰林院编修林天龄、著仍在上书房行走。照料孚郡王读书。　　

○又谕、本年各直省办理秋审人犯。经刑部由缓决改情实者。河南省有九起之多。该抚并臬司于秋谳重犯。未能详审核议。著交部查明。分别议处。嗣后各将军府尹督抚等。务当督同所属。遵照定例。酌核案情。悉心究拟。固不可失之刻核。亦不可惑于求生不救死之说。故从轻减。总期执法持平。无枉无纵。用副明慎用刑至意。将此通谕知之。　　

○又谕、前据穆图善奏、已革甘肃河州镇总兵李助发守城击贼。请撤销永不叙用字样。仍革职留营。当经降旨允准。兹据兵部奏称、凡永不叙用人员。前已奉旨不准开复。若此端一开。必启劣员钻营之渐等语。所有李助发永不叙用之案。著毋庸撤销。以符定例。嗣后各路统兵大臣及各省督抚。仍著怀遵历次谕旨。不得将此等永不叙用人员。违例滥行保奏。　　

○又谕、巡视中城御史和琨、御史毕应辰奏、查出盗用印信。自行检举一摺。据称接吏部文称。书吏邢德成等既经斥革。是否悬缺。当即检查行文号簿。并未行过此件。显有盗用印信捏造文书情事等语。著和琨等将盗用印信人犯确查。严拏惩办。和琨、毕应辰、失于觉察。现据自行检举。均著交部议处。　　

○谕军机大臣等、官文奏、剿匪获胜。并暂行进省。妥筹剿办等语。枭匪由高蠡奔窜定州。经余承恩等追至曲阳县境。小有斩捦。该匪由新乐渡河。向东南败走。即著官文严饬各军。四面兜剿。毋令匪踪纷窜。官文进省后。就近确探贼踪。与穆腾阿、刘长佑、速筹会剿。并将省城附近防务。妥为布置。一切应办事宜。均须力求整顿。以副委任。定州等处击贼出力员弁。著官文暂行存记。俟全股荡平。再行汇案请奖。本日有人奏称、总兵刘景芳之父刘坤仪、素以窝贼为事。欺压乡民。刘景芳所部。多系枭匪。与贼相通。该总兵不能约束。反多徇纵。其弟刘景芬不遵调遣。纵兵抢掠各等情。如果属实。何以肃军律而靖闾阎。著官文按照所参各节。逐细访察。据实参奏。毋得稍涉瞻徇。刘景芳等所部。应否另派得力之员管带。及如何＜??闲＞阅裁汰之处。并著豫为筹画。奏闻办理。原片著钞给阅看。将此由四百里谕令知之。寻奏、遵查刘景芳所部练军。尚无通贼情事。刘坤仪、刘景芬、亦无欺压乡民。纵兵抢掠各情。均请无庸置议。报闻。　　

○又谕、李鹤年奏、豫军马队追贼。枪毙任逆。并西北两路防堵情形。暨襄城匪徒滋事。现饬查办各摺片。善庆一军前同刘铭传在赣榆地方。剿捻叠胜。枪毙逆首任柱。已据李鸿章奏报获胜情形。并将该副都统奖励矣。捻股现由兰郯窜近诸城。难保不抢渡运河。希图旁窜。李鹤年已饬张曜、宋庆、布置运防。著即檄饬该总兵等加意防守。并侦探贼踪。与淮军联络声势。杜其铤走之谋。张逆盘旋于延绥一带。非东走晋疆。即南入豫境。该抚务令马德昭等择要扼扎。以备不虞。枭匪近扰定州。豫省彰卫各属。相距非遥。河北之防。尤为吃紧。即著严饬总兵杨长春等督率兵勇。昼夜严防。毋任该匪猝乘。致滋延蔓。襄城匪徒程岱等。因筑寨启衅。率众攻扑该县城关。放火延烧民房。不法已极。虽据该抚奏称。该县追获匪犯数名。而匪党程法宽等纷纷南窜。必至别生事端。著李鹤年檄令总兵崔廷桂会同该县。赶紧摉拏。务期净绝根株。毋贻后患。将此由四百里谕令知之。　　

○又谕、前据麟兴等奏、安置各旗游牧事宜。请＜??闲＞办事大臣。仍拟裁撤塔城官员。棍噶扎勒参拟赴乌城。李云麟奏、患病属实。并请将松寿＜??闲＞用各摺片。当谕令原议王大臣等会议具奏。兹据惇亲王等奏称、该十苏木未经移完眷口。已于九月闲西移。均陆续至噶扎勒巴什淖尔一带。土尔扈特汗布彦乌勒哲依图、亦于九月闲抵该喇嘛行营。其旗下五十苏木余众。亦均随后移徙。办理已稍有就。但事关创始。该喇嘛一人。诚恐难期周到。该将军等请仍照前议。添设办事大臣。自因目前事机。不容稍缓。请即照准等语。著即照该将军等所请。设立办事大臣。督率该喇嘛经理。即在布伦托海适中之地。建署治事。均著照麟兴等原摺所筹妥为安置。惟新设办事大臣员缺。事多草创。非才具练达深明大体之员。难期胜任。李云麟熟悉情形。办事勇往。本日已明降谕旨命李云麟为该处办事大臣。兼理塔尔巴哈台事务。并调明瑶为帮办大臣矣。李云麟并加恩赏给副都统衔。该大臣受恩深重。务当力疾从公。督率棍噶扎勒参将所筹事宜。实心经理。以副委任。塔城旧有官员。即全行裁撤。以免两歧。日后各旗游牧。应如何分定疆界。著李云麟酌度办理。新设之缺。即作为布伦托海办事大臣。帮办大臣。以专责成。所请铸给关防。一切经费。与未尽事宜。已令各该衙门妥筹办理。李云麟等任事后。所有应行筹办事件。并著随时具奏。李云麟所保松寿一员。现已因病出缺。著理藩院另行酌保通晓蒙古及唐古特托忒语言文字司员。带领引见。候旨发往。作为办事司员。以资任使。将此谕知理藩院、并由六百里谕令麟兴、李云麟、明瑶知之。　　

○新设布伦托海办事大臣、帮办大臣。各一缺。赏库尔喀喇乌苏领队大臣李云麟副都统衔。为布伦升海办事大臣。调科布多帮办大臣明瑶为布伦托海帮办大臣。　　

○赏已革云贵总督福济头等侍卫。为科布多帮办大臣。　　

○以恭修玉牒告成。予提调官宗人府副理事官载英等加衔升叙有差。　　

○以湖北襄河防剿出力。予协领汤苏、霖庆、以副都统＜??闲＞放。余升叙有差。　　

○免两浙横浦、浦东、袁浦、青村、四场上年灶课十之一。　　

○乙丑。谕内阁、李瀚章奏、甄别庸劣武职一摺。湖提标中军参将刘攀桂、气体软弱。弓马无准。郧阳镇标中营游击翟万林、年力就衰。难期振作。均著勒令休致。远安营中军守备张岐荣营务不治。弓马生疏。著即革职。以肃营伍。　　

○又谕、乔松年奏、革员投效军营。请饬归案审讯等语。已革副将敖天印、前因杀害孙之友一案。应赴河南听候审讯。何以此时尚在穆图善军营。殊属延玩。著穆图善迅将敖天印派员押交河南巡抚。归案讯办。毋再迟延。　　

○陕西巡抚乔松年奏、请以升任浙江按察使刘齐衔暂留陕西。办理军需报销。得旨、刘齐衔著准其暂留陕西。俟经手事件办竣。即行前赴新任。　　

○以前任湖南永州镇总兵官李明惠为镇筸镇总兵官。　　

○以江苏阜甯剿办海匪出力。予知县江鸿以同知用。千总王林以守备用。均赏花翎。守备魏长龄等蓝翎。余升叙开复有差。　　

○丙寅。谕内阁、钟岱、宋晋奏、遵查禄米仓监督旷误放米情形。请先行交部议处一摺。据称禄米仓监督宜麟等。前于应放甲米之期。同时赴通。并未酌留一员在仓办事。以致迟误等语。禄米仓监督宜麟、联海、均著先行交部议处。并著步军统领衙门将该仓花户人等严行看守。如有亏短情事。即行解交刑部治罪。另片奏、北新仓应放甲米。屡经劄催。一味稽延。请派大员盘查等语。著派瑞常、毕道远、即日前赴北新仓彻底清查。并著步军统领衙门将该仓花户人等先行严押。以凭核办。北新仓监督岳泰、韩启鸿、均著先行交部议处。　　

○又谕、内务府奏、请将各省关汇兑银两。严定限制等语。粤海关解交公用、及各省关应交课税银两。大半因道路梗阻。委员汇兑。往往有奏报起程后迟至数月始行到京者。而汇兑银号。又复迁延时日。影射不交。实于库款大有关碍。著各该督抚等嗣后委解银两。务将起程日期随摺奏明。并将汇兑各商详细声叙。仍令该委员于到京时先行报到。以便饬传交纳。此后如有藉词枝梧情事。即著照贻误京饷例。将该委员等严行参处。　　

○谕军机大臣等、都兴阿奏、覆陈修约事宜一摺。东省捻匪。暨直省枭匪。均未扑灭。所有调到吉林黑龙江马队官兵。自应训练整饬。悉成劲旅。以期迅殄逆氛。惟奉天近来虽无大股贼匪。而摉捕余党。绥靖地方。均关紧要。根本重地。尤须有大员拊循弹压。方臻妥善。该将军奉命镇守。责任綦重。岂得轻离任所。致文武各员无所禀承。所请开缺带兵之处。著毋庸议。嗣后务将任内应行各事宜。随时随地。益加整顿。以副委任。原摺留中。将此谕令知之。　　

○又谕、穆腾阿奏、分布步队合军进剿。并贼匪窜越情形一摺。贼匪现由定州东窜献县交河一带。偷渡运河。穆腾阿已将所部步队分布霸州等处。并饬洋枪步队由献县过河扼截。饬富和等整队前进。该都统亦亲督各营马队。合力进剿。著官文迅即派队会击。并著崇厚于运河迤北。拨队严密扼截。务将此股就地歼除。毋任再行旁窜。前据刘长佑奏、该匪有出口逃生之说。官文等务当分布诸军。迎头截击。严扼北窜。不得任令逸出边外。更成不了之局。本日据神机营奏称、穆腾阿所部。及直隶马队。不下五六千人。旗绿各营步队。亦有三四千人。该匪叠被追剿。所賸不过五六百人等语。官文等如果能实力督剿。则现有兵力。尽足敷用。黑龙江马队甫行进关。尚未到京。马匹军械。均未整理。穆腾阿前请调拨黑龙江马队之处。著毋庸议。该都统惟当督率所部。认真剿截。毋稍延宕。并著官文、穆腾阿、崇厚、严督带兵各员。尽力剿办。傥有迁延观望者。即著立时严参。按律惩办。不准稍事姑容。致懈军心。穆腾阿另片奏、刘景芬禀词。与富和互异。请饬交神机营查办等语。刘景芬观望取巧。坐误事机。情形显而易见。该都统奉旨查办此案。何得任听该员饰词。向神机营推诿。著仍懔遵前谕。与官文严速查明。据实参奏。不得代为徇隐。自干咎戾。将此由六百里各谕令知之。　　

○以太常寺卿石赞清为宗人府府丞。　　

○以剿匪不力。革直隶军营总兵官余承恩、刘景芳职。仍留营。　　

○丁卯。谕内阁、前据兵部奏、前湖南布政使兆琛保奏已革副将周友胜。系奉特旨永不叙用之员。请将保案撤销。并请饬查周友胜留营。是否奏明有案等语。当经降旨允准。兹据兆琛查明周友胜投效李光燎军营。并未将永不叙用之案声明。李光燎误行收录。嗣因打仗出力。咨明统领李元度。由兆琛奏请奖励。该藩司营中。因无案可查。致未将参奏随摺声叙。并非有意含混。请分别议处。贵州补用知府李光燎、于奉旨不准赴营投效之员。并不详查原委。擅令随营。实属不合。著交部严加议处。布政使衔前浙江按察使李元度失于觉察。著交部议处。兆琛业已议处。此次自请议处之处。著无庸议。寻吏部议、李元度应降一级留任。从之。　　

○谕军机大臣等、都兴阿奏、拨兵驻扎要地。会同邻封剿匪一摺。盗匪弥勒僧格等聚众抢劫。并有窜扑朝阳等情事。前经谕令都兴阿、麒庆、派兵会剿。现据都兴阿奏称、已派德昌等军赴清河边门等处驻扎。著该将军严饬该将领等勤加侦探。如遇贼踪窜近。即当实力迎剿。与热河兵勇互相夹击。不可稍分畛域。麒庆于此股匪徒。究竟如何办理。现在贼踪窜向何处。有无弋获。著即据实奏闻。并著遵奉前谕。迅将盗首弥勒僧格、白淩阿、及任义溃、设法捦获。不得再事延玩。致干咎戾。该匪等如被剿穷蹙。难保不向东窜逸。遁入吉林边境。并著富明阿派拨兵队。在吉林边界梭织巡防。以杜旁窜。卓索图、昭乌达两盟。仍著理藩院遵奉前谕。催令该盟长等转饬蒙古各旗。认真拣派旗员。带兵一体兜击。不得观望推诿。宾图旗匪民程学广。并著都兴阿、富明阿、麒庆、速饬弁兵。会同严缉务获。毋任蔓延。将此由五百里各谕令知之。　　

○又谕、总理各国事务衙门奏、请饬催各直省将军督抚大臣。将豫筹修约事宜。迅速覆奏一摺。前因各国换约期近。密谕该将军督抚大臣悉心筹画。于十一月内覆奏。迄今已届两月。仅据左宗棠、瑞麟、都兴阿、先后奏到。并将该衙门前寄咨函。逐款登答。此外均未覆奏。实属延缓。此事关系极重。必须集思广益。先事图维。该将军等务当懔遵前旨。各抒所见。详悉妥筹。迅速覆奏。以凭核办。不得以空言塞责。官文甫经到任。即著密饬刘长佑将前寄谕旨。并总理各国事务衙门咨函移交。由该署督妥筹速奏。将此由六百里各密谕知之。　　

○戊辰。谕军机大臣等、官文、穆腾阿奏、官军追剿获胜。并现在布置防剿情形。暨贼向南皮逃窜各摺片。枭匪窜至深州武强等处。余承恩带队追击。贼由小屯过河。向衡水一带窜逸。匪首萧四。经晋州知州陆邦煃拏获正法。副将李昌连追贼至献县。贼又由交河尹家圈窜向南皮。官文等现派天津练军等营。分防衡水各处。并饬滨河各州县厚集团勇。于南北两岸穵沟扼贼。所筹尚妥。惟该匪以数百人焂南焂北。虽经官军叠次追击。并未大挫凶锋。似此情形。何日可期蒇事。著官文、穆腾阿、崇厚、严饬富和、春寿、及所派各军。觇贼所向。赶紧兜剿。并激励各州县绅团。互相抄截。以期迅歼丑类。毋得藉口布置。徒事迁延。至刘景芳、余承恩、因循玩寇。本应立予典刑。因念该二员从前尚有战功。是以将其革职留营效力。即著官文等勒令刘景芳、余承恩、于一月内将南路贼股。剿击净尽。该二员如尚有天良。谅能奋勇杀贼。傥再仍前玩泄。致贼他窜。官文等即将该二员以军法从事。不得代为掩饰。自干咎戾。官文拟驰赴河闲一带。布置河防。著即迅速查看。妥筹防守。现在贼窜南皮。天津一面吃重。该处为直省完善之区。尤当加意防备。崇厚务饬天津所属各州县实力巡防。并饬带兵各员。会合南北各军。拦头截击。毋任蔓延。将此由五百里各谕令知之。　　

○又谕、裕瑞、桂成奏、贼匪图窜口外。现筹防剿一摺。董高二逆。分路滋扰定边一带。逆党由西路日渐东趋。均思窜趋边外。蒙兵单薄。防不胜防。而捻逆现又窜陷延绥。包头一带。防务尤关紧要。裕瑞等已将桓昌带防河保之兵。撤回包镇等处。并将一闲房驻扎大同官兵。调赴包头。交马升分布防守。即著饬令该总兵扼要布置。力遏狂氛。贼踪日偪晋边。包头地当冲要。左宗棠当速派兵勇。将此股贼匪截回。毋任肆意奔突。致滋延蔓。赵长龄亦当随时妥为防范。以固疆圉。河保防兵。业经裕瑞等调回。陈湜所派接防之兵。著赵长龄催令迅速赴防。毋得顾此失彼。陕甘毗境。贼匪鸱张。左宗棠远在临潼。鞭长莫及。库克吉泰何得安坐省垣。不思振作。著即统带所部出省。相机剿办。傥再畏难株守。即当重治其罪。至派出前敌各军。如相距较远。即当饬其相机剿办。不得藉候指示。致误戎机。察哈尔距归绥不远。辙德恩等所带蒙兵。何以尚不见到。著杜嘎尔严饬该参领等。克期带兵前赴归绥。听候裕瑞等调遣。裕瑞等当就现有兵力。严密堵御。一面檄令各盟旗严守游牧地界。杜贼阑入。所筹团防劝捐事宜。著该将军等实力举行。期有裨益。又据文盛奏称、德勒克多尔济病痊。求赏差使一摺。德勒多尔济病体初痊。即不自耽安逸。力图报效。深堪嘉尚。著即迅赴归绥。将包头等处防务。会同裕瑞等悉心筹画。德勒克多尔济曾任绥远城将军。于该处情形熟悉。必能办理裕如。著文盛知照该将军克期起程。用副委任。将此由六百里各谕令知之。　　

○命前任乌里雅苏台将军德勒克多尔济驰赴山西绥远城。会同将军裕瑞办理防务。　　

○蠲缓山东菏泽、海丰、临邑、郓城、濮、寿张、济阳、齐东、范、东平、滨、济甯、历城、章邱、邹平、长山、新城、齐河、长清、肥城、东河、平阴、利津、邹、泗水、滕、汶上、阳谷、曹、定陶、观城、聊城、茬平、鱼台、青城、莘、金乡、嘉祥、钜野、沂水、临淄、安邱、掖、兰山、郯城、日照、昌乐、昌邑、沾化、平原、滋阳、甯阳、峄、临清、泰安、蒲台、曲阜、清平、冠、馆陶、高唐、夏津、陵、费、诸城、益都、乐安、高密、城武、堂邑、博平、七十一州县。并德州、东昌、临清、济甯四卫。东平所。永利、永阜、涛雒等场被水被旱被风被虫被扰地方新旧额赋暨仓漕租课有差。　　

○己巳。谕军机大臣等、长善奏、滦州知州高锡康、于摉捕曹敏士一案。有心纵匪远扬。并拏获贼匪内。有耿大忠一名。实系夥党。经外委田振东取保释放。候补府经历吴钦等颇愿出力拏贼。惟地方官多有讳匿。恐与不合。致皆推诿。请将高锡康即行革职。永不叙用等语。直隶盗匪充斥。宜如何严密缉捕。保卫闾阎。似此纵匪殃民。实堪痛恨。前因长善奏参高锡康性耽安逸。嗜好颇多。曹敏士一案。该知州置之不问等情。谕令刘长佑查明参办。迄今尚未据覆奏。著官文将高锡康前后被参各款。确切查明。据实严参。迅速具奏。又据长善奏、外委田振东、于境内盗匪纵横。毫无闻见。人甚刁诈。久为该营屏斥。请一并革职永不叙用等语。并著官文一并查明。据实参奏。毋稍宽纵。原片著钞给官文阅看。永平各处缉捕事宜。仍著长善督饬该府州县等认真办理。以靖地方。将此各谕令知之。寻官文奏、遵查高锡康、田振东、并无纵匪殃民各情。惟于曹敏士一案。虽经获犯。究未能先事觉察。应请照例议处。从之。　　

○以直隶山海关团练出力。赏训导王汝骧蓝翎。余升叙有差。　　

○予浙江会稽等处殉难监生黄维湄等男妇二十五名口分别旌恤如例。　　

大清穆宗继天开运受中居正保大定功圣智诚孝信敏恭宽毅皇帝实录卷之二百十七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治六年。丁卯。十一月。庚午。谕内阁、万青藜等奏、请将顺属赈务变通办理一摺。著照所请。所有南路厅属之霸州保定固安永清东安。西路厅属之宛平房山。东路厅属之武清香河三河等十州县。即著广设粥厂。妥为散放。其通州宝坻甯河等处。著即查清户口。分别散放银米。责成该州县督同绅士认真经理。务使穷黎均沾实惠。余著照所议办理。
  </div>
  <div class="pagination">
   <a href="清实录同治朝实录_page307.html">
    上一页
   </a>
   <span>
    ...
   </span>
   <a href="清实录同治朝实录_page303.html">
    303
   </a>
   <a href="清实录同治朝实录_page304.html">
    304
   </a>
   <a href="清实录同治朝实录_page305.html">
    305
   </a>
   <a href="清实录同治朝实录_page306.html">
    306
   </a>
   <a href="清实录同治朝实录_page307.html">
    307
   </a>
   <span class="current-page">
    308
   </span>
   <a href="清实录同治朝实录_page309.html">
    309
   </a>
   <a href="清实录同治朝实录_page310.html">
    310
   </a>
   <a href="清实录同治朝实录_page311.html">
    311
   </a>
   <a href="清实录同治朝实录_page312.html">
    312
   </a>
   <a href="清实录同治朝实录_page313.html">
    313
   </a>
   <span>
    ...
   </span>
   <a href="清实录同治朝实录_page309.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
