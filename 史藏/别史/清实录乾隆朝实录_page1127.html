<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1127 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1127 页/共 1860 页
  </h1>
  <div class="content">
   ○幸圆明园　　

○谕军机大臣等、吴绍诗奏、据江西湖口县详称、拏获湖北江夏县关缉盗犯刘老官等、供出曾在彭泽县。有行劫盐船之事。及移查彭泽。覆称并无报盗案据。现在饬查审办等语。该犯等系江面行劫巨盗。既经湖口县访拏供认。且与湖北江夏县所获之李先等、供出情节。大约相同。其犯案确有证据。何以彭泽县覆称、并无盐船报盗之事。盐船在马当山停泊。已将一月。必非旷野无人之地。是夜群盗明火执仗。上船行劫。安能掩众人耳目。即云事主未经具报。该县岂竟漫无见闻。显系从前匿不详禀。经邻县关查失事原委。转以无案移覆。希图规避处分。自应彻底根究。未便颟顸了事。吴绍诗、此时想已起程。著传谕海明、即将彭泽县因何未经详报缘由。切查明。据实参奏。毋任稍有隐饰。其湖口县所获三犯。并即严审确情。即供存案备查。有应问拟正法者。即于所获之地。就近办理。毋庸往返关解候质。致有疎脱。至未获夥犯徐国士、徐上熊、许文举、许圣安四人。据称俱籍隶江夏。已谕令吴达善、饬属上紧缉拏。但两省江界毗连。或该犯等尚潜匿江西地面。并著海明一面饬属根捕。毋致兔脱。再龚在山一案。尚有余盗未获。该省此时所获各犯。或有彼案逸盗。改名易姓在内亦未可知。并著研讯明确。并案完结。寻奏、此案行劫盐船。事主未报。该县高尚礼、漫无觉察。应请旨革职。勒令协缉。已获各犯。现在饬提审办。报闻　　

○又谕曰、吴绍诗奏、据江西湖口县接准湖北江夏关拏夥盗姓名。已将刘老官等三犯拏获。业经供认夥劫盐船衣物。并查起各赃。惟所供当赃月日不符。现在移查江夏。讯取李先等确供。其王百。即灯草灰一犯。据访已经江夏县差役密拏回楚等语。此案盗犯。聚集多人。在江面行劫商船。自应迅速严办。以靖地方。今江夏县既已访获三盗。供认失事地面情形。与湖口县所获之犯。供亦相仿。中间似无疑窦。著传谕吴达善等、即将已获各犯。就近严切审讯。务取确供存案备查。有应问拟正法者。即于所获之处办理。不必因案涉两省。辗转关查。以致稽延疎误。其首先起意之徐国士、及徐上熊等各犯。据称并籍隶湖广。何以楚省至今尚未弋获。著传谕吴达善等、速饬所属。将未获各犯。加紧访拏。克日务获。毋致远扬漏网。并将王百一犯。是否系江夏县差役拏获。及现在有无续获各犯之处。迅速奏闻。再龚在山一案。尚有余盗未获。该省此时所获各。或有彼案逸盗。改易姓名在内。亦未可知。并著研讯明确。并案完结。吴绍诗摺、并著钞寄阅看。寻奏、此案王百。系江夏县差役拏获。又据天门县续获陈瓜儿等三犯。讯无龚在山案内逸盗。报闻　　

○乙卯。谕、向来朝审秋审缓决人犯。每阅数年。即降旨该部、酌予减等。以省淹系。今自乾隆三十年查办以后。又经四载。人犯为数渐多。此等罪犯。秋谳时固难遽邀矜减。而屡经议处。情罪尚不甚重。徒令久滞囹圄。谳牍转滋尘积。著该部将朝审秋审各犯。曾经三次缓决者。核其案情。分别请旨减等。以副矜恤庶狱之至意　　

○又谕、前用阿思哈为云贵总督。以其曾在北路军营办事。诸务尚能谙习。乃伊甫至腾越。即奏该处办粮情形。已存畏难之见。及至蛮暮。所奏粮马事宜。专欲仰给内地。竟不知就所到之处。实力筹办。一味取巧。豫占地步。不复具有天良。深负朕委任之意。阿思哈、著革去总督。给与副都统职衔。在领队大臣上行走。以观后效。彰宝简用巡抚。甫经到滇。即前赴永昌腾越一带。催督军储。甚为奋勉。明德承办军需。屡经训谕。始终不能实力筹画。岂堪复摄督篆。彰宝即著署理云贵总督。明德、著署理云南巡抚。仍带革职留任。江苏巡抚员缺。著永德调补。熊学鹏回籍守制。已将二载。著署理浙江巡抚。其所降之级。即著随带　　

○又谕曰、增海、著前往伊犁。署理将军印务。福州将军。著温福署理。温福未到之先。著崔应阶暂署　　

○谕军机大臣等、昨以阿思哈具奏粮马不敷情形。专图取巧。自占地步。已降旨严饬。顷据明德奏、前后粮米。共运过一万余石。其数不为不多。阿桂等如能就所至之地。筹画买用。何致专仰给内运。即如经略大学士傅恒、前往戛鸠一路。仅裹带一月口粮。内地并未续运。而经过之地。即向犭□罢夷等设法购办。食用颇属充裕。若亦如阿桂、阿思哈之专图坐食。何以能不烦馈运。从容给足如此。阿桂、阿思哈、岂不闻知。何以竟不稍知感发天良出力筹画耶。况阿桂既至新街。其猛暮新寨等处附近地面。皆可购觅。何以全不计及。岂将军等专以打仗为事。而粮饷等项。可置而不问耶。且阿桂等、又并未实有冲锋杀贼之事。则其在军营。更复有何急务。设口粮间有不敷。亦当如傅恒之通盘筹算。撙节支发。若随所运粮石多寡。尽给弁兵。听其并食浪费。即一月可耗数月之粮。犹复藉口于运饷不继。势将一步难行。又安用若辈庸劣无能之将帅为耶。在伊等之意。未尝不以粮马等事竭蹙。由进兵期早之故。曾不思此次进剿。幸而期早两月。是以傅恒得直渡戛鸠。进收猛拱。可以遄行无阻。即阿桂所奏滚弄江口水栅。亦是缅匪闻信后、仓卒备御。若阿桂一至蛮暮。即领兵前赴新街。彼更猝不及备。并此处亦可不须接仗矣。且老官屯缅贼。至今不过五百。而所集犭□罢夷波竜。仅千余。可见贼人并未能豫为防拒。若阿桂于苏明灿到营时。即领兵径取老官屯。则贼众更不及施其纠集之计。岂非阿桂坐失极好机会。伊此时宁尚不知悔惧乎。进剿缅匪一事。实非得已。今傅恒督兵深入。诸事皆实心经理。动合机宜。深能仰体朕意。而阿桂等、一味意存观望。若此事专系傅恒一人独任其责者。不知是何肺肠。军营经略、将军、皆系朕简任之人。并当同心协力。共襄国事。在内办理军需者。自应妥速接济。多多益善。而领兵大臣。则应随地筹买。经理得宜。以期足用。若各坐分畛域。不思黾勉自效。岂真傅恒一人。当为朕出力。而伊等皆非食禄受恩者乎。阿思哈前日所奏之摺。全无良心。实出情理之外。已降旨将伊革去总督。赏给副都统衔。在领队大臣上行走。尚系格外加恩。倘将来仍不痛自愧奋。即当重治其罪。彰宝简用巡抚。若如喀宁阿之安坐云南省城。亦不能办及永昌务。乃伊一到滇省。即迅往催督军储。上紧趱运。是其本心诚笃可嘉。因令其即署督篆。而明德始终不知策励。阅其两次所奏之摺。叙述彰宝催办粮运等语。竟恬不知耻若此。即如马骡一项。明德谓滇省无从购办。而称彰宝运粮马骡。皆膘壮可用。试问此项马骡。独非滇省所有。何以明德办理年余。转不敷用。而彰宝初至其地。即能应手裕如耶。若再令其兼署总督。必至贻误。因令其署理巡抚。仍带革职留任。以观后效。朕临御三十四年。于臣工功罪。惟视其人之自取。丝毫不存成见。如从前西师之役。信赏必罚。尤众所共知。普球尝有滥邀恩眷、及处分稍有屈抑者。阿桂等岂竟全不记忆。而不思激发天良。以期合力赞助。迅奏肤功耶将此剀切申谕。并谕傅恒知之　　

○又谕、据成衮扎布奏称、哈萨克阿布赉、使人鄂多尔齐、鄂罗卓等、道经乌里雅苏台。所借驼只。未曾交回。请行文索取等语。哈萨克阿布赉。恭顺有年。此项驼只。明系使人见小。但为数无多。不必催缴。嗣后伊等回时。著从西路行走不准经由乌里雅苏台。则借驼之事自息矣。著传谕成衮扎布知之　　

○又谕、据永贵奏称、鄂津、前往哈萨克奠祭阿布勒巴木比特、办给官马二百余匹等语。鄂津前往祭奠。不过寻常差使。何至需马若干。殊属不合。再鄂津系副都统。亦有奏事之责起程时并不缮摺奏闻。而于永贵摺内亦未列名。竟似领队侍卫。但听将军指麾。太不晓事。鄂津、著传旨申饬。并传谕各回城大臣、嗣后凡遇奏事。副都统俱著列名　　

○吏部议覆、直隶总督杨廷璋奏称、热河、八沟、理事同知二缺。四旗、喀喇河屯、塔子沟、理事通判三缺。事务繁重。应如所请。改为调缺。至三年俸满。理事同知、通判、向例与在京主事。较俸内升。其所称在外题升之处。应毋庸议。得旨、依议。本内有该督杨廷璋奏请、将所调理事同知、通判、三年俸满在外保题升用一节。经部援例议驳。但思此等人员。拣调之后。于外任事宜。自为熟悉。若概令推升京缺则口外地方。屡易生手。于公务无裨。若历俸仅止三年。即准升用外任。仍属调用他缺。且未免幸开捷径。嗣后调任热河等五厅员。遇积俸推升京官时。著该督详加区别。除循分供职者。仍照例以京员补用。其中果有办事出色、才堪外任之员。该督出具考语。送部引见。候朕裁定。有准其外升者。令仍留本任三年。再行遇缺题补。如此、则地方既得谙练之人。而厅员亦不致滥邀迁擢。于课绩程材。均为允协。著为令　　

○广东巡抚钟音疏报、乾隆三十三年分、广州、潮州、肇庆、高州、雷州、廉州、罗定等、七府州属。共垦额外水田一百二十二顷九十二亩有奇。东莞、钦州、新宁、从化、饶平、花县、惠来、恩平、电白、香山、清远、三水、徐闻、东安等、十四州县。共垦额内水田六十三顷六十三亩有奇　　

○丙辰。上诣畅春园、问皇太后安　　

○还宫　　

○谕、据富明安奏、兵部覆准范宜宾条奏、东省运河煞坝期内。裁减水夫工食一案。查该省水夫。向系长养在驿。每日仅得工食银二分七厘。若裁去四月工食。每日仅得银一分八厘零。穷民口食不敷。势必散逸。遇有要差。临时雇觅。倍多糜费。且煞坝实在日期。每年不过两月余。而铜铅守冻船只。均须拨役看守。非因煞坝而虚费钱粮。请照旧存留等语。所奏是。东省水夫工食难于裁减。该抚既将实在情形入告。自毋庸琐屑裁扣。使穷民口食拮据。转致贻误公事。所有德州等十四处水驿人夫工食、毋庸扣减之处。著照该抚所请行　　

○改直隶正定府清军同知、为盐捕营田水利同知。从总督杨廷璋请也　　

○丁巳。谕军机大臣等、据傅恒等奏称、领兵至猛养地方。土司等俱逃往暮鲁。遂令兴堂扎搜取牲畜米谷。前往蛮暮等语。大兵远行。坐待内地运送米粮。军需安能接济。傅恒乘贼逃逸。即搜取寨栅。所获甚多。可见事在人为。阿桂何以不能如此办理耶。且其至蛮暮后。苏明灿前来通信。阿桂若能乘机袭取老官屯。早可占据要隘。今据傅恒擒获兰尼供称、缅匪船只。俱在提涧。可知苏明灿来时。老官屯并无多贼。阿桂坐失机会。实属可惜。此事已过。朕特加恩宽宥。嗣后若复如此瞻徇。必将重治其罪。再傅恒奏请、暂留瑚尔起在猛养屯驻。俟攻取老官屯后。分路剿办暮鲁。所筹亦是。瑚尔起著即在猛养照应台站。仍于猛拱头目内拣选一人驻劄。现在所得猛养地方。即赏给浑觉管理。伊当愈加奋勉。但土宽阔。又有未便。并著传谕傅恒、酌量办理　　

○又谕、前于八月二十日、由行在发回经略大学士傅恒报匣一件。计期于九月初十日后。应到军营。本日阅傅恒九月十六日。自猛养拜发各摺。前所发回报匣。尚未接到覆奏。此系六百里驰递之事。何以如此迟缓。或由内地台站稽延时刻。或边外戛鸠一带新站。雨水泥泞。传送逾期。著传谕沿途各督抚、迅速查明。具摺覆奏。并传谕傅恒知之。　　

○兵部议覆、闽浙总督崔应阶奏称、各省水师员弁。到任未久。辄行题升。未免过骤。嗣后请定限一年。方准保题等语。应如所请。至遇缺出时。年满之员不敷。仍准于未满年限者题请。从之　　

○戊午。策试天下中式武举林天洛等四十七人于太和殿前　　

○谕、据杨廷璋查奏、肃宁县武生孔圣宗控告承种郭炌入官地亩。减租夺佃一案。该旗委员和尔景阿、先赴原佃陈文彩家居住。得受馈送。串通减租。捏名认种。复经告病知县王汝木家人受贿。代投认状各情由。并查出坝州、河间、任邱、三处。郭炌入官地亩。均有短少租额情弊。亦系委员和尔景阿、自往勘定。领催跟役。俱得受钱文。该地方官并不会同查办。率行造册。并任书役人等婪赃舞弊。恐其中尚有别情。请将委员和尔景阿解任。同领催人等、发直质讯。其霸州知州李汝琬、任邱县知县商衡、前任丁忧河间县知县盛鑏、均请革职审拟等语。和尔景阿、查地定租时。既有受贿营私情弊。即著革职。并领催跟役人等、交与军机大臣严审确情具奏。所有肃宁县告病知县王汝木、业经降旨革职。令山东巡抚解直质审。其李汝琬、商衡、盛鑏、俱著革职。并案内有名人犯。交与该督一并严审定拟具奏　　

○又谕、据李侍尧等参奏、署新宁县知县陈名俭、广海营千总廖汉宝、把总陈宝、于横山三洲等洋面。贼匪纠众劫掠民人财物。该管文武。既不能立时擒获。嗣经广海营游击等揭报。行司饬查。事隔两月。该县等始行具文详报。且查两案事主报县原呈。词句相同。其中显有通同贿嘱捏报情事。请旨将陈名俭等革职等语。陈名俭、廖汉宝、陈宝、俱著革职。交与该督抚、与案内应行质讯人犯。一并严审定拟具奏　　

○谕军机大臣等、据阿桂奏、拏获之拉撒蛮棍寨人段思瑞供称、伊向与新寨野人相识。本年九月。由小路出关。前往新寨等处买牛后。回到西怕河边。遇官兵拏获等语。腾越以外各边隘。自进剿缅匪用兵以来。严禁民人偷越。以防匪徒逸出。潜为汉奸。洩漏内地情事。久经严切饬谕。并恐逾时渐致懈弛。复谕明德等、始终实力体察申禁。毋致稍有疎忽。该督抚等、亦屡称严饬文武汛弁。留心防范。今阿桂所奏段思瑞一犯。系内地拉撒民人。乃于今岁九月。仍由小路私越边界。至野人地方买牛。可见沿边防守员弁。竟成虚设。而于奸徒踪迹。漫无稽诘。听其出入自便。所司何事。明德亦竟全不介意。毫无觉察。其平日之因循疎懈可知。著传谕明德、即将段思瑞、因何得以偷越边界之处。迅速详细查明。据实参奏。毋得稍有隐饰。致干重戾。并将此传谕傅恒知之。寻奏、查段思瑞原供内。并无由何路出关供词。但新寨西怕河。与铁壁关相近。自系由钱壁关小路偷越。请将该管之土司多朝珍等、分别议处。得旨、该部察议具奏　　

○缓徵直隶定兴、邢台、沙河、宣化、龙门、怀来、蔚州、西宁、保安、易州、献县、阜城、交河、沧州、盐山、庆云、青县、静海、衡水、景州、冀州、武邑、灵寿、曲周、万全、怀安、四旗等、二十七州县厅。本年霜、雹、水、灾贫民额赋。并借给口粮耔种　　

○己未。上御懋勤殿。勾到湖广、浙江、情实罪犯。停决湖广斩犯五人。绞犯三人。浙江斩犯七人。绞犯一人。余九十二人、予勾　　

○谕、前据宫兆麟覆奏、查审逃兵陈日升一摺。其中情节。多有舛误。业经传谕李侍尧、将案内情由。审讯明确。覆奏到日。再降谕旨。副将胡元龙、系派委解马之员。乃于所辖兵丁。擅殴民夫。不即讯明详禀。仅将兵丁责处完结。冀避处分。及陈日升脱逃以后。捏称逃自云南剥隘。又复捏改在逃日期。有心欺饰。至武缘县知县杨逢元、遇此差兵滋事。并不禀报上司。迨尹特福被获。又不诘讯明确。惟以验无伤痕率覆。而于尹特福住址亲属证据。任其信口妄供。致案情始终歧误。是胡元龙之隐讳欺朦。杨逢元之颟顸了事。罪皆自取。外省此等恶习。实在不堪。不可不重示惩儆。胡元龙、杨逢元、俱著革职。所有通同捏饰各情由、及案内有名犯证。并著解交该督、一并严审究拟具奏。其承审不实之署马平县知县蔡羹元、亦著革职。　　

○又谕、据阿桂奏、署临元镇总兵兵吴士胜、于九月十八日病故等语。吴士胜在军营。尚为出力。今因患病身故。殊属可惜。所有应得恤典。该部察例具奏　　

○又谕、云南临元镇总兵员缺。著经略大学士傅恒等、于军营出力之员。拣选奏闻补授　　

○谕军机大臣等、据阿桂谕军机大臣等、据阿桂奏、大兵现在据守滚弄。已遣伊勒图、领兵渡江。迎接傅恒。想此时傅恒早到。即可进取老官屯。倘师行顺行。直抵阿瓦。一举成功。朕所深望。万一不能。我兵既克老官屯。已据要隘。即暂将索伦、厄鲁特兵。彻回腾越。荆州、成都、满兵。及京兵、绿营兵、俱屯驻老官屯。俟明年再办亦妥。再摺内奏称犭□罢夷波占萨禀称、阿瓦更换新王。不令旧王主事。现在招集户汉人等。抗拒大兵。如不能敌。即来投诚等语。缅匪既立新王。我兵前进时。如将旧王懵驳擒献。则巨丑已获。军威已振。亦可蒇事。若必不准其投诚。欲攻阿瓦。反似与懵驳复讎。殊可不必。著传谕傅恒等知之　　

○旌表守正捐躯之广东顺德县民陈祐开妻苏氏　　

○庚申。上御紫光阁。阅中式武举骑射　　

○增设四川绵州、西充、南部、盐亭、开县、云阳等、六州县。水陆盐引三百五道。从总督阿尔泰请也　　

○辛酉。谕军机大臣等、本日高诚奏到谢恩摺内。称俟杨廷璋到津时。盐政关务交代。即行来京请训等语。所奏甚属糊涂。昨令杨廷璋兼管盐政事务。原令高诚即速前往任事。高诚接到谕旨。自应即将盐政关务。差员赍送杨廷璋、一面束装来京请训前往。至该督职任綦重。应办事务甚繁。岂有因盐政交代。转令前赴天津之理。高诚殊属不知事体轻重。著传旨申饬　　

○旌表守正捐躯之直隶枣强县民刘希圣妻武氏。福建长乐县民高显宗妻陈氏　　

○壬戌。上御紫光阁。阅中式武举技勇。并覆阅骑射　　

○谕、贵州省现有查办事件。著派侍郎钱维城、即速驰驿前往。会同湖广总督吴达善、赴黔查办　　

○谕军机大臣等、户部摺奏、明山题报敦煌县补销接管裁缺少州卫、乾隆二十三年、拨运安西、柳沟等处。用过脚价一案。迟至十年之久。始行报销。而册报粮数款目。种种舛误。恐有朦混掩饰情弊。请交该督详查具奏等语。已依议行矣。此案于二十二年内。经黄廷桂题报拨运。何至屡次驳查。直至迟逾十载。尚复牵混不清。殊不可晓。著传谕明山、即速详细确查从前牵混情由。并因何迟延之处。据实覆奏。毋稍含混隐饰。寻奏、遵查裁缺沙州卫拨运安西柳沟等处粮石。用过脚价银两。均系实运实销。并无朦饰。惟造报册内。数目舛错。以致部驳。至报销迟延。缘改卫为县。前任守备与该县交代时。仅将拨运粮数。查明接收造报。而于应销脚价遗漏。应将迟误各员。开列参处。下部知之　　

○又谕、据户部议准文绶奏、滇省低铜未到。暂配黑铅鼓铸一摺。已依议行矣。陕省委员赴滇采办。铜觔。滇省自应上紧赶办给发。以资该省鼓铸之用。何以阅时三载。始据自滇领运。办理殊属延缓。且自陕赴滇。运铜往返程期。先经户部议准四百八十余日。即在滇守候。亦何至迟逾一年零六月有余。陕省因何竟不按限行催。滇省因何不知早行拨给。均难辞咎。著传谕文绶、明德、即将迟误缘由。查明覆奏。至摺内称、滇省咨报该委员本年七月内领铜。因瘴盛于十月起运。更不成语。已交军机大臣、将此语删节发钞。滇省即有瘴气。不过边外地方。若运铜所经。皆系腹内地面。安得以瘴盛为辞。此乃委员等因逾限已久。藉词支饰。该抚何得辄为听信。据以咨报。殊属不知事体。嗣后办理内地事务。不得以有瘴托词展限。将此一并传谕知之。寻陕西巡抚文绶奏、查滇省厂铜不敷。现有贵州、广西、等省。采办在陕省之先。挨次拨给。故至稽迟。但各省办买滇铜。陕西最远。嗣后应咨商云南巡抚。通计地方远近。先行拨发。报闻　　

○又谕、据明德奏办解军营粮石一摺。已于摺内批示矣。军营粮饷一项。在内地筹办军需者。自应上紧办运。不得诿之统兵大臣。而大兵所至。自当随地因粮。用资赡给。其土司望风投顺者。即可向其给价购办。即有顽梗不率者。亦当遣兵搜取。以振兵威而供军食。屡次所降谕旨甚明。若领兵大臣。恃有内地馈运。惟思坐食。非但于理未协。且我兵渐次深入。道路益远。必欲令内地源源接济。势亦有所不能。即使续运无乏。而进剿阿瓦时。尚须经行贼境。又安能分兵护饷。防其稍有疎虞乎。总之事在人为。即如经略大学士傅恒、七月内由腾越起程。仅裹一月口粮。而自戛鸠渡江至猛拱。并问犭□罢夷等购备。军中食用裕如。何尝复取给于内地。乃阿桂等一路粮石。俱经内地陆续解送。并未闻伊等在外购觅儋石。专藉转饷饱餐。问心宁不知愧。今日又据阿桂、阿思哈称、现在运到粮石。仅敷每日军营食用。可见伊等但能坐食。此外竟至一筹莫展。总由阿思哈心怀法畏。惟思豫占地步。屡以办理拮据为词。而阿桂又诸事观望。不肯实力向前。故存畏难之意。所见适相吻合。似此庸懦无能。岂大臣为国、实心宣力之道。且阿桂等屡经蛮暮新街。各处附近。皆有犭□罢夷耕种。何竟至无从筹办米粮。即如前日所获东委供称、南帕地方。禾谷遍地。其土司催令收割。或买或取掠。并当相机妥办。佐我军储。又如今日摺内。高里三官之弟乌吗哇供词、亦有供献牛米之语。即应向彼发价购觅。阿桂等、何以总未筹办及此。且岂不闻傅恒数月来。到处设措粮食。从无缺乏。阿桂等、何至不能稍为仿傚乎。况昨据明德奏称、阿桂带银一万两。阿思哈带银五千两。岂所带银两。仍思原封携回。以博减省之名乎。抑恐动用之后。不准开销乎。阿桂等如此漫无措置。几于无从策励。统俟傅恒到彼。酌核机宜。饬令遵办。此时傅恒谅已攻取老官屯。既得老官屯之后。仍须分兵进剿。阿桂等务遵节次谕旨。于大兵所到之地。各宜设法觅粮。毋再坐待转运。致有迟误。至将来官兵凯旋。所需供支粮石。该督等、即应早为筹备。以待临期敷用。其骑驮马骡等项。虽据明德称、已如数运足。但现在军营。倒乏者颇多。即明德如数运往者。亦岂能尽皆膘壮。官兵经涉长途。马力不能保无疲乏。此时亦当豫为筹办。以备凯旋时、乘骑更换之用。看来明德办理粮马诸事。总不知实心经画。而彰宝一到。即能出力奋勉。此事著交与彰宝、悉心筹酌。迅速妥办。明德亦不得因有此旨。一切诿之彰宝。不复协力相助。自干罪戾。将此并谕傅恒等知之。　　

○吏部议准、江西按察使佛奏称、捐升离任官员。交代后。多无故回籍。嗣后请照现任官引见例。酌量远近。勒限到部。其请假回籍者。亦定限赴选。逾期查议。从之　　

○兵部议覆、山西学政吴岩奏、请酌减武童进额。于成例未符。应毋庸议。得旨、部驳甚是。依议各省文童。三年考试二次。武童则三年考试一次。即照文额取进。亦仅得文生一半之数。该学政何以不加详核。妄云山西一省。文武进额相同。辄欲纷更成例。若谓武生内、类多恃符滋事之人。惟在该学政随时体察。有犯必惩。于取额多寡。有何关涉。尤为不揣本而齐末。吴岩所奏。殊属不晓事理。著饬行　　

○以山东胶州协副将杨大业、为湖北宜昌镇总兵　　

○癸亥。上御太和殿传胪。赐中式武举、一甲钱治平、金富宁、林天洛、三人。武进士及第。二甲许世昌等、五人。武进士出身。三甲李正勇等、三十九人。同武进士出身　　

○谕曰、贵州布政使张逢尧、现已起程赴京陛见。且其年亦渐裒。俟到京后。再降谕旨。按察使高积、亦有应行解任质讯之事。黔省现乏大员经理。所有贵州布政使员缺。著观音保调补。贵州按察使员缺。著增福补授。俱著驰驿速赴新任。不必来京请训。直隶布政使员缺。著周元理补授。按察使员缺。著李湖补授。至直隶军台文报。前经特派观音保专司督查。今观音保既已调任。即著周元理专管　　

○又谕、据舒赫德奏称、富勒浑禀恳仍留军营效力等语。富勒浑、著加恩授为领队大臣。留在乌什。管理兵丁　　

○谕军机大臣等、威宁州知州刘标、亏缺铜本铅运等项银十余万两。经良卿参奏、已将刘标、及该管道府永泰、马元烈、革职。派内阁学士富察善、前往会同良卿查审。昨户部奏、据粮驿道永泰、揭报刘标亏空缘由。并揭臬司高积、营私骩法各款内。有与良卿干涉之处。则良卿不便令其会审。此事亦非富察善一人所能查办者矣。复派侍郎钱维城、前往会同吴达善赴黔查审。但思钱维城虽系驰驿。行期究未能迅速。而黔省此案。所关甚大。不但臬司应解任质审。即良卿诸事模棱。亦不便令其仍任封疆。且恐伊等串通一气。若更耽延时日。益恐扶同滋弊。现已降旨、将黔省两司另行补授。驰驿前往。著传谕吴达善、即将总督印务、及所署荆州将军印。俱交梁国治暂行兼署。此旨一到。该督即日起身驰驿兼程前往一到黔省。即将各案紧要关键。速即讯究确信。如良卿、高积等、有应革审者。一面奏闻。一面革职拘禁。毋任稍有腾挪掩饰、及疎虞自戕等事。俟钱维城到黔。并会同富察善、逐案秉公详晰严审。务令水落石出。以惩积弊。所有永泰原揭。著钞寄吴达善阅看。本日良卿奏到、查出刘标实在亏缺银数一摺。看来亦未可尽信。并著钞寄吴达善等、一并查办。又本日递到阿桂自新街拜发报匣一件。包袱内夹有普安州民吴倎等、具控该州官吏土目等。侵蚀恩赏银两、私派累民之事。款证凿凿。甚可骇异。自滇省办理军务以来。经由各省。俱特发帑金。赏赉急公奉上之民。屡经饬令该抚。悉心董察。务使闾阎均沾实惠。复经御史纪复亨、奏及黔省办差。有苛累民苖之处。特饬该抚、据实访查。并经良卿节次查覆。以官员胥役人等、实无丝毫侵扰回奏。今阅此呈词。则前者良卿所奏。全系捏词欺饰。不可不彻底根究。良卿之罪。实在于此。并著寄交吴达善等、按款密查。务得实情。审拟具奏。毋得稍有瞻徇。至此等呈词。关系贪吏累民。固不可不竭力查办。以示惩儆。但军营奏匣。沿途俱系台站弁役驰送。安能入民之手。以此等呈词混入其中。必系与台站人等、串通夹带。军报事关机密。敢于私启袱包。附递词纸达御。实属胆玩不法。必当确究严治。使知炯戒。呈内所言、系普安州之事。自当先就该处、附近驿站挨查。其连名具呈之人。或实有其人。或捏造名姓。及如何起意、商同混入缘由。均著吴达善等、一并悉心查讯确情覆奏。良卿简用巡抚。数年来办事总不实心。今复有此各案。接踵败露。是其负恩旷职。罪已难逭。吴达善到黔。审有端倪。即传旨将良卿解任。其贵州巡抚事务。即著吴达善暂行署理。良卿所有任所赀财。并著吴达善留心访察。勿令豫为隐匿寄顿。将此密谕知之。　　

○又谕、据伊勒图奏称、领兵渡江。迎接傅恒。于九月二十六日。见江岸哈坎地方。贼人筑碉防守。遂于是夜分兵三队。直抵南岸。夺取碉卡。急将接应兵马渡过等语。伊勒图虽在军前行走。未历战阵。今遇贼奋勇。朕甚嘉悦。著赏给小荷包二个。仍令其将此次出力官兵。存记奖赏。其加倍奋勉者。给与功牌。但未擒获贼目。稍不慊意耳。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百四十四





大清高宗法天隆运至诚先觉体元立极敷文奋武孝慈神圣纯皇帝实录卷之八百四十六
  </div>
  <div class="pagination">
   <a href="清实录乾隆朝实录_page1126.html">
    上一页
   </a>
   <span>
    ...
   </span>
   <a href="清实录乾隆朝实录_page1122.html">
    1122
   </a>
   <a href="清实录乾隆朝实录_page1123.html">
    1123
   </a>
   <a href="清实录乾隆朝实录_page1124.html">
    1124
   </a>
   <a href="清实录乾隆朝实录_page1125.html">
    1125
   </a>
   <a href="清实录乾隆朝实录_page1126.html">
    1126
   </a>
   <span class="current-page">
    1127
   </span>
   <a href="清实录乾隆朝实录_page1128.html">
    1128
   </a>
   <a href="清实录乾隆朝实录_page1129.html">
    1129
   </a>
   <a href="清实录乾隆朝实录_page1130.html">
    1130
   </a>
   <a href="清实录乾隆朝实录_page1131.html">
    1131
   </a>
   <a href="清实录乾隆朝实录_page1132.html">
    1132
   </a>
   <span>
    ...
   </span>
   <a href="清实录乾隆朝实录_page1128.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
