<!DOCTYPE html>
<html>
<head>
    <meta charset="UTF-8">
    <title>明实录光宗实录 - 第 4 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录光宗实录 - 第 4 页/共 12 页</h1>
    <div class="content">○甲寅  万寿圣节遣阳武侯薛濂武定侯郭应麒怀宁侯孙承荫抚宁侯朱国弼丰城侯李承祚丰润伯曹以忠广宁伯刘嗣爵祭  长陵等陵遣都指挥李承恩祭  恭仁康定景皇帝
　　○吏部尚书周嘉谟疏言建言诸臣中有事关国本者或叩  宸阍或忤时宰或引义而建诤或因人而株连皆成  先帝之令德廑  宗社之远虑也虽  皇衷有主未忍言夹日之功而犯颜不避何可没回天之力  先帝神明不测用意渊深虽阳弃其身以杜群嚣之口寔采其言以巩万年之庆今  皇上笃念旧人并其身而显庸之即没而不忘优恤亦诸臣千载一时也今查访列名如王德完孟餋浩钟羽正李琯姜应麟丁懋逊邹德泳何士晋孙如法雒于仁罗大纮黄正宾沈璟李献可舒弘绪叶初春吴之佳杨其休钱一本贾名儒王如坚朱维京王学曾薛敷教樊王衡谢廷赞杨天民黎道炤陈尚象涂杰凡三十二人其一时开载未备者再行续请先是科臣周朝瑞疏云尽人而起之犹恐偶遗即日而起之犹为濡滞就使疲癃尪羸均宜霈之宠异以俟其自陈又或旦暮古今并当议其赠恤以报诸身后岂可令引领赐环隐身绵上赍志长沙也哉至是有  旨该部议用
　　○山东巡抚王在晋奏乞加兵以固海防存海运奴自称兵以来志在取金盖而绝饷道彼见金盖运去之粟积比仓敖因粮于敌以拒内援之兵并扰山东以挠根本之计而贼臣在乌龙江所造之船足供战舰扬帆麕至登州罄军兵之数不能为战为守又盖州节次获奸细皆云要抢盖州烧截运粮船只夫数十万人之命系于金盖敖仓之积而金盖敖仓之积于一线之海道贼睥睨金盖侧目登莱登为东省重地抽兵捄辽精锐尽发兵船运饷则防海何赖金州至登州风帆半目秋冬风色系彼顺此逆之时傥贼兵至而后借援于辽御风飞渡可几及乎江夷惯海冒为效命我中华亡命实繁有徒愿  陛下毋以金盖可忽以登莱稍可缓也抑登莱发运甚艰金盖收粮甚缓今不谋金盖之转饷而第责登莱之发粮是徒望口吻之饮食而不思胸胃之痞塞也万一金盖被兵则此二百六十余船且为寇藉矣  国家欲保全辽必当严督车徒陆运而以海运济之乃为万全之策臣是以因海汛之当加兵并及海运之酌议乞将臣募处饷前疏下部酌议仍
　　○严敕辽经略抚臣分拨重兵谨防水陆必繇之路预固金盖积贮之区则饷道无虞而辽兵可资防御矣
　　○御史冯三元陈劝成德政五事一曰永孝思一曰善颐餋一曰勤讲学一曰容直言一曰早谕教
　　○户部尚书李汝华题措饷甚难徵饷多阻臣部两次加派每年共止每亩七厘先因少增兵而从辽抚之议然仅彀辽饷之半耳后
　　○多增兵而从阅科之议于此求减必辽不用饷而后可又查兵工二部加派二厘是今春九卿科道之议在兵部为安家马价之用在工部为器械之用于此求减必不用安家马价器械而后可乃今各省抚臣有按年徵解者有不按年徵解者又有求减于二厘者目今外解既稀辽饷难援无可柰何反覆思维诸臣既说四十七年难于并徵或将去年已徵已解者准作四十七年之数今年见徵者作四十八年之数既减去四十六年者以宽民则不得拖欠以误国伏乞  敕下容臣移咨四川狭西山东各省直等处将四十七年之数准作四十八年七厘及兵工二厘以见徵者解之如有延捱迟误藉口拖欠者会同巡饷道臣指名参处  上允行
　　○起升原任工科都给事中为民孟餋浩俱太常寺少卿德完于万历庚子疏请笃厚中宫时外传  中宫有不安之意人皆虑之故德完云然○下诏狱杖为民餋浩于万历辛卯疏请建储杖为民至是以  国本事同日起用
　　○起升原任布政司照磨杨东明为太常寺少卿东明于万历乙未论戎政右都御史沉思孝被谪  起升原降湖广蕲水县县丞胡克俭广西布政司经历何乔远俱光禄寺少卿原任南京浙江道御史为民柳佐为光禄寺寺丞克俭于万历庚寅年按辽论李成梁冒功寻论都御史李世达妄参御史刘思瑜为迎机取媚遂降级调外乔远为礼部仪制司郎中以部疏不列衔署名降调佐论赵志皋后以兵部拾遗事责科道不能论列而谪
　　○起升原任广西道御史史弼为太仆寺少卿
　　○起原任南京浙江道御史刘兰为贵州道御史
○起升两浙运判史孟麟为南京礼部祠祭司主事孟麟吏科直道不屈后以太常寺少卿起用极论张差事降五级
　　○起升任降山西和顺县典史郝名宦为南京刑部山西司主事名宦万历丙申以廷遣科臣封倭给事中叶继羙疏具非宜  神宗怒革职并降礼部该司官为首名者名宦时为兵部职方司主事谪典史
　　○改两广总督右都御史许弘纲为兵部尚书协理京戎政务
　　○以漕运户部左侍郎王纪为户部尚书总督仓场巡抚狭西兵部右侍郎李起元升右侍郎总督狭西三边军务兼理粮饷巡抚山东副都御史王在晋升工部右侍郎总督河道军务俱兼都察院右佥都御史
○升太常寺少卿熊尚文为都察院右佥都御史巡抚湖广兼提军务
　　○升山东按察司整饬永平兵备袁应泰为都察院右佥都御史巡抚辽赞理军务先是辽抚周永春以闻丧移驻前屯而荐应泰自代经臣亦疏推之兵科给事中魏应嘉言封疆大事  简书可畏永春为大吏而轻离信地万一奴虏窥伺永春之青何辞袁应泰昔为中河为淮徐任怨任劳经臣所称第以大任授大贤而不奉  明旨何以威夷狄乞  皇上速下会推之命使臣等奉明旨而行庶主威不替群臣帖服不报至是以应泰代永春
　　○以左庶子公鼐为国子监察酒
　　○起升原任云南道御史为民李本固为太仆寺少卿湖广副使饶位为尚宝司卿南京兵部职方司郎中刘元珍为光禄寺少卿广东程乡县典史林材为尚宝司司丞本固于万历乙未以兵部推升宋世恩事不行论列谪位御史督学江南执法转外因请告勒致仕元珍乙巳论辅臣沈一贯谪材万历甲午以申救冀体罚俸寻以论刘元震冯梦桢成宪降调
　　○起升吕图南南京通政司右参议
　　○升狭西布政司检较郭尚宾为南京兵部武选司主事
　　○释罪宗充鱼□牙于高墙当  先帝以张差事召对群臣时御史刘光复以声高系狱中尉上疏申救  先帝恶其越关奏扰下高墙禁锢至是五年矣总督漕运王纪以为言特赦出之○工科给事中李若圭陈亲政五事一曰保圣躬言天下劳形摇精之事多在快心适意之时一切声色靡丽少近于前则欲寡而心清神凝而气畅一曰定圣志言人主终身趋向惟在于心  皇上旬月之间念念事事去尧舜不远惟愿永坚此志大为励精勿令奸生于偏听勿令谮行于近习一曰勤视朝  皇上当慕之际即不敢望复一日三朝之＜矢见＞而间日临御似不容已一以励明作之志一以振久弛之人心一曰开经筵古人师傅疑丞将以格非而辅德故讲官不可不择乃讲学岂修具文宜先律令律典故俾  皇上昭然于  祖宗法度而徐及经书可也一曰慎枚卜用人为新政之首枚卜又为用人之首必大加咨访举朝曰可而后列名而请毋徇人情毋徇资格不报
　　○原任兵部职方司主事为民桑学夔复原职学夔以兵科救总兵马林  神宗怒责该部何不早推总兵司官降级寻以救为民
　　○起升原任狭西右布政李维桢为南京太常寺卿改尚宝司司丞汪元极为南京国子监司业
○乙卯  上不豫召御医陈玺视脉大学士方从哲疏问安言  皇上至性哀毁又值典礼殷繁  圣体过劳以致虚弱少加调摄自抵万安但十二日为  皇上御门视事之初十三日为常朝第一日万国观瞻胥系于此伏愿加意珍摄以承  天眷以慰群情奉  旨御门已知常朝候朕调摄稍愈择吉行
○延绥兵逃辽东用兵取盈十八万调发各镇省精锐充之应募率多市人而充伍半为老弱勒而就道纪律素宽骁悍竞起袁大有督延镇兵至昌平托闻讹言一夕解者七百余人将官招之不回部差官仅六十人耳其余所至流劫当事忧其内溃抚捕无策至于捕官李呈芳见杀而叛形成矣乃兵部题领兵官袁大有司兵阶厉叛卒如陶言良子辈首罪宜诛逐路招回拏获如陈顺边明等罪有轻重应听延绥抚臣枭示首恶而仍押招回逃兵解辽东其袁大有提究以肃军政御史郑宗周疏言不问李如柏之失机而问袁大有彭象乾之故纵何以赏一人而千万人劝罚一人而千万人惧哉议者韪之
　　○升山西右布政闵洪学为福建左布政
○升四川左布政陈大道为顺天府府尹升山西副使柯曰□永为尚宝司卿
　　○起升原任贵阳知府钱策为光禄寺少卿原任尚宝司司丞张迎为本司少卿
　　○起原任礼部仪制司主事王宗蓁补本部祠祭司主事宗蓁于万历丙申为册封迟延事同王佐等为民
　　○起升原任工部都水司主事黄龙光为尚宝司少卿龙光以六科廊失火认罪降外
　　○锦衣卫掌卫事骆思恭题  祖宗朝设旗尉以供  法驾盖十万人渐减至今止存一万看守服役等用正身不足派及余丁今典礼举行  驾差繁重乞下部查照嘉靖年间事例酌议选补奉  旨该部作速议补
　　○兵部尚书黄嘉善覆辽东西平两次失事除坐营黑际盛逆战折冲同知马绍芳应变全城应升应纪录外照得伯要儿修怨纠犯李国梁闻通事之报檄行顾大训堤防矣乃次日虏入柳河台而无救于地方之卤掠及再至而守备不设如昨也虚张虏势以掩罪标掇零级以侈功大训应革职国梁应戴罪立功自赎  诏允所议
　　○命户部尚书李汝华署掌户部仓场印信
　　○命太常寺少卿姚宗文署掌太常寺印信
　　○升狭西按察使董光宏为江西右布政四川按察使周著为本省右布政福建按察使洪世俊为狭西右外照得伯要儿修怨纠犯李国梁闻通事之报檄行顾大训堤防矣乃次日虏入柳河台而无救于地方之卤掠及再至而守备不设如昨也虚张虏势以掩罪标掇零级以侈功大训应革职国梁应戴罪立功自赎  诏允所议
　　○命户部尚书李汝华署掌户部仓场印信
　　○命太常寺少卿姚宗文署掌太常寺印信
　　○升狭西按察使董光宏为江西右布政四川按察使周著为本省右布政福建按察使洪世俊为狭西右

明光宗贞皇帝实录卷之五
　　丙辰  万寿圣节免朝贺遣阳武侯薛濂武定侯郭应麒怀宁侯孙承荫抚宁侯朱国弼丰城侯李承祚丰润伯曹以忠广宁伯刘嗣爵祭  长陵等陵都指挥使李承恩祭  景皇帝陵内官祭  端肃皇贵妃等陵
　　○御史郑宗周＜锍-釒＞陈时政一曰充仁义  祖宗金花银两原为济边  陛下仁覆无疆积者尚涣之使出输者宁忍其复入宜省剜心敲髓之艰以壮士饱马腾之气一曰明赏罚人情姑息已久将骄卒惰试问三路败衄谁人借箸谁人传檄进则有死而无功退则有生而无罪封疆孰守乞  下部将金花银两储太仓以备边需应勘诸臣正典刑以震天威＜锍-釒＞入不报
　　○给事中韩继思奏选贤枚卜二事言劳于求贤乃人主之盛事而慎于选择尤延揽之深心凭虚不如核实百闻不如一见一人有一人之本末一事有一事之功课今起废以次举行矣为公家而建大节与为私见而分异同者品望难昧会推以次得  旨矣守纪纲而率资性与工反覆而趋附和者才具自明大贤大用小贤小用果不肖则亟弃之如此则贤哲不滞下僚不肖不至杂进矣不报
　　○辽东经略熊廷弼言西宁锦义一带自春徂夏踰时不雨千里赤地河东开铁诸处早为戎马之场独辽阳海盖初春稍沾雨泽不意六七两月旱魃为虐蒭谷尽槁分守辽沈大军已踰十万计岁该二百万石方足军马粮料之费当此珠桂之秋辽地召买已属无望或多截漕粮或量增运额每月饷军务放七分本色三分折色宁使食浮于银无令银浮于食至于各营战马现在约七万匹计一年该豆七十五万六千石今山东之六十万石仅豆十八万石天津截漕皆米无豆关西召买若以米七豆三计算豆亦无多已咨饷臣转行各地方多买豆料务足前数乞  敕户部从长酌议章下部覆
　　○起升原任吏科给事中为民程绍为太常寺少卿绍于万历己亥以矿监参夏县知县韩薰＜锍-釒＞救革职
　　○蓟镇大同宣府贪懦将官马如绣张可大王承恩革任回卫从巡按御史萧毅中请也
　　○调南京鸿胪寺卿余启元为鸿胪寺卿先是鸿胪卿有以例贡任者至是吏部尚书周嘉谟言万历初年仍用甲科其别途出身者俸深但升服俸官至少卿而止后失其制改用别途止以礼度之素娴耳今宜选清望甲科以充之于是改用启元
　　○升狭西佥事宋槃为本省右参议
　　○升工部屯田司主事糜有象为通政司左参议
　　○升刑部山西司主事吴殿邦为通政司右参议
　　○丁巳  上御文华门视事毕有顷传  谕内阁朕御门见班行后有随从执洒金大扇睥睨门外者回至省愆居听有散班官前诃高声达内庭朕御极之初朝仪岂容亵慢可传示各官务加敬慎阁臣奏向来朝会久疏滋玩至此今各官知  圣恩宽大当无敢违禁干罪者矣礼部＜锍-釒＞覆得  旨朝仪依议严行申饬违者参治
　　○制谕礼部上大行皇帝尊号朕惟古昔帝王有无疆之大烈者必有不已之令闻勋华以降代著鸿名□汉以还益隆尊号匪独嗣主对越显扬之至意抑亦臣民报功崇德之常经也恭惟我  皇考大行皇帝  孝格神明  仁兼位育始以励精图治迄于久道化成执勉勉之周纲解恢恢之殷网用使吏称民安府修事治恺泽无微而不被威棱靡劲而弗摧膺历数者四十八年永祚胤于百千万纪所谓生民希有天载难名者矣  龙驭上宾攀号莫及呜呼痛哉悯予寡昧嗣纂丕基属访落之在兹岂觐扬之敢后然而冲人永慕难摹日月之高惟尔臣庶追思共识乾坤之大欲传盛羙宜协群心尔部其集文武群臣定议  尊谥择日恭上册宝以昭我  皇考之休于罔极钦哉故谕
　　○礼部进大行皇帝遵谥议文仪注前期一日鸿胪寺官于文华门设  谥议文案司礼监官同内阁礼部并班首官鸿胪寺官于文华门下丹墀内演礼是日  上具缞服御文华门棒  谥议官立于阶之东文武百官各具素冠服诣丹墀赞行四拜礼兴礼部官出前跪奏进  尊谥议文奏毕复位序班二员引班首官稍进前捧  谥议官以文授班首官班首官受  谥议文繇中道进将至  御前序班赞进  尊谥议文  上起至谥议文案之北班首官进  谥议文置于案赞跪百官皆跪  上览毕召翰林院官趋至前跪  上以  谥文授翰林院官命撰谥册文翰林院官受讫捧从中道出  上复坐赞俯伏兴班首官与百官俯伏兴班首官复赞行四拜礼毕序班彻案  上还
　　○先是册立之议阁部及言官以为请已有定期遵  遗诏于释服后举行矣至是复  谕内阁皇长子年尚幼体气清弱明年先开讲册立吉典卿可传示该部待禫服后择吉举行阁臣方从哲随＜锍-釒＞言帝王为宗社大计莫不以建储为首务  皇上即位之初首命释服后举行册立明诏一宣中外手额兹奉  圣谕不胜惊惶考  祖宗朝册立之期  英宗以六岁  孝宗以二岁  武宗则才周岁耳未有年已十六而名位未正谕教未行如今日者向  先帝召谕群臣于  慈宁宫元孙时亦在侍己伟然有成人度何至今而犹云体气清弱况禫服之制在  朝廷为二十七日该部所择九月初九之吉释服已半月有余正与前旨今谕相合当允行无疑伏望仍照前旨即  赐批发刻期举行国本幸甚所奉  圣谕谨藏阁中不敢宣示  上答谕云  皇考妣梓宫在殡不忍遽行册立是以稍缓还著遵前旨行后部臣科臣复力请乃定
　　○免文华门奉慰礼
　　○御史史永安奏言路弘开敬陈交济之道其略曰  皇上至仁浩荡大政流通将清宁立见于旬日间第人臣当不讳之朝奋敢言之气曰讽曰直何所不可顾未相机宜妄希披沥设为未必有之事过为不必然之防欲以成  圣明之善反以疏堂陛之交是进言者过也夫人臣当自靖者有二一曰严章奏之体辞尚体要自古重之惟宁简勿烦宁显勿隐指陈一事达其事而止举劾一人肖其人而止无滋射覆无伤雅驯明白正大俾万几之暇一览无余则听者乐听斯章奏之体也一曰矢献替之忱言官因事纳言非欲言而索事今批答及时对杨不易惟是洗涤寸心滋培正气言期于利  社稷不必矜名节言期于明国是不必附清流使  朝廷得受言之利而人臣无进言之名斯献替之忱也至若数年郁结一旦遭逢献可替否正右今日体下心而茹纳之所望于当宋者亦有二  皇上临御时亲召对日举尊严之下稍有逆耳谁不神慑且温旨而询和颜而受乃听言之道宜然是御下之威宜霁也人有瑕瑜言岂无醇驳惟在听其可听以沛江河之决置其不可听以示山泽之虚乃□思之集宜然是兼收之益宜弘也能如是则明良喜起唐虞即在今日矣奉  旨所奏进言纳谏有禆交济之道下所司知之
　　○工部覆御史田生金停改造叚疋＜锍-釒＞言  皇上弘慈谓南直各府易地皆然三运二运事同一体因有查议之旨然贡夷叚疋国家所用二运未定仍应催解其南直隶等处三运一概暂停庶以充上供而苏民困会承运库内监王虎言内府供应之烦需用之急遂有  旨改造三运都陆续角□羊进料价银两亦著户工二部设处羡余照数并角□羊内阁＜锍-釒＞谓不可使朝端有二三之令致  诏书不信于天下只宜下该部俟其覆奏恭听  圣明裁酌即不能概停亦宜量为加免不报
　　○延绥巡抚董国光＜锍-釒＞言延边密迩套虏其地不毛别无畜产军士惟月饷是赖近来私增抚当多扣以供虏靖边道所属十四营堡宴赏大夷总费八千八百余金官给者仅二千二百此外有详允明赔者又有暗增赔者前道臣张舜命欲将暗增者议减明增者准给除拨给保安等三县土兵马价一千九百两有奇外少银二千四百两有奇乞于太仆寺马价给发一半余听本镇设处而部议寺帑匮竭今该道毕自严查抚赏各酋岁额官给银两外又详允增给私赔货银四千二百八十两有奇止裁革暗私赔银二千二百九十六两而诸酋仍前索要各堡照旧给与加增而滥极此诸弁不能坚守原约之罪如路将周弘祚王继委官冯大梁等剥军媚虏相应议惩第抚赏一额领过数年断难停革一旦无论匿报暗增而此八千八百八十余金亦理势所必至不可裁也臣反覆踌蹰除前保安三县土兵马价外再摉括凑三分之二地方物力已穷其一分须发冏金补足庶省诸弁之指索可以苏数万之军命亦可以结七部之夷欢奉  旨下部
　　○礼部题海陆二运辽饷攸关召买盘剥应关防诈伪奉  旨与做防护海运关防
　　○兵部尚书黄嘉善再＜锍-釒＞乞休优诏不允
　　○以鸿胪少卿展自重署本寺印信
　　○戊午  皇极门兴工遣侍郎王永光行礼○通政司请  钦定御门引奏照例每日二起从之
　　○司礼监请催督内廷供应钱粮并  上供纸劄有  旨下工部
　　○革蓟镇大水峪游击李元勋回卫山西巡抚陈所学劾其贪也
　　○御史王安舜言年来铨路积薪士气郁极  皇上一日下考选两咨且钜僚霞布久废云升矣第生材不偶尺短寸长如必从形骸分尔我未能启信先以开疑是在主爵者仰体旁求之盛心使物得展其溲渤之用人得尽其榱桷之长可也年来中使传宣民生局蹐  皇上一日撤税监五人且矿店议罢租庸议蠲矣然穷谷之间有脚难到沿习之久无籍可稽有珰之处催榷在中使无珰之处代徵归有司有货之地编额行于□廛无货之地包赔入于正额是在主计者仰体一视之深仁毋使奉行不信分析不明囊橐之余驾言抵补可也以今三殿鼎建特发帑金落成有日矣第工程浩大讵容虗糜作蠹破冒朋奸是在委任诸臣查核不可不严也以今辽境空虗储饷告匮九边犒赉沿镇赍给矣第恩有所靳而威无可弛讵容气惰心骄养雍玩寇是在帷幄诸臣赏罚不可不断也至如  临朝大典诚进阁部大臣而问以人才之臧否治化之淳漓边境之情形岁时之丰歉刑狱之烦疏面责口奏随以其登对立赐施行又进言路而诱以明白正大之论披肝沥胆之谈霁颜而受包茹为容则耳目无微不彻矣更如  经筵开讲夫岂故事继离大宝延访为先诚意正心之学固  明主所乐闻而天下国家之务尤救时之急著诚有疑必质有难必辩则法戒备得开陈矣不报
　　○己未大小九卿上＜锍-釒＞问安
　　○钦定册立东宫日期择九月初九日
　　○钦天监题  大行皇帝神主牌位初三日伐木十二日治木报可
　　○工部右侍郎王永光题  皇极殿择日开工需用紧急已奉  旨发帑二百万本部移文承运库关领该库回称尚无的旨传示本库乞降  明旨容臣关领奉  旨今发一百万两著承运库领出收贮转放该部仍有一百万两俟陆绩凑发
　　○工部侍郎王永光题川湖贵三省自开采以来费价数百万耽延至一十五年而仅仅湖广解完二运迩以开工在即臣覆阅在工木科有朽蠹不堪者总计尚少八千余根乞  敕下臣部咨行三省将未完大木着各该抚按严督尽数起解其有各□领银花费无木可解者监比追银另行召买四川二运已报在途计今已至荆襄地方应咨行该省及湖广巡抚严督沿途夫役撁挽有司及督木各官如仍前怠玩致误工作者臣部会同科道官指名参究奉  旨依议行
　　○御史张至发请议定灭奴赏格以募忠勇简阅援兵特加犒劳以示激劝而固结卒伍联属道将尤是经臣第一议奉  旨下部
○调黄华岭参将王杲以原官管协守延绥定边等处地方副总兵事从巡抚董国光议以定边火酋住牧修备防秋急也
○御史张泼言京师奸宄丛集游手成群于是有把棍之说结群棍为群欧而被欧者亦结棍以求胜以把胜把而把遂不可胜穷有白讨债之说诱解官客□于僻处逼立文契公然讨取愚民一入牢笼便难展脱又有拏讹头之说侦知一人作奸则尾随其后陷人于罪从而吓诈金钱兼以兵牌因事勒取火夫需索铺行皆因台臣差委不常班行偶缺或一人而兼几差一日而下几署管城不过三月新命或改别城收拾未成另有新政安能事事有法人人遵守今应将巡城改为中差一年一代庶更替有常不致奸宄之日滋也章下都察院
○升巡抚广西副都御史陈邦瞻为兵部右侍郎兼都察院右佥都御史总督两广军务兼理粮储带管盐法巡抚广东
○升河南巡抚李养正为户部右侍郎兼都察院右佥都御史总督漕运提督军务巡抚凤阳等处地方兼理海防
　　○升山西左布政赵彦为都察院右副都御史山东巡抚督理营田提督军务山东左布政胡思伸为保定巡抚提督紫荆等关兼理军务太仆寺少卿吕兆熊为狭西巡抚赞理军务徐养量为甘肃巡抚赞理军务杨述中为郧阳巡抚提督军务狭西右布政周懋相为宁夏巡抚赞理军务江西左布政洪佐圣为江西巡抚兼理军务俱都察院右佥都御史
　　○庚申兰州河清凡三日狭西巡抚李起元奏是日临洮巩昌间八月十五日河清上下几数十里至十七日未时止盖自正德二年清而  肃皇应运至是凡一百一十四岁再清朝野共以为启圣之祥焉礼部司务孙学诗奏河清赋  诏付史馆
　　○给事中杨涟奏申明礼制四事一曰正  朝廷严肃之礼禁卫森严著在令甲年来防卫废弛出入无禁皇城之内摩肩掉臂午门朝见杂遝无章甚之班行中拜起未终喧阗如市岂成法廷当责成该部及巡视皇城锦衣侍卫等官查明宪典严加整饬并改制仪伏服物以焕观瞻复闸朝法以防疏玩一曰通  君臣接见之礼  祖宗遗制自御殿视朝而外有午门朝见之仪凡机宜要务与阁部大臣委曲面□下至庶僚分管答应故人得效忠事皆停妥盖君臣一有隔绝即开蔽蠹若职掌一经宣问即便恪共愿诸臣奏对之时恳恩宣问吏部则问其叙用务为官择人事有不称并坐举主户部则问其考成无以虗文帑藏作何料理至于疆事孔棘更当诘问兵部责其调度方略战守机宜庶惰窳知儆职守无旷一曰明人臣进退之礼进退贵于自决黜陟取自  宸断迩来章奏寝阁裁决希闻故有幸免斥幽之典而悻悻言归偶宽斧钺之条而扬扬故里黑白未分是非莫定自今凡经弹劾者宜一一虗公核奏如属风闻不妨昭雪若罪状可徵当依考功之法分别议处即卿贰大僚边腹督抚当以国家事权为重以臣子体面为轻宜去者去宜处者处无概从格套曲赐勉留一曰申章＜锍-釒＞入告之礼奏对弗可文文则览弗省也弗可冗冗则览弗竟也迩来一概封章掉弄笔舌渺无顾忌射覆藏□捕风捉影语涉含糊人可更换今百官封章尽入  御览当申饬臣僚凡一应入告之文务在情辞晓畅言简意尽定为画一之法庶举措有章劝惩不爽伏惟  皇上采择＜锍-釒＞入不报
　　○御史刘有源＜锍-釒＞言京都首善之地迩来习气益浇恶棍结把害人一呼百和假会茶之名积聚银钱或数千或数百若把恶事犯即用此打点官司以必胜制人如林之势方张履霜之渐当戒目今白莲无为等教妖术惑人纠合无赖所在而是万一啸聚萑苻能保此辈不赍资响应恐久则难图银钱日积勾连不已必经追没而后可杜其端近于东城缉获结把追没过银四千三十六两四分于南城缉获结把追没过赃罚银二千七百一十三两三钱一分皆经查算造册封贮各库讫乞  敕下户部查照支取前银或以备援兵犒赏之用或以给练兵修造之需更乞严督五城兵马指挥职司捍御须以禁治把棍为第一义奉  旨下所司
　　○御史王象恒请裁革安定德胜二门税课司大使永平府卢龙县裁训导一员汰冗员以裕国课也下部覆从之
　　明光宗贞皇帝实录卷之五
明光宗贞皇帝实录卷之六
　　庚申命给事中惠世扬御史薛贞巡视  陵工
　　○锦衣卫题本卫监候犯人奉  遗诏悉送法司查审释放报闻
　　○户部题新饷一事物力竭天下而安危系辽左非以专官总理之不可若新旧二饷并收一库在今日亦觉未便盖旧库止税饷四百余万今又益以新饷银五百余万一司官目检而手算之既拮据不遑且总入于一库司库者或不免通融支放稍那移于新旧之间嗷嗷者遂借为口实诚另设一库另委一官各营局内司新饷者劄新库即计数而解辽左司旧饷者劄旧库即计数而角□羊九边法无便于此者查太仓银库有陪库一差盖亦互察豫习之意后以无所事事反类冗员今议即用陪库为新库而改为一年差官有实用费无虚糜其原任本部河南司鹿善继贞心定力绰有担当委以新库雅能办之臣即当遵  旨劄催本官前来管理辽左饷务从之
　　○升南京太常寺卿张辅之为南京大理寺卿
　　○起补洪文衡为大理寺右少卿
　　○升行人司司副刘时俊为尚宝司司丞
　　○升河南按察使洪翼圣为山西右布政
　　○起原任尚宝司卿许维新为南京兵部职方司员外维新有清名先年以臬司被劾径去议降
○起原任广西按察司照磨白瑜为光禄寺少卿瑜先年以给事中论河工当责成总河降三级
○起原任吏部文选司郎中白所知为太常寺少卿所知为吏部守制科臣戴士衡论其匿丧营升削籍
　　○调狭西参政杨述程补山西井陉道参政
　　○起原任兵部主事王惟俭为光禄寺少卿
　　○辛酉礼部恭进  大行皇帝尊谥议曰峻德昭申配乾坤之广大鸿称显锡揭日月之光华惟易名永万世之辞宜尽制隆  一人之孝称天而荐率土斯敷恭惟  大行皇帝秉神圣之资履昌隆之祚体乾行徤莹精收明作之功保泰持盈端拱歛太和之福奉天祗若而裁成属之范围法道自然而张弛于焉合契即基命宥密未易以窥而成功文章可得而仰若乃几神内运智临无方发言盈廷臧否无逃于鉴别明见万里乖和毕照其情形哲莫逾焉宠不迩徇权无旁落独裁之断杜窥阚以靖氛嚣干纪之诛有重持而无错贷肃莫凛焉藏纳阁深不以樱鳞而动声色践修纯密不以清燕而辍箴图大以成裕敦之至也豊裕自如无宫室游畋之好纲维在握无科条文网之苛敬以居先简之精也宪章则标  高皇之宸藻表  文祖之骏图诵法则繙戴礼于经帏罢贞观之政要以至铭斋颜而省己弘制额以作人经天纬地之文不在兹乎安攘则坚保塞之款封遏屏藩之侵佚勘定则剪鸱张于川播殄豨突于朔方用能威四裔而我武维扬复一隅而厥问不陨保大定功之武不谓是乎缓刑宥过圜扉无冤滥之嗟发赈蠲租祲岁拯流亡之厄湛恩所沛浃于寰区即虞舜好生之仁蔑以加矣崇号鼎居极两宫之备奉撤悬婴服展三载之通丧至性所钟终焉孺慕即周文敬止之孝无与埒焉维兹功德之崇隆总属辉光之著见盖惟昭明厥行繄中阐而外扬以故章变有成用安人而立政洵哉优跻圣域而克阐王猷者也臣等历览前徽参稽令典帝尧运乃神之德爰号神宗成王赞惟显之天尤称显行简编具载轨迹可循有如我  大行皇帝运际启承道兼作述粤自冲龄嗣服迄夫大化观成袭德泽于  累朝而以久道滋培元气为之愈浃法精明于  世庙而以深仁固护洪图用以弥昌讵惟扬烈觐光臻四纪垂裳之治抑且裕昆彰范奠万年磐石之安夫非迈百王而独超称昭代之最盛哉臣等谨协佥同之议式符节惠之称  大行皇帝尊谥宜天锡之曰范天合道哲肃敦  简光文章武安仁止孝显皇帝庙号  神宗祗协彝章永光  宗社臣等拜手稽首谨议先是内阁拟谥显宗恭皇帝廷论未惬兵科给事中魏应嘉具＜锍-釒＞言夫谥追崇之大典也古东晋恭帝隋末恭帝二号当时光景已不堪言追惟  先帝圣谟不可殚述而四十年雷霆在上今古所无神矣烈矣无以复加矣以至圣至神之  先帝持众羙而效之光昭万世犹恐不至乃草草举事取证谥书令  先帝盛羙不彰何哉乃再集议于东阁改今谥
　　○大学士方从哲言  圣体未愈伏望清心寡欲以葆元气又念  皇上安居静摄  皇长子出入动定之节早夜调护之方岂能尽烦  圣虑诸臣意欲请  命皇长子移住  慈庆宫选择老成谨厚内侍付以阿保之任仍令将每日饮食寝兴奏  闻则付托有人既以保安睿体而音问时达又不至过轸  宸衷奠国本而慰舆情此诸臣惓惓深念伏惟  圣明留意时各官候于宫门外俄传  旨朕以头目眩晕四肢软弱不能动履待宣御医召卿等来见
　　○给事中王继曾＜锍-釒＞言辽阳饥荒可忧内地冒破当议其言冒破者二一曰召募之兵臣过浙中见募兵千人每人安家三两行粮二两安家官克八钱计千兵冒破八百两强者入募弱者候门顶买已更姓名逃归复烦勾摄今召募在辽者可十八万众练之可得精兵八万则今后召募可已也一曰海运之舟今辽海运艘底平板薄非乘风破浪之具合募惯造海舟之人厚其直令创为尖底如闽广□船式样乃可无患若如发造淮扬者既耗八万金于无用及至海若不效而遂怯于海运之不可行则海运之舟当酌也辽地亢旱闻山东小米大收每石值银三钱今请那太仓银十万给与山东沿海州郡买小米共凑八万石视豆价高下买豆令足喂马之数余以为海运柁船之费其次莫如招□盖发籴招□上纳必有奸□逋负之毙不如令□自为生计官定其价下令能运米万石入辽者官议重赏其次莫如屯田令宿重兵所在听边军自屯永不征其入有水道可通者外深沟以防虏内引水以灌田庶为两便奉  旨下部
　　○礼部奏九月初一日进祀册奉  旨着侍郎孙如游捧进
○鸿胪寺奏三六九日  视朝报可
</div>
    <div class="pagination">
<a href="明实录光宗实录_page3.html">上一页</a><a href="明实录光宗实录.html">1</a><a href="明实录光宗实录_page2.html">2</a><a href="明实录光宗实录_page3.html">3</a><span class="current-page">4</span><a href="明实录光宗实录_page5.html">5</a><a href="明实录光宗实录_page6.html">6</a><a href="明实录光宗实录_page7.html">7</a><a href="明实录光宗实录_page8.html">8</a><a href="明实录光宗实录_page9.html">9</a><span>...</span><a href="明实录光宗实录_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
