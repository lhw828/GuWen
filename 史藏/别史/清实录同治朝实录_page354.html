<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 354 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 354 页/共 505 页</h1>
    <div class="content">○赏乌里雅苏台参赞大臣赛因诺颜贝勒锦丕勒多尔济母达什拉穆扁额曰贞寿之门。　　

○甲申。谕军机大臣等、都兴阿奏、拏获边外滋事各犯。并仍饬缉逃匪一摺。蒙古台吉托克托虎。句结匪徒宋四阎王等。以防程广学复仇为名。藉肆讹抢。前经谕令都兴阿等严拏。兹据该将军奏称、遵派副都统德昌等督带兵勇。会同宾图王旗。捦获托克托虎。并首匪杨四催等二十余名。分别保候解省审办。复续获宋四阎王之侄宋七十、其兄宋义、一并研讯。即著都兴阿先将解到犯。逐一严讯。务得启衅确情。按律定拟。毋稍宽纵。托克托虎藉词复仇。杀毙民人韩城幅家二十八命。凶恶已极。尤须严切研鞫。并有无另案讹抢商民情事。从重惩治。保候之蒙古特各喜巴彦等。如有应行质讯之处。著即提省归案。毋任疏脱。在逃之宋英即宋四阎王、程广学等。仍著都兴阿、富明阿、严密摉捕。并著理藩院传知宾图王旗。及附近各王旗。一体躧缉务获究办。以净根株。另片奏、请将获犯出力将弁奖励等语。副都统德昌、总兵张得禄、所部弁兵内。著准其择尤酌保。毋许冒滥。将此谕知理藩院、并由五百里谕令都兴阿、富明阿知之。寻都兴阿奏、现经拏获逸犯蓝泳碌、及韩城幅之子韩甸伟等到案。讯明托克托虎与韩甸伟因细故积恨仇杀。互伤多命。蓝泳碌帮同拒捕。致伤弁勇。均属凶恶。除杨四催业经病故。托克托虎、韩甸伟、蓝泳碌、应请先行正法。宋七十等讯不知情。应即省释。在逃各犯。俟获另结。从之。　　

○又谕、瑞麟奏、现派镇道大员。驰赴潮州办理抢掳械斗各案一摺。广东潮州府属。素有抢掳械斗之案。经瑞麟督饬藩臬出示晓谕。各属械斗。稍知敛迹。而匪类仍未捆交。该督因派总兵方耀、道员文星瑞、带兵先赴惠州所属之陆丰。再赴潮郡。相机办理。自系为整顿地方起见。但潮郡民风。素称强悍。而各省撤回勇丁。尤为凶横。若办理不得其宜。恐能发而不能收。其患不可胜言。瑞麟既历经详询。谅必深知窾要。而李福泰曾任惠潮嘉道。于该处民风地利。自当熟悉。即著妥筹机宜。饬令方耀等严申军律。相机办理。俾潮郡良民无稍扰累。匪徒知所儆惕。将抢掳各凶犯交出惩办。以遏乱萌。仍不可一味逞威。激成变故。另片奏、鹤山曹冲土匪客民滋事。现派兵妥办等语。鹤山客民。聚众数千。突入高明县境肆扰。瑞麟现饬总兵郑绍忠带兵勇前往办理。其东莞新安土匪。潜匿曹冲附近之长沙地方。肆行剽掠。瑞麟调水师轮船前往围拏。办理俱尚妥协。即著瑞麟等饬令郑绍忠等分别妥办。迅速蒇事。不可稍涉迁延。将此由五百里各谕令知之。　　

○又谕、麟兴等奏、布伦托海请调哈密援兵。先将大概情形豫为筹画一摺。前因福济、锡纶奏、叛民变乱。亟图进剿。叠谕文麟于哈密拨出兵勇一千名。迅速赴援。兹据该将军等奏称、此项兵勇。由哈密至巴里坤。绕道乌科。再至布伦托海。沿途行走维艰。各台站应付不及。现在索伦等众三千四百余名。已抵雅尔玉尔地方。该人众素称劲旅。若就近调用。较之远调哈勇。尤为便捷等语。布伦托海距雅尔玉尔。由闲道仅有十余站。转瞬春深冻解。道路自利遄行。惟该人众辛苦余生。未及休息。即令其荷戈从戎。能否得力。哈密兵勇远来。既属不易。而该人众尚有数千。亦未便任其弃置。著麟兴、锦丕勒多尔济、荣全、福济、锡纶、彼此熟商。不必各存成见。如该人众略加训练。可以调用。即著福济、锡纶咨明文麟。将前调兵勇暂为停拨。如仍须哈兵前来。其添设台站及应付口粮各事宜。该大臣等尤当先行筹画。毋误师行。索伦人众到后。无论调用与否。应于何地安插俾无失所之处。麟兴等务须妥筹办理。将此由五百里各谕令知之。　　

○以江苏领解海运漕粮无误。予知府沈寿嵩等加衔升叙有差。　　

○乙酉。上御乾清宫。赐近支亲藩等宴。　　

○谕内阁、郭柏荫、何璟奏、遵查知府难资表率。据实参劾一摺。湖北施南府知府张观钧、处事任性。操纵失宜。不足以资表率。著以同知降补。归部选用。　　

○谕军机大臣等、郑敦谨奏、沿河贼匪被击西窜。并剿贼续胜情形一摺。山西北路一带地方。屡有陕回窥伺河干。希图东犯。经张曜、马升等督军迎剿。斩馘甚多。前经定安奏到。曾降旨令该将军等饬知达尔济、乌尔图那逊、会同张曜所部相机追剿。即著仍遵前旨。乘此得手之际。奋力剿办。毋任逃逸。其中路永和大甯吉州各处。复经已革臬司陈湜率勇过河。与副将何鸣高李运春等、分路追剿。叠获胜仗。百里以内。已无匪踪。春气融和。河冰渐泮。自可较有把握。第贼情诡谲。不可因其远窜。稍涉疏懈。仍著郑敦谨督饬陈湜等严密防剿。以保完善之区。宋庆一军。拟由神木趋赴防所。著催令前进。与张曜等军联络一气。用资堵遏。将此由六百里各谕令知之。　　

○又谕、文麟奏、请饬催乌科两城迅解驼马等项。并请饬山西巡抚筹解欠饷各摺片。哈密需用驼只马牛。系为转运军粮。开办屯田。前谕麟兴等迅拨骆驼一千只。牛四百只。马四百匹。马鞍二百副。以备应用。兹据文麟奏称、该城运务屯务。待用孔亟。请再饬催等语。昨据麟兴等奏、遵拨哈密牲畜。咨商备调。尚不足数。并缺少全副马鞍。惟该城军务方殷。所需驼马等件。实系刻不可缓。著麟兴、荣全、锦丕勒多尔济、奎昌、明瑶、仍遵前旨。务选膘壮牲畜。如数筹解。不得以羸弱充数。其需用马鞍。亦应设法筹办。毋许推诿。山西欠解哈密专饷。为数尚多。著郑敦谨督饬藩司无论何款。迅速设法。宽为筹拨。即交该城委员领解赴营。俾济急需。毋稍延缓。将此由五百里各谕令知之。　　

○予蒙古台阳川阵亡守备包庆余等祭葬世职。　　

○丙戌。宣宗成皇帝忌辰。遣官祭慕陵。　　

○上诣奉先殿寿皇殿行礼。　　

○总理各国事务衙门奏、密陈办理夷务宜策万全。得旨、此摺著交醇郡王大学士阅看。仍著该衙门随时斟酌情形。妥筹办理。　　

○命翰林院编修王昕提督山西学政。　　

○以甘肃洮州剿办回匪出力。赏提督张万美一品封典。副都统谦禧、总兵官叶广胜、方德湘、许耀文、副将姚正高、张兴元、石在位、梅天海、杨永成、张胜元、彭清胜、桂兴得、吴甲申、参将吴定安、徐炳元、何元明、张万成、李成林、张金魁、游击姬伏信、委防御满达里、都司康学连、赵谦士、胡炳南、刘大顺、张从志、巴图鲁名号。佐领莫尔根布、知州周浩等花翎。千总李盈发等蓝翎。余加衔升叙有差。　　

○丁亥。　　

○上诣大高殿寿皇殿行礼。　　

○御保和殿、赐王以下文武大臣、蒙古王、贝勒、贝子、公、额驸、台吉、暨朝鲜使臣等宴。　　

○奉慈安皇太后慈禧皇太后幸漱芳斋。侍午膳。　　


大清穆宗继天开运受中居正保大定功圣智诚孝信敏恭宽毅皇帝实录卷之二百五十一　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治八年。己巳。正月。戊子。上御乾清宫。赐大学士尚书等宴。　　

○谕军机大臣等、瑞麟奏、剿办高明客匪平靖。现饬军摉捕鹤山余匪一摺。广东鹤山客民。潜纠高廉等府遣散客众。窜入高明县境。占踞村庄。经瑞麟派令总兵郑绍忠等带兵往捕。该匪犹敢在石圭岭等阬抗拒官军。郑绍忠等分投追杀。复由三峰凹偪攻。余匪由鹤山之石门四堡各村逃逸。其主谋之客绅郭大猷等四名。并经拏获解省。高明境内被占村庄。现已一律收回。剿办尚为妥速。鹤山石门四堡一带。客籍甚多。该匪向彼处纷逃。难保不复图纠合。仍著瑞麟檄饬郑绍忠、督军前往。勒令该地客绅。将逃出滋事各匪。逐一交官。克期办结。毋任再滋事端。所有高明鹤山交匪清田各事宜。并著该督会同李福泰。督饬道员齐世熙、及郑绍忠等、悉心经理。务使土客相安。以消后患。东莞新安等处土匪。该督等当懔遵前旨。迅饬郑绍忠等分别妥办。毋稍迁延。将此由五百里各谕令知之。　　

○己丑。谕内阁、布政使衔补用道钱鼎铭、二品衔＜??闲＞用道陈鼐、均著发往直隶以道员补用。安徽无为州知州署和州知州游智开、著发往直隶以知州补用。候补知府李兴锐、著发往直隶以知府补用。浙江补用直隶州同知赵烈文、著发往直隶以直隶州同知补用。江苏补用知县方宗诚、前署溧阳县知县金吴澜、均著发往直隶以知县补用。刑部员外郎陈兰彬、著发往直隶交曾国藩差遣委用。　　

○谕军机大臣等、曾国藩奏、略陈直隶应办事宜。请调军驻守。并饬江苏酌拨银两一摺。直隶练兵治河。俱关紧要。曾国藩拟练兵二万有奇。自属防患未形。但急切未能奏效。刘铭传一军万余人。现驻张秋。素称得力。即著李鸿章饬知该军。长作拱卫畿辅之师。所需饷项。仍由江南拨解。将来该军应否调赴北路。或分扎直东之交。并著听候曾国藩酌办。永定河岁修银两。未能足数。两练兵之饷。亦须豫筹。直隶藩库款项。支绌异常。自应酌拨饷项。以资应用。著马新贻、丁日昌、按月筹解银三万两。毋得稍有短绌。以重畿疆。将此由五百里各谕令知之。　　

○又谕、前因瑞麟奏、滇省拟配粤盐。事多窒碍。仍于滇饷无裨。其奉拨饷款。当饬藩运两司等陆续筹解。当交户部议奏。兹据该部奏称、粤盐划抵滇省欠饷。既据瑞麟所称广南府县盐难畅销。恐沿途洒卖。冲销西埠。败坏粤盐全局各情。办理实多窒碍。所有粤盐运滇之处。著照部议。准其暂行停止。惟滇省需饷孔亟。而粤省于协解滇饷一事。尚未实力妥筹。滇军必益形拮据。著瑞麟、李福泰、即饬藩运两司及太平关监督。并传知粤海关监督。于积欠滇饷数内。先行提拨银二十万两。限本年三月以前。遴派妥员。分批解赴刘岳昭军营。或径交滇省赴粤运盐委员管解前往。总期迅速达滇。以济要需。并不准藉词推诿。刘岳昭于此项银两到营后。并著斟酌缓急。商同岑毓英分拨支用。以赡军食。至粤省现称完善。除此次先解二十万两外。仍著瑞麟、李福泰、将应解银两源源筹拨。毋令缺乏。将此由四百里各谕令知之。　　

○旌表守正捐躯安徽宿州民妇常戴氏。　　

○庚寅。谕军机大臣等、左宗棠等奏、北路官军获胜。剿办窜边贼匪。续获胜仗。回逆求抚。未可深信各摺片。成定康、刘松山等军。由清涧及绥德等处进剿。叠获大捷。事机亟为顺利。在事尤为出力之将领士卒。著左宗棠等存记。汇案保奏。候旨施恩。匪势现极穷蹙。左宗棠、库克吉泰、刘典、务当饬令各军。乘此声威。分路进攻。将败残余匪悉数歼除。为次第廓清之计。董幅详恃镇靖堡为坚巢。其眷属则窃踞靖边。该逆一日不除。贼党一日不尽。著左宗棠等檄饬刘松山。统率所部。进攻镇靖堡。径捣贼巢。迅歼丑类。惟师行日远。转馈愈难。应如何源源接济。俾军食不至缺乏之处。著该大臣等妥筹办理。窜边逆匪。经张曜等叠次击败。刘松山又由绥德埽荡而西。直捣董幅详老巢。该逆急于回顾。不但归绥游氛渐敛。即榆林等处官军。剿办亦易得手。著左宗棠等激励将士。迅赴戎机。毋稍延缓。董志原回逆。首鼠两瑞。现又求抚。左宗棠等恐其包藏祸心。未敢将就了事。所见甚是。该大臣等务当相机妥为办理。毋稍大意。将此由六百里各谕令知之。　　

○又谕、成禄奏、克复肃州城池一摺。肃州业经克复。成禄当懔遵叠次谕旨。迅带所部。克期出关。奋勉图功。以副委任。杨占鳌带兵尚能得力。即著随同成禄出关。剿办贼匪。肃州地方。不可无兵镇摄。著成禄酌留数营。以顾后路。成禄出关后。所部军火粮饷。必须源源转运。穆图善当斟酌情形。派员在肃州地方妥为经理。俾免缺乏。肃州善后事宜。并著穆图善饬令地方文武。悉心筹办。务臻妥协。安肃道蒋凝学。如尚未能赴任。即著遴派妥员前往接署。毋令员缺久悬。成禄另片奏、现派马忠良等充当回民头目。请先行奖励等语。马忠良著赏给三品花翎。马金贵、苏海麟、韩忠国、均著赏给四品花翎。仍责成该回民等、将该处回务妥为料理。不得滋生事端。至此次克复肃城。成禄由六百里加紧驰奏。并附红旗。殊可不必。嗣后遇有克复地方。止须照常入奏。俟新疆全境底定。再行驰报红旗。将此由六百里各谕令知之。　　

○以克复甘肃肃州城。赏提督成禄、杨占鳌、黄马褂。守备任凤翔、千总石成器、把总刘玉江、巴图鲁名号。都司张贤等花翎。复提督王仁和、副都统色楞泰职。免已革知县窦型遣戍。并赏四品顶带花翎。余加衔升叙有差。予阵亡从九品熊奎、把总杨润春、外委陈廷相等、祭葬世职加等。　　

○以甘肃高台、金塔、等处解围出力。擢游击谢长青以副将用。千总王兰谱、王有著、均以都司用。把总黄祖沔以守备用。王有著、黄祖沔、并赏花翎。免已革副将杨永魁、知县房廷华遣戍。并赏还顶翎。余加衔升叙有差。　　

○辛卯。上御抚辰殿大幄次。赐蒙古王、贝勒、贝子、公、额驸、台吉、暨朝鲜使臣等食。　　

○谕内阁、都兴阿等奏、请将办理不善之旗民地方各官交部议处一摺。据称辽阳州粮行。向用五升小斗。该城守尉因永隆等栈呈请更换十升大斗。会同该州知州晓谕商民。一体更换。旋有贡生董垲、武生董坊等、以乡民不便行使大斗。聚众入城抗闹。经该地方官拏获十余人。禀请提省审办等情。此案该地方官并未体察舆情。率行改用大斗。以致乡民聚众滋闹。实属办理不善。辽阳城守尉锐庄、署辽阳州知州冯继尧、均著交部议处。至贡生董垲等、因更换大斗。辄行纠众滋事。武生董坊、施放洋枪。致伤州役。此风断不可长。并据该城守尉等禀称、董垲等欲令各铺敛给伊弟编修董执进京盘费。方准用斗。又据犯供董执有为屯众作写匿名呈词等情。亦应切实根究。著都兴阿会同盛京刑部。将案内人证详细审明。按律定拟具奏。毋稍偏徇。　　

○又谕、前据刘昆代奏山西按察使蒋益澧因病未能赴任。当降旨给予假期。旋据该员以假满病未就痊。恳请开缺。仍复赏假调理。山西地方紧要。屡次催令该员假满后迅赴本任。以重职守。兹刘昆奏、据该员呈称病仍未愈。请宽以时日等语。蒋益澧＜??闲＞放山西按察使。为日已久。叠经给假。尚无起程日期。员缺未便久悬。蒋益澧著即开缺。毋庸再行赏假。　　

○又谕、刘昆奏、甄别同知州县各员。请旨降革一摺。湖南试用同知罗楷、迁就取巧。言语支离。候补知州梅震荣、声名狼藉。不洽舆情。试用知县许文钊、劝办捐输。鄙琐营私。候补府经历徐礼。领解军饷。沿途骚扰。均著即行革职。试用直隶州知州王怿、轻率任情。难膺民社。著以县丞降补。归部铨选。以肃官常。　　

○以盛京刑部侍郎志和暂署兼管奉天府府尹。　　

○蠲缓湖南澧、武陵、安乡、龙阳、沅江、华容、巴陵、湘阴、益阳、临湘、十州县。暨岳州卫被水地方新旧额赋有差。　　

○壬辰。谕军机大臣等、前据苏廷魁等奏、荥工口门收窄。水势日见擡高。现办雁翅鱼鳞等埽为边占之助。不过旬日半月之迟。即可合龙。当经谕令赶紧镶筑。迅速蒇事。迄今已逾旬日。尚未见该署河督等奏到合龙日期。实深殷盼。此事关系东南大局。今年节气较早。凌汛桃汛。相偪而来。若不及早堵筑蒇事。该署河督等岂能当此重咎。著苏廷魁、李鹤年、督饬在工各员弁。无分昼夜。赶紧趱办。克期合龙。毋许藉词迁延。并将近日水势情形。迅即覆奏。以慰廑系。将此由五百里各谕令知之。　　

○又谕、定安等奏、败匪纠合回逆。扑犯草地。经官军追剿获胜一摺。边外回逆。经官军击败后。复敢纠合边内大股回匪出边。希图牵掣官军。扑犯包头镇萨拉齐。经达尔济大败贼于布尔噶苏台、扎哩克招等处。追杀五十余里。附近各村窜匪。均经歼毙。其达拉特旗西北大股贼匪。亦经扎那格尔第等督队迎剿。捦斩颇多。该逆丧胆。向西南败遁。剿办甚为出力。即著定安等知会杜嘎尔。督饬达尔济等、乘此声威。节节跟追。奋力埽荡。并著饬知马升、督率沿河防兵。加意堵遏。毋令该逆得以扑犯。以固边防。将此由五百里各谕令知之。　　

○以记名按察使史念祖为山西按察使。　　

○以山西绥远、归化、等处追剿窜匪获胜。赏总管达尔济头品顶带。予贝子扎那格尔第等优叙。　　

○豁免浙江萧山、会稽、二县被水牧地节年租钱。　　

○调察哈尔商都牧群驼三百只。解赴绥远、归化、两城备用。　　

○癸巳。孝穆成皇后忌辰。遣官祭慕陵。　　

○谕军机大臣等、御史范熙溥奏、有备无患一摺。据称直东之交。伏莽易于潜藏。拟设提督。授以重权。增兵加饷。以资镇抚。并酌拨款项。整顿窝铺。刊发＜??闲＞明律例。以肃营规各等语。前据曾国藩奏称、练兵二万有余。及调刘铭传所部拱卫畿辅。原为防患未然起见。该御史所奏。是否可采。其酌拨经费。整顿窝铺。刊给告示。俾各营知所敛戢。行之能否有益。均著曾国藩察看情形。酌度办理。至夤缘倾轧。最为官方之害。曾国藩本拟整饬吏治。如查有此等恶习。并著从严参劾。以挽颓风。原摺著钞给阅看。将此谕令知之。　　

○又谕、有人奏、湖北幕友徐翼夤缘卑污。招摇生事。请饬查办等语。据称徐翼本系江陵县幕友。夤缘将军门路。招降叛党莫淐幅等。攘功得保。复令莫淐幅等到处滋事。串出李侍英首控教匪谋逆。藉查拏余匪为名。怂恿将军将其私人列保。又潜句河南匪徒来荆。一面密禀将军兜拏。情节支离。佥以为诳各等情。湖北甫经安靖。岂容此等佥壬。藉端生事。于地方大有关系。即著郭柏荫、何璟、按照所参各节。访查确实。奏明办理。该将军是否为其欺蒙。一并详查具奏。不准曲为回护。降人莫淐幅等、如实系不安本分。并著按律严惩。原片著钞给阅看。将此谕知郭柏荫、并传谕何璟知之。　　

○又谕、穆图善奏、官军系退窜扰南路陕回。秦安等城解围。并请饬金顺前往定边等处剿办各摺片。陕回马镇和、崔三、率领马步贼众数万。围扑秦安县城。经敖天印等分路抄击。斩馘甚多。该逆复直趋清水县地面。官军夜袭贼垒。贼向东路纷窜。由秦州北路分道进偪。四面仰攻。叠经敖天印等追杀。贼势不支。退窜关山陇州一带。此次贼股窜扰南路。意在救援河州。敖天印各军。均能踊跃用命。将秦安清水秦州城围立解。所有出力员弁。著准其择尤汇案奏保。惟秦州为该省完善之区。该逆股素所垂涎。现虽经官军剿退。难保不声东击西。乘闲分扰。仍著穆图善督饬敖天印等。侦探贼踪。乘胜压剿。以杜回窜。河州地方紧要。并著严檄在事将士。奋力截击。毋任此股前往救援。复形棘手。定边花马池等处。直达归化包头。固应严密防范。第金顺现在榆林一带剿贼。正属得手。未便拔队前往。著俟该处贼匪埽除净尽。再行相机移扎。此时花定一路。应如何保护粮道。穆图善仍当妥筹办理。前据左宗棠奏、官军叠获胜仗。贼势渐衰。刘松山等已由绥德西进。即著该大臣等檄令各将领。与金顺等军联络声势。迅将榆绥等处踞贼痛加剿洗。用竟全功。将此由六百里各谕令知之。　　

○赏乌珠穆沁亲王彭苏克那木济勒孙阿勒坦呼雅克图辅国公。贝勒达克丹在紫禁城骑马。　　

○甲午。谕军机大臣等、苏廷魁、李鹤年奏、荥工合龙。并筹办善后一摺。现在大溜并股东趋。仍靠坝前。必须普压大土。其大坝前后应镶护埽。应帮土戗。及增培堤坝。均当速筹妥办。南岸三厅。修守尤关紧要。著苏廷魁等即将此次节省存项。筹备物料。责成该管道督饬赶办。务期全工稳固。永庆安澜。不得草率从事。致有贻误。将此由四百里各谕令知之。　　
</div>
    <div class="pagination">
<a href="清实录同治朝实录_page353.html">上一页</a><span>...</span><a href="清实录同治朝实录_page349.html">349</a><a href="清实录同治朝实录_page350.html">350</a><a href="清实录同治朝实录_page351.html">351</a><a href="清实录同治朝实录_page352.html">352</a><a href="清实录同治朝实录_page353.html">353</a><span class="current-page">354</span><a href="清实录同治朝实录_page355.html">355</a><a href="清实录同治朝实录_page356.html">356</a><a href="清实录同治朝实录_page357.html">357</a><a href="清实录同治朝实录_page358.html">358</a><a href="清实录同治朝实录_page359.html">359</a><span>...</span><a href="清实录同治朝实录_page355.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
