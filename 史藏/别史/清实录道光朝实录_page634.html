<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 634 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 634 页/共 848 页</h1>
    <div class="content">
○谕军机大臣等、前据吴文镕片奏、接到琦善咨会。现在＜?口英＞夷遵照缴还定海。已给咨该夷官由海道驰赴浙江。统撤师船回棹。并给发照验。沿途准其购买食物等语。琦善既经咨照闽省。该抚曾经阅看。自必存有案据。著颜伯焘、吴文镕、即将琦善所发照验。包封由驿呈览。如并未存案。著将其照验内如何措词之处。详晰具奏。毋许稍有隐饰。将此谕令知之。寻调任湖北巡抚吴文镕奏、前在闽接琦善咨会。＜?口英＞夷赴浙撤师。发给照验。沿途准买食物。如逾正月十五日程限。作为废纸等语。闽浙总督颜伯焘奏、闽省接琦善咨会后。并无＜?口英＞夷持照买物。显系诡谋狡诈。藉令粤省弛备。以致虎门失守。谨将咨文照验呈览。均报闻。　　

○又谕、前据海龄奏称、于文移内知＜?口英＞逆在粤。以缴还定海为词。恳请恩施。琦善即准该逆自粤赴浙沿途购买食物。发给照验一纸等语。该副都统所称移文。系接据何处移咨。琦善所给逆夷照验。曾否咨会江苏。著详细查明。其照验底稿。该副都统如已存有案据。即钞录由驿呈览。如未有存案。即将照验内作何措词之处。详晰具奏。将此谕令知之。寻奏、前署两江总督裕谦、准琦善咨会转行。以＜?口英＞夷自粤赴浙。沿途准买食物等语。谨将裕谦原文呈览。报闻。　　

○以大学士王鼎、协办大学士吏部尚书卓秉恬、礼部尚书龚守正、户部右侍郎许乃普、刑部右侍郎德诚、内阁学士李品芳、李煌、通政使司通政使慧成、为殿试读卷官。　　

○礼部尚书奎照、因病解任。以绥远城将军色克精额、为礼部尚书。兼镶红旗汉军都统。　　

○乙巳。策试天下贡士蔡念慈等二百二人于保和殿。制曰。朕寅绍丕基。覃熙宇合。仰荷上苍鸿佑。祖考眷贻。深宫劼瑟。益亹治安。兹御极之二十有一年。诞敷纶诏。特开恩榜。嘉与天下士周咨博稽。以裨集思广益之治。尔多士其敬听予询。士不通经。不足致用。经之学不在寻章摘句也。要为其有用者。汉廷治狱。多引经义。其见于各传者。如隽不疑、萧望之辈。不一而足。能述其事。举其辞欤。其以尚书春秋博士补廷尉史。始于何人。董仲舒春秋决事十六篇。今佚不传。困学纪闻所载凡三。此外尚有存者否。周礼为周公致太平之书。后之用者。惟宇文泰、苏绰、差为近古。而刘歆、王安石、或以文奸。或以致弊。岂周官果出于伪托欤。抑不善用者之过欤。或谓汉法未备。故有取于经。后则事皆有例。援古反以滋疑。然例文过多。胥吏或以舞弊。何以用之克善欤。民生艰易。赖乎守令。守令廉贪。视乎大吏。虞廷三载考绩。周官六计弊治。此允厘之要也。汉以六条察二千石。唐考功有四善二十七最。宋置考官院考中外官。当若何循名责实。乃有裨于官箴民命欤。今按两汉循吏传。则西京所载。无非郡守。班固至谓令若长不闻于时何也。至于东京。则王涣、刘矩、仇览、童恢、并以令长列于循吏传。而鲁恭、刘宽、与夫颍川之四长、先后相望其故安在。夫为守令者。其首重者曰廉。其次曰才然或洁清自好。而政不免于废弛。或才力有余。而节操不足以共信。果如何而得有守有为者分布郡县也。姑息适以养奸。严威足以禁暴。舜摄位而四凶服罪。孔子摄相而少正卯诛。古圣以生道杀人。皆此意也。而酒诰之文。有谓为小人傅会六经者。韩非载鲁哀公霣霜不杀菽之问。有谓为法家托圣言以文峭刻者。果定论欤。善乎崔寔之言曰以严致平深得达权救敝之理。后儒有称之者能引伸其说欤。唐太宗论赦为小人之幸能析其义欤。至若保甲之制。弭患未萌法至善也。乃行之熙丰。而反以滋其累。用之南赣而民复称其便。其故何欤。吏胥所以察奸。兵弁所以戢盗。乃或者声息相通。反为援引何术以防之。何法以惩之欤兵所以威天下。实所以安天下。汉之南北军。唐之府兵彍骑。宋之更调。明之团营。皆陆路之兵也。至海疆用兵。若晋之孙恩、卢循、元之方国珍、皆内寇穷蹙。拥众据险。易就削平。惟明胡宗宪、戚继光、剿平倭寇。战功尤著。其所撰筹海图编。纪效新书。非空谈韬略者可比。其时若朱纨之严海禁疏。郑若曾之江南经略。唐顺之之武编。不皆有裨于实用欤。当兹八荒在宥。七德有征。决胜机宜。权衡贵当。将卒何以汰其惰窳。侦探何以测其阻深。器械何以极其精良。内奸何以绝其勾结欤。凡此者。通经致用。有治人而后有治功。课绩考勤。有实心而后有实政。不以万民向化。弛诘奸禁暴之防。庶几九有归怀。奏柔远绥边之绩。多士桥门释褐。学古入官。拜献先资。毋泛毋隐。朕将亲览焉。　　

○以宗人府左宗人绵偲、署镶红旗汉军都统。　　

○丙午。谕内阁、昨因陕西民人乔中和、当伊母起意投窰自尽。逼令送往。该犯曾向哭阻。并邀伊母舅排解。迨因被逼扶送。旋即释手。较之从前倪胜儿、蔡允光之案。并无加功怂恿情事。情节稍轻。是以改为斩候。傥因此次奉有酌减谕旨。将来各省办理此等案件。率听案犯添捏情节。狡供避就。大非朕执两用中之意。嗣后内外问刑各衙门。务须虚衷研鞫。详核案情。照例办理。不得援引乔中和之案有意开脱。以致逆伦重犯。幸稽显戮。庶于罪疑惟轻之中。仍不失明刑弼教之义。将此通谕知之。　　

○谕军机大臣等、上年琦善赴广东查办事件。随带鲍鹏一名。系由山东携往。鲍鹏系广东人。因何事至山东。何人留住。琦善何由得知其人。著托浑布确切查明。据实具奏。毋许稍有讳饰。将此谕令知之。　　

○除江苏吴县义冢田一亩有奇额赋。　　

○丁未。上诣绮春园问皇太后安。　　

○谕内阁、本日兵部议覆、湖北竹山协副将都尔松阿等、失察营弁营书冒支粮饷处分一摺。各直省分设营伍。按籍支粮。必期兵皆足额。该营弁等虚冒空名粮饷。最为营务恶习。兵额不足。训练不精。率由于此。此案竹山协副将都尔松阿、于营弁冒支兵粮。及本衙门书识兼食空饷。毫无觉察。竹山协中军都司庆连、失察营书兼食空粮。该部议以降一级调用之处。虽系公罪。均不准抵销。　　

○戊申。上诣大高殿行礼。　　

○还宫。　　

○御弘德殿。召读卷官入。亲阅定进呈十卷甲第。　　

○谕内阁、上年据御史陈爔奏、解运铜船。宜严查奸私。并另片奏、铜船过境。须派干员。饬与一路同行督催等语。当降旨交铜船所过省分各督抚妥议具奏。现据江苏等省各督抚各就所办情形。陆续奏到。其应如何酌定章程之处。著该部议奏。寻议、一、四川议、运船无论泸州兑开。重庆换载。均由地方官会同运员。每船选派头舵经工一名。管束水手。开帮后不许擅离登岸。如有作奸犯科。交地方官重惩。傥地方选雇不慎。运员稽查不严。及沿途少拨兵役。不亲护送。将该管道府一并参处。一、湖南议、运船由湖南经过。仅有巴陵一县。即责成该县文武。亲诣摉查。出具印结。于详报过境文内。赍送查考。一、湖北议、运船入境。由宜昌镇总兵督同各卡员地方官摉查。顺水押护至宜昌府。移委丞倅各员。督同地方文武。交替催趱出境。至汉镇以下。另雇熟谙大江水手。由巡抚严饬汉黄德道。督同汉阳同知。选雇头舵经工。查照川省新章办理。一、江西议、责成九江关监督查验。取具运员钤结。并盘查之员印结备案。其委员兵役护送。令下站出具实系亲送印结通送。一、安徽议、经过芜湖关。责成该道查验。一、两江议、加运铜斤及铅。在江换船。加运责成江防同知。铅运责成仪徵县。代为选雇水手。取具连环保结。如有疏防。由该管上司查参。一、山东议、另雇民船。责成地方。盘诘奸宄。责成关隘。如有弊端。会同地方官究办。一、直隶议、铜铅将次入境。由天津通永二道催趱弹压。均应如所请行。得旨、著照所议办理。惟滇黔两省办解铜铅。均有一定例限。近来在途耽延日期。往往转多于例限。嗣后著责成派出之藩臬大员。严饬各道府及沿途地方文武员弁、一体认真稽查。如该运员无故逗留。地方官扶同结报。即著该督抚严行参办。　　

○谕军机大臣等、本日据奕山等驰奏、官兵抵御情形一摺。据奏逆夷两路分攻东西炮台。经总兵段永福、琦忠、长春、张青云等、督率将士并力抵御。轰沈火轮船一只。并被兵勇抛掷火箭火器。焚烧三桅兵船一只。东炮台打折夷船大桅一枝。震落夷人数名落水。次日又复拥至。经游击伊克坦布等督率兵勇。击毙夷匪数名。夷人开炮自炸。轰碎三板船一只等语。该将军等经朕面授机宜。到粤以后。调遣镇将。督率弁兵。两次焚击夷船多只。逆情甚属仓皇。洵属谋勇兼施。不负委任。可嘉之至。惟缯浦火船。竟被汉奸焚烧。复于接仗时抛掷火罐火球。焚烧房屋。深堪痛恨。现据该将军等拏获多名。讯明枭示。此种奸匪。必须尽行诛戮。剿办方可得手。著奕山等严密查拏。获到一名。即于讯明时在军前正法。慎毋姑息养奸。据奏齐慎日内可到。即令分驻佛山石门一带。督率总兵等择要堵御。均著照议办理。此次打仗守城出力各员。著奕山等查明具奏。候朕施恩。其东炮台打折夷船大桅之兵丁。并著查明奏请奖励。伤亡弁兵。分别奏咨赐恤。现在招募福建水勇一千名。业经到粤。仍著该将军等努力防守。多备炮械。出奇制胜。奋勇剿洗。迅奏肤功。同膺上赏。勉之望之。将此由六百里加紧谕令知之。　　

○又谕、有人奏、本年二月内广东夷匪滋事。该处镇远炮台。有九千斤大炮炸裂。伤毙守兵五百余名。其余兵丁。一鬨而散。至今未闻奏办等语。著祁＜?土贡＞、怡良、查明据实具奏。又现据琦善供称、在夷船与义律讲话时。有直隶随带武弁、广东巡捕、及亲随兵丁多人在旁听闻等语。琦善在莲花冈等处。屡次与义律讲话。是否果有员弁多人在旁。抑或有时屏去从人。私相谈论。或祇鲍鹏白含章等与闻。其广东巡捕等员概不知悉。并著该督等就近查讯随往员弁。详晰覆奏。毋许徇隐。至香港地方。经琦善擅许逆夷在彼贸易。究竟给与全岛。抑止给与一隅。现在该夷是否退出。或仍然占据。亦著祁＜?土贡＞等查明。据实具奏。再前据御史高人鉴奏、鲍鹏前在广东缘事、经地方官查拏窜逸等语。鲍鹏即鲍聪、原犯何事。该地方官因何查拏。有无案据。著一并查明具奏。并将案据解交刑部。以凭查办。将此谕令知之。　　

○以缘事革退广西安平土知州李廷植弟秉圭、袭职。　　

○以击退广东省河夷船。赏都司伍定菁、守备刘国荣、王金国、花翎。千总蓝瑢等蓝翎。余加衔升选有差。　　

○己酉。上御太和殿传胪。赐一甲龙启瑞、龚宝莲、胡家玉、三人进士及第。二甲何若瑶等九十六人进士出身。三甲吴荣楷等一百三人同进士出身。　　

○以惇恪亲王绵恺、奉移园寝。上临曹八里屯暂安处赐奠。　　

○幸圆明园。　　

○谕内阁、前据御史许汝恪奏参、江苏署邳州知州候补知县贾辉山、在任不理公事。与该州吏目王汝诚结盟营私。擅作威福。并滥用非刑。押毙无辜等款。当经降旨著麟魁驰至该处。访查惩办。兹据该侍郎奏称、贾辉山讯无与该吏目结盟。及讳盗滥刑情事。惟于寻常讼案。率将两造管押。致职员臧敏增取保后病故。究有不合。且甫经署事。辄藉缉捕为名。谕令乡约派捐钱文。事虽未成。实属鄙谬。贾辉山著交部严加议处。邳州吏目王汝诚、于该州违例派捐经费。据乡约面禀。代为求免。尚无不合。著毋庸议。　　

○又谕、德厚奏、查出库贮官物互有多少。请饬审办一摺。库贮官物。皆当核实稽查。岂容任意短少。据该侍郎奏称、查得库贮短少折价银三百三十八两零。其银朱、苎布、官粉、颜料、线麻熟铁、及回残炮铁、均互有多少。其中显有情弊。至司库惠昌所称因公借支库项。亦属一面之词。必应彻底根究。著耆英会同盛京刑部侍郎、亲提稿册书吏楼军人等。严审究办。司库惠昌、并管库各员。俱著听候传讯。　　

○谕军机大臣等、本日据齐慎奏、访闻＜?口英＞夷猖獗。实由汉奸为之耳目。我兵举动。彼皆先知。汉奸之为夷人服役者曰沙民。与夷人贸易者曰孖氊。行踪诡秘。现在仍为鬼子偷买口粮。是以鬼子得以久扰内地等语。广东沿海各处。汉奸充斥。叠经降旨著该将军等于捦获后即行正法。以示创惩。现当攻剿逆夷之际。该匪徒等尚敢偷买口粮。接济逆夷。实堪痛恨。著该将军参赞暨该督抚等、饬地方文武员弁。将沙民孖氊等汉奸。设法捦拏。严行究办。以除稂莠而肃军令。将此由五百里各谕令知之。　　

○庚戌。命皇四子奕詝皇五子奕誴、皇六子奕?、前往惇恪亲王绵恺暂安处奠酒目送。惠亲王绵愉、往代祭奠。并送至园寝。　　

○谕军机大臣等、甘肃为边疆门户。足兵足食。均宜豫筹。仓库钱粮。不容丝毫亏短。前于十五年十二月。据瑚松额密奏亏短情形。旋于十六年正月。经御史许球奏参。十九年十一月。又经给事中周春祺条奏。均以钱粮仓谷亏短为辞。屡经降旨饬令瑚松额破除情面。赶紧设法弥补。嗣于二十年四月。该督奏称、甘肃原亏银谷。及已经弥补数目。有扣存司库者。有解交道库州库者。有存贮属库买粮还仓者。再有数年。即可一律补完等语。查瑚松额十五年密奏情形。迄今逾数载。如果渐次弥补。日有起外。外间早有见闻。何至给事中等纷纷参奏。即该督上年所奏。亦藉口连年歉收。及镇西迪化二府州远在口外。已饬咨催为辞。是该省未能弥补全完。已可概见。瑚松额前密奏时。朕曾俯允所请。以为如果核实办理。逐款全清。奏报之数。毫无捏饰。原不必徒有参劾官员之名。而无添补足额之实。乃迁延数载。实效毫无。州县则姑容未参。仓库则虚悬未足。若再不力加整顿。何以符定制而儆官常。恩特亨额经朕简任陕甘总督。受恩甚深。责无旁贷。现已履任。著即认真稽查。设法清厘。俾仓库实贮无亏。吏治民风。蒸蒸日上。方为不负委任。将此谕令知之。　　

○又谕、裕谦奏、接奉廷寄。筹画驻劄地方一摺。览奏均悉。江浙两省。为海防关键。必应防守周密。以杜夷匪窜越。裕谦现已接受两江篆务。所有上海宝山各海口。谅经布置妥协。著酌量两省适中之地。在彼驻劄。易于策应。如遇浙省有应办事件。仍可驰往调度。裕谦赴浙时。即著程矞采至上海会同提督陈化成实力巡防。其镇海军营事务。著派刘韵珂、余步云办理。并著林则徐暂行协同筹办。傥浙江省垣有应办公事。刘韵珂回至省城。即著余步云与林则徐、周开麒、会商妥办。如有摺奏。林则徐毋庸列衔。总当和衷共济。严密防堵。江浙两省。声势联络。逆夷自不敢妄生觊觎。据奏浙江洋面。仍有一二夷船。忽隐忽现。著探明究系何项船只。现在是否尚在游奕。据实具奏。将此由四百里谕令知之。　　

○銮仪卫銮仪使高明德、年老休致。以广西右江镇总兵官满承绪、为銮仪使。　　

○辛亥。谕内阁、耆英等奏、兵丁等操演鸟枪。请示鼓励一摺。盛京前锋兵丁等、自上年秋令以来。演习鸟枪。均臻娴熟。著照所请。嗣后准其于每旗前锋内。择其枪箭出众者。拣选二名。作为委前锋校。赏戴金顶蓝翎。又盛京满洲蒙古汉军领催马甲。现于两季常操外。均各加添操演。并学习鸟枪。著准其于每旗再添设金顶委官二名。仍食原饷。以示鼓励而期振作。　　

○又谕、伊里布现已到京。著派睿亲王、庄亲王、惠亲王、定郡王、大学士军机大臣六部尚书会同刑部传讯。家人张禧、著交刑部归案审讯。　　

○以都察院左都御史恩桂、管咸安宫官学事。　　

○壬子。上诣绮春园问皇太后安。　　

○谕军机大臣等、寄谕浙江巡抚刘韵珂。前因御史许乃安奏、杭州居民。纷纷迁徙。山阴会稽等县。用印票索借民间银两等语。当降旨交该抚密查。兹据查明上年定海滋事。省垣民人。不无惊疑。旋即安静。并无纷纷迁徙之事。其山阴会稽二县。出有印票。实系郡城绅耆公请发给。以备劝捐防御经费。各该县权宜允准。设局办理。系因急图保卫起见。委无勒索侵蚀情弊。该御史所奏。著无庸议。至该绅耆等因城工未竣。仍求准其劝捐。自应俯顺舆情。以资保护。著照该抚所请、仍准该绅耆等妥为劝捐。总须出自乐输。毋稍勉强。俟城工完竣后。准由该抚奏请分别奖励。候朕施恩。将此谕令知之。　　

○癸丑。上诣大高殿行礼。　　

○还宫。　　

○孝慎皇后忌辰。遣官祭陵寝。　　

○靖逆将军奕山等奏、夷船攻击省城。督兵保护。幸尚无虞。而体察局势。难期久守。溯自夷船驶入省河。排列多艘。咽喉已为所扼。省城重地。为全省关系。稍有疏失。则各府州县匪徒。必致乘机蜂起。日夜焦思。万分无术。据守垛兵丁探报。城外夷人向城招手。似有所言。当差总兵段永福喝问。该夷目即免冠将兵仗投地。向城作礼。称不准贸易。货物不能流通。资本折耗。负欠无偿。祇求照前通商。并将历年商欠清还。即将兵船全数撤出虎门以外。复据居民及众洋商纷纷禀恳。臣等通盘筹画。虎门藩篱既失。内洋无所凭依。与其以全城百万生灵。与之争不可必得之数。似不若俯顺舆情。以保危城。是以公同商酌。派署广州府知府余保纯妥为查办。暂准其与各国一体贸易。先苏民困。俟夷船退出。汉奸解散之后。先从省河以及虎门各处要隘。磊塞河道。增筑炮台。添铸炮位。门户既固。如再鸱张。立杜通商。庶办理有所措手。谕军机大臣等、寄谕奕山等。朕谅汝等不得已之苦衷。准令通商。惟当严谕该夷目、立即将各兵船退出外洋。缴还炮台。仍须懔遵前定条例。祇准照常贸易。不准夹带违禁烟土。傥敢故违。断不宽恕。并著将军等会同该督抚悉心筹议。妥定章程。夷性叵测。仍当严密防范。不得稍有疏懈。俟夷船退后。迅将各炮台及防守要隘等处。赶紧修筑坚固。如＜?口英＞夷露有桀骜情形。仍当督兵剿灭。不得因已施恩。遂诸事任其需索。另片奏、城外居民房屋。多被焚烧。著祁＜?土贡＞、怡良、即派委妥员查明。妥为抚恤。将此由六百里加紧谕令知之。　　

○以夏至祭地于方泽。自是日始。斋戒三日。　　

大清宣宗效天府运立中体正至文圣武智勇仁慈俭勤孝敏成皇帝实录卷之三百五十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十一年。辛丑。五月。甲寅朔。命大学士穆彰阿、户部尚书祁寯藻、教习庶吉士。　　

○授一甲一名进士龙启瑞、为翰林院修撰。二名进士龚宝莲、三名进士胡家玉、为翰林院编修。　　

○予福建出洋落水受伤把总王玉辂、兵丁叶上春等四十二名赏恤如例。　　

○续拨山东海防经费银十万两。从巡抚托浑布请也。　　

○乙卯。户部议准、江西巡抚钱宝琛疏报、鄱阳县开垦洲地九顷八十二亩有奇。照例升科。从之。　　

○丙辰。夏至。祭地于方泽。上亲诣行礼。　　

○孝诚仁皇后忌辰。遣官祭景陵。　　

○幸圆明园。　　
</div>
    <div class="pagination">
<a href="清实录道光朝实录_page633.html">上一页</a><span>...</span><a href="清实录道光朝实录_page629.html">629</a><a href="清实录道光朝实录_page630.html">630</a><a href="清实录道光朝实录_page631.html">631</a><a href="清实录道光朝实录_page632.html">632</a><a href="清实录道光朝实录_page633.html">633</a><span class="current-page">634</span><a href="清实录道光朝实录_page635.html">635</a><a href="清实录道光朝实录_page636.html">636</a><a href="清实录道光朝实录_page637.html">637</a><a href="清实录道光朝实录_page638.html">638</a><a href="清实录道光朝实录_page639.html">639</a><span>...</span><a href="清实录道光朝实录_page635.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
