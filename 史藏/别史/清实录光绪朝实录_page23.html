<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 23 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 23 页/共 1316 页</h1>
    <div class="content">
○谕内阁、鲍源深奏、降调按察使兴奎、前经吏部以该员在归绥道任内。督催清水河厅经徵钱粮。原欠二分以上。照例降四级调用。现据藩司查明。清水河厅原参未完银两。业已全数徵完。均于节年随本奏销案内。分晰声明造报。且兴奎系于限内离任。应照离任官例议结。请将兴奎降调处分照例开复等语。山西清水河厅。同治六年未完民欠钱粮。已于同治十一年全数徵完。该抚是否于节年随本奏销案内声叙。兴奎前在归绥道任内督催钱粮。是否应议降调处分。抑应照离任官例办理之处。著该部查明具奏。现月　　

○谕军机大臣等。克蒙额等奏、晋饷拨解愈少。请饬分拨迅解一摺。山西省每年应拨甯夏满营兵饷银十万两。上年两次仅解过银三万两。本年尚未报解。该营官兵困苦。望饷甚殷。著鲍源深即饬河东道每月筹拨银五千两。并饬藩司每季筹拨银一万两。合成十万两之数。毋再延欠。并著鲍源深、将从前裁撤楚勇。每年节省应拨勇粮银七万二千两查明。除按年应拨外。余饷仍解该营。以清欠款。将此由四百里各谕令知之。现月　　

○署河南巡抚刘齐衔奏、灵宝县乡民与车马局清算帐目。聚众寻衅。拒伤勇役。请将办理不善之知县周淦撤任。得旨。仍著刘齐衔饬令严拏首要各犯。按律惩办。该县如有酿变情事。即行严参。摺包　　

○署两江总督刘坤一奏、殴毙客民之已革前徐州镇总兵詹启纶。供词狡展。请旨刑讯。得旨。詹启纶著即刑讯。务得确情。按律定拟具奏。摺包　　

○又奏、举行恩科武乡试。请照案带补辛酉正科。下部知之。摺包　　

○又奏、照案挑练新兵各营。江南提标各营内挑兵二百五十名。另行募补二百五十名。立为提标新兵副营。驻扎松江府城内。狼山镇标陆汛兵丁内挑兵三百名。驻扎通州城内。福山镇标陆汛兵丁内挑兵四百名。驻扎福山口。报闻。摺包　　

○又会奏、龙江各关停徵日久。户部行令恪遵旧制。一律开徵。查龙江西新浒墅各关。额徵银六十万八千有奇。江苏省现收厘捐。每年徵银二百余万两。复设关税。商民力不能堪。恳仍从缓开办。下户部议。摺包　　

○署甯夏将军穆图善等奏、满营八旗官兵户口日繁。请将兵燹后空缺马甲八百八十二分。炮手五分。步甲五百七十分。匠役六十四分。养育兵二百四十七分。随时酌量陆续挑补。以资养赡。从之。摺包　　

○庚午。遣官祭文昌帝君庙。外记注　　

○以吏部尚书毛昶熙为顺天乡试正考官。吏部右侍郎崇绮。殷兆镛。礼部右侍郎徐桐。为副考官。外记注　　

○辛未。四川总督吴棠奏、前经驻藏大臣松溎传奉皇太后懿旨。著于地方一切事务。认真整顿等因。钦此。当即会同将军魁玉覆奏在案。查川省仕途混杂。攻讦为能。遇有弹章。辄敢造谣生事。胪陈多款。以为反噬之谋。土豪粮户。曾列武庠。往往比周为党。或夥同行劫。坐地分赃。或销毁制钱。铸私渔利。以上两端。均于吏治民风。大有关系。惟有竭力从公。任劳任怨。以免疏虞。得旨。所陈吏治民风情形。仍著随时整顿。毋稍疏懈。摺包　　

○以户部尚书董恂。兼署吏部尚书。理藩院左侍郎德椿。户部左侍郎袁保恒。均兼署吏部右侍郎。袁保恒所署兵部左侍郎。以都察院左副都御史童华暂行署理。以大理寺卿潘祖荫署礼部右侍郎。现月　　

○四川黔江县民教起衅。殴毙教士案议结。革知县桂衢亨职。永不叙用。摺包　　

○壬申。遣官祭关帝庙。外记注　　

○谕军机大臣等。李鸿章奏、英国繙译官马嘉理被戕一案。现与英国使臣威妥玛会商情形一摺。据称此案现与威妥玛辩论。威妥玛于谕旨发钞一节。争之尤力。请将＜闲＞派使臣。及责问岑毓英等办理迟延各节。明降谕旨等语。此次派员出使英国。原不妨明白宣示。本日已照所请明降谕旨。李鸿章、丁日昌、接奉此旨。应如何照会该使。以释其疑。即著妥为办理。至岑毓英等办理迟延。前经降旨责问。并令李瀚章迅速赴滇。会同讯办。李瀚章等自当遵旨讯办。此时暂缓明降谕旨。仍著李鸿章、丁日昌、权衡轻重。察看情形。随时与总理各国事务王大臣妥为筹议。李鸿章另片奏、请饬薛焕赴滇帮办等语。著吴棠传知该前侍郎薛焕。迅速赴滇。帮同李瀚章办理一切。以资得力。将此由五百里各密谕知之。现月　　

○癸酉。太宗文皇帝忌辰。遣官祭昭陵。　　

○谕内阁。载迁等奏、援案请拨款项恭备要差一摺。本年九月闲。朕恭奉慈安端裕康庆皇太后慈禧端佑康颐皇太后躬送穆宗毅皇帝孝哲毅皇后梓宫奉移山陵。所有恭备陵寝一切要差。需款孔亟。著李鸿章饬令藩司筹拨银一万两。务于八月内委员解交永济库。以备应用。现月　　

○又谕。景瑞奏、请拨银两以备要差一摺。朕于本年九月闲。恭奉慈安端裕康庆皇太后慈禧端佑康颐皇太后躬送穆宗毅皇帝孝哲毅皇后梓宫奉移山陵。沿途驻跸地方。修理桥梁道路。并行宫等处工程。自应豫为筹办。现在该处永济筹备两库。存项无多。景瑞请援案于直隶藩库拨银一万二千两。以备支用。即著李鸿章饬令藩司。迅即如数筹拨。毋误要需。景瑞一面赶紧派员撙节动支。妥为备办。事竣后核实咨送报销。勿稍浮冒。现月　　

○命户部照案豫拨款项。给守护大臣恭备奉移山陵差。摺包　　

○以惇亲王现在驻工。命贝子载容署所管镶黄旗满洲都统。明发　　

○予江西解饷来京遭风殒命同知邓抡芳祭葬恤荫。摺包　　

○甲戌。宣宗成皇帝诞辰。上诣奉先殿寿皇殿行礼。内记注　　

○谕内阁。都察院奏、童生呈递条陈后乘闲逃逸。请饬查拏。并将吏目议处一摺。据称河南祥符县童生李正元。以著有箴策条陈。赴该衙门呈递。当经该衙门将该童生交南城吏目张士传看守。查阅该童生所呈各篇。字句多有违碍。正拟驳斥发还。旋据该吏目呈报。押带李正元赴院发落时。该童生乘闲逃逸等语。童生李正元。著步军统领衙门、顺天府五城御史、一体严拏务获。并著河南巡抚查明李正元如已回籍。即交该地方官惩治。严加管束。所有签差不慎之南城吏目张士传。著交部照例议处。现月　　

○乙亥。太祖高皇帝忌辰。遣官祭福陵。　　

○帮办新疆军务大臣乌鲁木齐都统金顺奏、接收钦差大臣景廉移交营勇粮饷。前奉谕究应驻扎何处。方为相宜。业经前进驻扎济木萨。但古城夙称要地。驻营尚多。现拟斟酌情形。往来济古。随时兼顾。以资周密。得旨。该都统于接管后。将兵勇择要驻扎。并与左宗棠将进剿及转运事宜。实力筹办。以副委任。摺包　　

○又奏、防御桂斌。因性情乖谬革职。开复后故态复萌。请先行革职。得旨。桂斌著先行革职。交该都统查明实据。奏请惩办。摺包　　

○命都察院左都御史魁龄管理武备院事务。惇亲王毋庸管理。现月　　

○以内阁学士翁同和署刑部右侍郎。夏同善毋庸兼署。现月　　

○予前署古城领队大臣惠庆死事案内。漏叙之妻妾及女。附祀惠庆专祠。摺包　　

○予故留营差遣直隶州知州王寿彭祭葬恤荫。摺包　　

○丙子。谕军机大臣等。曾国荃奏、黄河南北两岸各汛。本年夏令以后。水势过大。工程危险。原请钱粮。实属不敷应用。请于南岸各厅添拨银八万三千四百两。北岸各厅添拨银四万五千六百两等语。著刘齐衔督饬藩司。于霜降以前。赶紧如数筹拨。以资修守。毋稍迟误。现月　　

○以吏部左侍郎恩承为总管内务府大臣。现月　　

○以兴林出差。命正黄旗蒙古副都统伊昌阿、署正黄旗护军统领。正红旗满洲副都统托云署镶蓝旗满洲副都统。　　

○以岳林出差。命正红旗汉军副都统祥亨署镶红旗护军统领。　　

○丁丑。高宗纯皇帝诞辰。上诣寿皇殿行礼。内记注　　

○缅甸国纳贡使臣。直也驮纪。们腊们甸沮阿素。在神武门外瞻觐。外记注　　

○戊寅。谕内阁。吴大澂奏、特参教官声名陋劣一摺。陕西邠州训导薛培庚。性情乖张。不知检束。著即行革职。以肃官方。现月　　

○谕军机大臣等。丁宝桢奏、川省采办天坛望镫杆木植。请仍由海运津等语。山东运河。本不宽深。两岸率多湾曲。近因黄水迭次冲漫。南来船只。绕越而行。节节阻浅。若此项木植。仍由运河行走。必致掉运不灵。贻误匪浅。著吴棠仍照直隶总督李鸿章等原议。将此项木植由上海搭船运津。以期迅速。将此谕令知之。现

月

　　

○又谕。丁宝桢奏、敬陈管见一摺。据称黑龙江＜闲＞练军旅。不可召募流民。所奏不为无见。流民游猾性成。原虑易聚难散。不免滋生事端。前据该将军丰绅等覆奏。亦称不敢轻议招集。此事并未经举行。另片奏、各国兵船多只。前来烟台停泊等语。著丁宝桢密为防范。并将以后情形。随时探明具奏。将此由四百里谕令知之。现月　　

○又谕。沈葆桢等奏、淮军全数凯撤。沈葆桢奏、沥陈感惧下沉各一摺。淮军各营。业于六七月闲内渡。全数凯撤。台湾事宜。业交王凯泰接办。该抚务当通盘筹画。悉心经理。总兵宋桂芳已经到台。前往苏澳。所有台北应办各事。即著饬令该总兵认真举办。沈葆桢业经内渡。该督到省后。即与文煜等会商。将船政事宜。速为交代。前已有旨。令沈葆桢将善后诸务。与王凯泰筹商完竣后。即行前赴新任。沈葆桢此次奏报。自系尚未接奉前旨。两江关系紧要。沈葆桢膺此重任。自当实力实心。勉图报称。仰副朝廷倚畀之殷。著懔遵前旨。将船政交代后。迅赴新任。毋庸来京陛见。将此由六百里各谕令知之。现月　　

○又谕。新授福建按察使张岳龄。能否胜任。著李鹤年、王凯泰、随时察看。据实具奏。将此各谕令知之。现月　　

○福州将军文煜等奏、海神助顺。请于安平海口专建祠宇。并敕加封号。下礼部议。现月　　

○向导处奏、现改纪庄安设尖营。从之。摺包　　

○以捐修慕陵土平桥工程予关防员外郎富基武备院卿衔尚膳正群书郎中富铨护军参领衔。内管领文英四品衔。摺包以捐办慕陵南案山树株。饬内务府核给降调尚膳正春华。奖叙。摺包　　

○以亏短银两逮问山东已革甯海州知州王玺监追。革已故海阳县知县章文涌、前署安邱县知县韩文和职。并籍产。备抵。现月　　

○予积劳瘴故。福建船政绅士分省知县吴鼎燮。台湾稽查路工浙江参将卢为霖。帮办抚番候选县丞莫廷璋。祭葬恤荫。摺包　　

○予积劳病故。铭武等军营员福建候补县丞李际泰。东河候补县丞姚正中。候补卫守备王万邦。祭葬恤荫。摺包　　

○旌表山东胶州烈女田氏。摺包　　
</div>
    <div class="pagination">
<a href="清实录光绪朝实录_page22.html">上一页</a><span>...</span><a href="清实录光绪朝实录_page18.html">18</a><a href="清实录光绪朝实录_page19.html">19</a><a href="清实录光绪朝实录_page20.html">20</a><a href="清实录光绪朝实录_page21.html">21</a><a href="清实录光绪朝实录_page22.html">22</a><span class="current-page">23</span><a href="清实录光绪朝实录_page24.html">24</a><a href="清实录光绪朝实录_page25.html">25</a><a href="清实录光绪朝实录_page26.html">26</a><a href="清实录光绪朝实录_page27.html">27</a><a href="清实录光绪朝实录_page28.html">28</a><span>...</span><a href="清实录光绪朝实录_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
