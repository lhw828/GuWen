<!DOCTYPE html>
<html>
<head>
    <meta charset="UTF-8">
    <title>东观汉记 - 第 50 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东观汉记 - 第 50 页/共 61 页</h1>
    <div class="content">      　　黄香知古今，记群书无不涉猎，〔一二〕兼好图谶天官星气钟律历筭，〔一三〕穷极道术。京师号曰“天下无双，江夏黄童”。国士瞻重，〔一四〕京师贵戚慕其声名，更馈衣物。拜尚书郎。御览卷二一五
      　　黄香，字文强，拜尚书郎，数陈得失，赏赐常增异同位。时车驾居南宫，尚书新成，诏赐演什物。以香父在，赐卧几、灵寿杖。〔一五〕书钞卷六０
      　　黄香为尚书郎，尝独止宿台上，昼夜不离省闼，上闻善之。〔一六〕御览卷二一五
      　　黄香拜左丞，〔一七〕功满当迁，和帝留，〔一八〕增秩。书钞卷六０
      　　黄香上疏曰：“以锥刀小用，蒙见宿留。”〔一九〕文选卷三七曹植求自试表李善注
      　　黄香为尚书，晓习边事，每行军调度，动得事中。〔二０〕上知其勤，数加赏赐。御览卷二七八
      　　黄香为尚书令，〔二一〕上爱其才，每朝台阁，遂见尊重。香之勤力忧公，畏慎周密，每用奏议，所建画未尝流布。然执事平法，常持轻类，全活非一。书钞卷五九
      　　黄香，字文强，迁魏郡太守，〔二二〕俗每交代，〔二三〕添设储峙辄数千万。香未入界，移敕悉出所设什器。及到，颇有，即彻去。到官之日，不祭灶求福，闭门绝客。书钞卷三八
      　　〔一〕　“黄香”，范晔后汉书卷八０有传。又见汪文台辑谢承后汉书卷五、司马彪续汉书卷五。
      　　〔二〕　“字文强”，学林卷七扇枕条云：范晔后汉书“香本传字文彊，而东观汉记字文孺。尝观诸史所引东观汉记，其言亦有无伦义而不可取信者，盖当时所记，多出于风传，如西京杂记、李肇国史补类，未必皆可信。而后之作史者往往多取而编入史中，不能不招瑕也”。他书所引东观汉记皆云黄香字文强，学林作者王观国所见东观汉记作“文孺”，字有讹误，不足为据。
      　　〔三〕　“江夏安陆人”，此句原无，御览卷二六四、卷三八四引有，今据增补。
      　　〔四〕　“掾”，原脱此字，书钞卷七七引有，今据增补。汉代制度，郡置五官掾，署功曹及诸曹事，为郡主要员吏之一。
      　　〔五〕　“刘设教令署香门下孝子”，此句脱误较多。范晔后汉书黄香传云：香“年九岁，失母，思慕憔悴，殆不免丧，乡人称其至孝。年十二，太守刘护闻而召之，署门下孝子，甚见爱敬”。由是可以推知此句大意。
      　　〔六〕　“躬亲勤苦”，书钞卷七七引作“躬勤劳苦”，初学记卷一七，类聚卷二０、卷六九，御览卷七０九引作“躬执勤苦”，御览卷二六四引作“躬勤左右”。
      　　〔七〕　“暑即扇床枕，寒即以身温席”，此二句原无，姚本有，类聚卷二０引亦有，今据增补。又书钞卷一三三，初学记卷一七，类聚卷六九，御览卷二六四、卷四一二、卷七０二、卷七０七、卷七０九，类林卷一、卷一三，合璧事类外集卷五一亦引，文字互有异同。鸣沙石室古籍丛残所收古类书引作“冬温席，恐其寒，夏扇枕，恐其热”，字句多有改易。此条聚珍本据各书引征连缀为“黄香，字文彊，江夏安陆人也。父况，举孝廉，为郡五官掾，贫无奴仆，香躬执勤苦，尽心供养，冬无被葱，而亲极滋味，暑即扇床枕，寒即以身温席”。事类赋卷一四引作“黄香至孝，夏以扇侍于亲侧”。学林卷七扇枕条云：“后汉黄香传不载扇枕事，陶渊明作孝士传赞曰：‘黄香九岁失母，事父竭力以致孝养，暑月则扇床枕。’李瀚蒙求曰：‘黄香扇枕。’注蒙求者引东观汉记曰：‘黄香事母至孝，暑月扇枕。’在渊明传则云‘事父’，在东观汉记则云‘事母’，世患无所质证。观国按：后汉书黄香传：‘年九岁失母，思慕憔悴，殆不免丧，乡人称其至孝。年十二，太守刘护闻而召之，辟门下孝子。香家贫，内无仆妾，躬执苦勤，尽心奉养，遂博学经典。’盖本传先云‘九岁失母’，后云‘年十二，太守召为门下孝子，家贫，尽心奉养’，则香犹有父在而尽心奉养也，然则香为父扇枕可知矣。”
      　　〔八〕　“日下无双，江夏黄香”，此二句御览卷四九五引作“天下无双，江夏黄童”。
      　　〔九〕　“江夏黄童也”，此条书钞卷九八、类聚卷五五、鸣沙石室古籍丛残所收古类书亦引，文字大同小异。
      　　〔一０〕“章帝赐黄香淮南、孟子各一通”，此条聚珍本连缀于上条之前，有失原书旧貌。书钞卷一九引云：“黄香诣东观，赐淮南、孟子。”可见黄香获赐淮南子、孟子二书是在诏许入东观读书之后。
      　　〔一一〕“黄白葛各一端”，“葛”，聚珍本作“絺”。此条杜工部草堂诗笺补遗卷三送段功曹归广州引作“黄香为郎，召诣安福殿，赐白葛各一端”。文句有删节，“赐”字下又脱“黄”字。
      　　〔一二〕“记”，此字上或下脱漏一字。御览卷六一二引谢承后汉书无此字。
      　　〔一三〕“好”，姚本、聚珍本作“明”，初学记卷一一引同。
      　　〔一四〕“国士瞻重”，此句原无，姚本、聚珍本有，初学记卷一一引同，今据增补。
      　　〔一五〕“赐卧几、灵寿杖”，此条聚珍本仅辑“以香父尚在，赐卧几、灵寿杖”二句。按御览卷七一０引云：“黄香为尚书郎，以香父尚在，赐卧几、灵寿杖。”可见聚珍本是据御览辑录。此条书钞卷一九亦引，文字极简略。
      　　〔一六〕“上闻善之”，此条书钞卷三六、卷六０亦引，文字微异。聚珍本把此条文字连缀于上条之前，与原书不符。范晔后汉书黄香传云：“后召诣安福殿言政事，拜尚书郎，数陈得失，赏赉增加。常独止宿台上，昼夜不离省闼，帝闻善之。”由是可知，陈得失，被赏赐在前，止宿台上，不离省闼在后。
      　　〔一七〕“黄香拜左丞”，事在和帝永元四年，见范晔后汉书黄香传。
      　　〔一八〕“和帝留”，晏元献公类要卷一四引同。聚珍本作“诏书留”。
      　　〔一九〕“蒙见宿留”，此条文选卷三七曹植求通亲亲表李善注亦引。
      　　〔二０〕“中”，聚珍本作“理”。
      　　〔二一〕“黄香为尚书令”，和帝永元六年，黄香迁尚书令，见范晔后汉书黄香传。此下四句聚珍本无。
      　　〔二二〕“迁魏郡太守”，事在殇帝延平元年，见范晔后汉书黄香传。
      　　〔二三〕“俗每交代”，此句姚本、聚珍本作“俗每太守将交代”。
      　　黄琼
      　　黄琼，〔一〕字世英，以德行高妙，公车征拜议郎，〔二〕丰之职也。〔三〕书钞卷五六
      　　〔一〕　“黄琼”，范晔后汉书卷六一有传。袁宏后汉纪卷二二亦略载其事。
      　　〔二〕　“公车征拜议郎”，范晔后汉书黄琼传载：“永建中，公卿多荐琼者，于是与会稽贺纯、广汉杨厚俱公车征。……琼至，即拜议郎，稍迁尚书仆射。”
      　　〔三〕　“丰之职也”，此句字有衍误，永乐大典卷二七二七引无“之”字。姚本、聚珍本皆未辑录此句。
      　　黄琬
      　　黄琬，〔一〕字子琰，江夏安陆人。琬少失父，曾祖香，祖琼，并有高名。〔二〕姚本
      　　〔一〕　“黄琬”，范晔后汉书卷六一有传。袁宏后汉纪卷二七亦略载其事。
      　　〔二〕　“并有高名”，此条又见聚珍本，惟无“江夏安陆人”一句。二本辑自何书，不详。
      　　李固
      　　李固，〔一〕字子坚，汉中南郑人也，司徒郃之子。固貌状有奇表，鼎角匿犀，足履龟文。〔二〕少好学，常步行随师，不远千里。御览卷七二九
      　　〔一〕　“李固”，范晔后汉书卷六三有传。又见汪文台辑谢承后汉书卷三、司马彪续汉书卷四、张璠汉记。
      　　〔二〕　“鼎角匿犀，足履龟文”，范晔后汉书李固传李贤注云：“鼎角者，顶有骨如鼎足也。匿犀，伏犀也。谓骨当额上入发际隐起也。足履龟文者二千石，见相书。”
      　　陈寔
      　　陈寔在乡闾，〔一〕平心率物。有盗夜入其室，止于梁上。寔命子孙训之曰：“不善之人未必本不慈，习与性成，如梁上君子是也。”盗惊，自投地。寔徐譬之曰：“视君状貌，不似恶人，宜深克己反善，然当由贫，今遗绢二疋。”自是一县无复盗窃。〔二〕记纂渊海卷六０
      　　〔一〕　“陈寔”，字仲弓，颍川许人，范晔后汉书卷六二有传。又见汪文台辑谢承后汉书卷三、司马彪续汉书卷四、华峤后汉书卷二。袁宏后汉纪卷二三略载其事。蔡中郎文集卷二有文范先生陈仲弓铭、二陈太丘碑，隶释卷一八有太丘长陈寔坛碑，隶续卷一九有司空掾陈寔残碑，亦皆载录其事。
      　　〔二〕　“自是一县无复盗窃”，范晔后汉书陈寔传云：“寔在乡闾，平心率物。……时岁荒民俭，有盗夜入其室，止于梁上。寔阴见，乃起自整拂，呼命子孙，正色训之曰：‘夫人不可不勉。不善之人未必本恶，习以性成，遂至于此，梁上君子者是矣！’盗大惊，自投于地，稽颡归罪。寔徐譬之曰：‘视君状貌，不似恶人，宜深克己反善。然此当由贫困。’令遗绢二匹。自是一县无复盗窃。”与此大同小异。
      　　吴佑
      　　吴佑，〔一〕字季英，陈留长垣人。父恢，为南海太守。佑年十二，恢欲杀青简以写经书，佑谏曰：“今大人逾越五岭，远在海滨，其俗旧多珍怪。此书若成，则载之兼两。昔马援以薏苡兴谤，〔二〕王阳以衣囊邀名。〔三〕嫌疑之间，诚先贤所慎也。”恢乃止，抚其首曰：“吴氏世不乏季子矣。”〔四〕御览卷三八四　　吴佑年二十丧父独居，家无担石，而不受赡遗。常牧豕于长垣泽中，行吟经书。遇父故人，谓之曰：“卿二千石子，而杖鞭牧豕，纵子无耻，奈君父何？”佑辞谢而已，守志如初。〔五〕类聚卷九四
      　　公沙穆来游太学，无资粮，乃变服客佣，为吴佑赁舂。佑与语，大惊，遂共定交于杵臼之间。〔六〕御览卷八二九
      　　吴佑，字季英，陈留人。迁胶东侯相，〔七〕政唯仁简，以身率物。民有相争诉者，辄闭合自责，然后科其所讼，〔八〕以道譬之。或身到闾里，重相和解。自是之后，争隙省息，吏民不欺。御览卷二四八
      　　〔一〕　“吴佑”，范晔后汉书卷六四有传。又见汪文台辑司马彪续汉书卷四、袁山松后汉书、张璠汉记。袁宏后汉纪卷二一亦略载其事。
      　　〔二〕　“昔马援以薏苡兴谤”，范晔后汉书马援传云：“援在交址，常饵薏苡实，用能轻身省欲，以胜瘴气。南方薏苡实大，援欲以为种，军还，载之一车。时人以为南土珍怪，权贵皆望之。援时方有宠，故莫以闻。及卒后，有上书谮之者，以为前所载还，皆明珠文犀。马武与于陵侯侯昱等，皆以章言其状，帝益怒。援妻孥惶惧，不敢以丧还旧茔，裁买城西数亩地槁葬而已，宾客故人莫敢吊会。”李贤注引神农本草经云：“薏苡味甘，微寒，主风湿痹下气，除筋骨邪气，久服轻身益气。”
      　　〔三〕　“王阳以衣囊邀名”，“王”字原误作“其”，聚珍本作“王”，与范晔后汉书吴佑传同，今据改正。王吉字子阳，汉书艺文志云：“传齐论者，昌邑中尉王吉、少府宋畸、御史大夫贡禹、尚书令五鹿充宗、胶东庸生，唯王阳名家。”颜师古注云：“王吉字子阳，故谓之王阳。”汉书王吉传云：吉“好车马衣服，其自奉养极为鲜明，而亡金银锦绣之物。及迁徙去处，所载不过囊衣，不畜积余财。去位家居，亦布衣疏食。天下服其廉而怪其奢，故俗传‘王阳能作黄金’”。风俗通义正失篇王阳能铸黄金条亦载此事。
      　　〔四〕　“季子”，谓季札。
      　　〔五〕　“守志如初”，此条初学记卷二九亦引，字句稍略。
      　　〔六〕　“遂共定交于杵臼之间”，此条御览卷七六二亦引，字句微异。
      　　〔七〕　“迁胶东侯相”，原无“侯”字，御览卷四一九引有此字，今据增补。范晔后汉书吴佑传云：“佑以光禄四行迁胶东侯相。”
      　　〔八〕　“然后科其所讼”，此句御览卷四一九引作“然后断其讼”。
      　　任尚
      　　任尚编草为船，〔一〕置于□上以渡河，掩击羌胡。书钞卷一三八
      　　〔一〕　“任尚”，范晔后汉书无传，其事散见安帝纪、西羌传等篇。
      　　张耽〔一〕
      　　耽将吏兵，绳索相悬，上通天山。〔二〕范晔后汉书卷六顺帝纪李贤注
      　　〔一〕　“张耽”，范晔后汉书无传。
      　　〔二〕　“上通天山”，范晔后汉书顺帝纪永和六年载：“使匈奴中郎将张耽大破乌桓、羌胡于天山。”其下李贤引此文作注。
      　　朱遂
      　　中山相朱遂到官，〔一〕不出奉祠北岳。诏曰：“灾暴缘类，符验不虚，政失厥中，狼灾为应，至乃残食孩幼，朝廷愍悼，思惟咎征，博访其故。山岳尊灵，国所望秩，而遂比不奉祠，怠慢废典，不务恳恻，淫刑放滥，害加孕妇，毒流未生，感和致灾。其详思改救，追复所失。有不遵宪，举正以闻。”〔二〕司马彪续汉书五行志刘昭注
      　　〔一〕　“朱遂”，不见范晔后汉书。
      　　〔二〕　“举正以闻”，司马彪续汉书五行志云：“顺帝阳嘉元年十月中，望都蒲阴狼杀童儿九十七人。时李固对策，引京房易传曰：‘君将无道，害将及人，去之深山以全身，厥妖狼食人。’陛下觉寤，比求隐滞，故狼灾息。”其下刘昭引此条文字作注。
      　　张奂
      　　张奂，〔一〕字然明，为安定属国都尉。〔二〕羌离湳上奂马二十匹，〔三〕奂召主簿张祁入，于羌前以酒酹地曰：“使马如羊，〔四〕不以入厩。使金如粟，不得入怀。”尽还不受。类聚卷九三　　张奂，使匈奴中郎将，〔五〕时休屠各及朔方乌桓并同反叛，〔六〕遂烧度辽将军门，〔七〕引屯赤坑，〔八〕烟火相望。兵众大恐，各欲亡去。奂安坐帷中，与弟子诵书自若，〔九〕军士稍安。〔一０〕初学记卷一八
      　　桓帝时，〔一一〕张奂为武威太守，〔一二〕其妻怀孕，梦见带奂印绶，登楼而歌。乃讯之于占者，曰：“必生男，复临兹邦，〔一三〕命终此楼。”既而生猛，〔一四〕以建安中为武威太守，〔一五〕杀刺史邯郸商，州兵围之急，猛耻见擒，乃登楼自焚而死。御览卷三六０
      　　〔一〕　“张奂”，敦煌渊泉人，范晔后汉书卷六五有传。又见汪文台辑谢承后汉书卷四、司马彪续汉书卷四、华峤后汉书卷二。袁宏后汉纪卷二二亦略载其事。
      　　〔二〕　“为安定属国都尉”，桓帝永寿元年，张奂为安定属国都尉。见范晔后汉书张奂传。
      　　〔三〕　“羌离湳上奂马二十匹”，范晔后汉书张奂传云：“羌豪帅感奂恩德，上马二十匹，先零酋长又遗金鐻八枚。”故下文有“使金如粟”之语。此句下当有遗金鐻事，今脱去。
      　　〔四〕　“如羊”，与下文“如粟”，皆以喻多。
      　　〔五〕　“使匈奴中郎将”，原无“中郎将”三字，姚本、聚珍本同。书钞卷一三二、御览卷七００引有，今据增补。据范晔后汉书张奂传，奂由安定属国都尉迁使匈奴中郎将。
      　　〔六〕　“时休屠各及朔方乌桓并同反叛”，原无“时”字、“各”字，御览卷七００引有，书钞卷一三二引亦有“各”字，今据增补。范晔后汉书张奂传与此文字全同。
      　　〔七〕　“遂烧度辽将军门”，范晔后汉书张奂传李贤注：“时度辽将军屯五原。”
      　　〔八〕　“引屯赤坑”，此句姚本、聚珍本作“列屯赤地”，书钞卷一三二、初学记卷二五引同。按“引屯赤坑”句不误，范晔后汉书张奂传作“引屯赤坑”。“坑”、“坑”二字同。
      　　〔九〕　“诵书”，书钞卷一三二引作“讲论”，御览卷七００引作“讲书”。
      　　〔一０〕“军士稍安”，此条万花谷后集卷一六、合璧事类卷三三亦引，字句大同小异。
      　　〔一一〕“桓帝时”，此句原无，御览卷三九九引有，今据增补。
      　　〔一二〕“张奂为武威太守”，范晔后汉书张奂传云：“延熹元年，鲜卑寇边，奂率南单于击之，斩首数百级。明年，梁冀被诛，奂以故吏免官禁锢。……在家四岁，复拜武威太守。”
      　　〔一三〕“兹”，御览卷三九九引作“此”。
      　　〔一四〕“生猛”，御览卷三九九引作“生子猛”。
      　　〔一五〕“以建安中为武威太守”，此句以下御览卷三九九引作“建安中为武威太守，前郡守邯郸商为猛所杀，据郡反，为韩遂所攻。自知必死，乃登楼自烧而终”。
      　　段颎
      　　段颎，〔一〕字纪明，有文武智略。窦谗等聚众为乱，〔二〕诏遣中郎将有文武者，尹颂时表用颎。其日拜颎，授节剑佩刀衣裳车马束帛，将平阳骑。颎到所，设施方略，纠举通急，行古司马兵法、孙吴之术，旬月群盗悉破。〔三〕书钞卷六三　　段颎破羌，〔四〕明年春，余羌复与绕河大寇张掖。〔五〕颎下马大战，〔六〕力尽，虏亦引退。〔七〕颎追斩之，〔八〕且追且战，昼夜相攻，〔九〕割肉食雪，四十余日。书钞卷一五二
      　　段颎上疏曰：“先零东羌讨之难破，降为上策，战为下计。”〔一０〕文选卷五六陆倕石阙铭李善注
      　　太后诏云：“此以慰种光、马贤等亡魂也。”〔一一〕范晔后汉书卷六五段颎传李贤注
      　　颎复追羌出桥门谷。〔一二〕范晔后汉书卷六五段颎传李贤注
      　　段颎曰：“张奂事势相反，〔一三〕遂怀猜恨。”文选卷二八鲍照白头吟李善注
      　　段颎起于徒中，为并州刺史，有功，征还京师。颎乘轻车，介士鼓吹，曲盖朱旗，马骑五万余匹，〔一四〕殷天蔽日，钲铎金鼓，雷振动地，连骑继迹，弥数十里。〔一五〕御览卷三三八
      　　段颎灭羌，诏赐钱十万，〔一六〕七尺绛襜褕一具。〔一七〕书钞卷一二九
      　　段颎灭羌，诏赐颎赤帻大冠一具。〔一八〕御览卷六八四
      　　段颎上书曰：“又掠得羌侯君长金印四十三，铜印三十一，锡印一枚，及长史、司马、涉头、长燕、鸟校、棚水塞尉印五枚，紫绶三十八，〔一九〕艾绶二十八，〔二０〕黄绶二枚，皆簿入也。〔二一〕书钞卷一三一
      　　〔一〕　“段颎”，武威姑臧人，范晔后汉书卷六五有传。
</div>
    <div class="pagination">
<a href="东观汉记_page49.html">上一页</a><span>...</span><a href="东观汉记_page45.html">45</a><a href="东观汉记_page46.html">46</a><a href="东观汉记_page47.html">47</a><a href="东观汉记_page48.html">48</a><a href="东观汉记_page49.html">49</a><span class="current-page">50</span><a href="东观汉记_page51.html">51</a><a href="东观汉记_page52.html">52</a><a href="东观汉记_page53.html">53</a><a href="东观汉记_page54.html">54</a><a href="东观汉记_page55.html">55</a><span>...</span><a href="东观汉记_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
