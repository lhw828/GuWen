<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1208 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1208 页/共 1860 页</h1>
    <div class="content">○乙亥。谕、三法司核拟阜宁县民陈有茂、与胞弟陈有盛争闹。致伊母万氏服卤身死一案。照子威逼父母致死例、拟以斩决。陈有茂因田价细故。与弟连次争闹。复逼妻寻死。图赖其弟以致伊母爱怜少子。忿激自尽。核其情罪较重。自属法所难宽。惟所引子威逼父母例文。于义实为未协。明刑所以弼教。若以威逼二字属之子孙。于父母、祖父母。言之不顺。岂可著为法令。此等准情定罪。当改为子孙不孝。致父母自尽。定为例条。庶足以饬伦常而示惩儆。所有此案即著照此改正。第子孙不孝其亲。情节轻重不同。亦有未可概拟斩决者。并著刑部详悉酌议具奏。寻议、嗣后凡子孙不孝、致祖父母、父母自尽之案。如审有触忤干犯情节。致亲窘迫自尽。即拟以斩决。若行为违犯教令。致亲抱忿轻生者。酌拟绞候。庶按情定罪。各有等差。再查律例内、尚有卑幼威逼尊长。军民威逼本官致死之条。立言亦觉不顺。应请俱改为因事致迫守样。似觉允当。从之　　

○谕军机大臣等、在京居住之杨素、本系金川人。自能知彼处地势。著赏给六品顶带。并赏戴蓝翎。派副前锋校德明额、带往四川军营。交与温福、令为向导。其德明额、即留军前差遣。　　

○调贵州巡抚李湖、为云南巡抚。以贵州布政使图思德、为贵州巡抚　　

○予故和硕和亲王永璧、祭葬如例。谥曰勤　　

○予故扎噜特镇国公纳逊额尔克图、致祭如例　　

○添铸辟展同知、巡检、关防、印信、从陕甘总督文绶请也。　　

○丙子。谕军机大臣等、前据彰宝奏、诺穆亲在滇抚任内一载有余。拘谨太过。办理日形竭蹙等语。因令诺穆亲来京。将彰宝原摺与之阅看。复令军机大臣传旨询问。诺穆亲亦自认才识拘泥。不能称职。诺穆亲本一硁硁自守、局面狭小之人。自简任滇抚以来。于地方公务。全无整饬。即如该省铜盐二事。最关紧要。乃节年堕缺。并不及早清厘。前据奏、各州县盐觔。堕运堕销。直至将离任时。始以一奏塞责。今日据李湖奏、辛卯年应运铜觔。尚未兑足。其添拨豫备之项。亦以程站未定。办运不前。此皆诺穆亲、因循贻误所致。李湖、向来办事认真。是以擢用巡抚。近复将伊调任云南。李湖、务须实力整顿。于盐课铜觔。尤当悉心调剂。毋使再有迟误。若亦如诺穆亲之专办日行事件。而置铜盐积弊。及一切要务于不问。则负朕委任期望之意。著将此传谕知之。并将彰宝奏诺穆亲原摺。钞寄阅看　　

○又谕曰、僧格桑罪大恶极。必当立擒寸磔。固不待言。前以僧格桑若即就擒。或逃往金川。索诺木即经擒献。并且退地输诚立誓。尚可恕其已往。此朕迁就完事之见。今思两酋狼狈为奸。罪实相等。僧格桑占据沃克什之地。索诺木亦占据革布什咱之地。同一侵扰邻疆。僧格桑敢于抗拒王师。索诺木亦竟敢帮兵暗助。其梗化并无分别。不宜独从原宥。且革布什咱侵地。既全收复。尤难歇手。是以昨谕温福、桂林、于平定小金川后。即分路进剿金川。即使僧格桑逃往该处。亦不必更向索取。惟有统兵直入。乘其不备。并擒索诺木、方可完事。总之两酋党恶抗命。实为边境之害。若除僧格桑、而不并除索诺木。则根株不净。久必复滋事端。前闻索诺木、有欲并吞各土司、杀至维州桥之语。是竟敢图侵内地。尤为可恶。今翦灭小金川虽暂遏其鸱张之势。而狼性难驯。不能保其不萌故智。纵使索诺木、慑我兵威。亲诣军门请罪。于革布什咱已复之地。立誓不敢再侵。亦不足信。朕非必欲穷兵黩武。但既已用兵。不得不为长久之计。现在调集各省精锐。又派有练习带兵之大臣。乘胜冞入。最为迅便。因此多费帑金。亦所不惜。若稍涉游移。难保不贻后悔。万一大兵既彻。贼酋复敢窥伺边境。甚或侵我绿营。尚复成何事体。其势不得不更烦师旅。则另起炉灶。尤为非策。温福等、当视进剿金川一事。为目前切要之务。实心筹画。妥速办理。所谓兵贵先声。其机宜尤不可稍忽　　

○旌表守正捐躯之江苏昆山县民朱受观妻秦氏　　

○丁丑。谕曰、诺穆亲著加恩作为头等侍卫。前往乌什、换图桑阿来京。诺穆亲至彼。自备资斧。办理领队大臣事务　　

○以左副都御史景福、为盛京工部侍郎。盛京刑部侍郎朝铨、兼管奉天府府尹事务　　

○直隶总督周元理疏报、临榆、玉田、阜平等、三县。问垦田地十七顷三十三亩有奇　　

○旌表守正被戕之安徽阜阳县民尹成化妻张氏　　

○戊寅。上诣畅春园、问皇太后安　　

○谕军机大臣等、据徐绩奏、东省衮、沂、曹、三府。俱得雨深透。其余各府。三月内完得透雨。而近省一带。望雨尤殷等语。现在麦苗正当长发之时。急需甘霖接济。著传谕徐绩、即将未经得雨各府。将收割时、是否分数略减。尚可不致成灾。及此数日内曾否得雨情形。速行具摺奏闻。以慰廑念寻奏、东省缺雨之济、东、泰、武、青、莱、登、七府。惟泰安府属之泰安、新泰、二县。于四月十三日。得雨三寸、四寸。青州府属之临胊、临淄、寿光、安邱、四县。武定府属之滨州、莱州府属之潍县、平度州、掖县、于四月十四日。得雨一二三寸不等。均入土未深。臣现在率属竭诚叩祷。一俟得雨。即行具奏。报闻　　

○又谕、前据何煟奏、罗山县革书李凤仪、首告查世柱、著书不法一案。朕阅书内签出各条。尚不至于悖逆。是以部覆时。从宽改为斩候。并阅供词内。有与李凤仪曾因房屋结讼之语。恐其不无挟仇讹诈情事。因谕该抚、秉公查讯。今据何煟覆奏、审出李凤仪、挟嫌索银起衅缘由。果不出朕之所料。何煟素称好善。遇此等案有冤情。何不早为奏明申雪。若非朕先几烛见。则查世柱、不几枉罹重辟乎。至另摺所奏、审拟邪教一案。已批三法司核拟。及阅谌梅家、搜出王中所传逆书。内有平明不出周刘户。进在戊辰己巳年之句。朕阅平明之明。左旁日字有补改痕迹。细察笔法。系胡字迁就改易而成。其为大逆显然。即后页也学太公渭水事。一钓周朝八百秋二语。亦俨然有自居太公兴周之意。不可不彻底严究。以申国法。何煟于此案视为寻常邪教。第就搜出之书。照例黏签。并未留心察看。遂为其所朦耳。朕初非有意推求。然一经寓目。无不立辨。亦由此等鬼蜮伎俩。实为覆载所不容。其自然败露。正所谓天网恢恢。更有无从遁匿者。著将原书发交何煟阅看。令其将平胡字样。切实严讯。并所云周刘户。意必有姓周刘之人。逐一悉心推鞫。务得实情。毋任丝毫掩饰。即行从重定拟具奏。以昭宪典而正人心。朕于谳牍轻重。惟视其人之自取。如查世柱之书。本无大罪。且由人倾构。即为昭灼其情。查明申理并将来秋审时。亦不予勾。至此案书内。词语包藏祸心。悖逆可恶。必当执法严办。使逆犯不致漏网朕鉴空衡平。一切期无枉纵。当宽则宽。当严则严。惟就案情核定。从不豫存成见也。至山东省审拟编书之王中、即王忠玉一犯。此人甚鬼诈。不可不设法严究。前经徐绩查讯。以平明为天明时运气流转。太公及八百秋。为行善可如太公有寿。问拟绞决。彼时因未见原书。已照部覆允行。今既察出字迹改补情形。则王中所供、皆系捏饰。昨已令军机大臣行文徐绩、如该犯尚未正法。即暂缓行刑。另行查办。著传谕徐绩、将书内悖逆情节。详悉严讯。若王中已经处绞。即将余犯严切根究。毋任遁饰。仍将讯拟情节。即行具奏。何煟摺暂缓交议。俟审明另降谕旨。将此一并传谕知之　　

○又谕、据彰宝奏、审拟越关私贩之王世学等各犯。分别斩决绞汰一摺。已批交三法司核拟速奏矣。至案内王化南、杨经、及李三老等、以内地民人。当此关禁严密之时。乃敢住居关外地方。且敢容留私贩人等。则其平日必有探听消息。私行漏洩情弊。自当执法惩创。俾边氓知所儆戒。该督仅拟迁徙内地安置。殊属非是。现已交法司改拟外遣完结。该民人等、久与徼外□□罢夷混处。即属汉奸。非但近边之腾越、永昌、不宜令其在彼潜滋事端。即移之云南省城。亦难信其不暗通声息。彰宝于此等边防要务。视同泛常。即尔草率定拟。全不知事体轻重。彰宝著传旨申饬　　

○吏部议覆、广西巡抚觉罗永德奏称牧令为民父母。苟实心抚字。何敢无故控官。惟州县不职民自向道府控诉。道府狃于积习。不据实申理。以致民怨无伸或赴省首告或赴部鸣冤。请嗣后道府等官。接受士民指控。即一面批准录词通报院司。一面就近查究。如道府徇庇。即将道府参革审拟。如在两司呈控亦照此办理。并予以定限。咨部分别题咨完结等语。查例载属员被士民告发得实。该上司仍不揭报。实属有心徇庇。无论同城不同城。将该上司降三级调用。今据奏称、道府接受士民告发。经年累月。匿不报闻。非寻常徇庇可比。自不应仅予议处。应如所请。嗣后道府有似此者。著该督抚一并参革审拟。以示惩儆但不定以咨报限期。保无拖延消弭之弊。亦应如所奏。凡遇此等案。即汇入命盗月报册内容部起限。分别题咨完结。如讳匿迟延。照例议处从之　　

○户部议准、福建巡抚余文仪疏称、侯官、南靖、福安、彰化等县。里民首垦各则田三十一顷六十九亩。请照水旱田例分别升科。诏安、凤山、两属冲坍各则田五顷一十七亩。援例豁除。从之　　

○旌表守正被戕之山东高密县民王田与女王氏　　

○己卯。谕军机大臣等、昨据何煟奏、查办李孟鈵、传布邪教一案。在谌梅家、搜出王中所传逆书内。平明之明。显有改补痕迹。经朕阅察其奸已传谕何煟、徐绩另行严切究审具奏。该犯王中、胆敢编造大逆书词复将挖改字迹原本流传豫省。冀掩其狂悖之迹。其存心狡谲险诈。尤为可恶。昨令将原书发交何煟。今思该犯王中、现在东省。著将该犯原书。即寄交徐绩、将王中严加刑讯。所有书内悖逆语句。逐一研质明确。从重定拟具奏。毋得稍有迁就。以致逆凶狡展漏网。将此传谕徐绩、并令何煟知之　　

○又谕、前据江西盘获钱度父子寄回银约三万金。并查出亲笔家信。有令伊子埋藏地窖夹壁之语。则其原籍必更有诡秘藏匿赃私等事。因令高晋、萨载严行查办。今据该督等奏、于伊江宁家内。搜出埋藏银二万六千余两。又查获金子二千两。亦系埋藏。闻拏寄顿。合计又值银二万两。不意钱度竟敢于负恩狼藉至于此极。实出情理之外。伊乃数年不食养廉之人。安得有如许积蓄。而通核金银各项。多至八九万金。实系从何处婪得。不可不严加刑讯。彻底根究。毋任稍有狡展。至伊子钱酆。不特在滇婪索多赃。深为可恶。并据高晋等、讯出钱酆、近在常德、定原任定远县知县陈长钧之女为妾。并闻伊设计哄骗。致堕术中。即此丧心败行。亦非人类。是钱度父子。情罪均极重大。恐外间尚未能尽得实情。著传谕袁守侗、李湖、即将钱度、钱酆、迅速严行审讯明确。定拟具奏。一面将伊父子遴委妥员。小心隔别管押。解送来京承审。或有不实不尽。经朕另行讯出。惟袁守侗等是问。途次或有疎虞。致令畏惧自戕。则袁守侗、李湖、获罪不小。伊二人岂不复思见朕耶。将此旨由六百里发往传谕知之。高晋等原摺。并著钞寄阅看　　

○又谕、据萨载奏、查办钱度常州等处田产摺内。称伊子钱酆、曾定湖南常德府城内、原任定远县陈长钧之女为妾。钱酆、现在陈长钧家内拏获。必有赀财寄顿。又钱度第五子。现赘松江城内张姓为壻。亦恐有随带财物。均经分咨查办等语。钱度婪赃败检。实出情理之外。现在本籍查出藏匿财产。为数不赀。伊子钱酆、既现居陈长钧家被获。所有随带寄顿财物。不可不彻底根究。今据梁国治奏到。已将钱酆寓所籍匣衣物查抄。并委员搜检陈长钧家。并无寄顿财物踪迹等语。陈长钧及钱酆家丁王俊等、以在楚省并无质对之人。仅将一面供词希冀搪塞。岂可信以为实。今陈长钧、王俊、既已解滇。著袁守侗详晰研究。勿致代为匿饰。此一节并谕袁守侗、李湖、知之。该抚仍就近悉心严密体访。实在有无寄匿别情。确查办理。毋任稍有隐漏。至钱度第五子。为松江张姓赘壻。必系张应田之家。张应田、现为衡永郴桂道。梁国治即调该员到省。面传朕旨。伊曾应治罪之人。朕保全其身家。仍用为道。今复有此事。伊当速派妥人迅速回籍。将钱度第五子所寄赀财。备细查明全行报出。毋得丝毫代为隐饰。致干重咎。将此谕一并令看。　　

○又谕曰、宋元俊收复革布什咱。因其番众内应。胸有成算。是以用力少而成功速。至前谕乘间进据噶拉依一节。宋元俊未筹及此。且所带兵练无多。原不能必其果有把握。桂林现在进攻僧格宗。为扫穴擒渠之计。宋元俊当回至桂林军营。随同进剿。至桂林奏称、收复革布什咱后。索诺木并不敢复图占夺。若平定小金川。该酋自必畏惧归诚。桂林之意。尚以擒获僧格桑、即可完局。不知众番酋之中。惟金川最为强悍。若不并事翦除。则根株不净。终贻后患。现今陕甘、贵州、节次调兵。已至二万。合之川省所有兵练约计四万有余。兵力不为不多。今于平定小金川后。即移师进剿。势有可乘。而役无另费。较为事半功倍。且金川虽有噶拉依之险。量与达乌一带。约略相同。今此处既可攻破。则金川之险。又何不可设法觅间进兵乎。况索诺木野性难驯。岂能信其不图吞并。若更滋扰革布什咱、沃克什小金川之地。是我兵费力底定。转为寇资。实属非策。通盘打算。不可不为边圉久长之计。温福、桂林、断不可稍涉因循。但现在筹酌进兵。不可不加慎重。该处实在情形。朕实难于悬断。惟在温福、桂林之详审事机。妥协经理。至前此温福所奏、分路进兵。虽有七路。但俱以噶拉依、勒乌围为总。是名为七路。归总仍不过两途。温福等、务当妥协分派。若能于噶拉依。勒乌围之外。别有可进之路。尤为得力。前令温福、色布腾巴勒珠尔、统一路兵。桂林、明亮、统一路兵。阿桂、丰昇额、统一路兵。伊等虽分路带兵。而所办总系一事。务须和衷协力。共成大功。切不可稍分畛域。彼此贪功嫉能。方合公忠大臣为国任事之道。又桂林称、革布什咱大头人嘉噶尔邦、策尔结二人。诚心效用。各赏给蓝翎。并给与土守备职衔。此二人似属可用。伊等于金川路径。必能熟悉。令为向导。于进兵自属有益。现在该处甫经收复。当留一人在彼。抚辖众番。择其中尤明练者一人。令随桂林军营。听候遣委。如果能奋勉出力。不妨更予加恩。或赏以侍卫衔。或授为绿营守备、都、游。均令桂林酌量奏闻办理。使诸番见降顺者如此蒙恩。则众心必生羡慕。乐为我用。又桂林奏称。小金川现在粮食空虚。人心不固。此必得自所擒贼番供词。但温福每有俘获。及投顺之人。必取供奏闻。而桂林从未奏及。盖未谙军营事例。捉生询问。可得实情。嗣后如有俘降之人。并著随时讯明录供具奏。至禁止番民下坝一节。昨据温福奏、应听其照前下坝谋生。事属可行。已允所请。著桂林遵照办理。毋庸申禁。又桂林奏、于果洲山后。觅有间道。可以进攻。现令官兵于河边大张声势。牵制贼番。另派侍卫镇将等、由山后取道潜进。所筹甚合机宜。自当如此办理。但所称僧格宗在河西岸。沿河贼碉排立。不能搭造浮桥。现督官兵对岸用炮攻打等语。殊未明晰。前据称搭桥济师。是我兵已至河西。因何仍在东岸。而图内所绘。则达乌、僧格宗、又俱在河西。尤不可解。著传谕桂林、即速详悉覆奏。并核定方向。另行绘图呈览　　

○吏部议覆、广东巡抚德保奏称、粤东田房税羡银。向于下年冬季具题。臣抵任后。查乾隆三十四五年税羡银。尚未解呈。缘向未定有迟延处分。各州县每多延缓。请嗣后徵收田房税羡银。统限奏销前、全数完解。如不完解。即将该管上司、及本员参处等语。查例载解送钱粮等项、停搁日期者。罚俸一年。督催不力之府州、罚俸六个月。今据奏称、广东税羡解。各属迟延。请定处分。应如所请。令该抚严饬各属、随收随解。如任意延缓。即据实查参。将该管上司议处。从之　　

○以贵州按察使蔡应彪、为贵州布政使　　

○山东巡抚徐绩疏报、昌邑县开垦旱田三顷六十三亩　　

○庚辰。谕、据裘曰修奏、直省堤埝各工。现在次第告竣。将来收工、恳请派员等语。即著裘曰修、带同杨景素、查验收工　　

○谕军机大臣等、据彰宝奏、盘获苗温所差头目秤管猛等一摺。俟解京到日。再行诘讯。至摺内所称苗温诈而且愚之语。甚为无识。已于摺内抹出批示。苗温诡谲性成。意在探听内地消息。屡次所遣之人。留而不还。无由得信。深知诺尔塔、羁留苏尔相一节。得罪中国。故诋斥诺尔塔为恶人。且以其行事为瞒哄匪酋。并云两人各不相通。以表其与诺尔塔不睦。冀图惑听。其实伊两人本属同类。岂不声气相连。此等诡词。正其挟诈弄巧之处。何得转以为愚。彰宝不能察见及此。实乃身受其愚。适成其为至愚耳。如此措词。不达情理。乃平常督抚所延之庸陋幕客所为。彰宝懵然不觉。朕岂肯竟尔颟顸阅过耶。著将此饬谕彰宝知之　　

○又谕曰、温福等奏、南北两山打仗情形。及索诺木、泽旺、使人禀话。伊等酌量晓谕等语。看来阿桂处杀贼甚多。所办甚属奋勉。温福虽亦攻剿。未能痛歼贼番。此必伊处略觉费手。然亦当设法前进。以冀成功。至伊等晓谕索诺木来使。令将僧格桑献出。已属错误。且又赏给缎疋。其误尤甚。索诺木未助恶之前。以是语晓谕尚可。今同恶相济。已属显然。又何可佯为不知。与之言语乎。再逆酋所使之人。未必实为索诺木所使。或僧格桑使其冒称索诺木。均未可定。倘实系僧格桑所使。伊岂肯即行遵谕。即使索诺木遵檄缚献。则索诺木转为有功之人。将来金川之事。办乎不办。此等贼匪狡诈百出。断不可信。今虽为竭计穷。吁求免死。岂能保其永远不复反乎。总之事已至此。务将索诺木一并擒获。两金川地方全行平定。方可永除边患。再索诺木、泽旺、闻知色布腾巴勒珠尔、丰昇额、一至军营。即使人来。贼中因何得信甚速。或试探消息。或实来请安。均未可定。温福必当留心。不可堕其狡计。再索诺木禀内。有掌管佛教之语。看来此等番人。狡而信佛。色布腾巴勒珠尔、本系蒙古。若因贼匪崇尚佛教。略为姑息。是即为其愚弄。朕令伊等前往。原为灭贼安边。并非令其将就完结。岂可徒为草率之局乎　　

○又谕、美美卡、至沃克什旧寨一带。为金川紧要门户。贼人必悉众拒守。攻之稍觉费力。而僧格宗一路。贼酋因达乌路险难达。久将贼兵掣向美美卡等处防拒。自不虞我兵之越道冞入。现据就获之小金川贼番供词。僧格宗寨内。只存妇孺。是该处守御空虚。已可概见。今桂林既统兵进次其地。或可乘其不备。悉锐进剿。攻取自觉稍易。若攻得僧格宗、直捣贼巢。则美美卡各处。亦当不攻自溃。如此则两路声势既合。剿擒逆竖。非难事矣。至索诺木敢助恶帮兵。其罪实无可逭。此时若仍佯为不知。必转为其窃笑。且金川在众土司中最为桀骜。或不一并翦除。则番境必不能久辑。而驻兵亦不能控驭相安。是并剿金川。实有难于中止之势。昨日所降谕旨甚明。且乘胜进剿金川。不烦另集师旅。实为最便。此时即多费帑金。亦所不惜。不愈于养痈贻患。致将来另起炉灶乎。著传谕温福等、即为熟筹妥办。毋涉游移滋误。至桂林昨奏达乌、僧格宗、相隔河岸之说。未为明晰。已谕令另行绘图奏进。今复细阅原图。达乌、僧格宗、俱在河西。中间并无水隔。何须搭桥始渡。而美诺寨则正在河东。若如桂林昨奏官兵在东岸之说。可循河岸径取美诺。又何必转向河西攻剿僧格宗、复渡河而东。再攻美诺乎。此必原图舛误之故。著桂林按实在水道山形。及贼碉卡方向。详细确核。展绘大图。迅速呈览　　

○又谕曰、富明安奏、前准桂林咨、拨解火药铅子。业经起运在途。兹复准来咨。令将解川药铅。沿途停止等语。桂林所办非是。火药铅丸。为军营要需。多多益善。现在尚须并剿金川。更宜宽裕备用。且楚省既经陆续起解。岂宜令其中途停止。桂林近日办理军务。诸凡妥协。此一节未免错误。著将此饬谕桂林、并令富明安查明前项药铅。如已运回各营。自可毋庸再解倘系中途停止。尚未解回本营。仍著运交川省收用　　

○调云南按察使韦谦恒、为贵州按察使。以云南盐法道图桑阿、为云南按察使　　

○旌表守正捐躯之河南商水县民赵二豆女赵氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百六


大清高宗法天隆运至诚先觉体元立极敷文奋武孝慈神圣纯皇帝实录卷之九百七　　

监修总裁官经筵讲官太子太传文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十七年。壬辰。四月。辛巳。谕、今日礼部奏会试磨勘试卷一摺。请将签摘允当之原勘官。照例议叙。自所宜然。至以原勘遗漏之员交部察议。而置全无签摘之员于不问。定例殊未允协。试卷派员磨勘。又派大臣覆阅。立法虽已周详。若原勘官于疵谬之卷。并未加签。经覆勘大臣察出。其遗漏处分。原属应得。但覆勘大臣。岂果能逐卷翻阅。不过就有签之卷。重加评核。而无签者即不复寓目。人情好逸而恶劳。孰不乐于省事此亦无足为怪。第以有签之卷。复指摘一二以为挂漏。是尽心磨勘者。竟以有签招议。而不置可否。草率了事之员。转得幸免处分。既不足以服人。亦非核实办公之道。嗣后凡原勘官。已经签出者。虽覆勘另有增易。毋庸复行交议。至各员内有派办两科。并未签摘一卷。则其人全不以事为事。疎漏实所难辞。照例予以处分。庶足示儆。所以此次会试磨勘无签各员。著该部存记。俟下科磨勘时。汇核查办。如此准情定例。则功过皆得其平。而公事亦益昭详慎。著为令　　

○谕军机大臣等、舒赫德等奏称、支给土尔扈特、和硕特等口粮。应于五月停止等语。土尔扈特、和硕特人等。自归附以来。已接济数月口粮。今五月虽应停止。但恐伊等生计尚未得纾。著再加恩、赏给一月口粮。以资接济。此项米谷。著舒赫德、于就近游牧处支给。仍将朕格外加恩之处。晓谕伊等知之　　

○吏部议准、署江苏巡抚萨载疏称、沙洲海门同知。事务殷繁。请定为繁难要缺。兼管司狱之照磨。亦定为杂职要缺。均在外调补。从之　　

○以故湖南宝庆府属土把总赵景川、孙光辉、云南大理府属耿马土司罕国楷侄朝瑷、革职贵州铜仁府属乌罗司副土官冉裕谟弟裕昭、各袭职　　

○壬午。孝端文皇后忌辰。遣官祭昭陵　　

○谕军机大臣等、昨彰宝送到苗温投递蒲叶缅文。交军机大臣、令在京通事译出比对。大略相同。其中词气狂妄。于彰宝竟有尔我之称。其情甚为可恶。向来缅匪投递督抚文禀。不但头目人等不敢如此。即在贼酋。亦从无与督抚抗衡。任意轻慢之事。今苗温竟以尔汝加之彰宝。彰宝宁尚不深为愤恨乎。看来关外虽经数次盘获贼人。而缅匪所递蒲叶书。仍属毫无忌惮。可见禁止贸易一节。并不足制其死命。盖其所需内地零星货物。为数有限。非俄罗斯之希图重利可比。节经降旨甚明。近来匪目屡次藉词求开贸易。巧为试探。其实以禁止买卖为不便者。不过出自沿边奸民。及□□罢夷等之意。而于缅贼。并不能使之大知惩创也。目下惟于边关要隘。严密防范。令奸匪无从窥伺耳。然彰宝身为封疆大吏。久驻永昌。自当推究贼人情形。随时悉心筹画。何得仅以苟安无事为幸。于此等傲慢无礼。犹靦然不知动心耶。将此传谕知之　　

○又谕、据海明奏、查明叶士元银钱衣物一摺。内称尚有来元备等家信九封。内银二百十二两零。开有姓名住址。均系浙江人。在滇托带寄归。现在暂存另贮等语。叶士元系钱度幕友。宾主通同。恣意婪赃。所有赀财。自应严行查抄。其往来书信。有关通作弊情事。亦应一并查办。至来元备等银信。不过托伊附带。与本案并无交涉。自可无庸另为封贮。著传谕海明、即将所贮来元备等托寄银两。逐一检明。咨送浙江。给各该家属认领　　

○又谕曰、索诺木与僧格桑、狼狈为奸。罪无可逭。且就番地全局而论。金川实有不得不办之势。温福等、乃欲索诺木擒献僧格桑。无论逆酋断未必从。设果遵令献出。岂转以索诺木为有功、释而不问乎。但既已传播此语。或僧格桑穷蹙逃往。而索诺木竟行执送军营。只宜随机设法。将索诺木一并诱擒。庶可完事。所谓兵不厌诈也。至于讲和之说。尤属非是。从前僧格桑攻围沃克什。经阿尔泰等谕令退兵。业已遵受教约。不久复侵其地。今势穷力竭。仍为此请。实非情理。断不宜再受其愚。岂逆酋尚冀如阿尔泰等、前此之将就完事。复逞其并吞抗拒之故智乎。且索诺木何物么＜?麻骨＞。公然以调处土司自任。藉如所言。几视索诺木为诸番领袖。不益纵其鸱张自恣乎。总之僧格桑固不可不速擒。而索诺木亦不可不并剿。察温福等之意。似以擒获僧格桑。军务即可告蒇。而于进剿金川一事。畏难犹豫。甚属非是。此时温福等、惟当即抵美诺。速擒逆酋。若僧格桑业已就获。即移胜兵分路进剿金川。万一僧格桑兔脱。遁至金川。正可统兵冞入。收一举两得之利。何所用其游移却顾乎。即以善后驻兵而论。若索诺木不能并除。则番地驻守官兵。断难久安无事。逆酋一见大兵彻后。复思出而侵扰。非特不成事体。且我大费兵力。剿定之小金川诸处。转资逆酋之蚕食。谋事者顾当如是乎。再番地驻兵。多不过三四千名。若索诺木已除。则三四千名。控驭已属有余。设金川不能一并剿平。则兵数非多不可。驻兵自有限制。而防守亦不值多糜军饷。现在征剿金川。以期一劳永逸。即多费数十万。或百余万金。皆所不惜。若办理不善。每年因驻兵过多添费。则断无其理。温福等不可不深体熟筹。其有应密办者。不可稍有洩漏　　

○又谕曰、温福等奏到晓谕索诺木来人。令将僧格桑擒献。又赏给缎疋令回。朕已将所办错误之处。严行申饬矣。番子素性狡诈。断不可信。今若惟顾目前塞责。数年之后。贼匪必又冒犯。彼时另行进兵可乎。即如十三年剿办金川。今索诺木又如此逞凶助恶。即其明证。伊等又可信乎。此时索诺木、即遵谕将僧格桑献出。亦当将伊一并办理。不然则后来如何措置。温福等惟以小金川驻兵之事。希图塞责了事。必谓僧格桑已难剿灭。将来进讨金川。必至更多费手。色布腾巴勒珠尔、丰昇额、同至彼处。所见山险路窄。攻取稍难。又见温福等有不愿之意。是以亦露塞责了事之心。伊等均系叩请出兵。岂可如此随声附和乎。今后须当留意。务为永远之计。僧格桑、索诺木内。苟其兔脱一人。亦不可谓之完事。务在同心协力。相机擒获。永靖边疆。不可稍存姑息　　

○军机大臣等议准、狭甘总督文绶疏请、安西道移驻巴里坤。改为屯田粮务兵备道。照旧兼辖哈密、辟展、乌噜木齐等处。其原辖之安西府。请就近改归甘肃道管辖。该道更名安肃兵备道。至安西府一缺。仍移驻渊泉县。甘州府一缺。就近改归凉庄道统辖。该道更名为甘凉兵备道。所有巴里坤道。同城既有满兵。且统辖哈密等处。时有清文事件。而所辖丞倅、又俱满缺。应请将巴里坤道、于陕甘两省满员内拣调。其乌噜木齐粮道。系属差缺。今粮务已归巴里坤道兼辖。请将此缺裁。应如所奏办理。至一切移驻改移各事宜。仍令详议到日再酌。从之　　

○兵部带领失察属员讳盗议以革职之原任浙江黄岩镇总兵孙廷璧引见。得旨、孙廷璧著加恩发往四川军营、以游击用。令其奋勉出力。以观后效　　

○以故和硕显谨亲王衍潢弟蕴著、袭爵　　
</div>
    <div class="pagination">
<a href="清实录乾隆朝实录_page1207.html">上一页</a><span>...</span><a href="清实录乾隆朝实录_page1203.html">1203</a><a href="清实录乾隆朝实录_page1204.html">1204</a><a href="清实录乾隆朝实录_page1205.html">1205</a><a href="清实录乾隆朝实录_page1206.html">1206</a><a href="清实录乾隆朝实录_page1207.html">1207</a><span class="current-page">1208</span><a href="清实录乾隆朝实录_page1209.html">1209</a><a href="清实录乾隆朝实录_page1210.html">1210</a><a href="清实录乾隆朝实录_page1211.html">1211</a><a href="清实录乾隆朝实录_page1212.html">1212</a><a href="清实录乾隆朝实录_page1213.html">1213</a><span>...</span><a href="清实录乾隆朝实录_page1209.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
