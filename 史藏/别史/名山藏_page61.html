<!DOCTYPE html>
<html>
 <head>
  <meta charset="utf-8"/>
  <title>
   名山藏 - 第 61 页/共 112 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   名山藏 - 第 61 页/共 112 页
  </h1>
  <div class="content">
   名山藏卷之五十七 

　　●名山藏卷之□□□ 

　　晋江何乔远　譔 

　　臣林记（洪武臣三） 

　　◆臣林记（洪武臣三） 

　　冯胜 
　　傅友德 
　　蓝玉 
　　陶安 
　　胡深 
　　章溢 
　　王祎 
　　宋国兴 
　　花云 
　　马云　叶旺合传 
　　何真 

　　冯　胜　　傅友德　　蓝玉 

　　○冯胜 

　　冯胜初名国胜又名宗异冯异之后也其先自固始徙定远与其兄国用并好儒书尤嗜孙吴国用风仪峻整器度恢豁胜伟貌长躯勇悍多智元乱乡人寨于里推国用部寨太祖过妙山胜与国用儒服入谒归太祖所部太祖曰生委蛇若是儒耶有何奇可白乃公国用对曰臣闻之有德昌有势强金陵龙蟠虎踞帝王之都渡江而东先争居之足下可以强然后观天下之势按次扫除勿贪子女玉帛倡仁义以拯水火足下可以昌太祖悦曰吾心也国用在太祖左右忠谨无与比繇是兄弟俱备宿卫既从渡江取太平元将陈也先与中丞蛮子海牙连兵入寇太祖擒也先释之与之盟歃而哇国用曰哇歃必爽使攻台城果叛为溧阳人所诛其子兆先复与海牙合国用从擒兆先又释之太祖夜召兆先之壮士五百人环寝帐前使国用执寝戈顷之从入金陵国用先登败元蒋山太祖有江左胜与国用皆有战功并为大元帅而国用尤用忠谨见亲为帐前总制亲兵都指挥使当李善长亚久之从征绍兴卒太祖哭之恸赐葬江宁赠郢国公以子诚幼使胜嗣兄职胜以庚子岁与常遇春伏骑石灰山邀击汉战龙江兵辛丑从征汉至安庆太祖陈疑兵于陆胜从水捣其舟师入江州升亲军都护癸卯从克吕珍安丰升同知枢密院事甲辰从降汉理武昌乙巳与大将军达出淮东攻吴高邮吴将诈开门降胜不逆兵入几尽吴将下县关闭而杀之郛中太祖召胜归决之大杖复令徒步之高邮不予骑胜至则号召其卒四门齐登一鼓破之还与大将军围吴吴元年以平吴功迁大都督府右都督其冬与大将军北伐元克沂益兖济太祖即皇帝位进秩太子右詹事俄坐小法夺一官为都督同知与大将军会取汴梁河南二郡是时元将李思齐张思道守于潼关胜抜潼关先登谓大将军曰谨□备三秦门户也大将军择都督郭兴守之胜遂取□州其时车驾幸汴趣入谒授征虏右副将军留守□其冬从大将军征山西与汤和入怀庆获将士八百余人引兵至太行山破碗子关进取泽潞至于猗氏转克平阳及绛获元将士五百余人二年授征西将军大将军引师还河中胜与副将军遇春先渡河趋陕至凤翔李思齐奔临洮又趋之降其全部从大将军征元将张良臣于庆阳扩廓帖木儿使其将札儿攻原为良臣援胜移军扼原与徐礼去庆阳三十里军驿马关东还引兵与大将军克之转下河州诸县前是上谕大将军庆阳下则征西将军权镇之而大将军等先还是冬大将军还还之五十余日胜亦至上赏胜不能当大将军半而责之曰不如谕何也俄复为右都督三年以右副将军与大将军破扩廓帖木儿于定西至冬凯还论功封宋国公参军国事食禄三竹宕赐诰命铁券其文曰朕闻历代创业之君必有亲同骨肉痛若肢体之将周旋左右出入警防得保命施化以有天下朕渡江以来尔兄国用实典亲军导从有方动合古道因疾长逝朕追封郢国公悯其子幼尔胜继之尔胜十余年间居京师剔除肘腋之患历战阵则建爪牙之功遏敌龙江帅奇大剉副将中原北伐屡捷天下巳定朕无以报是用加尔爵禄使尔子孙世世承袭朕本踈愚皆遵前代哲王典礼兹与尔誓除谋逆不宥其余若犯死罪身免二死子免一死以报尔功于戏尔忠诚夙夜爵禄之崇皆繇尔劳尚日慎一日持守高盈训及子孙保于永世仍赐文绮及帛八十疋四年守镇陜西使缮塞五年诏为征虏大将军与大将军达左副将军文忠出沙漠胜与副将军傅友德西行取甘及肃进至亦集乃降其守将次别力笃山与元岐王朵儿只班遇走之追获其平章长加奴等败其众瓜沙洲获马骡牛羊二万是役也大将军兵不利左副将军所失得相当独胜以捷闻而有言其匿私槖駞马赏不行自是连以将军印练兵临清北平继往大同讨元残寇散不刺等还镇陜西复改河南上册胜女为周王橚妃胜妻卒为治丧赐玺书慰藉加餐使归议葬葬毕复镇为周王作宫十三年故元平章乃儿不花寇边明年大将军讨之上命胜佩征虏将军印息民训士佐征发顷之天象有警敕谕胜曰今天示象占在大梁尔所封地当蚤夜谨畏王宫成王城内外当护卫严密马步士卒加训练召围子手在尔左右王府马毋命牧远地两军守一马军皆须精锐但有异闻即乘马至复敕曰天象屡见不可不警大梁军民杂处宜抚安之今秦王晋王还京宜选精锐将士严密宿卫王至宋国公出迎则都指挥守城都指挥出迎则宋国公守城指挥军士迎以三之一余悉令城守时北方初定而上之严慎如此居四年还召劳羊酒是时元遗孽故将多殄归顺独元水华黎裔孙纳哈出者初为元万户守太平太祖下太平时获之以元世臣子孙故待之甚厚纳哈出居常不乐太祖归焉元亡纳哈出不从虏主胡中拥大众金山三分其部曰榆林曰养鹅庄曰龙安一秃河辎重富盛蓄牧蕃息数数寇辽左为边患十九年上命胜置卫大宁诸边搤控之其明年春为征虏大将军颕国公友德永昌侯玉为左右副将军率参将南雄侯庸等乘以步骑二十万郑国公茂曹国公景隆申国公镇子侯等皆从军上故有所获虏乃刺吾者纳哈出部将使奉玺书而遣之曰是人善战今送归尔益尔战矣胜至通大雪遣永昌侯乘雪以轻骑掩击其庆州虏杀其平章朵来擒其子不兰奚而自出松亭分筑大宁宽河会州富峪四城遂驻兵大宁城踰两月留五万人守之以全师压纳哈出金山遣人送乃刺吾纳哈出所纳哈出惊曰吾谓汝死矣乃得复相见因遣其左丞献马胜军是时胜巳踰金山降其将庆国公观童于女直苦屯胜大军直前逼纳哈出一秃河纳哈出计无所出乃刺吾劝纳哈出降纳哈出犹豫未决复遣使至胜当阳纳款以观势胜遂遣永昌侯玉往受之耀之以大军纳哈出弹指曰天不使我有此众矣率数百骑诣玉约降玉饮纳哈出酒甚欢纳哈出因酌酒酬玉玉请纳哈出先饮既饮复酌酬玉玉解衣覆之曰衣我衣乃饮酒纳哈出让弗衣玉亦弗饮者久之纳哈出取酒浇地顾其下咄咄语郑国公茂者胜子壻也有裨将在茂傍解胡语告茂曰是且脱去茂遽前搏之纳哈出惊起欲就马茂砍伤纳哈出臂不能骑与都督耿忠拥纳哈出见胜纳哈出所部妻子将士在松花河北凡九十余万闻之皆溃散其余众四万余骑欲来追胜遣观童往谕尽降之并得其各爱马所部二十余万人羊马驴駞辎重百余里胜奏捷京师并言茂惊溃虏众状遂以纳哈出来降将卒妻子及其辎重南行使都督濮英将三千骑为殿虏所惊溃余众伏而待大军过邀击之英马踣见获乘间自剖腹死而胜还次亦迷河更获遗弃车轮四万五千马数千匹伤痍老弱二万四千余上闻大悦使使奖谕所以遥劳纳哈出白玉黄金带金若币及其部曲冠带钞币甚多械郑国公茂京师而赐胜敕捷曰至嘉动神人朝野欢庆汉胡相攻至元未巳天讫元终朕命中山开平二王攘之塞外二王既往余虏常不宁边令命尔屯聚大宁审势进讨有征无战非尔等忠格服人天何若此易胡虏生计牧畜是赖少有侵鱼则众心生怨易变难安可不慎欤前二王所偃兵华夏功昭后世繇其号令严明诸军不茍苟取于降人尔等追厥前踪岂不伟哉胜军卒有盗胡马者戮其首悬队官之颈以行然亦自掠虏良马使阍行酒纳哈出妻求大珠异宝胡中王子死强娶其女上闻复敕曰古之名将唯思宣君之德为国効忠故能摧坚抚顺所向无敌若中山武宁王开平忠正王屡出雄师平定华夏未尝贪财好杀行一不仁之事沙漠未靖命尔率师且征且伐遇金山北虏虽进马来归意在使者往来为缓计右副将军玉事虽轻举然破彼深谋幸而成功何期大将军不能抚辑既降乃播恶胡中窃取虏骑娶虏有丧女使人忘哀失伦部降胡而南不慎护之陷设濮英人马三千论法无赦朕功将军往来之人言将军尚多朕不欲尽言以赧将军将军当改行推诚使降者欢心未者慕化巳复敕曰朕昔命将出师正副无过二人则中山开平二王既往辄见增人为副而怕有愧前者列侯参将不名爵为重乃夺人乘马呜呼虏人来归如流趋下夺马而窥其财是堤流而决之也当即归马其人毋播丑虏中二王既往朕惟尔寄今若此继自今洗心去贪勿孤朕望常茂之从胜军也胜以子壻故卑折之茂不能堪出不逊语胜衔焉及降纳哈出而虏众惊溃胜欲自解故咎茂而奏之茂至具言故上曰是亦胜有罪焉收其总兵印召之还使永昌侯代之胜送至纳哈出所部官属将校三千三百余人马二百九十余匹金银铜印百金银虎符牌面百二十五王九国公郡王四太尉国公五行省丞相一司徒平章十三左丞右丞三十一参知政院三十二各院副使同知副枢八十一佥院院判二百八十院副使五宣慰使副使佥事百八十九万户千户路府州总管同知等官九百二十七尚书参议二承旨学士十文学司马七大卿司卿少卿十八卫师府佥事三郎中员外十五王府六蒙古宗人卫副使一客省大使二十六廉访司使副盐运司使副六卫帅司使一治书安抚司农各一太少监理问断事部郎中主事兵马指挥府卫镇抚崇福司使副经历都事太医院及州县等官二百二十二将校千四百余人皆元遗臣纳哈出至上封为海西侯子孙世袭赏赉甚厚以安其心其官属皆与食禄散处之黔滇闽广中而升乃刺吾为千户赐金帛竟安置茂龙州胜罢就第奉朝请而诸将士赏亦不行二十一年使领诸胡兵从颕国公征云南胡兵中道叛自是胜虽有任使屯守练士而巳出塞捕虏皆以命晋燕诸王矣二十二年赐公侯还乡予缗镪造第赉金帛追封其三代明年春肃清逆党榜烈勋臣五十七人功高望重尝总兵者八人胜居第三又二年加太子少师胜子谅与家奴同谋杀人嘱县官勿举事觉上论胜家奴如律特免谅死巳使镇西鄙其僮仆不得从容衣食胜家居僮仆倚胜横拦税辎重乘载胜获稻打场瘗甔场下碾碌碡其上取其有鞺鞳声出入骑善马邑有樊父名为穴夕国用妻家也胜一日为酒召樊父盛陈其金银器盌与樊父戏而令穴夕之樊父既得难胜曰必千金乃还胜怒走讼太祖胜讼樊父樊父亦讼胜具言其居家所为若曰场下瘗兵器太祖予胜酒曰我不问胜归遂死诸子皆不得封而独国用子诚箦功云南累官中军都督府左都督胜死在洪武二十八年春去傅友德死之两月而开边之猛将尽矣 

　　○傅友德 

　　傅友德其先宿人后徙砀初从青衣李喜之喜之败归明玉珍玉珍不能用归汉为别将亦忽忽无所展高帝攻汉江州友德以其下谒高帝子孤鄱阳之战友德身被数创杀数百人从征武昌夺高冠山先登镞出脑及胁从徐达取夷陵降汉将以德进克衡走汉将祖胜从常遇春下襄阳攻安陆被九创吴元年守徐州元将李贰来寇驻兵陵子村友德坚壁俟贰出掠舟击之吕梁之岸手刺贰将乙贰败去友德曰必再来趍还城开门陈兵令士皆卧鎗待曰鼓即起贰果益兵至友德鸣鼓吉士生致贰俘建康高帝悦鼓吹文还第翌日命中书参政李饮杨希圣携音声伎人一部就第饮饮等醉而躶与伎人戏高帝怒皆黥之不责友德也遂拜江淮行省参知政事其冬从大将军达北征中原高帝以与右丞显并称勇畧冠军友德将大将军下青州与元将也速遇佯败去也速追之大将军因得进斩也速军洪武元年大将军克河南友德取福昌山凌青仙人神顶三寨遂与大将军入燕取元东渡河与薛显取卫辉与顾时克临清德及通进入燕与薛显侦逻古北诸口拾元遗卒克龙华寨守芦沟畧大同获故元乔右丞等三十四人遂与常遇春下保定中山狥真定从大将军与薛显转攻山西畧平定州捣太原以死士五十骑击却扩廓帖木儿夜劫之追至土门关复与薛显败元将宗哲于石州击走四大王与常遇春逐竹贞兵于大同败元将脱列伯于宣德府从取陜西攻张思道于鹿台下巩临洮张良臣降复叛友德自临洮会大将军绝其东道还与大将军克之复会大将军与薛显追败王保保于原州六盘山还从大将军破保保定西乘胜自秦州南出一百八渡夺畧阳擒夏将琳入沔还军西安夏将友仁寇汉中友德夜袭木槽关登山■〈难上火下〉燧惊遁友仁军复与大将军侦探极西北还封颕川侯洪武三年也其冬拜征虏前将军与征西将军和德庆侯永忠济宁侯时入蜀伐夏友德与济宁侯率河南陜西步骑自秦陇以趋成都则驰人陜扬言出金牛而引兵趋陈仓克阶及文谕降青州果阳造战舰百余渡汉战破夏将大亨汉城下击其援将寿抜其城进击古城大败之降夏将思忠进围成都身中矢夏人皆降狥崇庆斩夏知州善清转克保宁执夏将友仁悉平蜀得夏人金印冠冕仪仗银印五十八铜印六百四十路府七元帅府八宣慰宣抚司二十五州三十七县六十七官吏将士五万九百九十人马骡万三千八百余匹天子曰平蜀功传一廖次旌之文予之金征西将军不与赏焉五年副征西将军冯胜北征沙漠以骁骑五千出金兰趋西凉破元失刺罕兵败元朵儿只巴于永昌与征西将军及左副将军德抜甘及肃手射死元平章不花追斩其党四百余人降太尉锁纳儿加等及守将上颜帖木儿追破元岐王于瓜沙州是时师出三道友德独全胜六年大军出鴈门友德为前锋虏闻友德名绝塞遁留镇北平九年命副中山侯和备伯颜帖木儿于延安以伏兵大跛伯颜帖木儿缚之以降命廵行川蜀永宁雅播诸州修治城郭关梁降下金筑普定中坪干溪诸酋长还献马五百上别赐选骑十五十四年为征虏副将军与大将军达讨故元平章乃儿不花出塞大破虏北黄河选轻骑夜袭灰山获其部落人畜甚众其秋拜征南将军与蓝玉沐英统兵二十四万有奇往征云南既受命疲驰至湖广遣别将郭英陈桓胡海等帅兵五万趋乌撒而自与蓝玉沐英率大军趋贵州进攻普定普安皆下之进取曲靖故元梁王把匝刺瓦尔密遣其将达里麻将精兵十余万拒战友德用沐英计兼道蒙雾濳渡白石江下流出其后而毕济于上流之江生擒达里麻曲靖西乃分遣玉英趋云南自率众数万循格孤山而南捣呜撒以与郭英陈桓胡海会元右丞实卜闻之皆遁去顷复合友德故止战以观士士无不思死友德下今曰我军深入有进无退彼遁而合必不一心并力与战破之必矣间者吾故以观汝曹汝曹果可用也遂大破实卜军抜乌撒城之得七里关以通毕节进克可渡河东川乌蒙芒部诸蛮皆望风降进至大理宣慰使明献书请如唐宋故事降印颁历愿修职贡永为藩服友德怒拷其使曰速来降明再上书曰善阐危如登山大理险倍投海汉武习战仅置益州元祖亲征秪分梁王自古平天下易平云南难且用兵之道讲和为上全师为奇大国既有其兵小国亦有其备迨乎食尽畜死将独兵进为天下笑将军悔晚矣友德怒与沐英斩关入大破之分兵取鹤庆略丽江破石门下金齿车里摩些和泥平缅悉降把匝刺瓦尔密入山自缢死俘其眷属及威顺王子伯于京师凡三百余人顷之乌撒诸蛮复叛友德会沐英进击而使指挥顾成击破西堡蛮贼斩乌撒蛮首级三万余与沐英引兵东攻诸蛮之未附者摉其濳匿悉杀又又降酋长霭翠宋钦悉平其地十六年元普颜笃先不华据邓州复叛友德自七里关回军大理平之攻北胜丽江前后斩首万三千余级十七年凯还制曰稽古崇庸开疆者赏重朕臣傅友德从大将军累战有功巳封侯爵乃者领大军越崇山西取巴蜀又西取云南转战二年悉平其地特进封颕国公子孙世袭其时休诸将皆封侯食禄有差友德独用首功加赐三千石再赐米千五百石以皇女归其子忠十八年与宋国公胜备边北平十九年与长兴侯炳文再征云贵诸蛮二十年以征虏左副将军从征虏大将军冯胜征纳哈出降之统番汉大军讨鞑靼官军之叛于广西复以征南将军与沐英陈桓讨东川诸蛮击却叛酋阿资于普安蛮众缘壁扳崖队死者不可胜数巳即越州击败阿资降之还命与诸将驻军湖广诸要地休士且以压服诸西南夷之叛服不常者二十三年援信国公例还乡赐黄白金钞币甚厚给卫兵百二十人寻以征虏前将军率副将军赵庸曹兴王弼孙恪等赴北平练卒从燕王出古北口擒乃儿不花于迤都山还驻开平引兵西征宁夏其明年复使练士陜西是年还朝册其女为晋王妃友德请怀远地为田圃如古买田宅自污上乃不喜曰尔独不闻公仪休又二年与宋国公屯戍练士于太原北平召还赐第凤阳不复出塞捕虏矣二十五年兼太子太师蓝玉诛友德以功多内惧定远侯王弼谓友德上春秋高行旦夕尽我辈我辈当合从连衡太祖闻之会冬宴从者彻馔彻不尽一蔬太祖责友德不敬且曰召尔二子来友德出卫士有传太祖语曰携其至顷之友德提二子首以入太祖惊曰何遽尔忍人也友德出匕首袖中曰不过欲吾父子头耳遂自刎太祖怒分徙其家属于辽东云南地而王弼亦自尽嘉靖元年廵抚云南都御史何孟春奏颕国公友德宣德侯朝兴汝南侯思祖皆云南开疆之臣请立祠致祭赐额曰报功友德后在辽东者嘉靖中有都御史钥在云南者嘉靖中有给事中良弼 

　　○蓝玉 

　　蓝玉者定远人常遇春妇弟也长身頳面数从遇春突围陷阵所向有功遇春数推于高帝帝亦用遇春故宠异之从管军镇抚积功至都督佥事从西平侯讨西蕃擒其酋瘿嗉子卤斩以千计还封永昌侯久之以征南左副将军同颕川侯讨云南转战平之与西平侯下天理虏其帅明分兵取鹤庆略丽江薄金齿车里平缅地方万里皆入职方玉功最班师增禄五百石册女为蜀王妃再以征虏右副将军同宋国公胜征纳哈出金山击庆州虏杀其平章朵来擒其子不兰奚获人马还人纳哈出营降其众宋国公胜与常国公茂坐惊溃虏众召还玉专总兵事是为洪武二十年上曰吾老矣残胡未灭终为患其年即军中拜征虏大将军与延安侯胜宗武定侯英穷人沙漠其冬获元将九百余人以献上察知虏势不久存其明年复诏申国公镇定远侯弼南雄侯庸东川侯海鹤庆侯翼雄武侯武怀远侯兴等往从玉师使兼道进覆其巢安乃巳是春玉谍虏主脱古思帖木儿在捕鱼海率劲骑十余万自庆州问道袭之遂踰大碛度黑山师次游魂南道无水泉军士渴甚过小山忽闻如炮声使视之泉四涌士马满腹余流溢决至百眼井去捕鱼儿海尚四十余里哨不见虏玉欲引还定远侯曰吾属提兵十余万深入无所得虏向以复命玉曰是也戒军中穴地爨令虏不见烟黎明至捕鱼儿海南知虏主营在海东北八十余里玉以弼为前锋直薄之虏始谓我军乏水草必不能深入又大风扬沙昼晦军行皆不知虏主方欲整而北向忽大军至其太尉蛮子率众拒战败之杀蛮子及其军帅数十人其众遂降虏主脱古思帖木儿与其太子天保奴知院捏怯来丞相失烈门等数十骑遁去玉率精骑追之出千余里不及获其次子地保奴后妃及故太子妃公主等百十九人擒其詹事院同知脱因帖木儿于深草间追获吴王朵儿只等将相官校三千人男女七万七千余口马四万七千匹驼四千八百四头牛羊十万二千四百五十四头车三千余两并得其宝玺图书金银印宣敕照会诸物聚其铠仗而焚之遣人上表入奏既班师复破降其太师哈刺章获将士万五千八百人马駞四万八千余匹上覧表顾谓侍臣曰戎狄久祸中国今朔漠一清无忧北顾矣羣臣咸顿首称贺遂遣通政使茹瑺前望江主簿宋麟赍敕往劳曰周秦御胡上策无闻汉唐征伐功多卫李宋遭辽金之窘以终其世神器弄于夷狄腥膻污乎九州岛朕起平定与民更始巳有年矣胡虏聚众复立王庭意图不靖朕当耆年失今弗□必为后患命尔等率十余万众北征去年尔亲拘哈纳出来降今复躬擐甲冑冲冒风露穿地取饮禁火濳行越黑山而径趋追蹄踪而深入直抵穹庐胡主弃玺远遁诸王驸马六宫后妃部落人民皆悉附归汉卫唐李何以迥之使至敕劳悉朕至怀方拟封玉为梁国公有言玉在胡中私元主妃者上怒玉无礼元主妃俘至恐惧自尽其子地保奴有怨言上因资送之琉球玉又遣人入朝伺动静既还上切责之竟封凉国镌过于券然赏犹在诸将上二十三年击破西番蛮人并讨平嵓州杂道蛮人之攻围大渡河者俘其男女数千赐白金五十两复克散毛洞擒土酋刺燕覃大旺等万余人施中南建二宣抚司降复叛玉分兵破其大小诸寨杀获男女蛮酋千七百八十余人悉定之复遣凤翔侯龙讨平散毛撒狗蛮移兵擒覃大胜于施南及其党男女八百余人召还赐钞千锭增禄米五百石寻诏还乡赐黄白金钞币甚厚工部具舟送二十四年使防边甘肃至兰州坠马损右臂敕曰昔渡江诸将为朕股肱独中山开平出诸将上二王既逝尔庶几焉使至言尔中地坠马右臂微恙特遣往劳尔善调护以称朕意其年追逃寇祁者孙遂征西番罕东之地会建昌故降将月鲁帖木儿叛上欲使讨之以玉在甘肃道远先使纬权为总兵都督徐司马为左副使四川都指挥使瞿能为右副使往征伏玉至则权与司马等皆为副 【 徐司马太祖养子九岁从太祖军中累功中军都督佥事谦恭好文所至绥士卒恤贫困敬礼士大夫退居讲论经史萧韦布之风】 玉至罕东欲纵兵深入将佐多言西虏负固巳久卒闻大军深入必鸟兽散莫若遣将招谕宣上威德令彼以马来献因抚其部落全师而归扬威示恩在此举矣玉不从遣都督晟等率兵狥阿真川土酋哈昝等皆遁去又袭祁者孙弗及既得讨月鲁帖木儿之命又欲深入番地取道松迭以达建昌会霖雨积旬河水泛急玉悉驱将士渡河麾下知非上意相率道亡玉乃不得巳繇陇右抵建昌而瞿能等将至相兴州月鲁帖木儿使人诈降能信之敛兵以待则月鲁帖木儿巳遁去追至双狼托落等寨连战五六大破其众竟不得月鲁帖木儿玉至乃遣百户毛海计诱之并致其子月伯遂降其众送京师伏诛玉因奏四川控扼西番蛮夷梗化繇其山险地旷备御寡踈宜增置屯卫军士籍民为军守之人请移兵讨长河西朵甘百夷上报设诸卫毋籍兵籍兵困笾民兵久在外毋重劳之朵甘百夷之行非四十万众不可尔其还师盖上自用兵以来无不慎重又徐常之将也惟上所命之未有请移师他攻者玉征西番罕东巳非上意更无所得虏复请移兵攻朵甘宜上之难之也玉不学狠愎在军中擅升抜将校黥刺军士家畜庄奴假子数百人出入乘势渔猎尝占东昌民田民讼之御史御史按问玉捶逐之其先征北还时驼马珍珠无筭夜度喜峰关关吏不即纳玉毁关入上闻不悦及切责其私元妃事漫不省侍坐侍宴动止轻傲至是还以为太傅玉攘袂后言曰吾故当为太师玉时奏事上不之从退曰上疑我矣将集其旧部将及诸士卒家奴伏甲为变为锦衣指挥蒋瓛所告鹤庆侯翼普定侯桓景川侯震舳舻侯寿会宁侯温沈阳侯察罕东筦伯荣都督辂吏部尚书徽侍郎友文凡诸功臣文武大吏以至偏裨将卒坐党谋死者可二万人知名之士若南海孙蕡长洲王行皆在诛中胜友德用才武名位极虽无与玉狱从是先后不良死也 

　　郎曰凉国公之亡也岂不有狗烹弓藏之悲然凉国以汰宋国以贪颕国公之功岂不大哉抑古人有云主上急有死而何至行无礼不然勋且与徐常邓汤差次矣 

　　陶　安　　胡　深　　章　溢　　王　祎 

　　○陶安 

　　陶安字主敬当涂人风仪清邃笃志学问博涉经史尤深于易元末摈南士不用士虽有道不得居要职安以贫两为书院山长在余姚高节山院浙东西学者踵至太祖入太平与耆儒李习率父老迎谒退相谓曰龙质凤姿非常人也我辈今有主矣因进问今四海鼎沸羣雄并争不过攻城屠邑贪快一时子女金帛非有拨乱救世安民之志将军至此有何道哉太祖曰即有道幸教之安曰愿将军反他雄之为母杀人毋掳掠毋焚烧招贤纳士首取金陵抚形胜以匡天下操大业之度安愿投身相许太祖大悦既入婺用安三言以戒士安初参幕府案牍累左司郎中太祖为置礼贤馆与夏煜刘基章溢苏伯衡王祎许元王天锡诸儒居之既克武昌使守黄州继守鄱阳皆有惠政信州盗萧明来围鄱阳安召其吏民坚守身昼夜乘城凭城遥谕曰尔众吾民也何以反为贼月众曰今皆如使君岂有今日若破城必不相害安命射之矢下如雨贼不敢逼越三日江西行省救至遂大败之贼既遁去诸将以鄱阳山民果劲好乱白尽杀之安曰民为贼胁但须抚之耳吴元年初置翰林院开礼乐二局收召四方宿儒议礼制定律今征入为学士鄱阳人立安生祠安入与李善长等更定条对多所撰拟洪武元年旨曰于戏水有源事有因朕之王业孰知繇乎惟朕有文学臣安劬书明道世乱莫施朕渡江东来江西之士杖策军门惟安实先捄世安民三言相勖不数年闲大江之南尽为我定出守州郡抚之风化于戏水源事因王业之繇惟安谓矣今新得山东地朕欲少徤者往以南昌郡西省参政汪广洋纯粹不贪可用经理惟安有道可以代之可中奉大夫江西等处行中书省参知政事其速行安辞上曰母夫擐甲胃决胜此武夫事若承流宣化绥辑一方惟儒者能因追封祖父皆为姑孰侯久之有御史言安隐过上曰朕素知安宁当有此且尔何自闻之对曰闻之道路上黜之曰御史但取道路言论人乎中书省臣为御史请上曰不然植嘉木者必去蟫蠧长良苗者必芟稂莠任正士者必绝邪人夫陶安正士也亡何卒官舍疾剧草上时务二十事上甚哀悼为文祭之追封姑孰郡公安有二子曰晟曰昱晟为浙江按察使贪而好用轻薄小吏见戮其后昱及晟子墉并坐事谪充军代墉者墉子卯儿死州司逼索安家安继妻陈具状入奏太祖问媪为谁顿首具对曰陶主敬妇乎欲何为因叩头曰臣子晟不肖伏法子昱孙卯儿复坐罪传单卯儿夭亡失伍州司督责甚急惟陛下念先臣安一日劳太祖曰其命刑部即急取囚军二人代之立召兵部臣曰朕渡江之初陶安首与先后蒙涉诸艰功在彝鼎身死子坠可为兴伤即俱赦之使安妻还自老安前妻喻姓名德常有贤孝之美王师克金陵安移家金陵喻邀毋同行毋不可喻曰今四海兵争惟高城深池都会之地可以托身毋从之及陈友谅陷姑孰毋以移居免人服其先见其卒也封姑孰郡夫人 

　　○胡深 

　　胡深字仲渊龙泉人通诸子百氏天官地志兵谋术数医药卜筮莫不精贯与刘基宋濂王祎叶琛相友善慨然欲自见于功名元乱闽浙闲盗起深叹曰淛东地气白祸将至矣集乡兵寨湖山巳处州民相挺为盗元将石抹宜孙善用士辟深参谋深以言令化诸盗盗多解石抹宜孙辟为假元帅统龙泉庆元松阳遂昌四县吴公征婺深以狮子阵前战为胡德济所败胡大海耿再成人处深从闲道以四县降曰所以如此欲免民于兵吴公闻深名召擢中书左司员外郎与论事未尝不称善也因使还招其故部曲从征汉江西江西平迁亲军指挥使守吉安亡何浙东苗军李佑之贺仁德等据处叛命深复还处与平章邵荣烧处东门入之佑之自杀仁德缚伏诛诛除浙东行中书省左右司郎中捕逐山寇募胜卒乘塞权民产便宜增赋而轻其租枢密院判官谢再兴者公爱将也其长女妻公兄子文正公故使守诸全再兴有二部将私贩杭公恶其泄阴事于周诛之召再兴还以参军李梦庚代之亡何则使还守之再兴疑惧不安遂杀梦庚降周则反为周来犯东阳深从李文思击走之去诸全六十里并五指岩下度地城戍公闻再兴叛方遣人城诸全比使至城巳成则大喜亡何周将李伯升大率其军号二十万以来城坚还引去公说赐深名马深拒郄方明善兵复平阳瑞安二县攻其温州克乐清公时问宋濂曰胡深何如人对曰文武才公曰是朼浙东一障吾方赖之深觐公为吴王擢王府参军总制处州等翼如故曰闽浙平还君中书矣深数御陈友定入犯浙东兵下其浦城崇安建阳三县吴王使广信卫指挥朱亮祖繇锐山建昌右丞王溥繇杉关与深会讨友定闽中友定将阮德柔守建宁深与亮祖进攻视氛示不利未敢战亮祖欲急下趣之深不可适德柔屯锦江兵逼阵后亮祖愈咎深缓战深石得进击之破其二栅德柔悉锐围深数重日暮深率精骑突出伏起马蹶见执友定得深甚礼之深为具道天子仁圣相感动会元使至迫之杀遂遇害深初与石抹宜孙坚守浙东既知事去跃然自赴献身实先每酒酣耳热指麾三军志气雄奋及与荐绅谈论欿然布衣也入陪庙筭出镇乡郡恩惠在人死之日莫不流涕子桢刻木具衣冠葬之友定既诛太祖使桢脔友定肉以祭而赐制曰故参军胡深奇资伟器文武兼通创业之初归朕金华赞画周旋恪恭乃职括苍寇扰俾镇义师东顾无忧保厘多助兵逼寇区仓皇捐弃朕甚哀愍兹七闽平定渠魁衅鼓惜尔弗见是用旌尔勇烈行禄尔子裨世厥宗可追封缙云郡伯 

　　○章溢 

　　章溢字三益龙泉人其先闽之浦城人自五代至宋多有显人溢始生声如钟父母怪之几不举弱冠与胡深受学王毅毅率门弟子领乡兵御贼竟遇害溢与深勒兵为毅复雠 【 毅字刚叔笃志学问从上饶郑元善游复从金华许谦受学教授乡里户外履满所讲解经义尤极恳切感悟者或泣下乡里人之皆为善人】 既有从子为贼所得溢出身告贼曰兄仅此子宁我身代贼数闻溢名大喜款接之就计事溢曰公等不有父母妻子耶如公所为行刬类贼怒系溢柱入夜得亡归从石抹宜孙击却处中寇元人以功累官之悉辞不受巳知世不可为解散徒众退处匡山自号匡山居士 【 匡山在龙泉西南百余里最为峻险或曰山形似筐或曰似匡庐故名山多古松西南有深渊中濳蛟龙云气所出又西北山上人霄汉远近数百里可俯视溢隐焉】 而属其子存道保障州里胡大海克处溢同叶琛从石抹宜孙走入建宁太祖久闻溢名与刘基宋濂并使聘之与琛并至入见劳曰我为天下屈四先生四先生天下何时定乎溢对曰天道无常明德是辅惟不嗜杀人者能一之太祖悦太祖从容问郎中陶安曰卿何如四先生安对曰四臣兴国之佐也臣谋畧不及基学问不及濂治才不及溢与琛太祖既得胡深以为处州总制使溢为佥事副之存道亦以数击却陈友定有战功授处州翼元帅副使亡何移溢湖广按察佥事而深为陈友定所杀处州山寇复叛复迁溢浙东按察副使使存道代领深众溢不受仍以前官往既至召所部义兵令元帅兴率以讨贼贼皆败复遣存道斩叛贼遂卿于茗洋收集其故部曲得乡兵二万送京师太祖大悦浙诸郡平太祖留存道守处召溢入见曰章溢虽儒臣父子宣力一方功不在诸将后因问诸将中谁可征闽者溢荐李文忠太祖然之即命存道领所集乡兵从文忠下闽曰闽下便散遣归农矣洪武元年叙溢与刘基功并拜御史中丞寻兼太子赞善大夫溢为御史中丞责大体而巳曰宪台者百司仪表当以廉耻养人岂恃鹰击毛鸷哉存道既从文忠平闽太祖欲以所领乡兵从海道北征溢持不可曰下闽之后散遣归农既命之矣调北征非信也太祖不怿溢继论曰请籍故尝叛逆者使行乡兵听归农则信立而威着矣太祖喜曰孰谓儒者迂非先生莫能为朕往溢受诏还至处会母亡乞守制不许遂籍兵使存道领之乃许守制因命存道从右副将军冯宗异以行始溢少时西游秦至虎林心动走归值父将死得与诀父丧未葬火及柩所溢吁天而及是母亡负土营兆竟用毁卒上闻悯悼为文祭之存道从冯宗异以功授处州卫指挥副使从征秦陇取兴元留守之击败蜀将吴友仁再守平阳转左卫指挥同知从汤和北征哈噋不刺敦营战失利死 

　　○王祎 

　　王祎字子充义乌人五代本节度彦超后祖炎泽元石峡书院山长有学术父良玉为常山教谕读书善辨深春秋母陈名贞通医药星筮浮屠老子书祎始生时炎泽梦五芝产其家楣既长长身山立善古文辞与宋濂并受学于元学士黄溍为高第与濂齐名顺帝末上书数千言时宰兼其切直格之归隐青岩山占者齐琦见之惊曰公异代人物也幸自爱 【 琦德与人明易学邵数得其同郡祝泌及建昌人廖应淮之传言未来事如指掌衢有周孚者邀诣其家问之琦曰自子造居室必历一纪始生育人今满一纪则处中当添三子今年腊月七日明年二月九日及八月子生之月日也孚补县幕待次于家明年三月当上琦曰子赴官在今年九月孚与适市指一女子曰此为子家八月生子者也孚因纳为子妾未几前官有故九月即之官腊七日其妾果产子二月丸日子妇复育子至八月所纳妾亦生子矣当琦留孚家有二客扣门琦闻其声辄曰二人必皆三品官然不久且至重罪后皆验同郡马氏者琦至其家隔垣闻妇人声曰是妇来岁其举子乎其夫曰吾妇年巳四十生七女矣纵娠亦恐非男曰不然来岁举子当在秋中癸酉日明年八月癸酉果得子至休宁金南庚迓问之至吾家首何见曰子家今夜子时后山有不动之物动明日辰时前山有不动之物动是夕家后土库崩明日大石坠前山巅金氏以问琦曰土库崩万二千时内损小口大石坠万二千时外有一布衣受宣命者未三年其孙自经死既三年其子用荐授平江万户府镇抚江浙行省平章忽都普化致琦问动静琦曰朝廷今日除公矣问何职曰三品且当理财赋旬日报至果以其日除太府卿又曰公还半涂必改除入中书明年当复为平章矣比至途果改除中书右丞明年果复为平章中书琦尝语所知曰自今以往天下多故不十五年京邑南迁千里矣未几海内大乱朝廷削弱而权臣挟皇嗣驻河南且十五年其术精验类如此琦于经史究通大义虽精数学耻以名家剖折易微多昔儒所未发其立言要归于道德士大夫用是尤尊慕之】 李文忠守金华用祎为儒士得见召署中书省掾上常字之洪都平祎进颂上读而善之曰吾固知淛东有二儒学问之博卿不如濂才思之雄濂不如卿授江西儒学提举司校理夺情除侍礼郎兼引进使迁起居注转同知南康府事上将即位召议礼忤旨降漳州府通判时上用紏猛反元政所从起兵诸郡天下既定租税未尽减除祎至郡具以忠厚宽大均徭薄赋言上上嘉纳之亡何召还与宋濂同修元史尝被赐梨浆他日在史馆渴甚闲谓濂曰何当得大官梨浆如昨日上闻复使赐之书成授翰林待制同知制诰坐失朝降国史院编修三年使招谕吐蕃五年复使云南谕降把匝刺凡尔把匝刺瓦尔故元诸王子也封梁王祎至云南示把匝刺瓦尔诏书把匝刺瓦尔与语而说之舍祎上舍其司徒达里麻参政喻金闾皆延祎为上客会元有遗孽自立于漠北使其使脱脱至把匝刺瓦尔所求起兵把匝刺瓦尔不便背之匿祎于春登杨氏家意候其去且议从祎降而脱脱知之既至遽问明使者来乎安在把匝刺凡尔谢无有脱脱动曰大王与旧君骨肉之亲唇齿之势也当死相守而誓相关今国亡不捄内靡义旗旋踵外向以属怹人何面目耶即上马行去把匝刺瓦尔畏脱脱强出祎见之脱脱怒欲按屈祎祎骂曰尔之前王豸岁貉腥膻践华而君祚几百年足矣尔嗣君俷德作怨民散盗起东裂西崩不能障控皇帝神明威武海内归心登大宝于布衣取天下于羣盗尔孽不自忖量尚欲焰跋爝燃死灰三尺童竖知其无能为也公等区区尚吓谁乎脱脱益怒欲杀之达里麻等从旁解曰王公才气天下无双且兵交使在着在前经公若不从遣之而巳脱脱曰今日虽晏婴衔命仲尼相礼吾亦欲斸其头何知王公祎顾把匝刺瓦尔曰杀我甚利皇帝朝闻夕视师矣遂见杀把匝刺瓦尔既不服高帝八年复使刑部尚书吴云往亦见杀乃使傅将军征平之始祎遇害时达里麻相与殓而火瘗之顾莫实其处及云南平祎子绅入云南行哭求祎骨棘目人皆来观滇士及与祎游者为绅称说祎平生及所以死状乃知祎火瘗也而莫实其处为主载之恸哭还吴云者宜兴人辩有口以刑部尚书出为湖广参政坐事逮系把匝刺瓦尔使铁知院者二十余人漠北我军获焉太祖归之出云狱中曰生为我与二十人入云南说降之贳生罪与偕行至沙塘口铁知院相与谋吾属奉使中道被执归则死矣不如劫云易其书令为漠北使以复命皆曰善因共持胡服服云云曰狗■〈豸契〉奴吾服尔服耶二十人者共杀云也建文时绅言祎于朝得赠翰林学士奉议大夫谥文节永乐革除人无敢称者成化六年义乌丞刘杰以请乃赠翰林学士谥忠文而永乐中官云子黹友为交趾令请以传舁云归葬贫不克归旅殡于夏口弘治四年廵抚云南都御史王诏奏曰臣伏见元运迄终云南遗孽游魂假息高皇帝怜海内劳苦不及以兵遣翰林待制王祎风示音旨残虏倨惊伏节而亡久之再遣刑部尚书吴云中道见劫亦殒厥命二臣秉义遂志后先亢举宪宗纯皇帝既旌祎忠赐谥秩祭云在先朝虽许归葬仕其子黹友竟坐家贫不克首丘子孙湮微无人叙说臣窃叹之乞依唐祠张廵许远故事跻云亚祎虽表两人可励千叶孝宗可其奏赠云资政大夫邢部尚书赐谥忠节与祎并祀祠曰二忠嘉靖初以廵按御史唐一泮言修表云墓令有司岁时祭绅建文初为国子博士献大明铙歌鼓吹曲十二章曰神龙跃曰殪奔鲸曰开洪基曰清江汉曰缚狡兔曰扫残胡曰海波平曰拓闽境曰定关陜曰辟川蜀曰斮苞枿绅痛父死终身食无二味子稌诫子孙遵用绅教稌善居丧以孝称方孝孺被刑稌与郑珣私负其骨成祖逮稌系狱既以祎故宥之予之官辞以疾入青岩山其卒也门人私谥为孝庄先生稌子汶举进士授中书舍人亦辞疾不仕弘治初与陈献章被荐应召道卒 

　　郎曰陶安朱升皆用三言遇主陶安之言人心所以应朱升之言大业所以成胡深章溢才具文武而深与叶琛王祎吴云节矣予问之今龙泉者胡章皆无子孙在其县中岂用军功徙耶浦江亦无宋后而叶氏之子孙微也 

　　宋国兴　　花　云 

　　○宋国兴 

　　宋国兴定远人也父朝用从渡江授天宁翼元帅国兴生而伟丈夫高帝与陈埜先战南台兵几殆国兴年十八请为高帝出战高帝壮之衣之白龙袍与遇春驰入埜先军战不胜被执以为高帝杀之帝因得从陈闲亡去是日也国兴妻曹氏亦赴井死国兴有弟晟永乐中封西宁侯 

　　○花云 

　　花云怀远人长身铁面□绝人始谒吴公临濠□□辄克破怀远城虏其□□抜全椒袭走缪家寨吴公之取滁也单骑前行卒遇贼数千顾后尚远云独身以铍翼公跃而突贼大惊唶曰黑将军从克太平命宿卫左右从克仕庆以管勾升总管提兵□下镇江诸县过马驮沙盗数百要遮迎战云行且鬬二日夜多所擒杀授前部先锋从抜常州授安远太将军太平枢密院判命领兵三千以趋宁国道多盗□□□莽泥淖中八日遇敌辄鬬或经其营垒斩系之得首级百而身未尝中刀箭寻命还守太平汉人围太平云与公养子朱文逊以兵三千拒战汉无所得入乃乘涨泊巨舟城西南下尾傅叶缘登汉得文逊杀之急缚云云奋跃大骂缚尽绝夺汉人刀连杀数人汉人缚云舟樯丛射之云至死骂不虚口太平知府许瑗与院判王鼎皆死之 【 瑗乐平人读疆敏放浪吴越闲好饮酒醉辄大言自喜负吴公下婺瑗人谒曰方今元祚垂尽四方鼎沸豪杰势不独安有勇畧乃可驭群才有睿识然后能知奇士足下欲扫除僭乱平定天下非如瑗者难与成功吴公奇之官之博士未几以为太平知府曰此吾建康股肱郡鼎仪真人】 当云战急时云妻郜氏抱其三岁儿炜拜于家先泣而属家人曰城破死者吾夫吾夫死妾继吾夫花氏之祧惟斯子也及云擒郜氏自投于汪其侍儿孙瘗郜尸抱炜逃汉人虏之至九江汉军中恶儿啼孙卖炜渔家汉败孙归瞯渔家儿尚在窃以渡江汉溃军济而争舟捽之江得断槎附入陶穴之芦中七日芦中实莲实可啖也夜半忽闻老父声呼与同行问其姓曰雷叟送之公公寘儿膝上泣循之曰将种也命赐雷叟衣忽不见蹑之不得后五年追封云东丘侯瑗高阳侯鼎太原侯祠太平有司春秋祭炜长拜水军指挥佥事高帝教炜束草像云尚以平生衣服冠与郜氏合葬上元县南赠郜贞烈夫人孙氏安人 

　　郎曰余读书史宋国兴佚焉西宁侯世恩为予言其状死之日高帝画国兴像赐其家衣白龙袍也画傍常开平方为小校从捉刀国兴死与韩成何异尝恠纪信诳楚其人皆荆轲聂政之俦而不得汉高祖一封当亦曰帝王自天授岂借一夫代其死命哉花将军烈矣封亦不得与盖以守城而失之与草昧之初用宾抗强难矣 

　　马云叶旺合传　　何真 

　　○马云　叶旺合传 

　　马云事高帝从征江南累有战功迁指挥从攻元克兖沂峄济汴梁河南北临清沧直沾河西务通遂守通击败元将之来攻通者威望甚着而有六安人叶旺者亦以谋勇闻洪武初以龙虎上将军奉命繇登莱渡海至辽安辑军民辽人相率归附遂开设辽东都司及辽左等卫命云旺为指挥使而以吴立张良佐房暠为盖州卫指挥其时元虽巳亡反侧尚多其故平章高家奴屯辽阳山故知院哈刺张屯审阳古城故相不花屯开元故太尉纳哈出屯金山皆逼近肘腋闲云至攻高家奴走之八年纳哈出寇盖云戒盖严命立等坚壁勿与战纳哈出至见盖严不敢攻越之趋金州时金州城垣未完军士寡少指挥韦富王胜分守诸门选精锐登城御之纳哈出裨将乃刺吾自恃骁勇率数百骑至城下挑战城上发弩射之乃刺吾伤遂获焉富等复纵兵出击纳哈出纳哈出不利引兵退夭不敢径盖从盖城南十里沿柞河遁归旺策其必趋连云岛移兵柞河自连云岛至窟駞塞十余里垒为城隐钉板沙中掘马穽伏而待命老弱卷旗登两山闲候望之以炮旗为信而约云亦立旗城中四顾寂若无人者已纳哈出兵至旺等俟其过城南炮之老弱旗伏四起皷声如雷矢石雨下纳哈出仓皇北奔趋连云遇城马皆折入窞遂大溃云自城中出兵追击至将军山毕栗河斩获虏人马及冯死者甚众旺复乘胜与良佐等逐至猪儿峪获其人马无筭纳哈出仅以身免事闻叶旺受上赏云次之顷之升云大都督府佥事旺都督佥事云开设辽左其守御称名将旺号令整肃恩威兼济与之齐名其卒也辽人多户祝之世宗初义州卫舍余泽等请为云旺立祠许之命有司岁致祭 

　　○何真 

　　何真字邦佐东筦人少英伟好儒又善击劔也为元淡水场管勾元乱弃官归以义兵保乡里其邑人王成陈仲玉作贼真请于行省捣仲玉手擒之成砦守不下真与其豪士围成募能缚出者予钞十千成家奴缚成出真解成缚与之坐而问之曰公奈何养虎自害因语奴作贼合缚不应出尔即予成奴十斤钞趣具镬车载奴行烹广市中使其妻炊而呼曰四境之内有如奴缚主者视此刑也于是邑人皆服循惠二州共归之惠州将贪暴惠人迎真为守南海民邵宗愚陷广州守将何深死之真率将校复其城号令明肃广人大悦元累进真官为江西福建行中书省左丞顷之宗愚复叛真御之踰十月其部将与贼通城复陷真率惠州所部至广广民响应复克之转右丞是时元乱无象南北阻绝真益练兵保障开署求士聘南海孙蕡王佐掌书记中原知名之士如江右颜子中茶陵刘三吾建安张智皆往依之或言于真曰以子之才即不并驱中原岂不可为汉尉陀真执而戮之曰吾俟真主耳太祖既有天下征南将军永忠率舟师下广永忠在闽中则先驰书谕真至潮真遣人上印章籍所部奉表诣降永忠送至京师太祖大悦诏曰元纲解纽天子瓜分朕除残去暴十有四年迩者遣将四征所向克捷思昔豪杰之士保境安民以待有德若窦融李绩角立羣雄闲非真主不屈此汉唐名臣叹今未见尔真连数郡之众不劳师旅先期来降又奚让焉于戏尔实俊杰识时达变特遣驿召朕将锡尔名爵真得诏传入朝赐文绮纱罗绫绢各百匹白金千两将校皆赐有差侍膳内禁锡宴中书寻授江西行省参知政事时方国珍李思齐先后来归皆授行省参政第与空名奉朝请而巳太祖独令真之官真两为参政三为布政使所至威德并用风行霆断而一出于忠厚周慎谨畏是以太祖委之不疑先是奉命与其子贵人云南开通驿道规集刍粟违还乡收召其土豪从征得万余人皆称旨既还朝拜贵明威将军指挥佥事真侄润弼敬三人皆拜官军挍数十人皆授官军百户真丰伟美须音吐如钟少时有相者曰公才兼文正霸王之器惜生南方微带火位不过封侯既贵其先塜常有紫气太祖之二十年列侯论功授封久矣上念之曰吾始有天下命将四征虽有降附不见义旗则尚负固来归之诚无过何真封真东筦伯赐钞万贯第京师复官其第六子宏为尚宝司丞其明年卒使子荣袭爵真少事母孝既贵建祠置田以奉祖祢立义田开宗塾嫁娶丧葬一如宋范仲淹故事储蓄库财周恤穷匮在朝名士多与之游荣有文名与宏并坐蓝党除贵亦以学行着 

　　郎曰马叶守辽东至今有名窦融李绩则太祖业许何真贤于诸雄远哉 

　　名山藏卷之五十八 

　　●名山藏卷之□□□ 

　　晋江何乔远　譔 

　　臣林记（洪武臣四） 

　　◆臣林记（洪武臣四） 

　　宋濂 
　　魏观 
　　詹同 
　　危素 
　　宋讷 
　　詹徽 
　　张紞
  </div>
  <div class="pagination">
   <a href="名山藏_page60.html">
    上一页
   </a>
   <span>
    ...
   </span>
   <a href="名山藏_page56.html">
    56
   </a>
   <a href="名山藏_page57.html">
    57
   </a>
   <a href="名山藏_page58.html">
    58
   </a>
   <a href="名山藏_page59.html">
    59
   </a>
   <a href="名山藏_page60.html">
    60
   </a>
   <span class="current-page">
    61
   </span>
   <a href="名山藏_page62.html">
    62
   </a>
   <a href="名山藏_page63.html">
    63
   </a>
   <a href="名山藏_page64.html">
    64
   </a>
   <a href="名山藏_page65.html">
    65
   </a>
   <a href="名山藏_page66.html">
    66
   </a>
   <span>
    ...
   </span>
   <a href="名山藏_page62.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
