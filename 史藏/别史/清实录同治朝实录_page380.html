<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 380 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 380 页/共 505 页</h1>
    <div class="content">○丁未。以屡著灵异。封故河南祥河厅同知王仁福为将国。　　

○谕军机大臣等前因福济等奏、巴哈两城需饷。请饬部拨银三十万两。并催各省月饷。当经谕令户部迅速筹解分催。兹据奏称。巴哈两城。需饷孔亟。若由外省拨解。诚恐缓不济急。拟请由部先行借拨。仍照章递解等语即著照所拟先由部库借拨银三十万两。交顺天府递解。著万青藜、王榕吉、迅派妥员领解。递送绥远城即著定安派员解赴乌里雅苏台。交福济、荣全收纳。该将军等一面派员迎提。俟此项饷银到时。即分拨巴哈两城应用。至此次借拨之项。仍由各省欠解新疆月饷项下划解部库归款。山东划银十五万两。山西划银八万两。河南划银五万两。直隶划银二万两。著曾国藩、李宗羲、丁宝桢、李鹤年、迅速筹拨。务于明年四月以前埽数解部。以重库储。至各省应解新疆月饷。自同治五年九月起。至本年十一月止。山西欠解银三十九万四千两山东欠解银一百三十八万两。河南欠解银八十九万二千两。直隶欠解银九万两上年奏提之三十万两。仅据山西解过银三万两。其余历次奏提及每月协饷均未报解。著曾国藩、李宗羲、丁宝桢、李鹤年、严饬各该藩司。将历次奏提银两。赶紧埽数解清。毋再延缓嗣后该四省月饷。务须按月筹解。不得再有蒂欠。其旧欠之款。并著按月带解。以济要需。将此由五百里各谕令知之。　　

○命热河都统库克吉泰在紫禁城骑马。　　

○苏尼特郡王那木济勒旺楚克、科尔沁贝勒昂噶叩、喀喇沁二等塔布囊多尔济喇布坦、于养心门内瞻觐。　　

○戊申。孝和睿皇后忌辰。遣官祭昌西陵。　　

○谕军机大臣等、刘岳昭等奏、请将唐友耕一军。于昭通回务完竣。遣撤回川。并剿办附省贼匪情形各摺片。唐友耕一军。经崇实、吴棠、派令赴滇援剿。该提督驻扎昭通。叠次围攻贼垒。回众穷蹙。献首乞降。剿办尚属得手。惟昭鲁一带回民剽掠。究因该军肆口复仇。以致该回众怀疑生变。现既办有头绪。自应责令该提督将此事一手经理。著崇实、吴棠、传谕该提督赶紧将昭通回务办竣。即率所部撤回川省。其昭属未尽事宜。仍由刘岳昭、岑毓英、督饬各该文武随时相机办理。以臻周密。至附省土堆悍匪。筑垒穵濠。负嵎抗拒。经该督等督兵进剿。已将红庙贼垒。及土堆村外贼碉全行攻克。著即乘此声威。将残蹙余匪。悉数歼除。毋留遗孽。将此由六百里各谕令知之。　　

○以宗人府府丞胡瑞澜为都察院左副都御史。太常寺卿王映斗为大理寺卿。　　

○蠲缓浙江仁和、钱塘、海甯、富阳、余杭、临安、新城、于潜、昌化、嘉兴、秀水、嘉善、海盐、平湖、石门、桐乡、归安、乌程、长兴、德清、武康、安吉、孝丰、诸暨、金华、兰溪、东阳、义乌、浦江、汤溪、西安、龙游、建德、淳安、遂安、寿昌、桐庐、分水、宣平、山阴、会稽、萧山、余姚、临海、黄岩、甯海、天台、仙居、永康、武义、常山、开化、丽水、缙云、青田、松阳、象山、上虞、新昌、嵊、云和、六十一州县。暨杭严、嘉湖、衢州、三卫被水被旱被风被虫地方新旧额赋有差。　　

○己酉。孝德显皇后忌辰。遣官祭。定陵。　　

○以雪泽未沾。上于大高殿设坛祈祷。亲诣行礼。　　

○遣惇亲王奕誴诣时应宫。恭亲王奕?诣昭显庙。醇郡王奕譞诣宣仁庙。孚郡王奕譓诣凝和庙。拈香。　　

○乌珠穆沁辅国公车林多尔济、鄂尔多斯贝子三济密都布、于神武门内瞻觐。　　

○庚戌。以校刊文宗显皇帝圣训完竣。予翰林院侍读学士惠林以三品京堂候补。编修许振礽等加衔升叙开复有左。　　

○以绥远城官兵追剿回匪出力。赏总兵官胡保林马玉昆、从一品封典。参将王绍烈正二品封典。参将张洪业、守备薛洪春、巴图鲁名号。游击王明泰、知州樊鸿锡等花翎。守备志斌等蓝翎。余加衔升叙开复有差。　　

○辛亥。谕内阁、御史佘培轩奏、苏省蠹役私垫钱粮。请严禁以除民害一摺。另片奏、官役数目。请定限制等语。州县经徵钱粮。例应当堂封纳。给予串票。原以杜差役滋扰之弊。若如该御史所奏、江苏赣榆沭阳等县。粮差代垫钱粮勒掯串票等弊。是小民受朘削之害。奸胥享无穷之利。一县如此。一省可知。必应永远禁革。著两江总督、江苏巡抚、严饬各州县。遇钱粮开徵时。务当明定限期。遍行晓谕。无论贫富户口。悉令当堂交纳。给予串票。不准官役私垫钱粮。私掣串票。傥敢仍前舞弊。一经发觉。即行从重治罪。至海州各属官役过多。骄纵不法。为害闾阎。并著该督抚饬令各属严行惩治。嗣后官役数目。务当遵照定例。不得任意增添其督总总役各名目。即著永远裁革。以免扰累所称赣榆差役。有陵辱廪生郑楙林等、及枪伤生员李锡麟情事。如果属实。尤为目无法纪著该督抚查明严行惩办。各直省地方。恐亦不免有此情弊。并著各该督抚等督饬所属一律查禁。以除蠹役而安善良。　　

○以杭州副都统善庆署乍浦副都统。　　

○蠲缓江苏上元、江甯、句容、溧水、高淳、江浦、六合、山阳、阜甯、清河、桃源、安东、盐城、高邮、泰东、台、江都、甘泉、仪徵、兴化、宝应、铜山、丰、沛、萧、砀山、邳、宿迁、睢甯、海、沭阳、赣榆、通、如皋、泰兴、海门、三十六厅州县暨淮安、大河、扬州、徐州、四卫。被水被旱地方新旧额赋有差。　　

○壬子。谕内阁、福济文硕奏特参大员意见不合。掣肘公务。请旨惩儆锡纶奏赍交印信。开用行营关防各一摺头等侍卫前任布伦托海帮办大臣锡纶前已有旨令其来京当差兹据福济等奏、该侍卫于安插厄鲁特人众。并无只字咨覆而于碍难办理之事。不听劝阻。欲将所署印信移交文硕在乌里雅苏台接收。实属冒昧轻浮。据锡纶奏、已将印信于十一月初十日赍交文硕接任开用行营关防各等语。该侍卫前经＜??闲＞任布伦托海帮办大臣应与福济等和衷协力共济时艰。乃一味任性。不顾大体于应办事宜控驭无方。复率行送交印信。是其掣肘公事迹涉有心。已可概见。锡纶著交部议处。以示惩儆。寻议、锡纶应照违制杖一百例革职留任。从之。　　

○谕军机大臣等前因布伦托海大臣裁撤。改派奎昌于来岁春融时驰往玛呢图嘎图勒汗至哈巴尔阿苏一带地方会同俄使查勘立界。嗣据福济等奏陈窒碍情形。令文硕于明年正月到京该处应办事宜仍令奎昌与福济筹办。兹据总理各国事务衙门奏称、分界一事。系属已定成局虽屡经反覆开导。而俄使总以该处绝无贼踪为词。若奎昌稍事迁延。该使径行自办。则遂其强占侵越之谋。其患不可胜言等语西疆立界事宜。亟应早为筹办。奎昌前办科布多分界颇臻妥协。此次应办各事谅已了然于中。著即懔遵叠次谕旨与福济随时筹商将一切赶紧豫备。俟明岁春融时先与该国会办官员约定日期。迅即前往该处妥慎办理。不得因有福济等前奏稍涉推延。致误大局。应需图册卷宗。即由该大臣酌留一分。以备查核奎昌起程后。科布多办事需人。文硕著毋庸来京。即赴新任将该处应办事宜悉心经理本日据福济等奏土尔扈特汗布彦乌勒哲依图呈请奏催拨兵援助等语。该汗捍卫西陲。忠贞世笃。数年来艰苦情形。朝廷深为轸念。已饬带兵各员设法援应。至巴图欲行东移。已经福济等设法仍令回牧办理。尚属妥协。即著福济传知该汗王等遵奉此旨。毋得再三陈请。并已饬知理藩院将此旨劄交该汗王等钦遵矣。将此由六百里各谕令知之。　　

○以内阁学士常恩署文渊阁直阁事。　　

○蠲缓湖北武昌、黄梅、沔阳、嘉鱼、监利、广济、汉阳、汉川、咸甯、蒲圻、黄陂、孝感、黄冈、蕲水、钟祥、京山、潜江、天门、云梦、应城、江陵、公安、石首、松滋、枝江、荆门、江夏、兴国、大冶、蕲、三十州县被水地方新旧额赋租课有差。　　


大清穆宗继天开运受中居正保大定功圣智诚孝信敏恭宽毅皇帝实录卷之二百七十三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治八年。己巳。十二月。癸丑。月食。　　

○湖北巡抚郭柏荫奏、遵讯天门县教案。系团民误听谣言。以致争鬨。已将团首人等量予薄惩。责令将教堂及住屋重修。该教士等亦无异词。取具各结销案。报闻。　　

○以故一等果勇侯穆辂子希兰、一等延恩侯鹤龄侄孙诚端、三等诚毅伯彦淩子保林、三等襄勤伯福谦子兆珏、二等子松桂继子立端、二等男侍顺孙文熙、各袭爵。　　

○喀尔喀扎萨克贝勒西哩巴扎尔扎布等七人、杜尔伯特扎萨克贝子察克都尔扎布、翁牛特镇国公永咙、阿拉善镇国公沙克都尔扎布、察哈尔四等台吉拉什栋鲁布等四人、于养心门内瞻觐。　　

○甲寅。谕军机大臣等、丰绅、谦禧奏、请饬拨仓谷并催饷银等语。据称甯夏满营。每年由晋省拨银十万两。同治五年欠解银三万八千两。六年至本年共止解过银五万二千两。积欠甚多。现在该官兵等饥寒交迫。困苦异常。自应速筹接济。著李宗羲即饬归绥道。于清水河等五厅酌提仓谷数万石。赶紧出碾。知照丰绅等派员赴晋。陆续领运。需用水陆脚价。由晋省就近筹给。所有各该厅谷价。均于晋省欠解甯夏满营饷银内扣还。至前经奏定之每年应拨银十万两。仍著李宗羲饬令藩司。迅速筹款。源源报解。毋稍延欠。将此由四百里谕令知之。　　

○以缉捕马贼出力。予吉林协领桂廉优叙。赏云骑尉开丰阿等蓝翎。余加衔升叙有差。　　

○予直隶军营病故提督刘克仁祭葬恤荫谥武毅。　　

○乙卯。谕内阁、御史游百川奏、请修德以召祥和一摺。今岁雪泽愆期。月食再见。直隶山东湖广等省。水旱歉收凡此沴祲之兴。皆系上苍示儆寅畏殊深。允宜兢业为怀。倍加修省。内外大小臣工。亦当各矢公忠。恪尽厥职。力除瞻徇奔竞之习。其有言责诸臣。尤宜遇事指陈。毋泛毋隐。庶几君臣交儆。以承天眷而迓天庥。　　

○又谕、志和、庆春奏、请将办事迟延之扎萨克贝子议处一摺。土默特扎萨克贝子索特那木色登、于该旗箭丁滋事一案。越时已久。并未将原告被告人传齐到案候讯。经志和等叠次咨催。仍复任意推延实属胆玩。索特那本色登、著先行交理藩院严加议处。仍著志和等严催该贝子带领应讯之该旗章京等。速赴热河候讯。不准再有拖延。以清案牍。　　

○又谕、左宗棠、刘典奏、审明已革总兵因奸弊命。众证确凿。从严定拟一摺。已革总兵陈德林、带队驻扎陕西岐山县城外。辄在雷家沟地方。强奸民妇雷刘氏。并将民人孙拴劳戳伤毙命。叠经委审供指。众证确凿。岂能因其狡不承认。致稽显戮。陈德林著即行正法。以肃军令而昭炯戒。　　

○又谕、恩麟奏、班禅额尔德尼呈进年班例贡。请改道赴京一摺。班禅额尔德尼差派堪布呈进年班例贡。现因西甯道途梗阻。著准照达赖喇嘛呈进贡物之例。改道由四川陕西山西直隶赴京。　　

○谕军机大臣等、恩麟奏、披楞侵占哲孟雄等处地方。廓尔喀与唐古特构衅情形各等语。披楞占去哲孟雄部落之独结岭及甲昔地方。难保不复来侵占。即著照恩麟所拟。饬令该文武员弁。前赴哲番住牧。或暗募土兵。或潜竖墩台。务于险要隘口。严密防维以期有备无患。布鲁克巴屡拒披楞。历年攻战。因众寡不敌。亦被占踞地面。去年布番来藏。唐古特不加抚恤。遂至布番解体。该番现在互相攻击。且有陆续投赴披楞纳款之说。亟应加意附循。以弭边患。恩麟务当督饬该委员。将布番内难。先行解释。一面设法抚绥。仍令不动声色。自固疆圉。廓尔喀以唐古特上年借过炮位。尚未还清。负约欺陵。调兵报仇。若不豫为排解。势将兵连祸结。著思麟遴派干员。妥为开导。一面将后藏汉番营伍。操练整齐。即亲赴定日边隘。剀切晓谕。以申旧约而息争端。德泰务将藏中一切事宜。认真筹办。不可稍有疏虞。将此各谕令知之。　　

○以短交军粮。革陕西知县李天柱职。不准投效军营。　　

○缓徵吉林、三姓、甯古塔、旗民歉收地方仓谷银两有差。　　

○丙辰。上复诣大高殿祈雪坛行礼。　　

○遣惇亲王奕誴诣时应宫。恭亲王奕?诣昭显庙。醇郡王奕譞诣宣仁庙。孚郡王奕譓诣凝和庙。拈香。　　

○谕军机大臣等、李鸿章、崇实、吴棠奏、议结酉阳教案。李鸿章奏、遵义教案。派员会办。暨起程回鄂各摺片。酉阳州民教仇杀一案。叠经谕令李鸿章等持平审办。兹据奏称、此案焚毁教堂。系首犯何彩起意。杨桢庭乘乱入城。杀毙司铎李国均。非张佩超主谋。现在杨桢庭业经病故。何彩一犯。已于讯明后正法。所烧教堂。并经给与梅西满银两。余犯刘幅等。均分别按律惩办。著即照该督等所议办理。以示平允。酉阳重庆等处。民教仇隙已深。今虽将此案办结。而日后民教杂处。崇实、吴棠等、必须设法防维。吴棠身任地方。更属责无旁贷。所有各该处牧令等官。著随时认真遴选。务令妥为整顿。不可稍存偏袒。致滋事端。未获之教民王学鼎等六犯。即著饬令川东道督属严拏。务获究办。遵义一案。前经李鸿章派令道员余思枢驰往查办。兹据奏称、四川候补道蹇訚籍隶遵义。乡望所归。遵民于打毁教堂后。亦知悔惧。请饬曾璧光责成遵义府县。会同筹办等语。著曾璧光即将遵义团练事宜。委令蹇訚悉心经理。以便会同余思枢及该处府县各官。将教案赶紧筹办。毋稍牵掣。其梅教士有无被杀情事。并著饬令该员等彻底查明。毋稍含混。嗣后该省遇有教民涉讼。务须责令各地方官查照约章。持平核办。并将教士干预把持及书差搕索拖累等弊。严为禁止。以消后患。前因曾璧光奏称黔省军情紧急。请派大员筹办。当经谕令李鸿章驰赴贵州督办军务。原以四川湖南贵州各军。无知兵大员节制。必至观望不前。李鸿章现以酉阳教案已结。天门教案初起。即由川省起程东下。自系未奉到本月初七日谕旨。天门一案。前经郭柏荫查明奏结。罗淑亚所带兵船。自不至驶赴汉口。再图滋扰。黔中地方縻烂。非得该督前往督办。断难净埽寇氛。著即懔遵前旨。赶紧折回。应由何路入黔督军进剿之处。均著该督斟酌情形。妥为筹办。并著于接奉此旨后。将应办事宜。先行驰奏。以慰廑盼。将此由六百里各谕令知之。　　

○又谕、文盛奏、请借款发给官兵俸饷。并请饬直省迅速拨解一摺。张家口驻防官兵。同治七年秋季至八年冬季俸饷。前借厘捐散放。应俟直隶藩库解到后。解还部库。文盛因官兵操防紧要。九年春季俸饷。亟应先期放给。请将已经解到之七年秋季俸饷借放。尚不敷银四千两。俟七年冬季俸饷解到时。照数提出接放。一俟藩库将九年春季俸饷解到。再行照数归还。解交部库。自为体恤兵艰起见。著照所请办理。并著曾国藩严饬藩司。遵照部奏。即将九年春季俸饷。先行拨发。嗣后按季迅速拨解。毋许积欠。以济要需。将此各谕令知之。　　

○以科尔沁博多勒噶台亲王伯彦讷谟祜为后扈大臣。　　

○以记名提督滕嗣武为湖北郧阳镇总兵官。　　

○丁巳。谕内阁、前因调任两淮盐运使方浚颐、在广东运司任内。经手款目轇轕。当经谕令马新贻等即饬该员前赴广东。听候瑞麟等督算清理。兹据马新贻奏、方浚颐因疾屡请给假等语。方浚颐系奉旨饬赴广东听候督算款项之员。何得托疾延宕。仍著马新贻、丁日昌、迅饬启行毋任逗遛。　　

○谕军机大臣等、崇实、吴棠奏、援黔官军剿苗获胜。请饬楚黔振旅会剿。刘昆奏、湖南援黔官军。叠次攻剿苗巢获胜。苏凤文奏、苗匪窜入粤境。防军击退各摺片。四川援黔之军。经道员唐炯、提督刘鹤龄等、攻克铁厂坡木城石垒。复经提督陈希祥等、叠斩苗逆。军声颇振。道员唐炯拟专力进剿。锐意灭贼。已经崇实、吴棠、筹给买米银十万两。并改拨月饷以资接济。湖南官军。自十月以后。于镇远思州台拱等处。截剿苗匪。削平坚寨。苗地日蹙。粮食缺乏。席宝田业经抵营。萧荣芳新募之勇。亦已起程。正当乘此机会。合力夹击。使川楚两军声势联络。则苗逆不敢狡逞。剿办易于得手。但恐川楚两军。各分畛域。以致复蹈前辙。功败垂成。著李鸿章懔遵前旨。迅赴黔省。体察情形。妥为调度。以期川楚各军踊跃用命。肃清黔境。该省夏秋之交。瘴疠盛行。冬后雪岭凌崖。一望无际。尤当及时大举。不可稍涉迁延。曾璧光职任封圻。责无旁贷。当随时会同李鸿章悉心经理。不得因有督兵大员。稍存推诿。崇实、吴棠、刘昆、于派出各军。应给饷糈。务宜源源拨解。不得稍有缺乏。以致停兵待饷。贻误戎机。广西怀远融县境内。均被苗匪阑入。经在防各军击退。并剿平高阳寨匪。但恐该匪乘闲复来。仍应严密防范。著苏凤文饬令各军。加意防剿。毋任纷窜。傥远防不如近剿。即著李鸿章酌量调遣。所有广西此次出力员弁。准由苏凤文择尤汇案请奖。毋许冒滥。将此由六百里各谕令知之。　　

○又谕、苏凤文、冯子材奏、荡平吴逆全股。越南各省肃清一摺。逆匪吴亚终因大慈等巢攻克后。逃并左洲。官军又将左洲收复。追至岧籔左良等处。连获胜仗。逆匪遁往古览地方。负嵎自固。同知王恩浩暨各将弁斩关拥入。生捦吴逆眷属。及逆目谢八等多名。并起获吴亚终尸首。同各逆一并枭示。其越南永祥等处土匪。亦经副将吴天兴等攻破贼巢。余匪窜匿山西一带。摉捕无遗。剿办尚属奋勉。所有高平谅山等处。仍著苏凤文商同冯子材。督饬将弁。实力摉捕。以期各境土匪。尽数铲除。毋致异日重烦兵力。至粤西与越南交界地方。尤易藏奸。并著该抚檄饬该管文武员弁。严申边禁。毋任奸民窜越。致生事端。内地各府善后事宜。并著冯子材妥为筹办。广东应解月饷。即著苏凤文随时咨催。以资应用。将此由五百里各谕令知之。　　

○神机营奏、记名副都统巴克坦呈请投效。得旨、巴克坦著发往定安军营差委。　　

○以詹事府詹事文奎为内阁学士兼礼部侍郎衔。　　

○以湖南官军克复贵州天柱等城出力。赏总兵官刘仑昆、副将萧永发、刘福兴、周金玉、范心镛、李正朝、李荣华、张宜宣、荣明胜、伍星禄、蒋玉贵、李祥发、刘全资、丁万明、参将何春藻、李前福、陈兰桂、彭茂南、谢光胜、巴图鲁名号。参将刘行达、知州朱际平等花翎。防御张正方等蓝翎。余加衔升叙有差。　　
</div>
    <div class="pagination">
<a href="清实录同治朝实录_page379.html">上一页</a><span>...</span><a href="清实录同治朝实录_page375.html">375</a><a href="清实录同治朝实录_page376.html">376</a><a href="清实录同治朝实录_page377.html">377</a><a href="清实录同治朝实录_page378.html">378</a><a href="清实录同治朝实录_page379.html">379</a><span class="current-page">380</span><a href="清实录同治朝实录_page381.html">381</a><a href="清实录同治朝实录_page382.html">382</a><a href="清实录同治朝实录_page383.html">383</a><a href="清实录同治朝实录_page384.html">384</a><a href="清实录同治朝实录_page385.html">385</a><span>...</span><a href="清实录同治朝实录_page381.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
