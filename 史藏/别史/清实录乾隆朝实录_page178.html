<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 178 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 178 页/共 1860 页
  </h1>
  <div class="content">
   ○刑部题、福建省秋审缓决人犯各案。得旨。萧充、系入室拉奸。逼死洪氏之犯。情罪可恶。该抚拟以情实。九卿改为缓决。甚属不合。从前此等案件。俱拟情实。勾决者亦多。所以励廉耻而警凶淫也。朕于勾到之时。间有暂停勾决者。乃酌其情罪稍轻。予以法外之仁耳。今若竟改为缓决。是明示以不死矣。再阅数年。不且更入于可矜之列乎。如此办理。是视节妇之死、轻如鸿毛。而于强暴之徒、委曲以全其身命。废国法而伤风化。莫此为甚。即使该抚拟以缓决。九卿犹当改为情实。今毋乃轻重倒置乎。萧充、著照该抚所拟、仍改情实。余俱著监候缓决。　　

○补给云南开化等镇出师乌东之阵亡步兵胡田佐、并带伤兵丁金朝梁等六名、恤银有差。　　

○庚戌。户部议覆。安徽巡抚陈大受疏报、霍山县、雍正十二年捏报开垦水田七顷四十八亩有奇。应准豁除。从之　　

○以镶黄旗蒙古副都统达勒党阿、为热河副都统。　　

○辛亥。谕、编修检讨等。嗣后著于翰林院该班日、每次带领十员引见。　　

○大学士九卿会议、江南河道总督高斌等奏称、臣高斌于九月下旬、接奉谕旨。令臣会勘永定。河即与孙嘉淦、顾琮、将东西两引河下口、及分流处。并金门闸放水处。一一勘毕。臣等公同酌议。永定河历年既久。下口屡经淤壅。亟宜改移。于固南霸北、顺流东下。其挑河引水、归淀入海、所有经由处所。应行浚筑。及城郭村庄、应行迁徒防护者。请分别先后办理等语。查永定河之金门闸以上。前经开坝放水。顺轨安流。今该督等会勘形势。酌议善后事宜。应如所奏、于明年麦。汛前。先引水由西引河入河。由河渐次入海。又于今冬明春。将东引河修理通顺。其霸州城郭村庄。最为冲要。应令先行筑堤。并粘补古埝。麦熟后、将东引河河头开放。并高桥以南民埝、一并开通。其西引河、暂行堵闭。俾全河尽赴东趋。俟秋汛已过。再察情形办理。又称、金门闸放水之处。旧河已经断流。不必堵塞。倘遇汛涨。仍令宣洩。是亦慎重河防之意。应令该督等、俟新河水势如果平顺。再将旧河截断不用。至所称保定县迤西千里长堤。现在玉带河河溜、逼近堤根。应加宽厚。并路疃迤东艾头村等处。应加越堤一道。均准其加筑。其玉带河形势既经勘明。西淀白沟诸水、至此收束太紧。急宜修理保护。应令该督等、务于玉带河水汇之区。加意防范。勿致溃决。从之。　　

○户部议覆、署广东巡抚王謩疏称、琼州府委员赴廉州府、领运监谷。因在洋遭风。沉失谷三百九十四零。应准豁免。从之。　　

○壬子。户部议覆、护湖北巡抚严瑞龙疏称、新例守巡各道。每年出巡一次。所有武汉黄德道、经管道仓。请令武昌府兼管等语。查该道常驻黄州。于道仓势难兼顾。应如所请办理。从之。　　

○转刑部右侍郎张照、为左侍郎。以降调吏部尚书郝玉麟、为刑部右侍郎。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百二十八　　

大清高宗法天隆运至诚先觉体元立极敷文奋武孝慈神圣纯皇帝实录卷之一百二十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五年。庚申。十月。癸丑。上御勤政殿听政。　　

○兵部疏请、简放陕西肃州总兵官一缺。得旨、陕西肃州总兵官员缺。甚属紧要。著尹继善、于通省总兵官内。拣选调补。其所遗缺。著宋爱补授。　　

○工部议覆、江南河道总督高斌疏称、修防物料。惟视地产。江南河工一十七厅。所以不尽用芦苇、而兼用秫秸者。实缘产地之远近。权工程之平险。酌定专用兼用之多寡。以期固工节帑等语。查前工部尚书韩光基、以河工杂用秫秸。易于霉烂。奏请专用芦苇。当经行查在案。今该督所题、亦属因地制宜。请嗣后、除产苇地离工甚远者。仍照旧办理外其厅汛各工。应酌令增办芦苇。并饬地方官、将沿河滩地。劝民栽植备用。从之。　　

○以右中允朱良裘、充日讲起居注官。　　

○准噶尔部人阿尔佐率妻来降。命赏给安插如例。　　

○甲寅。上诣畅春园、问皇太后安。　　

○谕、从前宁夏等处。地动为灾。民人困苦。朕百计筹画。加意抚绥。始不至于失所。惟是疮痍甫起。户鲜盖藏。本年平罗地方。又有被水被旱之处。若照分数成例。蠲免钱粮。恐民力仍不免于拮据。著格外加恩。将银粮草束。概予全免。至未被灾之村庄、及夏、朔、二县、从前被灾较重。虽两年以来。均属有收。而工役繁兴。人夫云集。米粮物价。猝难平减。亦应酌量加恩、与民休息。著将夏、朔、二县、及平罗未被灾村庄。辛酉年额徵银粮草束。宽免一半。户部可即行文该督抚、遵旨办理。　　

○又谕、昔年皇考曾降谕旨。禁止民间埋藏多金者。不过惩戒贪鄙之意。是以颁谕之后。并未举行。今顺天府尹张鸣钧、因许秉义出首伊妻父有埋藏银两。即差人前往刨掘。且得银仅二万余两。亦并不在从前禁止之内。此事张鸣钧并未奏闻请旨。遽然如此办理。甚属不合。著交部察议具奏、许秉议、是否系俞君弼之婿。及有无挟讐报复、图利诈骗之处。交刑部查审定议具奏、　　

○吏部议、在京各衙门、承办事件正限十日、二十日者。给余限十日、正限三十日、四十日者。给余限二十日、请敕九卿、将各项事件。分别难易。以凭定限。又九卿议、正限十日、二十日者。概准余限二十日、正限三十日、四十日者。概准余限三十日、得旨、尔等酌定限期、两议具奏一事。并未准情酌理。徒以气质相尚。持议均属一偏。如吏部原议、正限十日二十日事件。俱准余限十日、在正限十日者、尚属得中。而正限二十日者、未免过严。正限三十日四十日事件。俱准余限二十日、在正限四十日者、尚属得中。而在正限三十日者、则又未免过宽。又于九卿所议、正限十晶一十日事件。概准余限二十日、其三十日四十日等事。概准余限三十日、在正限二十日者、尚属得中。而在正限十日三十四十日者、俱未免过宽。夫失之过宽、则易启丛脞之弊。失之太严、恐承办官员。畏顾考成。又滋草率之渐。而讷亲所议分别难易之处。各部案件纷繁。何能豫为区别。所议均属未当。盖有正限、方有余限。办理事件。要以正限为准。而后宽严得中。外省钦部事件。正限四个月者。方准余限一月。在京各部院事件。正限原系二十日、于雍正五年、皇考敕交九卿酌议。将各部院二十日、户部三十日、限期事件。各减去十日、亦系在正限内酌减。现在议定余限。自应以正限日期为主。嗣后吏礼兵工等部。正限十日者、准余限十日、正限二十日者、准余限十五日、户部正限二十日者、准余限二十日、正限四十日者、亦准余限二十日、至刑部事件。人命攸关。应倍加详慎。著照户部扣限。余仍照所议办理。大凡一切政务。必须一秉至公。虚衷参酌。始能办理得宜。即如此事、朕一经指示。尔等即晓然共悉。亦有何难办之处乎。从来有治人。无治法。即立定期限。必该堂官实力稽查。于事始有禆益。倘视为具文。即定限甚明。亦复何益。夫定限一事。原属无关紧要。尔等各持意见。未能舍己从人。如遇重大事件。亦如此气质相尚。不能虚衷办理。岂不有妨政体。此后务各屏去偏执之私。共矢和衷之谊。同寅协恭。交相劝勉。以副朕谆谆训诫之意。　　

○乙卯。旌表守正捐躯之山东鱼台县民方宾妻刘氏。　　

○丙辰。左佥都御史刘藻奏、本年春夏间。见圆明园木石等工。兴作未息。在皇上不过于园亭旧处。少加补葺。且给繇不出于民力。取赀无损于府库。其视前代人君、兴得己之役。饰台榭之观者。度越何啻万万。但奢靡之渐、不可稍开。侈荡之源、不可不杜。昔汉文帝欲建露台。而惜中人十家之产。唐贞观中、群臣以宫中暑湿。请营阁以居。太宗念其糜。费卒以中止。夫一台之需百金。一阁之需。不过千余金。度支之外。自有余项可办。不至耗国帑而绌经费也。而必兢兢焉重之。古哲后之慎俭德而怀永图。如此其至也。乞我皇上鉴于前古。慎始虑终。为天地惜物力。为国家培元气。今时届岁底。工作或有告竣者。来岁诸工可停者酌停之。必不可停者酌减之。用以持盈保泰。永固丕基。得旨、从来宫室苑囿。古帝王所不废。其或年岁稍久。量加修缮。亦势所不免。然而惜民力。节嗜欲。戒奢华。乃图治之大经。养心之要道。朕御极以来。一切服御。务从省约。即圆明园临驻之地。亦一仍皇考旧规。并未别有营造。以蹈土木繁兴之戒。今年偶因苑中东偏。尚有隙地。增构台榭。数月讫工。稍觉华壮。朕心已用为疚。盖虽徭役无烦于闾井。经费不藉于司农。而内帑所出。独非民脂民膏耶。且朕日以去奢崇俭。训示臣民。正当躬行以为天下先。乃一时游览之娱。不能自克。以此知抑损嗜欲、敦行节俭之难。而谨小慎微。诚不可不加之意也。今佥都御史刘藻、奏请停减营建。谓奢靡之渐、不可稍开。侈荡之源、不可不杜。此语深获朕心。年来广开言路。而诸臣所陈。率不过一二政令之更张。无大裨补。刘藻此奏、甚属可嘉。实所仅见者。夫以营造一节。即能因事献规。直陈无隐。倘或政有阙失。诸臣亦必各思献纳。朕得以随时儆省。收作砺从绳之效。为益不亦多乎。刘藻著交部议叙。再内务府总管、前以瀛台建造多年。不无损缺。奏请修葺。朕已允行。可传谕内务府总管等、但取完整。不得过于华饰。以蹈前失。刘藻摺并发。　　

○丁巳。上诣畅春园、问皇太后安。　　

○户部议覆、太常寺卿朱必阶奏、直省捐监事宜。一、乡试年分。停止在部报捐。查此例、原专指随任游学等项而言。其在籍生俊。并未概准赴部。今该寺卿以此例一开。即未必入场者。亦得借名寄捐。自应如所奏、仍归本省办理。但现距明年秋试已近。一旦改令回籍。恐致耽误场期。请自辛酉科后、永行停止。一、停止兼收外省投捐。查此例、亦因以方歉收、或本籍人少起见。本年五月、豫省业经奏停。今该寺卿以此项捐输。皆系官员之子弟戚友等。包揽代纳。亦应如所奏、照河南之例、概行停止。惟甘肃一省。本籍人捐监者少。仍请暂准收捐。并令该抚等、严查包纳等弊。一、捐生赴部换照、宜酌量变通。查江西换照事例。业经议准、将部照给发该省。转发该地方官。传唤收领、在案。今该寺卿以本生亲身赴部。有守候跋涉之苦。臣等酌议、自明年春季始。各省捐监换照。统照江西之例行。从之。　　

○戊午。谕、马兰峪镇标所属之窄道子、杨树沟、二汛。经总兵布兰泰奏、请将扬树沟一汛。移驻板谷岭。与窄道之汛兵。均就近改隶曹家路属管辖。户部议令二汛兵丁。即照依曹家路属、改支小饷。乃为营制画一之意。朕念二汛、以现在之防兵改隶。并非新设可比。若遽改支小饷。兵丁不免拮据。著将二汛马步兵丁六十名。仍照旧支给大饷。以照朕优恤之恩。该部即遵谕行。　　

○定仵作缺额处分。谕、州县设立仵作。因系命案所关。故从前定例甚详。并曾蒙世宗宪皇帝谕旨。将仵作三十年无弊者。赏给银两、以示鼓励。凡以慎重民命。至为周悉。乃近年以来。闻外省并不实力奉行。照额募补。惟藉邻封调取应用。以致命案迟延拖累。相验未能明确。此固州县之怠忽。亦该管上司、不能留心查察之故。著各该督抚、严饬查明未设之州县。即行勒限募补。悉遵定例办理。嗣后、若州县仍然忽视。督抚等不行查参。应如何分别定以处分之处。交部定议具奏、寻议、州县额设仵作。并不照数募补者。降二级调用。该管道府失察。罚俸一年。督抚罚俸六个月。如州县不行补足。私侵工食者。革审。道府不行查出。降一级调用。督抚不行题参。罚俸一年。从之。　　

○又谕、昨张鸣钧奏、许秉义谋占俞君弼家产一事。因其办理错谬。已交部议处。今闻俞君弼、原充工部凿匠。积有家赀。病故无子。其义女之婿许秉义。欺其嗣孙年幼。图占家产。竟以婿名主丧。因向与内阁学士许王猷联宗。托其遍邀汉九卿往吊。欲借声势弹压俞姓族人。九卿中、如陈德华、陈世倌、梁诗正、张廷璐等。托故不往。其余往者颇多。夫身为大臣。而向出身微贱之人。俯首拜跪。九卿纵不自爱。其如国体何。著传旨严行申饬。许王猷、行止卑鄙。有玷官箴。著交部严察议奏、　　

○兵部等部议覆、闽浙总督宗室德沛奏称、泉州府晋江县、衙门乡、施姓丁众、一万有余。又枫林吴姓、陈林许姓、仕林蔡姓、各大族。俱毗连近乡。每恃族大丁多。争强肆横。列械凶斗。以及抢犯拒捕、贩私夺货等事。不一而足。请于附近衙口之永宁寨等处。并在各大姓适中之西仓。移驻文武员弁等语。系为弹压地方起见。应如该督所奏、将陆路提标右营游击。带兵二百三十名。移驻永宁。其原设把总、仍留协防外。添设外委千总一员。衙口后身、空公庵地方。添设把总一员。带兵五十名。石亭、添设一汛。派兵十名。兵丁俱酌量抽拨。无庸增添。至兴化府同知。亦准改归泉州府。移驻西仓。添设一汛。派兵十名。其兴化府同知、原管事务。归通判管理。从之。　　

○己未。大学士等议覆、绥远城将军补熙奏、绥远城已垦、未垦、地亩。前后查报、数目不符。积年弊窦多端。必须地方文职大员。重重稽察。因思雁平道、每年出口盘查仓储。请令就近协理开垦事务等语。查向来、该将军衙门。所派旗员。不谙钱谷。亦且呼应不灵。而六路通判、系承办之员。自多回护隐匿。同知一员。又难遍查六路。应如所请、嗣后开垦事务。令雁平道协理稽察。会同该将军、各于所属内、派委能员查办。务将地亩核明确数。并各通判管内。所有民。欠各项如查有挪移侵蚀等弊即行参奏、至平时稽察之法。令六路通判。由朔平府、申详雁平道查核。转行该将军题达。亦应如所奏办理。从之。　　

○户部议覆、浙江巡抚兼管盐政卢焯疏报、松江府属下砂场、及下砂二三场。雍正十年、潮冲荡地共三万八千九百八十亩有奇。计缺课银九百十七两。照例题豁。应如所请。从之。　　

○又议覆、署福建巡抚王恕疏报、台湾、诸罗、二县。陡被风雨。除盗坏衙署、营房仓廒、城栅。估计兴修。并浸湿仓谷。设法变价易换外。其例塌民房。淹毙人口。现经逐一履勘。动项赈恤。均应如所请。得旨、依议速行。　　

○庚申。上诣安佑宫行礼。　　

○兵部疏请、补叙剿抚贵州清红等处逆苗之头等军功。贵州武举眭明德、广西武举程广林、加衔一等。授为千总。贵州文举人邓坚等三名、贡生杨秀俊、广西土知州莫我谦、各军功加一级纪录二次二等军功贵州捐职州同郭佩。军功加一级。三等军功。贵州贡生储尔健、武生储显等四名、吏员黄道遵、各军功纪录二次。又在事出力之贵州文生员张恩锡、授为贡生。至受伤官兵、七十一名。土兵、十八名。阵亡土目。土兵、八名。有功土目、土兵、四百四十九名。分别赏恤。从之。　　

○以故扎赉特扎萨克贝勒特古思之子乌察拉尔图。袭职。　　

○辛酉。上诣恩佑寺行礼。　　

○奉皇太后还宫。　　

○诣大高殿、寿皇殿、行礼。　　

○上还宫。　　

○诣皇太后宫。安。　　

○壬戌。上诣奉先殿行礼。　　

○癸亥。谕、朕因向来秋审、朝审、各案内。缓决人犯年复一年既不至于正法徒久淹狱底。以致陈案日积。特降谕旨、令九卿诂加分别。凡缓决之案。果系情有可原者。俱入于可矜条内。具奏请旨。今阅九卿所奏、直省各案。由缓决改为可矜者甚多。且其中有定案未久。即邀宽典者。在九卿审拟之时。惟论其情罪有无可原。不复于年分之远近。更加区别。而愚顽之辈。或至妄逞臆见。以为甫犯重辟。即得末减。全无悚惕之心。转滋侥幸之念。于国法人心。殊有关击。用是再降谕旨。明白开示。此次办理秋审、朝审、各案。多从宽减。乃朕法外施仁。加意钦恤。祗今年一次举行。并非常例。直省人民、当思大法不可轻干。殊恩非可常冀。共洗心涤虑。以仰承国家宽大之恩。各该督抚。可转饬府州县、遍行出示、晓谕知之。　　

○刑部题、朝审缓决人犯一疏。得旨、褚泰、常禄、身为言官。得受贿赂。具摺条陈。与寻常官吏、婪赃作弊者。情罪更属重大。若在皇考时。未必不立时正法。即便入于秋审。料九卿亦断不敢不拟情实、而竟入于缓决之理。今二犯初次朝审。九卿遽拟缓决。明系豫为将来矜减之地。不识政体。藐视国法。实莫甚于此。返躬自问。是城何心。九卿俱甚错谬。著严加申饬。至于刑部、系执法衙门。宪章所在。尤不当如此轻拟。而都察院、有统率科道之责。于此等败类。尚有何情可原。而如此办理。刑部都察院堂官。俱著交部严加议处。褚泰、常禄、著改为情实。余俱著监候缓决。　　

○甲子。上诣皇太后宫。问安。　　

○礼部以庆贺皇太后圣寿节。先期疏请。得旨、是。照例行礼。奉皇太后懿旨、今年停止筵宴。　　

○乙丑。户部遵旨议奏、各省衙门胥役。现在更名捏姓、兼充牙行者。令该地方官严查、永行禁止。如嗣后、仍有捏充者。照更名重役例治罪。地方官奉行不力。照一切无藉之徒违禁把持、失于查察例。罚俸一年。徇纵者、降二级调用。受财故纵者、计赃治罪。以枉法论。从之。　　

○刑部疏请、嗣后免死减等人犯。有在中途脱逃。除押解兵役追拏。该犯逞凶拒捕。及逃后、审有行凶为非情事者。仍照例在拏获处、即行正法外。如无拒捕、及行凶为非别故。俱照在遣脱逃之例。拟以枷责。解配管束。从之。　　

○以山西按察使萨哈谅、为山西布政使。以江西驿盐道陈高翔、为山西按察使。　　

○丙寅。上诣皇太后宫问安。
  </div>
  <div class="pagination">
   <a href="清实录乾隆朝实录_page177.html">
    上一页
   </a>
   <span>
    ...
   </span>
   <a href="清实录乾隆朝实录_page173.html">
    173
   </a>
   <a href="清实录乾隆朝实录_page174.html">
    174
   </a>
   <a href="清实录乾隆朝实录_page175.html">
    175
   </a>
   <a href="清实录乾隆朝实录_page176.html">
    176
   </a>
   <a href="清实录乾隆朝实录_page177.html">
    177
   </a>
   <span class="current-page">
    178
   </span>
   <a href="清实录乾隆朝实录_page179.html">
    179
   </a>
   <a href="清实录乾隆朝实录_page180.html">
    180
   </a>
   <a href="清实录乾隆朝实录_page181.html">
    181
   </a>
   <a href="清实录乾隆朝实录_page182.html">
    182
   </a>
   <a href="清实录乾隆朝实录_page183.html">
    183
   </a>
   <span>
    ...
   </span>
   <a href="清实录乾隆朝实录_page179.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
