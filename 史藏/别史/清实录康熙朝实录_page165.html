<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 165 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 165 页/共 681 页</h1>
    <div class="content">○戊子。扬威大将军和硕简亲王喇布疏报、十二月初四日、副都统席布、遣发官兵、屡败逆贼严君宠于浮梁县地方。招抚伪总兵郭秀等、四百余员、贼兵二万九千余名、恢复县城。得上□日嘉奖、下部议叙　　

○江西总督董卫国疏报、粤逆围犯信丰县、于通赣要路、竖立木栅、断绝我兵归路。副将周球等、亲统官兵、奋勇冲杀、斩贼兵千余、其溺水死、被生擒者甚众。下部议叙　　

○江西巡抚佟国桢疏报、楚粤诸逆、前逼南康县。满洲大兵、与抚镇两标将士、会同进剿、诸贼悉溃。余逆严自明等、退踞南安。十二月十一日、副将许盛、统兵进剿、杀贼二千有余、恢复南安之上犹县。又赣县田村地方、招降伪总兵刘永祺等五员、又万安县黄塘地方、招降伪总兵张辉等十员、兵丁六千七百余名。得上□日嘉奖、下部议叙　　

○己丑。宁南靖寇大将军多罗顺承郡王勒尔锦疏言、将军穆占、抵荆州。增拨在荆都统伯宜理布、前锋统领硕岱、副都统托岱、龚图、汉军副都统祖泽纯、宜思孝、及满洲、汉军、边外蒙古、绿旗官兵、共六千余、率赴岳州、长沙。如贼觇知荆州大兵势分、乘虚侵犯。我兵守汛、尚恐力单、他处有警、实难应援。乞调邻近满洲绿旗官兵、移驻荆州、以资防御。上谕、驻河南府满洲、汉军、蒙古兵、令员外郎颇罗塞统领。其自狭西遣发满洲、汉军兵、令原辖将弁统领、俱赴荆州。又命镇东将军布颜、暂驻怀庆　　

○庚寅。抚远大将军都统大学士公图海疏言、臣等前调绿旗官兵、本拟于二月内、进取汉中、兴安。今将军侯张勇等咨称、宜视夏秋收获丰歉、再图进取。但汉中、兴安、山峻路险、延至彼时、适遇霪潦、贼守益坚。臣等仍欲调兵、及时进取。得上□日、大兵即克复汉中、兴安、须设重兵。重兵一设、则运饷维艰。若俟夏秋进取、又顿兵旷日、虚糜粮糗。今将军穆占、方剿吴逆、机不可失。大将军公图海等、暂停汉兴之役。留满洲、蒙古兵、一万、同绿旗兵、防守秦州诸隘。分兵五千、遣大臣一人、统赴荆州。到日、顺承郡王等、量留官兵、防守荆州彝陵诸处、乘穆占由岳州长沙、进取湖南之时、相机渡江破贼　　

○谕兵部、狭西分兵赴荆州、欲令顺承郡王等、乘机渡江、平定湖南、恐中途延缓。尔部其檄趣。进兵。毋得逗留、贻误军机　　

○辛卯。祈谷于上帝。上亲诣行礼　　

○壬辰。上诣太皇太后皇太后宫、问安　　

○癸巳。以内阁学士陈廷敬、为翰林院掌院学士　　

○丙申。扬威大将军和硕简亲王喇布疏言、贼援吉安。将军额楚等、率兵迎战、三次失利。臣等议调南昌建昌诸处、满汉官兵。俟到日、协力攻剿。疏入。下议政王大臣等议。寻议、我国家开创以来、赏罚严明。攻城野战、无不克捷。今额楚等官兵屡败。皆由将懦兵玩。大将军简亲王喇布等、应严加处分。但见在剿贼、俟事平日再议。其临阵先退者、即行拘禁。嗣后犯者、勿论官员兵丁、即于军前正法。将弁等有观望不前者、削职、仍随大将军效力。喇布既称调取建昌诸处官兵。到日、即宜整顿兵马、剿绝贼援、攻拔吉安。将军穆占、已于本月十一日抵岳。亦应速令相度机宜、或攻取岳州、或进剿长沙、以分贼势。奏入、报可。仍令户部侍郎班迪等、赴吉安、严察罪状以闻　　

○丁酉。免江南睢宁县、湖广襄阳、宜城、谷城、三县、康熙十五年分水灾额赋有差　　

○己亥。上诣太皇太后宫、问安　　

○上谕刑部、律内设方术诱取良人、与略卖良人子女者、罪止论戍。为妻妾子孙者、罪止论徒。皆不至于死。是以犯者颇多。且其恶甚于牙贩、而法轻不足蔽辜。著详议以闻。寻议、嗣后凡犯诱取典卖、或为妻妾等事、不分所诱良贱、已卖未卖、为首者立绞。为从者、系旗人、枷责、系民人、杖流。如止一人。即以为首论。被诱之人、和同者、俱如为从之罪。非和同者、不坐。不知情而典买者、免罪。追价给还。其以药物等项、诱取者、俱如略诱人例、治罪。从之　　

○封和硕安亲王岳乐子马尔浑、为世子　　

○庚子。上诣太皇太后皇太后宫、问安　　

○以翰林院掌院学士陈廷敬、充日讲起居注官　　

○扬威大将军和硕简亲王喇布疏报、来援吉安贼众、于本月初九日夜遁。得上□日、我兵屡战不利、贼何故遁。或因将军穆占、进兵长沙、闻风掣回。或谋潜袭袁州、俱不可料。今吉安已调建昌诸处官兵。简亲王喇布等、宜乘机速行攻取吉安。至于袁州所系甚大。宜分兵固守、勿致疎虞。总督董卫国、其檄令总兵官赵应奎、协力防御　　

○征南将军穆占疏言、臣等率兵、于正月二十二日、由岳州赴长沙、深入贼境。岳州百里界内、宜发兵千名防守、庶无断后之虞。上以穆占进剿湖南、既精选荆岳之兵、率之前发、余兵单薄、难以分驻、不允所请。寻安远靖寇大将军贝勒尚善等、亦疏言兵单、不便分发。上命尚善等、作水陆攻战之势、乘隙进取。仍时探穆占兵消息以闻　　

○壬寅。上御太和殿视朝。文武升转各官谢恩　　

○上诣太皇太后宫、问安　　

○升内阁学士觉罗沙赖、为盛京工部侍郎　　

○征南将军穆占疏言、臣抵岳州、相度形势。江湖之间、非船不济。今安徽巡抚、造送沙船四十艘、于本月十五日到岳。应再发江南荆州诸处、沙船百余艘、齐赴岳州军前。倘长沙未能即克、至三四月间、臣等遣兵取船、由洞庭前进。或攻或围。均有攸赖。若长沙既得、则安亲王及臣等之兵、即乘此船、水陆夹攻岳州、庶乎有济。上命京口将军王之鼎、发沙唬船六十艘、随带礟械水手人役、量配官兵、护送至岳州。并靳辅所送船、足百艘之数。以备安亲王岳乐、将军穆占、取用　　

○甲辰。上诣太皇太后宫、问安　　

○以礼部左侍郎杨正中、充经筵讲官　　

○奉命大将军和硕康亲王杰书疏报、副都统伯穆赫林等、率领官兵、追剿海贼、恢复泰宁、建宁、宁化、长汀、清流、归化、连城、七县、及汀州府城、招降伪官七十三员、兵丁二千五百余名。得上□日嘉奖、下部议叙　　

○丙午。命翰林院掌院学士陈廷敬、教习庶吉士　　

○丁未。上诣太皇太后皇太后宫、问安　　

○升詹事府詹事项景襄、为内阁学士兼礼部侍郎　　

二月。戊申朔。祭太社、大稷、上亲诣行礼　　

○升参领布舒库、为正黄旗蒙古副都统　　

○江西总督董卫国疏报、伪总兵王霖、踞守新城。正月十九日、总兵官许贞等、统兵进剿。恢复县城、招降伪副将刘相等、二十五名。得上□日嘉奖、下部议叙　　

○辛亥。上诣太皇太后宫、问安　　

○升太仆寺卿萨穆哈、为内阁学士兼礼部侍郎　　

○升正红旗副都统希福、为前锋统领。以原任副都统觉罗夸代、为正蓝旗蒙古副都统　　

○给浙江阵亡革职留任守备张秉乾、千总潘上吉、吴泗、候推千总范汉臣等、恤银如例、各荫一子、以卫千总用　　

○壬子。予故致仕盛京副都统叶尔素、祭葬如例　　

○癸丑。吏部议覆、云南道史陆祚蕃疏言、河道关系重大。必得才能熟练之员、始能胜任厥职。嗣后凡河工道员缺出、内而部属、外而知府、同知、果有曾任河职、尽心河务者、令总河保题。其未任河职、才品优长、该督所深悉者、亦许题请。至见任河员、果能尽心河务、俸深升授他职者、许以升衔题留原任。升转时、仍照所升之职升用。应如所请。从之　　

○江西巡抚佟国桢疏报、正月初十日、副将周球等、率官兵大破海逆于五里排地方、恢复会昌县、招降伪总兵杨梦月等。得上□日嘉奖、下部议叙　　

○甲寅。上诣太皇太后宫、问安　　

○乙卯。太皇太后圣寿节。上率王以下、文武大臣侍卫等、诣太皇太后宫、行礼。照例筵宴　　

○定远平寇大将军和硕安亲王岳乐疏报、副都统阿晋泰等、率领满汉官兵、于浏阳县地方、击败伪总兵解先声、斩首一千余级、生擒伪游击守备等九名。下部议叙　　

○丙辰。九卿议覆、差往验勘河工工部尚书冀如锡等疏言、河臣王光裕曾题高邮三浅西堤一处、逼近清水潭、俟水涸另议兴修、其余各工、已经相机抢筑。今看各口尚未兴工。询其何故、则以钱粮不足为辞。又题翟家坝修筑之处、亦未筑成、以致堤岸屡决、地方淹没。又题高邮城南决口三十处、堵塞完固。今查新堤、高宽不及旧堤之半。王光裕全无治河之才、以致河工溃坏。请另简贤能、庶于河道有益。应将河道总督王光裕革职。得上□日、王光裕著解总河任。遣吏部侍郎折尔肯、副都御史金俊、前往会同新任总河察审　　

○又议冀如锡等疏言、河道水性靡常、全赖堤工捍御。今须亟行修筑。黄河南岸、自白洋河、至云梯关。北岸自清河县、至云梯关。及高家堰、周家桥、翟家坝、古沟、诸决口。其余溃坏单薄之堤、俱宜修筑坚固。其清口一带沙淤、及运河见受黄流淤淀之处、亦应疏浚。又自淮至扬、两岸土石堤工、清水潭等处决口、并宜即时堵筑。至归仁堤石工、原有估计钱粮、至今尚未修完、仍严令该管河官、速行堵塞。其未经估计土堤之口、亦应一并兴修。查黄运两河、关系运道民生。自应修治。但所费浩繁、一时难以并举。应令新任河臣、酌量要紧处、先行修筑。其归仁堤未完工程、亦速令催完。从之　　

○升太常寺卿刘楗、为大理寺卿　　

○丁巳。遣大学士杜立德、祭先师孔子　　

○戊午。孝康章皇后忌辰。遣官祭孝陵　　

○升户部郎中温代、为太仆寺卿　　

○己未。上诣太皇太后宫、问安　　

○上幸南苑行围　　

○调正红旗蒙古副都统莫达、为满洲副都统　　

</div>
    <div class="pagination">
<a href="清实录康熙朝实录_page164.html">上一页</a><span>...</span><a href="清实录康熙朝实录_page160.html">160</a><a href="清实录康熙朝实录_page161.html">161</a><a href="清实录康熙朝实录_page162.html">162</a><a href="清实录康熙朝实录_page163.html">163</a><a href="清实录康熙朝实录_page164.html">164</a><span class="current-page">165</span><a href="清实录康熙朝实录_page166.html">166</a><a href="清实录康熙朝实录_page167.html">167</a><a href="清实录康熙朝实录_page168.html">168</a><a href="清实录康熙朝实录_page169.html">169</a><a href="清实录康熙朝实录_page170.html">170</a><span>...</span><a href="清实录康熙朝实录_page166.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
