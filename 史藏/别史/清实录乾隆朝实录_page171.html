<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 171 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 171 页/共 1860 页
  </h1>
  <div class="content">
   ○直隶总督孙嘉淦奏、恭进一尺以上瑞谷百穗。高梁百穗。得旨。欣悦览之。际此丰收之年。吾君臣更当敬承天贶。而积贮尤为第一要务也。　　

○又奏、现在伏秋二汛已过。堤埝俱各平稳。所有旧河浅狭。应行展浚。或新淤壅滞。应行挑挖。并从前遗漏未修。及已修而未尽合宜之处。俱插标识记。一俟水涸。即拨夫兴修。务于今冬明春完竣。每年汛过之后。令该管道府查勘一次。如有应行修理之处。即指示兴修。每三年、总督亲查一次。倘有淤阻浅废。怠于浚修者。即指名题参。严加议处。得旨。所奏俱悉。可谓经理有方也。　　

○兵部尚书署两江总督杨超曾奏、闰六月间。下江淮、徐、海、三府州。及上江庐、凤、颍、泗、四府州。俱有蝻子生发。已饬委妥员。督同地方官上紧扑除。现俱净尽。并未损伤禾稼。至江西信丰、上犹、崇义、安仁、等县。因山水涨发被淹。现分别赈恤。不致失所。得旨。所奏俱悉。　　

○江南河道总督高斌奏、黄河北岸堤工。抢险帮筑。幸获稳固。得旨。以手加额。欣悦览之。此皆卿忠诚有素。勤劳不惮。故能化险为平。曷胜嘉慰耶。秋汛本到。当有旨议叙也。　　

○安徽巡抚陈大受奏、今年安省各属。在在丰收。应采买谷石以实仓储。请先动支藩库银十万两。委员采买。俟各属捐监银两解齐。归还原款。得旨。所见甚是。有秋之年。益当撙节。则可以有备无患矣。　　

○又奏、安省江北各属。蝗蝻萌动。经委员协同地方官昼夜搜捕。已陆续净尽。并未损伤禾稼。得旨。所奏俱悉。晚稼在场。此正吃紧时也。　　

○江西巡抚岳浚奏、吉安。饶州。二府。向多私盐。现添设巡船巡丁。实力查拏。务期官引疏通。得旨。知道了。此在汝时时留心者。岂一摺奏闻。即可谓了事乎。　　

○又奏、酌议侍郎钟保条陈清理词讼。力行保甲。及甄别属员贤否。奏覆迟延情节。得旨。因汝尚无大过。又一时无人。故姑留汝耳。若再不知改悔。奋勉向前。则朕恩不可屡邀也。属员摺留览。　　

○湖广总督班第奏、总兵刘策名等。连克岩寨。大寨。长坪寨。情形。得旨。所奏俱悉。宜趁此兵威。务期剿尽根株。以靖地方。毋得复为苟且了事之举也。　　

○又奏、官兵攻克拦头逆寨情形。得旨。知道了。此次再不可似前姑息了事矣。　　

○又奏、楚省官兵。连克苗寨。军务可以将次告竣。得旨。此事汝始终颇以姑息了事甚非封疆大臣之度。即将来张广泗料理妥协。而地是汝湖广之地。岂可不思所以一劳永逸。为长久之计耶。　　

○湖广提督杜恺奏、官兵连克苗寨大捷。原任副将姜煓曾。冒险直前。尤为勇往。得旨。所奏俱悉。然此亦不过小胜耳。何称大捷。趁此兵威。须亟力剿除。毋复为苟且了事之举。军中功过。最宜分明。所云姜煓曾分外出力之处。实有其事耶。抑为之开脱耶。　　

○署湖广襄阳镇总兵张天骏奏、遵旨前往常德驻劄。但顽苗梗化。尚未剿除。恳恩准至军营。带兵应敌。得旨。镇守常德。亦系要任。此奏非矣。　　

○河南巡抚雅尔图奏、豫省兵丁。例支折色。不给米石。偶遇歉岁米贵。用度维艰。虽营仓积谷。但为数无多。不敷支用。请动支闲款银六千两。派给抚镇各标。分买谷石。一体春借秋还。令各营经管交代。得旨。如所请行。　　

○又奏、豫省水利工程。现在惟上蔡等县。估建堤坝。系防蔡河异涨之水。应行修筑。其余汝河＜?氵虽＞河等处堤堰。向系民修。应劝谕田头地主。自行修补。至开浚汝河颍河等处工程。从前估需银二十六万四千六百两。现经逐细查访。均非急应办理者。请概行停罢。以节糜费。得旨。办理甚妥。知道了。　　

○调任山东巡抚硕色奏、兰山、郯城、二县。上年被灾情形。左都御史陈世倌原奏、虽为有因。实多含混。及经兵部侍郎阿里衮查勘。又未谙外省土俗民风。并各州县估计收成分数。欲将冈岭硗瘠之地。与平原膏腴并论。实属毫厘千里之谬。敬将原委分晰陈明。得旨。欲如此致辨。何事不可辨。汝回奏而不实。朕不汝罪。及至差人勘明。而汝犹以为未谙外务。则惟汝之是。而他人皆非矣。此等识见。何胜封疆耶。且汝起初不过为彼二县所欺耳。其罪小。今则欲文过而欺朕。其罪愈大。一味支吾。遂谓自立无过之地乎。　　

○新授山东巡抚朱定元。奏请陛见。得旨。汝陛见回任不久。不必来京。且朕之训汝。亦不过令汝实心实政。爱养斯民。仍如汝陛辞时所训之言耳。但巡抚更为方面之寄。责任又自不同。当扩充识见。察吏安民。诸凡于根本处用力。则思过半矣。　　

○河东河道总督白钟山奏、黄河水势盛长。工程俱各平稳。得旨。知道了。此皆卿调度有方所致也。秋汛本到。当交部议叙。以奖勤劳。　　

○两广总督马尔泰奏、前因安南郑韦两姓构衅。曾行令龙门协、密饬弁兵。于沿边要隘。加谨巡防。而钦州所属之东兴街一带地方。与交夷江坪连界。防范更宜慎密。因派拨协营兵丁四百名。前往贴防。该处米价稍昂。令将所需兵米。于营仓贮备谷内。碾运支给。仍照原价扣还。但该协兵丁。领支月粮。每石折价银七钱。今所食营仓粮米。照原价每石在一两以外。以离家驻防之兵。而食米之价。转倍于原领折色之数。未免拮据。查现在盐余羡内溢额项下。尚有存余银两。请将所食米石。除照原支折色扣还外。短少银两。即于此项内添补。买谷还仓。得旨。如所请行。　　

○又奏、苗猺恣肆。群聚一处。原觉泼悍。然不过恃其穴险箐深。断不敢离巢远出。现在分路并进。相机剿抚。约在中秋前后。可以竣事。得旨。若果能如所言。亦朕之至愿。但恐姑息了事。目下虽可过去。将来酿祸。咎有攸归也。　　

○署广东巡抚王謩奏、粤东今年雨水沾足。秋禾畅茂。惟西宁县。于闰六月间山水陡发。近山茅屋。与蜑户小船。不无被损。现已查勘。给银修葺。得旨。览奏曷胜额庆。其一二蜑户小民。亦不可令其失所也。　　

○又奏、乾隆三年七月内。有暹罗国探贡船只。来至香山县属洋面。遭风打坏。伤及人口。当即动支公项银两。赈恤养赡。遣送归国。今有该国船商伸亚沛哇窐。驾船载货来粤。赍有暹罗国王公文一件。随即拆阅。据称本国探贡船只遭风。蒙给银米。护送归国。兹备银一千二百八十两。欲伸图报之忱。并备礼物。敬送列宪等语。窃思国家柔远之恩。原无责报之意。随传番商。谕以毋庸办缴。其致送礼物。亦概为屏却。得旨。办理甚是。知道了。　　

○贵州总督张广泗奏、蒙恩准于八月间进京陛见。俟交代清楚。即兼程北上。黔省现在早稻登场。晚稻禾苗畅茂。可期大有。得旨。欣悦览之。兹因湖南苗猺一事。留卿经理。以卿才略。自应肤功立奏、而来京陛见。即在伊迩也。　　

○又奏、奉旨命往湖南军营详察情形。窃思此案起事之初。若乘其未经勾结蔓延。及早查办。原不必徵兵如许之多。办理如是之久。今已舛误于前。而欲收拾整顿于后。似不宜急遽图功。暂冀目前完结。务使凶苗凛畏。不敢再起事端。庶为一劳永逸之计。现在楚省兵力。似觉不敷分布。黔省现有调集预备官兵二千名。已委员统领陵续进发。至湖南靖州会齐。臣即带同前往军营。以壮兵威。得旨。所奏甚合机宜。欣悦览之。　　

○又奏、前往楚省军营。途次奉旨。当加臣以经略之任。窃思经略、非承平无事常设之官。今楚粤苗猺勾结。蕞尔小丑。不难次第荡平。似毋庸再颁经略之命。得旨。所奏俱悉。此时原可不必。但数省官兵。未必无呼应不灵之事。若费周章。卿其据实奏来。　　

○又奏、平州司王蜡寨苗人黎阿兰等。首倡妖言。散卖符印。现陆续查拏。夥党解散。黎阿兰饬属严拏务获。以靖苗疆。得旨。办理甚善。具见留心地方。弭患未然也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百二十三　　


大清高宗法天隆运至诚先觉体元立极敷文奋武孝慈神圣纯皇帝实录卷之一百二十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五年。庚申。八月。己亥朔。上奉皇太后御长春仙馆。　　

○户部议覆、原署广西巡抚安图奏、擒剿楚粤不法苗猺、军行事宜。一、分路进剿。委员为监纪。赞理军务。一、各路所需粮米。请将桂林、柳州、等府。并怀远等县仓谷碾运。遴员转送支放。一、随营长夫。每二十名。管押头人一名。分别给与银米口粮。陆路运饷雇夫。一例支给口粮工价。一、官兵过往。并运送药弹军装等物。需用夫船。分别大小给船价。纤夫、并旱路人夫、照例支给工银。一、各州县碾运米石。碾费脚价、照例支给。军营运至各行营粮米。每石销耗米一升。一、官兵起程。借支钱粮。制备行装。事竣分扣还款。一、出师千、把、外委、兵丁、并土官、土目、土兵、分别给银、米、以为盐菜口粮。沿途州县。应付粮料柴觔。照例开销。至堵御官兵。所需盐菜、一例支给。一、随同官兵之向导、壮役、乡勇、请给盐菜口粮。照例支销。一、有功官兵、乡勇、分别赏银牌、花红、牛酒、阵亡带伤、及军前病故官兵。请先赏银两轸恤。一、时当盛夏。兵役恐生疾病。于桂林府选募良医一名随往。给与辛苦银。药料购买应用。一、递送公文。除平坦地方。安设马塘。共山路难行处。应安步站。照例支给口粮银米。一、委赴军前道府以下各官。制备行装等项。势难捐办。分别给与薪水银两。跟随人役。随带马匹口粮草料。均应如所请。得旨。依议速行。　　

○又议覆、前署四川巡抚方显奏、夷使进藏、并护送满洲官兵。应给盐菜口粮银两。请于司库酌留项内。备银八万两备用。又川省军需。用项繁多。请再备银二万两。以备急需。统俟协济军需银到日、一并还款。应如所请。从之。　　

○两广总督马尔泰等奏、广西宜山县、土蛮不法。经派委右江道李锡秦、监纪军务。游击杨刚、统领汉土官兵三千余名。前往剿抚。于六月十二日到齐。自十四日起。旬日之间。分路进剿。先后擒获首凶贼匪罗扶养等九十七名。其余当场杀死者。不计其数。凡攻破村寨。即填平沟垒。不使将来再图潜踪滋事。附近贼村。被胁良民。已全行招抚。分村安插。蛮境悉平。所有原调官兵。因现在粤西会剿逆苗。尽数彻回。派往苗疆等处。听候调遣。得旨。此次官兵奋勇。成功迅速。实属可嘉。李锡秦、杨刚、及在事有功官弁。著该督查明。交部议叙。该部知道。　　

○以正蓝旗汉军参领白云、为镶黄旗汉军副都统。　　

○免湖北二帮遭风漂没粮米五百八十石六斗有奇。　　

○庚子。上诣长春仙馆。问皇太后安。　　

○谕、朕闻江省岁额钱粮。地丁漕项芦课杂税之外。又有名为杂办者。不在地丁项下编徵。仍入地丁项下汇作分数奏销。其款目甚多。沿自前明。迄今赋役全书。止编应解之款。未开出办原委。即有开载出办之处。亦未编定如何徵收则例。于是有缺额累官者。有徵收累民者。有累在官而因以及民者。有累在民而因以及官者。种种不一。朕心轸念。特颁谕旨。除有款可徵。积久相安。无累官民之项。仍照旧徵解。但须查明则例。立定章程。明白晓示。以杜浮收隐混等弊。其实在缺额。有累官民者。著总督杨超曾、巡抚徐士林、详确查明。请旨豁免。以示朕加惠地方之至意。　　

○工部议覆、调任江苏巡抚张渠奏、山阳县城垣。年久坍颓。委员会估。分别紧缓各工。共需银三万六千六百九十五两零。请先动项。将紧工修筑。其余俟紧工完日、次第兴修。应如所请。从之。　　

○辛丑。秋分。夕月于西郊。遣諴亲王允秘行礼。　　

○御史周祖荣奏、礼部、太常寺、光禄寺、鸿胪寺、国子监、等衙门。六品以下官员。准带数珠。原以典礼攸关。匪任居恒亵越。请嗣后惟执事庙坛。侍仪殿陛。仍准悬带。其平常无事时。遵照会典规制。毋许僣亵。得旨。所奏是。如所请行。　　

○兵部尚书署两江总督杨超曾等奏、安省耗羡银两。年底奏销。及新旧交代。向系分年分款造报。有借支之项。并不开除。以致数目悬殊。事多窒碍。请改照下江统收统放之法。以节年之余耗。归清借款。不必将已放之银。仍列入存库数内。永定章程。以绝弊端。下部知之。　　

○壬寅。上诣长春仙馆。问皇太后安。　　

○户部议覆、兵部侍郎阿里衮奏、查办山东、兰山、郯城、二县。被灾穷黎。应行抚恤事宜。一、被水地亩、请分别轻重。暂缓带徵。应如所请。成灾地亩钱粮。原议五年六年徵收者。展至辛酉壬戌两年带徵。勘不成灾地亩钱粮。有未完者。亦缓至辛酉年麦熟后徵收。一、借给社仓谷石。请免追还。查社谷一项。原系公捐。接济本地穷黎。未便免追缺额。应令该抚将所借谷石。缓至辛酉年秋后。责令还仓。一、加籍穷民。请加抚恤。应如所请。兰、郯二县觅食异地灾民。回籍复业者。行令该抚、至冬月动支社谷。借给一月口粮。以济民食。一、穷民鬻卖子女。请加矜恤。应如所请。令该抚出示晓谕、上年被灾穷民。将子女出卖者。父母如力能取赎。听其照价取回。子女力能为买主服劳供役。应定其供役之年月。准为佣雇之资。年满归还。再有代人赎回。并情愿减价。不索原价退回者。不论多寡。地方官分别给与花红匾额。以示奖励。从之。　　

○又议覆、刑部侍郎常安奏、奉天素称产米之乡。近关沿海各州县。请于秋收之后。照时价采买米石存贮。邻省倘有急需。即可委员搬运。随到随办。并不需时。价值亦不致昂贵。应如所请。令该府尹转饬所属遵照办理。从之。　　

○刑部等部、会议各省督抚遵旨议覆、刑部侍郎钟保奏、请清理词讼。力行保甲一摺。先经闽、浙、湖广、川、陕、两广、等省总督。江苏、福建、湖北、河南、山东、山西、陕西、甘肃、四川、广东、广西、等省巡抚。陆续奏到。或申明定例。实力奉行。或诫谕有司、严加整饬。均奉旨允行。云南督抚等议奏、亦系遵照成例办理。均奉旨知道了。应毋庸置议。至直隶总督孙嘉淦议奏、力行保甲一款。请具题盗案。将保甲、牌头、治罪之处声明。审理窃案。亦必根究容留之甲长、牌头、分别惩儆。又据原任湖南巡抚冯光裕议奏、商渔船只。编号给照稽查。遇有藏匿奸匪。请照保甲连坐。又据贵州总督张广泗议奏、黔省零星村寨。请就户口之多寡。联其比伍。各苗寨俱有该管头人。倘敢隐匿匪徒。将该头人惩究各等语。均应如所请。其清理词讼一款。俱未另议条例。毋庸再议。两江总督。安庆、江西、浙江、等省巡抚。议奏意见。与各省督抚、大抵相同。亦毋庸议。从之。　　

○癸卯。上诣长春仙馆。问皇太后安。　　

○工部议覆、盛京工部侍郎伟璱奏、盛京土筑边墙。陆续倒坏六百八十六丈三尺。估需工料银三百九十四两零。请动项兴修。应如所请。从之。　　

○又议覆、前任都统补熙奏、查勘鸿胪寺卿王山。承修绥远城各工。实系草率。应将仓廒官兵房屋等工。勒限百日、令王山赔修。城楼等工。俟来年春融。再令兴修。城墙等项。修城楼时。一并勒限赔修。至扣过平余银两。俱入于销算册内。并未侵蚀入己。应毋庸议。其冒销砖瓦灰觔等项银两。俟赔修工竣。再行核办。应如所请。从之。　　

○甲辰。上奉皇太后还宫。
  </div>
  <div class="pagination">
   <a href="清实录乾隆朝实录_page170.html">
    上一页
   </a>
   <span>
    ...
   </span>
   <a href="清实录乾隆朝实录_page166.html">
    166
   </a>
   <a href="清实录乾隆朝实录_page167.html">
    167
   </a>
   <a href="清实录乾隆朝实录_page168.html">
    168
   </a>
   <a href="清实录乾隆朝实录_page169.html">
    169
   </a>
   <a href="清实录乾隆朝实录_page170.html">
    170
   </a>
   <span class="current-page">
    171
   </span>
   <a href="清实录乾隆朝实录_page172.html">
    172
   </a>
   <a href="清实录乾隆朝实录_page173.html">
    173
   </a>
   <a href="清实录乾隆朝实录_page174.html">
    174
   </a>
   <a href="清实录乾隆朝实录_page175.html">
    175
   </a>
   <a href="清实录乾隆朝实录_page176.html">
    176
   </a>
   <span>
    ...
   </span>
   <a href="清实录乾隆朝实录_page172.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
