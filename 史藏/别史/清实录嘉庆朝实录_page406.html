<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 406 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 406 页/共 523 页</h1>
    <div class="content">○展缓山东章邱、邹平、济阳、临邑、齐东、平原、惠民、青城、商河、武城、新城、齐河、禹城。淄川、益都、临淄、寿光、昌乐、临胊、博兴、乐安、高苑、蓬莱、临清、夏津、邱、聊城、堂邑、博平、茌平、清平、冠、馆陶、莘、高唐、恩、汶上、阳谷、寿张、峄、德平、济宁、嘉祥、鱼台、濮、范、观城、朝城、钜野、单、城武、郓城、五十二州县、虫灾旱灾旧欠漕粮耔种仓谷。并缓徵上年被贼之菏泽、曹、定陶、金乡、四县、新旧漕粮。　　

○丁巳。谕内阁、胡克家奏、宿松县已故知县邹杰挪移库项无完、将历任知府查参追赔一摺。州县挪移亏缺。果系无力完缴。例应著落该管知府分半赔交。前任安庆府现调任苏州府知府申瑶。前署安庆府现任凤阳府知府倪思淳。均著革职留任。按照应赔银数勒限完缴。如限内全完准其开复。其另案已革前任安庆府知府姚鸣庭。应赔银两。并著移咨原籍。按限严追。以重帑项。　　

○又谕、上年逆首李文成贼党戕官滋事。占踞滑城。附近市集村庄。大半被其焚掠。居民荡析离居。实为可惨。大兵克复之后。该邑被难人民妇穉如何抚恤。避往他所者如何招徕。田庐何以各令复业。城署肆廛何以渐次修举。皆知县之责。必须有守有为真实爱民之员。方克胜任。革令孟屺瞻、非但不能整顿地方。抑且贪淫无耻。种种妄为。实从来所未有。著军机大臣即将上年孟屺瞻补授滑县之时。系何人保举。查明据实参奏。　　

○又谕、此次会试中式武举王君泰等六名、经覆试弓石与原册均不相符。所有列字围宿字围张字围之原监射。王大臣俱著交部议处。其辰字围不符者多至三名。著将该原监射王大臣加倍议处。　　

○谕军机大臣等、方受畴奏、讯据获犯晁世重、供称本年八月曾到工次、与曹县人张廷美等遇见等语。该犯曾被贼匪裹胁入夥。前此来工与张廷美等会遇。恐有串谋焚料洩忿之事。现在兴举大工。夫役众多。奸匪易于溷迹。著吴璥等饬委干员。严密访查。毋稍疏懈。再据戴均元奏、向遇堵筑工程、将应用料物购备足数之后、料贩等因工次不再购买、无可牟利、往往于将届合龙之时、潜将料垛焚烧、不得不重价向买以济急需、其堆置料物处所、应周围穵濠设卡小心防守等语、工次料垛最关紧要。该料贩等嗜利无赖。乘闲焚烧。希图居奇。自系事之所有。吴璥等当督饬员弁。并传知薛大烈分派弁兵巡缉。加意防范。如拏获此等奸贩。严加惩办示儆。至料物堆贮地方。穵濠周护。不能宽深。或再于濠内堆置棘刺等项。以杜偷越。著吴璥等酌量妥办。将此谕令知之。　　

○赏广宁门外普济堂煮赈小米三百石。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百九十八　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十九年。甲戌。冬十月。戊午朔享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○颁嘉庆二十年时宪书。　　

○谕内阁、本日孟冬时飨太庙。哈宁阿于应赞读祝时、遽赞饮福。实属错误。经景安参奏。本应将哈宁阿交部治罪。但伊一经罢斥。转得遂其偷安。且现在赞引乏人。哈宁阿加恩免其治罪。著革职。留于本衙门效力。仍充赞引差使。遇有飨祀大典。准其暂用赞礼郎顶带。平时不得戴用。俟经过天坛大祀三次、毫无错误。著礼部尚书奏明请上□日。傥稍有贻误。必当从重治罪。近来太常寺堂司各官。屡以礼节错误获咎。自缘斋戒不虔、以致愆仪失度。鉴观有赫。实堪祗畏。嗣后该堂官等、当督率执事各员、蠲洁致斋。恪恭将事。毋得心萌怠肆。致罹谴责。　　

○又谕、据董诰等查明上年那彦成等保奏滑县知县孟屺瞻原摺呈览。朕披阅原奏。上年滑城失守。悬缺无人。那彦成以地方急需干员。会同方受畴将孟屺瞻保奏。摺内称其办事勇干。能得民心。其时军务倥偬。孟屺瞻带兵堵巢□刀。劣迹未著。那彦成未加详察。率行会商保奏。固属冒昧至于克复滑城之后。孟屺瞻不能惠恤灾黎。转恣意贪淫。声名狼籍。计其在任将及一年。方受畴并不参奏。似此殃民败检之员。该抚竟毫无闻见。所谓察吏者安在。岂非形同木偶乎。那彦成、著交部议处。方受畴、著交部严加议处。寻议上。得上□日、那彦成著改为降三级留任。方受畴改为革职留任。八年无过。方准开复。　　

○又谕、绵课等奏称、正黄旗满洲领催春庆、投递匿名揭帖、将该管参佐领骁骑校族长等参奏、请将伊等一并交部议处一摺。凡旗下兵丁等、如有因公错误之处。该管大臣官员、自有应得之咎。领催春庆私投匿名揭帖。该管官员何由得知。今若全行交部议处。嗣后再有似此者。该管官员等纵即查获。亦将规避处分。反致隐匿不报矣。绵课等此奏甚属糊涂不晓事体。除不准行外。绵课等著饬行。　　

○缓徵两淮栟茶、角斜、丰利、富安、安丰、梁垛、东台、河垛、丁溪、草堰、刘庄、伍佑、新兴、板浦、中正、临兴、十六场、被水灶户折价银。　　

○己未。上幸圆明园。　　

○辛酉。上以万寿节。御同乐园。赐皇子皇孙及王以下文武大臣、蒙古王公等食。至甲子皆如之。　　

○谕内阁、本月初二日据都察院及巡视西城御史陈用光具奏、九月三十日夜闲、西城正指挥署内有贼人七八人、持刀点烛、搜执婢女一人、索要本官见面、该指挥王庆长出外追赶、见有人在厨房内掷出菜刀、旋即逃逸、并未失物、适先于二十九日盘获形迹可疑之曹七一名、在指挥衙署暂押、恐或有夺犯情事等语。朕详加披阅。该贼人等七八人持刀点烛。搜执婢女索取本官。其势甚张。何以该指挥出外、贼人并不行凶劫物。即行逃逸。且持刀不砍。转在厨房掷出菜刀。殊于情事不合。当经降上

□日交刑部审讯。本日刑部奏、讯据婢女来喜供称、伊本系被刘祥奸拐、卖给该指挥为婢、刘祥现又到该指挥衙署替充皂班、续奸诱令逃走、于是夜进屋、要将伊引出等语。与都察院及巡城御史等原奏迥异。其与曹七等一案。更全不相涉。巡城御史、既据指挥报有此案。亲赴勘讯。自应查明原委。乃率据该指挥禀报之词。张皇入奏。都察院堂官伊冲阿等、亦率据该御史及该指挥之词。并不自行传讯明白。即行据奏。均属忙乱。除交刑部将此案彻底审讯明确定拟外。左都御史伊冲阿、茹棻、副都御史扎拉芬、李宗瀚、陆以庄、俱著交部察议。景禄、刑名熟习。又系屡次弃瑕录用。更属冒昧。同巡视西城御史陈用光、俱著交部议处。寻议上。得上□日、伊冲阿、茹棻、扎拉芬、李宗瀚、陆以庄、景禄、俱著降一级留任。王庆长、著革职。陈用光、不胜御史之任。仍以翰林院编修用。　　

○癸亥。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭显佑宫。东岳庙。城隍庙。　　

○上诣安佑宫行礼。　　

○御正大光明殿。皇子皇孙及王以下文武大臣官员、蒙古王公等、行庆贺礼。　　

○甲子。河南按察使伊汤安、以年老改补京职。以通政使司副使琦善、为河南按察使。　　

○缓徵山西保德、岢岚、兴、岚、静乐、临、河曲、七州县、旱灾霜灾本年额赋。并保德、五寨、偏关、托克托城四厅州县、旧欠银米。　　

○乙丑。上幸万寿山。　　

○谕内阁、朕本日恭阅皇考高宗纯皇帝实录。内载乾隆五十六年秦承恩奏、陕西渭南县地方拘获刘照魁一犯、讯系八卦教、曾至喀什噶尔、代震卦掌教王子重传送家信、得受封号、并代王子重口许同教发遣之屈进河等六犯封号等语。钦奉谕上□日、以王子重复敢潜通信息。兴复原教。罪大恶极。而屈进河等、仍向王子重讨求封号。愍不畏死。竟与叛逆无异。著将王子重解京、尽法处治。其屈进河等六犯。著即在该处正法等因。钦此。仰见我皇考高宗纯皇帝惩遏邪慝、绥靖边陲至意。上年逆案内发遣新疆各犯。朕因人数众多。不忍骈诛。是以法外施仁。贷其一死。此等遣犯。较诸盗犯情有可原免死减等者、情罪尤重。该犯等到配后。必应严加管束。不得任其私相往来、又滋煽惑。新疆地方紧要。著松筠、恩长、通传南北两路办事大臣、俱各查照乾隆年间成案、随时惩办。如逆案内各遣犯、一有过犯。立即正法。傥再有传教情事。即照大逆办理。毋少姑息。以儆奸慝而靖边圉。　　

○又谕、常福上月偶因患病失跌。本日忽具摺请将一切职任差使、均请开缺。常福前于绵课具奏匿名讦控苏楞额时、曾奏称绵课应将原摺烧毁。不必具奏。殊不思呈词封面。并有毁詈王大臣之言。其险恶可恨、尤出情理之外。此而不查拏惩办。奸徒何所儆惧。常福欲甘心忍受。置之不办。岂非唾面自乾。看来常福于经管各事、亦未必能自信妥协。畏人多言。是以此时急急求退。常福、因循疲玩已极。不胜卿贰之任。著将其侍郎副都统、即予开缺。仍留总管内务府大臣。其所管别项差使。且派员暂署。　　

○以乌里雅苏台将军庆溥、为都察院左都御史。调工部右侍郎成格、为户部右侍郎。礼部左侍郎穆克登额、为工部右侍郎。转礼部右侍郎宝兴、为左侍郎。以内阁学士穆彰阿、为礼部右侍郎。　　

○调镶红旗蒙古副都统穆彰阿、为镶红旗满洲副都统。以署正黄旗蒙古副都统会、为镶红旗蒙古副都统。　　

○以都察院左都御史伊冲阿、为乌里雅苏台将军。　　

○丙寅。谕内阁、昨经降上□日以乾隆五十六年、陕西地方、有盘获八卦教邪匪刘照魁、赴喀什噶尔代王子重传信滋事之案。通谕新疆办事大臣、将上年逆案遣犯。加意管束。有犯必诛。兹查刘照魁当日由陕西解部审讯之时、诘以如何出口。据称系在肃州地方、假认王子重亲戚。前往探望。到肃州衙门起票出口。沿途得以照验无阻等语。当经皇考高宗纯皇帝特颁谕上□日。查明管关给票、及沿途不行查验之员、严行惩创在案。现在逆案内发遣人犯。较之当日王子重之仅习邪教者、情罪尤重。岂得任其亲属人等、私相往来。藉探望为名。致滋事端。传谕陕甘总督、严饬该管肃州、认真查察。毋得轻给口票。其嘉峪关以外南北两路。并著各该处办事大臣认真查验。如有假冒隐混、起票出口者。立即严拏审办。傥有疏纵情事。一并惩处不贷。　　

○丁卯。皇后千秋节。宫内行礼如仪。停止筵宴、及在外公主福晋命妇行礼。　　

○谕内阁、前据胡克家奏、本年安徽庐凤等府州属地方被灾歉收。请拨银一百二十万两。以备赈需。当交户部核议。兹据户部奏、该省藩关两库、现存银一百十五万两、应先尽拨用等语。各省遇有灾歉。经地方大吏勘明具奏。朕轸念民艰。立即发帑赈济。即当经费充裕之时。亦应尽本省库项动拨。断无库贮未动先请协拨之理。安省藩关两库、现有存贮银两。胡家克率请协拨。著传上□日申饬。所有该省应备赈需。著将本省存贮银一百十五万两撙节动用。断不准出此数。该抚务督饬各属确细查勘。核实经理。勿任稍有浮冒。　　

○戊辰。免黑龙江被灾各城、应徵额粮。并缓徵旧欠口粮耔种。　　

○己巳。上诣安佑宫行礼。　　

○谕内阁、阮元奏、拏获逆案主谋夥要各犯、先行审明办理一摺。此案逆匪胡秉耀、买得残书一本。内有阵图及悖逆俚语。即向逆夥邱忝泽、杨易、卢胜辉、夸称解得书内阵图。如得有为首起事之人。便可图取富贵。杨易随以朱毛俚可以假托前明后裔。朱毛俚闻邀、自任不疑。遂共赴积善禅林同谋为逆。取逆书内俚词、称为后明晏朝年号。伪封胡秉耀等官职。辗转纠约入夥。给与伪劄。该逆等践土食毛。胆敢性同枭獍。自外生成。实属罪大恶极。阮元到任未久。即能饬属于各地方编查保甲严密。遂将钜案立时发觉。办理迅速。实属可嘉。阮元、著赏加太子少保衔。并赏戴花翎。即发去花翎一枝。白玉翎管一个。并赏给大荷包一对。小荷包四个。各省承平日久。奸慝潜生。全在地方大吏饬属认真查察。除莠即所以安良。上年林清一案。其倡为逆谋、已经数岁。如直隶总督顺天府尹等、于该逆等未经举事之先、早能如此次之访闻捕获。人数不多。岂不甚易。乃经历年所。如聋如瞆。及至酿成巨逆。毗连三省。罹于刑诛兵革者、为祸甚烈。实皆该大吏等因循怠贻误所致。各该督抚具有天良。能不引以为鉴耶。案内胡秉耀等十七名、业经分别凌迟斩决办理。程麟祥等三十五犯、定拟发遣为奴。尚属轻纵。著改为绞监候。入于明年秋审情实。该抚即将各犯分交各府监禁。不准与外人交接通信。如稍不安静。即行正法。至朱毛俚一犯。尤为此案罪魁。必应即时拏获。处以极刑。以快人心而申国法。著两江湖广闽浙各总督、江西福建浙江江苏安徽湖北湖南各巡抚、一体饬属查拏。如于何省拏获。即由该督抚讯取供词。由四百里具奏。一面即于该省正法。各该督抚、皆当视朱毛俚一犯在伊境内藏匿。饬属认真严密访拏。务在必获。不得以现在已饬邻省查拏。彼此恃有委卸。稍为松劲。如阮元能于江西境内拏获。仍当给予议叙。其余曾化龙等十九犯。拏获后如讯系倡谋推奉朱毛俚为首之犯。即凌迟处死。如得受伪封官职、并纠约人众者。即斩立决。傥明知叛情。听从得受凭票、并未受职纠人者。拟绞监候。入于明年秋审情实。将此通谕知之。　　

○又谕、绵课等奏请本月二十二日率领八旗官兵前赴杨山洼操演一摺。现今两旗合操。已经四次。官兵技艺。均属整齐。且天气较寒。本年八旗在杨山洼合操之处。著停止。　　

○旌表逼嫁捐躯浙江桐乡县民蒋叙畛妻陆氏。　　

○庚午。上诣大高殿寿皇殿行礼。　　

○还宫。　　

○以詹事府詹事那丹珠、大理寺卿常英、正白旗汉军副都统敬徵、为内阁学士。兼礼部侍郎衔。　　

○以山东临清协副将马建纪、为登州镇总兵官。　　

○辛未。谕军机大臣等、初彭龄奏、严催各州县上忙钱粮、并酌拟办理亏空章程十条、与百龄张师诚会议一摺。查办亏空一事。总须先截住新亏。再将旧亏数目彻底查清。熟筹弥补。此时立法伊始。章程紧要。必须办理确有把握。该省亏空多至三百余万。岂一二年即能弥补足数。为今之计。惟当立限催追。按期缴纳。该州县等致亏之由。情形本非一致。其实挪移而数目较少者。原可责限完缴。即实系侵亏。数目又钜。势不得不严行参办。然参办之后。若不计及如何归补。则贪污固皆抵法。帑项仍属虚悬。即使分赔代赔。目前似为有著。而日久悬宕。岂不终归乌有。甚或接任之员。藉弥补为名。苦累百姓。则是官项无补。民膏先被朘削。其敝□大尤不可不防。初彭龄等查明此等劣迹。当一面参办。一面上紧监追。转无庸亟亟置之于法。若仍延不设措。则是侵欺于前。悬宕于后。情罪可恶。当惩办一二以儆其余。庶于帑项有益。将此谕令知之。　　
</div>
    <div class="pagination">
<a href="清实录嘉庆朝实录_page405.html">上一页</a><span>...</span><a href="清实录嘉庆朝实录_page401.html">401</a><a href="清实录嘉庆朝实录_page402.html">402</a><a href="清实录嘉庆朝实录_page403.html">403</a><a href="清实录嘉庆朝实录_page404.html">404</a><a href="清实录嘉庆朝实录_page405.html">405</a><span class="current-page">406</span><a href="清实录嘉庆朝实录_page407.html">407</a><a href="清实录嘉庆朝实录_page408.html">408</a><a href="清实录嘉庆朝实录_page409.html">409</a><a href="清实录嘉庆朝实录_page410.html">410</a><a href="清实录嘉庆朝实录_page411.html">411</a><span>...</span><a href="清实录嘉庆朝实录_page407.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
