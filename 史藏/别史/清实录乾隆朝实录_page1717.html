<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1717 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1717 页/共 1860 页
  </h1>
  <div class="content">
   ○又谕曰、管干珍奏、五月初十日将南粮三进尾船。江西广信帮船。全数趱出黄林庄。挽入东境虽比上年较早五十五日。但不比上年系有闰之年。必须速益求速等语。所办好。已于摺内批示矣。本年各帮漕船因水势充裕。行走迅速。而管干珍等、认真督催筹办一路遄行无阻。尾帮入东日期。比上年早至五十余日。即扣去闰月。亦较早二十五日。此时济宁临清、及北运河一带。前已令和琳、会同长麟梁肯堂筹催捞浅。又叠经得雨之后。水势日长。自可次第趱行。无虞阻滞但粮艘遄行。固不可令其稍有停留。而催趱过速。各帮旗丁等、恐不无疲乏。亦不可不加之体恤、现在除去闰月。已较上年早至二十五日。即再迟十余日。亦尚有十余日之多。自能及早抵通。起卸回空。无误冬兑冬开定制著管干珍、和琳等即行传知自济宁至北运河沿途催趱粮艘各员弁。不必过于迫促。令其按程妥速行走。亦不得稍任停留。较上年抵通得早十余日。便不为迟也。　　

○又谕、昨书麟奏、拏获盗犯苗玉、周四等系夥同秦虎等、在直隶香河县行劫之犯。随查刘峨曾否将此案奏咨到部。嗣据刑部查覆、刘峨年终汇奏摺内。开明行劫香河县案犯。已获四名。未获三名。现在又据梁肯堂揭帖内、续获夥犯秦虎、吴三等语。香河行劫一案。该犯苗玉等、在江南供称、同夥共有七人。并据刘峨单开已获四名。未获三名。亦止七名。今江苏省拏获苗玉、周四、二犯。直省又续获秦虎、吴三二犯。是前后已获八人较刘峨单开七名之数。转多一名殊不可解。著传谕刑部堂官。将刘峨单开已获未获各犯姓名。详悉查明与书麟摺内七犯姓名。逐一核对务得确数。并著梁肯堂详查具奏。毋得稍涉含混。　　

○辛丑。谕据舒濂参奏、普福济隆呼图克图、又擅行奏请令达赖喇嘛弟兄办理达赖喇嘛琐屑事务。已属错谬。今第穆呼图克图、恳请遣伊徒弟等、赴内地京城之处。伊又并未具奏。尤属冒昧。舒濂竟不可令其办理紧要地方事务。雅满泰、驻藏日浅。尚无大罪且伊究曾驻藏年余。该处事务。已略悉晓。著雅满泰赴藏。协同普福办理事务。但道路遥远。雅满泰著驰驿趱行。务期迅速遄往。雅满泰抵藏后。舒濂再由彼处、自备资斧前往阿克苏。以领队大臣、效力行走舒濂未至以前。其阿克苏事务。著毓奇兼署。　　

○壬寅。谕、本年逢朕八旬万寿大庆。业经将天下民户应纳钱粮概行宽免矣。因念西藏所属三十九部落番子等。亦有应纳款项。自当一体同沛恺泽著加恩将本年应纳马折钱粮银三百九十余两宽免。以示朕一视同仁。加惠天下臣仆之至意。　　

○又谕曰、江兰、现已服满。将次来京。所有大理寺少卿员缺。即著江兰补授　　

○豁江苏太仓州属宝山县、筑塘占废田四顷六十五亩额赋。　　

○癸卯。孝恭仁皇后忌辰。遣官祭景陵。　　

○谕、四库全书。荟萃古今载籍。至为美备。不特内府珍藏。藉资乙览。亦欲以流传广播。沾溉艺林。前因卷页浩繁。中多舛错。特令总纂等、复加详细讐校。俾无鲁鱼亥豕之讹。兹已厘订蒇工。悉臻完善。所有江浙两省文宗、文汇、文澜三阁。应贮全书。现在陆续颁发藏庋。该处为人文渊薮。嗜古好学之士。自必群思博览。藉广见闻。从前曾经降旨。准其赴阁检视钞录俾资搜讨。但地方有司。恐士子等翻阅污损。过为珍秘以阻其争先快睹之忱。则所颁三分全书。亦仅束之高阁转非朕搜辑全书。津逮誉髦之意。即武英殿聚珍版诸书。排印无多。恐士子等、亦未能全行购觅。著该督抚等、谆饬所属。俟贮阁全书排架齐集后。谕令该省士子有愿读中秘书者许其呈明。到阁钞阅。但不得任其私自＜扌嶲＞归。以致稍有遗失。至文渊等阁。禁地森严。士人等固不便进内钞阅。但翰林院现有存贮底本。如有情殷诵习者。亦许就近检录。掌院不得勒阻留难。如此广为传播俾茹古者得睹生平未见。互为钞录传之日久。使石渠天禄之藏。无不家弦户诵。益昭右文稽古嘉惠士林盛事不亦善乎。　　

○甲辰。谕前因李世杰于四川总督任内。将年力已衰、不胜道员之明安送部引见。交部严加议处。嗣经吏部议以降二级调用复经降旨、俟伊到京之日再降谕旨。现在李世杰已加恩授为兵部尚书所有部议降级调用之案。著从宽改为罚俸一年免其降调。　　

○又谕曰、福崧奏、前任巡抚闵鹗元任内。有句容县知县王光陛、详称该县粮书江嵩年等将花户完纳钱粮、拆封侵那一案闵鹗元仅批饬江宁府提犯审讯。难保无瞻顾轻纵、现已饬委臬司王士棻、驰赴该县。吊核粮串犯证来省亲加严鞫等语。闵鹗元久任封圻。从前尚能实力办公。留心民事况伊科分已深。朕原欲内用尚书。外擢总督。或将来阁员乏人即简任纶扉。皆不可知乃于巡检陈倚道禀详高邮州书吏假印冒徵叠次具禀知州知府、并不批发一案。闵鹗元始则有意消弭。继复饰词回护。罔上行私罪无可逭。因令革职拏问解赴热河交军机大臣等、严加审讯。现据供认属实俟康基田解到对明后。再交在京大学士九卿定拟具奏。朕犹念闵鹗元在巡抚中尚系可用之人。欲于法外施恩。曾向军机大臣言及。或可从轻定以发遣新疆。伊已年逾七旬。将来尚可准其纳赎。朕之于闵鹗元、特加宽宥者。原因其平日尚知爱民勤事。不忍寘之重典乃今于句容县粮书擅自拆封侵那舞弊一事又并不亲提严审。仅以批饬两司、及江宁府查办了事。试思句容即系江宁所属该府自顾失察属员处分。必致代为掩盖弥缝力图开脱。岂肯认真查讯。究出实情。亦必至如高邮一案。上下通同徇隐。使乡愚小民。屡受蠹役劣书之扰。冤抑莫伸。朕又安用此大吏司牧为耶。即如以闵鹗元所犯之事。即交闵鹗元查审。伊岂有不自行回护之理。况高邮假印冒徵。甫经破露而句容县书吏。又复有私自拆封、侵蚀钱粮之事。江苏为财赋之区。钱粮繁重。两三月内。即发觉二案则各属似此者。亦复不少可见闵鹗元坐享丰腴。惟知养尊处优。而于地方关系扰累闾阎。官吏作奸犯科之事。一切付之不理。并欲为属员豫留地步。任其掩饰朦混。沽誉徇私。昧良负恩莫此为甚。此而不严加惩治何以肃吏治而儆官邪。且高邮一案。系巡检陈倚道揭报户部。始行败露并非朕有意吹求。亦无人在朕前奏及。总因闵鹗元受恩深重。如此丧尽天良。无事不心存欺饰。以致天夺其魄。接踵呈露。实为天理所不容。直隶马十等一案。刘峨不过形同木偶司道府县、耽延不结。尚系废弛公事。今高邮、句容、二案。假串侵那。俱系有累百姓之事。闵鹗元竟敢玩视民瘼。徇情骩法。封疆大吏皆如此居心行事。纷纷效尤民生国计。尚可问乎是闵鹗元不能再为宽贷。著交大学士九卿。于定拟时。即当问以重辟用示惩儆。福崧甫到江苏即将此案查出。据实参奏。并不稍事瞻徇。尚属可嘉。著交部议叙。署句容县知县王光陛、即著革职。交与福崧提同案内犯证。秉公严审。定拟具奏朕临御五十五年。兢兢业业。无日不以敬天爱民为念。此天下臣民所共见共闻者。迺闵鹗元、欲将此等大干法纪之事。希图颟顸混过。是诚何心。朕寿跻八旬。普天同庆。今岁锡恩之事甚多。若于此等重案。因举行庆典。遂尔加恩宽恕。不严加惩治。则封疆大吏。又何以示儆。朕不为也朕代上苍惠养黎元。孜孜不倦。惟有日慎一日。以期朝野乂安。共成郅治。而民生休戚时切于怀。凡内而阁部九卿。外而督抚藩臬俱宜仰体朕怀。各矢天良。小心敬事如因朕年高。未必留心万几。稍存欺蔽。使吏治不能整饬。民隐壅于上闻闵鹗元即前车之鉴慎勿以身试法也。将此通谕知之。　　

○谕军机大臣曰、福崧奏、句容县粮书侵那钱粮闵鹗元并不亲提严办据实参奏一摺所奏甚是外间无识沽誉之徒。或以该抚乘人之危。谬为訾议想亦不免。但江苏为钱粮繁重之地。官吏等易于滋弊。两三月内。即有高邮句容两案发觉。可见闵鹗元因循庇护。诸事废弛属员等无所畏惮。自然百弊丛生。此外必尚有似此假串冒徵。拆封侵那之事福崧既受此恶名。不必再存讨好邀誉之见务须彻底清厘。认真查察如尚有此等官吏舞弊。有累民生立即据实严参。不可稍存隐饰倘以业经办出此案。得邀优叙。可以塞责遂尔心存懈玩。始勤终怠。或亦思博宽厚之名。有心干誉。则大不可。况此时若不逐一查出。将来即伊任内之事。或别经发觉。朕亦不能稍为宽贷也。　　

○又谕、昨书麟奏到时雨普沾摺内据称自苏州起程。经过常镇一带。沿途察看秧苗。弥望青葱其甫经刈麦之处。正在翻犁栽种等语。而于麦收分数。未经奏及。本年江苏省雨水调匀。麦收自必丰稔。而收成分数实在得有若干。朕心深切廑念书麟于署巡抚任内。尚未具奏。殊属迟延著传谕福崧、即行查明。该省麦收分数。速行据实奏闻。以慰廑注。　　

○乙巳。旌表守正捐躯山东范县民张九妻郭氏。　　

○丙午谕曰、勒保奏甘州府抚彝厅老民郑汝仁、现年一百三岁请旨旌表等语。郑汝仁年逾百龄。精神矍铄洵为昇平人瑞。所有应行建坊旌表及赏给银两缎匹之处。著该部照例具题。　　

○谕军机大臣等、京城于本月十七日。仅得雨一寸并未深透。而今日本报。又未见伊等具奏续霈甘霖。看来京师一带。究觉稍形乾燥。著传谕留京王大臣。如现在未经续被甘膏。或大田稍有望泽之处。即著阿哥等、仍前分赴黑龙潭、觉生寺两处虔诚祈雨若日内已经得雨。或大田不致望泽。即可不必。　　

○又谕曰、勒保奏哈萨克台吉卓勒齐、进京祝厘。与寻常来使不同。应于凉州、宁夏有镇道驻劄地方。豫备筵宴。并咨照经过各省。一体豫备供支等语。哈萨克卓勒齐、前于三十六、三十九年曾经两次进京瞻觐。并未沿途豫备筵宴想此时该台吉尚未进关。著传谕勒保、即行停止。并咨明沿途经过各地方。一体遵照。　　

○丁未。谕军机大臣等、前据勒保奏、土尔扈特汗策凌纳木扎勒、亲来祝厘。应于经过地方。各筵宴一次。当经降旨训饬停止。昨又奏哈萨克台吉卓勒齐、进京觐祝。拟于凉州等处。豫备筵宴。又经传谕该督停止。并令飞咨沿途经过各地方。一体遵照。今又据奏、策凌乌巴什等、五月初三日。已过兰州卓勒齐、亦于五月二十二三日。可出甘境。则前后所降谕旨。该督接奉已在事后。所有豫备筵宴。甘肃境内已无从停止。其余尚有后至者亦未便歧视。俱著一体筵宴至经过之陕西、山西、直隶、三省概可不必。著传谕秦承恩海宁、梁肯堂等、止须于过境时。照例给付夫马妥为照料。令其遄行无滞于七月初十日以前。赶赴热河。所有沿途豫备筵宴之处俱著停止。不必因接有勒保咨会。又滋踵事增华也。　　

○豁浙江杭州府属仁和、钱清、二场。潮坍荡地。五千四百三十亩有奇额赋。　　

○戊申。以故奉恩将军禄兴子倭昇额、袭职　　

○旌表守正捐躯江苏仪徵县民江朝贤妻王氏。　　

○己酉。谕曰、永皓薨逝。伊子绵阐、甫生数月。旋又殇殂。现在无嗣所遗王爵。若照宗人府所奏。遽行削除。朕心不忍。加恩著永泽、承袭贝子。　　

○又谕、据吉庆等奏称旺清、鹻厂、叆阳、三边外。并无可以开垦荒地。皆有关碍等语吉庆出边察看。见其并无可垦之地。竟不瞻徇将军情面。即行据实奏闻。此奏甚是。嵩椿到任未久。彼处情形。尚未深悉。想必系听信属下旗员之言。或误中民间教唆旗人之计。为此奏请。不然即系欲资给旗人生产。意图美名。但亦当斟酌查验。实可办理。始行奏闻著谕嵩椿、令其将前此率行具奏系听信何人唆使之处。据实明白回奏毋得欺饰。　　

○又谕、理藩院议奏、保泰承审苏尼特郡王车凌衮布旗分、原任王府长史罗布桑车凌所控一案。摺内供词、有我们王阿哥之语是大不可。王大臣等家奴。私下称伊等之子为阿哥。尚属常事。而奏疏内。自大内阿哥外俱不得称为阿哥。罗布桑车凌称其王之子。或为王子或为王之台吉、塔布囊俱可。即使称为阿哥。亦断不可见诸章奏。乃保泰并未留心该院亦未详加体会。俱属不合将此通行晓谕。嗣后应书王子、或台吉、塔布囊等称。毋得再行如此。再蒙古王公扎萨克等、当差日用。皆向所属取给。原无异于差徭。车凌衮布向其所属歛凑马牛尚非大过。惟因罗布桑车凌、与伊子茶饮。心疑下毒。即行革退长史。殊属非是。至罗布桑车凌虽经革退长史。并未另行治罪。伊即寻衅控告。此风断不可长。著枷号一月。满日惩责后。再发邻盟。庶揭告之风可绝。亦以示朕眷念蒙古臣仆之意。　　

○谕军机大臣等、据梁肯堂奏、顺天等各府州属。于本月十七、十九、二十四五等日。得雨一二寸。至五六寸不等。朕逐细披阅单内。如固安、涿州、良乡、卢龙等州县。俱已得雨深透。田禾自可日滋长发。其顺天府属之宝坻、保定府属之安州、及河间、正定府属之阜城、井陉等各州县。此次仅报一二寸。而从前该督奏到各属得雨单内。亦未将各该州县列入。恐地脉久乾之后。止得此一二寸雨泽。尚欠沾足著传谕梁肯堂、即查得雨一二寸之各州县。大田曾否栽插齐全。并现在有无望泽情形速行据实覆奏毋稍讳饰。　　

○又谕曰、福崧奏、句容县粮书侵用钱粮一案。派委司道严查。续行查出历年侵欺银三千七百两。漕米八百余石。现在亲往查办等语。所办不避嫌怨。甚属持正。著赏给大荷包一对。小荷包二对。以示嘉奖。江苏为钱粮繁重之地。高邮一案、甫经败露。今复有句容县粮书历年侵蚀银三千七百余两。漕米八百余石之多。此项钱粮。例应年清年款。详解报司。该书吏等、又何能侵蚀入已。必系官吏通同。以完作欠。至漕米一项按额交完。一有短缺。即不能足数兑收。又何以侵蚀至八百余石之多。明系斛面浮收。上下渔利。此等情节。该督抚漫无觉察。一任蠹书侵欺舞弊。而总督藩司。驻劄江宁竟同聋瞆。该省官吏作奸犯科之事。竟至上下相蒙。毫无顾忌。或恐不止此矣。书麟久任封疆。受朕恩眷。最为深重。乃竟坐拥廉俸不思正已率属。一味养尊处优。任听地方诸事废弛。若不严加惩治。何以肃吏治而儆官方。著传谕福崧、即传旨将书麟革职拏问。解交刑部治罪。所有两江总督事务。著福崧暂行兼署。候朕另行简放。福崧甫到江苏。即能查出此案。秉公严办。业经势不两立。不必再存讨好邀誉之见。务须彻底清厘认真查察。倘仍有似此官吏舞弊、扰累民生之案。或道府有徇庇属员、通同欺隐情事。当即据实严参。毋稍隐饰。方不负朕委任。封疆大吏。果能各发天良。认真办事。朕断不因众人有怨怼之言。转加责备。该抚又何所畏惮、而不认真查办耶。至前任句容县吴汾、亦著革职拏问。归案审办。闵鹗元因何将该员调委他处。或明知该县官吏。有此通同舞弊之事。故令王光陛前往署理。希图代为弥补隐盖。亦未可定。亦著该抚一体严查。据实覆奏。　　

○又谕、高邮假印冒徵一案。书麟并不将闵鹗元等据实参办。转欲代为掩盖。已属罪无可逭。总督统辖两江察吏安民。是其专责。然朕尚以该督驻劄江宁。距高邮稍远。一时耳目难周。是以加恩祇革去翎顶。暂予留任。今句容即在江宁府属。系该督驻劄之所。该县书吏等、通同侵用钱粮。至三千七百两之多。又有漕米八百余石。朋比为奸。肆行无忌。书麟何至漫不经心。竟同聋瞆。玩视民瘼。负恩溺职。莫此为甚。若复再为宽宥。则封疆大吏。何所警畏。业经降旨、将书麟革职。拏问解部治罪。朕思两江地方紧要。兼有河工事务。一时实不得其人。李世杰办事历练。且曾任两江总督。于地方河务、尚为素谙。前因病来京。加恩补授兵部尚书。召见时、看其面貌尚不甚衰惫。自知伊孙亡后。神气似觉呆滞。未知伊心地此时或复明白。可胜两江总督之任否。伊在京调养。已一月有余。精神或能渐加振作。著阿桂与之会晤。细心察看。若精神如旧。不过步履少艰。则总督事务。惟在坐镇照察。尽心经理。李世杰尚可胜任。如精神稍惫。心地未能十分明白。难称此职。亦不可稍为勉强。致滋贻误。阿桂务须加意体察。据实奏闻。候朕定夺。并著阿桂、监提闵鹗元、讯以句容县书吏侵用钱粮一案。既经该县禀出。尔即不亲提严审。亦当派委司道。或别府查办。何以转委江宁本府。该府自顾失察属员处分。岂有不为弥缝掩盖。避重就轻。是尔竟系有心庇护。为属员豫留地步。听其捏饰。今福崧既据该县先报书吏侵用钱粮二百四十余两。而江宁府犹复观望迁延。至今未据详办。若非福崧饬委司道往查。则所侵钱粮三千七百两。漕米八百余石必致始终掩饰。断不能和盘托出。此项钱粮漕米。皆须年清年款。徵解兑收。岂能稍逾期限。自系以完作欠。重纳浮收。种种苦累闾阎。尔身任封疆。如此玩视民瘼。事事欺饰。究竟是何居心。令其据实登答。再提康基田、讯以高邮一案。尔迎合上司。袒护属员。已据供认属实。然江宁与高邮、尚属隔府。可藉口照察未周。今句容近属江宁。尔又在彼驻劄。钱粮漕米。皆系尔之专责。该县书吏等积年舞弊。侵吞欺蚀。竟至累百盈千。尔何以毫无闻见。平日既任听蠹吏作弊。及接到抚批。又复延玩不办。今经福崧查出。尔如何盖护属员。知而不举。及闵鹗元如何授意。通同捏饰。希图颟顸混过之处。向其严切讯问。据实供吐。一并迅速据实覆奏。　　

○又谕、句容县书吏侵用钱粮漕米一案。朕反覆思之。其中弊窦甚多。必系官吏通同积年舞弊所致。句容距江宁九十里。非如苏州相距较远。安徽、江西、隔省者可比。书麟驻劄江宁。岂得诿为不知。譬如直隶良乡涿州等近处。有此等侵蚀钱粮重案。不但京中大臣应有见闻。即朕亦当照及。乃书麟于密迩州县。官吏如此作奸犯科。于正项钱粮漕米。竟敢公然吞蚀。书麟仅拥虚位。形同木偶。朕又安用此总督为耶。况查句容县应徵钱粮。不过万余两。皆系随徵随解。年清年款之项书吏等何致侵用至三千七百两之多。向来书役罔知法纪。私自侵那官项。亦所不免然从未有侵用如此案之多者。必系与县官连为一气。彼此串通。故敢任情吞蚀。至该县应兑漕米一万一千余石。漕艘受兑时。断不能丝毫短少。兹书吏竟侵用八百余石。运粮员弁。岂能任其短少十分之一。揆之情事必无此理。若俱如数交清。则所称侵用八百余石。又从何而出。显系浮收斛面。额外加增。否则百姓已经完纳之后。该县及书吏等复行重徵。二者必居一于此。小民生计维艰。何堪如此倍蓰朘削。已令军机大臣存记。俟书麟解到时。将此逐一讯问。至福崧甫到江苏。即能查出此案。据实参奏。并不稍为瞻徇。尚属秉公持正是以朕特为嘉奖。昨经交部议叙。今又赏给荷包。福崧当如何感激奋励。将江苏从前积弊。彻底清厘。方为不负任使。且两三月内。即有高邮、句容、二案发觉。则书麟、闵鹗元、康基田等。上下相蒙。因循庇护。使州县等无所畏惮。百弊丛生。必不止此二案。福崧既已任劳任怨。不避恶名。竟当始终不懈。不可稍为姑息。存不为已甚之见。半途而废。倘以业经办出此案。得邀优眷。可以塞责。遂尔心存懈弛。或亦思博宽厚之名。则是进退无据。依违两可。即非该抚忠于事上之心。亦非朕所以厚期该抚之意。况此时若不逐一严查。和盘托出。将来即伊任内之事。书麟、闵鹗元等。前车可鉴。该抚慎毋自蹈覆辙也。将此再行传谕知之。　　

○又谕曰、书麟现已革职拏问。解部治罪。江南河工。正当防汛之时。一切筹办宣洩事宜。在在均关紧要。恐兰第锡一人。不能兼顾。著韩鑅即日驰驿前往江南。帮同兰第锡、办理河工防汛事务。该侍郎接奉此旨。即由京迅速启程。不必前来行在请训。　　

○又谕、本日军机大臣、将金简寄到温榆河全图。及说帖呈览。朕详加披阅。据帖内称、温榆河、自居庸关外军都山发源。汇合八达岭、及黑龙潭、二处之水。经沙河、直达蔺沟。流至三岔河。南入通州境等语。而其所绘图内。则温榆河系在通州界内。温榆河既发源。军都山。则自沙河以北为温榆。而自既入沙河以后。即不可谓之温榆。如白河已入潮河。即为潮河之水。犹之伊洛瀍涧。既入于河。则总名为黄河。而不得复别之为伊洛瀍涧。此其显然可证者也。乃图内由军都山迤南。历经沙河、蔺沟、三岔河等处。直至通州新开河口。始签贴温榆河字样。殊不可解。著传谕金简、再行详核。是否系军都山发源之称。及到通州地方。又有温榆之名。详晰绘图粘签呈览。勿致再有牵混。　　

○是月。江南河道总督兰第锡奏、丰砀厅属。萧县徐家庄迤下严家庄地方溜势南趋。情形较重。前经具摺奏闻。奉批于上游作一挑水坝如何仰见指示精详。遵旨即行赶筑。臣察看该工北岸。河势坐湾。应于此处挑挖引渠一道。约长七百余丈。大汛水发。相机启放。俾掣溜东趋则南岸埽坝。可冀稳固旁批好。又奏、刘家马路、亦应于上游添筑土坝一道。约长五十丈。遇水长溜逼时。亦可镶埽挑溜以上各工。现饬员赶办。均于大汛前完竣报闻。　　

○福建水师提督哈当阿奏、校阅南澳、铜山、金门、各营兵丁。所演水陆阵式。尚属整齐。惟演放五子枪口过高。与健锐火器二营悬殊。因就各该营鸟枪兵中、挑派五名来厦令其学习俾回营教演各兵。得旨以实为之。毋为空言。　　

○湖广总督毕沅湖北巡抚惠龄奏、防范铜运章程。一铜船应责成永宁道。于雇募时验明稳固坚厚。其有现行打造者亦责令监造官查察。毋许偷工减料一向例每船载铜七万斤。多则私带。少则盗卖亏短。应责成江北厅。逐一过秤。其船身吃水若干尺寸。并船户头舵姓名。移知接护州县。随时验明一、应将宜昌至汉口。一切新旧险滩刊刻一纸。饬巴东县交给运员。传知各船户水手。并令所过州县。将险滩名目。标立两岸。俾知趋避一、水摸捞费。每获沉铜百斤给工价三钱。请嗣后遇水深四丈以外者。每百斤加银一钱。俾得踊跃从事。一、铜船沉溺处所。应饬运员亲属、及沿江州县丁役。严加查察。毋任水摸私放水底。夜间窃取。得旨、有治人。无治法。以实妥为之。　　

○陕甘总督勒保奏、宁夏农田。全赖大清、惠农、汉唐等渠灌溉。臣因查阅营伍。顺勘各渠。现河水充盈。足资引灌。渠旁豆麦。可卜丰收。稻田亦俱插莳。并据各属申报。五月初九。至十二三等日。普被甘霖。粮价中平。民情欢忭。得旨、欣慰览之。　　

○陕西巡抚秦承恩奏、陕省各属仓储。因节次豁免赈济。皆有缺额。今岁麦收丰稔。现除延、榆、绥、三府州。地居边徼。产麦无多。另筹采买外。其咸宁等三十三厅州县。共缺额谷九万三千余石。请照一麦二谷例。按部价每石一两二钱。动项买补。倘市价稍昂。即饬停止。毋致有妨民食。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百五十五


大清高宗法天隆运至诚先觉体元立极敷文奋武孝慈神圣纯皇帝实录卷之一千三百五十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十五年。庚戌。六月。庚戌朔谕军机大臣等、昨据福崧续奏句容县粮书侵盗多赃一摺。朕反覆思之。其中弊窦甚多。该县每年额漕一万一千余石。书吏竟侵用八百余石。是所侵之数。几及十分之一漕艘受兑时。该运弁何以竟肯短额接收。若该运弁受贿。通同含糊收兑。则过淮时。总漕又何以签盘验放。即抵通交卸按数收兑。亦断无不查出之理。倘该县浮收斛面。加倍苛徵。应完一石。竟至交纳两石之多。小民虽愚。亦必不能听其如此抑勒。四面比对。其中情弊显然。不可不逐一查明。以期水落石出。现在南粮交卸。业经陆续回空。谅此时尚未全出东境。管干珍、现已督押尾帮。行抵济宁。著传谕长麟、和琳、会同管干珍、面询该省督运粮道。及押运员弁。所有江宁卫帮船。其于开兑时。句容县漕米。究竟有无短绌。如何受兑交纳之处。令其据实登覆。毋稍隐饰。倘江宁回空帮船已出东境。即令福崧就近查究。如粮艘收兑时竟无短绌。其弊必系该县官吏。通同浮收。上下渔利。一经彻底根查。自难始终狡饰也。　　

○又谕、句容县书吏侵用钱粮漕米。除另降谕旨。令管干珍、长麟、和琳等、查询押运员弁外。董世明身任粮道。漕粮是其专责。若与该县连为一气。任其侵那短欠。或从中染指分肥。即当严参审办。若失于觉察。事后隐饰庇护。亦当治以应得之咎。董世明现署江宁藩篆。著福崧就近面询。令其将指出情节。逐一据实供出。毋任稍有掩饰。若一经得实。即应严参治罪。并著亲提王光陛、吴汾、及该县书役等。诘以此项漕米。系历年递积。抑系一年之内侵用。及如何通同侵欺作弊。并交兑时。与旗丁等如何彼此说通短少。逐层根究。务使一一供明。以成信谳。福崧受朕厚恩。当将江苏历年积弊。彻底澄清实心报效。毋负朕节次嘉予。谆谆勉励至意。　　

○辛亥。谕军机大臣曰、福康安奏、清远县途次。带领阮光平、跪接敕封阮光垂为世子谕旨。及荷包香器。该藩恪恭欣幸。伏地叩首。并称尚有长子光缵、现在监理国事。光垂为次。蒙恩晋封世子。非敢承当。特具表申谢。朕欣览之余。深为嘉尚特用朱笔批答。以示优宠。著将原表发交福康安、转给阮光平阅看。并告以大皇帝接览谢表。方知光垂为国王次子。国王不稍隐饰披诚具奏。实深晓大义。大皇帝特命阁臣改撰敕书。即封王长子阮光缵为世子。至节次所赏物件。仍给予阮光垂。再赏给王世子阮光缵、玉如意一柄。大荷包一对小荷包二对。纱四端。茶叶二瓶。扇一匣。香器七匣。药锭二十封。俾得同沾宠锡。均被恩施。　　

○予故和硕质亲王永瑢祭葬如例。谥曰庄。　　

○旌表逼嫁捐躯湖北广济县民查万选妻王氏。竹溪县民李伦妻陈氏。　　

○壬子谕、两江总督员缺。著孙士毅调补。保宁著于途次。即驰往署理川督印务。孙士毅俟保宁到川。即往江宁。不必来京请训。四川总督。俟朕简放有人到川。保宁再行来京陛见。　　

○谕军机大臣等、两江总督。统辖三省。兼理河工。政务殷繁。最为紧要。况江苏一省。经书麟、闵鹗元等、因循玩误。姑息养奸。以致属员等无所顾忌。百弊丛生。两三月内。即有高邮句容二案发觉。该省为财赋重地。钱粮繁重。官吏最易滋弊想似此假串侵那之事。正复不少。亟资整顿清厘。一洗历年积弊。非老成干练。精神周到者。不克胜此重任。朕再四思维。舍孙士毅更无其人。已明降谕旨。将伊调补两江总督。孙士毅抵任后。务宜实心整顿。察吏安民。俾地方河工。徵课收漕诸事。咸臻妥善。方为不负委任。至保宁曾任四川将军总督。于该处情形。较为熟悉是以令其暂署督篆。现在带领哈萨克台吉等、来京祝嘏。约计日内。不过行抵陕西境内。著保宁于何处接奉此旨。即于该处驰赴四川。其哈萨克台吉等、即交伴送员弁。带领前来。再鄂辉在四川将军任内有年。亦曾署理督篆。是否历练实心。保宁与伊曾经共事。自必深知。至孙士毅到川已有半载。于鄂辉将军总督任内。所办案件。及察吏教兵诸事。是否实心公正。堪胜川督之任。孙士毅亦必稍有见闻。著传谕保宁孙士毅、各抒已见。秉公据实速奏。勿稍瞻顾徇隐。致滋贻误。再鄂辉、现令前往西藏查办事件。如能持正妥协。条理井然。而保宁、孙士毅覆奏。亦俱以为可。自当加以委任。倘办理西藏一案不能周详妥善。朕亦不肯遽行简放也。将此由六百里各传谕知之。　　

○又谕、昨日此间自申初起、至戌刻止。雷雨大作势甚滂霈入土约有五六寸。极为深透。察看云气自西南而来。京城于五月二十六七两日共得雨五寸后。是否续霈甘膏。昨日之雨。是否同时普沾。著传谕留京王大臣。即行查明具奏。以慰廑念。　　

○又谕、前据梁肯堂奏、顺天府等属宝坻等处。于二十四五等日。仅得雨一二寸。恐地脉久乾之后。得此廉纤微润。于大田似无裨益。昨已降旨询问。著再传谕梁肯堂、于二十四五日以后。宝坻、阜城、井陉等县。是否续获膏澍。本月初二日。是否一律得沾渥泽。著即行覆奏。以慰廑注。　　

○癸丑。谕、江苏高邮州书吏伪串冒徵。经巡检陈倚道、叠禀知州知府。并不批发查办。及通详巡抚藩司。又不亲提严讯。据实参奏闵鹗元始则有意消弭。继复捏词欺饰。昧良负恩。罪无可贷。因将闵鹗元革职拏问。解赴热河。经军机大臣等审讯属实。按律治罪书麟身任总督。统辖两江。察吏安民。是其专职。乃于高邮书吏骫法累民重案。既不能觉察于前。及事经败露。又思为闵鹗元等、饰词开脱。行私罔上。获罪甚重。犹以伊在江宁。事或不知。格外加恩。祇革去翎顶。暂予留任。外间无识之徒。或有私相窃议。谓朕于满汉大臣。获罪惩处。有所轻重歧视于其间。不知巡抚为刑名钱粮总汇衙门。闵鹗元于此等关系。冒徵累民之事。既经巡检禀揭。犹复上下通同徇隐。仅以批饬两司了事。玩视民瘼。莫此为甚。实属辜恩溺职。而书麟驻劄江宁。距高邮稍远。或一时耳目难周。且陈倚道亦未将此案禀知总督。尚可量宽一线。是以未即将伊革职拏问。朕于诸臣罪戾。处治一秉大公。轻重原视其人之自取也。及据福崧查出句容县书吏、私自拆封侵用钱粮一案。闵鹗元又仅批发两司交江宁本府查办。该府自顾失察属员处分。必代为弥缝开脱。又至如高邮州一案。上司属员。连为一气使乡曲小民。屡受蠹役侵渔。冤抑无伸。闵鹗元之罪更大。昨福崧果又续查出句容书吏、侵用钱粮三千七百两。漕米八百余石。与从前该县所报数目。多少悬殊。是江苏官吏。积年舞弊。扰累闾阎。吏治尚可问乎。书麟驻劄江宁。距句容不过数十里。非如高邮相离稍远。安徽江西、隔省者可比。书吏如此作奸犯科。将正项钱粮漕米。竟敢公然吞蚀。书麟仅拥虚位。形同木偶。朕又安用此总督为耶。是高邮假印一案。书麟尚可稍从末减而句容书吏侵蚀银米。密迩江宁。书麟亦竟漫无觉察。其罪实与闵鹗元相埒。是以昨降谕旨。将书麟革职拏问。解交刑部治罪。向来各省刑名钱谷事件。总督往往以非其专守。委之巡抚两司而于官员题升调补。又复揽为己职。独操进退之权。及至贻误废弛。又复借词推卸。殊不知总督有统辖之职。纠吏除奸。徵漕纳课。皆应留心整饬。岂总督坐。享高爵厚禄。仅令管理兵丁营伍。遂可谓无负厥职耶。书麟、闵鹗元、平日皆尚能办事。为督抚内之中上者。故朕特加倍任用。恩遇优隆。乃不料伊等竟如此玩误地方。于民生休戚。漠不相关。负朕倚任深恩。则其余中下督抚。又安能使朕委任无疑乎。是不但于大吏难以倚信。即朕亦将无以自信矣。朕不仅为书麟闵鹗元愧。而朕无知人之明。亦且自引以为愧。于此益信为君之难。今年为朕八旬寿辰。普天同庆。若四方无事。朝野乂安。而官吏等、皆知大法小廉。奉公尽职朕岂不乐坐庆昇平。延洪申锡。乃地方官舞弊营私。而封疆大吏。复为之庇护瞻徇。今既破露。又安得置之不问。朕于臣工过戾。事或因公。即寻常之时。亦且加之宽恤。宁有际此共球毕集。薄海胪欢。为史册罕觏之会。而于倚任大臣。反有所苛察乎。但因庆洽昌期。祇以受禧称祝为乐。而于有干法纪之事。亦复稍事姑容。则国计民生。致滋丛脞。岂仰体上天嘉佑朕躬。敛福锡民之意。况此次举行庆典。祇因中外大臣谆词吁恳。不得已勉从所请。原非朕之本怀。朕之所庆者。惟在雨旸时若。吏治民康。以期共跻斯民于仁寿之宇。而不在华祝衢讴之虚美。此可告之天下臣工者。若内外大小臣工。以本年为朕庆祝之辰。即身获愆尤。可以仰邀曲恕遂尔意存懈忽。不思奉法急公则是自贻伊戚。朕必不肯因举行庆典。稍存姑息也。朕临御五十余年。代昊苍惠养兆民。孜孜不倦。今距归政之期。尚有五载。朕惟有日慎一日。以饬纪整纲为先务。而敕几兢业。健行不息之精神必较从前治益求治。以贻万年无斁之休。朕以此教子孙。及内而阁部九卿外而督抚藩臬。俱当以朕之心为心。朕之政为政。各矢恪诚。共襄郅治。但外省督抚。见朕治一贪污之吏。惩一废弛之员。当时未尝不稍自儆惕。及至事过辄忘。惟知养尊处优。安享丰膴。全不以勤求民瘼。澄饬官方为事。此等锢弊。相习成风。自罹法网而不知悔。朕甚悯焉。著通谕督抚等、将此旨各敬录一通。揭之堂楣。入于交代。俾得触目警心。时加湔涤。咸臻廉法。以副朕谆谆勉励。教诫成全至意。　　

○谕军机大臣曰、福康安带领阮光平诣阙瞻觐祝厘。现在按程当已过江西。可入湖北境。计由武昌省城至京。约需二十四五日。今距七月十一日开宴之期。尚有月余。途次略加趱行。七月初十以前。总可抵热河。此间吏兵两部月选官。定于七月初十日。带领引见。著传谕福康安、带同阮光平、按程计日。务于七月初八日。令该国王赶赴热河。于初九日瞻觐。所有初十日、山庄宫门引见。即可令阮光平随班瞻仰。俾得睹天朝班联整肃。文武引对。铨擢悉出亲裁。益深其敬畏悦。服之忱也。
  </div>
  <div class="pagination">
   <a href="清实录乾隆朝实录_page1716.html">
    上一页
   </a>
   <span>
    ...
   </span>
   <a href="清实录乾隆朝实录_page1712.html">
    1712
   </a>
   <a href="清实录乾隆朝实录_page1713.html">
    1713
   </a>
   <a href="清实录乾隆朝实录_page1714.html">
    1714
   </a>
   <a href="清实录乾隆朝实录_page1715.html">
    1715
   </a>
   <a href="清实录乾隆朝实录_page1716.html">
    1716
   </a>
   <span class="current-page">
    1717
   </span>
   <a href="清实录乾隆朝实录_page1718.html">
    1718
   </a>
   <a href="清实录乾隆朝实录_page1719.html">
    1719
   </a>
   <a href="清实录乾隆朝实录_page1720.html">
    1720
   </a>
   <a href="清实录乾隆朝实录_page1721.html">
    1721
   </a>
   <a href="清实录乾隆朝实录_page1722.html">
    1722
   </a>
   <span>
    ...
   </span>
   <a href="清实录乾隆朝实录_page1718.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
