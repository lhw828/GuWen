<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1218 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1218 页/共 1860 页
  </h1>
  <div class="content">
   ○温福等又奏、提督李煦、所驻贡噶山左。与德尔苏连接。乃海兰察等、军营粮运必由之路。因令游击富敏奏、添碉接应。贼番果于玛尔迪克来扰。经海兰察、哈国兴、前往救应。杀贼多名。现大营已至玛尔迪克。谕军机大臣等、贼众乘间扰截官兵粮道。若非海兰察、哈国兴、历练戎行。随机救应。几致疏虞。海兰察、哈国兴、著各赏荷包四个。现在大营至玛尔迪克地方。约及百里。军粮运送。络绎不绝。贼番诡谲多端。或占截来路。或从后侵扰。温福等、务须加意防范。并传谕海兰察、哈国兴、及守卡之侍卫章京等知之。　　

○军机大臣等议覆、定边右副将军大学士温福等奏称、兵丁应给长夫名数。每川兵百名。给夫二十。黔兵百名。给夫三十。事关帑项。自应画一撙节办理。请照阿尔泰奏、通减为二十名等语。查川兵近在本省。一切可以通融。与黔兵隔省者有异。况现在进剿。应示体恤。前议拨给已久。不便遽减。应仍以三十名给与。从之　　

○癸酉。太祖高皇帝忌辰。遣官祭福陵　　

○谕军机大臣等、据德保奏、起解关税节省水脚一摺此系应随赢余银两、一并解部之项。该抚前此虽曾将赢余比较数目具奏。尚未提及起解缘由。今此项节省银两。既系随赢余搭解之款。自应将赢余七万余两叙列。并及此项搭解字样。方为明晰。所奏并未将起解赢余正数声叙。转称另具咨批。竟似专为此一千余金。委员特解。殊欠明妥。著传谕德保、嗣后遇有奏摺。务须明白叙列。毋得稍涉含糊。将此饬谕知之　　

○甲戌。上奉皇太后幸卷阿胜境、侍早晚膳。至丁丑皆如之。　　

○赐扈从王公大臣、蒙古王公台吉、及土尔扈特郡王巴木巴尔等宴。至丁丑皆如之　　

○督理粮饷侍郎刘秉恬奏、西路军粮七月中官商运出灌口者。已有一万二千余石。现运赴曾头沟者。止二千五百余石。缘雇夫背运。路远力疲。势难迅速。查由灌县至杂谷脑三百余里。骑驮可以往来。现于灌县买米一千石。用骡马载运。至由杂谷脑抵军营三百余里。中有智固山陡峻。骡马难行。臣文绶、已饬就近州县。雇夫二千。空身至杂谷脑豫备接运。并募卖食铺户。给本往曾头沟一路开张。俾资雇夫买食。现奉谕调臣赴南路。请暂留西路二三日。料理现办夫粮。及卖食铺户启程后。即驰赴南路。得旨嘉奖　　

○乙亥。万寿节。遣官祭太庙后殿　　

○遣官祭福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵　　

○遣官祭显佑宫、东岳庙、城隍庙　　

○上诣皇太后行宫行礼　　

○御澹泊敬诚殿。扈从王公大臣官员、及蒙古王公台吉等、行庆贺礼　　

○四川总督文绶奏、鄂宝改赴西路。刘秉恬尚在西路未回。现阿桂乘胜进攻。粮务紧急。调夫应用。经粮员飞禀阿尔泰、乃并不拆视。直送省城。臣现即驰赴南路。督率催办。谕军机大臣等、阿桂攻克甲尔木山梁。调夫一千名应用。阿尔泰、接到粮员飞禀。概不开视。转迂道邮送成都。于军粮重务。视同膜外。实属有心贻误。前将阿尔泰革职拏问。著文绶、将此情节。并案严讯定拟具奏　　

○丙子。谕军机大臣等、据三宝奏、太原驻防余丁。挑食抚标亲丁钱粮。作为养育。以资生计。若遽裁革。恐不免致有失所一摺。所办未为允协。八旗驻防。挑作督抚亲丁。本属非体。即云为其资生起见。而以旗人藉巡抚随粮分润。其名亦不可居。该抚若以闲散幼丁众多。欲为筹其养赡何如裁巡抚之随粮。增旗丁之养育。据实奏闻。候朕加恩降旨。其事自属光明正大。于伊等生计。亦有实济。况旗兵所关粮饷。系由藩司支领。而巡抚随粮。亦支自藩库。均系官给之项。则量为挹注调剂。仍属以公办公。殊为两便。所有太原驻防、挑补巡抚衙门亲丁之处。著照西安例。即行裁汰。山西驻防城守尉。即系巡抚兼辖。其应如何增设养育兵、酌定章程之处。著传谕三宝、另行详悉妥议具奏。寻奏、请按亲丁原额四十分之数。增设养育兵四十名。照西安驻防养育例。月支银一两。米三斗。遇折色之月。折给银三钱。得旨允行。下部知之　　

○又谕曰、温福等剿贼数月。贼番据险守死。未能迅速集事。温福、丰昇额、惟在同心合力。奖励官军。相机筹画。动出万全。方为有益。若意存躁急。惟事冲突。徒致兵力挫损。关系匪轻。温福等切勿孟浪。致有疏虞。现今阿桂、由墨垄沟觅间潜进。似有可乘之机。著传谕温福、阿桂、将两路情形。通盘筹算。计何路可以速进。何路需用多兵。不难通融熟筹。合力速办。两路军营。俱为朕办事。本无分彼此。温福等、谅不至稍存畛域之见也。至曾头沟一路。为进攻底木达捷径。若甘肃兵四千全到。军声自当更壮。设或尚须兵力。或可就近酌调。以助董天弼之用。温福等、当就该处实情。妥协筹办。伫听捷音。至董天弼、前经赏戴孔雀翎。今仍加恩赏戴。俾增体统。务期倍前努力。以副恩眷　　

○又谕、川省官兵。前因派往滇省。尚有应扣之项。其为数若干。系属何年之事。何以至今尚未扣完。伊等现在随征出力。自应令其生计宽裕。俾知感奋。乃仍照常坐扣。殊不足以示体恤。著文绶、即将此项应扣银两。如何酌量停缓。以纾兵力。悉心筹议具奏。候朕降旨　　

○又谕、昨俄罗斯萨纳特衙门。为收留土尔扈特渥巴锡等。有移咨理藩院来文。朕命军机大臣咨覆。所缮文书。经朕将不周到处。改正添入。后缮写满洲、俄罗斯、拉题诺、三体字进呈。披阅之下。竟将朕改正之语。遗漏一节。伊等并未看出。此系行知外夷之事。所关綦重。何疎忽至此。朕故令伊等自行议处矣。现军机行走大臣福隆安、庆桂、俱年少甫经学习。一切未能周到。朕不能不为之留意。著将朕所改咨行俄罗斯文稿朱批。钞寄舒赫德看。俾知朕今办事。尚费心力如此。舒赫德在彼。尤当不辞劳瘁。妥协办理　　

○丁丑。谕、据彰宝奏、易门县知县卜贻直、有经管厂务之责。乃于课长私采矿砂。辗转偷贩。茫无知觉。任听长随书办。乘机受贿隐匿。显有情弊。请旨革审等语。卜贻直著革职。交该抚同案内有名各犯。一并严审定拟具奏。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百十四



大清高宗法天隆运至诚先觉体元立极敷文奋武孝慈神圣纯皇帝实录卷之九百十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十七年。壬辰。八月。癸亥朔。谕军机大臣等、据刑部审拟杨成儿等、重利私当军器一摺。所奏情节。殊未明晰。军器中弓箭腰刀。兵丁或得自存备用。至盔甲自官为制造以来。均于公所存贮。惟遇大阅操演。临时给发。用后仍即收回。兵丁等何得尚藏有盔甲。其九龙袋一项。系鸟枪随用要件。自亦官为制造。或操演时给发用之。事后仍须缴回。亦非兵丁等所当家贮之物。何由持以质押。乃刑部于此等紧要关键。并未细加根究。即欲草率完案。殊欠精详。再摺内称押当军器之人。应行文提督衙门查获等语。似此温无指据。仅欲凭空缉捕。颟顸了事。更属非是。各犯等开铺私押军器。至四百余件之多。为时已逾数月。赴铺押当之人。岂得概诿为不相认识。于情理实不足信。如果悉心研鞫。各犯安能不吐实情。即使各犯狡饰支吾。何妨严加刑讯。著传谕刑部堂官、即将以上各情节。逐一详晰究鞫。务得实情。另行录供具奏。寻奏、遵旨严讯杨成儿等、究出认识之护军披甲等姓名。据供、散给止操时。官未收回。故得押当。现照例拟杖一百。徒三年。至收当军器、倍利盘剥者。例止徒流。今请从重改发黑龙江等处。给披甲人为奴。其失察各管官、咨部查议。从之　　

○四川总督文绶奏、南路军粮。经阿尔泰增价招商。每石运价十五两外。加银二三两不等。现因食物腾贵。钱价更昂。仍有不敷。酌增至四两。自章谷至卡丫军营。业经修整桥座。多雇站夫。自可趱运无阻。其新添绰斯甲布一路。涂径纡仄。人力维艰。亦议照南路给价招商。一例催运。得旨嘉奖　　

○甲子。上奉皇太后幸卷阿胜境、侍早晚膳。至己巳皆如之。　　

○赐扈从王公大臣、蒙古王公台吉、及土尔扈特郡王巴木巴尔等食。至己巳皆如之　　

○遣官祭关帝庙　　

○军机大臣等议覆、狭甘总督勒尔谨奏称、移驻巴里坤满兵二千。部议、以西安现存兵四千余。宁夏止存兵二千八百。行令俱于西安兵内派往。查西安除汉军外。现存八旗马步兵。实止二千。俱系前派驻伊犁庄凉等处。节次挑存。兼有世职养育兵在内。眷口繁重。糜费较多。该处兵房。恐不敷居住。请挑西安一千。宁夏一千。分派前往。应如所请。俟由京派出二千。分补原额。从之　　

○四川总督文绶奏、川省额设站马。自出师以来。军务纷繁。不敷传递。各营官兵。派出进剿。其留营马。与其虚糜草乾。不如暂拨驿站。查东北自广元县神宣驿入川。至省成都县驿。共十九站。南自双流县。至口外约咱抵军营。共三十七站。西自郫县。至口外热耳寨抵军营。共二十五站。又自桃关至口外曾头沟。共二十三站。请于各营存马内。拨一千五百。按站分给应用。令管站官、由司支领餧养。俟凯旋后归还。其各营应支马乾银暂停。得旨嘉奖　　

○乙丑。户部等部议准、直隶总督周元理奏称、古北口为畿辅重镇。兵民食指殷繁。米粮须多储备。查密云县向有边储米石一项。于古北口设食廒十五间。贮米一万余石。第此项专为筹备兵食而设。请再添贮三万石。以备缓急。该处接壤之热河、四旗、喀喇河屯、三厅。常平贮谷允盈。动用亦少。可匀拨谷六万。作米三万石。运交古北口存贮。除旧廒十五间外。应于迤北高阜地。添建仓廒六十间。移驻满缺同知一员经理。其密云县所需兵米。即于此项动支。该同知在口外产米各厅买补。出旧易新。请将密云县每年采买兵米一项停止。从之　　

○丙寅。谕军机大臣等、去岁土尔扈特渥巴锡人等、自俄罗斯来投。朕念其穷困。施恩指赏游牧。俾得资生。并饬理藩院行文知会俄罗斯。今俄罗斯萨纳特衙门。递到咨覆内称、渥巴锡人等。俱系悖教匪人。不当收留。又称其来时。将伊噶必丹官。名都珰之人。并一百五十多名俄罗斯带来。恳求发回等语。阅咨文所称、虽不敢显然索取渥巴锡人等。要其驾辞妄扳。灼然可见。不惟渥巴锡人等、断无给伊之理。即实有带来之人。亦不必查给。敕下理藩院。另行咨覆俄罗斯萨纳特衙门外。并将此情节。传谕舒赫德、令其晓谕渥巴锡等云。去岁尔等来投。经理藩院遵旨咨明俄罗斯。今据覆称、尔等系悖教匪人。不当施恩收留。又恳将尔等带来之都珰、并俄罗斯人发回。大皇帝察其诬妄。并念尔等穷困。不令发回。已敕理藩院咨覆矣。晓谕后。便询渥巴锡等来时。果否携带噶必丹官名都珰之人。及俄罗斯人若干之处奏闻。所译俄罗斯咨文、及咨覆萨纳特衙门回文。一并钞寄舒赫德等看。理藩院咨覆俄罗斯萨纳特衙门回文曰、奉大皇帝谕、览俄罗斯覆文。甚属非理。着该院详明晓谕。查文内称、邻境各邦。向无容留属人之例。大国不应收纳等语。土尔扈特渥巴锡人等。与尔别一部落。原非属人。自准部入居尔境。尔国征调烦苛。不堪其苦。率众来投。我皇上为天下共主。抚驭众生。岂有将愿为臣仆之人。拒而不纳之理。又称、此等逃人内。有悖教惑众匪人。叛服不常。日后必再投回等语。试思数十万户来投。其中即有匪人。岂能悉为所惑。显系力不能支。任其自去。亦岂得谓之脱逸。我皇上赏赉优渥。俾各得生。谅不至冒死投回。纵有一二仍窜入尔境。亦即弃之。何足轻重。再文内有不守和好。恐兵戈不息。人无宁居之语。总之或以兵戈。或守和好。我天朝惟视尔之自取而已。再称、向来并未收受我蒙古部落一人。我四部落四十九旗内扎萨克蒙古等。受国重恩。锡封汗爵。岂土尔扈特被迫窜入尔地可比。以必无之事。徒驾空言。谁其信之。至云土尔扈特来时。将尔噶必丹官名都珰、并一百五十余名俄罗斯带出。恳求给还。尔等明知土尔扈特。必不可复得。冀得俄罗斯数人。以全颜面。为此取巧之词。但果否带出多人。当时未据报部。今亦无从稽查。前以尔等故违定议。停止贸易。后因再三祈请。奏闻大皇帝。恩准复行。为时未久。何复肆言无状如此。揣尔等之意。一则不能措词。不得已为此粉饰。一则以土尔扈特、深知尔处北鄙构衅情形。恐我用伊等图尔疆土耳大皇帝惟欲安抚众生。必不肯轻信人言。即废和好。如尔等欲背弃前议。则亦听之。尔等接到回文后。其熟筹利害。毋忽　　

○定边右副将军大学士温福等奏、木坪土司甲勒参纳木卡、瓦寺土舍索诺木雍中、并续派土兵协剿。恳请酌量奖励。谕军机大臣等、甲勒参纳木卡、索诺木雍中、俱著加恩赏戴花翎。并赏甲勒参纳木卡诚勤名号。索诺木雍中谨慎名号。以示鼓励　　

○丁卯。祭先师孔子。遣大学士刘统勋行礼　　

○谕、上年直隶秋雨过多。宛平等二十四州县被灾较重。节经降旨、分别蠲赈。并将蠲剩钱粮。分年带徵。即此二十四州县内之毗连灾地。应徵钱粮。亦格外加恩、缓至秋后徵收。今岁畿辅自春夏以来。雨旸时若。麦收既获丰登。秋稼并臻大有。实为数年来所仅见。兹将届开徵节年缓带银米。闾阎自皆踊跃输将。但念昨岁灾地贫民。元气初复。宜益加培养。以冀盈宁。所有乾隆三十三、四、五、等年带徵钱粮。数尚有限。自可按例输纳。至三十六年缓徵钱粮。为数稍多。若令新旧同时并徵。恐民力尚未免拮据。朕心深为轸念。著再加恩、将宛平、良乡、涿州、东安、永清、固安、霸州、文安、大城、通州、宝坻、香河、武清、新城、雄县、天津、静海、宁晋、保定、三河、蓟州、宁河、丰润、玉田等、二十四州县。被灾蠲剩。及毗连灾地处所。应行缓徵三十六年分、银两谷豆。概缓至来年麦熟后。再行启徵。俾小民生计。益臻宽裕。以副朕爱养优恤之至意。该部即遵谕行　　

○谕军机大臣等、据余文仪奏、收支动存耗羡银两一摺。所开清单。殊未明晰。此项银两。例应每年奏报一次。止在简明清楚。以便省览。今该抚所开收支动存数目。以本年者列后。以节年者列前。且新收则起自乾隆三十年。开除则起自二十六年。积年滚算。转致眉目不清。著传谕余文仪、嗣后每年核覆具奏。务将四柱开列明晰。毋得过于烦碎。转滋牵混　　

○又谕、据勒尔谨奏、甘省七月中叠沛甘霖。省城及河西甘凉秦阶一带。秋禾畅茂。可望丰收。惟皋兰等县、间有被雹处所。不能补种。又宁夏府之中卫县、因山水冲塌沟洞。以致渠水断流。田禾受旱。现在分饬道府查勘等语。甘省地瘠民贫。一遇歉收。闾阎生计。即多拮据。不可因通省有收。而一二州县偶被偏灾。不为实力查办。致令独抱向隅。著传谕勒尔谨、即将被雹受旱各处。速饬委员详加履勘。应作何抚恤之处。一面奏闻。即照例作速办理。务使人皆得所。以副朕轸念边氓至意。至甘省上年春间。雨泽短少。又当积歉之余。穷黎颇形艰窘。幸秋成丰稔。民气大舒。今此被有偏灾各处。民间景象。较昨春何如。并著查明据实具奏。寻奏、当即饬道府履勘。惟皋兰、金县、靖远、狄道、渭源、安定、会宁、平凉、隆德、固原、静宁、盐茶厅、泾州、华亭、环县、平番、灵州、中卫、西宁、肃州、高台等、二十一厅州县。已成偏灾。现查明被灾户口分数。其仓贮充裕、以本色给赈。不敷、酌量银粮兼散。再查被灾各处。距夏收不远。市粮并未加长。尚无艰窘情形。较昨春实胜。得旨、欣慰览之　　

○戊辰。祭大社大稷。遣裕亲王广禄恭代行礼　　

○谕军机大臣等、据彰宝奏、今年轮应查阅云贵二省营伍之年。可否循照上届之例。再停止查阅一次等语。各省营伍。轮年查阅。所以课勤惰而程实效。简核不可稍疎。滇黔二省。上届轮应查阅之期。已经停止。此次若复援前例停至下届。则前后相隔八年。为期太远。恐各营弁兵等、因久无甄核。渐生废弛。殊非整饬戎行之道。而于滇省兵丁疲懦积习。尤非所宜。但据该督奏称、黔省将备各官。多奉派赴川。滇省亦多分派巡驻守。所有该二省营伍。今年姑准其暂停查阅。明年即不便再展。著传谕该督、明岁如或不能遍加亲历。临时再行奏明请旨。或特派大臣往查。或就近另为简派。不得待至下届。致军政稍有玩懈。将此传谕知之　　

○又谕曰、梁国治奏、省局火药。于七月十七日。轰失八百余觔。督办之千总马荣、外委吴宝金、丁启凤等伤重致毙。其伤重之弁兵等、现饬加紧调治。并照例赔补。酌量优恤等语。轰失火药。自应照例赔补。至千总马荣等、系督办之员。碾造时、不能加意防范。以致疎失。本有应得之咎。该弁等因此殒命。亦由自取。该抚即或觉其可悯。欲加矜恤。亦只应自行捐赀给与。若照因公身死之例。官为赏恤。殊失劝惩之道。可将此传谕知之　　

○又谕曰、周元理以直属秋稼。指日丰收。草豆价值必贱。奏请借给有驿各州县一季工料银两、豫备积贮草豆。多买余马。以裨邮政一摺。所奏甚是。已如所请行矣。驿马驰递文报。承应差使。关系紧要。必须餧养膘壮。方无贻误。刍秣所需。尤宜先事豫筹。当兹岁稔价减之时。若乘此多买草豆。并于额外酌买余马。实足以资储偫而广孳牧。况工料银两。本属驿站应行岁支之项。今先为借给一季。令其通融筹办。仍于应领时、分作四季扣还。事属两便。直隶情形如此。山、陕、河南、四川、谅亦相同。此四省、今岁雨水均属调匀。岁收亦俱可期丰稔。若亦仿照直隶办法。似为有益。著传谕山西、陕西、河南、四川、各督抚、即就该处情形。酌量筹议。奏闻办理。周元理摺。并钞寄阅看　　

○又谕、据尹嘉铨奏报、兰州省城于六月内。得雨优渥。巩昌等各属。亦深透不等。秋禾滋长。农民欢忭等语。甘肃今年。虽通省雨水不缺。但昨据勒尔谨奏、皋兰等十八州县。于五月下旬。暨六月二十二等日。间被雹伤。又宁夏府中卫县。于六月十七、八、等日。因山水冲塌环洞。渠水断流。白马滩等处地亩。现已受旱。随即降旨传谕该督、令其速行确查。酌量分别抚恤。甘省地瘠民贫。即一隅偶被偏灾。亦当善为经理。尹嘉铨身任藩司。民瘼所关。皆其专责。理应随时据实入告。况此被雹受旱之事。皆在伊此次具摺以前。何以摺内竟无一字提及。惟概称雨泽应时。肤词塞责。殊属非是。尹嘉铨、著传旨申饬　　

○己巳。遣官祭昭忠祠　　

○谕、据阿桂奏报、七月二十一日。由墨垄沟一路。夤夜进兵。于二十二日五更至甲尔木。乘大雾弥漫之中。攻据山梁。连得石卡二十余座。石碉四座。木栅一座。贼人披靡奔逸。经官兵追击。歼戮甚多。并杀死头目一名。又将路通金川之格鲁克古地方。派兵占住等语。阿桂自到南路军营以来。督励将士。调度得宜。今复乘间袭据山梁。歼贼甚众。直压僧格宗贼巢。又分兵控扼金川要险。军威大振。殊属实心任事。阿桂著加恩授为内大臣。其在事之将领弁兵等、实力奋勉。均属可嘉。著交部查明。一并议叙　　

○谕军机大臣等、据永德奏报、广西早稻收成。八分有余。而另摺又奏称、六月以来。恐天气亢阳。农人不无待泽。续据各属禀报、先后均霈甘霖等语。殊属可笑。盛夏天气亢阳。乃属常事。何必为此悬揣恐致之词。永德此奏。必因先曾望雨。后已随得雨沾足。为此回护之言耳。至摺内又称、米价较平日尚增。处处开仓借粜等语。尤属不晓事理。向米借粜等事。行于春夏青黄不接之时。俾贫民得资接济。今既称早禾登场。晚禾丰收可卜。粮价自日就平减。闾阎口食。不患无资。岂可于麦收以后。为此无益之举耶。永德人本糊涂。此摺尤为迂谬。著传旨申饬　　

○又谕、据陈辉祖等奏、省局火药。于七月十七日。轰失八百余觔。督办之千总马荣、外委丁启凤等、伤重致毙。其受伤之弁兵。现在医治。已故弁兵分别议请赏恤等语。昨据梁国治奏报摺内、亦有此语。曾谕以马荣等、系督办碾造火药之人。不能加意防范。以致轰失多觔。本有应得之咎。该弁兵等因此殒命。亦由自取。该抚即或觉其可悯。欲加矜恤。捐赀给予。不应照因公身死之例。官为赏恤。陈辉祖何亦为此奏耶。至摺内又称、营中舂药。不至倐忽失火。倘别因疎玩起火。致伤多命。应查究起火之人治罪。将失防各官参处、药局赔修之处。自应如此办理。著传谕该署督、切实查明办理。并谕令梁国治、将失火缘由。有无别情。就近确查妥办　　

○又谕、南路自薛琮失利之后。久未进兵。今阿桂攻克甲尔木山梁。军声渐振。但官兵自墨垄沟进发。已深入八九十里。沿途堵守要隘。需兵正多。而此次所带之兵。仅于各隘口分防内。酌量抽拨。恐兵力不足。不能乘胜冞入。所有第五次之陕兵二千名。即日自可全抵达鸟。又前次令湖广豫备之二千兵。起程前赴西路。今南路正当相机进剿。厚集兵力。自属多多益善。著即传谕陈辉祖、速饬带兵之员。将后调之二千兵。遄程前赴南路军营。以资调遣　　

○又谕、布拉克底土司安多尔、巴旺土妇伽让、俱各督派所属土兵。随同大兵进剿。诚悃可嘉。安多尔、著赏戴花翎。并赏恭顺名号。伽让、著赏恭懿名号。并赏缎四匹。以示鼓励　　

○四川总督文绶奏、南路粮运。卡丫及绰斯甲布、两处军营。存米各三千余石。起运在途。亦各数千石。至西路军营。存粮较多。其董天弼一路。系松茂道查礼督办。已饬令询明道路。设法趱运。臣在省为两路接应。谕军机大臣等、文绶筹运两路军粮。甚为妥协。现在阿桂乘势冞入。陕西、湖广、后调之兵。俱令前赴南路。粮贮尤宜源源接济。以裕军食。至绰斯甲布、系进剿金川分进之路。所有此路兵粮。亦当一律趱运。以备将来进兵。刘秉恬、前经降旨调往南路。自即星速驰赴。上紧督办。所有西路三杂谷一带粮糈。既已酌定规条。著即告知鄂宝、令其接办
  </div>
  <div class="pagination">
   <a href="清实录乾隆朝实录_page1217.html">
    上一页
   </a>
   <span>
    ...
   </span>
   <a href="清实录乾隆朝实录_page1213.html">
    1213
   </a>
   <a href="清实录乾隆朝实录_page1214.html">
    1214
   </a>
   <a href="清实录乾隆朝实录_page1215.html">
    1215
   </a>
   <a href="清实录乾隆朝实录_page1216.html">
    1216
   </a>
   <a href="清实录乾隆朝实录_page1217.html">
    1217
   </a>
   <span class="current-page">
    1218
   </span>
   <a href="清实录乾隆朝实录_page1219.html">
    1219
   </a>
   <a href="清实录乾隆朝实录_page1220.html">
    1220
   </a>
   <a href="清实录乾隆朝实录_page1221.html">
    1221
   </a>
   <a href="清实录乾隆朝实录_page1222.html">
    1222
   </a>
   <a href="清实录乾隆朝实录_page1223.html">
    1223
   </a>
   <span>
    ...
   </span>
   <a href="清实录乾隆朝实录_page1219.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
