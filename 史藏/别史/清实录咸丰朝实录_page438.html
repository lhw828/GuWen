<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 438 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 438 页/共 502 页</h1>
    <div class="content">
○谕内阁、载华等奏、职官殴毙胞侄、请革职审办一摺。防御富隆阿、身系职官。因胞侄巴彦布、不服教训。辄用木棍殴打致伤。赴日身死。富隆阿著即革职。解交刑部审讯确情。按律定拟。所有巴彦布之妻关那氏、披甲德克登额、著一并解部备质。　　

○谕军机大臣等、袁甲三奏、请仍令穆腾阿统带马队、并添调吉林黑龙江余丁各等语。袁甲三军营马队。向归穆腾阿统带。若遽易生手接管。深恐难资驾驭。该都统现在帮办军务。所有军营马队。著仍由该都统管带。以利攻剿。至吉林黑龙江马队。频年徵调。为数已多。势难再行派拨。虽添调余丁止三百名。而一切整装等项银两。需费不赀。胜保前请。亦未允准。著毋庸议。定远贼势已衰。著即会同翁同书一军。迅速进剿。毋再迟延。天长一县。久为贼踞。扬州兵力。未必能远攻。袁甲三当早筹克复。以免东窜。现在清江窜匪。一律肃清。著该大臣体察情形。分拨精兵。进规天长。迅图克复。惟彼处与六合相为掎角。当约会江北各军。同时进攻六合。以免此剿彼窜。将此由六百里谕令知之。　　

○钦差大臣僧格林沁等奏、通筹全局。请在各省设法劝捐。以实部库而裕军储。得旨。所请晋豫东三省劝捐。接济京防各饷。实因顾全大局起见。现在指拨派拨、以及药税加成各项京饷。奏咨严催。勒限起解。何啻至再至三。该督抚等自应激发天良。督饬藩司源源拨解。以京师为重。若再加以续捐三百万。多多益善。岂不更觉充裕。然各省劝捐。数载于兹。恐未必如前踊跃。况那东补西。不过变一名目而已。著户部认真查核。现在应拨京饷。已解若干。再行奏明严催以其有益兵民。僧格林沁等所请。实属可行。惟应于此三省续捐数内。划拨京饷几成。海防经费几成。或先尽海防。有余再行解京。一面严催各项京饷。以清眉目。勿得专顾目前。致各省以劝捐为由。转置正拨于不问。希冀宽免严议。至应派道府大员以专责成。俟部议奏上时。再行分别寄谕。　　

○以兵部尚书穆荫、署步军统领。　　

○修张家口驻防兵房。从都统庆昀请也。　　

○甲申。谕内阁、前因翁心存、杜＜乔羽＞、再行回奏。均称司员并未将兑换宝钞之事回堂。当谕载垣等、再讯忠麟、王熙震、有无质证确据。兹据奏称、核讯忠麟等、供称约略记得回过翁心存、杜＜乔羽＞、并无证据等语。此案以短号宝钞。兑换长号宝钞。其时价值虽未有低昂。但系更改旧章。自应回明各堂。立稿办理。乃忠麟等仅称回过翁心存、杜＜乔羽＞、其余堂官概未回明。亦未立稿存案。办理本属错谬。何得以影响之辞。意存诿过。惟翁心存等、在部有年。即或当时疏忽。何以钞价既有低昂之后。仍属毫无觉察。是忠麟等回堂一节。虽无确据。而该堂官于部务漫不经心。实难辞咎。翁心存、杜＜乔羽＞、均著先行交部议处。无庸再行回奏。亦无庸传讯。其余失察之户部各堂官。著俟定案时。一并查取职名。交部分别议处。　　

○又谕、恒福奏、请将催纳屯粮、暨拨运兵米、办理不善之署知县、分别议处查办一摺。直隶署龙门县知县卢天泽、下乡催徵屯粮。如果善为开导。何至乡民聚众抗违。乃该署县以稽查保甲。将未造户口草册之乡约。严讯掌责。以至该乡民怀疑聚众。先后入城。殴伤书吏。鬨堂拒捕。实属办理不善。卢天泽业经撤任。著先行交部议处。署赤城县知县余启咸、拨运独石口驻防兵米。虽经遍谕绅耆。由官垫发运脚。又传谕改期开仓。惟尚有南乡村民聚众抗运。究属未能整顿。业经撤任。著即饬令回省。听候查办。并著该督饬令口北道、亲提现获各犯。严行审讯。是否刁民藉端聚众滋闹。或书吏人等、查有抑勒苛派情弊。一并从严惩办。以肃吏治而儆刁风。　　

○以内阁学士庆英、署兵部右侍郎。　　

○以礼部尚书麟魁、署镶黄旗汉军都统。镶白旗满洲副都统载岱、署镶白旗护军统领。　　

○以江南援军克复浙江省城。赏游击苏如松、刘登元、参将张应禄、守备王玉林、王少卿、龚占鳌、巴图鲁名号。把总杨昌明、向玉举、五品衔花翎。余复官加衔有差。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百十一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。三月。乙酉。上诣大高殿行礼。　　

○还宫。　　

○谕内阁、浙江按察使段光清。前因贼匪窜入浙境。经巡抚罗遵殿、派令带兵防守独松关。迨贼扑杭州省城。折回救援。乃因省城失陷。即藉词接仗失利。与副将王邦庆、退至海甯、嘉兴。显系闻警先逃。兹闻杭城克复。仍即来省。种种奸猾情形。实属罪无可逭。段光清、著即革职拏问。交和春、何桂清、王有龄、严行审讯。从重定拟具奏。王邦庆系杭州协副将。何以与段光清一同退避。该员现在何处。并著查拏。一并惩办。　　

○谕军机大臣等、本日据瑞昌等奏、克复杭州省城详细情形各摺片。该将军所称、罗遵殿于城陷时。与妻女一同殉难。罗遵殿之妻系何氏。其女几人。罗遵殿、王友端、缪梓、叶堃、马昂霄、李福谦等。是否杀贼遇害。抑系在署自尽。均未明晰声叙。仍著查明详细具奏。此外同城之钱塘令、及文武各官。有无被害、及逃避出城情事。并在城绅士、被难者若干。著一并详查、分别奏参请恤。杭城虽已收复。余匪窜至余杭。据奏已派兵进剿。其长兴、李丰、武康、德清、各县。均未收复。急应拨兵分剿。前据和春等奏、拟令熊天喜一军。规取德清。此外各县。尚未据奏派何人前往攻克。和春远在江南。鞭长莫及。即著瑞昌、张玉良、玉有龄、会同筹商。迅速办理。即如前调之饶廷选一军。计已到浙。即可派令与米兴朝等军。分投埽荡。攻克四县。不令久踞蔓延。至广德为浙江门户。已谕令和春调度。总期迅速克复。以免贼匪踵至。张玉良、著即留于浙江。督办军务。以资得力。臬司段光清、当省城失陷之时。辄与副将王邦庆出城。兹闻克复。即已回省。居心实不可问。已明降谕旨。将其革职拏问。交和春、何桂清、王有龄、查办。该将军等、现令该员兼署藩篆。自系为一时乏人起见。惟此等劣员。断难姑容。前令何桂清等、于江南遴选明干道府数员。赴浙帮办地方事宜。所有司道等缺。即可酌量委署。以专责成。将此由六百里谕令知之。　　

○又谕、胜保、庆廉奏、捻匪窜扰豫疆、偪近省垣、请调马队助剿。并闻东路捻匪、尚图扰害清江、请饬防范等语。捻匪于三月初七八等日。窜至商亳交界之营廓集等处。至十二三等日。已至睢州。遂扰及兰仪通许。现在省垣五六十里之外。已有匪踪窥探。贼势固属剽疾。而豫省地方文武。所司何事。竟听匪众长驱直入。关保驻劄鹿邑。何以于该匪犯豫时。并未派拨官兵截剿。致捻众得以深入。尤出情理之外。现据该副都统等奏称、业已调派兵勇。分投迎击。即著胜保等督饬弁兵。实力堵剿。务将此股逆匪。悉数歼除。无任蔓延。傥不速行剿办。致汴梁或有疏虞。或竟由豫北窜。则责有攸归。前降谕旨甚明。朕惟有执法惩治。不能宽贷。至请调吉林、黑龙江马队一二千名等语。现在北路情形。胜保岂不知悉。何尚哓哓渎请。胜保在皖时。马队官兵不少。乃自护城等处。屡次败绩。伤亡甚多。请恤时、分为两次。意存掩饰。尚留百余名、交袁甲三奏请议恤。其中吉林黑龙江将领。已属不少。兵丁尚不在内。以东三省劲旅。因调度无方。致令纷纷战殁。言之实堪痛恨。嗣后胜保军营。如须酌添马队。著与传振邦商酌。分拨应用。所有请调之处。著不准行。至清江经贼蹂躏。已成熟路。据胜保奏、探闻有再行窜扰之说。亦不可不防。即著傅振邦、田在田、勤加侦探。傥实有东窜消息。务即派拨劲兵。严行扼截。并飞咨德楞额、黄良楷等、一体截剿。毋任再有蔓延。将此由六百里各谕令知之。　　

○又谕、本日据胜保、庆廉奏、捻匪大股窜入豫境、扰近省垣、现筹布置情形一摺。据称、捻首刘狗、孙葵心等。大股窜至商亳交界。于三月十二三等日。由豫省睢州境内。分股向兰仪、通许一带掳掠。驰行甚捷。现在距省五六十里之白邱等村。已有贼马窥探。豫省兵力单薄。能否遏截。尚无把握。已飞札大名镇道、督兵赴考城防堵。并咨会河督黄赞汤、严防黄河等语。捻匪窜入豫省。势甚猖獗。直隶大名一带。偪近贼氛。防务最关紧要。恒福即饬大名傎道。督率在防官兵、出境截击。毋令阑入畿疆。致滋延蔓。并著僧格林沁、恒福、勤加探访。傥贼踪已渡黄河。即由僧格林沁等、于天津防兵内。酌派马队精兵。驰往截剿。以杜北窜。将此谕令知之。　　

○调江苏按察使汤云松、为浙江按察使。以记名按察使王梦龄、为江苏按察使。　　

○予浙江杭州殉难知府马昂霄、知县李福谦、协领扎勒坚图、赛沙畚、佐领萨音纳、灵志、防御贵祥、骁骑校成刚、荣亮、志善、哈哈善、清海、祭葬世职。勇目萧云、赏恤加等。　　

○准山西临汾、洪洞、吉、孝义、丰镇、繁峙、解、芮城、绛、赵城、闻喜、霍、十二厅州县歉收地方。出借仓谷。并缓右玉、保德、甯远、阳曲、太平、典沃、虞乡、临汾、霍、灵石、十厅州县。应买补节年平粜、暨借碾兵米谷石。　　

○丙戌。谕内阁、倭仁、景霖奏、特参故员亏短仓米、提拏丁书人等严讯究办一摺。前任奉天铁岭县知县广勋。经管仓储米石。漫不经心。至令霉变至八千九百余石。又复擅行变价九千八百余石。殊属胆玩。且难保非藉词霉变。有那移侵蚀情弊。亟应确切根究。著即提拏该故员家人、暨书吏人等。严讯究追。以肃功令而重仓储。所有该故员广勋寓所赀财。即著严密查封。其在京有无房屋赀财。著该旗都统、一并查封备抵。　　

○又谕、玻崇武奏、监毙盗首遗失尸骸、请将玩忽之知县、交部严议一摺。此案盗犯德安、德林、俊彦、行劫杀人。业已处斩枭示。惟盗首莽喀、在监病故。仍应戮尸。乃发掘棺木。并无尸骸。密云县知县王宝权、于案情未定之日。率行饬令尸亲领葬。已属疏忽。事后复不严密访查。究问地保。显系有心卸责。王宝权、著交部严加议处。仍责令该县、将地保尹德等、严行审究。查获莽喀尸身。照例戮尸。尸媳鄂氏、供称具领并未归葬。亦难保非潜行移埋。意存掩饰。玻崇武虽无统辖地方之责。然于此等重案。岂可颟顸了事。即著玻崇武、督饬协领等、将鄂氏覆加严讯。务得实情、以成信谳。　　

○谕军机大臣等、前因贼扰清江。所有失守地方衙署之文武各员。均有应得之咎。降旨令何桂清等、查明严参。现在清江虽已克复。然闻桃源、宿迁、一带。民不畏官。恃强抢夺。总由地方官、见贼先逃。致为百姓藐视。此风断不可长。况昨据胜保等奏、东路捻匪。尚图扰及清江。虽系探报之词。而该匪曾经窜扑。路径已熟。且恐土匪从中句结。更宜先事防维。著何桂清、会同联英、查明失守之文武各员。从严参办。勿令偾事之员。忝居司牧。以致民不畏法。贻患地方。俟查明应劾各员后。即拣派干员、分往接署。以专责成。其清淮一带防守事宜。即著妥筹布置。勿至临事周章。至淮徐道王梦龄、昨已简放江苏按察使。该员在任年久。于防守地方、及筹拨军饷事宜。尚为得力。著何桂清等、体察情形。如有堪以接任之员。即饬王梦龄前赴新任。傥一时接手乏人。即将王梦龄奏请暂留徐州。所有江苏臬司。该督抚另行派员署理。将此由五百里各谕令知之。　　

○以克复安徽全椒县城。赏知府李元忠、巴图鲁名号。千总刘士贵等、花翎。余加衔升补有差。　　

○丁亥。上耕耤。诣先农坛行礼。更服。至耤田所。躬耕三推。复加一推。御观耕台。命礼亲王世铎、睿亲王仁寿、醇郡王奕譞、各五推。吏部左侍郎德全、署户部尚书沈兆霖、礼部左侍郎文惠、署兵部左侍郎毕道远、刑部尚书赵光、工部左侍郎潘曾莹、都察院左都御史绵森、通政使司通政使奎章、大理寺少卿吉成、各九推。毕。顺天府府尹、率农夫终亩。赏赉农夫耆老如例。　　

○诣关帝庙拈香。　　

○幸圆明园。　　

○谕内阁、前因四川提督万福、统兵剿办筠连等处匪徒。行抵。距叙州三十里之牛市土□扁后。藉口添兵。迁延不进。以致匪众直扑叙城。当将该提督革职。交有凤查办。兹据曾望颜奏、查明万福驰往剿办时、带兵无多。经各路分拨。营中存兵、仅三百余名。不敷迎剿。因请续调兵弁。尚非藉口兵单。有心玩误等事。万福剿匪迟延。虽事出有因。惟以统兵大员。不能迅埽贼氛。咎无可辞。且年逾七旬。难斯振作。业经革职。著毋庸置议。并著该署督、饬令回旗。毋许逗遛。　　

○谕军机大臣等、前因浙省军情紧急。谕令恽光宸、于江西省拨银数万两接济。本日据毓科奏、江西防兵未撤。现复分兵援浙援徽。需饷较钜。兼需协解曾国藩等营军饷。所有浙省饷需。难以兼顾。现仅筹银三万两解往。至徽州二三两月、及闰三月饷银。业已提解银九万两等语。浙江省城虽已克复。而长兴等县、尚为贼踞。援兵需饷浩繁。虽有江苏协济。恐不敷用。江西壤地毗连。未容稍分畛域。著毓科、再行酌量筹拨。解往接济。至徽甯军饷。每月需银十余万两。向由浙江拨解。此时浙省自顾不暇。设或防军饥溃。大局将不可问。所有江西协饷。仍著每月拨银八万。该护抚务须实力筹画。毋得稍涉推诿。致有贻误。将此由五百里谕令知之。　　

○护江西巡抚毓科奏、漕粮折价、请暂缓解部。得旨。览奏殊属可恶。所请断不准行。仍照部议。分别办理。户部知道。　　

○命翰林院修撰章鋆、在上书房行走。　　

○戊子。谕内阁。载垣等奏、请将值班先行散归之贝子议处一摺。昨日贝子绵勋、在圆明园出班时。并未与棍楚克林沁面晤交替。巳刻先行散归。实属有违定例。绵勋著交宗人府议处。又据绵勋奏、因感受风寒、恳请赏假一摺。著毋庸赏假。　　

○又谕、前因工部宝源局监督张仁政自缢、派令瑞常、沈兆霖、查办。旋经瑞常等查明。前任监督奎麟等、照拟斩监候。勒限追赃。并将前任监督嘉兴府知府瑞琇革职。归案审办。兹据瑞常等奏、据瑞琇供称、前在监督任内。因试铸铁钱。招商采买煤炭。经伊族弟瑞璘。向伊为民人守丕富代求充商。并未应允。嗣因炉头愿为具结。遂发给执照。宋丕富充商后。其时铁制钱昂贵。将所领铁制钱。易换钱票。得有余钱。分送局员人等。该革员得过钱二万七千三百四十吊。供认不讳。瑞琇身任监督。辄敢收受商人钱文、至二万七千余吊之多。实属目无法纪。与奎麟等情罪相同。著照所拟斩监候。勒限一年追赃。完赃后发往新疆效力赎罪。该革员犯事。虽在恩诏以前。不准援减。瑞璘、宋丕富、应得罪名。俱准其援减。奎麟、瑞琇、均系京察一等人员。所有原保之刑部工部各堂官。著查取职名。交部照例议处。　　

○谕军机大臣等、据劳崇光奏、近日夷务情形、请饬布置防范等语。所称＜口英＞口□佛夷兵。陆续由本国分赴香港上海等处。与何桂清等探闻之词。大略相同。惟据称商人密报。该夷有马队二千。将赴山东利津海口登岸。由武定府陆路、直赴天津各等语。该夷多带马匹。远涉重洋。似无其理。然所历闽广浙苏等省。随处可以买马。亦难保必无其事。山东省兵力单薄。前据文煜筹办海防。拟令青州适中之地。驻劄重兵。以备闻警策应。其各海口未能设备。利津毗连天津。既有所闻。自应早为布置。著僧格林沁、即派妥员前往、察看情势。应如何扼要守御。使其不能深入之处。妥筹办理。一面飞咨文煜知悉可也。劳崇光原奏、著钞给阅看。将此密谕知之。　　

○直隶总督恒福奏、严禁私销私铸、并查潞津等处、尚无私钱搀杂。得旨。现虽查无前项弊端。仍应严密访查。私铸或无。私销必有。但不可畏难苟安。恐成巨案。若能破获多案。并可宽免失察处分。酌予奖励。以示观感。将来设有此等案件。可将此原批于摺疏内戴入。　　

○予广东南雄州百顺司阵亡巡检束炳泰、祭葬世职。妻曹氏等、分别旌恤如例。　　

○己丑。谕内阁、绵勋奏、因病仍请赏假一摺。贝子绵勋、前日在圆明园出班。未俟交替。即自散归。被参之日。始行请假。当经降旨、交宗人府议处。并著毋庸赏假。绵勋自应静候该衙门议处。何以复具摺渎请。著再交宗人府议处。仍毋庸赏假。　　

○又谕、吏部奏、遵议张芾、疏防处分一摺。都察院左副都御史张芾、督办皖南军务。本年正二月间。贼匪叠陷泾县广德州等数城。以致阑入杭州。实属咎无可辞。姑念贼匪由甯国一带窜出。张芾远在徽州。亦当防剿吃紧之际。著暂行革职。仍责令督办皖南军务。以观后效。至周天受以武职大员。驻扎甯国。当贼匪窜陷广德时。未能实力堵截。尤难辞咎。周天受著革职留营。并革去巴图鲁名号。毋庸交部议处。仍责令督兵、将广德泾县等城。迅图克复。以赎前愆。　　

○又谕、前据瑞藩院奏、书吏马林升、勒索哈密吐鲁番进贡回子银两一案。当交穆荫、会同刑部审讯。兹据理藩院奏、笔帖式文明禀呈、书吏马林升家、有该院堂印白空片一件。请饬讯究等语。理藩院印片。何以该书吏得以私藏。著交刑部归案究办。寻奏、马林升需索回子银两属实。其空白印片。系文明挟恨诬陷。应请将马林升发边远充军。文明从重发新疆效力赎罪。从之。　　

○谕军机大臣等、陈孚恩、成琦奏、江浙海运商船、陆续抵津、请饬该省粮道、索速赴津办理一摺。江浙两省抵津米船。现已有二百三十余只。正在验收吃紧之时。各该粮道既未抵津。为未据报启程日期。此后米船连樯北上。办理乏人。经费又无所出。著何桂清、徐有壬、王有龄、即饬各该粮道、迅速兼程前赴天津。毋任稽留、致误运务。前据罗遵殿奏、截留附省各县漕为数万石、运赴省城。此项米石。有无被贼焚劫。著王有龄、查明具奏。浙江三批以后漕船。应否即行放洋。著何桂清查看上海情形。知照该抚、与苏省一律办理。至杭城虽已克复。长兴等四县、尚为贼踞。瑞昌等、并未奏及派兵前往剿捕。此时王有龄已抵浙省。著即与瑞昌、张玉良筹商。迅派得力兵将往剿。务将失陷各县。次第克复。毋令蔓延他处。江苏与浙省、唇龄相依。著何桂清、就近筹画策应。资助兵力。非独兼顾浙江。亦以自固疆圉。至广德为浙江门户。贼氛一日不靖。则江浙一日不安。前经谕令和春等、力图攻克。毋令该逆我踞。并著何桂清、王有龄、查明该州现有何员督兵攻剿。能否得力。知照和春、张国梁、迅速调度。将此由五百里各谕令知之。　　

○又谕、前因胜保等、请调马队。谕令与傅振邦商酌。分拨应用。本日据奏、近省捻股。悉数击退。折窜西南。仍请饬调马队一二千名。赴豫助剿等语。捻匪窜偪河南省城。经胜保亲督弁兵截剿。该匪半由睢州回巢。半由西南铤走尉氏。并探闻孙葵心大股逆众。复欲由颍陈西窜。胜保督办豫省军务。兵力固属稍单。亦视调度是否得宜。该副都统等、现经招集降众一千余人。可以助战。前奏按户抽丁。谅亦早经办理。务当实力兜剿。将该捻就地歼除。不得株守省垣。致令纷窜。所需马队。著遵照前旨。于傅振邦军营、通融分拨。不得再行渎请。关保驻劄鹿邑。何以于捻匪窜豫时。并未派兵截击。及至贼已深和。始由睢州赴援。是否年老迟钝。或该员平日有恇怯情形。即著胜保、会同庆廉、据实参奏。另简帮办之员。以资得力。毋令坐误事机。此次出力将弁。准其先行存记。俟续有劳绩。肃清豫境后。汇案保奏。候朕施恩。将此由六百里谕令知之。　　

○庚寅。谕内阁、前据张亮基、奏参署贵州毕节县知县周芾。曾充该县幕友。到任后颇快恩怨。并肆念婪。几致激变各等情。当经降旨、将周芾革职。交该督提讯。兹据奏称。讯明周芾。曾在毕节县游幕。迨委署斯缺。已在接奉部文三月之后。蒙混到任。并办理厘捐。致县民聚众滋事。及借住民房。驱逐房主。责革生员。均经供认不讳。其平日不知检束。不洽舆情。已可概见。周芾业经革职。著永不叙用。以肃官方。至其贪婪卑污各情。该革员恃无质证。任意狡展。著即解赴贵州。交该抚督同臬司、严行审讯。　　

○又谕、前因徐之铭、奏保张亮基之子陕西候补知府张向宸、叠著战功等语。当谕令该抚查看。该员如续有战功。即据实保奏。兹据张亮基、沥陈军营出力将士。未邀恩奖者尚不乏人。伊子不敢骤邀恩施。徐之铭、则称张向宸管带练勇。叠破安甯州等处贼营。斩获首逆。奏请奖励。张向宸随同伊父赴滇。虽有劳绩。而该抚必欲优保。其意何居。既据张亮基恳切陈情。即著毋庸给奖。以后如有过人劳绩。方准该抚据实声明。候朕施恩。　　

○谕军机大臣等、本日据张亮基、徐之铭奏、滇省昭通东川等处。与四川壤地毗连。仅隔一江。去冬今春、屡有巴布夷人黑蛮、偷渡过江。肆行烧杀。并掳人勒赎。此股夷蛮。系四川甯远府西昌县雷波厅各属土司所辖。请饬四川会剿等语。巴布夷蛮聚众。至二三千人之多。屡由川境渡江。入滇肆扰。若不及早剿除。必致酿成巨患。著曾望颜迅即派兵、会合滇省兵练。四面兜击。痛加剿洗。毋留余孽。以安边圉而除后患。至此股夷蛮。是否系甯远雷波府厅各属土司所辖。并著曾望颜、确切查明。严饬地方文武。即将滋事夷匪巢穴埽除。毋任推诿贻误。致滋蔓延。将此由六百里谕令知之。　　

○又谕、前因滇饷紧要。曾谕令曾望颜等、迅速筹解。兹据张亮基等奏、四川、陕西、仅各解到银一万两。山西由蜀兑拨银一万八千两。尚有一万两、未据四川起解。请饬令四川、陕西、每月拨银八千两。山西每月拨银六千两各等语。滇省军务未竣。合计兵练。不下六七万人。全赖四川等省、协拨军饷。以资接济。现在张亮基等、所请月拨之款。为数无多。多著曾望颜、英桂、谭廷襄、督饬各藩司。必须按月如数拨解。不得再有短绌。致误要需。将此由六百各谕令知之。　　

○又谕、张亮基等奏、田兴恕现署贵州提督。通省官民。无不额手称庆。惟黔省既无存款。他省协饷、又不可恃。若驱饥疲之卒。枵腹荷戈。田兴恕亦恐束手。请饬骆秉章、将楚师之在黔者、仍归湖南筹饷等语。贵州饷需。支绌异常。骆秉章素能不分畛域。顾全大局。所有现在援剿贵州之湖南各军。仍著该抚、设法筹拨饷需。毋令缺乏。将此由五百里谕令知之。　　

○又谕、前因杭城克复。余贼窜向余杭一带。叠经谕令瑞昌等、催提援兵。迅筹攻剿。本日据庆端奏、知浙省军情紧急。已调闽省省标等兵共二千名。派副将斐什贺等统带、星驰赴浙等语。浙省杭城虽已克复。而长兴、孝丰、武康、德清四县。尚为贼踞。正需兵力埽荡。此项官兵到浙。著即交张玉良调遣。饬令会同和春等派往之兵。分投攻剿。迅图克复四城。以固浙江门户。庆瑞业已派兵前往。谅不至因杭城已复。遂行撤回。至浙省援兵云集。饷项无从措办。前谕庆端等、迅筹银十万两。委员解浙。以济急需。即著迅速筹解。毋许迟误。将此由六百里各谕令知之。　　

○又谕、有人奏、捻匪窜至豫省通许一带。势将窥伺山陕。且闻陕西泾阳渭南等处。回民有蠢动之意。恐致句结。不可不豫筹防范。西路形势。惟虎牢关最为紧要。若派兵扼守。可杜窜扰山陕之路。访闻丁忧知府张曜、素有威望。请饬带兵防守等语。豫省捻匪。昨据胜保等、奏称窜往西南。已谕令督兵兜剿。迅速就地歼除。虎牢关为西路扼守之区。自应严密防堵。著胜保、庆谦、酌量情形。如知府张曜、堪胜带兵之任。即派官兵五六百名、令其带往虎牢关防守。并准其招募壮勇。以资协助。傥该员现署要缺。不能抽身。即另行委员前往。或因豫省兵力不能分拨。自应先顾省城。所有虎牢关防务。再行筹画办理。总期有备无患。以免疏虞。原奏著钞给阅看。将此由六百里谕令知之。　　

</div>
    <div class="pagination">
<a href="清实录咸丰朝实录_page437.html">上一页</a><span>...</span><a href="清实录咸丰朝实录_page433.html">433</a><a href="清实录咸丰朝实录_page434.html">434</a><a href="清实录咸丰朝实录_page435.html">435</a><a href="清实录咸丰朝实录_page436.html">436</a><a href="清实录咸丰朝实录_page437.html">437</a><span class="current-page">438</span><a href="清实录咸丰朝实录_page439.html">439</a><a href="清实录咸丰朝实录_page440.html">440</a><a href="清实录咸丰朝实录_page441.html">441</a><a href="清实录咸丰朝实录_page442.html">442</a><a href="清实录咸丰朝实录_page443.html">443</a><span>...</span><a href="清实录咸丰朝实录_page439.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
