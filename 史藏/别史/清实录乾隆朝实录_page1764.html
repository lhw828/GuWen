<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1764 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1764 页/共 1860 页
  </h1>
  <div class="content">
   ○是日。驻跸正定府行宫。翼日如之。　　

○甲辰。上诣河神庙行礼。　　

○阅滹沱河。　　

○谕军机大臣等、直隶正定、保定一带。自三月以来。虽间得微雨。不成分寸。并未沾足。而顺德、广平、大名三府属。地方总未据报得雨。豫省彰德、卫辉、怀庆三府。与直隶顺德等处。境壤毗连。闻该处连年缺雨。地土乾燥。待泽颇殷。虽前据该抚奏称、卫辉府属之汲县、延津、彰德府属之汤阴等县。于三月初四日。得雨一二寸不等。看来亦未透足。现在正当农民望泽之时。是否得有透雨。并未据该抚续行奏报。朕心深为廑念。著传谕穆和蔺、饬属查明。若此时尚未续获雨泽。自应虔诚祈祷。或更设法疏浚泉源。通山泽之气。以期连霈甘霖。从前毕沅在河南巡抚任内。曾遣官诣、太白山嵩山庙取水祈雨。旋获浓膏。嵩岳即在该省。穆和蔺亦应仿照办理。何以并未见及。岂该抚竟不关心民瘼耶。倘该处得雨较迟。于麦田有碍。该抚务须确查据实具奏。为绸缪之计。毋得任听属员捏报。稍存讳饰。致令百姓失所也。　　

○兵部议覆、山西巡抚冯光熊奏称、山西省原设临汾等五十四驿。大同等十军站。宁武等十二边站。归化等五厅站。大朔宁保等七塘站。共额马三千五百零八匹。此外有节次添设之王胡、赵城、寿阳三驿。丰镇、宁远二厅驿。及杀虎口蒙古站。天镇县等处二十八塘站。俱于原设之临汾等驿内。抽拨马匹安设。其钱粮仍在各本驿报销。是此驿支用。彼驿报销。恐辗转解领。日久滋弊。请照现设名目。逐一更正。各归各驿。自行支销。应如所请。从之。　　

○调工部右侍郎松筠、为户部右侍郎。以总管内务府大臣巴宁阿、为工部右侍郎。　　

○乙巳。谕、据和琳奏、驰抵成都。察看各站马匹。皆膘肥足用。弁兵等赍递文报。即值山径崎岖。亦复尽力驰骤。可无虞迟误等语。此次进剿廓尔喀、一切文报往来。关系紧要。各该省台站弁兵等。上紧驰递。俱属迅速。并无迟误。从前剿办两金川。曾降旨将沿途台站弁兵。加恩赏赉。现在正值军营文报络驿之际。著沿途设有台站省分。各该督抚。查照从前金川恩赏之例。将驰递文报奋勉之弁兵等。查明先行分别赏赉一次。以示体恤。该部遵谕即行。　　

○又谕、留京王大臣等、审拟谢君羙等冒名领米争殴摔斛一案。将谢君羙、照光棍例。拟斩立决。其帮助谢君羙踢伤官役之庐禄儿。照光棍为从例。拟绞监候。所办尚是。惟甲斗董得禄、因谢君羙尖量仓米。摔斛凶殴。该犯将谢君羙迷眼按地。复用砖砸脚踢。以致因伤自毙。照罪人已就拘执而擅杀律。将董得禄拟以绞候。核其情节。尚未平允。董得禄身充甲斗。管理廒口。是其专责。见谢君羙寻衅摔斛。殴打官役。势甚强横。暗拾灰土洒迷谢君羙两眼。趁势殴踢。与无故逞凶毙命者有间。董得禄、著于所拟应绞监候罪名上。减一等发落。余俱照所议行。至旗员应支俸米。自当赴仓亲领。何得将米票擅交铺户领卖。致启包揽情弊。嗣后著八旗都统遍行传知。无论大小官员。俱令自行赴仓支领。如有仍前将米票私给碓房米局包领者。一经查出。即行参奏。以示惩儆。再铺户包揽旗员俸米、兵丁甲米。与仓书斗级私自交结、赴仓支领。希图从中取利。其弊由来已久。虽谢君羙业经破案。而似此囤积渔利者。必不止谢君羙一人。著步军统领衙门、顺天府、密访严拏。如有此等包揽领米铺户。即行拏获。人犯枷号。米石入官示惩。以儆其余。　　

○又谕、贡楚克扎布、著赏给副都统职衔。授为乌里雅苏台参赞大臣。知府台斐英阿、著补授围场总管。　　

○豁免福建海澄、龙溪、嘉义三县。乾隆五十五年分。拨运内地漂没米谷四百八十石。　　

○是日。驻跸赵村大营。　　

○丙午。谕、朕此次巡幸五台。所有直隶办差兵丁。业经赏给一月钱粮。内有御道泼水兵丁。奔走较劳。著再加恩赏给银一百两。交该督均匀分散。以示体恤。　　

○是日。驻跸众春园行宫。　　

○丁未。上诣帝尧庙行礼。　　

○谕、向来跸路经过地方。撘盖桥梁。原为河渠水道而设。此次经过直隶地方道路。凡遇地势低洼。并无积水之处。亦概建设桥座。殊属无谓。昨据梁肯堂称、此项桥梁。向来并不开销。此语尤属非是。地方官遇有承办工程。方欲藉端开销。岂有自行出赀赔垫之理。今若不准开销。在官员养廉无几。势必派及闾阎。致滋扰累。转非朕省方行庆。惠爱小民之意。嗣后遇有此等无水处所。不准支搭桥座外。所有此次经过地方。无水有桥之处。仍著梁肯堂据实报部。并令向导处、及行在工部逐一查明登记。于将来报部时。准其开销一半。以昭核实而示体恤。　　

○又谕、直隶顺德、广平、大名三府。自三月以来。并未得有雨泽。而豫省河北彰德、卫辉、怀庆三府属。虽间得微雨。亦不成分寸。朕心深为廑念。昨已有旨驰询豫省矣。现已将届立夏。即甘膏立霈。麦收亦不无歉薄。自应早为设法接济。俾小民不致失所。若俟地方官具报到日。再降谕旨。恐闾阎口食。未免拮据。现已面谕梁肯堂、令其驰赴、天津。办理截漕事务。并著仓场侍郎刘秉恬、会同妥为经理。于续到津关南粮漕船内。截留漕米六十万石。以三十万石。留于直隶地方。以备顺德、广平、大名三府接济之需以三十万石运送豫省。以备河北三府接济之需。虽每府以十万为率。其间视灾之轻重。户之多寡。令该督酌剂拨用。向来山东粮米。有系河南漕船运载赴通者。此时该省漕粮。虽已起卸回空。想船只未必即过天津。即可将截留接济豫省漕米三十万石。顺便载回该省。交穆和蔺、酌量存贮河北备用。其直隶截留漕米三十万石。应运贮何地、就近备用之处。著梁肯堂自行酌办。至漕米既在天津地方留载。所有旗丁等食米更有多余。即准其就近粜卖。该处粮石。既得藉以流通。于民食益有裨益。刘秉恬接奉此旨。即行带员前赴天津。其时梁肯堂亦可到彼。会同商酌。妥协办理。于南粮帮船内。酌量何帮截留为便。即将该帮米石截留。该督等务须筹酌尽善。毋许地方胥吏。从中滋弊。以期小民得受实惠。副朕廑念民依。先期筹画至意。计截留拨运。不无略需时日。并著梁肯堂穆和蔺、先将此旨于缺雨地方。遍贴誊黄。使百姓先知口食有资。而市侩亦不敢垄断居奇。方为两有裨益。寻刘秉恬、梁肯堂奏、截漕六十万石。接济直豫二省。若俟江广船到。未免稽迟。应将现已抵津之庐州头帮。先行截留。于两帮内间留一帮。不致通坝停斛。其米应运直隶大名者。由临清河、至卫河、直抵府城。应运顺广两府者。由漳河、至广平府境。应运豫省者。由临清至卫河、抵楚旺水次交兑。得旨、所办妥。知道了。　　

○谕军机大臣等、前据鄂辉、成德奏、于攻克聂拉木后。鄂辉由拉子一带。查催粮运。前赴宗喀。成德在聂拉木安设碉卡后。再赴宗喀。与鄂辉会合。攻剿济咙贼匪等语。此摺系二月初五日拜发。距今已逾两月。总未据鄂辉、成德、续报剿贼情形。已节经降旨严饬。并令福康安查奏矣。聂拉木贼匪。经官兵全数轰毙。本无须筑碉拏卡。正应乘官兵胜势。前往济咙。于贼匪猝不及备之时。一鼓歼灭。乃鄂辉藉催粮为名。绕回拉子。成德复以在聂拉木拏卡为词。俱不即往济咙剿贼。是明予贼以暇。使得早为设备。暗添贼众。或竟乘间逃回巢穴。岂不失此机会。伊二人如此迁延观望。岂竟思安坐株守。抑军需粮食。必须伊等亲自负运耶。著福康安、查明鄂辉、成德、实在因何迟缓。是否有意观望不前。据实查明。严行参奏。此时福康安、海兰察等。俱早抵边界。自即前赴济咙攻剿贼匪。前次聂拉木官寨屯聚之贼。以鄂辉、成德、二人伎俩。尚能剿灭净尽。今福康安、海兰察、以久历戎行宿将。统领生力劲兵。会剿济咙困守之贼。自必早经殄灭。驰报捷音。谅已在途。若此等无能贼匪。尚不能克期歼尽。尚安望直捣阳布贼巢。一举荡平集事耶。至鄂辉曾任总督。成德曾任将军。宁不知朕办理军务。晓夜伫盼。何以日久并无奏报。殊不可解。伊等于剿贼一事。从前行走既已迟误。今尚不思立功自赎。甘蹈罪戾。是诚何心。并著福康安传旨严切询问。仍将剿办济咙、定计进兵各情形。迅速驰奏。以慰廑注。　　

○福建巡抚浦霖疏报、乾隆五十六年分。上杭、漳平二县。建右卫。开恳各则田地二十三亩有奇。溢额屯田、十一亩有奇。　　

○予浙江巡洋漂没署黄岩右营游击夏扳周等、并淹毙兵丁罗元升等三十二名。分别赏恤如例。　　

○是日。驻跸膏腴铺大营。　　

○戊申。谕曰、刑部议覆、姜晟奏、巴陵县知县郑遇亨、于蓝青荐被刘楚玉殴伤后因病身死一案。该县郑遇亨、虽无信用差役。授意婪索情弊。但办理命案。并不当场取具尸亲确结。复听差役方元、引进部民。私谒馈送。又失察差役指官撞骗。虽经自行举发。究属办理错谬。将该县郑遇亨、照拟革职一摺。细阅原奏情节。蓝青荐既经该县验明。委系因病身死。而县役方元、禀知尸亲蓝鸿要求见面。该县疑其在外招摇。遂传唤蓝鸿进见。蓝鸿将银二百四十两。面为呈送。该县以蓝鸿行贿干求。即行坐堂。将蓝鸿收禁。并通详革审。饬提犯证至省究办。如果属实。则该县郑遇亨、于办理命案。既属细心。且于部民馈送银两时。立即收禁详办。操守亦甚清洁。此等县令。方当加之奖擢。以风示地方官。何以该抚姜晟、转将郑遇亨奏请革职。但该县郑遇亨、于蓝青荐因病身死之处。既已当场验明。何复任听尸亲蓝鸿、以殴伤身死具结投案。且于县役方元、禀知蓝鸿欲求进见时。既不应传唤进署。及至蓝鸿呈送银两。又复坐堂。将伊收禁。种种情节。殊属支离。其中显有先侵后吐。及事后捏饰。上司代为开脱各情弊。此案先经该抚姜晟奏请。将该县解任质讯。及至审拟定案。既称该县并无婪索情弊。复请将该县郑遇亨革职。安知不因郑遇亨先侵后吐。罪名较重。有意避重就轻。仅以办理错谬。失察县役撞骗。奏请革职。曲为属员开脱罪名。二者必居其一。不足以成信谳。此案必须再行彻底根究但该抚姜晟、系原办之人自未便仍交伊审办致有回护。毕沅系总督统辖两省。湖南虽其所属。但此事原系姜晟审办。与毕沅无涉。著该督即亲赴湖南。提集案内人证。复加研讯。该县郑遇亨、有无得受赃银先侵后吐情事。不难令其与蓝鸿等。互相质对。其平日居官操守若何。亦不难询访得实。如果郑遇亨审办此案。既无错误。又无别项情弊。自不应拟以革职。若实系先已受贿知事将败露。始行收禁详办。则是先侵后吐。有心捏饰。即不致问拟死罪。亦应发往新疆示惩。非仅革职足以蔽辜。向来朕办理庶务。事无大小。必期无枉无纵。著毕沅秉公据实审拟具奏。此案系特交毕沅审办之件。尚该督瞻徇同官。仍为属员开脱地步。别经发觉。恐该督不能当此重咎也。至刑部于该抚奏到定拟之摺。并未将以上指出情节。详细驳正。辄行照拟议覆。殊属疎漏。并著将办理此案缘由通谕知之。寻奏、此案供情。俱与原审并无出入。惟知县郑遇亨、催收采买谷石时。因蓝鸿擡价居奇心恶其人。适有伊弟蓝青荐命案。验系病毙。蓝鸿混称有伤。又在外声言用贿行求。该县意欲藉此惩治。故令进署。见其怀中取出银三封。并伤结一纸。立时坐堂革审。收禁通详。是该县虽非先侵后吐。而挟嫌入罪。情已显然。未便于革职之外。照例仅拟杖徒。请发往军台效力赎罪。以示惩儆。并请将未能审出前情之抚臣姜晟、交部议处。从之。　　

○又谕曰、刑部题覆四川省陈启贤、陈启才、杀死胞叔陈公奇、并胞叔之妾陈王氏。依律凌迟处死一本。已照签发下矣。陈启贤、陈启才、起意偷窃胞叔陈公奇银两。挖开窗棂。入室偷取。因陈公奇惊喊。各用斧将陈公奇连砍毙命。并将陈公奇之妾王氏、一并砍伤身死。是陈启贤、陈启才二犯。援窃盗拒捕杀人律。已应问拟斩决。况陈公奇系该二犯胞叔。因陈公奇瞥见惊喊。辄敢用斧殴毙。是该二犯两重罪案。一死不足蔽辜。问拟凌迟。其罪无可复加。但令其子嗣脱然无事。于情法未为平允。著该督查明陈启贤、陈启才、二犯现在子嗣。年已及岁者。俱著永远监禁。以为逞凶不法者戒。　　

○又谕、据明兴奏、叶尔羗所属十三台站。内有地亩者四处。无地亩者九处。现将附近各台站回人所遗地亩查出。分给原无地亩九站等语。各台站回人。均系一体当差。而得项未能画一。从前办理。已属错谬。至无地亩台站。惟择有力回人帮同坐台。无力者则另行换补。尤为非是。此与晋省勒派盐商无异。如此办理。伯克等竟可高下其手。久之有力回人。渐皆贫乏矣。今明兴等于无地亩九站。各将查出地亩分给。其有地台站。亦量为增添。所办尚好。但各回城俱有坐台回人。伊等得项。恐亦有办理不均之处。喀什噶尔参赞大臣。总理各回城事务。著交明亮等。会同各城大臣。查明所属各台站回人得项。如有原未画一者。即著照叶尔羗例办理。以示朕抚恤回仆、一视同仁之意。　　

○谕军机大臣曰、福康安奏现在兵力未齐。俟前调各兵。及索伦达呼尔劲旅全数到来。再行统领进剿一摺。已于摺内详悉批示矣。福康安等发摺时。各处续调之兵。尚未到齐。自难轻进。亦祇可暂为停待。惟所称济咙以内擦木地方、及济咙以外热索桥一道。为通往贼境要路。廓尔喀已分派贼匪在两处防守。又于绒辖地方。添派贼匪数百名前来。在营官寨外砌卡据守等语。此则鄂辉、成德、二人迁延观望。不即前赴济咙攻剿所致。若鄂辉、成德、于收复聂拉木后。乘胜速往济咙、绒辖、趁贼匪猝不及备之时。将二处屯留之时。奋力围剿。此时早已廓清边境。专事攻取贼巢。乃伊二人于轰毙聂拉木贼匪后。鄂辉藉催粮为名。绕回拉子。成德复以聂拉木拏卡为词逗留不进。迟至两月有余。是明子贼以暇。俾知攻破聂拉木之信。于济咙绒辖两处。添派贼匪接应。复砌筑碉卡。以为负嵎死守之计。鄂辉成德之罪。实无可辞。已节次降旨。令福康安等。查明伊二人是否有意逗留。据实具奏。并交福康安俟事竣后。再行请旨核办。计此旨到时。续调屯土各兵。及索伦达呼尔兵。俱已接续到藏。即前日添调川兵。亦将次可到。得此生力劲兵。会剿边境株守贼匪。势如摧朽拉枯。是此时在边界略为停待。转属以迟为速之机。惟望福康安、海兰察等。于剿灭济咙、绒辖、两处贼后。统领大兵。直捣巢穴。荡平贼境。克日以待捷音之至耳。又据奏、询问跟随严廷良之通事赵琏等供称、严廷良前赴阳布时。曾与巴都尔萨野说及。尔等若能恭顺。噶布伦所许银两。亦必照数付给等语。此事前阅保泰给拉特纳巴都尔檄谕。内有严廷良说。王子甚明白。懂得道理之语。朕即知严廷良、与廓尔喀情分。甚为熟习。其许银赎地一节。该都司早经详悉底蕴。乃始终隐饰。其罪实不可逭。已降旨将严廷良革职。拔去花翎。留于军营作为兵丁。效力续罪。今福康安等所询通事情形。严廷良实系知情隐饰。自应遵照前旨办理。亦不值再行究询矣。　　

○是日。驻跸保定府行宫。翼日如之。　　

○己酉。谕军机大臣等、昨谕令梁肯堂、驰赴天津。会同刘秉恬、于续抵津关南粮帮船内。截留漕米六十万石。以三十万石接济直隶南三府。以三十万石接济豫省北三府。已将明发谕旨。由驿发交穆和蔺矣。该抚接奉后。自当遵照办理。但此项米石。虽令梁肯堂等。就近交豫省回空帮船。顺便载回。而兑收装运。以及沿途照料。均须专员经理。著穆和蔺迅即派委妥干道府大员。速行迎赴前途。将米石督运回豫。并著穆和蔺酌量附近河北三府属地方。存贮备用。再截留接济豫省漕米。虽约以一府十万石为率。但一须视州县户口之多寡。受灾之轻重。均匀酌剂。毋许地方官吏。从中滋弊。务期民受实惠。方为妥善。仍著遵照昨降谕旨。先行刊刻誊黄。于该三府属缺雨处所。遍行晓示。俾穷民知口食有资。而市侩亦不致有囤积居奇之事。以副朕轸念民依、先事绸缪至意。　　

○又谕、本日有道旁告状人。湖南辰州府凤凰厅生员刘大鸿、及里民刘胜学等。喧喊递呈。当交军机大臣询问所控情节。缘该厅五司。借兵粮为名。派买仓谷。照粮开单。每田一亩。连加耗实需出谷九斗三升。该地方官每谷一斗。仅发官价五分。贫民逃避不前。辄票差花户锁押等情。并细阅原呈。该处兵粮。定例于各府州产米县分采买。近年始违例于该厅五司地方。买谷填仓。照粮派买。又复浮收斗面。准折银两。如果所控属实。则该地方官违例勒买。自应查明惩办。但刘大鸿身列衅序。辄敢会合里民。以一厅五司派买之事。并未向该省各衙门具控。径赴行在呈告。且敢于跸路聚集喧嚷。此风断不可长。昨因该省巴陵县蓝青荐命案。曾明降谕旨。令毕沅亲赴湖南。提集犯证。覆加审讯。所有刘大鸿等控告一案。即著毕沅、一并亲赴该处。彻底严讯该地方官。是否违例勒买仓谷。有无多收准折各情弊。若所控全虚。自应按律严行治罪。即讯明属实。除将该地方官严行参办外。刘大鸿等联名越控。亦应从重拟发新疆。以示严惩。毕沅务当秉公据实办理。即按例严审定拟具奏。刘大鸿等、现交直隶省迅速解往。原呈及军机大臣讯问该犯原供。一并发交毕沅看。将此谕令知之。寻奏、审得该地方官。并无违例勒买仓谷、及多收折情弊。至刘大鸿等、敢于跸路聚集喧嚷。实属目无法纪。请遵旨发往伊犁给种地兵丁为奴。刘文相等、俱系乡愚无知。皆由刘大鸿之弟刘大进、写呈主使旁批、此风断不可长。又奏、请将刘大进照生事扰害良人例。发往乌噜木齐充当苦差。又批、竟应同刘大鸿之罪。又奏、凤凰厅兵粮必须借给。而买补还仓。绝少田多大户。当即传集乡耆。酌定限制。其应行买谷者。每亩不得过二斗。水田约不得过一斗五升。以示体恤。报闻。　　

○庚戌。谕、前据户部议驳穆腾额奏、芦东商人节年缓带各项。不准再行展限一摺。原属照例办理。已依议行矣。但念该商等赀本微薄。从前原定七年限内。前数限应交缓带银两较多。若令按限照数完纳。商力究未免拮据。所有长芦商人、乾隆四十八至五十四等年缓徵引课。未完银一百五十三万六千余两。山东商人、乾隆四十八至五十五年缓徵引课。未完银七十二万六千六百余两。著加恩于本年奏销后。仍按原限分作七年。将银数均匀带徵。以纾商力。　　

○又谕、据吉庆奏、登州镇总兵朱泰德、现在患病。请回旗调理等语。朱泰德、著准其回旗调理。所有山东登州镇总兵员缺。著恩特赫默补授。　　

○旌表守正捐躯山东曹县民陈狗妻鹿氏。　　

○是日。驻跸新庄大营。　　

○辛亥。谕曰、刑部议覆安徽省民人程光锯、殴死胞弟程南运、并弟媳汪氏二命。问拟斩决一本。已照签发下矣。程光锯因胞弟程南运不允借钱。蓄意谋杀。前赴程南运家内。携取柴斧。先将弟媳汪氏砍毙。复将胞弟程南运连砍殒命。挟嫌逞忿。实为残忍已极。该犯因借钱细故。杀死胞弟弟妻二命。该部照平人科断。依杀一家非死罪二人问拟斩决。其罪已无可复加。核其情节。与前日四川省陈启贤、陈启才、杀死胞叔陈公奇、并胞叔之妾陈王氏一案。情罪相似。陈启贤等二犯子嗣。已令该督查明年已及岁者。永远监禁。今程光锯子嗣。亦应照此办理。但此等罔顾伦常。逞凶残杀二命之犯。若将其子嗣永远监禁。转得安坐囹圄。尚不足以示儆。所有此案程光锯之子。并前此四川省陈启贤、陈启才子嗣。俱著发往黑龙江给兵丁为奴。以饬伦纪而儆凶顽。嗣后似此情节残忍者。俱照此酌核办理。　　

○两江总督书麟覆奏、向例江南修理营房。保固六年。沿江沿海。猝被风潮吹倒者。准随时修理。查孙基港等汛营房。坍塌已在限外。大团等汛营房。于上年七月。猝被＜风贝＞风刮损请修。嗣后应请将保固六年例。改为十年。沿江沿海风损者。定限六年外兴修。报闻。　　

○是日。驻跸紫泉行宫。　　

○壬子。谕曰、朕驻跸五台时。该处地方。叠遇雨雪。阜平亦得雨三寸。土膏极为滋润。自入直隶界后。间有微雨飘洒。总未成分寸。未知晋省近日。曾否续沛甘膏。现交夏令。农民待泽之时。朕心深为廑念。著传谕冯光熊、山西通省春雨。是否一律优沾。相距不远。何以未据该抚奏报。该省入四月以来。各属有无续报雨泽之处。应即查明覆奏。以慰悬注。寻奏晋省三月雨雪。一律沾被。四月初二日。太原等属。得雨二三寸不等。十七日。省城得雨寸许。得旨、分寸尚少。不足慰也。　　

○又谕、据都尔嘉等奏、前接奉稽查发往黑龙江人犯。在彼处有无复传邪教等因谕旨。即详细稽查。所有彼处遣犯。并无传习邪教。而伊等子嗣。亦无与邪教人等寄通书信。现将遣犯之子周大方等锁拏。将该犯货物。折变银两。委员押解送部等语。昨据江兰奏到此案。朕以为此等发遣人犯。在黑龙江。亦不免如王子重。仍复相传邪教。伊等子嗣与邪教人等寄通书信。故令都尔嘉等稽查。若发遣人犯。果有此等恶迹。都尔嘉等。自应解部。以备审讯治罪。今既详查并无情弊。又何必锁拏遣犯之子周大方等五人。解送刑部耶。将无辜之人。无故治罪。有是理乎。都尔嘉等、如此办理。甚属糊涂不晓事体。若将都尔嘉等、严行申饬。但都尔嘉等、既将伊等起解。著交盛京将军、山海关副都统、查周大方行至某处。即由某处遣回。至黑龙江时。都尔嘉等、即将该犯释放。将伊等产业货物。如数给还。仍安置在彼贸易。都尔嘉等、仍将该犯不时稽查。倘有不守本分。复兴邪教等恶迹。再行锁拏办理。亦不为迟。　　

○是日。驻跸涿州行宫。　　

○癸丑。谕曰、诺穆亲奏、本月十三日夜。土坝号房后身。居民纪荣三家失火。延烧号房六间。将该管州同苏曰柄、奏请革职等语。土坝号房。为储米重地。该处既设有州同衙署。自应常川驻劄。以便稽查。况现在正当重运起卸之时。尤宜加意防范。小心职守。乃该州同苏曰柄、竟敢擅离衙署。进城拜客。连日不归。于失火之夜。并未在署随同即时扑救。以致延烧号房。幸此时尚未起米。该处号房。止系空屋。若已堆贮漕米。或竟至被毁。尤属不成事体。此等怠玩不职之员。不可不严行示儆。仅予革职。不足蔽辜。苏曰柄著革职。解交刑部治罪。再现在气候乾燥。漕米陆续起卸。火烛最关紧要。著诺穆亲、严饬该管各员。率同人役。留心防范。毋得稍有疎虞。致干咎戾。　　

○谕军机大臣等、前据长麟覆奏、范公塘一带。所筑挑水坝柴工。不如石工之坚固经久。应仍用石坝。既省柴觔。挑水又复得力。当经降旨。令琅玕将从前何所见而率为改用柴工之奏。又因何并未补修。以致坝工现有坍损之事。据实明白回奏。并令福崧、将琅玕于五十四年奏请改用柴工后。曾否将此项柴坝开工修筑之处。查明具奏。兹据福崧奏称、范公塘一带埽工。五十四年四月间。前抚臣琅玕、虽经奏请改筑柴坝。旋因潮神庙迤西一带。阴沙增涨。并未动工等语。此项坝工。原为挑溜护塘而设。从前琅玕在任时。如果因要工起见。即应于奏请改用柴工后。即为修理。以资捍卫。若系无关紧要之工。又何必妄议更张。多此一奏。今据福崧称、琅玕奏请改筑柴坝。并未动工。是此项柴工。虽经琅玕具奏。并未认真修理。今幸石坝业已增修。前奏柴工。原可毋庸改筑。不致虚费物料。但从前琅玕何以必欲改用柴工。亟为奏请。而具奏后。又不动工补修。可见琅玕在任时。于海塘要工。并未实心经理。不过摭拾虚词。为此有名无实之奏。甚属非是。琅玕、著传旨严行申饬。仍令其据实明白回奏。福崧原摺。著钞寄阅看。寻奏、前于浙江巡抚任内。勘得范公塘一带石坝。系用碎石。易于漂损。现有柴盘头数处。较耐冲刷。故议改用柴工。迨自奏明后。石坝之外。渐涨阴沙。不改拘泥原奏。遽行改筑。是从前奏请。实为错谬。请交部议处。以示惩儆。得旨、览。　　

○又谕曰、纪昀奏、现在热河覆勘文津阁书籍。经部业将完竣。签出空白舛误一千余条。分别修补。其空函书内。并无天文算法。罚来覆勘之钦天监官贾德辅、无书可勘等语。文津阁书籍。上次纪昀带同详校各员。前赴热河。业已校勘完竣。分别改正。何以扬雄法言一书。空白未填。上年既经朕看出。此次复又有签出空白舛误。一千余条之多。可见校勘一事。全属有名无实。至空函书内。并无天文算法。则钦天监官贾德辅、即何必令其前往。徒劳跋涉。纪昀、著传旨申饬。并令将覆校各书。务臻完善。毋得再有舛误。致干咎戾。若朕驻跸热河时。再经指出错误。必当重治其罪也。　　

○又谕、前据福康安、奏派副将达音泰、亲至布鲁克巴部落。督令发兵击贼。为我先驱一摺。系二月十三日拜发。迄今已两月有余。该副将曾否回至军营。布鲁克巴有无回信。何以尚未据福康安奏到。又檄谕附近廓尔喀之哲孟雄宗木等部落。帮同剿贼一节。前此福康安奏到时。朕即以为所办太平。降旨饬谕。计自福康安檄谕各部落后。阅时已久。并未见各部落遵谕协剿。可见各部落。因大兵未抵贼境。心存疑惑。恐先行发兵与贼打仗。而大兵不为接应。必受贼匪荼毒。是以观望不前。不出朕之所料。福康安、细思此时尚在后藏驻候。则前此之檄各部落。岂非失之太早乎。著福康安将各部落、是否不致怀疑观望。于进剿有无妨碍。及鄂辉、成德、曾否已抵济咙。剿除贼匪各情形。一并速行奏覆。　　

○理藩院议奏、博兴会同该盟长、审办喇嘛锡喇布多尔济控告一案。得旨、色布腾喇什、种种任意。苦累属官。甚为溺职。著革去扎萨克、贝子。交该盟长于应袭人内。秉公拣选。保送理藩院奏请袭替。　　

○是日。驻跸黄新庄行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百

大清高宗法天隆运至诚先觉体元立极敷文奋武孝慈神圣纯皇帝实录卷之一千四百一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十七年。壬子。四月。甲寅。上诣安佑宫行礼。　　

○还圆明园。
  </div>
  <div class="pagination">
   <a href="清实录乾隆朝实录_page1763.html">
    上一页
   </a>
   <span>
    ...
   </span>
   <a href="清实录乾隆朝实录_page1759.html">
    1759
   </a>
   <a href="清实录乾隆朝实录_page1760.html">
    1760
   </a>
   <a href="清实录乾隆朝实录_page1761.html">
    1761
   </a>
   <a href="清实录乾隆朝实录_page1762.html">
    1762
   </a>
   <a href="清实录乾隆朝实录_page1763.html">
    1763
   </a>
   <span class="current-page">
    1764
   </span>
   <a href="清实录乾隆朝实录_page1765.html">
    1765
   </a>
   <a href="清实录乾隆朝实录_page1766.html">
    1766
   </a>
   <a href="清实录乾隆朝实录_page1767.html">
    1767
   </a>
   <a href="清实录乾隆朝实录_page1768.html">
    1768
   </a>
   <a href="清实录乾隆朝实录_page1769.html">
    1769
   </a>
   <span>
    ...
   </span>
   <a href="清实录乾隆朝实录_page1765.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
