<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1182 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1182 页/共 1860 页
  </h1>
  <div class="content">
   ○丁未。谕曰、原任建昌道张若渟。于办理安南国黄公缵一案。不详悉禀商上司。辄以州境并无其人。率令该州移覆。殊失示信外夷之体。固属咎有应得。第念伊系大学士张廷玉之子。现在张廷玉子孙。无名列仕籍者。殊为可悯。张若渟著加恩免其治罪。以四品小京堂用　　

○又谕、昨据王进泰奏报、古北口、于七月初四日初水情形。已令侍郎桂林。携带内帑银一万两。前往该处。会同王进泰查勘。酌量抚恤。并即开仓平粜。俾兵民得资接济。今念该处驻防、及绿营兵丁。口食不免拮据。著饰加恩仍照上年之例。于存仓兵米内。赏借一季。分作两年扣还。该部遵谕速行　　

○又谕曰、乌什驻劄办事侍郎旌额理病故。殊堪悯恻。著加恩赏给都统衔。仍赏银五百两治丧。所有应得恤典。著该部查例具奏。　　

○谕军机大臣等、本月初间。雨水较大。永定北运等河。已有温溢。节次降旨。令杨廷璋迅速查奏。所有本年水势。究较上年大小若何。滨水之处。田庐被浸情形。轻重多寡。及田禾秋成分数丰歉。均较上年何似。著传谕杨廷璋。逐一查明比较。分晰速奏。毋得稍有讳饰。寻奏、南运河上年水浸津关。今赖有两减河畅洩。侯家园等处。可保无虞。北运河上年漫口甚多。今止王甫庄。甘露寺。两处。永定河漫口十五处。俱已断流。至滨水之区。上年被巡数十余处。今止十七州县。成灾与否。尚未可定。且发水稍迟。田禾已将次成熟。水过后。收成未免略减。而子粒仍自饱满。今岁情形。实比去年为胜。得旨、此亦实在情形。略为欣慰。　　

○又谕、前以崔应阶奏、今岁漕船。于六月十八日。全帮始过济宁。计算抵通日期。较往年约迟一月。恐回空太晚。有碍明岁漕务。因降旨令杨廷璋、周元理、加意催趱。并令崔应阶明白回奏。今周元理业经覆奏、六月二十八九日。可以全过临清。现在严催北上等语。崔应阶亦奏已过临清。何以令其回奏之旨。转未见奏到。著再传谕该总漕、令将因何不即回奏原由。据实覆奏。寻奏、粮艘因行抵高宝、黄河口、等处。水势浅阻。又值邳州、济宁、发水。是以较迟。现在严催。约计时日。尚可无误。报闻　　

○户部议准、漕运总督崔应阶奏称、江西省南昌等十二卫所。每船装载正米一浅零九分。所有行月二粮。俱系折色。行粮每浅三十石。每石折银六钱。月粮每浅九十六石。每石折银五钱。现在食物料价。较昔倍昂。丁力竭蹷。请将江西帮行月二粮。照湖广帮之例。每石概折七钱。从之　　

○大学士管四川总督阿尔泰奏、据明正土司甲勒参得沁禀称、僧格桑本与土司郎舅素好。因僧格桑发兵围攻沃克什。土司屡劝。药石成仇。现发兵将土司纳顶等寨占据。查小金川如此跋扈。本宜即加攻剿。但革布什咱之事未完。沃克什之围未解。四面疲我兵力。亦为非计。现令明正土司。于要隘拨兵防守。计提臣此时已到沃克什。或小金川畏惧敛兵。则可相安无事。如敢抗拒。急宜袭击。臣亦于南路夹攻。使其首尾受创。得旨、所奏已迟　　

○命伊犁将军伊勒图、为参赞大臣、前往乌什办事　　

○以内阁学士迈拉逊、为吏部右侍郎　　

○以编修秦潮、为河南乡试正考官。御史积善、为副考官。左庶子胡高望、为山东乡试正考官。御史印宪曾。为副考官。左庶子福明安。为山西乡试正考官。左赞善彭绍观。为副考官　　

○戊申。孝懿仁皇后忌辰。遣官祭景陵　　

○上以秋狝木兰。自圆明园启銮　　

○谕、朕每年巡幸木兰。所有经过州县地方。例免本年钱粮十分之三。今岁雨水较大。著加恩蠲免十分之五。其有被水成灾者。仍著该督据实查明。照例抚恤。务俾闾阎均沾实惠。该部即遵谕行　　

○谕军机大臣等、小金川复侵明正土司各寨。阿尔泰等、断不可稍存姑息。前据奏到、小金川攻围沃克什。董天弼亲往查办。已谕、就近进兵。务擒僧格桑。另立土司。抚定其地。今沃克什之事未完。又敢于侵及明正。若不慑以兵威。大示惩创。番夷岂复知所畏惧。阿尔泰欲于南路、酌用兵力夹攻。使之首尾受创。所见甚是。但虑及疲我兵练之力。尚未免犹存姑息之见。未为得要。小金川错居土司之间。地方本非宽广。况昔年进兵金川时。曾经其地。是我兵长驱直入。不致或虞艰阻。若云两路攻剿。土练或有不敷。何妨于成都调满洲兵一千。令铁保带领前往。兼于绿营内。选派精锐数千。统以勇干将领。合之土练。约足五千名。较此自属易事。总宜捣其巢穴。务获凶渠。仍遵前旨。或以力擒。或以计诱。临时酌量妥协。切不可因其窘急求宥。辄事调停完局。致养痈贻患也。再现在金川侵占革布什咱。尚未退兵。倘僧格桑因我兵夹击。力蹷势穷。联络金川。恐致蔓延难制。阿尔泰等酌量彼处情形。若能断其与金川往来之路。一面用力剿擒。自更无虞兔脱。设计其去路。不能断截。则莫若谕令金川。如能纵掠小金川。所得财物。即以赉之。惟地方仍还内地。彼若擒其土舍。亦即解献受赏。番夷贪利。自必踊跃从事。我既两面夹攻。复添此一层掩袭。僧格桑更无可逃。亦合以番攻番之法。阿尔泰等、务须实力妥办。切勿稍涉游移。将此并谕董天弼知之　　

○是日、驻跸南石槽行宫。翼日如之　　

○己酉。谕军机大臣等、据杨廷璋奏、永定河漫口水势情形。并滨水各州县。是否成灾。现在确查办理等语。已于摺内批示矣。永定河漫口。两边虽渐次消涸。但正当秋汛之时。堵筑不容稍缓。今德成现已到工。该督务会同在工上紧赶修。克期竣事。速臻完固。至所称上年发水在禾苗嫩小时。易被损伤。目下将次成熟。水过后。收成未免略减。而子粒仍自饱满。实比去年为胜等语。此亦实在情形。览之略为欣慰。但田禾经水漫溢。情景亦自不同。高地水易消退。黍粱原可无虞。若低洼沮洳之区。积潦不能骤涸。难保其竟不受伤。昨自圆明图启銮。至石槽行宫。沿途所见庄稼。景象亦大略如此。该督不可因将届秋成。辄以为水不害稼。过于宽心。务将所报秋水各州县。据实确查。如有已经成灾者。即速勘明。照例抚恤。或以一隅偏灾。通计不及分数。亦当酌量分别办理。断不可稍存粉饰。使贫黎或致失所。如赈恤需用银两。即于藩库动款借拨。或藩库余项不敷。亦不妨奏明。仍由部库拨发。不得因前此暂停部拨之旨。过于拘泥。总期闾阎早沾实惠。不至有一夫向隅。方为善体朕意。再昨日启銮后。仍复密雨半日。水势又长。蔺沟船桥。略有不能坚整之处。怀柔。密云。等处。桥俱未成。现在石槽停跸。分派大臣上紧赶办。此处雨水如此。未知永定河漫口情形若何。不致有碍抢修否。速即。详悉奏闻。并将北运河堤赈。作何修补。及查勘被水之处。是否成灾。一并据实覆奏。寻奏、永定河漫口。水势有落无长。已会同德成饬员赶修。前奏大兴等十七州县被水。兹又据霸州等十二州县报水。容分别轻重具奏。北运河张家王甫漫堤。现已赶筑。七八日可以完工。得旨、览　　

○又谕曰、总兵长清、前在副将中。似尚属可用。是以加恩擢为总兵。昨伊来京陛见。看其举动。颇染绿营习气。而局面亦不甚开展。恐难胜专阃之寄。今已令其起程回黔。著传谕李湖。留心察看该镇。于整饬劳务。管教官弁若何。才具能胜总兵与否。俟其到任半年后。据实奏闻。著于奏事之便。传谕知之　　

○又谕、据崔应阶覆奏、漕船抵次逾限缘由一摺。迟滞俱属有因。尚非该督办理不善。但抵通既已逾期。若回空再有稽延。恐于来岁新漕有误。著传谕该督。及仓场侍郎。于迟到各船抵通后。即速起卸。促令回空。现在闸河有修筑漫口之处。恐转运稍羁。通州廒座。有宽余。不妨将运到漕米。暂贮通仓。即令回空船。克期南下。俟闸河修完。再行转运京仓。亦属便易。崔应阶于查办蒋鹏年一案完毕。不必前来行在。即行起程回任。沿途督促回空船只。无使刻停。并即趱办明年漕务。至闸河现在堵筑情形若何。并著仓场侍郎据实覆奏。寻瓦尔达。刘秉恬奏。平下普济二闸漫口。现在赶筑。一二日可完。关板数日。即可开运。若晴霁便于运行。八月内可以完竣。倘臣等查看起卸稍滞。即拨数十万石。暂贮通仓。亦无误回空船只。报闻　　

○庚戌。谕、今年七月初雨水较大。已展期两日起銮。及过蔺沟时。桥虽已成。而未能坚整。即遣使奏闻皇太后。请暂驻御园。俟沿途桥座俱成。再请启銮。朕仍先驻石槽行宫。阅视所经桥道。以便掖辇安行。今日驻跸怀柔县。遣福隆安驰往密云。察看河势情形。据奏白河盛涨。势难骤落。牵舟架梁。均非可以克日施工。因思既不能按程遄行。而坐待桥成。为时太久。亦属无益。著于十三日。仍回跸圆明园。恭请皇太后安。俟努三督率修理桥座完成。奏到时。再行传旨启程　　

○又谕、昨雨后白河骤涨。密云县城外。濒河民房。间有被水倾损者。布政使杨景素。现在该处办理差务。著即京近查明。照例赏给银两。俾资葺盖安居。副朕轸念贫黎至意。该部即遵谕行　　

○又谕、今年巡幸木兰。启銮前雨水甚大。沿途办理桥道之地方官、昼夜黾勉。颇属尽心。著将布政使杨景素、道员单功擢、盛住、知府刘峨、秦学溥、同知谢洪恩、通判宝诚、知州李芳茂、冯履泰、知县王凤文、俱交部议叙。以示鼓励　　

○是日、驻跸怀柔县行宫　　

○辛亥。上回銮。诣畅春园、问皇太后安　　

○幸圆明园　　

○谕军机大臣等、杨廷璋因办理不善一事。奏请议处一摺。已于摺内批示矣。今据玛兴阿奏、七月初一至初四等日。叠经大雨。初六日天津城西运河、及子牙淀河、水势涨溢。侯家园地方。去年开口新筑堤岸。陡然被水涨溢。经道府等连夜抢筑无虞。惟侯家园迤南三里、小园地方。运河堤岸。亦同日被水漫冲水口一道。约长二十余丈。大约数日内、即可堵御完工等语。达翎阿奏、亦约略相同。惟称近河房间。不无坍塌。低洼田亩。亦被淹没等语。天津地势本低。一遇大水。即易致淹浸。深为廑念。是以屡经传谕该督。询问运河一带情形。兹天津于初六日被水。距今已七八日。该督岂竟一无见闻。何以总未奏及。又达翎阿覆奏、北运河漫口之处。据称小马头庄、姚家庄、狼儿庄、甘露寺、张家庄、周家庄、桃花口、等处漫溢。有已经断溜者。有水尚平流者。雨岸高粱。水深二三尺不等。豆谷率多淹没等语。此系该镇遵旨亲往查阅。其言当自不妄。该督前奏北运河情形。未能知此详悉。至各处漫口。自应上紧堵筑。两岸被淹地亩。亦应派员确查。其已成灾者。速应照例抚恤。或系偏灾不成分数。亦当酌量分别借赈。毋使一夫不得其所。其天津城西被淹地方。实在情形若何。亦应速为确勘妥办。查办灾务。乃该督专责。若其间稍存讳饰。及经理不能尽心。或致被水贫黎。稍有流离乏食。则该督咎无可诿矣。仍将该处作何勘办抚辑。及被水村民景象。究与去岁若何。迅速据实覆奏　　

○又谕、昨以密云县白河盛涨未退。急切不能成桥。因于十三日回跸圆明园。俟桥成后。再行传旨启銮。但密云旧有桥船。被水冲下数十里。闻其中竟有伤损者。努三现在该处。督率虎枪人等、搭盖桥座。而该处竟无船可用。杨京素已差员至各处购觅船只。并谕令刘峨前往帮办。但密云及白河各该处。需用船只甚多。通州虽有民船。零星雇觅。恐大小参差。不能适用。仓场衙门。向有备用吊载船。昨裘曰修曾运至蔺沟应用。甚为得力。著传谕瓦尔达等、会同刘峨、及杨景素差员。约计需船若干。即速办齐。派委妥员。同刘峨等星夜押送密云等处备用。毋得刻缓。仍将办理情形。及何时奉旨运往、何时可到之处。迅即奏闻。寻奏、吊载船五十只。即于十四日申刻开行。并恐不敷。复顾船二十只。于戌刻开行。勒限十七日。务抵密云。报闻。　　

○又谕、据集福奏称、汗哈屯等处。有俄罗斯之乌梁海。潜赴耕种。恐易滋事。请将三年稽查一次之处。改为每年稽查一次等语。所奏甚是。即照所请。交将军成衮札布、每年妥派干员。带兵百名。搜查一次。如有偷往耕种之俄罗斯乌梁海。即行斥逐　　

○直隶总督杨廷璋奏、据务同知禀称、北运河西岸甘露寺、漫口二十余丈。东岸狼儿庄、亦有漫溢。又据杨村通判禀称、张家王甫、迤北之小蒙村。亦经泛溢。查甘露寺等处。俱距正河尚远。且漫水即泻入凤河。不致淹及民田。已饬令急行堵筑。又文安县协修堤内。有鹿疃村一处。坍损二十余丈。大城县协修堤内。亦有坍损。俱例系民修之埝。但民力拮据。即照以工代赈之例。饬各员督办。又南运河小园庄、亦漫口二十丈。秋禾间有被淹。已令借给义谷。加意抚恤。得旨、览奏俱悉　　

○又奏、北运河小马头蒋、姚家庄、张家庄、周家庄、桃花口、五处被水。未据厅汛具报。现已委员赴勘。得旨、览　　

○壬子。谕、今年七月初雨水较大。直隶濒河州县。间有被水之处。已屡谕该督。据实查明。照例分别妥办。毋使一夫失所。著户部动拨库银五十万两。发交该督备用。该部即遵谕行　　

○直隶总督杨廷璋奏、大兴等十七州县。与霸州等十二州县被淹。臣确查分数。大兴、宛平、良乡、固安、永清、东安、霸州、武清等、八州县颇重、涿州、密云、怀柔、通州、昌平、雄县、安州、蠡县、新城、文安、保定、香河、宝坻等、十三州县次重、三河、高阳、任邱、安肃、南乐、怀来、定州、元城等、八州县较轻。已批司委员确勘。先飞饬借给每户义谷四斗。其坍塌房屋者。瓦房给银一两。土房五钱。仍俟勘得成灾与否。分别办理。又蔚州、延庆、四宁、三属。前据禀报有被雹村庄。亦经饬查。统归秋灾案内抚恤。得旨、另有旨谕。又批、此皆外省俗例。足见非实心办事也。不可。谕军机大臣等、据杨廷璋奏、查办被水各州县灾务一摺。内有批司委员确勘之句。殊属非是。已于摺内批示矣。灾务关系民生。最为紧要。自应迅速查办。俾灾黎早得安全。今藩司杨景素。现在密云督办差务。昼夜不辍。岂复能兼顾及此。如此易知之事。杨廷璋亦不知乎。杨廷璋身任总督。通省文武。皆其所辖。派令查勘灾务。谁敢不遵。岂必待藩司查禀。始能料理。且该督近在永定河干。派员甚为直捷。而又批交杨景素辗转往还。稽延时日。亦非情理。若以为办灾系藩司专责。即暂令王显绪代为行文。俟杨景素回任。再为补详。亦何不可。而必为此纡回曲折之事乎。此等外省相沿俗例。极可憎鄙。朕屡经严饬矣。杨廷璋久任封疆。向来颇知认真办事。不应拘牵陋习若此。岂复实心任事之道。至现在被灾。计二十九州县。恐赈借等项。需用较多。已降旨令户部拨库银五十万两。发交该督备用。该督其董饬属员。实力妥办。务使贫民均沾实惠。若办理稍不尽心。致有侵扣冒滥诸弊。惟于该督是问。仍将被灾情形。速饬确查。分别办理。据实明白回奏。寻奏、被水之大兴等二十九州县外。又据续报天津。清苑、房山、新安、正定、蓟州、大城、静海、宁河、丰润、玉田、藳城。十二处被灾。已饬令确勘。分别抚恤。所有恩拨库银五十万两。收兑藩库备用。将来应抚应赈。臣当遵旨悉心妥办。务使灾黎均沾实惠。得旨、览　　

○大学士管四川总督阿尔泰奏、查金川与小金川后先起衅。若一并剿办。需兵既多。糜费愈重。拟将革布什咱案内所调之兵。拣派四千余名。酌拨明正要隘防御。倘小金川再敢肆扰。臣即相机办理。得旨、据奏似无扼要之定见。朕意宜先办小金川。则大金川自知畏而从命。余有旨谕。谕军机大臣等、小金川因金川与革布什咱相仇。敢于效尤滋事。其情甚为可恶。就两处情形而论。亦判然不同。朕意宜先办小金川。擒其凶渠。治以重罪。则金川自当闻风畏惧。敛迹归巢。斯为一举两得。阿尔泰何竟见不及此。且前此进剿金川。至今不过二十余年。从前随征弁兵。兵有存者。小金川路径。自所熟识。即可用为向导。更无难于深入。若筹及兵力或有不敷。则檄调满汉官兵土练。约足五千人。并非难事。前降谕旨甚明。此外复何顾虑。至阿尔泰督兵攻剿。原非所长。但将领中。岂无勇敢明智。堪以带兵。阿尔泰第须就近随时调度。示以机宜。更不得诿为力所不给。此时自宜速与董天弼商酌。克期两路夹攻。剿擒僧格桑。相机而行。务在必得。此事方能完局。岂可稍涉游移耶。阿尔泰初奏、言僧格桑非可复以口舌化导。令董天弼前往西路。酌量进兵。颇为有见。及前次所奏。即有恐四面病我兵练。复晓以利害祸福之语。意已犹豫。不及初念之坚。今乃云酌拨兵练。防御明正要隘。倘再肆滋扰。一面相机办理等语。更属非是。试思僧格桑。去岁甫受约束。曾未逾年。复攻围沃克什。且又侵及明正土司。即宜兴师问罪。以儆凶顽。尚何所用其迟疑缓待。必欲纵令鸱张。坐贻养痈之患耶。阿尔泰久任封疆。不应不晓事若此。至金川形势险隘。非小金川可比。原不便轻率用兵。且果能将小金川迅速严办。示之炯戒。则索诺木自当闻风知畏。不待剿而自退。何至虑及一并用兵。需兵多而糜费重。阿尔泰岂全未审度事理重轻。惟急于完事卸责乎。阿尔泰著传旨严行申饬。至董天弼自往西路以来。为时已久。于何时进兵。及僧格桑曾否擒获。至今未据奏及。亦谕令迅速奏闻。仍与阿尔泰声息时通。协力妥办　　

○又谕、据阿尔泰奏、川省盐茶耗羡各项银两。所开四柱内。旧管银一十八万三千余两。新收银二十八万二千余两。而开除一项。则系三十三万九千余两。其实存者。仅止一十二万五千两零。核其动用之数。已为入不敷出。而本年用剩实存。为数又少于去岁实存之数。长此安穷。所有该年开除银三十余万。是否岁赢岁绌。本无一定成额。抑或每年数所必需。大略不甚相远。则由此例推。存项必致日绌。将来又作何支用。摺内均未分别声叙。殊难明晰。著传谕阿尔泰。即行查明详细覆奏、寻奏。此项银两收数。每年自二十五六万。至三十余万不等。以新收较之开阴。总属有盈无绌。三十五年。开除项下。三十三万九千余两内。岁支银二十三万九千九百余两零。原与每年相仿。其余九万九千三百余两零。缘三十六年地丁缓徵。各民养廉不敷。题明于三十五年盐茶耗羡项下拨给。是既有本年支款。又有借拨。故较往岁为多。报闻　　

○癸丑。中元节。遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子图寝　　

○钦差侍郎桂林。直隶提督王进泰奏、古北口被水。近河房间。间有倒塌。每间赏恤银五两。其泡倒墙垣者。酌减赏修。同知仓内。现存谷石。按照时价。酌减平粜。以裕兵民口食。得旨、知道了。余有旨谕。谕军机大臣等、据桂林王进泰奏报。查办抚恤事宜一摺。而于古北口、南天门、等处水势情形。全未提及。殊不可解。桂林虽派往会同王进泰、查办该处赈务抚恤之事，但古北口外、及口内之南天门。现在潮河涨势消退若何。搭盖桥座工程何似。均关紧要。王进泰系该处提督。乃其分所当为。而桂林以军机大臣。奉命前往。何事不应查办。乃摺内竟不置一词。何不晓事体若此。桂林、王进泰、著传旨申饬。仍将古北口、南天门、现在水势桥座各情形。详细速奏。寻奏、水势至十四日略退。南天门官办之桥。业经冲去。现在派兵搭盖。一经告成。即行驰报。报闻　　

○兵部议覆、直隶总督杨廷璋奏称、臣标中军副将、保定城守参将、二缺。向系部推。副将为各营领袖。参将亦管辖辽阔。部推新员。究系生手。难资弹压。请改为在外题补。查部推改题。向无此例。所有中军副将、城守参将、二缺。请准其在外调补。所遗员缺。仍归部推。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百八十八


大清高宗法天隆运至诚先觉体元立极敷文奋武孝慈神圣纯皇帝实录卷之八百八十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十六年。辛卯。七月。甲寅。上诣畅春园、问皇太后安　　

○谕、据何煟奏、豫省立秋以来。阴雨连绵。沁黄并涨。较二十六年水势尤盛。昼夜修防。工程在在平安等语。本年黄河秋汛甚大。该抚何煟、及总河吴嗣爵、督率员弁。随宜防护。俾涨水全消。堤工平稳。深为嘉慰。何煟、吴嗣爵、及在工员弁。均著查明。一并交部议叙　　

○谕军机大臣等、工部题驳、山西省丰镇、宁远、二厅。建盖衙署劳房等项一疏。已依议行矣。此案所建衙署。不过守备、巡检等、微员居住。并非大员居住闳敞房屋繁多者可比。至营房墩房各项。所用材料。亦无须高大。何至共报销银一万一千三百余两之多。其中承办之员。有无浮滋情弊。著传谕鄂宝。即行据实详查。分别覆奏。毋得稍有徇饰。寻奏、查衙署仓库。均符原册。惟兵房檐柱、山柱、分寸。稍有不符。二厅工程。事属一案。而物价间有参差。请一律核减。并将承办官交部严议。得旨、该部议奏　　

○又谕、此次秋巡差务。文员等昼夜办理。而武员并未见一人。即兵丁站道者。亦甚稀少。此必因该督及该提未经亲来。各武员遂尔心存疎懈。但该督等、岂竟未豫为派定。此时亦总未差人稽查。何太不经意若此。又如昨日卯时密云县所发之报。直至亥时方至。朕辰时差往之侍卫、于申时即转图明园。较之驿站更速。沿途台站。甚属延缓。该督等亦岂全未筹办及此。著传谕该督等。即将迟延懈弛之员弁、查明送部议处。杨廷璋、王进泰、均著传旨严行申饬。所有南天门、古北口、两处桥座。即著王进泰上紧赶办。仍将现在情形若何。即速据实由驿六百里覆奏。寻奏、古北口、南天门、正桥。于十七日午刻搭成。副桥于十八日酉刻搭成。喀喇河屯桥座。约二十日可完。报闻　　

○吏部议准。御史高朴奏称、各部院役满书吏。多有不遵回籍定例。或潜留原署。或著役他处。诱骗揽办。百弊丛生。请敕下各部院衙门、严查逐出。从之　　

○礼部议覆、山东学政韦谦恒奏称、士子身列胶庠。不应挑唆词讼。嗣后如有生员代人作证。审属子虚者。即行详革。仍照包揽词讼例。加等治罪。即证据非诬。亦牒学戒饬。再犯者报劣。均应如所请。从之　　

○山东巡抚鄂宝疏报、乡宁县、乾隆三十五年分、开垦地五十三亩有奇　　

○乙卯。谕、前因黄河伏汛颇大。工员等防护得宜。已降旨交部议叙。兹据高晋等奏、七月初间汛势更甚。工程在在危险。随开放王营减坝。以洩黄涨。各工均获平稳。而上游之桃源、宿迁、邳、睢、丰、砀、各堤。漫水渗水之处。均经随时抢筑无虞。并未淹及民田庐舍等语。今年黄河秋汛复盛。正切廑念。高晋。李宏、能督率员弁。相机筹度。抢护得宜。现已涨消工固。深为嘉慰。高晋、李宏、及在工员弁。均著查明。一并交部议叙
  </div>
  <div class="pagination">
   <a href="清实录乾隆朝实录_page1181.html">
    上一页
   </a>
   <span>
    ...
   </span>
   <a href="清实录乾隆朝实录_page1177.html">
    1177
   </a>
   <a href="清实录乾隆朝实录_page1178.html">
    1178
   </a>
   <a href="清实录乾隆朝实录_page1179.html">
    1179
   </a>
   <a href="清实录乾隆朝实录_page1180.html">
    1180
   </a>
   <a href="清实录乾隆朝实录_page1181.html">
    1181
   </a>
   <span class="current-page">
    1182
   </span>
   <a href="清实录乾隆朝实录_page1183.html">
    1183
   </a>
   <a href="清实录乾隆朝实录_page1184.html">
    1184
   </a>
   <a href="清实录乾隆朝实录_page1185.html">
    1185
   </a>
   <a href="清实录乾隆朝实录_page1186.html">
    1186
   </a>
   <a href="清实录乾隆朝实录_page1187.html">
    1187
   </a>
   <span>
    ...
   </span>
   <a href="清实录乾隆朝实录_page1183.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
