<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 205 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 205 页/共 216 页</h1>
    <div class="content">
○宗人府遵上□日议奏。凡八旗获罪革职之觉罗、及获罪应行拘禁之闲散觉罗等。照宗室例、俱不准给钱粮。其实系贫乏不能自赡者。并请照例令族长人等、具结呈明。准一子不俟岁满。给与钱粮。从之　　

○封广西郁林州富民乡泉源之神、曰昭德沛泽泉源之神　　

○署湖北巡抚杨馝疏报。武昌、归州等七府州、开垦雍正十一年分田地四千一百顷有奇。下部知之　　

○己丑。尊藏圣祖仁皇帝实录圣训于皇史宬。副本敬贮内阁　　

○庚寅。户部议覆。河东总督王士俊疏言、东省向有寄庄地亩一项。以彼邑民人。置买此邑地亩。因而不派差徭。祗于正供之外。每亩徵银一二分、至四五分不等。名曰外徵。以代徭役。但地亩之授受不常。官吏得以上下其手。今东省丁粮。俱经摊入地亩。何必留此外徵之名。请将历城等六十一州县寄庄地亩、并历城益都二县、照寄庄徵银之废藩基地二项、所有外徵银两。各按州县地亩。一并均摊。以杜偏累之源。绝加派之毙。均应如所请。从之　　

○议叙巢□刀抚贵州丹江等处生苗功。升仕湖广长沙副将王惟一等、加衔有差。兵丁等、赏恤如例　　

○辛卯。吏部题。二等阿思哈尼哈番图拉故。应销去恩诏所得拖沙喇哈番。余三等阿思哈尼哈番。请以图拉之伯班第子明忠承袭。从之　　

○壬辰。谕办理军机大臣等。北路军营。目今无事。副将军常德、著来京　　

○调浙江杭州右翼汉军副都统彭珠、为江南京口右翼副都统　　

○陕西西安左翼汉军副都统朱国极、缘事革职。升江南京口协领王景佩、为陕西西安左翼汉军副都统　　

○兵部议覆。河东总督王士俊、疏奏、东省裁改卫所事宜。一、鳌山一卫。雄崖、浮山二所。请改归即墨县管辖。灵山一卫。归胶州管辖。所有守备、千总、教授各缺。俱行裁汰。一、鳌山卫原设把总。请改为千总。添兵三十八名。灵山卫把总。亦改为千总。添兵二十六名。雄崖、浮山二所。各添设把总一员。兵三十名。一、二卫二所既经裁改。应各添设巡检一员驻劄。除掖县原属之柴葫寨、胶州原属之逢猛司、及益都县颜神镇议裁之巡检三员。请分拨移驻外。再添设巡检一员。以资查缉。一、卫所童生学额。请照旧籍原设名数。各于所归州县取进。均应如所请。从之　　

○刑部议覆。升任翰林院侍读学士许王猷条奏。捕役缉盗未获。遂将素行不端之人。或曾经犯案、踪迹可疑者。盘诘拏获。及到官讯非正盗。均照诬良为盗例。拟以充军。似属情轻法重。请照充军例减一等拟徒。若其人本系良民。捏称踪迹可疑。指为素行不端。任意妄拏。及虽犯窃有案。业已改过为善。仍复妄拏私拷。逼认诬扳者。仍照诬良为盗例治罪。应如所请。从之　　

○癸巳。以刑部左侍郎盛安、正白旗满洲都统佛标、俱兼理内务府总管事　　

○吏部议覆。四川巡抚鄂昌疏奏。道府州县分辖改设事宜。一、川东道属之顺庆府。请改隶川北道。川北道属之绵州。改隶松茂道。松茂道属之资州。改隶永宁道。夔州府属之新宁县。改隶达州。一、川东道原管之渝关税务。请就近归重庆府管理。一、直隶嘉定潼川二州。请俱升为府治。设知府、通判、经历各一员。二府附郭、各增置一县。设知县、典史各一员。并原属各县、俱归府辖。改州学正为新县教谕。州训导为新县训导。均应如所请。从之。寻定嘉定新升府曰嘉定。附郭县曰乐山。潼川新升府曰潼川。附郭县曰三台　　

○甲午。谕内阁。今岁春夏之间。陕西地方。禾麦颇好。及至仲秋。闻有雨少之州县。如甘肃所属。则有阶州、靖远、环县等处。西安所属。则有临潼、渭南、高陵、泾阳、三原、醴泉、富平、同州、郃阳、澄城、韩城、朝邑、华州、华阴、蒲城、潼关、以及榆葭二府州所属等处。朕心深为轸念。特谕该督抚。速筹蠲免赈恤。并转运接济之策。务使贫民不致失所。兹据刘于义、许容奏称。阶州、靖远、环县新旧钱粮。已概行停徵。至乏食之民。已照例借给口粮。统俟夏收徵还。其他州县、有一村一堡被旱薄收者。亦照阶州等处之例办理等语。据史贻直、硕色奏称。西安所属州县。秋间雨泽愆期。嗣于九月内、大沛甘霖。所种之麦。滋润畅茂。明岁夏收可望。现在粮价、有减无增。约计本地存贮谷石。足以接济明春之用。至本地钱粮。百姓感戴皇仁。且值连年丰稔。已经完纳十之八九。亦无庸加恩蠲免。惟从前借粜之谷粮。应于秋后还仓者。今西安、同、华、榆、葭等府州。既有薄收之属。请暂缓徵买。统俟明秋还项。则民力可纾等语。刘于义、史贻直等、所奏地方情形已悉。阶州等三州县、乏食民人所借之口粮。俱著赏给。明年夏收时、不必徵还。所有本年未完之钱粮。亦著蠲免。明年不必补徵。其应徵旧欠。著概行停止。仍令刘于义、许容、督率有司。加意抚绥。务令小民得所。至西安、同、华、榆、葭等府州属。百姓所借之仓粮。亦著赏给。明年不必交还。其粜出之谷。著史贻直等、酌量于明年买补还项　　

○又谕。朕闻凉州府镇番县属柳林湖地方。屯种地亩。经加衔侍郎蒋泂、估计开垦。修筑渠坝。置备农具等项。共银七万八千余两。而办理此事。率多营私作毙。蒋泂委用原任知县潘治、州判石廷栋二人。所修渠工岸坝。在在草率。俱经冬水冲塌。而蒋泂视同膜外。不问不究。又今春下种之时。种少报多。隐匿籽种一千余石。又平地工价一项。共该银七千八百两。委官领去分发屯民。而潘治、石廷栋等、朋比分肥。短发工价银四千余两。又蒋泂将屯田下剩应存银八千二百余两。亏空无存。朕所访闻如此。蒋泂受朕深恩。何以负恩溺职、至于此极。非派员确查。难定虚实。著副都御史孙国玺、前往凉州。将以上情节。详确查勘。无得丝毫瞻徇　　

○升江西南赣总兵官李涟、为镶白旗汉军副都统。署四川泰宁副将苗国琮、为江西南赣总兵官　　

○甘肃巡抚许容疏报。宁夏大清渠闸工告成。下部知之　　

○奉恩将军卓善、年老休致。授其子宝越、为奉恩将军　　

○乙未。升浙江杭州协领金璜、为浙江杭州左翼汉军副都统　　

○丙申。以翰林院侍讲昌龄、编修嵩寿、俱充日讲起居注官。检讨世臣、常保住、俱署日讲起居注官　　

○己亥。冬至。祀天于圜丘。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、孝敬皇后　　

○停止次日朝贺　　

○庚子。谕办理军机大臣等。据哈密帏子额敏奏称、所属回民等、有可种四百石谷之地。现在军营屯田界内。愿将此作为官地等语。哈密地方。悉皆朕土。无俟伊等献纳。且大兵既撤之后。此地皆可留与哈密。亦断无因其献地、另行安置民人之理。但此地现与官地交错。若不允其所请。照旧令回民耕种。难免互相争角。傥收为官地。又系回民生计所资。朕意或另赏伊等地亩、及牛具籽种。或每岁将应得谷石、折给银两之处。著署大将军查郎阿等、就近查议　　

○大学士鄂尔泰等奏言、三朝实录内、人名地名字句。与圣祖仁皇帝实录。未曾画一。请派满汉大臣、率同简选翰林官员。重加校对。敬谨缮录。用垂万世。得上□日、大学士鄂尔泰、张廷玉、协办大学士工部尚书徐本、著为总裁官。理藩院右侍郎班第、内阁学士索柱、岱奇、励宗万、著为副总裁官　　

○礼部议覆。广东布政使张渠条奏。向来教官之缺。例于本省举贡内、隔府选用。其寄籍之举贡人等。若不清厘改正。或以本邑之人。得本邑之缺。不无瞻徇袒护诸毙。请定限三月内、行令呈明改归本籍。其现任教职人员。有籍系同府者。并令呈明改调。违者照冒籍例治罪。应如所请。从之　　

○辛丑。谕内阁。朕赏各省兵丁生息银两。原交与该管大员、善为营运。以济缓急之用。从前有草率从事者。即将此银借给兵丁。收取利息。以为赏恤。似此办理。甚不妥协。朕已降上□日训饬。严行禁止。近闻仍有无识无能之总兵官。希图省事。暗中借给兵丁者。又有兵丁假商人借领之名。而其实自用官银缴利者。朕思兵丁切要用度。莫大于吉凶二事。朕既已赏给官银。则二事可以粗备。至于寻常衣食之类。无银则可节省。有银易至轻费。此乃人情之常。今见有官银可借。到手甚易。一时用去。将来补偿无资。其拮据之苦。仍兵丁身受之。岂朕爱养加惠之本意乎。至于兵丁假借商名。领银缴利。更为不可。兵丁既非殷实之家。又非久惯贸易之人。亏折之后。从何赔补。不但领银之兵、受累于目前。且致将来之兵、不能沾国家之恩泽。此显然可见者。著各该管大员、一一清查。若有似此情毙。速行更改。傥官银不敷营运。不妨据实奏闻。或地僻难于招商。不妨轻减利息。若取兵丁之息银以为赏恤。是以朕惠兵之心。而成将来累兵之举。则该管大员经理不善之罪。无可宽贷。除从重议处外。仍将亏欠之项。责令赔补　　

○谕兵部。陕西西大通总兵官杜森、年老患病。难以胜任。著休致　　

○云贵广西总督尹继善题。镇安府都康土知州冯御绶故。其子冯锠、年幼承袭。请令故土州妻农氏、暂行协理。下部知之　　

大清世宗敬天昌运建中表正文武英明宽仁信毅大孝至诚宪皇帝实录卷之一百四十九




大清世宗敬天昌运建中表正文武英明宽仁信毅大孝至诚宪皇帝实录卷之一百五十　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十二年。甲寅。十二月。壬寅朔。兵部议覆。云贵广西总督尹继善疏言、贵州台拱地方。既经改镇添兵。请将该镇右营游击、带兵五百名。分驻下秉。即于下秉官兵内。拨把总一员。兵八十名。分防施秉县。再拨外委把总一员。兵二十名。分防新城。撤黄施营原防施秉官兵。分防黄平州。将黄施营改为黄平营。仍听台拱镇管辖。撤平越营原防岩门官兵回本营。于黄平营就近拨外委把总一员。兵三十名。分防岩门汛。其稿贡汛。请拨该镇左营守备、把总各一员。兵二百名驻防。均应如所请。从之　　

○议叙西路搜剿喀桃等处贼夷军功。署宁远大将军查郎阿等、加级升衔有差　　

○癸卯。谕内阁。据程元章奏称、臣以巡抚兼司盐政。所有缉私一事。必赖弁兵协力同心。始克整顿。请嗣后有关盐政事宜。仍令各镇协营、照旧分办督缉。傥有岐视怠忽。臣即据实题参等语。大凡经理盐政。必以缉私为第一要务。从前惟总督李卫、管理两浙盐务时。恤商裕课。事事妥协。程元章接任之后。朕谕令仿照旧规。毋得纷更成法。乃伊管理以来。两浙盐务。虽不至于敝坏。闻已渐不如前。程元章此奏。盖恐将来盐政渐弛。而预留地步、以武弁不归统辖、为卸过之计。独不思程元章为总督已数年。而盐政渐不整理。又岂武弁呼应不灵之咎耶。著照程元章所请。凡拣选将弁。及一切兵马营制。自听督臣郝玉麟办理外。其有关于盐务事宜。著各镇协营、听程元章派办督缉。如有岐视怠忽者。即据实指参。似此文武合为一体。弁兵听其督派。盐务稍有不整。则责有攸归矣　　

○兵部议覆。广东总督鄂弥达疏言、钦州属之东兴街、思勒峝二处。逼近安南。民夷杂沓。私贩甚多。请于龙门协、酌拨千把总一员。兵五十名。防守东兴街。并移钦州州判、驻劄其地。再于该协、抽拨队目一员。兵十七名。防守思勒峝。并令廉州府同知、就近弹压。应如所请。从之　　

○添设广东阳春县黄泥湾巡检一员。移钦州属管界司巡检、驻龙门。琼州属临高县博铺司巡检、驻和舍市。从广东巡抚杨永斌请也　　

○免安徽滁州宣城等十二州县卫、本年分水灾额赋有差　　

○甲辰。办理军机大臣等议覆。署黑龙江将军卓尔海奏言、湖兰河地方。前经议设卡伦八处。但因秋寒暂撤。所有偷采人参之弊。难于查察。请于白都纳打牲瓜尔察、挑兵一百八十名。齐齐哈尔城、旧兵内挑选三百二十名。驻劄其地。编设佐领八个。每佐领设佐领骁骑校各一员。领催各六名。并补放城守尉一员。副总管二员。令其统理。执掌关防。并添设笔帖式二员。应如所请。从之　　

○乙巳。办理军机大臣等议覆。归化城都统丹晋奏言、归化城添设同知等官之处。经臣等奏请覆准在案。查归化城地广事繁。俱系原设同知办理。兼有协同察哈尔鄂尔多斯扎萨克等办理之事。诚不可无分理之人。但添设同知一员。恐转致互相推诿。应请停其添设同知。于归化城南之和林格尔、东之坤都伦、西之托克托城、西北隅之萨尔齐等四处。各添设笔帖式一员驻劄。令与原设同知协办事务。三年限满更换。应如所请。从之　　

○丙午。上御太和殿视朝。文武升转各官谢恩　　

○吏部议覆。陕西巡抚史贻直疏言、西安粮驿二道。同驻省城。办理事件。繁简不均。请将通省盐法事宜。改归驿传道管理。将粮盐道、改为督粮道。驿传道、改为驿盐道。应如所请。从之　　

○丁未。孝惠章皇后忌辰。遣官祭孝东陵　　

○免直隶霸州永清等十四州县、本年分水灾额赋有差　　

○戊申兵部议覆。工部尚书徐本等奏言、臣等奉命浙江审事。查浙江衢州、为福建及两江门户。请将衢协副将一缺。改为衢州总兵官。置中左右三营。以资弹压。衢协原设都司二员。一改为中营游击。一改为城守都司。并添设右营游击一员。驻江山。左营游击一员。驻常山。原设守备三员。一改为中营守备。一改为城守都司守备。其原驻江山守备、改为右营守备外。请另添左营守备一员。防守华埠。再、应添千把各员。除原设千总五员。把总十一员。并将平阳一营。严州、金华二协、各裁千总一员拨补外。请另添把总五员。并于通省简僻各营内。抽拨兵丁三百名。以补衢镇之不足。其提属之严州一协。枫岭一营。处州镇属之兰溪一汛。俱就近归衢镇管辖。至金衢严三府。幅＜巾员＞甚广。查察须有专官。请复设分巡金衢严道一员。驻劄衢州府城。再添设同知一员。驻劄峡口。以资巡查。均应如所请。从之　　

</div>
    <div class="pagination">
<a href="清实录雍正朝实录_page204.html">上一页</a><span>...</span><a href="清实录雍正朝实录_page200.html">200</a><a href="清实录雍正朝实录_page201.html">201</a><a href="清实录雍正朝实录_page202.html">202</a><a href="清实录雍正朝实录_page203.html">203</a><a href="清实录雍正朝实录_page204.html">204</a><span class="current-page">205</span><a href="清实录雍正朝实录_page206.html">206</a><a href="清实录雍正朝实录_page207.html">207</a><a href="清实录雍正朝实录_page208.html">208</a><a href="清实录雍正朝实录_page209.html">209</a><a href="清实录雍正朝实录_page210.html">210</a><span>...</span><a href="清实录雍正朝实录_page206.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
