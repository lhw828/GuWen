<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 107 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 107 页/共 505 页
  </h1>
  <div class="content">
   ○予安徽甯国阵亡参将李芳匪等二十六员祭葬世职加等。　　

○戊辰。谕议政军机大臣等谭廷襄奏、捻会各匪。窜偪淄川。拟回顾省垣仍留军东昌一摺。李城余党。及张守义等匪。由莱芜县境。窜至博山。径扑淄川欲与刘得培股匪合并。虽经副将范正坦在龙口山截剿未容联合而淄川城内贼匪已由东关扑出。高唐青州兵失利。移营城北东关无兵扼扎傥两股匪踪合并。则势成燎原。长山邹平章邱等县。路路可虞。更恐延及省垣。谭廷襄因省东防守空虚。拟派兵因顾省垣随即回省。并留军东昌。摉捕余匪惟莘堂冠馆等属难仅余逃散零匪而直隶股匪纷窜靡定难保不渡河而东。复回老巢前因畿南军情紧要谕令僧格林沁移师直境。先清畿辅再赴东省此时重兵俱聚河西莘堂等属兵力较单。深虑贼匪乘隙东渡。谭廷襄务当严密布置。将该处防务办理妥协后。再行斟酌缓急相机回省。毋得顾此失彼东路贼匪若由淄川西趋省垣则邹平章邱均系经由大路该抚务须派拨兵勇前往迎截并迅饬德楞额富和、及杨通廉各军绕至西北。将捻匪一股。偪向东南。毋令与淄川股匪合并。西偪省垣是为至要。雷凤鸣勇队。既经调赴淄川。即著谭廷襄饬令曾逢年妥为驾驭。并严加约束毋许于经过地方。逗遛滋扰。宋景诗勇队留交保德。防堵莘堂等处。能否静听约束。仍著谭廷襄酌度情形。随时留心防范。毋稍大意。将此由六百里谕令知之。又谕多隆阿奏、遵旨覆奏近日军情一摺。仓头贼巢中隔孝义乔千等镇。虽因军马疲乏。未能得手。然亦不可示之以弱。自当＜??闲＞选精锐更番轮替。使该逆不得休息。俟各营疾疫稍平。然后出奇制胜。自不难一鼓攻克。该大臣疮疾未平内疾复作。著再行赏假二十日。在营安心调理。王万年等枪伤是否平复。著随时查奏以闻。军士前因村镇井水不洁饮之多生疾病。现更多疯癫车□耎脚之证。回性凶狡。恐其于河水上流置毒。可多凿新井以汲水。或多置解毒之药于水中。并可将疾疫之人另为一营派弁照料。毋令仍居大营。以免传染。至所称掘得窖银二十余万两。前已奏充正饷。嗣后并无掘得三百余万两之事。请派员查验等情。朝廷前有风闻。原知或系讹言。未必真确。不得不一为垂询。嗣复据熙麟奏称、闻营内掘得多金。故有拨二三十万两赴甘充饷之谕。既据该将军奏闻并无其事。自系实情。况前此数万及二十余万两。叠据多隆阿详悉奏闻。果有如此钜款。谅该大臣断无不奏之理。省城兵力。实不为单。乃闻逆回游骑竟敢于郭门之外。营垒之旁。追杀汉民。焚毁村庄。以致粮路不通。人心疑惧。瑛棨身任疆圻全无布置。实堪痛恨。著穆腾阿、瑛棨、将省城存兵若干。详细查奏。应留若干守城。若干驻扎城外。其余俱须分别队伍。自近而远。步步进扎遇贼即剿。既可疏通饷道。并免该逆扰近城垣。毋再拥兵自卫。一筹莫展。株守贻误。致干重咎。嗣后多隆阿奏报。如不甚关系紧要者。著毋庸发六百里加紧。以示区别而符体制。将此由六百里各谕令知之。　　

○拨武备院箭五万枝。工部火药十万斤。解赴钦差大臣多隆阿军营备用。　　

○己巳。万寿节遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭文宗显皇帝孝德显皇后暂安寝殿。　　

○遣官祭显佑宫。东岳庙。城隍庙。　　

○上诣大高殿寿皇殿行礼。　　

○诣绥履殿慈安皇太后前行礼。平安室慈禧皇太后前行礼。　　

○御乾清宫。王以下文武大臣、暨蒙古王、贝勒、贝子公等行礼。众官于午门外行礼。　　

○谕议政王军机大臣等、熙麟奏、平凉紧急请饬派兵赴平会剿一摺。据奏甯州邻近白吉原地方。本有陕回句结。近又有三原回匪窜至复有宜君回匪盘踞三水土桥。而平凉府城。为回匪攻扑。势甚猖獗。泾甯二州。又俱戒严。该督现由庆阳派勇赴援。而为数无多。暂扎泾州要隘。以扼陕甘两省之冲。并已咨行甯夏派拨满营官兵五百名。赴平会剿。即著该将军如数派拨。迅速前往。熙麟仍当添募壮勇赴泾。与满兵会合进取。力解平凉之围。该督身任兼圻责无旁贷。当此事机紧要。惟当竭力以图补救。恩麟前奏甘省各路布置尚周自应随时妥为策应。不得以熙麟现到庆阳。于甘境东南一路。辄思诿卸。并著熙麟将筹兵筹饷各事宜。商同办理。延绥官兵。头起已到定边两旗蒙兵。亦由该县前赴固原。并著飞催前进。仍将各路后起之兵。星速催提前来。俟陆续到齐。即著熙麟相机调遣。驿递军报极关紧要。所请由韩城洛川各州县。添设腰站安化定边等属。暂行雇募走卒之处。即照所议办理将此由六百里各谕令知之。　　

○又谕熙麟奏甘饷支绌。晋省未能如额报解。请饬四川将按粮津贴银两。尽数拨解等语。甘肃平凉被围甚急。前此河东拨饷十三万两。尚在围城之中。此外毫无指望。兵勇嗷嗷待哺。情形万分危急。四川前办按粮津贴如有可拨之款。著骆秉章酌量拨解若干。前赴甘肃庆阳军营。以济眉急。甘省固原未复。平凉又复被围该省军务紧急。而各路援兵未到。熊焕章所募川勇二千名。此时亦尚无到甘信息。并著骆秉章飞催前往。即赴庆阳。候熙麟调遣山西协甘之饷。欠解甚多。著英桂督饬该藩司赶紧筹拨。源源报解以顾边陲而维大局。将此由六百里各谕令知之。　　

○拨火器营火箭三千枝。武备院擡枪一百杆鸟枪二百杆。解赴甘肃庆阳军营备用。　　

○庚午。谕议政王军机大臣等、唐训方奏。密陈苗练叛迹复著。请饬僧格林沁等会剿一摺。据称苗练所撤队伍。藏于涡河两岸。蚕食新抚各圩且增修怀远县城。添队死踞。其散练归农之议。则以僧格林沁杀姜台淩为词煽惑众志以图先发制人。唐训方所部粮舟小队。往来涡河。皆被拦夺。现拟率现军四营。由宿州驰回临淮力顾根本。惟逆众且悍。诡谲百出。较直东股匪轻重缓急。判若天渊。请饬僧格林沁来皖。曾国藩、李续宜、拨兵会合堵剿各等语。僧格林沁兼程北来。日内计已驰抵东省。此时若即令其折回蒙亳不但徒劳往返且恐直东匪众。闻风思逞。余焰复张。著仍遵前旨先将直隶股匪全数剿灭。再赴东境。酌量贼情分别剿办。俾畿辅重地。迅就肃清将来移师皖境庶无后路牵掣之虞僧格林沁驻皖已久于苗练情形。知之甚悉。该练叛逆既著。唐训方兵分力单。虽经僧格林沁酌留马勇千名。亦恐不敷剿办。该大臣仍当设法援应。其应如何办理之处。即著详细奏闻。唐训方现已驰回临淮。力扼东路。西南寿州正阳霍邱一带防兵已撤。甚觉空虚。曾国藩前奏所部兵勇。制发逆则不足。制苗练则有余。谅能先事筹维。妥为布置。李续宜现在行抵何处。著曾国藩迅速咨催令其星驰赴皖。与曾国藩熟商。将寿州等处要隘。派兵扼剿。截其南窜之路。唐训方就现有兵力。分投防剿。毋稍疏虞蒙亳余匪未净。傥为苗练句结。势益鸱张。且新抚各圩。亦当力为保护俾为我用。著饬马新贻督同蒙亳一带地方员弁。妥为经理。苗沛霖屡降屡叛。被胁各圩。未必甘心从逆。唐训方仍当出示晓谕。剀切开导。令附近良圩。不至为苗练所煽诱。或即悬立赏格。其有捦献首逆。协助官军杀贼者。即著该署抚奏请破格奖励。庶贼党日孤剿办较易得手将此由六百里各密谕知之。　　

○以江苏高邮办理粮台出力。予道员许如骏等优叙。赏知府金咸等花翎。县丞金养澜蓝翎。　　

○壬申。谕内阁前因僧格林沁等奏、保剿捻出力人员。当经降旨。将侍卫托伦布、隆春、以陆路总兵用。并赏加勇号。副都统舒通额、苏克金、赏穿黄马褂。兹据僧格林沁等奏称、查明前次请奖单内。开写声叙。未能明晰请分别撤销改奖等语。侍卫托伦布、隆春、既经得有勇号。所有前次以陆路总兵用之处著即撤销。阿勒楚喀副都统舒通额著改为以都统记名＜??闲＞放。福州副都统苏克金著改为赏给头品顶带。　　

○谕议政王军机大臣等、僧格林沁奏、督军驰至山东。先将窜捻剿办获胜。现拟进攻淄川。暨遵查宋景诗等情形各摺片。僧格林沁因探悉捻匪李城余党。与张守义等各股。扰及泰安等处。遂由济阳改道甯阳前进。派令赵康侯等步队。驻扎邹县。该大臣会合德楞额之军。在淄川迤东进剿。虽连日叠有斩捦而该匪盘踞淄川城东。暗与城贼句合经官军追至狼山。均遁入淄川城内该大臣现扎淄川迤北。一俟炮位到齐即行移营进偪贼巢相机攻剿。所办甚合机宜。著即催提炮位到齐激励各军。乘机进取。务将刘得培等凶渠就地歼捦。毋任外窜。直隶股匪虽有苏克金等军剿办。该大臣如能早靖东匪。迅速来直必更得力。所查宋景诗等情形均悉。即照所议妥为驾驭。仍将雷凤鸣是否曾有擅杀海群马队情事。查明办理。正在寄谕闲。谭廷襄奏到筹防东路并攻克峄山七寨。收复云谷香山贼巢。现仍催兵进剿。遵查王洛月等各摺片。峄山与凤凰山东西掎角。而云谷山久为峄匪巨巢。此次官军设法攻取办理尚为得手惟现在峄山余匪遁回老巢云谷山败匪并入凤凰山合夥负嵎。恃为逋逃渊薮。必须乘势迅速攻捣。著谭廷襄严饬恩锡等速筹进取。严防各匪乘闲奔突。并著飞催黄国瑞乘此声威。速将兰费余匪殄除埽荡附近一带贼巢。以靖地方。凤凰山贼势既孤攻剿较易为力。著即饬赵康侯。何建鳌步队。会合恩锡等并力攻取。僧格林沁即可就近督饬相机剿办。谭廷襄现已回省著即严饬曾逢年等速将淄城穵濠等事。克日妥办。豫备僧格林沁大军进攻。毋稍延误。山东省城至章邱邹平一带防务。并著妥为布置责成守备张大富等认真防剿畿南股匪。现饬刘长佑督饬诸军办理。僧格林沁仍应随时侦探与刘长佑声息联络。催饬苏克金星速前进。与恒龄马队。合力驰剿。仍将谭廷襄督饬保德将冠县堂邑一带余孽摉除务净并严防河西败匪回窜。与直省官军随时策应毋再任贼往来自如。致干咎戾。所查王洛月即王冠珠现在恩县并未回籍滋事其弟王贯三等亦均未在东等情仍著随时详细访查毋令奸匪得以潜匿。将此由六百里各谕令知之。　　

○又谕、张之万奏、皖匪窜偪豫疆。派兵堵剿并饬余际章回豫各摺片。皖省朱圩踞匪。因僧格林沁派兵往剿避兵窜出纠集各党。四出焚掠。甚属狓猖。张曜等各营。兵力过单。现在攻剿项城等处各匪。势难兼顾。该抚已将派赴河北堵剿之敖天印一军调回辅以刘自顺马队。令其驰赴沈邱探明贼踪所向。迎头截击。著张之万、毛昶熙、即饬该参将等迅速进兵。一面激励乡团随同助剿。毋令寇踪阑入边境。并饬张曜、尹嘉宾、速将尚店袁安愚等寨土匪扑灭。免致句结为患。此股捻匪本系皖省余烬。现复扰及两省边界。诚恐此剿彼窜。蔓延日广。著唐训方迅即派兵会合豫军。两面夹击。以期及早肃清毋稍迟延观望致误事机直隶贼匪。踪迹飘忽分合靡常现在广平大名一带纷窜难保不再扰豫疆。苏克金现已带马队。拟由河南卫辉一带前进著。张之万速行咨催令其迅赴直隶迎头堵击并严饬杨长春等军。扼守临漳内黄一带。不可任令匪踪窜入僧格林沁现已督兵行抵山东淄川县境攻剿踞城贼匪及窜入淄城之李城余党股匪势难遽回皖省俟东省直隶军务。次第肃清再行移师南下唐训方惟当联络涡河南北民圩协助官军毋令被苗练裹胁。并将寿凤两处城乡兵团严密布置。相机进剿。余际昌越境追贼已及麻城。兵疲饷乏。势难再行前进。张之万因庐州戒严。该省偪近皖疆。饬令该总兵回豫。酌留三营。分防商固边境。余兵俱撤回汝郡。著即照所拟办理。陈大＜?氵喜＞等股匪既扰至蕲州。有谋窜黄梅广济宿松东下之说则黄州东路防堵益当严密官文、严树森务当督饬诸军绕向东路兜截迅将该匪就地歼除。不得以驱贼出境。即为了事穆正春等各军尚扎巴河杨朝林一军由白杲进扎黄麻坳。成大吉一军。屯扎团坡。均距蕲州数十里。何以尚未接仗著官文等查明具奏。并著严督诸军速行进剿毋任玩延将此由六百里各谕令知之。　　

○又谕、张之万奏、请饬拨天津炸炮等语皖豫捻逆。屯踞正阳项城新蔡阜阳等处。墙峻濠深。刍粮火药。充牣其中。胜则肆扰。败则负固死守。官军肉薄。徒伤精锐不若借资火器相机轰击。攻剿较易得手。天津所铸炸炮。如尚有存储。自应量为分拨。著刘长佑、崇厚迅速查明天津新铸炸炮。现在有无存储。如能照该抚所请。拨给五尊或八尊。解赴豫营著即配齐合镗炸炮子五六百出。赶紧解交河南张之万军营。并著拣派善于施放之员弁兵丁。管解前往此项弁兵到豫后。即著留于豫省军营。交张之万调遣。仍一面先行覆奏至由天津拨给炸炮炮子。此项铸造经费。仍由河南筹银拨还津局。以清款项。山东李城余党。经僧格林沁击败后窜入淄川与刘得培股匪。互相句结此时僧格林沁一军不得不先其所急。将淄匪埽除。再行移师赴直。惟现在直隶股匪。恐其日益蔓延刘长佑身膺疆寄。责无旁贷。著即就现有兵力。认真攻剿仍随时与僧格林沁会同筹商妥为办理毋稍松劲。将此由五百里各谕令知之。　　

○以太仆寺卿汪元方为通政使司通政使。　　

○以山东峄县攻克贼寨赏知州张体健花翎。余加衔升叙开复有差。　　

○癸酉上复诣大高殿祈雨行礼　　

○遣恭亲王奕?诣时应宫。惇亲王奕誴诣昭显庙。钟郡王奕誴诣宣仁庙。孚郡王奕譓诣凝和庙。拈香。　　

○谕内阁、本年入春以来。雨泽稀少。叠经虔申祈祷。尚未渥霈甘霖。因思天心与民心。默相感召。近来各该问刑衙门。疲玩之习牢不可破。于现审案件。往往积压不办。甚至株连无辜。羁禁囹圄累月经年以致愁苦之气。上干天和。亟应破除积习以消沴戾著问刑衙门将现审案件逐一赶紧清理。务当速审速结。无枉无纵。毋再任意延阁。致滋拖累。以示矜恤而迓和甘又谕前因骆秉章。韩超、各奏云南省城被匪袭陷。督抚司道均被戕害当经降旨令骆秉章派兵援剿。该省文武下落及督抚司道等死难情形。一并详查具奏。乃本日忽据徐之铭报称。迤西逆匪杜汶秀、句结武定嵩明寻甸等处贼匪。于正月初旬。带练众数千先后至省。十三日。马荣又带练三千来省。署总督潘铎令将该练等、拦截在城外住宿止准马荣带跟丁五六十人入城十五日。潘铎在南门弹压。复亲赴五华书院劝谕解散。该逆等抗不遵依。卒然鼓噪。该署督身受六伤登时遇害。徐之铭会同署藩司岑毓英等、分投巷战。署云南府知府黄培林、署昆明县知县翟怡曾、均力战阵亡。二月初一日署总兵马如龙带队进城。将五华书院等处贼营攻破。生捦伪都督李俊并将伪都督马士麟杀毙城内一律肃清。并于李俊身边摉获杜逆所给伪劄。当将李俊淩迟处死各等语与骆秉章等前奏大相歧异。徐之铭在滇有年于回众句结进城。未能先事防范致令督臣被戕府县殉难。该抚尚靦然苟活实属咎无可辞徐之铭著即革职。来京听候议罪。署云贵总督潘铎、万里赴滇不避艰险。卒能见危授命。大节懔然。实堪痛惜。潘铎著加恩照总督阵亡例交部从优议恤。并入祀云南省城昭忠祠。其灵柩由云南回京时著沿途地方官妥为照料。伊子四人著俟服阕后由吏部带领引见。寻予祭葬世职。谥忠毅。　　

○谕议政王军机大臣等、御史陈寯奏直隶奉天未经报垦黑地请饬催查一摺。据称直隶近畿一带及奉天大小凌河等处呈报黑地者俱有部文行查至今除昌平州外。升科者甚属寥寥。均由地方官吏徵收入己。且遇报地之人奉部行查必多方勒索。令其认诬甚或加以非刑等语。地方官徵收钱粮丝毫皆应归公岂容任意隐匿。若如该御史所奏竟有将呈报黑地私行徵收。延不呈报升科甚有将报地之人抑勒刑偪。令其认诬者实属可恶著万青藜林寿图刘长佑、将顺天直隶所属各州县呈报之黑地。确切查明并著玉明和润、德椿、恩合于奉天锦州所属地方。一律清查。其大小凌河等处已经报部之黑地。并著速行详查报明户部存案。其漏未呈报者。一并清查。该兼尹府尹将军总督副都统等、务须拣派妥员分路查勘。认真清理固不得率行招告致启奸民攘夺之风亦不得任听州县藉词延宕如有隐匿稽迟。即行据实参办。毋稍徇隐原摺著钞给阅看将此各谕令知之。　　

○又谕徐之铭奏、迤西逆匪杜汶秀句结武定等处贼匪谋袭省城。署督臣等被戕现经剿办省城内外。一律肃清一摺。前因骆秉章韩超先后奏报云南省城失陷当经降旨宣布寄谕骆秉章等、以川黔军务均尚未竣势难即行进剿惟当力守东昭防贼四窜于川黔接壤处所。一体严防。以为他日进兵地步。兹据徐之铭所奏。云南省城失陷情形与前骆秉章等所奏均各歧异。阅徐之铭所奏迤西逆匪杜汶秀、遣其伪大都督李俊等乘马如龙出省未回句结武定嵩寻等处回匪数千赚入省城经督臣潘铎饬令出城驻扎遣散。忽于正月十五日。潘铎在五华书院被戕回匪全拥入城。徐之铭赴掌回教马德新寓所会议防守并好言抚慰飞催马如龙檄调各路练勇。于二月初一日回省。商同署藩司岑毓英等分投攻打城内贼营贼已败溃出城城内肃清并将捦获之李俊等处死等情种种支离殊难凭信云南省城现在情形殆不堪问贾洪诏亟应赴任惟贸然前往于事亦属无济著即仍遵前旨率同林鸿年等前赴昭东驻扎将滇省实在情形确查具奏并即出示晓谕仍分良莠不分汉回一切持平办理将徐之铭屡有被参之案。此次省城之变自请治罪。朝廷另＜??闲＞该抚赴滇。系为安辑地方并非以徐之铭抚回为罪等语剀切开示以杜奸人从中煽惑韩超前派李有恒带兵驰赴东昭援剿兵力尚单曾经谕令骆秉章酌派官军前往。协同防守。所有东昭各军。即著贾洪诏妥为统率。以资镇遏。张亮基何日行抵黔省。劳崇光计亦可到。即著会同将滇省情形侦查的实。如何办理。与骆秉章熟筹。迅速具奏此时川黔与滇接壤各路防堵尤应严密该督抚等务当妥为布置以防奔突并为将来进剿地步张亮基未到以前。韩超仍属责无旁贷。不得辄思诿卸潘铎带有家丁八人是否均被戕害著骆秉章。贾洪诏查明。询悉此事启衅根由具奏徐之铭原摺著钞给骆秉章等阅看。将此由六百里各谕令知之。予云南省城殉难署知府黄培林、署知县翟怡曾、千总郑秉忠、沈国标祭葬世职加等。　　

○甲戌。谕内阁、耆龄奏、甄别贪劣不职各员请旨革职一摺。福建候补同知章基操守平常。屡遭物议。候补同知许廷昌委办厘捐诸多弊混。候补同知王于宗委办捐输卑污贪鄙候补同知庆琛不洽舆情诏安县知县钱宝懿任性妄为劝捐尤多流弊候补知县吴荣鄙陋无能。难期振作候补知县丁嘉瑚当差懒惰。吏治茫然候补知县李钺品行卑鄙。惟利是趋。试用从九品叶珍当差懈怠试用未入流丁桂芬言多荒谬。崇安县典史胡世亨不守官箴。致招物议。均著一并革职。章基庆琛钱宝懿吴荣丁嘉瑚李钺等所有承办捐厘舞弊。纵容兵役械斗。及欠解地丁粮米。均著各归本案交左宗棠、徐宗干、查办参追。　　

○谕议政王军机大臣等、刘长佑奏亲督各军截剿股匪殆尽余匪悉数渡河一摺另片奏东省莘堂冠馆之闲贼巢林立请饬山东抚臣于大兵进剿之日调派柳林团勇助剿等语。逆匪窜扰直境分南北两股。意在牵掣官军经刘长佑督饬各路带兵文武员弁。合力兜剿先后在翼州沙河临洺等处歼毙贼匪甚多。该匪被剿狂奔。由尖庄东北之蒋家庄等处。悉数渡河。著刘长佑督同臬司。迅将河西防守事宜。严密布置并酌派马步各军齐赴沿河。择要驻扎力杜回窜之路。河东捻教各匪甚多。该匪现已窜回老巢东省官军亟应尽力剿洗。著谭廷襄严饬保德。督率各营兵勇会同直隶。各军。将窜回河东股匪两路夹攻。务须责令悉数歼除。不可粉饰迁延再贻后患。僧格林沁进兵淄川蕞尔县城谅不难克期攻拔。此股窜回河东之匪。如东省兵力不敷分剿仍著该大臣妥筹策应东省匪徒蔓延十余州县匪首之多以莘冠为最百姓被其煽惑胁从以致良莠不分将来大兵进剿。该匪散归各县各村甲长既不敢据实举报地方官复从而讳饰之凯撤后该匪乘闲啸集。余烬复然。贻患伊于胡底堂邑之柳林团不肯从贼各匪与之为仇誓必破其团而后快。朝廷早有所闻该团势成孤立若地方官与之联为指臂。该团无不乐效前驱著僧格林沁、谭廷襄选派明干大员酌调该团勇丁。随营助剿导引前路庶可以指贼所在摉杀无遗。被胁良民。亦不至无辜被戮。程顺书李汶光。临阵乞降。日久终恐反侧刘长佑现虽设法羁縻。务须妥筹区处。将此由五百里各谕令知之。　　

○又谕、耆龄奏、台湾官军剿匪情形。添派曾元福驰往夹剿及嘉义解围。并遵将闽省援师。分驻金处各属情形各摺片。台湾逆匪本系乌合之众。乃剿办几及一年。兵勇愈多而未能得手即此次嘉义解围亦是笨港绅民之力居多是否吴鸿源等不能得力。抑系事无专责各相观望该郡为闽省屏蔽。岂可任令肆扰。现在义勇等得有胜仗。军声渐振。左宗棠虽驻扎严州。相距较远。第身膺兼圻。责无旁贷。该督晓畅戎机即著统筹全局。严饬各将士迅将斗六彰化克复及早蒇事。并著徐宗干洪毓琛就近商办。毋任稽延。耆龄援浙各军。前谕统归左宗棠调度。现在分扎东阳等处。尚足为后路声援。惟据该将军奏称、经费支绌量为裁减左宗棠所统兵勇。是否足敷布置傥闽军尚可裁减自应酌量裁汰。以节饷需并著该督妥筹办理以副委任将此由六百里谕知左宗棠徐宗干、并传谕洪毓琛知之。　　

○又谕、前因已革哷徵呼图克图解送到京特派文祥会同都察院堂官审办。并令将满庆先后奏报情形汇案秉公查核。兹据该大臣等、查明覆奏据称哷徵不能约束僧俗致因布施小事启衅实有应得之咎惟据供称满庆调汪曲结布来藏。曾收受元宝八十个案关徇私纳贿虚实均应彻底根究。至满庆所奏哷徵专权骄横调兵滋事并使蒙古喇嘛假冒王公名色及拆桥逃遁各情均与哷徵现供不符请饬福济会同景纹逐款讯办等语。哷徵呈诉汪曲结布贿送满庆元宝一节虽据供称传说之张喇嘛。业已身故无凭提质惟满庆前后各摺始则奏请京中能事喇嘛赴藏继又恳派汪曲结布。辅佐达赖喇嘛已属自相矛盾又屡次奏报。均称两造斗杀该大臣开导劝解。迨奉旨查询哷徵逃走情形又称谕令僧俗围住惜德寺。并派兵追缉哷徵是此事皆由满庆主持调派尤与前后情节不符且汪曲结布果系外番畏服何以当哷徵禀革之时满庆不为保留。且回文内称办理甚善前据骆秉章奏查访西藏启衅情形一摺亦与满庆奏报情形迥异种种疑窦诚难保无别项情弊。著福济景纹提集人证秉公逐款详讯一俟得有确实情形定拟具奏不准稍有回护瞻徇。自干咎戾至满庆所奏酌拣番目请补噶布伦等缺。及筹议变通章程五条皆系转据李玉圃、汪曲结布、二人禀词办理有无情弊。并著福济景纹、查明核办。哷徵呼图克图等、如令其赴川对质。道途多梗恐致耽延时日。已交理藩院转饬喇嘛印务处看管矣原摺著纱给阅看将此各谕令知之。　　

○署贵州巡抚韩超奏、遵查逆首姜映芳委系临阵生捦。现已正法。余党亦均逃散。报闻。　　

○补铸云贵总督关防从云南巡抚徐之铭请也。　　

○以约束勇丁不严革江西游击萧耀煜等职。　　

○以贵州剿办安顺等处苗教各匪出力。赏参将曹元兴二品封典。知县张师敬、副将全祖凯、吴得胜、都司张开友、何显仕、巴图鲁名号。同知王作舟、都司胡永福等花翎。知县庭中杰等蓝翎。余加衔升叙有差。　　

○上以孟夏时享太庙。自是日始斋戒三日。　　

○乙亥。以神灵显应。加山西襄垣县昭泽王封号曰康惠。　　

○谕内阁、镶红旗满洲奏、已革副都统所兼世职应否仍留本身之处。请旨遵行等语。已革副都统侍顺所兼二等男爵、勋旧佐领、均著加恩仍留本身。无庸另行拣送承袭。　　

○又谕、前因御史何福咸、奏参署沭阳县知县蒋懋勋贪酷不职玩视民命各款。当经谕令曾国藩李鸿章查明惩办。兹据奏称蒋懋勋被参贪酷各款尚无实据。惟于顾喜殴伤朱日昌一案仅委典史相验实属不合又于访闻监生徐德嘉窝匪分赃一案并不虚衷研鞫录供详办辄因徐周氏泼悍辱骂。即将该监生夫妇。一并当场杀毙。实属任性妄为。请旨革职讯办等语江苏补用直隶州知州署沭阳县知县蒋懋勋、著先行革职典史钱步高著一并撤委。交吴棠就近提集人证卷宗。秉公严讯确情会同曾国藩等按律定拟具奏。谕议政王军机大臣等、御史王兰谷奏发逆渡江北窜。军务万分紧急。天长盱眙防守空虚。查有六安州绅士记名盐运使李元华谋勇兼优从前六安失守。该员毁家纾难。募集练勇。连克六安英霍州县各城。所向有功。惟生性抗直致为营员所忌。良将置散投闲。殊为可惜。请饬令带勇驻扎天长盱眙一带以收得人之效各等语。李元华现在何处其从前所练之勇。已否遣散。其人是否可用著吴棠、唐训方查明据实具奏。如该员才干谋略。实能如该御史所陈。即一面奏闻。一面饬令迅带练勇数千。前往天长盱眙一带扼要驻扎。防逆匪窥伺里下河之路。于保全完善。实有裨益。原摺均著钞给阅看。将此由五百里各谕令知之。　　

○又谕、李鸿章奏官军攻克太仓州城。杀贼净尽一摺。览奏甚为欣慰。逆首蔡沅漋踞守太仓。敢以乞降诡计。误我军情。实属罪大恶极。经程学启将该逆生捦裂尸并将城内余匪悉数围杀。自应如此办理以儆凶顽现在太仓既复则昆山贼胆必寒乘此破竹之势不难克期攻复著李鸿章督饬程学启会同戈登、指日攻克进规苏城以牵忠逆北窜之势常昭虽甫经解围。而现与瀛上各军声势联络。可保无虞。若骆国忠等能出奇伺隙亦足以扰贼谋。并著该抚密筹办理以收多方误贼之效。本日据御史王兰谷奏金坛三次被围。均由绅民捐赀办团协同官军战守请饬查明奖励等语金坛以弹丸小邑。固守至一百三十日之久该绅民等捐赀协守情殊可悯。著李鸿章查明奏请补奖。以昭激劝。至该御史所称。该绅民等现在附居镇江左近。希冀招集流亡。办团助剿克复金坛。揆之情理恐难有成且难保非该御史因欲速邀奖叙。为此耸听之词并著该抚酌量办理原摺著钞给阅看。将此由六百里谕令知之又谕、谭廷襄奏督军剿办沂属棍匪全境围寨一律肃清一摺。另片奏、亲带小队驰赴淄川会剿等语沂州府属民风强悍兰费等县匪圩林立。分旗别寨。各自称雄现虽慑于兵威不敢抗拒。恐撤防以后。故智复萌。暗长潜滋。不可不加意防范。著僧格林沁谭廷襄严饬该员弁摉捕余匪务尽根株并密饬该地方官。随时侦察新抚各圩如稍萌反侧即迅速拏办从重惩治以儆其余现在教匪与刘双印等合股。由凤凰山窜向新泰县之三里庄翟家庄一带。教匪老巢自必空虚谭廷襄催令黄国瑞拔队由宝泉崮一路进攻。著即飞饬该总兵迅速会同各军乘虚进捣。埽穴捦渠廓清兖境并著檄饬都司杨通廉等军驰往泰安。扼贼北窜之路淄川踞匪。丑类甚多僧格林沁督穵长濠并添调炮位进攻不难克复。第该匪穷蹙他窜亦意中事不可不豫为之防。谭廷襄现赴淄川务当严饬章邱等县调集团勇四面兜击第该匪遁窜无路官军一鼓歼除方为妥善将此由六百里各谕令知之。　　

○署山东巡抚谭廷襄奏山东省补行同治元年大计请俟军务稍定举行从之　　

○以江苏上海等处团练出力赏在籍郎中潘曾玮按察使衔员外郎衔主事潘馥等花翎。同知吴世琳等蓝翎余升叙有差。　　

○以甘肃隆德攻破贼巢。予知县李超群等加衔升叙开复有差。　　

○予甘肃秦安阵亡知州托克清阿祭葬世职如道员例于死事地方暨本旗建立专祠。　　

○丙子。上以孟夏时享太庙前期亲诣行礼。　　

○谕内阁、军兴以来各直省百姓惨遭荼毒凡有临难捐躯守义殉节者一经地方大吏奏闻无不立沛恩施优予恤典因思汉回皆朝廷赤子国家一视同仁。原无歧异去年陕省逆回滋事以来延及甘肃地方。亦有被其煽惑者朝廷命将出师。分投剿办特以该逆回等攻城戕官叛迹昭著。非大加惩创不足以戡暴乱而安善良。并非以凡属回民。即应概行诛戮也各该省回民。受国家二百余年豢养之恩岂尽甘为匪类。闻各省良回中。深明大义。或被胁不从。以致仗义捐躯全家遇害者。颇不乏人哀此无辜。殊堪矜悯前已叠经降旨谕令统兵大员等、止分良莠。不分汉回谅各地方官吏、及带兵员弁等。必能仰体祗遵办理。惟念各处殉难被害回民。转致淹没不彰与甘心叛逆者。同归于尽。不得与汉民一律同邀恤典。殊不足以示矜恤而广皇仁。著陕西甘肃等省地方大吏及统兵大员等于各该地方回民中。确切访查。如有实系良回。不肯从贼被逆回偪胁奋身死节及合门殉难者一体分别查明。奏请旌恤。毋得稍存汉回成见以示大公。　　

○上以常雩祀天于圜丘。自是日始。斋戒三日。　　


大清穆宗继天开运受中居正保大定功圣智诚孝信敏恭宽毅皇帝实录卷之六十三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年。癸亥。夏四月。丁丑朔。享太庙。遣惇亲王奕誴恭代行礼。　　

○上诣绥履殿问慈安皇太后安。平安室问慈禧皇太后安。至乙巳皆如之。
  </div>
  <div class="pagination">
   <a href="清实录同治朝实录_page106.html">
    上一页
   </a>
   <span>
    ...
   </span>
   <a href="清实录同治朝实录_page102.html">
    102
   </a>
   <a href="清实录同治朝实录_page103.html">
    103
   </a>
   <a href="清实录同治朝实录_page104.html">
    104
   </a>
   <a href="清实录同治朝实录_page105.html">
    105
   </a>
   <a href="清实录同治朝实录_page106.html">
    106
   </a>
   <span class="current-page">
    107
   </span>
   <a href="清实录同治朝实录_page108.html">
    108
   </a>
   <a href="清实录同治朝实录_page109.html">
    109
   </a>
   <a href="清实录同治朝实录_page110.html">
    110
   </a>
   <a href="清实录同治朝实录_page111.html">
    111
   </a>
   <a href="清实录同治朝实录_page112.html">
    112
   </a>
   <span>
    ...
   </span>
   <a href="清实录同治朝实录_page108.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
