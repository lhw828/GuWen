<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 420 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 420 页/共 502 页
  </h1>
  <div class="content">
   ○又谕、翁同书奏、太和亳州击退捻逆、并颍州等处、现办剿抚情形一摺。太和县城。于九月二十四日解围。其另股捻匪。由石家营窜扑亳州。亦经署知州博铭、会同总兵朱连泰等、督饬练勇击退。至颍州一带居民。为捻匪迫胁蓄发。非皆甘心从逆。前因湖南巡抚骆秉章、于逆贼窜楚时。出示招抚胁从。至二万余人之多。办理妥善。曾经通谕各路统兵大臣、及各督抚、查照办理。现在翁同书、于颍阜各属。被胁民人。剿抚兼施。除南召润河、及沙河以南等处圩民。业经薙发归正外。其余被胁入夥之人。但能薙发投诚。即属良民。一体给与免死护票。地方文武。毋得妄加杀害。果有材能尚堪效用者。并准其投营效力。立功后准予保奏。其或投诚后故智复萌。心存反覆者。仍著悉数剿除。毋稍姑息。以副朕仁育义正。一秉大公至意。　　

○浙江巡抚罗遵殿奏、筹解饷需。并经过地方情形。得旨。海运务期赶办。京协暨防堵各饷。尤应随时筹拨。源源接济。通省道府。以及前任藩司。现任臬司。声名才具若何。认真察访密奏。不准一字欺饰。　　

○旌恤殉难陕甘靖逆营游击汪永桢妾张氏。　　

○旌恤浙江永康县殉难绅民徐佐等十五名。烈妇姚徐青妻周氏等五口。　　

○乙卯。谕内阁、袁甲三奏、请将遣戌游击、留营效力等语。已革游击杨国正、前因郑魁士奏参、不遵调度。当经降旨革职。发往军台。兹据袁甲三奏称、该游击骁勇善战。请留营效力。杨国正、著准其暂留袁甲三军营。戴罪自效。以赎前愆。　　

○谕军机大臣等、前因胜保沥情吁请回京穿孝。降旨令袁甲三署理钦差大臣关防。督办皖省军务。并谕令于到营后。整顿一切。以资统率。本日据袁甲三奏、皖省军务。万分吃紧。增兵增饷。一时均形掣肘。恳请饬曾国藩、署理钦差关防各等语。曾国藩前有分路大举入皖之议。因派援广西之萧启江等军。一时未能撤回。不知何时可以入皖。而皖北捻逆遍地。胜保攻剿怀远。正当吃紧。岂可统率无人。致有松懈。况曾国藩、所部。皆楚南兵将。于皖北情形。未必熟习。袁甲三前为胜保帮办。所有统带马队各员。皆所熟悉。但能力加整顿。便可进攻怀远。迅埽贼氛。该署大臣当仍遵前旨。迅速启程前往。以便胜保交卸回京。至胜保穿孝。为期不过百日。袁甲三此行。原系暂署。傥胜保到京后。另有差使。再行简派大员。前往安徽。代袁甲三之任。届时听候谕旨遵行可也。将此由六百里谕令知之。　　

○实授袁甲三漕运总督。仍署钦差大臣。督办安徽军务。　　

○丙辰。谕内阁、肃顺、文彩奏、查勘内城河道、请派大员、会同奉宸苑、办理挑浚一摺。此项工程。著派瑞麟、周祖培、会同奉宸苑堂官、迅速挑穵。事竣验收后。核实报销。　　

○又谕、胜保奏、请将已革游击、留营效力等语。直隶提标后营游击保英、前因天长失守。革职发往新疆。效力续罪。兹据该大臣奏称、革员被参后。数月以来。临敌争先。尚知愧奋。保英著暂免发遣。戴罪留营效力。以赎前愆。　　

○谕军机大臣等、僧格林沁、恒福奏、遵旨议覆海口撤防各事宜。并恒福密陈僧格林沁办防劳瘁。请令入都陛见。来春再行赴津各一摺。前因何桂清奏、探闻夷人、有欲往盛京山海关之说。随谕僧格林沁、于撤防时。至山海关相度防务。兹据僧格林沁奏、山海关地方。曾经往来数次。该处无险可扼。设使夷人登岸。惟有诱令深入。聚而歼旃。具见该大臣成算在胸。著俟明春赴防时。再行往勘。僧格林沁、自正月到防后。筹画调度。不辞劳瘁。夏间击退夷船。大彰挞伐。迄今又逾数月。朕欣慰之余。时深系念。现届节候严寒。海河冰冻。俟南来漕船。无复到津。即知夷船断难驶至。该大臣即带领京营官兵回京。以资休息。恒福著即回保定。以便整理地方公事。所有留防兵丁。统交乐善管带。仍著严密防范。毋得稍涉疏忽。除轮流防守炮台外。其余或择附近地方。令其栖止。以示体恤。著僧格林沁、恒福、斟酌办理。仍著乐善、妥为弹压。毋令滋事。应需饷项。前已谕令文煜、由山东拨银十万两。赶于年内解到。能否足敷三月支放。留防兵饷。应否照防兵开销。抑或仍照征兵之处。并著查例具奏。至山海关应添防兵。除卓索图盟兵一千名。本日已饬调、并交协理台吉阿勒坦提普博木济特带领。于明年正月底到关。届时著派珠勒亨、前往管带训练。其通永宣化官兵各五百名。即著恒福、先期调拨。其由甯河至山海关、沿海一带。团练事务。即著传谕山海关监督、会同候补道柏春、妥为办理。无得有名无实。所有兵勇。均交格绷额统带。毋庸另派大员。盛京应办防务。亦经谕令玉明等、豫备筹画矣。将此谕令知之。　　

○又谕、特普钦奏、夷酋绕越行走、无由会晤、现拟另行确探开导一摺。特普钦行抵黑龙江城后。据夷目布色依文称、木酋即可到城。而探听该酋。已绕越江城。由左岸径赴海兰泡。及派爱伸泰亲往海兰泡。布色依又称、未经接见木酋。并有何日到来。亦不能定之语。据奏已饬爱伸泰、另行确探。而该署将军拟即回任。原为该酋屡次爽约。未便日久守候。惟夷情诡谲。其避匿不见。安知非豫为狡赖地步。兼恐爱伸泰所言。或有含糊之处。海兰泡现已冰冻。未能前往。仍著设法侦探。俟木酋至黑龙江城一带。该署将军即前往与之一晤。将乌苏里绥芬地方、距其国都较远、不能任其占踞之处。详细开导。即未能片言定议。亦使彼知中国断不肯将绥芬乌苏里等处。许给借住。以杜其无厌之求。免致该酋回国后。明春复来。更肆猖獗。将此由五百里谕令知之。　　

○又谕、何桂清奏、探闻＜口英＞口□佛等国。明春必来寻衅。并有不在津沽、而在盛京山海关等处之说。虽夷情诡诈。未可尽信。而思患豫防。理宜周密。现在山海关一带。业经僧格林沁、奏请添拨兵勇驻劄。其盛京之没沟营、田庄台等处。据僧格林沁奏、前已拨解铜炮八位。现又拨解洋铁炮四位前往。该将军谅已布置周妥。所有兵丁。虽有奇淩阿等统带。不可无大员督率。著玉明俟来春冰泮时。即督带防兵。并新练之马队二百名。亲往该处驻劄。并著景霖、激励民团。以助兵力。如有夷船驶至。即诱使登岸。痛加截击。聚而歼旃。毋得稍存大意。将此谕令知之。　　

○又谕、胜保奏、偪攻怀远、击退援贼、并攻克县城各一摺。捻首张乐行、自上年四月闲。窜踞怀远县城。到处煽诱。蔓延淮河南北。北等凶渠。亟应赶紧歼除。方免复肆句结。据该大臣所奏、十三日夜间。击毁浮桥。想此时张逆、已夺路逃窜。迨克复怀城。余贼向西奔逃。亦未指明何处。著该大臣督饬各军。实力穷追。务将余匪□□穴□又□捕净尽。并探明张逆逃往何处。认真追捕。庶不致克一空城。贻患他处。现在该大臣拨兵防守怀远。仍著酌抽兵勇。进捣临淮。毋稍迟延为要。将此由六百里谕令知之。　　

○钦差大臣胜保奏、官军攻克怀远。请将游击黄开榜等、酌加奖励。得旨。十三日夜。击毁浮桥。想张逆已豫为走路。祇賸余贼。故攻克若是之速。并甚不费手。特分为二次拜发。不独不泯前夜之功。兼为后文伏笔。殊属非是。　　

○以克复安徽怀远县城。赏守备张得贵、花翎。游击黄开榜等、加衔升擢有差。　　

○以江苏六合军营失利。革提督李若珠职。钦差大臣和春、下部议处。予阵亡副将蔡其骠、都司唐义洪、杜照瑞。守备邓全禄、外委雷声扬、祭葬世职。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百九十八　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。己未。十月。丁巳。上御洞明堂。句到陕甘、浙江、江西、情实罪犯。停决陕甘斩犯九人。绞犯二人。浙江斩犯五人。江西斩犯二人。余五十人予句。　　

○谕内阁、户部奏、查明革商欠项、应照官款归案追办、请旨更正、并将蒙混办稿之司员、研讯治罪一摺。五宇官号欠款。上年经户部具奏清结。该核对宝钞处司员、辄将五宇亏短官款、作为私欠办理。不惟蒙混。实属有意钦罔。兹据该部自行查明。著刑部查照更正。所有奏交刑部之宇谦革商张兆麟、并移交五城追缴之宇升革商韩得禄、及奏交刑部追缴捐钞之宇恒革商顾青田等、应追官款。尚未完结。著一并交派审王大臣、归案从严刑讯催追。如限满不完。即行加等治罪。已革郎中王正谊等、于核对宝钞处、有意蒙混。种种弊窦。著交派审王大臣、查明该部所指各情。详细逐层严讯。勿任狡赖。郎中暹福、管理官钱总局。兼管核对处。奏稿存稿均经画押。并核对处随同画稿之司员、均有应得之咎。著俟定案时、咨交吏部、分别议处。户部侍郎基溥、宝鋆、于办理清结五宇奏稿呈画时。未能查出。均著交部议处。其曾经画稿之前任户部堂官。著查取职名、一并交部议处。大学士瑞麟、尚书肃顺、周祖培、侍郎梁瀚、刘昆、并未画稿。且系自行查出。均著加恩免议。宇谦革商张兆麟、宇升革商韩得禄、宇恒革商顾青田、宇丰革商马锡禄、亏短官项。著追年余。或全未完交。或以钞条、现钱帖等项虚抵。实属胆玩。著派出王大臣、将该革商等京寓家产赀财。并自开铺户。查封备抵。宇恒保铺长茂号、宇升保铺隆和聚记、宇丰保铺双盛寅记、宇谦保铺云益号、均著一并查封。保人王廷荣、樊大旺、刘德全、从九品邓文槐。著步军统领、顺天府、五城、一体严拏。归案讯办。　　

○又谕、奉宸苑卿载鷟等奏、镜清斋失去物件、查明参奏一摺。据称、本月初十日。查看各处地面。至镜清斋。该处园户头目等、并未在园。旋查出有失去物件等情。园庭禁地。理宜严肃。该苑丞达他等、漫不经心。致将殿内陈设失去。迨至步军统领衙门。起获赃犯。始行知觉。实非寻常疏忽可比。奉宸苑苑丞质善、著先交内务府议处。失察之奉宸苑卿载鷟、乌勒洪额、均著交部议处。其直宿达他等、俟审明定案时。奏请分别惩办。　　

○谕军机大臣等、据步军统领衙门奏、湖北通山县职员谭觉先。遣抱告杨安、以生员陈用中、于咸丰四年贼扰该县时。偪令伊主递册降贼。并陈用中之子陈学源、从逆戕官。抢掠伊主财物。迨地方克复后。该署知县孔继廉、准令陈用中等、复充团长。接任知县王颂三、复将在押逆犯吴鹤元等释放。以致该犯等、焚烧县署。攻扰义甯。烧毁伊主房间。伊主并伊主之子谭贞吉。先后赴巡抚总督前控告。委员审讯属实。乃委员因知县禀伊主咆哮。将其收押等情。赴该衙门呈控。生员从逆。助恶戕官。扰害地方。情罪甚属重大。如果属实。亟应严行惩办。著官文、胡林翼、亲提人证卷宗。秉公研讯。按律定拟具奏。毋许稍有不实不尽。其呈递逆凭等件。并著发交该督抚查阅。将此谕令知之。　　

○又谕、何桂清奏、咪国使臣、请将条约宣示各口、先在潮州、台湾、开市一摺。何桂清在昆山。与咪唎口□坚使臣华若翰、会晤。该使臣坚以宣示条约等三事为请。此外各条、及上海善后章程税则。均照前议缓办。经该大臣与该使臣、要约明白。该使臣、惟求恩膏速沛。俾永久相安。情词尚属恭顺。加恩著照所请。所有潮州、台湾、两口。准咪国先行开市。并照新章、完纳船只吨钞。其余新章税则等项。暂缓举行。该大臣即行文各海口、一体遵照办理。其潮州、台湾、两口内。应行设关徵收商税之处。并著会同该督抚、妥议章程具奏。将此由六百里密谕知之。　　

○又谕、户部奏、革商亏短官项、请饬原籍各督抚、查抄产业等语。户部开设宇字官号。查出革商亏短官项甚钜。著追一年有余。或全未完交。或以钞条、现钱帖等项虚抵。实属胆玩已极。大干法纪。经该部查得宇升革商韩得禄、系山西汾阳县人。宇恒革商顾青田、系浙江上虞县人。宇丰革商马锡禄、系直隶枣强县人。著恒福、英桂、罗遵殿、密派妥员。会同各该地方官。将该革商等、原籍田房铺户产业。速即严密查封。报部核办。毋许丝毫隐匿。傥承办官员。有纵容隐瞒等弊。立即严参治罪。将此各谕令知之。　　

○又谕、有凤奏、楚防情形较缓、黔省贼氛复炽、现拟移师进剿一摺。据称、粤逆被剿南窜。距川省已远。惟黔省婺川、及松桃等处。教匪复炽。偪近川疆各处。恐粤逆潜入句结。现在到防兵勇。一万有余。足敷调拨。正可乘此兵力厚集之时。出境相机进剿。与黔省官兵、合力夹击。俟婺川等处、一律肃清。即移此得胜之师。前赴酉秀。会剿猫猫山教匪。著有凤、与蒋玉龙、先期议定。会合邻境绅团等、同日进剿。以牵制贼势。总期以剿为防。不致虚糜军饷。至滇匪窜扰筠连等县。提督万福等、驰往剿办。前经谕令将防堵酉秀黔彭一路官兵、酌分一半。派得力将弁、带往叙州。协同剿办。此时是否将次蒇事。著有凤、将近日剿办情形、详晰驰奏。将此由五百里谕令知之。　　

○予安徽泾县阵亡游击石玉龙、申明照、祭葬世职。　　

○蠲缓直隶武清、固安、永清、东安、卢龙、东鹿、安、天津、青、静海、沧、南皮、盐山、庆云、晋、稿城、邢台、唐山、平乡、广宗、钜鹿、内邱、任、永年、邯郸、肥乡、曲周、广平、鸡泽、磁、大名、南乐、清丰、丰润、玉田、南宫、新河、武邑、衡水、柏乡、隆平、临城、甯晋、深、武强、甯河、无极、沙河、南河、成安、赵、饶阳、五十二州县、及津军厅、被水被旱村庄新旧额赋有差。赈固安、永清、东安、三县灾民口粮。并给房屋修费。　　

○戊午。谕军机大臣等、蒋霨远奏、军务吃紧、兵饷告竭、请饬催川楚协饷接济一摺。贵州上下游地方。尚未肃清。毗连川省。复被贼扰。粤匪又欲假道黔境。防剿正在吃紧。各营兵练。应支饷银。积欠至数月、及年余之久。断非空言所能抚慰。四川应解黔饷。仅据解过银二万两。湖南则以现办军务、未能筹办解为词。当此军务紧要之时。需饷实难刻缓。著有凤、骆秉章、迅将应拨黔饷。赶紧筹解。纵不能如数拨给。亦应先解数万两、以应急需。以后源源接济。毋稍推诿。将此由五百里各谕令知之。　　

○又谕、据蒋霨远奏、黔局无铜供铸、请援案拨借滇省运存泸店京铜、以资鼓铸等语。黔省岁需俸饷等项。例将搭放之制钱。按季酌发。现因军务。不能另筹铜本、赴滇采办。所有例搭钱文。无从筹措。滇省运存泸店京铜。当尚不少。著张亮基、徐之铭、查明存铜若干。准其援案如数拨借铜一百万斤。并著蒋霨远、派员提解赴局。以资鼓铸。将此由五百里谕令知之。　　

○贵州巡抚蒋霨远、奏官军攻破峰岩贼＜屯土＞。恳将出力人员、择尤保奏。得旨。自去腊至今岁仲秋。虽屡有斩获。并未大胜。姑念该官兵等、于兵单饷缺之时。尚能不避艰险。冲锋冒镝。著准汝择尤酌保数人。其出力稍次者。俟续有获胜。方准汇保。　　

○己未。谕内阁、户部查明五宇革商、亏短官款。并司员蒙混办稿。当派端华等、分往各处。将该革员、及该革商等、寓所家产、并自开铺户查封。兹据端华等覆奏、查封家产什物、开单呈览。所有已革司员台斐音、王正谊、李守愚、荣溥、吴廷溥、李寿蓉、凤山、贾铭慎、及各革商等。均著派审王大臣。会同刑部、严行审讯。有无隐匿寄顿。毋任狡赖。已革商人马锡禄。前期搬运什物、并伊眷属。已赴通州。显有隐匿情弊。著顺天府、严密缉拏。查封备抵。已革商人张兆麟住房。据供系张成借与居住。是否属实。著该王大臣、会同刑部、审明办理。其在逃各犯。著步军统领衙门、严拏务获。归案审讯。　　

○又谕、礼部奏、举人覆试逾限、尚非有心规避、请旨遵行一摺。福建台湾府举人王献瑶、前次会试。因道路梗塞折回。今又因航海遭风。以致迟误。虽已满三科覆试例限。惟远隔重洋。事出有因王献瑶、著准其于明年补行覆试。　　

○又谕、胜保奏、遵保盱眙出力人员、开单靖奖一摺。逆匪复窜盱眙。经官兵奋勇击退。在事出力员弁。自应量予恩施。以昭激励。此次胜保所保文员。并未声叙劳绩。且人数众多。不无冒滥。除业经加恩之前任庐州府知府立诚、从九品汪丙吉、权子璜外。著袁甲三按名查核。择其实在出力者、酌量保奏。毋许含混。至各该员等、半系他省人员。胜保于何时奏调到营。抑系各该员自行投效、奏明有案。著一并查明具奏。朕闻胜保广收废员。滥行保举。有意市恩。人言藉藉。著袁甲三到营后。确查随营文员。如办理粮台、文案、不可少之人。方准留营办事。此外滥竽充数之员。概行裁汰。以杜取巧而昭核实。　　

○又谕、前因广西巡抚遭澍钟丁忧。当派祥奎、署理广西巡抚。曹澍钟照军营例赏假百日。赴四川寓所、经理丧事。嗣因广西军务吃紧。祥奎又因川省乏人、未能前往署任。复谕令曹澍钟、暂署广西巡抚。妥筹战守事宜。俟军务稍平、再候谕旨。兹据该署抚奏、沥陈下情。仍吁恳开缺。俾得守制终丧。具见孝思。惟此时桂林省城、虽已解围。而石逆远窜。尚不殄除。该省防剿事宜。甚为紧要。未例遽易生手。古人墨绖从戎。尽忠即以尽孝。曹澍钟著仍遵前旨、署理广西巡抚。听候谕旨。俟军务稍定。朕必简员受代。令其补行守制。以遂孝思。　　

○谕军机大臣等、前因胜保、赏假回旗穿孝。令袁甲三赴皖、接署钦差大臣关防。其所署漕运总督。令联英署理。本日据联英奏、所署江南藩司、及粮台事务。尚未由何桂清派员接替。一时未能赴淮。而安徽贼氛尚炽。统帅需人。著袁甲三即将漕运总督关防。派员赍交联英接受。即日驰往安徽。调度一切。毋稍稽延。将此由五百里谕令知之。　　

○以广西按察使刘长佑、为布政使。左江道张凯嵩、为按察使。　　

○以安徽军营管带炮船、购运洋炮出力。赏知府丁承钧等、升衔。通判金桂荣等、蓝翎。　　

○以击退安徽盱眙贼匪出力。复总兵官张得胜职。赏知府立诚、都司夏思忠、守备阮治功、王致祥等、花翎。把总程斗山等、蓝翎。余加衔升擢有差。　　

○庚申。谕内阁、瑛棨、关保奏、追剿南路捻匪、叠获胜仗、余匪溃遁回巢一摺。捻匪窜扰河南舞阳郾城。关保、派令副将王凤祥等、驰抵洪河。追杀数十里。救出被裹难民千余口。又有分窜至鄢陵等处者。关保、统队驰至太康县之王隆集。知县祝垲、亦带勇赶至。合力进击。阵斩发捻二百五六十名。余匪向东南败走。关保、饬令王凤祥等马队、紧蹑贼踪。并力剿洗。沿途□□穴□又

□杀败匪甚多。余贼夺路东奔。闲道回巢。河南地方。渐次肃清。著瑛棨、关保、仍督各路官军、务将窜匪尽力摉捕。以靖疆圉。并饬近贼州县、实力团练守御。毋令蔓延。　　

○又谕、新授湖南盐法长宝道郑元善、久任河南。防剿得力。现在豫省捻匪。虽就肃清。而防剿尚在需人。郑元善、著即开缺、仍留河南。遇有该省道员缺出。由军机处开单、请旨简放。　　

○谕军机大臣等、给事中侯云登奏、豫省剿捻。需用马队。请拨山西大同镇马匹、以资乘骑。并请将大同镇马兵、改为步兵。即以所裁马乾、津贴各处兵粮等语。前因河南添设归德镇。曾由山西拨饷协济。现在大同镇马兵、有无三四千名之数。如果改为步兵。于山西兵制。有无窒碍。著英桂体察情形具奏。原片著钞给阅看。将此谕令知之。　　

○又谕、前经谕令玉明、于十月初间、将田庄台防兵一千名、撤回归伍。兹据景霖奏称、防兵经玉明饬令间日启程。景霖已于本月十二日回省。所有来春田庄台防务。著玉明、前往督办。景霖毋庸前往。将此谕令知之。　　

○辛酉。谕军机大臣等、前据特普钦奏、俄酋绕越黑龙江城行走。未得会晤。拟回任另加侦探。当经谕令特普钦、必须与该酋会面。以免其有所藉口生衅。兹据奏、拜摺后得信。木酋复到黑龙江城。即令署副都统爱伸泰、阻截木酋。木酋不答。驱车而去。复饬爱伸泰至海兰泡、与之会晤。并详加开导。该酋虽未听信。而绥芬、乌苏里等地方、中国不肯借给居住之意。已明白宣示。特普钦尚未接到。前次寄谕。所办尚相符合。惟该夷虚言恫喝。是其惯技。该将军等、须坚持定见。勿堕其奸诡术中。方为妥善。现届江冰凝结。爱伸泰船几覆坠。谅该夷船只、亦难行走。惟明春必有续来船只。且有于黑龙江城对岸、建房安炮、并折毁卡房之说。不可不严密防维。现距冰泮之时。尚有三月。特普钦等、正当趁此暇日。豫筹布置。为未雨绸缪之计。庶免临时张皇。应如何布置之处。迅速奏明。至该酋既称并无在黑龙江商办之事。其意专在吉林。所有三姓地方。夷踪屡往。明春恐别有举动。必须加意防范。勿令该夷占踞后、得有挟制。景淳、富尼扬阿等、仍遵前旨。密令城乡团练。并赶紧招集揽头人等。于明春先行开垦。作为居民防守地方。特不可先行开衅。俟其肆扰。方与相拒。但须诱之登陆。勿与沿江及舟中争斗。我既人众。彼必吃亏。然后官为调处。使该夷知众怒难犯。天朝仁义兼备。衅非我开。免致得步进步。要求无已。此中操纵机宜。全在该将军等、豫为筹画。斟酌办理。至此次木酋经过黑龙江。并未与特普钦会晤商准恐该夷复往吉林等处。或景淳见面。抑系派员前往开导。其如何情形。及现在办理团练、招集揽头等事。著景淳详细具奏。将此由五百里谕令知之。　　

○刑部议覆、伊犁将军扎拉芬泰奏、请将废员春霖释回。年限并无错误。得旨。据齐承彦面奏。只论其原案系由何罪加遣、有年限多少之分。于官犯效力充当两层、有无区别。殊未明晰。著刑部再行详查覆奏。　　

○黑龙江将军特普钦、奏俄罗斯木酋、经过黑河口。节次开导情形。得旨、该夷虚言恫喝。是其惯技。羞赧无词。即兔伏鼠窜。惟赖汝等坚持定见。莫堕其奸诡术中。方为妥善。将来即使用武。俾该夷知天朝仁义兼备。衅非我开。虽制胜未必确有把握。断不至为此犬羊之类所可訾议。　　

○壬戍。上御洞明堂。句到江苏、河南、山东、情实罪犯。停决河南斩犯一人。山东斩犯四人。余三十人予句。　　

○谕军机大臣等、前因楚军东下、应防匪众北窜。并萧启江一军、已准暂留广西。张运兰派防郴州。谕令曾国藩、别筹兵勇。本日据官文等奏称、湘勇于淮北形势、未能熟悉。尚须俟李续宜兵到、再行察看具奏。并曾国藩、现患目疾请假各等语。曾国藩著赏假一月、在营调理。该侍郎一路兵勇。既待另筹。而李续宜亦系独当一面。复因母病给假。是四路中、已有二路急难进征。于皖北待援情形。实有缓不济急之势。至所称先围安庆、兼捣庐州、以攻贼之所必救。该逆备多力分。不惟不敢悉力北窜。并不敢壹意东顾浦六。所筹尚为周妥。但恐言之易而行之难。此时捻匪粤匪既连为一气。皖豫徐州各带兵大员。竭力环攻。犹时虞其北窜。若得楚师鼓行而东。声威较壮。然必须取道淮北。方不致驱贼北趋。所有前谕、于四军内派出一军。取道光固颍州。绕出怀蒙以北之处。仍著官文、曾国藩、胡林翼、悉心筹酌办理。至所请饬令浙江协解饷需。该省于徽州、甯国、两营月饷。仅能敷衍。再令协济楚饷。恐徒托空言。本日仍谕令四川、陕西、山西、各督抚。将应解楚饷。速即按月筹解矣。将此由六百里各谕令知之。　　

○又谕、前因官文奏、请饬川陕等省、按月拨解军饷。当经降旨、谕令四川、江西、陕西、山西、各督抚。按月各拨银三万两。解赴湖北曾国藩军营。兹据官文等奏称、除江西按月拨解外、陕西仅报解一万两、四川山西并未报解等语。现在曾国藩、会同湖北水陆各军。攻剿皖匪。需饷甚钜。著曾望颜、谭廷襄、英桂、仍遵前旨。即于四川、陕西、山西省。按月如数拨解。俾得士饱马腾。藉资得力。毋再延宕。致误要需。将此由五百里各谕令知之。　　

○户部奏、万年吉地、需用琉璃瓦料价银。与工部八年奏准银票各半章程不符。得旨。所议是。银票各半。较之七年岁底新章。已足敷用。该部原奏、并未声明。况同一窰厂。亦难事分两歧。惟在该部堂司各官。认真裁减浮费。以期实济于工著照户部所议给发。将来料成交工时。该工程处、若故意挑剔刁难。著工部即行参奏。若料物草率偷减。工成后续有重情。惟工部是问。
  </div>
  <div class="pagination">
   <a href="清实录咸丰朝实录_page419.html">
    上一页
   </a>
   <span>
    ...
   </span>
   <a href="清实录咸丰朝实录_page415.html">
    415
   </a>
   <a href="清实录咸丰朝实录_page416.html">
    416
   </a>
   <a href="清实录咸丰朝实录_page417.html">
    417
   </a>
   <a href="清实录咸丰朝实录_page418.html">
    418
   </a>
   <a href="清实录咸丰朝实录_page419.html">
    419
   </a>
   <span class="current-page">
    420
   </span>
   <a href="清实录咸丰朝实录_page421.html">
    421
   </a>
   <a href="清实录咸丰朝实录_page422.html">
    422
   </a>
   <a href="清实录咸丰朝实录_page423.html">
    423
   </a>
   <a href="清实录咸丰朝实录_page424.html">
    424
   </a>
   <a href="清实录咸丰朝实录_page425.html">
    425
   </a>
   <span>
    ...
   </span>
   <a href="清实录咸丰朝实录_page421.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
