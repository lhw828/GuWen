<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 780 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 780 页/共 1860 页</h1>
    <div class="content">
○是月。直隶总督方观承奏、宣化各属、仓豆充裕。又值丰收。稻草易办。现口外商贩马。陆续已到。请照定价。每匹给银九两。采买四千匹。交宣镇各营、领豆餧养。以备拨用。得旨、甚好。多多益善。今岂有无用之马。　　

○江南河道总督白钟山奏、高、宝、诸湖。上承洪泽。并天长、六合、各山之水。合流并注运河。以归江海。向因引河淤积。近经疏通。并将南关、车逻、芒稻、等闸坝。常川启放。使诸河径达江海。是以今年水势大减。惟是高邮以北。运河之水。高于湖面二尺至七尺有余不等。若一时宣洩不及。势必先注南关车逻等坝。以入下河。且恐洪湖水势再长。过五滚坝而来。运河之水未消。诸湖之水骤至。高宝一带。难免盈溢之虞。臣详加勘度。与其由南关车逻、纡远归海。不若由邵伯以下、直捷归江。多一分归江之路。即少一分归海之水。查高邮城西岸。上下港口二十二处。其中万家塘、杭家嘴等处。地势较高于湖面。拟量启三四处。俾运河分洩入湖。以注邵伯之通湖各港。由金湾越河。从东岸之凤凰、壁虎、等桥。畅达芒稻闸、石羊沟、以归于江。递相灌输。则南关等坝。过水减少。得旨嘉奖。　　

○湖南巡抚冯钤奏、奉谕拨运粤东谷石。业经备谷四十余万石。半贮长、衡、永、所属、半贮岳、常、澧、所属、水次各州县起运。惟自衡州至广西桂林、一千余里。在在险滩逆水。巨载难行。现咨广西抚臣、俟至桂林。另换大船运送。再本年两接调任督臣陈宏谋咨、委员至衡、郴、湘、潭、等处买谷。既虑民间因此昂价。且逐渐购买。挽运亦迟。拟于衡、长、二府属贮谷内。照价即时拨给。得旨嘉奖。　　

○河南巡抚胡宝瑔奏、豫省开、归、陈、汝、疏筑河堤。大工告竣。查向年兴举工程。事竣、即置勿论。志乘所载。错误实多。地方官新旧承接。于本境河道浅深高下。非曾经办理者不知。或因无据而迁延。或恃两歧而推诿。小民借此。更启争端。不可不垂令则。今将原续所办各工。合为一图。镌石印给州县。俾入交代。石刻存公所。听民刷印。得旨嘉奖。　　

○陕西巡抚钟音奏、现接督臣黄廷桂咨、令附近甘省之西、凤、邠、乾、等处。采买米麦二十万石。接济军需。陕省本年麦秋丰稔。市价平减。随按地方出产之多寡。距甘省道路之远近。分派西、凤、邠、乾、各属州县。买麦五万四五千石。如市价不增。再行采买。倘不足数。查西、凤、邠、乾、及同州属、各厅州县。现有常平溢额麦九万八千余石。亦可通融拨济。报闻。　　

○甘肃巡抚吴达善奏、甘省豫备明年一二万兵一岁口粮。现在雹水偏灾等邑。尚需赈粜。宜因时变通。急筹买补。查目下粮价最平处。莫如河东巩昌所属。最贵、莫如河西肃州。然以巩昌最贱之粮。加费运肃。合银四两上下。不若本处买补。每石二两三钱内外。转多节省。请无论河东西。除灾地外。其成熟之厅州县卫。夏秋收成后。各就本地购买。倘妨民食即止。得旨、如所议行。　　

○署两广总督李侍尧奏、接准湖南抚臣冯钤札称、面奉谕旨。湖南现有溢额谷石。可以拨运广东。且闻有陡河一道。可通广东。原粜价银。归还湖南买补。今岁广东出粜仓谷。多至一百五万余石。拟秋成后。本省买补外。再于湖南、广西、添买。兹即知会湖南。拨运溢谷二十万石。乘陡河之水秋间未涸。作速起运。再广西今秋丰稔。现更札商抚臣。拨附近水次各属、仓谷十万石运东。分派州县补缺。余仍于本省体察情形。酌量买补。得旨、览奏俱悉。　　

○云贵总督爱必达奏、绿营兵缺出。例将兵丁子弟挑补。如不得其人。即募土著民人充补。查黔省新疆各镇营兵。安设之初。多由调拨。间有只身无家者。兵丁子弟无多。而地居苗薮。又无土著民人应募。外来投充者。皆内地游民。伏思古州、朗洞、清江、台拱、丹江、八寨、等处。附近皆有屯堡。屯军子弟。多可入伍。况查屯军原议。每户上田六亩。中田八亩。下田十亩。现生齿日繁。丁多田少。请以屯军子弟。补绿营兵粮。则营伍得实在之兵。屯堡亦裕资生之计。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百六十七


大清高宗法天隆运至诚先觉体元立极敷文奋武孝慈神圣纯皇帝实录卷之五百六十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十三年。戊寅。八月。甲寅朔。谕军机大臣等、据张师载奏、请将河工旧料。酌定售卖出借一摺经军机大臣会同该部议准朕以张师载非能设法去弊之人。恐误听属员去弊之言。转滋弊窦。如所称将存工旧料。按年减成出售。折耗既无归著。而令沿河居民领旧易新。其事亦不免滋扰。因降旨询问白钟山。今据奏到、伊在河东任内。每年秋汛后。即逐工盘查本年用存旧料确数。酌办次年新料之多寡。至用料时。必先将旧料尽数用完。再用新料。其有化险为平之工。即将所贮旧料。就近拨赴别工应用。不令久贮折耗。现在南河。亦如此办理。是与其筹画于年久折耗之后。种种生弊。何如按年实力办理。不令折耗之为善乎。张师载原奏。现在另行议驳。著将白钟山摺。钞寄张师载。令其循照旧例。悉心妥办。毋为属员浮议所动。徒启弊端。但河员窳习。在在不免。使稽核不能妥协。即沿白钟山成法。而有名无实。恐其中那移亏蚀之弊。仍难保其必无。此又在该督之实心厘剔。毋徒墨守成规。遂谓袪弊之良法也。　　

○又谕、据成衮扎布等奏、参赞大臣阿桂、在布崆郭勒等处。驻兵堵截逸贼。伊在都尔伯勒津等处候信等语。前命成衮扎布、策应阿桂、原为追剿舍楞。今舍楞已入俄罗斯。阿桂亦同车布登扎布、策应富德。此时谅已奉到谕旨。彼处无应办事务。著传谕成衮扎布、即回乌里雅苏台办事。　　

○又谕、昨派出察哈尔兵一千名。由阿济必济、往乌噜木齐。所需口粮马匹。应先送至乌噜木齐、豫备支给。现在派出索伦兵二千名。俱由此路行走。亦应照前豫备。至派出健锐营兵一千名。则不必至巴里坤。径由哈密、吐鲁番、鲁克察克一路。著传谕阿里衮、或将巴里坤现有马匹。送至哈密豫备。如不敷用。即将肃州牧养马匹。令伊等支领。前赴军营亦可。阿里衮速咨黄廷桂、筹酌办理。　　

○定边将军兆惠等奏现分兵两路。臣富德向吹、塔拉斯、沙喇伯勒等处。搜捕厄鲁特余孽。臣兆惠、在特穆尔图诺尔等处搜捕。至哈萨克锡喇、虽未就擒但只身逃遁。断不能复行啸聚。仍在善塔斯等处。严行搜捕。得旨、近屡谕兆惠、前往库车。其搜捕哈萨克锡喇、专委富德。著兆惠即遵旨、速赴回部。以擒获霍集占为要。　　

○乙卯。吏部议覆、署江西巡抚阿思哈疏称、九江府属、德化县小池口。界连楚省。为南北水陆要冲。距县虽止一江。风浪不时阻隔。且该处两省居民糅杂。差使络绎。需专员驻劄。查德化城子镇。向设巡检一员。现该处已淤涨成洲。并无商船停泊。请将巡检移驻小池口。兼辖江北封一、封二、桑落、等乡。并饬督率救生船只。不时巡游。其衙署、即移城子镇原署改建。官役俸食照旧。换给小池口巡检钤记。至城子镇原辖之赤松、南昌、二乡。归并德化县管理。应如所请。从之。　　

○户部议覆、钦差侍郎吉庆、清查粤盐帑本一摺。查前督陈宏谋奏、库存帑本一万一千余两。与该侍郎奏十万五千余两之数。多寡悬殊。有无库项未清。应饬查明具奏。得旨、此原系吉庆承办之事。著吉庆仍回广东办理。　　

○兵部议覆、湖广总督硕色奏称、湖南镇筸镇。孤悬苗薮。广袤五百余里。四面红苗。最为犷悍。总兵一官。弹压抚绥攸系。请注为陆路最要缺。应如所请。从之。　　

○奉恩将军巴尔萨、目疾解退。以其子普正、袭职。　　

○丙辰。户部议覆、漕运总督杨锡绂奏称、杨村距通州窎远。需专员巡察。请将通州巡漕四员。派满汉各一员。专驻其地。自天津至东省一带。即令兼行巡视。所有天津巡漕一员、请裁。再通州巡漕四员。每年二月奏派。今二员改驻杨村。请照济宁巡漕例。于十月先期派往。应如所请。从之。　　

○丁巳。祭先师孔子。遣协办大学士鄂弥达行礼。　　

○以翰林院侍读学士国柱、为太仆寺卿。　　

○戊午。祭大社大稷。遣和亲王弘昼恭代行礼。　　

○谕、据黄廷桂奏、宁夏协领常阿礼、惊失马匹。于未抵巴里坤之先。全行寻获。请照例开复等语。常阿礼、管解军需马匹。并不小心防护。以致马匹遗失。核其疎玩之咎。即革职尚有余罪。不得因其全数报获。即予开复。常阿礼著从宽革职留任。将来如果效力奋勉。该督等另行奏请开复。其七布腾等应追马价。俟伊等照数全完后。亦照常阿礼之例。再行奏请留任。　　

○谕军机大臣等、前因办理回部一事。恐今岁不能就绪。拟冬间暂且彻兵。再筹明年进兵之举。是以降旨兆惠、黄廷桂、令其来京。会商一切事宜。面领指示。今雅尔哈善、攻剿库车回众。虽曾两次将霍集占等、援兵击败。而乘此军威既振。正可相机剿抚。且霍集占亲率贼众。抗我颜行。此正有自送就擒之势。雅尔哈善、果能迅合事机。何难就获。乃霍集占既从阵败时。遁入库车。复从库车潜夜遁去。而雅尔哈善、竟无一兵截其去路。坐令逆贼远扬。朕以其不足复任。已仍令兆惠、就近回至库车等处。料理进兵。计兆惠、今岁不能即行赴京。黄廷桂可毋庸豫筹起程矣。且从前令二人到京面商。原以今冬暂且彻兵。距明岁进兵时尚远故耳。今军营现在情形。兆惠一到。即须赶今岁一径进剿。冬间亦不复彻兵。可传谕黄廷桂、且不必筹及赴京之事。所有一切驼马粮饷。速为悉心妥办可也。将此传谕知之。　　

○己未。谕军机大臣等、适询问回人巴巴克、喀启等、据称附和霍集占为恶。不过阿布都瓜布等数人。及在伊犁相从回众。其各城头目。俱不心服等语。可传谕兆惠、速往经画。务宜剿抚并用。即如从前准噶尔、每年派兵扰害回人。劫令归附。亦因伊犁与回部相近。若我兵如此办理。则须由巴里坤、转饷接济。回人虽困。而内地力亦难支。今库车虽似难克。但此城系回部门户。故伊等以死固守、若一经攻克。则诸城必溃。又前据雅尔哈善、请将绿旗兵调往屯田处所。但攻克回城。亦需防守。将来增垦地亩。仍于内地调发。并传谕黄廷桂等知之。　　

○又谕、据额驸色布腾巴勒珠尔奏对、去年哈萨克额尔类、抢掠昂吉岱等游牧。有鄂托图柳之子。为哈萨克锡喇所获。旋行释放。告以日后有急。即来相投等语。可传谕车布登扎布、富德等、当以此言告之额尔类云。哈萨克锡喇、显系投入尔等游牧。但尔等所属颇多。一时不能觉察。即如尔等属人。误取我台站所运官物。尔即照数交还。奉旨奖赏。今若献出哈萨克锡喇、则益昭恭顺之忱。如此开导。亦擒拏贼首之一策。其筹酌行之。　　

○又谕、据努三察勘穆垒、至乌噜木齐屯田。约需兵丁六千有奇。绘图呈览。屯田为军食所关。必由近及远。以次增垦。方可省馈饷而丰积贮。此时虽距耕作之期尚早。自当先事筹画。可传谕黄廷桂、于内地绿旗兵内。挑选七千名。调赴乌噜木齐等处。其农器、即于肃州办给。交兵丁带往。或并给以工作器具。令兵丁就近伐木造屋。俱宜酌量办理。至派往回部之绿旗兵。现在军营仍需调遣。不必彻往屯田处所。并传谕永贵等知之。　　

○庚申。谕军机大臣等、成衮扎布奏称、据管台协理台吉玛克苏尔等、报有贼人二起。夤夜抢夺乌尔都里克台马匹。随派兵前往查拏等语。此等贼人。敢于抢夺台站马匹。是否系舍楞余党。抑或乌梁海恩克属人。若不行严拏。何以肃清台路。著传谕成衮扎布等、加意办理。　　

○在京总理事务王大臣等奏报、京师附近。晚禾急需雨泽。现在设坛祈祷。得旨、此间亦望雨。求而即沾膏泽。已接润而尚欠优渥。京师今得沾霈否。　　

○辛酉。遣官祭关帝庙。　　

○遣官祭昭忠祠。　　

○兵部议覆、云贵总督爱必达奏称、苗疆卫所千总、有经理屯粮。操练兵丁之责。与别省专司领运者不同。黔省古州等卫千总缺。既由弁兵拔补。请照营千总例。统限六年俸满。如弓马娴熟。所管屯军、安分力田。著有成效。六年俸满。抚臣给咨送部引见。其才技超群者。历俸三年。亦请照营千总例。豫保以守备用。如不堪保。即于六年俸满日勒休。出缺、于营弁内拔补。应如所请。从之。　　

○浙江巡抚杨廷璋疏报、乾隆二十二年分、开垦镇海、太平、松阳、遂昌、永嘉、景宁、丽水、等七县。田地山塘。共四十八顷十九亩有奇。　　

○壬戌。太宗文皇帝忌辰。遣官祭昭陵。　　

○谕军机大臣等、巴禄奏称、据图伦楚达礼善等呈报。追剿哈丹、阿巴噶斯等余贼。至库尔河源等处。因水涨难行。随严饬设法渡河剿贼等语。著传谕图伦楚、从前因敏珠尔多尔济、达礼善等、未能速歼逸贼。是以派伊前往。今贼踪已得。又复托词支饰。可见全未奋勉效力。其作何治罪之处。伊等应亦知之。现在巴禄领兵策应会同进剿。其索取哈萨克锡喇、已委富德、及车布登扎布。巴禄惟严行督催。尽剿哈丹、阿巴噶斯遗孽。以靖地方。　　

○军机大臣等议覆、大学士管陕甘总督黄廷桂奏称、军营马现有三万五千。已敷添派之用。前谕购鄂尔多斯马四千。请留补宁夏各营缺额。应如所奏。从之。　　

○陕西巡抚钟音奏、陕省夏秋多雨。渭洛二水。俱于朝邑县、三河口。汇入黄河。先后据报。沿河十八村庄。民种滩地。被淹一百三十六顷八十亩有奇。冲没九十四顷有奇。民户俱住高原。不专赖此收成。毋庸议恤。惟被淹地亩折徵。应请蠲免。其冲没者。不便虚悬租额。请照原议、随时开除。报闻。　　

○癸亥。谕前据雅尔哈善、以逆回霍集占、遁出库车。并未追捕。将顺德讷参奏。今又以绿旗兵刨掘地道反为贼所觉致焚死兵丁。且兵丁内、竟有窃物私逃者将马得胜参奏。不知将军统领全师。所司何事。而仅以参劾他人。聊且塞责。竟若与已漠不相关者。情理殊不可解。当雅尔哈善奏报击败霍集占等援兵时。朕方以军威既振。自可乘机进剿。讵意伊前次奏称鄂根河杀贼、不下三千余人。霍集占负伤远窜。及沙雅尔头目阿三和卓投降。录词具奏。始知霍集占败阵时。即遁入库车。数日复夤夜突出。以自投罗网之贼。而听其自去自来。竟无一兵防范追逐。顺德讷驻兵要路。固无所逃罪。而将军此时又安在耶。且我兵穴地攻城。本欲潜师取胜。又何至遂为贼觉。横开一沟。而我兵转无一知觉者。甚至兵丁行窃脱逃。毫无忌惮。可见军营调度乖方。全无纪律。已非一日。雅尔哈善坐视贼酋窜逸。顿兵城下。不异守株待兔前后奏报情词矛盾。惟图左枝右梧。始参顺德讷以卸过。继参马得胜以诿咎。并无一语引罪。殊不思身任元戎。指麾诸将者。谁之责欤。此而不置之于法。国宪安在。已降旨命兆惠、就近前往库车一带。办理回部。雅尔哈善、哈宁阿、顺德讷、俱著革职。兆惠至军营日。即著拏解来京。将此先行通谕知之。　　

○谕军机大臣等、据雅尔哈善等奏称、马得胜所领绿旗兵内、有马兵李子云等、窃取官银马驼脱逃。又运送口粮兵丁。尚有四百六十余名未到。此内有病故逃亡等语。此等兵丁。既不能向前出力。复敢窃物潜逃甚属不法伊等逃回内地。必由哈密、安西、巴里坤经过。可传谕黄廷桂、行知安西提督、哈密防镇等。速行通缉。仍行文伊等食粮营汛。及各本籍地方官。一体查拏务获。不分首从。即行正法。以肃军纪。　　

○又谕、昨因雅尔哈善等、疎脱霍集占已谕兆惠、速往办理回部。然犹望雅尔哈善、自知罪戾。奋勉思赎。旋据奏报现在分兵前进。是以降旨策励。以观后效。今雅尔哈善、奏据俘获人等供称、霍集占脱逃时。曾与阿布都克哷木、约誓一月之内必来救援。恐分兵单弱。拟候兆惠到日。再行前进等语。是雅尔哈善、仍未进兵。且参奏马得胜、刨掘地道。为贼所觉。致损兵丁。罪固难逭。而伊等所司何事。其素无纪律可知。且雅尔哈善初抵库车。因伯克托克托、中计被擒。心即惶惑。惟思以进兵之事。责成额敏和卓。朕即降旨训饬。又所奏攻克库车后。毁其城郭。焚其庐舍。彻兵回哈喇沙尔、吐鲁番等处。来年再行进取。朕复谕以时当夏令进兵之时。遽议彻回。恐众志懈弛。至得城即毁。则来降回众。于何处安插。至今日所到奏摺。有来降回人供称、与二十余人。出城取草等语。贼既可出城取草。则田谷何难收获。似此种种疎忽。围城复有何益。可传谕兆惠、一抵库车。即将雅尔哈善拏解来京。马得胜失机偾事。著兆惠严审具奏。若进兵无暇。则拏交黄廷桂审讯亦可。雅尔哈善等奏摺。著录寄兆惠阅看。诸事遵照节次谕旨办理。　　

○甲子。太祖高皇帝忌辰。遣官祭福陵。　　

○添建热河八沟同知所属乌兰哈达巡检、千总等衙署。及兵丁营房。从直隶总督方观承请也。　　

○乙丑。谕军机大臣等、据白钟山奏、杨庄一带。中河水浅。现将临黄、临运、二坝开放。引黄济运等语。所奏恐不免利少而害多也。引黄入运。虽权宜济运之法。但黄水多挟泥沙。一入运河。易致淤垫。非甚不得已。不可轻为此迁就之计。若谓杨庄等处运河。本无来源。必藉黄接济。此亦未为确论。微山等湖。地处上游。何尝非运河之源。看来该处情形。或因近日伊家河水过多。微山诸湖之水。日就消减。以致入运不能宽裕。此则当于湖口闸、韩庄闸、等处。查勘水势。设法接济。或将伊河略为撙节。俾湖水入运较多。自足以供浮送。著传谕白钟山、张师载、阿尔泰、海明等、即亲往湖口闸等处。会同相度。悉心妥办。毋轻言引黄入运。转致滋患。若果湖水不足灌注。或另有筹办之法。再行具奏办理。寻覆奏、荆山桥、因微湖水落。引河续现河滩。经督臣尹继善奏、设法挑通。接引湖水。而伊家河、湖口闸、等处。现虽通流。止因各处山水未发。源头本弱。流及杨庄。绵远力微。势难敌黄。臣等公议、于湖口闸迤上。量开水口数处。引水入河。并将南阳以南。新修纤道内、洩水单闸全闭。不使旁洩。再开放济宁之马场湖。俾畅流入运。直达江南。运河多注一分之水。则杨庄多受一分之益。此于上游筹办济运之情形也。又骆马湖。系受蒙、沂、白马、诸河之水。现来源既小。而下游支干各河。又复畅洩。拟将骆马湖尾闾暂闭。收蓄入运。以助清流。此于中段筹办济运之情形也。至杨庄口门。将草坝接筑。酌量收小。并于盐河坝外。镶筑草坝。以清抵黄。不使多入盐河。以蓄水势。此于下游筹办济运之情形也。如嗣后客水易消。来水仍弱。杨庄口门。仍复浅阻。再请暂开黄、运、二坝。以资接济。得旨、此非大害。随时调剂可耳。　　

○又谕曰、努三前奏、请查勘乌噜木齐屯田时。朕即谓为期虽早。亦当先事筹备。随谕黄廷桂、来年穆垒乌噜木齐屯田。派兵七千名。及办给农工器具。今奏昌吉等处。又可驻兵三千。可传谕黄廷桂、照数添派兵丁。合之前派七千。即得万人。为数虽多。但屯田兵、惟取习于耕作。不必尽皆精壮。黄廷桂宜酌量办理。如有不便。即停其添派亦可。仍与努三永贵等、会商定拟具奏。寻黄廷桂奏、穆垒一带。派兵七千往垦业豫办农具耔种咨询永贵、定期起程。今昌吉等处堪重地亩又需派兵三千臣统计陕甘督抚提镇标营兵量地冲僻。存营多寡。均匀抽拨所需耔种。现购粟谷、＜麻木＞谷青稞豆麦共八千石。除穆垒一带需用外。尚恐不敷查乌噜木齐、托克三等处俱有新收谷稞。已移咨永贵努三就近凑足所需牛具。俟军营大局定后再行酌办。报闻。　　

○又谕、据兆惠奏称索伦营总阿萨喇勒图于巴尔托辉西勒克搜剿善披领集赛贼众百人收其马驼军器即系从前吉林营总兆齐等追捕未获之贼等语。阿萨喇勒图、甚属效力著交部议叙其效力官兵及阵亡之署领催察凯等著查明送部议叙议恤。　　

○又谕曰兆惠所奏索伦领催阿丹察在阿圭雅斯山中搜获巴尔达穆特之玛哈沁三人。讯知藏匿累年。恐哈萨克锡喇、亦似此潜身。随分兵搜捕等语。查拏哈萨克锡喇、已委富德、车布登扎布、兆惠惟速往库车。以擒获霍集占为要。　　

</div>
    <div class="pagination">
<a href="清实录乾隆朝实录_page779.html">上一页</a><span>...</span><a href="清实录乾隆朝实录_page775.html">775</a><a href="清实录乾隆朝实录_page776.html">776</a><a href="清实录乾隆朝实录_page777.html">777</a><a href="清实录乾隆朝实录_page778.html">778</a><a href="清实录乾隆朝实录_page779.html">779</a><span class="current-page">780</span><a href="清实录乾隆朝实录_page781.html">781</a><a href="清实录乾隆朝实录_page782.html">782</a><a href="清实录乾隆朝实录_page783.html">783</a><a href="清实录乾隆朝实录_page784.html">784</a><a href="清实录乾隆朝实录_page785.html">785</a><span>...</span><a href="清实录乾隆朝实录_page781.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
