<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 448 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 448 页/共 1860 页
  </h1>
  <div class="content">
   ○是月。直隶总督那苏图奏报、查看沿途禾稼情形。得旨、今年西成光景。似可略慰朕愁怀耳。　　

○两江总督尹继善奏覆、江苏各属存贮仓谷。约计五十四万余石。此外尚有粜借拨抵买备等项。共计谷一百二十六万余石。较原定之额。仅少二十五万余石。曾经抚臣安宁、先令各州县动支平粜价银十七万余两。前往江广等处、按照时价采买补足。均已先后起程前往。将来存仓额谷。自可望有盈无绌。得旨、该部知道。　　

○江西巡抚开泰奏报、各属劝民种树情形。得旨、好、实力妥行。毋为空言也。　　

○闽浙总督喀尔吉善奏报、浙省秋收分数。及各属现在粮价。并请买补仓谷。以为积贮之计。得旨、览奏稍慰。所云买谷之处。另有旨谕。　　

○又奏、据浙江象山协副将常岱、详称、情愿前往大金川军营内差遣效力。得旨、满洲似此外用者甚多。若皆愿往军前。亦皆发往乎。此奏不达时势。　　

○浙江巡抚方观承奏、办理稽查海口带米出洋情形。得旨、览奏俱悉。实力妥为要之以久可也。　　

○河南巡抚硕色奏报、劝民种树育蚕情形。得旨、览奏欣悦。诸事应如此留心。尤应以实也。　　

○钦差左都御史刘统勋、山东巡抚阿里衮、奏报、高密、平度、胶州、三州县偏灾抚恤情形。得旨、是不可以通省有收。而使此有向隅之叹也。况灾馑之余。亟应加意赈恤。　　

○阿里衮又奏报、通省秋禾约收分数。得旨、览奏稍慰。但尚有被水处所。宜加意抚绥之。　　

○经略大学士公讷亲、川陕总督张广泗、奏、查腊、岭山梁石城一座。为贼径总隘。贼并力拒守。腊岭之下。卡撒之右。共山梁四道。其头道已为我据。惟双碉未克。双碉旁有水卡碉房二座。亦经夺据。日用大炮攻击双碉。但双碉旁有三层碉房一座。下又有小碉石卡。虽围不能严密。拟先发兵夺其三层碉、小石卡。则双碉不难攻取。俟双碉一克。将腊岭官兵。一面留攻石城。一面酌分与卡撒右梁官兵。合攻二道山梁。地名喇底。夺据后、即由三道山梁。直捣色儿力贼卡。路更近捷。复查军前各省官兵。伤病者多。陆续遣回内地调养。征兵缺额过多。就近续调川兵二千补额。已报到数百名。又甲索、乃当、二路兵。日久未能寸进。已将副将刘顺、高雄、檄调归并卡撒。止留王世泰带川兵千余。土兵数百。势觉孤悬。现岳钟琪、屡以兵单为词。因将王世泰所领官兵。就近归并党坝。约计调彻刘顺、高雄、之兵。共二千余名。与川省未到补额兵千余名。本月半间、可抵卡撒军营。即当遣往卡撒左山梁。地名普瞻。有贼碉数座。一面督兵攻击。一面分兵直从左山梁压下。与右山梁官兵合围。则色底左右各碉。皆在围内。谅贼亦难踞守。得旨、此次所奏彻无用之兵。并力攻剿。实合机宜。虽目下尚无大捷。而调度有方。用是稍慰。　　

○又遵旨议奏、应否调拨满洲索伦兵。查军营地势。不便骑兵。弓矢亦无所用。至破碉攻卡。满洲索伦兵。实胜绿旗。但攻碉须奋勇兵一二百名在前。数百名为后继并两面埋伏兵数百名。从前皆因前队已进。后无应援贻误。今若令满兵前进。而以绿旗土兵为后继。恐依旧不前。前进者未免受伤。如此一二次。即骁勇亦不免退缩。如全用满洲。须得数千之众。费用既繁。亦难得如许骁勇。详思形势。实甚不可调用。至如何攻取破贼之处。臣已详加筹画。另摺具奏。得旨、数千满兵之费用。又多于数万汉兵之费用乎。至所谓甚不可者。则已知彼处地方形势矣。朕亦难以强行。所详加筹画者。亦不甚为得计。　　

○兵部尚书署四川巡抚班第奏、口外挽运。给夫脚价口粮。宽裕优渥。无如里下旧俗。必资帮贴。始肯应募。至附近各土司。连岁军兴。供应积劳。然亦给价无累。惟瓦寺沃日、小金川、三土司。部落稀少。明正司则因瞻对之事甫息。金川之役又兴。不无困惫。臣等详筹。或更换调减。或添拨汉夫。较前大减。皆恭顺趋事。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百二十一


大清高宗法天隆运至诚先觉体元立极敷文奋武孝慈神圣纯皇帝实录卷之三百二十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十三年戊辰。八月。戊戌。护理山东巡抚布政使唐绥祖、遵旨覆奏、常平仓谷动借粜存确数。并陈东省频年灾歉。叠蒙截漕协拨。较常平额谷倍多。所有连年出借现存米谷。可资常平补额。合计与雍正七年定额不亏。其现存以备今冬加赈。明春借粜之用。本年采买应暂停。得旨、所奏甚清楚。具见留心。余俟交议遵行。　　

○己亥。以翰林院侍读学士世臣、为通政使。内阁侍读卞塔海、为太常寺卿。　　

○庚子。上诣畅春园、问皇太后安。　　

○至观德殿、孝贤皇后梓宫前奠酒。　　

○上还宫。　　

○经略大学士公讷亲、川陕总督张广泗、奏、党坝一路。于闰七月二十三日。进攻康八达。烧耳碉一座。平房八间。枪毙贼番百余人。卡撒一路。因右梁双碉。屡攻未克。改攻喇底二道山梁。于闰七月二十七日夜。分左右二路发兵。讵料右梁与二道山梁相隔深沟峭壁。其左路稍低。已夺据碉卡数处。右路不能往上以断外援。统领之副将游击等。但至沟口而止。忽闻贼番数十人从山梁呐喊压下应援。三千余众。拥挤奔回。多有伤损。张广泗亲往督战。始将双碉下贼卡。及周围旁碉。于二十九日全克。当令将双碉环攻。讵左旁官兵所安堆卡不严。贼于三十日夜潜遁。奏入。谕曰、行兵最重纪律。若宽严不当。则无以一众心而鼓士气。今据奏进攻喇底二道山梁。统领之副将游击等员。但督至沟口而止。带兵之备弁。又复落后。忽闻贼番数十人呐喊应援。三千余众遂俱奔遁等语。凡为将弁。理当身先士卒。乃畏缩不前。转致落后。无怪士卒之不能摧锋陷阵。即从后督战。亦无见险而止。身驻沟口。但令士卒前进之理。又无怪其令之不从矣。即不能一以当十。亦何至以三千之众。不能敌贼番数十人。而至闻声远遁。自相蹂躏。此事实出情理之外。闻之殊为骇听。朕前旨谓办理不宜过严者。原指寻常督师攻剿而言。若胜败在呼吸之间。而将备不能用命。即重惩以徇。亦何足惜。今奏称统俟事竣。核其功罪。是又过于姑息矣。至双碉下石卡围困之贼。又以堆卡不密。致令脱逃。种种疎懈。不知纪律何在。论用兵之道。即经略讷亲总督张广泗、身临行阵。亦当亲督将弁。但以国体所关。不可冒险乘危。以持重为得体。若将弁人怀畏怯。大功何由而成军前大兵。现有四万。据奏其中土兵怯懦者多。即当简退其疲羸。而另补精壮。何得但取充数。至党坝一路。有焚碉歼贼之报。在诸路差为振作。而岳钟琪前奏兵势单弱。请调楚兵。朕已降旨令讷亲酌量。看此情形。更不容缓。经略膺调遣大权。似此应汰者既不即汰。应调者又不速调。而于数千里外。为此泛泛之空谈。此事将作何完局。况前后摺奏。皆称贼番仅数千人。乃我兵所到。路路皆能抵御。何我兵以四万之众。尚联络不严。致有疎漏。而二三千人。反能广为分布。观此、则数千人之语。似非确实。卿等在彼日久。岂彼中情事。竟不能得其虚实耶。川兵行山。是其所长。而一临矢石。辄复败遁。所长何在。前次摺到。虽未有捷音。而措置得宜。尚为惬意。深冀乘机奋勇。可奏肤功。今览奏、又失所望。将来此事。兵力何所倚仗。运筹作何调度。日复一日。师愈老而气愈怯。岂能久顿坚碉之下。坐待成功。卿等尚宜熟思。应作何筹办。如果无法可施。万难竣事。亦当据实奏闻。毋得含糊两可。以增朕西顾之忧。　　

○谕军机大臣等、朕前命大学士讷亲赴川经略。盖因新旧调兵。已至数万。张广泗料理日久。必有成谋。且命满大臣及侍卫等前往相助。经略至彼。不过资众力以督率。即可迅奏肤功。孰知大兵云集。竟为贼碉所阻。迁延数月。迄无成效。度其事体。要非一年半载所能扫穴犁庭者矣。而大学士以亲近重臣。亦无久驻于外之理。是以前次即将此旨传谕讷亲、令其于岁暮或明春回京。所以迟迟者。诚虑经略之名颇重。虚此往返。恐于颜面有关。故待以时日。或于此际有捷音之至。此亦无聊之思耳。今观讷亲等奏报军营情形。仍难摧锋前进且筹其局势。尤非年内所克竣事。况有讷亲在彼。张广泗转得有所推卸。置身事外。自不若仍如前谕。召还讷亲。然日内所以不即降旨者。意欲稍迟时日。或得一闻捷音。即讷亲还京。亦可藉以报命。庶为得体。乃军营情事。至今犹昔。讷亲即久驻师中。亦无旦夕可奏之绩。且伊身体平素虚弱。当此水土恶薄。风霜严寒之际。调卫一有失宜。关系国体不小。待至九月。若再无捷音。朕即当明降谕旨。召伊回阁办事矣。其经略印务。俟伊遵旨覆奏到日。另行酌定。著传谕知之。　　

○又谕、据大学士公讷亲等奏报、口外一带土司番夷地方。于闰七月初六七等日。地觉微动。各军营并无损伤。惟打箭炉城内。于初七日至次日止。共动七次。震塌碉房四间。墙壁倒塌者六户等语。地方有此等事。该抚等何以迟久不奏。可传谕班第、令其将地动轻重情形。并内地州县有无地动之处。及现在如何抚恤办理。即速查奏。其从前该抚何以不行奏报。一并查明奏闻。寻奏、查闰七月初六七两日。美诺、吉地、章谷、三处。或微震。或大震。并无倾损。惟打箭炉两日。共动七次。震塌碉房四间。倒墙壁六户。人畜无损。又明正司上八义地方。碉房摇倒七十二座。压死喇嘛一名。男妇四名口。俱经抚恤。内地州县。汉州、什邡、雅安、荣经、名山、天全、芦山、长宁、屏山、德阳、眉州、彭山、两日地微动一二三次不等。并无伤损。再八月十七日。炉城地微动一次。二十日省城成、华、两县。及新都、崇宁、新繁、灌县、双流、简州、崇庆、彭县、郫县、温江、德阳、眉州、彭山、丹棱、卭州、绵竹、罗江、等州县。地微动。并无倒塌房屋。是日口外逼近卡撒军营之泽尔角崇台站地震。道路间有塌损。又美诺是日地亦微震。九月初七日。新繁县地震即止。十四日、省城地微动。报闻。　　

○军机大臣等议覆、直隶马兰镇总兵布兰泰奏、马兰镇兵缺。派拨汉军只身壮丁。心悬两地。无益于事。请停止。专挑有家属者前往。其已派到之壮丁内。有余丁可补者。就近挑补。查汉军壮丁。间补绿营。原系惠养旗人。兵丁食粮本不论其有无家室。若概不挑往。殊非体恤。惟是该丁种种推托。应令该都统等严查。必实有事故者。该总兵方准给假。仍知会该旗查察。假满即令回营。至余丁拔补之处。应俟积有十缺。以三缺归该处余丁拣补。七缺仍补在京汉军。从之。　　

○户部议准、河东盐政庆恩疏请、本年额引十万道外。添给十四万道。从之。　　

○工部议准、直隶总督那苏图疏称、沧洲捷地汛引河挑竣。下尾应建裹头草坝一座。并接筑草工数十丈。从之。　　

○命大学士来保、兼管工部尚书事务。　　

○辛丑。上启銮恭谒泰陵。至卢沟桥。停跸。阅演炮。　　

○谕军机大臣等、昨据大学士讷亲覆奏郭万里一摺。内称、查郭万里情词。其以亲往招降为上策之故。因见贼酋连日遣人来营乞降。希冀乘机前往。可以幸功等语。又前次奏报、大金川逆酋频遣头人赴军营投诚。据称伊等百姓。咸愿归正求生。无如家口拘系。恐只身来投。妻子被害恳将土司头人一并招安等情。朕思彼处情形。若可允降。即应开诚布公。令其面缚请罪。因而允降。以了此局。亦可。若逆酋矫诈。不可轻信。则伊差来乞降之人。必系彼处头人。平素狡黠。为贼酋助逆之魁。若乘其诈降。即为擒获。正可剪其羽翼。以褫群丑之魄。若果能诱其出降。或于其赴营投顺乞命之际。就其谲计。即行扣留。亦制贼之一策。何以此等谋略。一无所闻乎。虽古有敌人往来通使。不斩行人。或以杀降为非义。此皆为与国而言。今莎罗奔、乃逆贼也。既为逆贼。则凡系党羽。于法则当诛。于情则不宥。岂可复纵之使还乎。可传谕大学士公讷亲等、令其详悉此意。随机办理。庶贼人之奸谋日绌。而丑类之诡诈者。亦得以渐次殄灭。再朕前降旨令大学士讷亲、酌量来京。将经略印、或交与傅尔丹。或即交与张广泗。令其奏到。再降谕旨。今又思讷亲独回。恐于差往颜面攸关。而在彼亦终无制胜之策。贼众守险。目下渐逼严寒。恐扫除巢穴。荡涤么么。又须俟之来岁。莫若令大学士讷亲、与傅尔丹、张广泗、三人同时入觐。于朕前将贼番情形。并剿除剪灭之良策。一一陈奏。候朕酌夺。其时降旨令讷亲留京。庶为得体。伊等起程时。著岳钟琪署理川陕总督印务。酌量留兵。随时防御。相机征剿以挫贼锋。朕意如此。可即传谕讷亲。彼意以为何如。速奏。　　

○又谕、据纪山奏称、有索拜处递与拉布敦清字文书。内中不知何事。问据投文之人云。准噶尔熬茶回巢途中作变。已行沿途备兵等语。此事前因索拜奏报。曾降旨黄廷桂、令其密行查察。如果悉知准夷犯顺。即令调兵豫备。并速行扣留贸易之人。不可疎漏。今此事虚实情形。索拜尚未确有奏报。而纪山所奏、又仅得之投文之人。且熬茶夷使。已报三月起程何尚于此时逗留途次。以有他变。此事大抵皆属子虚。不可凭信。但伊既豫备军需火药。又咨会邻省。恐益张扬可传谕黄廷桂、此事务须十分慎密其所云扣留贸易夷人。不但不可轻易举动。并不可丝毫稍有漏洩。令贸易夷人知有此事为妥。若实知其事无确据。则一切豫备之处。可即密令停止。毋使知觉。转启嫌隙。纪山摺一并抄寄。又传谕讷亲并班第知之。　　

○是日。驻跸黄新庄。　　

○壬寅。谕军机大臣等、从前大学士公讷亲覆奏、征剿金川。及将来办理瞻对事宜一摺。内称、督臣张广泗、已遣游击罗于朝、土目革松结等。诱班滚离伊巢穴。然后用计擒拏等语。经朕批示训饬。但既已遣该弁及土目等诱令离巢。此后如何行事。如何回覆之处。至今俱未奏到。可传谕张广泗、令其详悉奏闻。俟伊奏事之便带去。寻奏、班滚素信汪结。今已病故。罗于朝等焉能办理。徒令扰惑。业经调回。报闻。　　

○是日。驻跸半壁店。　　

○癸卯。遣官祭关帝庙。　　

○是日。驻跸秋澜村。　　

○甲辰。谕曰、安宁原系侍卫。在内行走。随侍有年。因其颇能向上。犹可造就。用为江苏布政使。上年江苏巡抚缺出。一时不得其人。是以令其署理。讵伊莅任以来。器小易盈。办理一切事务。俱未妥协。深负朕擢用之恩。已降旨令其来京。伊从前既系侍卫。著仍在侍卫上行走。　　

○谕军机大臣等、据索拜奏、郡王珠尔墨特那木札勒告称、遣往查看踪迹之宰桑等回报、至硕翁土库尔地方。分路寻查。并无准夷来往。止有往东北行走踪迹。或系截路唐古忒贼人。亦未可知等语。前经索拜具奏。朕即以此事可疑。伊等办理造次。令其作速磪查明晰。今果属虚无。索拜办理藏务。凡事宜斟酌情形。详慎妥协。始能安辑地方。今偶闻一语。并未确查。遽行整兵防备。并令番子移驻游牧。使准夷闻之。反生疑惑。冒昧张皇。至此已极。索拜曾经驻藏。因系熟悉彼处情形之人。准夷赴藏熬茶。令其前往协同料理。似此毫无主见。举动失措。实非朕所意料。著传旨严行申饬。现在藏地既无事端。所备兵丁。应即彻回。移驻番子。仍令回至原地。加意抚绥安慰。不得仍拘泥前奏。摇惑众心。并传谕郡王珠尔墨特那木札勒。朕念伊父颇罗鼐奋勉效力。施恩令其袭爵办事。想伊属下人。以伊年幼。甫袭王爵。未经更事。未必如伊父时尽心出力。此时正宜用心收服。旧日任事之人。协同助理。始于地方有益。即如此事。虽因卡上人等冒昧具报。亦由伊所遣人员。不能详细妥协所致。嗣后务宜效法伊父。约束人众。安辑地方。一切会同驻藏大臣等详慎办理。　　

○又谕、前据索拜奏报、硕翁土库尔守卡兵目。了见千余人行尘。恐系准噶尔夷人。现在密为防范等语。朕以夷人尚属恭顺。知其未必即生衅端。已降旨黄廷桂等、令其密行查察实在情形。勿轻举动。今索拜覆奏、果无其事。则其混行陈奏。殊属轻率。已降旨申饬。可传谕大学士公讷亲、及黄廷桂、前已有旨、令伊等不可轻信。其沿边密行防备。毋得张扬。今索拜所奏如此。则边庭豫备军需之处。应速行密饬停止。并不得稍露形迹。致开夷人疑窦。索拜摺并钞录寄去。所有应行知会之处。并传谕通行知之。此际若得确信。仍著速奏。寻讷亲奏、现经该郡王禀明、毫无实据。其解运军需赴藏之员。蒙经停止。报闻。黄廷桂奏、前密行防范。原无应用军需之处。今事已虚。贸易夷人。不必羁留。即令护送出口。得旨、贸易人已起程否。略为羁留之意。彼知觉否。据实速奏来。　　

○兵部议准、湖南巡抚杨锡绂奏称、马匹成群贩买。实易藏奸。内地各处。俱应防范。今各省营驿及民间贩有川黔之马。请申明例禁。至骒马一项。律所不禁。但恐漏税私售。应并敕查。从之。　　

○是日。驻跸梁格庄。翼日如之。　　

○乙巳。世宗宪皇帝忌辰。上谒泰陵。未至碑亭。即降舆恸哭。步入隆恩门。诣宝城前行礼。躬奠哀恸王以下文武大臣官员随行礼。　　

○谕、据舒辂奏称上江各属存贮节年未买粮价、及本年平粜银、二十七万余两一时不能采买。而频年存贮州县库中。将来恐不免于侵挪。现在筹酌。如仓额未足、与存价少者。俱令将价先行解贮该管府州之库。俟秋后领银酌量采买。其存价甚多。仓谷未充。一时不能买足者。分别酌留应买之数外。余价俱行提解司库等语。舒辂如此办理。较为妥协。朕前降旨各省仓谷。俱照康熙雍正年间旧额。其余皆停止采买则所存谷价银两。与其存留各州县以启侵挪之弊。不如令解藩库。以备临时动拨可传谕各省督抚将所有未买粮价、及平粜价银、可否照舒辂所奏、提解司库。将来各州县即有应用。再从司库请拨。亦为妥便。如康熙雍正年间旧额之内。应行买补者。其谷价仍存州县。以备酌量买补。若旧额之外。所余粮价银两。有必应需用之处。准其分别酌留。其余悉令解司。该督抚等就各省情形。悉心查办。仍遵前旨。一面将康熙雍正年间额数。及现年实存粜借等项数目。速行具奏。应否拨动之处。听军机大臣等会议。此旨已经逾月。各督抚多未奏到。甚属迟延。著传谕令其速行奏闻。　　

○又谕曰、舒辂奏称、安徽历年积欠、至六十余万两。现在清查。原奏自乾隆六年至十年止。嗣经详请督抚。将十一年积欠归并清查。务使民欠役侵。分查确切等语。舒辂办理此事。已有就绪。但纳敏为人、忠厚有余。恐不能独力清理。新授布政使李渭、已经赴任。钱粮乃其专责。可资佽助。著传谕纳敏李渭、令其协同实力清厘。凡官吏侵蚀、及顽户欠项。逐一彻底澄清。速行查办至现年钱粮。尤当设法催徵。使其勿至拖欠。现年既清。则以后不复更有积逋矣。　　

○丙午。谕、直隶庆云、盐山、二县。地瘠民贫。从前屡遇荒歉。经朕特沛恩膏。叠加赈恤。并减其税粮。凡属穷民。一体给以牛种。使之渐复元气。今届开徵之时。其无地贫户。若令输纳旧欠。情属可悯。所有乾隆九年、两县被灾案内、无地穷民借领未还高梁九千余石。俱著加恩豁免。以纾民力。该部即遵谕行。　　

○谕军机大臣等、据纪山奏称、准经略大学士公讷亲照会、以金川粮运。恐冬春雨雪。挽运艰难。须于十月以前。豫备明年四月兵粮等语。运筹军储。虽属有备无患之计。然此乃班第等之事。而经略大臣所重。则不在此。惟当鼓励戎行。指授方略。灭此朝食。使将士用命。军气奋扬。可以立奏肤功。方为胜算。乃于今岁即筹来岁之粮。豫定四月之期。远近传闻。共知今岁无奏凯之意。人心必因此懈怠。是于兴师攻剿之时。即先示以旷日持久之计。何以振作兵气。且贼人屡次抢劫此项兵粮。转运之时。途中保无疎失。屯积之所。又恐启彼觊觎。况今冬若或彻兵。将复运回乎。抑存之以资贼乎。倘被攘窃。更损国威。种种俱未筹及。运粮一事。或出于班第纪山之见。犹曰是其专责。若大学士讷亲、用兵一日。即向伊等责取一日之粮耳。其心惟应以克敌制胜。剪灭朝食为事。如此、则士卒知克期奏功事无稍假。自思奋勇争先。共殄群丑也。从前大学士讷亲、曾经奏称、与张广泗、班第、商办明岁三四月之粮。朕彼时即以为非计。欲降旨训谕。而批示烦冗。以致遗忘。今览纪山之奏。是讷亲已经咨会查办此事。未免用心太过。以致失宜。应令讷亲等另行妥酌具奏。昨朕降旨。如今岁不能成功。欲令讷亲同傅尔丹、张广泗、来京。令其商酌。若伊等覆到。朕准其同来。断无尚令大兵全驻之理。今冬必应彻罢顿无能之卒。惟择精锐或一二万人。著岳钟琪统领。相机防范。随时攻剿。俟朕与伊等筹画已定。再行调集大兵进剿。如此办理。则所省粮饷实多。又不至师老罢乏。何必拥数万之众。坐饱寒冬。无所事事乎。再、朕于军务机要。及贼境情形。每有询问讷亲之处。原欲其速行覆奏。知其要领。以便裁酌机宜。原非谓数千里行军。每事必待命而行。但事之应否可行。亦必奏明朕知。若惟接到一旨。即随意敷陈。或迟久不覆。何以慰朕之悬念。在讷亲或以朕传谕之事过多。伊每件覆奏。恐无暇更办他事。其实伊在军营。亦未见其所办者何事也。若能早奏肤功。则何须用朕许多絮语耶。可即传谕知之。寻奏、卡撒军营兵众。需粮浩繁。经由班拦空卡等处。山径陡险。粮运较难。运到之粮。仅供支给。必须趁十月前加倍趱运。且运粮大路。由明正木坪、瓦寺、沃日、小金川、杂谷等处。俱向化之土司。去贼境尚远。屯粮之卡撒党坝。俱重兵所在。贼不能觊觎。其正地、马奈、甲索等处。亦皆有兵驻劄。不致疏虞。军务岁内难以告竣。即冬间减兵。粮储仍不可缓。恳允办理。报闻。　　

○又谕、山西蒲州与陕西朝邑人民互争鸡心滩一案。前经巡抚准泰、会同陕抚陈宏谋、清查划界。绘图呈览。此巡抚与道员意见不合。各持一议。而图中所定界址。亦不甚清。准泰所奏、难以即为定论。托庸原议、未见其允协。部议已行令再查。可传谕阿里衮、令其会同陈宏谋将此案前后情节。悉心查勘。不得稍有偏枯。务须秉公办理。俾两省民人。永无争竞。以副朕息事宁人之意。　　

○是日。驻跸秋澜村。　　

○丁未。谕曰、班第现署四川巡抚。进剿大金川军营粮运事务紧要。著兆惠即速驰驿前往办理。班第所带钦差大臣关防。著交与兆惠。
  </div>
  <div class="pagination">
   <a href="清实录乾隆朝实录_page447.html">
    上一页
   </a>
   <span>
    ...
   </span>
   <a href="清实录乾隆朝实录_page443.html">
    443
   </a>
   <a href="清实录乾隆朝实录_page444.html">
    444
   </a>
   <a href="清实录乾隆朝实录_page445.html">
    445
   </a>
   <a href="清实录乾隆朝实录_page446.html">
    446
   </a>
   <a href="清实录乾隆朝实录_page447.html">
    447
   </a>
   <span class="current-page">
    448
   </span>
   <a href="清实录乾隆朝实录_page449.html">
    449
   </a>
   <a href="清实录乾隆朝实录_page450.html">
    450
   </a>
   <a href="清实录乾隆朝实录_page451.html">
    451
   </a>
   <a href="清实录乾隆朝实录_page452.html">
    452
   </a>
   <a href="清实录乾隆朝实录_page453.html">
    453
   </a>
   <span>
    ...
   </span>
   <a href="清实录乾隆朝实录_page449.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
