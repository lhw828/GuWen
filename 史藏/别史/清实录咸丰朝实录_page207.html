<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 207 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 207 页/共 502 页</h1>
    <div class="content">
大清文宗协天翊运执中垂谟懋德振武圣孝渊恭端仁宽敏显皇帝实录卷之一百三十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。七月。戊申。上御乾清门听政。　　

○命工部左侍郎载龄、内阁学士崇实、驰往陕西查办事件。　　

○以镶蓝旗汉军副都统麟兴、大理寺少卿卓橒、翰林院侍讲学士匡源、户部候补郎中熙麟、为内阁学士、兼礼部侍郎衔。翰林院侍读学士刘昆、为内阁学士、兼礼部侍郎衔。仍留湖南学政任。　　

○以内阁学士灵桂、署户部左侍郎。兼管三库事。熙麟、署户部右侍郎。兼管钱法堂事务。　　

○己酉。皇后千秋节。宫内行礼如仪。停止筵宴、及在外福晋、命妇、进内行礼。　　

○谕军机大臣等、琦善奏、督兵水陆夹击。歼贼多名、并红单船接仗情形一摺。七月初二日。我兵陆路攻剿瓜州。虽轰毙贼匪数百名。而该逆避匿不出。仍未能即时克复。览奏实深焦急。至红单船驶入大江。初次与贼接仗。虽锐意进攻。尤应妥为布置。何以贼船仅十余只。辄称贼于船后、及土城内、施放大炮。红单船即被洞穿。兵勇亦多受伤。是否陈国泰带领头进船只。未能得力。吴全美、率二起战船。虽连毁金山炮台。偪近贼堤。究竟毙贼多寡。亦未详叙。琦善节制水军。务当实力督率。断不可任听该总兵吴全美等禀报。致误事机。此项船只。前次谕令琦善与向荣分提。原因金陵、镇江、瓜州、皆系滨临大江。该大臣等共办一事。何处攻剿紧要。即应先其所急。据琦善奏、向荣专札催提吴全美船只。已饬该员带领二十五只。驶赴上游。听候调遣。现在向荣攻剿金陵。如果必须水师协剿。自应分拨前往。但该船上驶。亦必经由瓜州。其先并力攻克瓜州。再行节节进剿。则船多势壮。更可得力。该大臣等务须体察现在情形。扼要布置。合力兜击。断不准稍存畛域之见。琦善、现饬陈国泰所带船只。于瓜州稍上驻泊。其陈世忠、所带艇船。现泊仪徵之泗源沟。叶长春等、所带局艇广艇。在上游拦截江面。著琦善即严饬该员等、认真扼截。不得因红单船到。稍有推诿至焦山在镇江之下。必须兼防贼匪窜扰北岸。该大臣饬令周士法回驻焦山。所办亦甚合机宜。至核减艇船雇价、及水勇雇值。不惟可节糜费。兼可杜其纷争所办甚是乃向荣因闻石埠桥各艇水勇。不欲减价。辄嘱琦善调停将就。殊属非是。身为统帅。遇事依违何以整饬戎行。著向荣与琦善悉心商搉。斟酌妥办。傥有不遵法令者。即从严惩办。毋得任令该水勇等、藉端挟制。致贻后患。将此由六百里加紧各谕令知之。　　

○钦差大臣琦善奏、水师船勇。拟照红单船给价。分别撤裁。得旨。所奏是。照所拟办理。如有不遵法令。即可正法。若当断不断。必贻后患于无穷也。　　

○直隶总督桂良奏、闽省米船。请援案免税二成。余货照例纳税。得旨。所拟实不为刻。自应如是办理。　　

○甯古塔副都统巴东阿、因病解任。以前任黑龙江副都统富春、为甯古塔副都统。　　

○予故原品休致副都统特尔清额、祭葬。赏银三百两。　　

○庚戌。上诣寿康宫、问皇贵太妃安。　　

○谕军机大臣等、载岱奏参、德州防御、挟制上司一摺。据称防御松阿达、于德州城守尉瑞成到任时。询问营内事宜。出言顶撞。公务废弛。该署副都统派青州佐领丰伸额、前往查讯。该员实有蒙混抗违情事。请将松阿达、革去防御。发往崇恩军营效力。并有明白札知瑞成等语。所奏殊属颟顸。松阿达、经手事件。果有废弛。即应指实参奏。其语言如何不逊。亦应详晰声叙。且既连具五禀。控告瑞成。其禀内所控何事。俱应彻底根究。至瑞成、出言不慎。如何致令属员轻慢。亦未明晰叙及。载岱既请将松阿达革去防御。又请发往崇恩军营效力。不但无此办法。且恐有意调停。瑞成既有不合。即应附参。乃仅以明白札知一语了事。亦属含混。著崇恩、按照摺内所奏情节。秉公查讯明确。分别参奏。至松阿达称、巡抚有城守尉言语粗率。令其劝阻之言。该抚是否果有此语。著一并据实覆奏。原摺著钞给阅看。将此谕令知之。　　

○又谕、有人奏、通州河西务一带。奸民聚众私铸。竟敢于白昼闹市之中。公然设炉制造。地方官畏其人众。不敢查问。请饬严密访拏等语。通州等处地方。密迩京畿。现在贼氛未靖。奸宄尤易溷迹。若如所奏。奸民聚众盘踞。私铸大钱。毫无忌惮。恐日久别生事端。亟应赶紧查拏。以杜奸萌。著步军统领衙门、顺天府、一体派委干员。迅往该处严密查访。务将为首各犯。按名拏获。毋得稍有漏洩。以致吏胥句通贿纵。闻风远遁。原摺著钞给阅看。将此各谕令知之。　　

○河南巡抚英桂奏、奉拨京饷。实在短绌情形。得旨。仍应设法筹解。断难任汝等备述窘状。一奏了事。　　

○蠲缓河南祥符、陈留、杞、中牟、郑、荥阳、汜水、密、商邱、甯陵、鹿邑、柘城、睢、武安、涉、河内、济源、武陟、温、巩、确山、西平、遂平、罗山、临颍、郾城、长葛、永城、夏邑、虞城、沈邱、项城、正阳、安阳、汤阴、临漳、内黄、三十七州县被贼村庄、新旧额赋。　　

○辛亥。上幸瀛台。　　

○谕军机大臣等、庆锡奏、遵议设局、铸造大钱章程各摺片。所请先铸当百、当五十、当十、大钱。以期畅行。著即先行鼓铸。其钱背应铸局名。即查照旧例。用清文宝蓟二字。至五字、百字、毋庸添写人旁。以归画一。其余各条。均著照所议办理。该总兵即督率委员。招匠试铸。以备搭放兵饷之需。傥因铜斤支绌。或成本过重。未能获益。即著停铸。如果大钱流通无滞。所有部颁钞票。即行暂存官局。另为设法变通。著庆锡随时体察情形。奏明办理。将此谕令知之。　　

○又谕、自六月二十八日。接据胜保奏报之后。又逾半月。并未续有奏报。甚不可解。岂连日以来。竟未接仗耶。朕闻高唐贼匪。于七月初一日。由南面窜出。将吉林马队冲散。又由南面窜至西南面。我兵勇多有伤亡。该逆又复窜至胜保营后。吉林马队亦被冲散。帐房被贼用刀矛全行挑烂。仅賸两架。并闻逆匪于朝西等城墙。用布挽做软梯。南城墙下穿有地道一条。其余三门。俱用土木为垒。仅留缺口一处。以便出入。据此情形。胜保顿兵城下。不但不能克日进攻。直并该逆出入。亦不能防。殊堪诧异。该逆每扑一处。马队总被冲散。兵勇总有伤亡。甚至大营之后。亦被任意冲扑。准备毫无。可见所称昼夜列队、悉力合围者。全系虚应故事。又闻城中逆匪。仅有三百余名。胜保以全力制之。何难悉数歼灭。军心懈怠。竟至于此。胜保近日、岂复蹈骄矜故习耶。著于接奉此旨后。即将连日情形。据实覆奏。不准稍有掩饰。并即督率兵勇。悉力进攻。早图克复。傥仍似此疏懈。攻既不能。围又不密。老师縻饷。坐令穷寇稽诛。胜保等玩误之罪。断不能曲为原宥也。将此由六百里加紧谕知胜保、并谕德勒克色楞、善禄、知之。　　

○又谕、前据官文等奏、统筹全局各情。专为攻剿武汉起见。并未叙及常德失守情形。兹阅所奏。仍未将澧州常德一带。实在贼情。探明奏报。殊深悬念。此时汉阳武昌大股。固应迅图剿灭。该将军等、先后拨去官兵练勇。前有旨、令归杨霈调遣。著即催双保、福忻等、飞速前进。至常德府城失陷。岳州龙阳等处贼势尚张。荆州近在对江。傥因备豫稍疏。致逆众乘虚北窜。或旁扰宜昌。上窥襄樊。均不可不严密筹防。以杜该逆奔突之路。目下荆州仅有旗兵。分拨防守。是否足敷堵御。派令带兵接应之副将王国才、佟攀梅等、能否扼守要隘。官文等、惟当斟酌缓急。先事防维。断不可稍涉疏虞。致有贻误。现在长沙至澧州一路。文报不通。骆秉章前次奏报。即系由江西绕越行走。该将军尤须就近侦探南路军情。随时驰奏。以期便捷。所有前驻岳州之塔齐布一军。已有旨、令该提督相机东下。曾国藩所统水师。想亦分起进剿。并著官文等、知照联络。以助声援。总期熟计兼权。毋致顾此失彼。将此由六百里加紧谕知官文、并谕贵升知之。　　

○以克复湖北潜江县城。并办理团练出力。赏道员罗遵殿、知府多山、协领依西布、全瑞、汤苏泰、斐音泰、佐领锡龄阿、祥庆、德发依、吉斯洪阿、噶尔桑阿、库猛额、赫尔精布、防御吉德、喜祥、胜魁、吉成、强瑞、霍纶泰、游击常德、守备恩保、阿中保等、花翎。防御春瑞等、蓝翎。余升叙有差。　　

○壬子。中元节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。　　

○遣官祭孝德皇后殡宫。　　

○遣官祭端慧皇太子园寝。　　

○上诣奉先殿、寿皇殿、行礼。　　

○诣寿康宫、问皇贵太妃安。　　

○谕内阁、前任湖北巡抚青麟、自简任封圻以来。正当黄州汉阳贼匪充斥之际。武昌兵单饷匮。本属实情。朕以青麟在学政任内。保守德安郡城。念其勤劳。畀以重任。叠据奏报省垣布置。屡次击贼获胜。计八十余日中。困苦艰难。所奏原无虚假。朕方节次严催各路援兵。前赴武汉救应。但以道途多阻。未能迅速赶到。青麟于六月初二日。大股贼匪攻城时。业已派魁玉、杨昌泗、带兵连踏贼营五处。但能督率官兵。感激众心。谒力鏖战。何至省城遽尔失陷。即使婴城固守。坐待援师。亦望解围有日。方当宥过叙功。纵或力尽捐躯。不失城亡与亡大节。褒忠有典。岂不心迹光明。乃本日接到青麟奏报、称于武胜门督战时。见城内黄旗皆出。土匪内应。兵勇溃散。率与魁玉、杨昌泗、拥众远避。为移师就饷之谋。径赴长沙。直是弃城而逃。曷胜痛恨。傥青麟为收复武昌计。或就台涌军营。并力进取。或从官文、乞师前来。戴罪图功。亦可为之曲谅。长沙则去武昌甚远。并非青麟所辖之地。越境偷生。何词以辩。若再加之宽典。则疆吏守土之责。几成具文。何以对死事诸臣耶。所称沿途攻剿。拟抵荆州。皆是任意铺张。希图掩饰。与前奏不敢畏葸巧避。置城池人民于度外。大相迳庭。朕赏功罚罪。一秉大公。岂能以青麟前此尚有微劳。稍从末减。青麟著俟到荆州时。交官文即行传旨正法。中外臣民。当知朕倚任青麟之念甚切。而青麟丧心□恩。自取罪戾。国法具在。岂能曲为原解。凉州副都统魁玉、驻兵洪山。贼由该处冲入。咎无可免。惟前赴长沙。系由青麟率同偕往。且非守土之官。罪止失律。著即革职。与在籍已革总兵杨昌泗、均交杨霈军营酌量差遣。仍著随时察看。傥该革员等、不知愧惧。并查有临阵退缩、巧饰推诿情事。即一面据实奏闻。一面以军法从事。　　

○又谕、前因御史范承典奏、请将出土铜斤。核实办理。当经派令阿灵阿、会同该御史、前往确查具奏。兹据阿灵阿等奏、前往铜厂查验后。随赴该局。将铜斤试行煎炼。经文瑞拦阻。谓其不应擅入。并据文瑞奏称、阿灵阿等、私自至局。煎炼铜斤。恐启偷漏之弊。实属胆大妄为等语。阿灵阿、范承典、经特旨派令将出土铜斤查验。该尚书等、于赴局查验后。因铜色不一。即携铜至该局煎炼。自系为辨别铜色。期于核实起见。况厂中之铜。业已运往局中。即为该尚书等应查之件。阿灵阿、范承典并无不合。文瑞于奉旨饬查事件。竟敢藉词拦阻。声言不应擅自入局。辄以阿灵阿胆大妄为参奏。已属荒谬。且欲勒令该尚书等、写给是金是铜字据。尤属负气任性。有乖体制。文瑞著交部议处。　　

○谕军机大臣等、有人奏、豫省办理钱粮、未能妥善、请饬设法豫筹一摺。据称中州兵差络绎。民力凋疲。自交纳钱粮。有半银半钱之章程。而官之取于民者。依然是银。民执章程以请命。官即以为刁抗。民所以不能甘心。致滋事端。至州县官亦因钱二千作银一两。则耗银无出。办理钱粮。必至棘手。应豫筹官民两便之方。消患未萌等语。所奏均系实在情形。著英桂、督饬藩司郑敦谨、按照所奏。细心体察各情。相机妥办。务当筹画全局。力求变通之法。庶使官民不致交困。至被兵处所。已有旨分别蠲缓。其余应徵钱粮。如有抗不完纳者。必当择尤惩办。毋得因循畏事。以致酿成大患。该抚前奏许州尉氏两案。业经于摺中批示。将为首倡谋之犯。尽法惩治。现在此案是否办结。并著一并覆奏。无稍迟延。原摺著钞给阅看。将此由五百里谕知英桂、并传谕郑敦谨知之。寻奏、尉氏已将首犯王添佑拏获。并获从犯多名。许州亦经拏获要犯。报闻。　　

○又谕、前以＜口英＞咪各夷酋、于苏省求见督抚、任意要挟。当经谕令叶名琛、严谕该酋等、遵守成约。以杜奸萌。兹据怡良奏称、接＜口英＞酋包呤公文称、前在粤东时。钦差大臣、酬以无礼。并接咪酋麦莲勒毕唵照会。有拟与＜口英＞酋同赴天津等语。夷人诡谲性成。明知通商事宜。胥归粤东办理。辄赴各海口。妄肆要求。现已谕怡良、令该夷酋等、前赴粤东。听候查办。著叶名琛、仍遵前旨。设法开导。谕以坚守成约。断不容以十二年变通之说。妄有觊觎。并谕以天津海口。现因办理防堵。兵勇云集。傥该夷贸然而来。船只或有损伤。转致自贻伊戚。至该督接见夷酋等仪文。仍当恪守旧章。无得以该夷等有相待稍优之请。少涉迁就。以致弛其畏惮之心。前据叶名琛奏、探闻俄夷与＜口英＞夷、订期交战。并于香港地方。将伊等货船抢去。该夷等方有戒心。何以转与中国为难。传闻之词。或多不实。该督办理此事。尤应格外慎重。万不可以俄夷方与该夷等构衅。一切稍存大意。所有近日如何查办情形。即著由驿驰奏。湖北武昌、汉阳、城池。亟图克复。需饷孔急。著叶名琛迅速酌筹银数万两。派委妥员、陆续解交杨霈军营。以资接济。毋稍延误。怡良摺著钞给阅看。将此由六百里加紧谕令知之。　　

○又谕、怡良奏、现办夷务情形。据咪酋有欲偕＜口英＞酋赴津之说。该夷等藉端要求。是其惯技。其所言亦不过虚词探试。本日已谕知叶名琛、坚明约束。妥为查办。该督即饬夷酋等、前赴广东听候办理。勿生枝节。至吉尔杭阿、接任巡抚。责无旁贷。即应督兵迅图克复上海县城。以副重任。本日据该督所奏。尚未提及攻剿上海之事。殊深悬念。著吉尔杭阿、迅即督率将弁。设法环攻。总期一鼓歼除。毋致该匪蹈隙他窜。别滋延蔓。将此由六百里加紧各谕令知之。　　

○又谕、前据官文奏、探闻青麟有绕至长沙、前赴荆州之信。览奏已堪诧异。当谕令该将军、如果实有其事。即行专摺驰奏。候旨办理。仍本日竟据青麟由长沙发来奏报。妄以移师就饷等词。饰其弃城而逃之罪。披阅之余。愤恨何极。青麟以巡抚大员。职任守土。贼至既不能婴城固守。迨省城失陷。尚复忍耻偷生。辗转越境。种种悖谬荒唐。殊出情理之外。朕权衡至再。若不立正典刑。无以肃军律而昭炯戒。著官文于接奉此旨后。若青麟果至荆州。即著就地正法。傥青麟绕越他处。即拣派道府大员。严密迎提到荆。由该将军宣示谕旨。即将青麟正法。不得稍有漏洩。致稽显戮。至前窜常德之贼。现据骆秉章奏称、已全数回窜岳州。于该郡城外修固沟垒。欲图久踞。本日已谕知骆秉章、仍即迅饬塔齐布、曾国藩、赶紧进攻。以期歼灭此股后。为率师东下之计。并著官文等、遵奉叠降谕旨。妥筹防守荆郡。毋稍大意。将此谕令知之。　　

○又谕、杨霈奏、通筹楚北全局一摺。朕详加披览。所称安陆肃清。则荆襄巩固。然后可图进取之语。自系审度情势。为先保江北起见。但此时贼踞武昌。以汉阳黄州为掎角。若不亟图进取。则该逆日久盘踞。根蒂愈固。攻克愈难。自以迅速进兵。直达武昌。为第一要策。桂明、布克慎、台涌、所带之兵。计已不少。所驻之应城、长江埠、杨店、皆已偪近汉江。台涌前奏、已饬刘富成觅船渡兵。两月以来。当有就绪。该抚既有三路进兵之议。即应赶紧前进。著杨霈即督桂明、布克慎、台涌、各带官兵。分道速剿。至双保一军。前据官文等奏、已饬由沔阳州之仙桃镇、汉阳县之蔡店、直捣汉阳。如已启程。则该署总兵已就近抄出汉川黄陂前路。桂明等所带官兵。夹江并进。愈不可缓。傥因安陆土匪。又令双保、折回北境。试恐愈形迂缓。该抚但当以速克武昌为急。不可稍涉迟疑。舒伦保、前已有旨、饬令来京陛见。所带官兵。即著该抚统带前进。后起之兵。何以至今未到。显系沿途逗遛。即著飞饬严催。以资攻剿。另片奏、请将被贼蹂躏各州县、分别办理等语。地方被贼肆扰。州县文武罪名。原不准稍从末减。姑念湖北现在委用乏人。各该州县中。如果情有可原。尚能戴罪图功者。著暂准其量加宽典。其平日居官庸劣。及毫无准备畏葸退缩之员。即按律重惩。断无足惜。此系权宜办理。该抚务当确核功过。信赏必罚。不可徒为委员开脱。所保之黄安县知县许赓藻。已明降谕旨。以湖北知府升用。先换顶带。并赏载花翎。因思黄州府知府周炳鉴、该省奏报中。从未叙及。黄州府为扼要重地。如知府得人。各属团练用命。不但为楚省屏障。可为皖豫声援。该府周炳鉴、此时傥尚未到任。即可将许赓藻升补是缺。即使业已到任。而才力或有不逮。亦可撤回。以许赓藻奏补。如实系无须更调。即将许赓藻暂留黄安本任。毋庸开缺。均著该抚察看具奏。将此由六百里加紧谕令知之。寻奏、周炳鉴、现署郧阳府。请将许赓藻、署黄州府。仍兼摄黄安县事。从之。　　

○又谕、岳州一郡。为南北冲要。屡经逆众窜踞。此次该逆复由常德、全数退窜该郡城外。欲为久踞之计。塔齐布、曾国藩、水陆各军。皆为所牵掣。不能出湖东下。图攻武昌。此时常德回窜之路。固不可不防。而岳州大股。必须迅图剿办。以扼其吭。所有添拨塔齐布之湘楚各勇。数已不少。曾国藩头起师船。亦经启行。正可乘此声势。迅图水陆夹击之策。惟须面面兼顾。使逆众不能来往自如。方能埽除巢穴。断不可轻于一掷。再致损我军威。谅塔齐布、与曾国藩、同办此事。必能和衷商搉。计出万全也。杨霈、现由德安一路、进攻武昌。并著骆秉章等、设法随时知照。俾彼此互相应援。其湖北难民。应如何安抚资遣之处。并著该抚迅筹办理。毋令别滋事端。将此由六百里加紧谕知骆秉章、并谕塔齐布、曾国藩、知之。　　

○又谕、据骆秉章奏、请筹拨饷银等语。现在湖南岳州一带。贼船纷纷占踞。剿办吃紧。需饷浩繁。该省库款支绌。无从设措。据称江西应解湖北饷银十万两。因道路梗阻。尚未解到。著陈启迈、迅即派委妥员。将五万两赶解湖南。其余银五万两。仍行解往湖北。交杨霈军营。以资接济。毋稍迟延。将此由六百里加紧谕令知之。　　

○直隶布政使庚长奏、遵查各属钱粮徵解情形。得旨。览奏尚系实情。今年下忙徵收若何。岂敢豫定。兢业之念。无时或失。尚或恐精神有不到之处。若妄冀将来。是先存一自满之念。大不可也。著随时与桂良、悉心商酌。实力筹维。近来各省习气。动请部拨。试思部库焉有若是之多款。供天下之用也。大都封疆大吏。未必不知京饷支绌。姑为是请。以图省事。盖因平时漫不经心。安荣处优。坐享其成。及至束手无策。非请拨无以为计。若肯蚤夜孜孜。视地方之事。如一身一家之事然。岂有痛痒相关之切。不尽心救药者乎。此旨与桂良看。　　

○以办理湖北黄安县团练出力。予知县许赓藻、以知府用。赏花翎。　　

○癸丑。谕军机大臣等、皖省庐郡。攻围日久。未能克复。秦定三带兵剿办舒城逆匪。虽屡经获胜。亦尚未攻克。本日据和春等奏、复有大股贼匪。由英山、霍山、窜至六安。并因舒城攻剿紧急。贼众由金陵、桐城、安庆、前来接应。是皖省剿贼情形。极为吃紧。且各路派员防堵。以及劝谕捐输。设法筹饷。在在需人经理。已革刑部侍郎雷以諴、现在里下河驻劄。著琦善即传谕该革员、迅速前赴安徽和春、福济、军营。帮同办理筹饷防堵各事宜。其所带里下河募勇。并经手事件。著琦善、另派得力干员。前往接办。毋稍疏虞。将此由六百里加紧谕知琦善、并传谕雷以諴知之。　　

○又谕、前因和春、福济奏、请部拨饷银二十万两。经户部议给十万两。在广东提解部库银二十万两内拨给。本日据和春等奏、请饬将广东前拨京饷二十万两。全数拨解庐州。并请饬四川亦拨银二十万两各等语。据称皖省兵勇。现无十日口粮。正当攻剿吃紧之际。自未便令军士枵腹荷戈。致生他变。该省捐输钱粮。均不足恃。自应协力筹拨。以备要需。惟各处军营请饷纷纷。不止安徽一省。该提督等、所请数目、至二十万两之多。亦恐四川广东两省。未能照数拨给。粤省正二两月。业已分批启程。川省各款。亦须兼顾京饷。未可拘泥办理。著裕瑞、叶名琛、柏贵、各就地方情形。力能筹解若干两。即行批拨。飞速委员。径解庐州。藉资接济。不得以无项可拨覆奏。致误要需。本日据王庆云奏、陕兵出境。前赴襄樊防剿。请饬四川筹饷协济。并著裕瑞、与王庆云、酌度缓急。通融办理。毋得稍存畛域。将此由六百里加紧各谕令知之。　　

○又谕、和春、福济奏、添兵助剿舒城逆匪、并逆匪窜至霍山、攻扑六安各摺片。逆匪屡次攻扑。虽经秦定三、督兵攻击。叠获胜仗。而该逆以大股抗拒、并于入城要隘筑叠。阻我进路。罗大纲、复带贼众。由金陵、安庆、桐城、前来救援。是该逆大股踵至。不但欲救援舒城。兼欲解庐州之围以图北窜。秦定三、现在兵力甚单。自应添拨兵勇。驰往协剿。和春等、现派音德布、带云南、四川、及开化兵勇一千六百名。并拨川勇四百名。均归秦定三节制。自应如此办理。逆匪现由霍山。攻扑六安。难保不窥伺北路。正阳关、仅刘玉豹带兵数百名。殊嫌单薄。傥秦定三因攻剿舒城。深入重地。而该逆窜扰六安。则我兵必有腹背受敌之势。英霍一带。又与湖北蕲水接连。设该逆乘北路空虚。肆行奔突。为害更钜。著秦定三、察看缓急情形。一面攻剿舒城。仍应兼顾后路。以杜逆匪北窜。袁甲三、现驻临淮。和春已咨调该处兵一千名。驰赴正阳关。著袁甲三、即饬带兵各员。迅速前往。仍著随时侦探贼情。相机堵剿。务期声势联络。以遏贼冲。并严饬刘玉豹等、实力堵御。毋稍大意。和春、福济、仍当察看西路情形。如须再添兵力。即速拨往应援。现在高唐、连镇、逆匪尚未肃清。若令南贼续行北窜。朕惟该提督等是问。另摺奏、皖省军饷紧要。请饬广东山陕拨解。又片奏、安徽被贼蹂躏。地方凋敝。无款可筹。自系实在情形。惟钱漕为国家惟正之供。藩司职任度支。所有未被兵州县。应如何遴选贤员。设法徵收。以济军饷。岂得尽仰给他省。束手无策。和春、福济、但虑兵溃由于饷绌。而不计及饷糜由于师老。若各路带兵大员。攻剿迅速。何致虚糜如此钜款耶。至淮北滞引。前据袁甲三奏、设法疏销。此项盐课。如果办理得宜。亦可陆续接济大营军饷。著袁甲三、统筹全局。与和春等、通融办理。以济急需。将此由六百里加紧各谕令知之。　　

○又谕、和春、福济奏、皖饷紧急、请分饬拨解一摺。前因安徽需饷孔急。令和春等仿照金陵协济章程。约计兵勇数目。每月需银若干。就近咨商各督抚。按月供给。并准户部所议。令山狭两省。月济皖饷各五万两。以应支发。兹据和春等奏、需饷情形。甚为急迫。现在庐州舒城等处。正值攻剿吃紧之时。若令饷绌兵哗。军心涣散。关系非轻。著恒春、王庆云、遵照前旨。设法通融。按月拨给银各五万两。迅速起解。赶赴和春等军营应用。毋稍迟误。本日据王庆云奏、狭兵出境、赴襄樊防剿、请饬山西筹饷协济。并著恒春、与王庆云、酌度缓急。通融办理。将此由六百里加紧各谕令知之。　　

○又谕、王庆云奏、襄樊需饷、请饬山西四川等省、协力筹济等语。本日已寄谕该督抚设法筹解矣。襄樊与宛邓毗连。荆襄两郡。均为川东夔巫门户。裕瑞等、自应力筹接济。惟襄樊移调之兵。狭省为多。且商雒均资屏蔽。若专待他省协拨饷需。诚恐缓不济急。仍著王庆云、尽力筹拨。以期源源接济。不可稍分畛域。致误要需。至襄樊兵力。是否足敷布置。即著该抚随时知照杨霈、酌量移拨可也。将此由六百里加紧谕令知之。　　

○又谕、崇恩奏、驰抵武定、布置大概情形一摺。连日以来。未接僧格林沁、胜保、军报。未知高唐、连镇、如何攻剿。闻高唐城内。贼匪不过三五百名。而屡出扑扰。我兵时有伤亡。连镇贼匪。又时有潜窜之意。是高唐攻剿与武定设防。均关紧要。该抚所称、平原乐陵两路。为扼贼南窜要隘。已有厉恩官等兵勇。并典史叶寿海、所办联庄团练。似足以资保卫。而该抚全队兵勇。又皆留在高唐。正须兼顾妥筹。庶不致徒劳往返。著崇恩体察情形。如果武定之防。实在可恃。现在积潦横途。足限贼窜之路。即仍赴高唐。督兵协剿。傥该郡防堵。尚须亲身督办。即暂留武定。将防务布置严密。再往高唐。亦无不可。著崇恩、于接奉此旨后。即将应驻何处情形。由驿驰奏。总期酌度缓急。确有把握。不得仆仆道途。空有履勘之名。于督剿筹防。转致毫无裨益。将此由六百里加紧谕令知之。　　

○以会剿安徽舒城贼匪不力。革云南鹤丽镇总兵官音德布职。以广西梧州协副将萨炳阿、为云南鹤丽镇总兵官。　　

○予安徽阵亡把总吴大春、祭葬世职。　　

○甲寅。参赞大臣僧格林沁等奏、轰击连镇贼巢情形。得旨。朕日盼捷音甚切。汝岂不知。此次所奏各情。尚系毫无把握。朕实不解。功罪惟汝自取。朕亦无可再谕矣。又奏、请将已革发遣漕督李湘棻、留营差委。并先缴台费。批。李湘棻、著准其留营差遣。如不得力。即行正法。或仍行发遣。惟不准免罪。亦不准先缴台费。以昭核实。　　

○乙卯。谕内阁、桂良奏、请饬运代购铜斤、以资鼓铸一摺。直隶现铸大钱。需铜孔急。据查有道光九年分。江苏省代购铜斤二十七万斤。直隶未经领运。著怡良、吉尔杭阿、即行查明此项铜斤。派委妥员。迅附海运解津。其铜价银两。由直隶分年解还。并著酌定运费。先由该省暂垫。此外仍著宽为筹画。以应要需。　　

○命已革山西太原镇总兵官乌勒欣泰。往连镇军营。交参赞大臣僧格林沁差委。　　
</div>
    <div class="pagination">
<a href="清实录咸丰朝实录_page206.html">上一页</a><span>...</span><a href="清实录咸丰朝实录_page202.html">202</a><a href="清实录咸丰朝实录_page203.html">203</a><a href="清实录咸丰朝实录_page204.html">204</a><a href="清实录咸丰朝实录_page205.html">205</a><a href="清实录咸丰朝实录_page206.html">206</a><span class="current-page">207</span><a href="清实录咸丰朝实录_page208.html">208</a><a href="清实录咸丰朝实录_page209.html">209</a><a href="清实录咸丰朝实录_page210.html">210</a><a href="清实录咸丰朝实录_page211.html">211</a><a href="清实录咸丰朝实录_page212.html">212</a><span>...</span><a href="清实录咸丰朝实录_page208.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
