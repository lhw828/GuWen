<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 110 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 110 页/共 848 页</h1>
    <div class="content">
○丁丑。上诣绮春园问皇太后安。　　

○谕内阁、张文浩等奏、永定河北中汛大坝合龙一摺。本年永定河漫口。经朕降旨。令于霜降前完工。兹据张文浩等奏称连日督率道厅等。昼夜趱办。慎重进占。于十一日丑刻。起除土坝。开放河水。建瓴而下。大溜掣动。畅流下注。即时挂缆合龙。全河复归故道。以手加额。欣慰览之。著发去大藏香十炷。交张文浩、蒋攸铦、敬诣河神各庙。虔诚祀谢。以答神庥。至在工最为出力文武员弁。著张文浩等秉公保奏一二员。毋许冒滥。永定河道张泰运、前因疏防革职留任。责成该道相机妥办。现在督办大工。合龙迅速。功过仅足相抵。毋庸施恩。其北岸同知陶金殿、南岸同知窦乔林、石景山同知袁烺、署涿州州判杨泰阶、良乡县县丞马錞、武清县县丞史渭纶、办理漫口。并挑穵引河。均属奋勉。俱著加恩赏还项带。至此次工程。共用银十三万五千四百九十余两。较原估节省银一万四千五百两零。著核明工段丈尺销赔确数。开单具奏。所有应办善后事宜。并著详细勘估。奏明办理。　　

○旌表守正捐躯河南商邱县民王潮连媳王氏。鹿邑县民刘娃妻刘氏。　　

○戊寅。上御勤政殿听政。　　

○谕军机大臣等、本日据刑部奏、审讯承办王一凤、徐福、二案之兵部书吏俞家凤。据供陕甘总督将王一凤题补时。查出尚有千总朱永福、系即补之员。当将原案一并回明司官定夺。均言应行准补。不必议驳。遵谕办稿。并不是有心朦混。其徐福违例漏叙一案。因查例内陆路条下。并无五百里以内。应令总督调补之语。所以未经声明。经总督参奏。详细查例。水师条例内。注明陆路水师。如员缺与本员距籍在五百里以内。应令调补。因甘省并无水师。遂未详查此例。以致漏叙。实系一时疏忽等供。恐系恃无质证。强词抵饰等语。案关部中书吏题补违例。未便据该吏一面之词。遽信为并无贿嘱。致滋轻纵。现将俞家凤暂行监禁。著那彦成详查该弁等、如果俞家凤实有书信往来。辗转贿嘱情弊。即取具王一凤确切供词。将该员等奏请解任。派员押解到部。以凭质对。如并无贿嘱情事。亦即据实覆奏。将此谕令知之。　　

○以浙江布政使常德、太仆寺卿张鳞、为太常寺卿。　　

○以湖北按察使黄鸣杰、为浙江布政使。调浙江按察使吴荣光、为湖北按察使。以山西冀宁道伊里布、为浙江按察使。调广西布政使嵩溥、为江西布政使。江西布政使潘恭辰、为广西布政使。　　

○己卯。上临和孝固伦公主第赐奠。　　

○还宫。　　

○谕内阁、那彦成奏、甘省人员亏项。请扣除停追日期。展限著追一摺。甘肃各员亏项。前因思诏查免。嗣经部驳。除该员等陆续完过银两。尚有未完银、一十一万七千四百六十七两零。因前此请免之后。至未准部驳之前。停催两载有余。若仍照原限勒追。未免力有不逮。著照所请、准将该员等未完各项。以本年二月初七日、接准部驳日起。距限在一年以外者。仍各按年限催追。其限满不远。在一年以内者。准其展限一年。务当依限追缴。毋任再有延宕。　　

○又谕、前因奉天省采办钦工木植。饬令直隶派船赴岫岩大孤山海口接运。旋据蒋攸铦奏咨东省代为雇备。兹据琦善奏、东省船身窄小。路径生疏。该商船往来海口。仅可贩买杂粮。难以装载木植。自系实在情形。直隶天津等县。商贾云集。船只较多。且据琦善奏、查明历届承运钦工木植。已非一次。从无雇用东省海船之案。此次承运木植。著蒋攸铦严饬所属。循照旧章。仍由直隶雇船接运。毋许辗转推诿。贻误要工。　　

○谕军机大臣等、前据蒋攸铦奏、东明县访获教匪王二大嘴。并续获王希兰等犯一案。因东省业已拏获王景元、王景信、王振功等三名。当经降旨。令琦善将该三犯委员解交直隶归案审办。本日琦善奏称、连据菏泽、钜野、濮等州县营汛。先后拏获人犯二十七名。正在追究余党。若解往直隶。恐承缉之员。无从质讯查拏。且咨行往返需时。易致闻风潜匿等语。直隶前获各犯。仅止王二大嘴供认习教。其余均无确供。现在东省缉获多名。较直隶所获尤众。并将辗转传徒之要犯路宗冉拏获。正可从此确切根追。互相指证。不任再有狡展。未便纷纷转解。致涉疏虞。自应照以夥就要、以少就多之例。均归东省办理。著蒋攸铦接奉此旨。即将东明县已获各犯。派委妥员。就近解赴曹州府归案质审。俾得严究夥党。悉数就拏。以净根株。将此谕令知之。　　

○湖广总督李鸿宾等奏、筹备江苏安徽等省委员来楚。采买米石银两。查司库现有清查弥补划存谷价银。堪以借支。应请事竣后。仍由各该省照数解楚归款。报闻。又奏、续查江陵、监利、广济、三县被淹各垸灾民。请抚恤一月口粮。并给房屋修费。又荆门、天门、二州县。或因地处低洼。江湖涨漫。或被邻邑堤塍溃决带淹。应俟确勘明晰。分别轻重蠲缓。得旨、妥为办理。据实奏闻。　　

○添备河南各厅秸料二千垛。山东曹河粮河二厅秸料五百垛。并修泇河厅峄汛万年闸。从河道总督严烺请也。　　

○赈山东临清、馆陶、武城、冠、恩、五州县被水灾民一月。并蠲缓临清、馆陶、武城、冠、恩、聊城、清平、莘、濮、范、朝城、邱、夏津、十三州县。暨东昌、德州、临清三卫、新旧额赋有差。给坍塌房屋修费。　　

○加赈湖北黄梅县被水灾民。并蠲缓本年额赋。及屯坐各卫应徵新旧银米。给坍塌房屋修费。　　

○以芦纲坨盐被水冲荡。引地阻运滞销。缓各商应徵节年正余引课银。　　

○庚辰。礼部奏、十月初十日。皇太后圣寿节应行礼仪。得旨、是。照例行礼。奉皇太后懿旨。停止筵宴。　　

○兵部以武会试中额请。得旨、满洲蒙古取中二名。汉军取中三名。奉天取中一名。直隶取中七名。陕甘取中四名。广东取中六名。河南取中六名。山东取中五名。江苏取中二名。安徽取中三名。山西取中四名。湖北取中二名。湖南取中一名。四川取中二名。广西取中一名。福建取中三名。浙江取中三名。江西取中五名。云南取中二名。贵州取中二名。　　


大清宣宗效天符运立中体正至文圣武智勇仁慈俭勤孝敏成皇帝实录卷之五十九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光三年。癸未。九月。辛巳。谕内阁、张文浩等奏、北中汛善后紧要工程。估需银数一摺。永定河北中汛。前经奏报合龙。兹据张文浩等奏称、新筑大坝。柴土未能十分黏结。急宜加高培厚。并于金门以下添筑顺水草坝一道。金门以后添筑越堤一道。该汛头二三号、并六七八九十等号。及北下汛二三四等号。大河俱走堤根。应筑越堤四道。帮培越堤一道。以为重门保障。南二北三两处旱口补还堤埽新工。均须加高培厚。又南上南五南六北上北二北五等汛。堤身残缺单薄之处。分别帮培。并加高堤顶。以资捍卫。共估需银二万一千八百二十三两零。著照所请、将此次大工案内。节省银一万四千五百六两零动用外。其不敷银七千三百十七两零。准其于本年、请拨堵筑漫口等项经费银两。照数动支给发。饬令该道厅等。乘时赶办完竣。报候验收。另案请销。毋得稍有草率偷减。以昭核实。该部知道。　　

○又谕、孙玉庭等奏、免税米船。酌请变通成例一摺。本年江苏省米价昂贵。前经降旨。准令客贩米船。至苏州等处售卖者。赴关请票放行。免其纳税。兹据该督等查明。该商等因定例过关给予免税印票。责令到境之日。将票呈送地方官钤印。再行回空验销。难免守候羁延。意存观望。不愿免税领票。请照乾隆年间成案。将定例量为变通。著照所请、凡系运往灾邑粜卖米船。该关随时验询明白。免税放行。一面将商名米数。由关行知地方官。俟该米船到境后。立时申报。以备查核。所有给票钤印之处。均毋庸议。务使客赈云集。免致辗转羁候。以顺商情而裕民食。该部知道。　　

○又谕、孙玉庭等奏、请协拨苏松等属灾赈银两一摺。本年江苏省苏州松江等属。被灾较重。业经该督等奏请抚恤口粮。兹据查明各属成灾分数户口。分别给赈。概以折色散放。约需银一百万两。除该省苏藩库本年秋拨、及上届春拨岁拨存賸银三十一万余两。并浒墅关、苏粮道、江粮道、各库存银二十三万一千余两。俱著准其动拨外。其不敷银四十五万八千两。应在别省报存银内指拨之处。著交户部速议具奏。该督等务须督率该管道府。核实给散。俾灾黎均沾实惠。仍随时严密稽查。如官吏等有侵克冒滥情弊。立即严参究办。毋稍姑容。　　

○又谕、庆僖亲王邸第。从前添加护卫四员。未经裁撤。实属迟延。所有嘉庆二十五年漏未呈报之王府长史、包衣参领、佐领。及本旗印务参领。并失察之都统、副都统等。俱著交部分别议处。其二十五年以后。未经查出之历任都统、副都统、印务参领、包衣参领、佐领等。俱著交部分别察议。至该护卫等历年支领银米。应如何扣缴之处。著交户部照例核办。　　

○云贵总督明山奏、阿迷、嵩明、昆阳、宣威、呈贡、蒙自、六州县低洼田禾。被水淹浸。民房间有冲塌。俟分别查勘。奏明办理。报闻。　　

○旌表守正捐躯河南林县民黄文仁妻杨氏。　　

○除盛京广宁正白旗界被水冲压余地六顷八十一亩额赋。　　

○以齐齐哈尔黑龙江墨尔根布特哈四城歉收。展缓应还赏借口粮。　　

○壬午。祭历代帝王庙。上亲诣行礼。　　

○奉皇太后启銮。恭谒西陵。　　

○诣皇太后行宫问安。　　

○谕内阁、前因湖北粮道多麟代押运到京。经朕召见。虽据奏称实年五十九岁。而精力就衰。人亦平庸。已降旨以六部郎中用矣。因思各省道府。似此年力衰迈。才具平庸者。恐复不少。若稍事姑容。必致贻误地方。殊非澄叙官常之道。著各该督抚随时察看。秉公甄别。据实具奏。毋得徇隐。以汰冗员而肃吏治。　　

○修科布多坍塌城垣。从参赞太臣那彦宝请也。　　

○免跸路经过地方本年额赋十分之三。　　

○是日。驻跸黄新庄行宫。　　

○癸未。以广东海口协副将文应举、为阳江镇总兵官。　　

○是日。驻跸半壁店行宫。　　

○甲申。上诣皇太后行宫问安。　　

○以永定河堵筑漫口、迅速蒇工。知州周寿龄等、加衔升补有差。　　

○除奉天锦、宁远、二州县历年抛荒坍没地七百七十七顷有奇额赋。　　

○是日。驻跸秋澜行宫。　　

○乙酉。上诣皇太后行宫问安。　　

○赏跸路经过看守各行宫弁兵半月钱粮。　　

○是日。驻跸梁格庄行宫。　　

○丙戌。上恭谒泰陵。泰东陵。昌陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员。均随行礼。　　

○诣皇太后行宫问安。　　

○谕内阁、守护昌陵侍卫内。头等侍卫博勒庄额、二等侍卫穆兰保、三等侍卫祥福、四等侍卫图善、蓝翎侍卫倭什洪额、法先等。均已逾岁。著加恩令其回京。交领侍卫内大臣等验看。其内有尚能当差者。仍著在原品侍卫差使上行走。如有精力已衰。不能当差。以前曾在军营出力者。著交兵部查例办理外。其余精力衰迈者。著以原品休致。照上年所办之例。赏食马甲钱粮。　　

</div>
    <div class="pagination">
<a href="清实录道光朝实录_page109.html">上一页</a><span>...</span><a href="清实录道光朝实录_page105.html">105</a><a href="清实录道光朝实录_page106.html">106</a><a href="清实录道光朝实录_page107.html">107</a><a href="清实录道光朝实录_page108.html">108</a><a href="清实录道光朝实录_page109.html">109</a><span class="current-page">110</span><a href="清实录道光朝实录_page111.html">111</a><a href="清实录道光朝实录_page112.html">112</a><a href="清实录道光朝实录_page113.html">113</a><a href="清实录道光朝实录_page114.html">114</a><a href="清实录道光朝实录_page115.html">115</a><span>...</span><a href="清实录道光朝实录_page111.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
