<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 319 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 319 页/共 518 页</h1>
    <div class="content">　　○总制三边尚书王琼等奏以分守庄浪右参将李永定移镇宁夏松潘参将彭浚移镇庄浪时宁夏员缺业已推杨和铨补  上以琼等言即徙浚庄浪而令永定俟它镇缺用之
○大学士张璁妻蔡氏病  上闻为遣医视之
　　○时南北灾伤有司岁供叚绢多逋且竞为滥恶每当朝贺颁赏诸夷使怨咨赴部自愬状礼工二部以闻  上因切责织造地方掌印提调官旷职罪其入觐者令吏部严限追徵仍命礼部饬通事人等宣谕诸夷安分知止毋贪求过望
　　○壬戌置  悼灵皇后陵果园菜园房屋悉如  康陵规制
　　○命延绥游击将军署都指挥佥事王效充右参将分守延绥东路升万全右卫指挥使杜辉为署都指挥佥事充左参将分守宣府北路独石马营等处
　　○右春坊右中允廖道南应诏陈言昔  太祖高皇帝命天下勿奏祥瑞若灾异即时报闻又谕侍臣灾祥之来皆由人致一念敬畏上格  皇天故致治卓卓如此然其敬畏之实约有四事其任大臣如谕六部以允执厥中谕中书省以振举大纲是已其崇儒术如谕朱善以常持此心至公无私谕秦裕伯以圣人之学以天为准是已其重守令如谕来朝官以约己利人谕侍臣以治民犹治水是已其慎将帅如谓择将当兼用识谋仁勇谓备边当常存戒心是已今长星变曜元旦风霾陛下申敕文武上下交修是即  太祖敬畏之心也臣愚不暇远引苐请以四事为法因以今日所当任大臣崇儒术重守令慎将帅之事敷陈上请以为畏  天法  祖之实莫要于此＜锍-釒＞入  上嘉纳之
　　○吏部尚书桂萼等以灾异陈言今天下民力竭矣工作襍派不可不亟议节省国用匮矣掌事者之余财不可不急议会通边防弛矣兵粮纪律不可不亟议整理况当  皇上恪谨  天戒深恤民隐之期欲恩惠及于民惟在敕下该部分别工徭缓急会计钱粮多寡具奏处分其各边军饷则在用人举法甚畏议论不同互相掣肘尤宜特敕部院议处便宜以闻＜锍-釒＞入  上命阁臣拟旨因谕之曰吏部等衙门会奏本其大工杂役湏要依拟定夺  仁寿宫工程虽似不可缓恐川广夷民被扰激生他变并逐件事宜卿等虽拟票封上朕未细晓其可行与否卿等便逐件开列其宜朕览施行兵部等推来经略边务文臣可不必差夫虽云经略不免劳扰军民卿等勿谓斯为循例之举见今虏贼出没不时士卒湏餋其锐气不可使之杂役边务只着巡抚粮草着管粮官各用心经理务使有备彼果尽心虽十事亦或克济不在多用人亦无益事也
　　○户部尚书梁材等言臣等查嘉靖七年太仓所入止一百三十万金而费出之数乃至二百四十一万有余加以各省之催徵不前诸边之用度无节少遇凶荒纷纷奏请臣等切详弊端有五焉一宗室二武职三冗食四冗费五逋欠自非多方议处将来何以支给乞敕廷臣会议天下岁入岁用之数各处各边救荒备虏之宜及太仓银两禄粮俸廪宜动支存革与否一一分条上请令公私有备经久可行方为长策如有未尽则以属在外巡抚通行奏处  上曰览奏足见体国节财至意会计岁用行内外各司集议以闻尔部中仍详择可否具覆处分
　　○户部覆大学士杨一清等所奏恤民穷事略言今天下被灾地方四川狭西为甚湖广山西南北直隶河南江浙山东广东大同次之自蠲免停徵及动支仓库粮银之外计所发内帑银一百六十三万二千三百有奇盐一百五十一万八千五百引有奇  圣恩旷荡莫此为极但恐有司奉行不谨民无实惠宜如一清言严行督治毋事弥文  上以为然命兵部驰谕各抚按官行令所司具以从前恩诏出给榜文其除免分数并赈济救荒事宜务从实举行有苟且塞责及乾没为奸利者处以重典守巡官督察不严者抚按官以名闻
　　○甲子敕谕朝觐官员令各省励自新廉洁勤慎恪守宪章敷宣德化用副简贤图治惠餋元元至意
　　○先是七年  上大祀  南郊团营扈跸将士多不至者提督尚书李承勋参行科道核治于是把总汤清等以缺队大多下法司治罪革任余将佐抵罪有差营制凡把总有缺提督坐营官随行选补武定侯郭勋阴庇清等留其缺久不补至是踰岁矣遂＜锍-釒＞请复清等任而诋承勋参革为非于是巡视京营科道言王准等数勋专恣罪且请重治清等以杜夤缘申法禁兵部覆如准议  上命锦衣卫逮清等送刑部鞫治勋姑贳之
　　○乙丑  上谕阁臣曰卿等昨以重守令一事为言足见忠虑朕本宗支冲幼无德之资仰承  天命  皇兄遗诏俾为君长以奉  郊庙之祀安斯民耳柰何寡昧无知何为安民之道夫守令亲民之官此官得人则民安而非堪此官者则民不安抑得人而无能否之分进黜旌罚之失当则民亦不得安耳故自古重此官我  祖宗亦重之今之计他皆繁文如降敕书屏之类只当卿萼吏部严加访察以为黜陟之宜而不系县令决不得升御史给事不为郡守决不许超为卿佐每三年之期将可否分别等差量为劝示六年倍之九年再加倍之又命都察院严戒巡按令其公举劾秉正体上亲为按历以稽其职之修否不许折挫凌辱如此则守令自得以重民生安可以安矣卿等其协心详议如可卿璁即与同官拟旨来行
　　○复设兰州管粮郎中时有言甘肃孤悬河外转输艰难者尚书梁材上其议故有是命
　　○太子太保兵部尚书胡世宁固称病笃乞骸骨归  上以其情词恳切特准致仕给驿以归仍令有司月给米二石岁遣人夫四名应用
　　○丙寅升云南左布政使徐赞为都察院右副都御史提督抚治郧阳等处地方
　　○狭西韩府宗室以禄粮所逋数多诣有司自言抚臣以闻户部覆议今岁歉民穷既不当额外加徵即发帑开盐又不可继宜令抚按官督所属徵还积逋仍以近日补各边起存银盐积余者稍济之  上是其议
○以灾伤免南京四十二卫屯粮有差
　　○礼部尚书方献夫等以灾异陈言臣闻和气致祥乖气致异不易之理也今君臣阙同游之乐宰辅少和衷之羙大臣乏休休有容之量群臣无济济相让之风德化未洽灾沴荐臻咎实坐此消弭之术在  陛下和德于上九卿百执事和衷于下然后戒饬诸司责成守令省刑薄歛赈穷恤孤则德泽下流而和气至矣臣等又闻易曰雷雨作解君子以赦过宥罪近者诏录议礼降谪之臣人皆称德矣而充军为民如俞宽马明衡等或流窜荒郊或穷匿草野其悔艾感悟尤必有甚焉宜一体收召以扩宥罪之仁亦省灾消戾之一道也又今郡县守令多不得人盖由进士额少势不得不用举贡充入途轻人玩自难称职今宜倍取进士五六百名百名以外悉置三甲以次铨注知县仍令吏部略仿汉法著为令不由知县者不得推台郎不由郡守者不得至侍郎列卿庶可以休餋齐甿而导和气也  上曰览卿等言具悉诚恳和德朕当加勉大臣彼此立异实伤国体自后务同寅协恭共持国是勿自生猜忌也议礼诸臣向已有旨多取进士朕知之矣次日谕辅臣曰朕览尚书方献夫等奏陈弭灾之宜数事内多取进士一节朕欲与卿等别议行故说知道了朕惟多取进士以为所缺县令之补此为途亦狭耳夫举人监生非自待之不远实因以概轻之故也岂无过于进士之者每为所轻而亦岂不枉人才乎又如进士之保守身名固有而恃纵肆为恶者不无如今以各处地方灾重令牧用人则进士举人监生并用其果才能廉洁为我爱民者一体擢用奖劝上司不许自为轻重之别庶几可多获人才亦民或多得安利之日也
○以河南矿贼刘廷锡等平给赏按察司佥事张庠等十人知县王范等八人准以功赎罪其夫事官都督指挥佥事郭举等五人各逮问如律
　　○总制狭西三边军务尚书王琼等言沙州番酋帖木哥土巴等故我朝罕东左卫属番为哈密羽翼甘肃藩镇者也后以避土鲁番侵犯窜入肃州以穷归我势不可绝今宜顺其情诸部落内附者以其半居白城山半居威虏城仍简精锐四百人每季百人更番随我军操练令都督日羔剌统之既可以覊縻夷众亦可以和辑夷情其曲先叛将牙木兰虽称降而妻子尚在番中今弃之则不仁留之近地则非便惟徙之辽东为宜上曰然诸未尽事宜总制镇巡官仍熟计以闻牙木兰情伪难测其徙置湖广以防他变俟番情归顺哈密兴复之日再行议处
　　明世宗肃皇帝实录卷之九十七
明世宗肃皇帝实录卷之九十八
　　嘉靖八年二月丁卯朔诏天下来朝官俱依限赴任违者罪之
　　○吏部奏原任御史林茂达参政罗侨秦文副使田登陈和许云鹏张思齐知府张纮田嵓通判曾确知县张参皆一时人望屡经荐举并宜录用  上谓起废官员必才行卓异乃可服人令具实以闻吏部覆奏比来士风竞于功利廉耻道衰独前数臣洁身勇退臣等从公察举仰顺  皇上廉贪激顽之意非有他也  上是其言命酌量起用
　　○科道官刘世扬徐锦等紏劾考察未尽官参政胡缵宗叶宽副使熊相何鳌屠应埙萧鸣凤江良贵参议周镐佥事申惠樊准知府王袍张廷俊叶鈇何恩共十四人吏部覆奏得旨缵宗鳌准袍俱调用鸣凤降一级用良贵应埙致仕熊相等七人革职闲住
○戊辰吏部奏故新建伯王守仁因病笃离任道死南安方困剧时不暇奏请情固可原愿从宽宥  上意未角□羊曰守仁擅离重任甚非大臣事君之道况其学术事功多有可议卿等仍会官详定是非及封拜宜否以闻不得回护姑息给事中周延上＜锍-釒＞言守仁竖直节于逆瑾构乱之时紏义旅于  先帝南巡之日且倡道东南四方慕义建牙闽广八寨底平今  陛下以一眚欲尽弃平生非所以存国体而昭公论也得旨守仁功罪朝廷自有定议延朋党妄言本当论治但念方求言之际姑对品调外任于是吏部奏谪延太仓州判官
○总督漕运都督杨宏都御史唐龙上＜锍-釒＞自劾转漕无状请免因言旧岁运船过期不归一则由通惠河起剥之艰难二则由临清卫指挥王大章之横阻且把总缺官数多率领无人而苏松兑运顾船之议军民各执一词坐延岁月臣恐今日漕运势必后期乞下户部今后运船抵湾量粮数之多寡为水陆并进之计仍行山东巡按御史正王大章横阻之罪而严回船带盐之禁其苏松运船除今年民顾之后听巡抚及臣等徐画便计以闻＜锍-釒＞入  上优诏慰留之仍下其言所司议行
　　○己巳  章圣慈仁皇太后令旦免命妇朝贺
　　○庚午升福建按察使吴山为江西左布政使云南按察使陈轼为云南右布政使湖广右参政留志淑为浙江按察使广东按察司副使余珊为四川按察使
○詹事府詹事兼翰林院学士霍韬以灾变应诏陈言  太祖初定天下封建亲藩禄制有差固欲世世共享太平也百六十年宗支日广禄粮不给将军中尉而下奏告禄粮者屡至矣凡人之为父祖者未有不顾念子孙者也况我  太祖开太平基业合宇宙万物皆得其所独不顾念子孙忍见其失所乎有不感动在天之灵而召致灾变乎夫土地税入不能加多宗藩子孙日益繁衍禄粮所由不给也尝考会典云亲王子孙才堪出仕者宗人令具以名闻授任是我  太祖未尝不许宗藩出仕也宣德初汉庶人谋反遂废出仕之令使不得随职受禄惟仰食有司是故昔也以一郡而供一王今以一郡而供数千百人矣禄粮所由不给也惟  陛下令大臣熟议赐玺书令天下宗藩俾知洪武初年亲藩几何今日所增几何赋入有限禄粮无穷再数十年何以善图其后一一计议图惟尽善必宗藩无失所生民无加赋然后上下皆安而灾变可弭也洪武间军职二万八千有奇成化五年军职八万二千有奇由成化迄今不知又加几倍矣洪武初锦衣官二百五员今一千七百余员矣洪武初军官袭职比试极严故材勇者得超擢庸劣者黜从戎故军职不冗自永乐以后新官免比试虽比试亦徒备故事真材日寡冗员日增矣俸粮乌得而足也成化以前边防严固猛将林列戎狄远遁故边地得尽耕而食自足今则将庸卒弱戎虏乘虗而入如蹈无人之境故边地尽荒仰食内郡成化以前盐引皆输边粟粟米自多弘治以后盐引改而输银故富商大贾得输银之便不复垦边地矣食乌得而足也俸粮不足则愁苦之气岂不上干  天和灾变所由召也私役军士法禁甚严今管军官则有公然役占军士于私家者矣在内则纳贿权贵以图管事在外则刻剥军士以充私槖纪纲日坏武备日弛士卒日困怨恨之气岂不上干  天和灾变所由召也伏惟  陛下命官详议军官俸粮何策给足军职冗员日增何策善图其后边防日弛边军日困边粮日匮何策振救其急必尽究弊源一洗涤之庶纲纪渐振众怨渐息和气渐至而灾变可弭也成化已前粮户角□羊纳白粮及各料物户工二部委官同科道官验收乃运送内府粮户不与内臣相接故内臣不得多取小民不致亏害弘治以后部官避嫌不肯验收责小民运送内府是故有白粮一石加至一石八斗乃能上纳者矣各项料物有索银四百余两乃得批回者矣虽有法禁小民敢与内臣抗乎虽有号诉九重万里曾有为之上闻者乎灾变所召又其一也乞敕各部改正旧法俾贪暴不肆苛虐小民不致重困庶几毙政少除民怨少息灾变可弭也＜锍-釒＞入  上令所司议闻
　　○工部尚书刘麟等请裁革易州柴炭厂委官专选部属官一员主之原设总理侍郎改为提督处之京师使兼领一应厂局修造报可
　　○辛未襄陵王府辅国将军偕浦等私诣狭西省城告支禄粮御史张珩以闻  上悯其迫于饥寒责而宥之仍令巡抚官设法查给毋俾失所
　　○壬申命大学士张璁詹事霍韬主考会试
　　○礼部尚书方献夫等言  悼灵皇后正位中正礼宜祔享  太庙但今  太庙内  九庙之制已备臣考唐宋故事后于太庙未有本室则创别庙故典台礼有别庙皇后禘祫于太庙之文又礼记丧服小记妇祔于祖姑祖姑有三人则祔于亲者释之者曰亲者谓舅所生母也今  孝惠太皇太后实  皇考献皇帝之生母则  悼灵皇后当祔于  奉慈殿  孝惠太皇太后之侧臣谨条上合行礼仪一钦天监择到三月初六日宜用卯时行祔庙礼一初三日太常寺奏斋戒一前一日  上具衮冕服以  悼灵皇后祔  奉慈殿告于  奉先殿  崇先殿  奉慈殿用牲醴祝文如常仪一先期内侍官设神座于  奉慈殿  孝惠太皇太后神座之侧设褥位于各殿丹陛上正中各设  上拜位于褥位前设酒馔于  几筵殿设  神主舆谥册舆衣冠舆于  几筵殿前至期  上以  神主祔  奉慈殿告  几筵如常仪祭毕内侍官诣  神主前跪奏请  悼灵皇后诣  奉慈殿奉安兴内侍官捧  神主谥册衣冠出各安奉舆内谥册舆前衣冠舆后随内侍擎伞扇如仪随  上至  奉先殿门外内侍官诣  神主舆前跪奏请  悼灵皇后降舆谒  奉先殿内侍官诣舆捧  神主随  上由殿左门入至丹陛上内赞唱  悼灵皇后谒见内侍官捧主跪置褥位退  上就位赞行五拜三叩头礼赞礼毕内侍官跪捧  神主兴随  上仍由殿左门出安奉舆内谒  崇先殿礼同至  奉慈殿门外内侍官于  神主舆前跪奏请  悼灵皇后降舆内侍官诣舆捧  神主随  上由殿左门入至丹陛上内赞唱  悼灵皇后谒见内侍官捧  神主置褥位退  上就位赞行五拜三叩头礼毕内侍捧  神主安奉神座讫行安礼神礼仪祭品如常仪毕  皇妃以下入拜位行谒见四拜礼赞礼毕  上还宫诏如拟
　　○户部尚书梁材兵部尚书兼都察院左都御史李承勋工部尚书李瓒俱以灾异自陈求退  上各慰留令供职如故
　　○巡抚狭西都御史寇天序以地方灾伤请开灵州大小二池盐课及劝借输粟事例户部覆议从之
　　○癸酉夜月犯井宿西扇北第二星
　　○命少保兼太子太傅吏部尚书兼翰林院学士桂萼兼武英殿大学士入阁办事萼上＜锍-釒＞辞免  上曰卿性资忠谨学正才优自擢铨曹克修厥职特兹简任密勿赖之辅赞朕躬匡持不逮以奉天行政奠我庶民宜即钦承慎勿再辞
　　○命提督团营兵部尚书兼都察院左都御史李承勋回部管事召兵部尚书兼都察院右都御史提督云贵川广军务伍文定回京代承勋已承勋辞免所兼宪职从之
○御史王鼎劾奏南京户部侍郎胡锭先巡抚淮扬尝娶淮安府教官祝英女为妻又买庄田十顷于宝应县吏部尚书桂萼覆言臣曩与大学士璁道经淮扬时锭心恨臣等建议故勘写本舍人杨均亲属至庾死数人锭讐正党邪故杀无辜如此宜下吏并治诏免锭官所劾事情仍行彼处抚按官勘实以闻
　　○虏犯宁夏所杀伤官军数百人镇巡官坐守备不设为巡按御史张珩所劾  上以虏方住套正当用人之际姑令戴罪立功其失事将官令珩按问
　　○命协守宁夏兴武营梁震充延绥游击将军
　　○以甘肃镇缺马发太仆寺马价银四万两给之仍令西宁茶马司拨马补数其延绥骑士则以洮河茶马给之不足许于苑马寺支补○兵部覆保定巡抚都御史钱如京巡关御史赵镗核勘蓟州平盗功次原报不实者都指挥邬祐以功少罪多夺还原赏总兵桂勇副使任洛叶珩以功过相准同都督鲁纲俱免追夺其失事并阵亡将士各逮治恤录有差事连原任兵部尚书王时中议复不公奏辩失体令致仕
　　○甲戌初岷王彦汰得罪革爵诏择本府宗室中分尊而无过者摄理府事议久不决至是镇巡官会奏岷世子誉荣春秋渐壮悔悟方新伦序且顺堪管府事誉荣上＜锍-釒＞力辞谓自臣父见废以来宗社绝祀老母无依臣兄弟亦茕茕苦心不能自立蒙  皇上降敕戒谕感泣自讼局蹐杜门四年于此矣今若以臣摄理坐享尊荣而父困苦寂寞臣心何安且前曾举臣弟善化王誉桔部议以为子无制父奏寝不行臣亦人子也独不愧臣弟乎夫赦过宥罪隆恩也尊尊亲亲大义也惟  皇上裁察得旨岷府摄埋事已下所司集议何久不决誉荣亦系先年切责人数况其引谊深辞援桔为例情亦恳切礼部其通查前议务求归一仍追核彦汰所坐事情与赵王钟鍑轻重同异以闻
　　○鹰房故畜鹰犬前已奉旨放纵几尽至是该房内臣以  祖庙献新奏请留之诏鹰犬悉纵放毋留  太庙荐新时礼物礼部查议以闻于是礼部覆言  祖宗朝  奉先殿岁荐品味不过鹿雁雉兔猪鹅鸡鸭等物载之会典掌之奉常后因畜有鹰犬或间以奉荐不得为例请一切罢之  上纳其言诏自今献新品物悉依会典事例供办
　　○兵部覆大学士杨一清等奏请精选团营官军不时操阅以备调遣仍通行两京堂上官科道官各举文武边材从公选用上然之诏以练兵责之提督坐营官将材应举者该部籍记以候推补不许狥私冒滥
　　○吏部会廷臣议故新建伯王守仁功罪言守仁事不师古言不称师欲立异以为名则非朱熹格物致知之论知众论之不与则著朱熹晚年定论之书号召门徒互相唱和才羙者乐其任意或流于清谈庸鄙者借其虗声遂敢于放肆传习转讹悖谬日甚其门人为之辩谤至谓杖之不死投之江不死以上渎  天听几于无忌惮矣若夫剿輋贼擒除逆濠据事论功诚有可录是以当  陛下御极之初即拜伯爵虽出于杨廷和预为己地之私亦缘有黄榜封侯拜伯之令夫功过不相掩今宜免夺封爵以彰国家之大信申禁邪说以正天下之人心  上曰卿等议是守仁放言自肆抵毁先儒号召门徒声附虗和用诈任情坏人心术近年士子传习邪说皆其倡导至于宸濠之变与伍文定移檄举兵仗义讨贼元恶就擒功固可录但兵无节制奏捷夸张近日掩袭寨夷恩威倒置所封伯爵本当追夺但系  先朝信令姑与终身其殁后恤典俱不准给都察院仍榜谕天下敢有踵袭邪说果于非圣者重治不饶
　　○乙亥吏部左侍郎董＜王巳＞右侍郎徐缙户部左侍郎王軏右侍郎何瑭礼部右侍郎严嵩兵部左侍郎王廷相刑部右侍郎闻渊工部左侍郎何诏右侍郎刘思贤都察院右佥都御史李如圭通政司左通政宋沧右通政陈经提督誊黄右通政管楫大理寺卿陈璋左少卿曾直右少卿魏校太常寺卿苏民少卿欧阳铎太常寺卿陈道瀛少卿刘穆提督四夷馆太仆寺卿余瓒少卿戴时宗张楠国子监祭酒陆深顺天府府尹黎奭制敕房办事太常寺卿刘棨顺天府府丞周令各以灾异自陈乞休  上不允俱命供职如故
　　○录故太监张永弟容为锦衣卫指挥佥事见任管事兄富为本卫右所副千户带俸时永病故遗＜锍-釒＞自陈内发刘瑾江彬之奸外平宁夏江西之变乞恩追叙复所夺兄弟原官兵部覆议永之军功固无足纪但其白诛内凶刘瑾江彬功实难泯  上深然之因有是命
　　○兵部都察院覆云南巡按御史沈教条奏便宜一谓孟密土舍思真虽效顺受赏而恃强易变终不可测宜令腾冲于崖等处多为设备一谓云南六卫千百户尽为总兵田牧私人倚势害民无所不至宜严行禁约量选端谨者执役帅府余悉归卫一谓土民构讼求直守巡官宜躬亲听断不得转委下司俾冤不得达且其民不通汉语通事率多颠倒是非宜兼用数人以防欺蔽一谓土军兼当民差一切供应咸取给焉力困不堪请申明律例严行禁革其拨贴土官军数亦湏裁酌多寡著为定式一谓武定府澜沧卫皆边地安危所系制驭宜严请令守巡官驻劄于武定兵备官驻劄于澜沧管辖地方以时巡历违者听抚按参究一谓近年奸人深入夷巢构引兴讼虗词渎奏宜敕法司详问严禁治之得旨俱如议行
　　○六科给事中王汝梅等条陈弭灾三事其一谓比年章奏多事逢迎请分别忠侫无信甘言其二谓大臣章奏近多留中不出是非无办宜悉付公论可行则行可止则止无惑于一人一偏之见其三谓宋儒有言人主之学以当务为急辞命非所先也今一事之施屡烦  宸翰宜少赐减省仿  祖宗故事亲御平台召见宰执决定大议既免笔劄之劳且绝壅蔽之害＜锍-釒＞入  上以为恣情奏扰近于附和非朝廷求言弭灾之意下所司知之
　　○丙子  孝贞纯皇后忌辰遣驸马都尉谢诏祭  茂陵
　　○丁丑以经春久旱命顺天府官祈祷雨泽仍行钦天监择日祭告  天地  社稷山川
　　○陛鸿胪寺左寺丞陈璋为右少卿右寺丞靖洪为左寺丞随堂序班吴祖乾为右寺丞
　　○湖广襄阳府大饥巡按御史张禄绘饥民图以献词甚怆切时已有旨留
显陵工银及贵州折兑银备赈  上览禄奏复为感动亟命部臣再申前旨下所司多方处分使民沾实惠有司奉行不谨及作弊者悉论如法
　　○京城迤南庞哥庄等处民夷杂处桴鼓数鸣  上从御史傅鹗言以其地属之顺天兵备副使凡官民达舍色目人等悉听约束仍令修补墩台选兵厉马积粟缮械以备非常
　　○戊寅  上谕礼部朕念去年各处俱奏报灾伤变异频仍人饥至有相食者况一冬少雪今当东作之时雨泽不降若二麦不登则今秋荐饥又有甚于前岁者朕甚忧惧已有旨祭告  南郊  社稷山川今朕亲往庶尽虔祈之意其具仪以闻于是尚书方献夫等对曰谨按周礼大宗伯以荒礼哀凶札释者谓君膳不祭驰道不除祭事不县皆所以示贬损之意又曰国有大故则旅上帝及四望释者曰故谓凶灾旅陈也陈其祭事以祷焉礼不若祀之备也今  陛下悯劳万姓亲出祈祷合行礼仪宜务从简约以答  天戒其常朝官俱令一体陪从同致省愆祈吁之诚随具上仪注一择二月十八日  上亲祷于  南郊山川同日  社稷用次日  先期三日太常寺奏致斋文武百官各于本衙门斋宿行翰林院撰祝文前期一日遣官祭告  太庙如常仪太常寺预设酒果脯醢香帛于各坛各如仪设  上拜位于  大祀殿内正中山川坛同社稷于坛前锦衣卫设随朝驾不除道是日早免朝  上具浅色冠服御  奉天门太常寺官跪奏请  圣驾诣  郊坛  上陛轿护驾官校侍卫如常仪百官各具浅色冠服先于  南天门外候迎  上至降轿导驾  上由左门入循东街至具服殿内少憩俟报时出导引官导  上由大祀左门入文官五品武官四品以上照常于大祀门外其员官员于南天门外各就班  上至丹陛上典仪唱执事官各司其事导引官导  上由殿左门入至拜位内赞奏就位典仪唱迎神内赞奏四拜兴平身传赞百官同典仪唱奠帛行初献礼执事官各捧帛爵诣  神位前内赞奏升坛引  上由中阶升至  上帝前奏献帛执事官捧帛跪进于  上右  上奠讫奏献爵执事官捧爵跪进于  上右  上献讫至  皇祗前奏献帛执事官捧帛跪进于  上左  上奠讫奏复位典仪唱行终献礼仪同亚献典仪唱送神内赞奏四拜兴平身传赞百官同典仪唱读祝官捧祝进帛官捧帛各诣燎位内赞奏礼毕导引官导  上由殿左门出至具服殿少憩至南天门外  上升轿太常寺官跪奏请  圣驾诣  山川坛仪卫侍从如前百官由西天门出先诣  山川坛东天门内候迎  上至由先农门入至东天门内降轿入具服殿少憩出导引官导  上由殿左门入陪祀官照常于丹墀内其余官员于坛外各就班典仪唱执事官各司其事导引官导  上至御位内赞奏就位典仪唱迎神内赞奏再拜传赞百官同典仪唱奠帛行初献礼执事官各捧帛爵跪进  神位前典议唱读祝文内赞奏跪传赞百官皆跪读祝文官跪读讫内赞奏俯伏兴平身传赞百官同典仪唱行亚献礼执事官各捧爵跪进于  神位前典仪唱行终献礼仪同亚献典仪唱送神内赞再拜传赞百官同典仪唱读祝官捧祝进帛官捧帛各诣燎位内赞奏礼毕导引官导  上由殿左门出至东天门内  上升辇仪卫侍从如前至午门外仪卫退  上还宫一次日早免朝  上仍具浅色冠服御奉天门太常寺官跪奏请  圣驾诣  社稷坛  上升轿由右阙门进至  社稷坛北门  上降轿导引官导  上由右门入陪祀官照常于坛内其余官员于北门外各就班典仪唱执事官各司其事导引官导  上至御位内赞奏就位典仪唱迎神内赞奏四拜传赞百官同典仪唱奠帛行初献礼执事官各捧帛爵跪进于  神位前典仪唱读祝文内赞奏跪传赞百官同跪读祝官跪读讫内赞奏俯伏兴平身传赞百官同典仪唱行亚献礼执事官各捧爵跪进于  神位前典仪唱行终献礼仪同亚献典仪唱送神内赞奏四拜传赞百官同典仪唱读祝官捧祝进帛官捧帛各诣瘗位内赞奏礼毕  上还宫＜锍-釒＞入有旨告  太庙朕亲行礼余如议行
　　○升都察院右副都御史熊浃为右都御史掌院事浃上＜锍-釒＞辞不允
　　○武定侯郭勋久典兵事不法奸赃巨万有知州金辂者锦衣人也坐罪充隆庆卫军勋受其贿遣人篡取还京因指挥王臣不从遂收缚臣及辂以归臣被掠甚急用重贿得免巡按御史赵镗以闻  上诘问勋勋谢无有  上恶其强辩下法司议罪仍谕辅臣杨一清拟旨处分一清以阁臣中有与勋善者不敢拟票请
　　上裁  上报曰卿以郭勋不道因朕命拟票为其难于所拟者岂无谓乎勋之过非止此一端正使众人共讦之然后服彼之心耳夫张璁之所以深结于勋者初因议礼为合故他不之察也而霍韬亦与之善唯桂萼识之方去年勋与张永争辩时韬遂责李承勋曰汝却不与郭勋同扶持反与张永同邪谓何问于萼而萼知其嫉承勋面与之曰张永能体敕谕修举戎务故李承勋与之同郭勋深忌永每事自专故李承勋不为之同韬意犹未角□羊复曰郭勋虽不才然昔日助我辈议礼焉可不为之相持哉萼曰以此看来李承勋专为我辈于朝廷之计全不以副可乎韬遂无言答乃实受璁之言矣朕以尝为璁思之比与一勋念昔助议礼之恩深所卫顾而于聂能迁之不得其死是可慨哉今勋事既露不可姑息宜命会官议罪奏来定夺又朕记忆去岁言官尝谓姻连戚里指其与陈万言为亲也故不可姑息以为朝廷之累当于初二日施行朕别谕内阁以使璁知朕意决治一勋者正为保全与所交亦是保全璁耳彼党与既多将为国害岂不多逮所与不可不惜之待会议奏来别为议奏来别为议处卿亦湏尽诚布公岂可以牵制而难已而刑部侍郎许赞等上勋狱当军官犯罪不请旨及奏事不以实律  上曰勋受命提督营务不修职业专事诛求威福自恣怨声盈路取回钦发军犯擅罪边卫军官却又饰词强辩无人臣礼本当究治姑念勋戚世臣罢其典兵及保传官阶令于中府带俸闲住
　　○录安庆府守御有功士民李时宪等三千四百余人升赏有差初逆濠顺流东下为安庆守臣所扼昼夜环攻旬余不克闻南昌破众遂溃诸有功官若守备杨锐知府张文锦等旋已升录其士民有功及阵亡者累经核状未举赏典至是御史李俨言逆濠拥众十万驾舟千艘方其烧湖口破九江乘胜而东目中盖已无都矣何有于安庆而二三守臣效死固守阖郡士民同心戮力卒锉贼锋驯致溃败故当时论者谓江西非安庆贼当全师以归方张之势岂遽束手就缚南京非安庆贼将鼓行而下破竹之势恐至迎刃以角□羊则此安庆士民之功又恶可略也久稽恩典于人心不无缺望乞准核册行赏以劝有功兵部覆议以闻故有是命
　　○都督同知桂勇奏巡捕军士缺马兵部覆请查拨马一百五匹与之因言巡捕官军宜照原议以骑兵充补庶免纷纷请乞从之
　　○己卯户部覆尚书桂萼等奏请通核在京大小衙门钱粮出入之数裁所有余以补不足  上曰今民穷财尽国用滋繁正宜量入而出通融计处其即行各衙门备查明白开报仍会官酌议缓急多寡以闻
○庚辰以直隶真定等府及河南山东岁饥诏改徵折色一年
　　○升山西布政使司左参政邵锡南京太仆寺少卿徐钰河南按察使邵锐俱右布政使浙江布政使司右参政朱裳为按察使宁国府知府区越为按察司副使锡山东钰四川锐广东裳福建越浙江
　　○壬午户部覆给事中魏良弼等奏修举马政三事一谓各处角□羊到草料银多为马房掌事者侵克请收贮本部令该仓主事随时收买其本色自黑豆之外不必滥徵一谓御马仓天师庵内外场钱粮马匹俱令该监自行增减不无破冒侵欺之弊宜如大坝事例一体委官清查一谓各马房俱有地土二十顷岁收子粒银六十两为修理仓场之用今徵收数多而仓厩颓废日甚宜令原佃军民径赴所在州县纳银贮库遇有倾颓则发银修理  上允行之
○癸未  上以出郊祈雨亲告于  太庙  世庙
　　○山东巡按御史马津言济兖迤东并青菜登三府负山濒海其民以沙矿鱼盐为利惰窳不耕蒿菜满野宜特设垦田使者因荐今参政张宏可任＜锍-釒＞入  上称善即以其事属宏令设法召民开垦贫者官为给钱以市牛种仍量免科差三年抚按官课宏成效以俟旌擢
　　○甲申  上亲祷雨于  南郊及  山川坛
　　○乙酉亲祷于  社稷坛
　　○南京刑部尚书周伦以灾异自陈求退  上优诏不允仍令疾驰视事
　　○以清明节及  景皇帝忌辰遣恭顺侯吴世兴会昌侯孙杲瑞安侯王桥分祭  七陵仪宾周钺祭  景皇帝陵驸马都尉邬景和祭  悼灵皇后陵
　　○丙戌诏籍故鹰房餋鹰地土九十八顷七十亩有奇悉照草场事例召民佃种徵银输之太仓出餋鹰官军陈璋等六百二十五人悉罢还原伍内有寄籍浮滥者仍令验军主事照例查革其鹰房在内者封闭别用在外者变卖入官
　　○十三道御史穆相等以灾异陈言八事其中二事为宥狂直清宫禁大略言先年得罪诸臣程启充等其生者间关荒徼惩创已深死者枯腐重原没齿含痛宜以时收录而后宫女谒太多阴气郁结亦足以致灾宜如贞观故事大出宫女以＜锍-釒＞涤烦阴导迎和气  上以其事关君德留中自裁其六事为理财用停兴作禁投献均粮役平狱情清驿传命该部议行
　　○南京龙江关长随郭良等以进贡南还奏求车辆人夫及马快红站船  上许之兵部执奏以为故事进贡官止有马快船载在会典其余不得增给且今公私困穷驿传尤甚乞停前旨以会典从事诏从部议
　　○丁亥辽州等卫女直夷人都督方巾等来朝贡马给赏如例
　　○时河南狭西四川湖广灾甚饥民流劫为患朝廷虽屡发帑银有司但以补充额赋不佐百姓之急给事中蔡经等言状户部覆奏请专敕各巡抚督同司府州县官将前后奏行救灾事宜悉心干理务俾盗息民安以称  上意其王府拖欠禄粮且先择其极贫者以次处补仍察有司奉行勤惰如法赏罚从之
　　○戊子钜野王府辅国将军当濆请以父子应支禄米赈济封内饥民且劝  上以  祖宗为法以国本为重裁不急之费息土木之工章入  上嘉其意在恤民且以节俭献规特降敕褒之不听辞禄
○大学士杨一清言王府婚姻不得除授京职我  祖宗朝初无此例惟宣德间有旨汉府亲戚不许选京官然亦止为汉府而言天顺以后始有倡议以汉府为例者然布政雍泰得以秦府之亲升巡抚都御史至弘治十三年三法司遂以入问刑条例中沿袭至今遂为定例以故诗礼故家衣冠世胄俱不愿与王府结亲惟闾井白丁扳援宗戚转相诱引奸宄不禁弊实坐此且百年以来宗室构逆如寘鐇宸濠者亦何尝借亲戚京官之力哉今乃因一女子之故并其族属俱不通籍京朝疑忌不已甚乎又今王府官僚任满不得考绩株守终身故铨司取庸琐衰惫之人充之而人亦甘心自弃臣伏睹  皇明祖训有云凡王国文官朝廷精选任用盖
　　圣祖惇宗睦族之意拳拳如此至于考第殿最转移无常如杨士奇以审理副选任翰林编修周忱亦自长史累升至尚书臣愚请略如国初之制今后长史纪善等官务选有学行者任之每九年一考绩如例黜陟有差庶人知自重以图进取而王国可保无事矣  上曰览奏具悉卿意朕惟帝王防闲之道固不可无恐亦不可失推诚之意所奏下吏礼二部亟为议处奏请裁夺已而该部覆议  累朝以来不许王亲除授京职盖亦防闲之道宜然且左右布政使其官阶二品与在内尚书埒仕者济时行道之愿亦可以自尽矣至于王官叙迁请待九年任满绩效彰闻始与各府州县官一体旌拔以示激劝有旨王亲事更查正德四年题准分别族属远近事例以闻后吏部覆言正德四年事例旋奉  武宗旨改正今当如问刑条例行诏从之
　　○己丑吏科都给事中刘世扬等以  上祷雨未应上言竭诚致祷上下宜同今  陛下劳形焦思以身为民请命而从祀群臣或骏奔不时拜起失次甚者湎饮无忌慢
　　天亵神无过于此宜令臣等得通劾之其见监罪囚及建言谪戍诸臣怨咨之气亦足上干  天和请尽行＜锍-釒＞释以从大易雷雨作角□羊之意  上曰亢旱不雨咎由朕躬不德无以格  天方朝夕忧惶不当移过于下但祀  天国之重典执事诸臣各宜竭诚尽慎以匡不逮果若所云岂佐朕事  天利元元之意礼部看议以闻其清审刑狱信弭灾要务内外各衙门亟如议处分勿令久滞
○南京齐庶人长鑋长鍭擅杀军人沈鳌诏发鑋于高墙禁住夺鍭食米半年
　　○成国公朱麟奉命祭告  显陵未毕事卒于安陆诏遣清平伯吴杰往代行礼
　　○时豊沛苦河患而南北往来津挽不绝民力不困都御史唐龙建议请仍设夫厂于鱼台之瀔亭镇以分沛县民力工部覆请从之
　　○庚寅夜金星犯天街上星
　　○命武进伯朱江于五军营大营总督山东守备署都指挥佥事戚勋于五军营右掖大宁都司指挥佥事陈希夔于五军营左哨广西柳庆参将冯勋于神机营中军山西都司佥书署都指挥佥事霍锦于殚忠效义营各坐营管操
　　○命五军左掖坐营都指挥佥事申锡充副总兵分守保定地方
○辛卯调南京工部右侍郎杨果为南京户部右侍郎
　　○兵部奉旨会廷臣议总督三边尚书王琼所奏处置哈密事宜言哈密七卫控制夷虏实西北一籓篱比因土鲁番侵扰避难内奔国家既权宜收恤令得随地以居矣但肃州孤悬一隅群夷环绕终非长策其住久者且不轻议惟罕东左卫帖木哥土巴等新附未久野心难测宜伺察动静以备不虞仍风谕诸番有愿还故土者听其原系都督以下等官除叛逆子孙米儿马黑木外俱准奏承袭免其赴京诏如议行
　　○壬辰升江西按察司副使林大辂为河南按察使
　　○户部尚书李瓒应诏陈仓场六事一请裁革管理京仓板木内臣止令部官收受其板木亦随粮共纳一仓以便取用一谓近来监督衙门以运官违限科罚甎银甚非朝廷优恤之意宜敕户部严行禁革一谓太仓库役人多年久聚为奸窟银匠库子湏一年一易斗级一年四易一谓太仓库贮低银四万四千余两恐岁久生弊当给为巡捕官军草料其银照成色递加一谓各处角□羊到库银率多细碎易起盗端乞行各府州县今后务将成锭起角□羊并记年月及官吏银匠姓名一谓各草场多有包揽不遂乘机放火者乞令各该管官攒同管场内臣率夫役每夜协力巡守  上允行之
　　○工部尚书刘麟等应诏陈言各府州县工匠近多冒替影射随角□羊随逃徒以累民而公家不得实用宜令纳价以助大工每匠一名照旧例每季纳银一两八钱遇闰则纳银二两四钱其见在当差班匠既无正身则将角□羊到匠银减半支给每班给银九钱闰月量增非奉钦依者不得支价从之
　　○癸巳  上谕户兵工三部朕惟天下财物不在民则在官取诸民者甚难则用之岂可无节易曰节以制度不伤财不害民孔子曰节用而爱人此先圣之明训也今在外钱粮皆有抚按等官岁奏月报奸毙可稽在京惟太仓具有成＜矢见＞其余各衙门积弊多端未经查考且如后府柴炭银两及团营子粒掌事者收受之际多方掊克又如太仆寺常盈库所贮马价但有奏请支用而见在收入之数不见开报户部工部其亟行议查使科道官监之岁终将旧管新收开除实在数目奏缴其有可用而未尽者条画上之用称朕节财恤民之意于是工部尚书刘麟等奏本部四司钱粮旧皆贮之后堂大库令司官出纳浮谤易生请将本库墙北开户外通设库官库吏领之该司以籍上提督侍郎岁终类奏仍三年一次委官稽查使在部掌案者不预库藏在库收受者不预派徵互相觉察庶几无弊  上嘉纳之且令本部侍郎督理该城御史监查务使衙门肃清浮议永息其未尽事宜仍听随时损益条奏
　　○诏遣科道官巡视象马牛羊等仓场内府内承运等库并各监局府部等衙门钱粮每岁终籍奏出入之数以为常具南京各衙门亦如之
　　○先是  上谕吏部都察院令来朝府州县官各陈所见上之二司二司择其可用者类奏部院条议以闻于是山东左布政郑韶福建左布政查约山西左布政江晓狭西右布政胡忠江西按察使胡琏广东按察司刘士元广西按察使钱宏福建副使王俊民贵州参议周镐佥事朱佩长沙知府孙存太原知府黄卿建昌知府郑源涣南宁知府蒋山开封知府刘璋登州知府游琏汝阳知府白纲徐闻县丞林应騘各言时事部院为条上之得旨所奏关系重大者各该衙门议处以闻其余下各抚按官径自斟酌施行
　　○定生员补贡例凡正贡遇有事故即于次年正月以前具由申提学道考选一名补贡过期者不许
　　○广东道御史傅□□□大鸟□条陈弭灾十二事大要在敦  圣诚以格  天心乐闻过以全  天德慎求贤俊以资交修时赐延访以通下情戒大臣不和以振朝纲导近臣崇俭以惜民财增科格以广贤路广仁恩以厚民生略小过以励臣节矜狂愚以开言路预处赈济以备荒政简阅将士以严武备＜锍-釒＞入  上采其事关君德者从中决之余下所司详议以闻
○甲午会试取中式举人唐顺之等三百二十名
</div>
    <div class="pagination">
<a href="明实录世宗实录_page318.html">上一页</a><span>...</span><a href="明实录世宗实录_page314.html">314</a><a href="明实录世宗实录_page315.html">315</a><a href="明实录世宗实录_page316.html">316</a><a href="明实录世宗实录_page317.html">317</a><a href="明实录世宗实录_page318.html">318</a><span class="current-page">319</span><a href="明实录世宗实录_page320.html">320</a><a href="明实录世宗实录_page321.html">321</a><a href="明实录世宗实录_page322.html">322</a><a href="明实录世宗实录_page323.html">323</a><a href="明实录世宗实录_page324.html">324</a><span>...</span><a href="明实录世宗实录_page320.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
