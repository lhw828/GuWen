<!DOCTYPE html>
<html>
<head>
    <meta charset="UTF-8">
    <title>名山藏 - 第 65 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名山藏 - 第 65 页/共 112 页</h1>
    <div class="content">　　○金忠 

　　金忠故名也先土干虏王子也在虏中以黠桀自豪虏人悉畏下之成祖末年亲征阿鲁台阿鲁台闻大兵来悉鸟兽散独也先土干率妻子部属来附上属以春秋耀甲士虏中无所得虏得也先土干则大喜■〈忄尉〉劳之赐之酒馔人人厌鞔也先土干叩头呼万岁退语所亲曰大明皇帝真吾主也舍此何适哉上思所以旌异也先土干以风示胡人封也先土干忠勇王赐姓名曰金忠宴坐侯之下伯之上御前珍羞悉辍予之宴罢复辍予御用金杯等物而遂班师上乘马途中思一骑随后顾问之而与之言巳敕劳而译之曰昔呼韩邪归汉突厥颉利归唐垂之青史永远光耀尔明达天道卓然过之金忠听译讫复与其妻子部属叩头呼万岁师入居庸关上服衮龙金绣袍乘玉花龙马按辔徐行其日军容甚盛金鼓旗旄连亘数十里皆以得虏王子故金忠与其部属从车驾望见中外文武羣臣盛服导从下至缁黄之流耄耋之叟四夷朝贡之使百十万人骈跽道左欢呼迎驾声震天地竦自駴心谓中国大叹未曾有已上悉授其部属为都指挥千百户等官凡六十余人赐忠勇王诰券金印朝服至于牢廪居第器用所赉予甚厚其明年上复征虏忠勇王愿领前锋与宁阳侯深入不见虏还仁宗即立谕吏部尚书蹇义忠勇王未有进职虏人所谙惟三师为重因加太子太保兼支二俸奉朝请而巳宣宗三年扈驾廵边至会州请深入捕虏予兵数千或言忠此去不反矣数日俘斩首虏及畜产还宣宗大喜拊其背饮之酒曰卿朕金日磾也其明年进太保忠之来附也其甥把台从之来亦封忠勇伯赐姓名蒋信英宗陷虏信拥护为多景泰中卒忠勇王谥僖顺 

　　○陈诚 

　　陈诚字子鲁吉水人为人敦慎不妄交游洪正中以进士授行人升翰林简讨吏部员外郎扈从成祖北廵成祖使与中官达招谕西域出肃州嘉峪关历哈烈撒马儿罕等凡三年历十八国宣布威德诸夷感悦哈烈王沙哈鲁等皆遣使随诚入贡文豹西马方物诚为西域记上奏诏付史馆永乐十三年也既返命其明年贡使归复遣与中官安赍敕护之还升广东参议十七年升参政更与中官敬赍敕答诸国贡使寻乞致仕 
　　郎曰太祖中原既定贻于孙子成祖之时四夷宾服岂徒然哉所以鞭笞招抚有其人焉予于诸公足以观之 

　　王　彰　　蔺　芳　　王伯贞　　史诚祖 

　　○王彰 

　　王彰字文明郑州人洪武末领乡荐补太学生使山东平籴廉干知名擢吏科源士明年革源士改给事中进都给事中未几改刑部员外郎超授山西参政永乐五年擢礼部右侍郎时四方万国朝觐宾贡赏赉燕享无虚日彰与尚书郑赐恊恭奉职父丧去官哀毁踰节乡党称焉服除迁户部陜西疫遣祀华岳还奏陜西及新安民鬻卖男女以偿逋租甚可悯念诏悉蠲逋官给楮币赎所鬻人十年改右副都御史事母至孝有远方珍味驰献然后敢尝食念归侍养难于上请会有言周王欲反者上使两御史从彰按视且许彰过家寿母赐母冠服金币时人荣之彰单骑兼程入见周王曰人告殿下反上且发兵至臣奉敕来不敢不先闻王大惊长跪请教彰曰人告殿下反上不能无疑臣以事之未露也特来语殿下殿下欲释上疑求自安莫若以护卫献示自剪羽翼王色定如彰言彰立奏闻遂下令三护卫曰尔辈属朝廷矣尽鸟兽散上闻大悦彰因道察有司治状本州岛知州不善官理内求彰母彰入拜母母治食食彰以知州托彰曰有公法非儿敢私方彰对母丐适至母予丐食丐御史也微行诇事彰物色之惊曰向吾母求□者公耶为御史当如此矣彰母以托知州不得恚卧三日不食不言彰跪慰曰儿万死顾不敢擅宽当以闻上洪熙初升右都御史廵抚河南既至待乡旧如平生至临法虽亲故不贷时诸郡连岁水旱彰奏停不急十余事罢免贪暴官吏九百余人招徕流亡几五万家发库赈之捕斩盗贼妖人居一年河南大治宣德元年敕自良乡至南京视民休戚三年卒于官 

　　○蔺芳 

　　蔺芳夏县人倜傥阔略有大节读书通古今洪武中举孝廉授刑部员外郎升郎中永乐初出知吉安府先是金华朱仲智知吉安仁明廉洁爱民礼士会改重庆吉人思慕难其继者芳至宽厚持大体庭无留牍吏无所容奸吏更大喜吉水有无赖民诣阙言县故有银冶可煎炼朝廷遣官覆视其人既至父老诉芳曰即用无赖者言吾属子弟不能安枕而邑有无穷患芳曰银冶诚有乎皆曰无但闻故老云宋时有奸民妄言竟坐罪今茫茫山谷上者树松栢下者艺黍稷宁当见有之太守疑我言诣阙男子在此请令指说其处芳顾问告者噤不能对父老趣之对因言其生平罪状告者惴栗芳曰无恐罪在赦前独银冶有无耳告者即叩头民愚昧素贫困诚不甘乡人华衣美食不一齿我妄意祸之以至于此死罪死罪太守民父母何以生之芳音草奏大意谓告者尝闻故老言宋时银冶事辄不及详率意上陈今询邑长老皆云无言人人同臣不敢不实对同官畏不署芳曰奉命专土非为民乎天子仁圣芳请独任之即自署奏同官不得巳强署上亦罢芳布衣蔬食事母至孝日所行事母命夕陈于前有不当谯让之寻坐谪办事官从尚书宋礼治河以才迁都水主事督浚河南河渠所经县辄疏闻不便事礼更荐芳超升本部右侍郎卒吉安人思慕贤守辄言朱蔺朱蔺继蔺芳者宣德申有陈本深本深鄞人为政宽简擒治寇盗有功为监察御史程富所掩富内迁本深竟不言吉安人留本深十八年民有讼者不须告状召王榻前口理其曲直士人有佳庆为本深置酒辄往归携其果饵啖市小儿久之廨前民有女及笄本深叹曰是家女吾见其初举今巳字尚可留投牒告老吉安人久久思之 

　　○王伯贞 

　　王伯贞名泰以字行泰和人王导后也宋有贽为礼部侍郎相继有显伯贞父子与博学有诗名太祖聘至讲书擢福建盐运副使辞不拜弟子启以御史知崇庆州洪武中诏举贤才县用伯贞应诏试治经称旨除广东按察司试佥事分廵雷州上疏请拯盐法防海寇复寇凖所开旧渠溉民田还改工部试主事以丁忧服阕赴京后期谪戍安庆永乐初用荐起知琼州伯贞宽厚长者风度凝远中怀旷如其为政使民向善而巳不拘以文法崖州黎忿鬪卫将欲兵之伯贞不可曰彼自相仇耳未曾寇城邑杀良民也卫将不从使视之则果相仇罪其贼首数人黎人遂安琼赋故以给卫兵其田岁三获卫兵率一时索足民急不能输则以货贷而抑减其货直伯贞与约三获三输之尝大旱民祷弗应伯贞躬祷雨遂沾洽因大修学舍口舍生徒奖励开谕琼学举进士为多伯贞在郡十有六年流民来归万三千余人岭南治行推伯贞为首以内艰去民号泣攀送不绝服阕改知肇庆未任而卒继伯贞者徐鉴亦有惠政卒于琼民奉伯贞鉴主祔祭苏轼之庙事有不平往诉若官府然与伯贞同时又有郑楙中者晋江人以太学生擢程乡知县宽恕廉慎按击豪猾吏民争讼者委曲诲谕或未悟令之退思莫不感服既卒吏民像祠之岭南县令亦首楙中伯贞子直吏部尚书直子禾资以儒士为翰林简讨 

　　○史诚祖 

　　史诚祖解州人洪武中令汶上守巳公廉勤于抚字兴学化俗政清讼简民繁土辟增编户十四里成祖尝欲迁汶民数百于胶州诚祖奏留之秩满民万余赴阙请借铨曹令加济宁知州衔仍理汶事上使锦衣侦之见其釜有炊糜甔无斗粟衣冠粗敝悬挂壁闲因赐白金楮币织金纱衣二袭加四品服俸在任凡二十九年家于汶其卒也百姓葬于邑城南岁时祀焉 

　　郎曰二王若蔺周通物情不求棱异事集民安先民之选也朱仲智陈本深徐鉴郑楙中史诚祖皆右所谓循吏而吾邑志佚楙中名士君子湮没可胜道哉 

　　胡　俨　　陈　琏　　王　侢　　吴　勤 

　　○胡俨 

　　胡俨字若思南昌人未冠知名博极群书其作文之法得之同里熊钊而钊得之虞集者洪武中繇会试乙榜授华亭教谕以内艰去服阕改长垣乞便地就养改余干三历县学皆有师法惇行身先不言而生徒自化建文初荐升桐城令赋役勾摄专意便民凿桐溪水引渠溉田暇日劝课诸生学宫岁凶出捕蝗遇饿夫命里胥给药食全活之既去邑人以生配汉朱邑祠副都御史练安荐可大用召至京会成祖即位与解缙等七人被选人直授翰林简讨寻升侍读俨在上前应对从容审度而进反复切畅上倾心焉升右谕德兼侍讲以外艰去寻夺情授国子祭酒上亲征虏俨以祭酒兼侍读掌翰林院事辅导皇太孙监北京明兴海内混一肇复先生之旧兴礼立学风励衿绅至于永乐五十年闲年榖丰稔民物滋植四夷宾服瑞应洊至景星卿云甘露醴泉麒麟驺虞白鹊玄兔神狮瑞象嘉禾芝草之祥岁献月进天子方举唐虞廵狩之典以宣省风俗怀柔百神施恩惠于万国公卿大夫文学之士莫不各奋所长揄扬盛德铺张洪庥当是时俨以儒学德行师表四方所为文章事核辞醇冲融雅赡卓然无媿于古洪熙元年以疾乞休赐敕曰卿以文学事我太宗皇帝首居翰林继升谕德辅朕春宫未几升掌监学先皇帝尊宠儒者与儒者遘遇圣明皆至盛矣卿居太学不数载复召入翰林职史事効劳实多繄朕嗣位笃念旧人卿以疾不见者数月昨命侍皇太子讲读乃闻衰疾日臻用是恻然特进卿为太子宾客仍兼祭酒致事还乡巳敕户部免卿子孙杂泛差役令待卿终身卿其端志坦怀以恤乡里优游桑梓以乐余年副朕始终礼待之意俨平生不俯仰取欢悦处事精审惟恐妨人有不合之言即引退不与辩其为祭酒二十余年林居二十年皆与学者孳孳讲习年八十余卒 

　　○陈琏 

　　陈琏字廷器东筦人从其邑人黄绩授书 【 绩梧州训导以博洽闻】 洪武初以举人为桂林府教授都督韩观镇守广西猛悍不下士闻琏治身严教甚加敬礼秩满升国子助教永乐闲为廵狩平胡二颂及铙歌鼓吹以献上雅知琏文学近臣更荐其治才召试优等擢知许州未几代还知滁州所至用儒行为治少见警发令众悚恐乃更宁之以宽成祖廵幸北京所过谘访郡邑治行皆言琏最召使扈从滁人群诣乞留升扬州知府掌滁如故赐绮衣楮币礼部宴饯给驿还治琏在滁再九年升四川按察使滁人侑琏醉翁亭与欧阳修王禹偁并称其按察四川存大体不细碎人自不欺宣德中以执法非琏所长召还改南京通政使专掌国子监事丁内艰正统初起复召南京礼部左侍郎又五年引年致仕琏孝友和厚博通经史以文学知名士大夫求文者足相摄所至考德问业翰林学士林志服其精洽拜以为师语人曰陈公当今司马君实也家有万卷堂四方学士求观者必馆榖焉 

　　○王侢 

　　王侢字孟敡永福人父翰故为元潮州路总管高帝闻其贤聘之自刎死时偁方九岁翰友吴海抚而教之洪武中领乡荐为国子生陈情养母毋卒居丧柴骨栾栾既合葬芦墓下者六年永乐初以荐授翰林简讨进讲经筵修永乐大典时内外儒臣及四方韦布集阙下者数千人惟偁学博思深解缙第其人品文章当在苏子瞻之列每拟荐之自代偁壁立千仞常有抗举浮云之志遇知巳与谈吐凌驾超越视余子琐琐不啻卧之地下以此名誉虽彰谤亦随之既坐罪交址坐解缙事连逮系狱竟卒狱中 

　　○吴勤 

　　吴勤字孟勤永新人父师尹元名进士为永丰丞元亡与解子元同时佐义兵勤与弟仲谨皆弱冠负文武才人称吴氏二凤国初兵下吉安参谋郭子章素有诗名一见欢如平生即署为泰和令以亲辞洪武初征天下名儒试中书堂第一特除武昌府学教授严师正学非圣人之书不教以例去官楚昭王聘为子师礼遇最久蜀德二王书币交致永乐初召修太祖实录改开封府学教授周定王亦厚礼之至开封之又明年卒勤学问该博老而不勌为文章浑厚雅则诗歌工敏善行楷书天性孝友事继母尤谨待姊尽敬教育孤侄如巳子遇宾客故人倾倒达旦轩髯衔杯豁如也道诱后进罄厥底蕴于亲故及名贤之后汲汲奖借士子咸乐亲之罢教授归生徒奉赆一无所受曰诸贤勉进不懈勤受惠矣时诵佛经学者疑而质之泫然曰先母遗命非敢徼福楚府纪善贝翱闻之叹曰尹和靖之孝也勤自号匡山樵者晚更号凵了翁 

　　郎曰成祖在位重文学之臣而胡俨陈琏王偁又勤皆以文章着偁坐意气太露遂不得令终 

　　周　新　　陈　谔 

　　○周新 

　　周新字志新南海人初名日新文帝尝独呼新遂为名以举人授大理评事 【 洪武巳卯科】 有疑狱辄一语决白之永乐初拜监察御史弹刻敢言人目为冷面寒铁长安中至以其中恐小儿转云南按察使改浙江至界见群蚋飞马首尾之榛中得一暴尸身余一钥一小锲识新曰布贾也收取之既至使人大市市中布一一验其端与识同者皆留之鞫得盗召尸家人与布而置盗法尸家人大惊新坐堂有旋风吹叶至异之左右言此木城中所无一寺去城差远独有之新曰其寺僧杀人乎而冤也往树下发得一妇人尸他日有商人自远夜归将抵舍濳置金丛祠石鏬中旦取无有也商白新新曰有同行者乎曰无有语人乎曰不也仅语小人妻新立命械其妻考之得其盗则其私也则客暴至私者在伏匿听取之者也凡新为政多类此新行部微服视属县县官触之收系狱遂尽知其县中疾苦明日县人闻按察使来共迓不得新出狱曰我是县官大惊钱塘令叶宗行者有廉操新微行其廨惟见笠泽鱼腊初从其家寄来者新袖少许出明日召宗行饮出视之宗行卒新手书祭文入而哭之哀 【 叶宗行华亭人以求贤举上疏言苏松水患宜疏浚迹海河道禁民私作坝堰上命从夏原吉往理事竟擢钱塘知县赋讼均平民无冤扰浙人号宗行钱塘一叶清姚广孝其不媿古循吏】 人有遗新新悬置堂后他人受人遗者必问冷面寒铁公知不也当此之时周廉使廉闻天下锦衣指挥纪纲者最用事使千户缉访浙中千户在浙中作威受赇会新入京遇诸涿即捕系千户涿狱千户逸出诉纲纲更诬奏新上怒逮之既至抗声升前曰按察使擒治奸恶与在内都察院同陛下所命也臣奉诏书死死不憾矣上愈怒命戮之临刑大呼曰生作直臣死作直鬼是夕太史奏文星坠上不悦问左右周新何许人对曰南海上曰岭外乃有此人一日上见绯而立者叱之问为谁对曰臣新也上帝谓臣刚直使主城隍浙江为陛下治奸贪吏言巳不见新姿干高伟好学能文所至贫民冤系闻之皆喜奸徒猾吏则战魄落胆又称生阎罗云初新未遇时其妻缝缛自祫及居官同官私属内燕新妻荆布如野妇尽惭其内客新没妻独卷遗衣书以归新无子杨信民廵抚广东语人曰周志新当代第一吾党莫及也时赒新妻以月俸新妻死浙江仕广者皆贪葬 

　　○陈谔 

　　陈谔字克忠番禺人永乐中以举人拜刑科给事中奏事声响甚大上令饿之数日奏对如初上每呼为大声秀才谔为人刚介不能恢谲尝以直諌触禁上命坎瘗之露其首谔谓瘗者曰吾今夕乃为大敝瓦所苦瘗者问故谔曰叱嗟□不知耶朝廷瘗人当以瓮令速死耳瘗者如其言□得屈伸七明释还职升吏科都给事中亡何与同□奏事忤旨落职罚葺象房同事者倩人为之皆毕功降职去谔无钱可倩手治之数日不了适驾至问谁也知为谔念其戅直便复官数年闲凡部守缺官皆令署久之授顺天府尹政倘严明有汉张赵风尝误冲太子驾竟不问顷之有白乌乳庭树谔以献上喜赐金帛廷臣称贺亡何□为湖广按察使三载无冤狱寻改任山西以事忤亲王贬知海盐县洪熙元年封亲藩选辅导廷臣推谔上亦问曰大声官人何在此人为辅导当易得闻过起为荆府长史久之与王不恊除镇江府同知以老乞归卒 

　　郎曰周新陈谔挺然官下而谔更持棱不刓然亦一逐众为乌献予传谔而国初廉陛之闲亦一奇也谔仕内外大小无常职今人掌择官而为之矣 

　　名山藏卷之六十一 

　　●名山藏卷之□□□ 

　　晋江何乔远辑 

　　臣林记（熙宣二朝臣） 

　　◆臣林记（熙宣二朝臣） 

　　徐善述 
　　权谨 
　　顾佐 
　　况锺 
　　山云 
　　李任 
　　吴讷 
　　孙忠 
　　李时勉 
　　陈祚 
　　陈敬宗 
　　魏骥 
　　周忱 
　　杨信民 
　　刘纲 

　　徐善述　　权　谨 

　　○徐善述 

　　徐善述字子古天台人宋之亡也其幼主趋庆元南奔徐氏有为振义副尉者扼关拒元元人入天台徐氏无少者皆杀之独其乳媪负幼儿得脱幼儿长而成立是为善述高祖善述少为学生有声誉以首贡入太学祭酒宋讷侍诸生严重善述独被礼接授桂阳州学正一再升国子博士同官侯复谓之□我每见公欢如陶饮永乐初简东宫宫属与助教郓城人晁铸被选为左右春坊司直郎二人温厚简静重于缙绅而善述尤耿介不阿多弘启沃皇太子悦之其居守时升为左赞善与邹济王汝玉杨士奇梁濳及御医蒋用文等最被诗文宝翰之赐太子称赞善好古先生不名尝致书曰余今欲学表卿可具题与诗题闲日一进以广琢磨今晨卿为余改诗耒采清丽真有益于日新卿疾未痊不及存问日见扰烦岂尚古优待高年之意佰卿今齿迈恐予为学有日似卿直蹇苦口朴真百无一二故特覼缕趁卿康徤弼畲成业卿无惮劳所望药石之言日甚一日母犯鳞触讳之虑春暖犹寒当善杨药顺时将息以慰予怀旨不多及及冬至赐酒及诗曰清朝盛文治辅德资儒耆念彼筋力倦趋朝谅非宜赋诗有隹致纳诲良多规起予得深趣欢怀浩无涯新阳屇初复况此承平时酬劳见尊酒庶以劳期颐善述卒于官及朞太子遣邹济以牲醴致奠其文曰卿伟量渊宏博览古今正宜佑予文学匡予政治岂期一疾遽然奄逝者黄钟应候天道伊周顾诸寮吏不见于卿哀哉痛哉不复闻赞益之言矣特遣庶子济奠卿灵筵卿其不昧庶克享之太子既即位济亦卒并赠太子少保赐谥命有司立祠墓侧春秋祭济余杭人侍太子终少詹事为人和易不见崖山兼通老释太子甚宠遇之子干初生即遣补应天府学生命月食米一石终其身济卒家苶余资藏书数千卷而巳干天顺闲为礼部侍郎英郎尝有问掩口对英庙不悦不迁者久之成化初为礼部尚书加太子少保清慎自持士论重焉汝玉长洲人少从杨廉夫鲁道原治春秋文章笔札典则清粹仁宗在东宫时汝玉以佑春坊右赞善兼翰林院编修与解缙同下狱死 
　　郎曰臣读仁宗赐书赐诗祭文三章见皇储好学尊师之盛具载其文词 

　　○权谨 

　　权谨字仲常徐州人天性孝友十岁丧父哀毁不啻成人母李氏训之学问刻厉成志兄度举贤良授寿阳亟坐事谪戍谨罄资为治装妹早寡抚遗孤成立之永乐初沛人主事吕宁荐谨为乐安令仁恕廉明冠最山东诸邑秩满转光禄署丞母病躬汤弗药効叩头吁天求以身代竟愈后年九十终既葬负土封树庐墓三年有鸟鸣泉涌兔驯之异仁宗即位有司以闻命驰驿赴阙当朝宣诵事状以示百官拜文华殿大学士谨辞弗称上曰朕之除卿嘉孝以风天下他无责寄谨文学故非所长独其内行切至从上入祭文皇拜哭尽哀上嘉赐牛羊脯醢果饵命随侍皇太子监国曰能孝必忠忠孝之人可辅导矣羣臣随皇太子者道有献太子悉郄之谨独进孔门圣贤图像太子欣纳焉太子即位为宣帝谨巳老乞归命加通政司参议致仕赐白金文绮仍遣礼官旌表其门正统中年九十余卒子伦领乡荐学行修明养亲二十年隐居教授伦子宇亦笃学侍伦老病左右不懈既卒庐王土晨暮哀泣母葬如之州守上状亦旌表其门 
　　郎曰仁宗在位一年所用权谨自自简在其于风励世教远矣 

　　顾　佐　　况　锺　　山　云 
</div>
    <div class="pagination">
<a href="名山藏_page64.html">上一页</a><span>...</span><a href="名山藏_page60.html">60</a><a href="名山藏_page61.html">61</a><a href="名山藏_page62.html">62</a><a href="名山藏_page63.html">63</a><a href="名山藏_page64.html">64</a><span class="current-page">65</span><a href="名山藏_page66.html">66</a><a href="名山藏_page67.html">67</a><a href="名山藏_page68.html">68</a><a href="名山藏_page69.html">69</a><a href="名山藏_page70.html">70</a><span>...</span><a href="名山藏_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
