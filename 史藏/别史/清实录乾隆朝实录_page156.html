<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 156 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 156 页/共 1860 页
  </h1>
  <div class="content">
   ○刑部议覆、广西道监察御史刘方蔼奏称、直省凡有监狱衙门。均宜照刑部之例。另设女监。查雍正七年九月内。经九卿议覆各省督抚按察使等奏、嗣后各省监狱。俱令分建内外两处。再另置一监。以禁女犯。通行在案。但外省有狱各衙门。其果否另设女监之处。应再行文各省。转饬所属。实力奉行。并将奉行过缘由报部。至奏称昼夜查看女犯。给其饮食。令禁卒之亲属妇女。代入女监。反觉男女混杂。殊属未便。臣等酌议。嗣后各直省女监。亦照刑部之例。将女犯监门。昼夜封闭。仍责老成禁卒看守。至散给饮食。仍令该管官不时稽察。如有凌逼等弊。即将禁卒人等。严加责处。从之。　　

○大计奉天、直隶、山西、陕西、甘肃、四川、广东、广西、云南、贵州、直隶河员、江南河员、河南河员、山东河员、不谨官二十七员。罢软官九员。年老官四十三员。有疾官二十一员。才力不及官十七员。浮躁官十六员。分别处分如例。　　

○辛卯。哈密扎萨克贝子额敏故。遣官致祭如例。　　

○翁牛特镇国公索诺木故。遣官致祭如例。　　

○壬辰。谕、豫省盗案繁多。营伍亦觉懈弛。该省止设河北。南阳。二镇。与巡抚不相统属。诸事不能画一。著照山西之例。河南巡抚。兼提督衔。以便节制稽察。　　

○免安庆宿州。乾隆四年分。雹巡额赋十之七。　　

○免山东滕县、金乡、兰山、郯城、日照、等五县。乾隆四年分、水灾额赋有差。　　

○癸巳。皇后千秋令节。遵皇太后懿旨。停止行礼筵宴。　　

○甲午。春分。朝日于东郊。遣諴亲王允秘、恭代行礼。　　

○以一等侯张谦。署理銮仪使。　　

○乙未。吏部议准、河东河道总督白钟山等疏称、山东曹州府黄河同知。与河南开封府下北河同知。所属河工均最险要。河堤绵远。厅员势难兼顾。应添设曹仪通判一员。与原设之黄河同知。下北河同知。画地分防。从之。　　

○以故鄂尔多斯、扎萨克贝子、罗布藏之子、那木扎勒多尔济、袭爵。　　

○以故哈密、扎萨克贝子、额敏之子、玉素布、照例袭封镇国公。　　

○丙申。遣官祭贤良祠。　　

○工部议准。直隶河道总督顾琮等奏称、先据河东总河白钟山奏请。漳河复归故道。则卫河不致泛溢。为一劳永逸之计。查漳水自康熙四十五年间。因卫河水弱。引漳由山东馆陶县入卫。以济漕运。后缘全漳入运。漳、卫、汶、三水会合。浑流奔赴。以致卫河难以容受。每有涨溢之患。此白钟山所以有改复漳河故道之请。臣等公同确勘。漳河改归故道。则山东德州以下。直隶沧州等处。可免冲溃。实于运河有益。惟是和儿寨东起。至青县鲍家嘴入运之处止。计程六百余里。河身久经淤浅。两岸居民稠密。若益以全漳之水。别无减河分流。势难容纳。则漳水改由故道。于直隶不能无患。然不由故道。于山东亦不能无患。惟有分洩防御。使两省均无所害。庶为经久之图。请将直隶元城县之和儿寨村北。原有河沟一道。饬令地方官。严禁小民。不许筑坝拦水。听其宣洩。以分水势。又自钩盘河入老黄河之处起。至海丰小泊头潮河止。凡直东两省地方。俱请挑挖子河。务使一律深通畅流。以洩暴涨。并将临清、恩县、夏津、武城、德州、一带民修堤埝。照东省官堤之例。请帑修筑。从之。　　

○直隶天津镇总兵官黄廷桂奏、防护田村弁兵。日用不敷。请照监修昌平州白羊炮局弁兵之例。按日赏给银两。以资养赡。得旨允行。下部知之。　　

○以故奉恩镇国公诺音托和之子斗宝。照例袭封奉恩辅国公。　　

○丁酉。孝昭仁皇后忌辰。遣官祭景陵。　　

○吏部议准。理藩院奏称、唐古忒学助教。应准授为额设之缺。照国子监八旗官学助教例。给与从七品品级。从之。　　

○礼部议覆、陕西学政嵩寿疏称、宁夏府属新渠、宝丰、二县。既经裁汰。其文武童生。随原籍灵州、宁夏、宁朔、中卫、平罗、五属应考。若不将二县入学原额。酌量分拨。不无人多额少之叹。应请将新、宝、二县。文武童生各十二名原额。于宁夏府学、拨增八名。灵州、中卫县、各增四名。宁夏、宁朔、二县。各增三名。平罗县、增二名。俾得奋志上进等语。臣等伏思新、宝、二县招徕之民。从前原系夏、朔、等五州县人民。今既拨归本籍。其户口原不加多。且各该州县。较之人文繁盛之地。尚属有间。若将新、丰、两学二十四名之额。尽数拨增。未免太浮。应遵照雍正六年。奏定新、宝、两县附入平罗考取十六名之额。统于灵州、宁夏、宁朔、中卫、平罗、五州县内。视人文之多寡。酌量增取。将八名分隶各学。再将八名拨入宁夏府学。以符该省大府之额。仍令该学政凭文拔取。宁缺无滥。其武童。亦照文童之例考取。从之。　　

○戊戌。详定下河等处修建疏浚事宜。工部议准。总办江南水利工程大理寺卿汪漋等奏称、咸水东来之患。惟天妃口。与白驹三闸。为甚。天妃口。向无闸座。应建。白驹三闸颓坏。应并拆建。其沿范堤一带之丁溪等闸。内有上岗、北草堰、二闸。俱颓坏。更在串场河里口。开闸则不免咸水内灌。闭闸则盐艘不能遄行。应移建串场河外口。其余各闸损坏者。应修葺完整。又盐城之东塘河。及上岗、草堰、二闸。内外河道。并阜宁、山阳、宝应、兴化、泰州、各属河道。俱淤浅。应一并疏浚。高邮、宝应、现议添建三闸之处。宽阔散漫。应将河头略为挑浚。引入下游河道。至串场河。及溱潼河、新河、旧河、俱浅阻、应一律挑浚。其沿串场河之范堤。及拼茶、角斜、二场堤工。俱逼海滨。残缺处多。应加宽厚。坚筑夯硪。又扬州之芒稻闸。下抵通州。河道浅涩。应挑浚。城东沙灞闸河淤垫。应疏浚。其闸板损坏者。应修整。城南扬子桥。闸底过高。不能通流。应落低三尺。其闸墙坍卸。底石冲动。亦应收小修葺。又九属田亩。毗近河渠地方。应于两岸修筑田圩。各高四尺。底宽八尺。项宽二尺。以作堤防。该管地方官。实力董劝居民。每年于农隙时。如式修筑。如有俸满应升之员。准以升衔留任。俾得专力修筑。限于三年内。一律告成。将各员劳绩。分别具题。量加议叙。从之。　　

○以刑部左侍郎韩光基。为工部尚书。　　

○庚子。宽八旗扣项罚俸缴银之例。谕曰。八旗官员。有平日指俸借支官银。以及抵买入官房地。俱应扣俸还项。如该员遇有罚俸处分。即应照数补交现银。此乃该员借用。及置产之私项。部旗理应按限催交。毋庸复从宽缓。但念该员既罚本俸。复措现银。并在一时。未免生计拮据。朕心轸念。用是特降谕旨。嗣后罚俸之旗员。如有应扣之杂项银两。著照旧按数坐扣。俟完项之日、再行扣罚俸银。若扣还杂项之外。尚有余俸。即将余俸陆续扣足所罚之数。不必勒补现银。至该员所罚之俸。未经扣完之日、亦不许再行借支别项银两。如该员遇有丧事。仍准照例借四个月俸银。亦著展限扣还。该部该旗。可即遵谕行。　　

○辛丑。礼部奏、三月初十日、届行耕耤之期。查亲耕典礼。原可间岁举行。今逢闰岁。节气尚寒。更衣行礼。不无过劳。请暂停止。令顺天府堂官。照直省督抚之例办理。从之。　　

○免湖北汉阳、黄陂、孝感、黄州、等四县卫。乾隆四年分。旱灾额赋有差。　　

○是月。直隶总督孙嘉淦奏、直隶通省田中积水。以及河渠堤埝。应疏浚修筑者。共计五百二十三处。其中应动帑兴修者。五十二处。余四百七十一处。俱系民修。合计通省工程内。劝用民力者。约得十分之八。得旨、在卿为此。朕不虑其刻民也。　　

○江苏学政左副都御史刘吴龙奏、金匮、松江、江宁、上海、高淳、昆山、新阳、等处。干纪生童。照例处置。以整士习。得旨、如此尽职。殊属可嘉之至。勉力为之。　　

○安徽按察使刘柏奏、官吏大半疲玩。命盗等案倍昔。现严饬妥办。其颍凤二府。奸猾每多藏集。设法稽缉。得旨、知道了。勉力一实字。行与朕看。　　

○江南提督南天祥奏、江北一带。每年捕蝗各兵役。应按照名数。每名每日酌赏饭食银三分。于存公耗羡内支拨。得旨、此事待朕缓酌之。　　

○浙江巡抚兼管盐政卢焯奏、江海塘工一切修筑事宜。将次告竣。目睹涨沙较前愈远。回溜比前更平。得旨。此实天恩浩荡。朕钦承之下。更深敬畏之心矣。　　

○湖广总督班第奏、楚省各苗。素称犷悍。如有命盗等事。不妨稍予宽容。仍准排解完结。如果有结连寨众拒敌情事。然后请兵进剿。倘员弁好大喜功。事无巨细。构衅生端者。即行参究。得旨、所见甚是。知道了。　　

○又奏、靖州绥宁县耙冲地方。开采铜矿。该地高雷二寨苗众。款合地连寨苗。阻挠抢夺一案。发觉之始。该管文武所报互异。是以抚臣冯光裕急于用兵。兹据该协副将姜煓曾具报。若遽带兵擒拏。恐无知拒敌。随至各寨痛切晓谕、该苗头姚和卿杨云卿等。自愿出官听审。究出启衅根由。实因该地方官。妄听奸商煽惑。任意生端。及至偾事。又不确查情由。徒欲逞兵洩忿。且矿山原在高雷二寨身后。于田禾亦不能无碍。应俟此案结后。另行查参。得旨、总期汝等和衷办理为妙。　　

○又密奏、巡抚崔纪。审讯被参道员崔乃镛之事。意存回护。从前崔乃镛亏空银两。俱系令司道府等官。公摊垫补。始行完结。且其性好挟仇。偏执己见。诸事惟与伊婉商办理。得旨、此乃公论。伊尚无大过失。因一时不得其人。姑留之。若再有枉法之事。即据实奏闻。　　

○山东巡抚硕色奏、东省地丁耗羡一项。自应慎重收支。年清年款。方免冒滥。乃自雍正二年归公以来。已十余载。其动支各项。为数甚多。有无滥用。尚须确核外。至各属长完、未完、耗银、及有无民欠可徵。并卫所各官透动之项。种种疑窦。显有朦混情弊。历任藩司等。俱未查明揭报。现令彻底清查。臣当细加确核。酌其轻重。应参追者参奏、应咨部者咨部。俾库项不致糜滥。劣员亦知儆惕。得旨、此奏甚好。勉力为之。将来办有头绪。仍明白具奏、　　

○云南巡抚张允随奏、查安宁州地方。有洪源井。丽江府地方。有老姆井。均可开煎。每年可获盐四十万一百二十一斤。定为年额。于销盐各州县中。酌量远近。通融改拨。以之添补昆明、宜良、嵩明、腾越、等州县不敷之数。民食不无裨益。得旨、此事若办得妥协。实有益之事也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百十一　　


大清高宗法天隆运至诚先觉体元立极敷文奋武孝慈神圣纯皇帝实录卷之一百十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五年。庚申。三月。壬寅。朔。谕军机大臣等。从前石麟咨部。请将晋省所属。不论有无尊经阁之府州县。俱照江南之例。各给以钦颁经史诸书。部议不准。石麟又复题请。该部议称、此奏与原议不符。且与江南办理之处。亦不相合。仍不准行。所议甚是。石麟身为巡抚。于部行事件。并不遵照原议辨理。用欲轻动公项银两。屡行渎请。倘他省效尤。必至公项不敷地方之用。将来于必应举行之事。转有妨碍。殊属不合。尔等可寄信申饬之。　　

○癸卯。上御勤政殿听政。　　

○谕、今年二月中旬。朕躬偶尔感冒。陈止敬、吴谦、刘裕铎、敬谨调理。甚属勤劳。今朕躬全愈。且奏效甚速。陈止敬、吴谦、刘裕铎、俱著授为五品食俸。该部院知道。　　

○甲辰。礼部议准、湖南学政陈象枢疏称、宝庆府属之城步县。改隶靖州。该县文武生童。应附靖棚考试。其原拨入宝庆府学之实廪一名。候廪一名。增生二名。附生二十名。武生五名。亦应拨归该县。就近约束应试。廪增各生。照例改为候廪候增。与该县学生员。照考案挨次间补。其廪生通较食饩年分。一体出贡。从之。　　

○以和硕諴亲王允秘。为镶白旗蒙古都统。　　

○以多罗淳郡王弘暻。为正黄旗汉军都统。　　

○乙巳。遣官祭先蚕之神。　　

○吏部奏、铨选处分则例。前奏明令吏兵二部、纂修司员。会同校核。谨将现在应用条款。酌议汇奏、一、官员通理前俸之例。满汉宜归画一。嗣后一应内外满汉官员。除裁缺告假丁忧等官。补授后、仍照原例办理外。若缘事议处。应降应革。遇恩赦免议。及本案审虚开复。或奉旨以该员参处之案。本属冤抑。复还原职者。俱准接算前俸。所有即升加级纪荐。仍照原例随带。其并非本案开复。及业经缘事降革。奉旨起用人员。原系曾经获罪。弃瑕录用。非本有冤抑开复者可比。概不准接算前俸。所有即升加级纪荐。俱不准带。一、州县交界之所。应分晰声明。地方有私铸。并制造赌具之家。经别邑差役查拏。如拏获之州县。与失察之地方。实系接壤邻邑。此县文武各官拏获。彼县亦免处分。如隔属州县。并非交界接壤者。仍照原例。差役协拏。始准免议。一、外任旗员。应一体终养。满洲蒙古官员。除在京文职旗员。俱不准告请终养外。其有补授外任满缺。如盛京五部司员笔帖式。并陵寝官员。奉天、宁古塔、黑龙江、等将军衙门。以及船厂乌喇、齐齐哈尔、并驿站关口章京笔帖式。各省驻防将军。城守尉。督抚随印笔帖式。及理事同知通判。其补授外任汉缺。如督抚布按道府等官。祖父母、父母、年七十以上。子孙俱出仕在外。户内别无次丁。或有兄弟笃疾。不能奉侍。或母老。虽有兄弟。同父异母。及父母至八十以上。虽家有次丁。而愿请归养者。准呈报该管上司、题奏到日、吏部行令该旗出具确实印结报部。准照汉官之例。一体终养。再满洲蒙古候选候补外任满缺者。原无投供验到之例。吏部照伊等年月先后。挨次选补。如有情愿呈请终养者。亦照此例行。以上告请终养官员。服满时。外任汉缺。照汉官应补班次月分补授。理事同知通判。及督抚笔帖式等。凡系拣选补放之员。俟拣选时。入于拣选人员之内。先行开列。带领引见。请旨补授。其外任旗缺。盛京等处。及陵寝驻防官员。笔帖式、告请终养者。服满时。仍以盛京等处。及陵寝驻防各本衙门员缺。不入班次即用。内有年满应行调京。告请终养者。如系已满年分之员。服满时。准以应调京缺。照调京之例用。其未满年分。在一年以外者。仍以外缺用。俟满限再行调京。如未满年分。在一年半年以内者。服满后。再扣一年半年。准以京缺照调京之例用。倘该员呈报终养。有规避假捏。本员照例议处。朦混出结之参佐领等官。交兵部察议具奏、一、承审事件。应分晰免议。官员审理案件。有情罪不协。律例不符。失出失入。经上司察明。驳令再审。承审官。虚心按律例改正。免其究参。若承审错误之员。已经缘事离任。无从改正。后官遵驳审明改正。或案件尚未招解离任。经后官审出者。令该督抚于咨题内声明。将从前之承审官。一体免议。若上司饬驳之后。承审官实系错误。固执原议具详。另委另员审出改正。或案件已经咨题完结。后经查出者。仍照失出失入例议处。如委员逢迎迁就。互有出入。后经发觉。亦应照例议处。再官员失察捕役诬窃为盗之案。承审官自行审出。已经致死者。将承审之州县官。降一级留任。未经致死者。免议。一、盗田野谷麦等类。应免参疏防。凡盗田野谷麦菜果。及无人看守器物之案。专兼统辖文武各官。俱免开参疏防。如拒捕杀人致死。正犯在逃。仍照命案例。按限勒缉正凶。限满不获。照例查参议处。从之。　　

○丁未。上诣畅春园、问皇太后安。　　

○遣官祭历代帝王庙。
  </div>
  <div class="pagination">
   <a href="清实录乾隆朝实录_page155.html">
    上一页
   </a>
   <span>
    ...
   </span>
   <a href="清实录乾隆朝实录_page151.html">
    151
   </a>
   <a href="清实录乾隆朝实录_page152.html">
    152
   </a>
   <a href="清实录乾隆朝实录_page153.html">
    153
   </a>
   <a href="清实录乾隆朝实录_page154.html">
    154
   </a>
   <a href="清实录乾隆朝实录_page155.html">
    155
   </a>
   <span class="current-page">
    156
   </span>
   <a href="清实录乾隆朝实录_page157.html">
    157
   </a>
   <a href="清实录乾隆朝实录_page158.html">
    158
   </a>
   <a href="清实录乾隆朝实录_page159.html">
    159
   </a>
   <a href="清实录乾隆朝实录_page160.html">
    160
   </a>
   <a href="清实录乾隆朝实录_page161.html">
    161
   </a>
   <span>
    ...
   </span>
   <a href="清实录乾隆朝实录_page157.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
