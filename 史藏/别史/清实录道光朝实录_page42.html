<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 42 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 42 页/共 848 页</h1>
    <div class="content">○谕军机大臣等、前据御史朱为弼奏、江西闽浙连界之封禁山内。近有流民潜匿。当经降旨、交该三省督抚会筹设法办理。本日据邱树棠奏、委员查勘。并逐细访察。该处民山村落。共三百余里。均经编入保甲。实在封禁山。不过百余里。该山虽称绵亘三省。而门户尽在江西。历次筹议查缉。分设营汛。四面巡防。不为不周。仍当妥为筹议。随时摉查。俟抚臣毓岱到任。会同督臣酌办等语。封禁山内。查办流民一事。必须认真经理。固不可草率从事。有名无实。尤不可过事苛求。激成事端。总当慎之又慎。派员得人。毓岱现已陛辞赴任。著于到任后。督同藩司邱树棠。实力确查。熟筹审计。务期经久无弊。地方永远安静。会同三省督抚妥议具奏。将此谕知毓岱、并传谕邱树棠知之。　　

○八旗都统英和等议覆吉林将军富俊条陈、旗员外任。准其呈请随带亲族帮办。应如所请。从之。　　

○命办理万年吉地工程庄亲王绵课、佩带钦差大臣关防印钥。马兰镇总兵官恩铭、会同办理。　　



大清宣宗效天符运立中体正至文圣武智勇仁慈俭勤孝敏成皇帝实录卷之二十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光元年。辛巳。冬。十月。戊寅朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○颁道光二年时宪书。　　

○谕内阁、帅承瀛奏、服制情实改缓人犯呈请留养一摺。此案龚奴才误伤伊父龚加红、由情实改缓四次。例不准免。惟念该犯父母俱年逾七十。家无次丁。以该犯素非忤逆。伤由过误。呈请留养。其情可悯。龚奴才著施恩准其留养。此系法外施仁。嗣后不得援以为例。该部知道。　　

○又谕、琦善奏、缉捕经费碍难报销一摺。前因东省缉捕紧要。该抚奏请借项生息。以一半息银。作为委员经费。当经降旨准行。此项息银。本系外支之款。与动用正项不同。其给发委员盘费犒赏、盈绌不齐。部中亦无从稽核。著照所请、毋庸按年造册报销。以省繁文。　　

○谕军机大臣等、庆惠奏、拏获偷砍围场木植人犯、审讯大概供词一摺。围场地方。设有卡伦。分派官兵看守。原以稽查贼犯。今全四等因卡房坍塌。无人住守。起意自认保山。主使马五等私拉牛车入围。屡次偷砍木植。废弛已极。著庆惠即将现获人犯隔别审讯。究出同夥贼犯按名查拏。并严究卡伦官兵有无受贿故纵情事。按例惩办。其冰淩沟、水泉子、二处卡房、系于何时坍倒。该围场总管何以不报明修理。以致官兵无可栖止。任听贼人出入无忌。并著查明据实参奏。将此谕令知之。　　

○缓徵山东邹平、郯城、兰山、新城、济阳、齐东、德平、长山、东阿、东平、蒲台、利津、滨、海丰、商河、青城、惠民、阳信、沾化、滕、峄、邹、汶上、滋阳、寿张、阳谷、观城、濮、钜野、郓城、单、费堂邑、恩、博兴、乐安、高苑、潍、济宁、金乡、鱼台历城、齐河、禹城、寿光、莘、嘉祥、宁海、文登、荣成、朝城、五十一州县。德州、东昌、临清、济宁、四卫。被水被虫村庄新旧赋。给郯城、兰山、二县灾民一月口粮。并冲塌房屋修费。加赈极贫户口一月。免额赋十分之一。　　

○以山东兰山等县卫秋禾歉收。暂缓买补动缺常平仓谷。　　

○己卯。上御乾清门听政。　　

○谕军机大臣等、据呢玛善等奏、熟筹查办果洛克贼番一摺。果洛克贼番屡次抢劫。目无法纪。自当严办示惩。现经呢玛善等派委松潘镇总兵带兵前往缉办。如该土目等震慑兵威。立将正贼真赃全行获解。即可就事完案。若稍涉迁延。转瞬即届严冬。该处山深雪大。以内地官兵、久顿穷边之地。设急切不能了事。亦属非宜。呢玛善等、拟令该镇将等确探道里路径。暂行撤兵回营。扬言明岁秋晴。再行前往。使之无备。俟探明冰融雪化。出其不意。再行剿洗。所筹亦不为无见。此事惟在该将军等酌量情形。相机办理。总使贼番知所畏惧。不敢频出滋扰。以靖边疆而安行旅。其迟速缓急之间。朕亦不为遥制也。将此谕令知之。　　

○直隶总督方受畴奏、大名新添兵额。请于长芦运库每年拨给银一千四百两。以备公用。仍按年造册报部。如所请行。　　

○以詹事府詹事奎照、候补内阁学土陈嵩庆、为内阁学士。兼礼部侍郎衔。光禄寺卿辛从益、为太常寺卿。　　

○命安徽布政使曹六兴、留京以四品京堂候补。以福建按察使陶澍、为安徽布政使。江南淮扬道苏兆登、为福建按察使。　　

○署河东河道总督严烺、奏报秋汛安澜。命严烺诣河神庙祀谢。并下部议叙。出力员弁、升叙有差。　　

○庚辰。湖广总督陈若霖等奏、甄别守令等官。宝庆府知府潘毓琔、捐纳出身。性情粗鄙。官声平常。应请勒休。得旨、早应勒休者。又奏、辰州府通判唐凤德、以前办事尚知勤奋。自上年大计卓异后。志存满足。于政事渐次懈弛。应请将卓异注销。以观后效。批、即此可见大计卓异。无非虚应故事耳。嗣后务宜认真表荐。勿致前后两歧。亦不可因有此谕。动辄回护前非。总在汝督抚等公尔忘私。尽心职守。慎之。　　

○以故辅国将军富色硁额子明宪、袭职。　　

○辛巳。正黄旗满洲都统奏、查明抱养民人为子冒入旗籍。并护军保亮、马甲花良阿、请交刑部审讯。得旨、保亮、花良阿、不必交刑部审讯。八旗中有似此者。或可另记册档。著八旗都统妥议具奏。　　

○漕运总督李鸿宾奏、饬属讯结积案。得旨、一切控案。若不随时审结。地方官所司何事。即或有不能速结之案。断不至数百案件尽皆若是。总由积习未除。因循成性。畏难苟安。全不以公事为重。深堪愤恨。汝当力反积习。实心实力。随时整顿。使漕务日有起色。慎之勉之。　　

○壬午。　　

○谕内阁、近有御史奏、请严查门牌户册。以防隐匿遗漏等弊。京城内外居民稠密。设立门牌户册。原以稽查奸宄。勿使溷迹。但恐该管官日久视为具文。渐就废弛。行之有名无实。著申谕步军统领衙门、顺天府、五城、各督所属。于铺家业户门牌户册。随时严密稽查。如有迁徙增减。按照章程。逐一更正。务使耳目常周。勿扰勿漏。辇毂肃清。以收戢暴安良之效。　　

○又谕、据御史奏、近日繙译考试。多有枪冒顶替等弊。甎门御史点名时。亲友跟役拥挤喧哗。不遵约束。请派员弹压等语。考试场规。理应严肃。繙译事同一例。何得似此漫无约束。嗣后考试八旗繙译。著承办场务衙门、奏请简派左右翼副都统各一员。届期带领所属官兵、在点名之处稽查弹压。令士子等鱼贯入场。如有喧闹冒混者。按例惩办。并著该御史等据实参奏。以肃场规而除积弊。著为令。　　

○赏甘肃换防遇水淹毙弁兵银。　　

○癸未。上诣奉先殿。寿皇殿。行礼。　　

○诣关帝庙拈香。　　

○谕内阁、军机大臣会同户部议覆、两淮缉私功过章程一摺。两淮引地辽阔。私贩来往。稽察难周。从前因设巡未当。每致虚糜经费。兹于仪徵、海州、及洪泽湖等处扼要地方。酌派弁兵实力巡防。其课功给食。亦明定章程。巡费多寡。计盐核给。弁兵薪水。酌中定数。并严互报以杜假借。裁加犒以除冒滥。均著照所议办理。惟是盐务弊窦丛生。若商人等自行放砠夹带。藉官掩私。有非巡缉弁兵所能查察者。著该盐政严饬监掣各官实力盘验。如有徇纵。据实参处。其灶产存盐。尤须核实。毋得以多报少。通同隐漏。务期诸弊廓除。以肃鹾政。　　

○直隶提督杨芳奏、提标三营骑操马匹所支乾银。因近年麸料草价昂贵。不敷餧养。向来总计存价三成。实餧七成。以致前任提督薛大烈参色克通阿废弛马政。文干参历任提督舞弊。罚赔银两。查夏秋出青牧马之伊肯坝、地势向阳。水草鬯茂。三冬严寒。皆能牧育牲畜。请将三成存价买足实马。留厂过冬。庶槽餧七成。与从前无减。厂牧三成。胜于存价。试养至来年立夏以前。如果不致疲毙。再会商督臣酌定成分具奏。以归核实。得旨、姑试行之。明岁查看明白。再行具摺奏闻。　　

○命内阁侍读学士保昌、卿祖培、左春坊左庶子恩贵、左赞善恒安、翰林院侍读学士彭邦畴、侍读德遐、编修铭德、史评、何彤然、孙贯一、颜伯焘、检讨丁杰、蔡如蘅、每日一员。以次听候召见。　　

○移湖南岳州府同知、及水师营守备、驻君山。从总督陈若霖等请也。　　

○协办大学士两江总督孙玉庭、江南河道总督黎世序、奏报秋汛安澜。命黎世序诣河神庙祀谢。并下部议叙。出力员弁、升叙有差。　　

○以硐老山空。封闭广西永福县瑶茶山铁厂。从巡抚赵慎畛请也。　　

○旌表守正被戕奉天承德县民侯六子童养妻王氏。　　

○甲申。上诣皇太后宫问安。　　

○谕内阁、本日蕴端多尔济等、为叩贺皇太后万寿圣节进摺之便。一并缮摺与皇后请安。实属罕闻之事。以前内外大臣、从未如此进摺请安。蕴端多尔济、广庆、岂不知之乎。甚属糊涂冒昧。不晓礼仪。蕴端多尔济、广庆、俱著交该部议处。　　

○以理藩院尚书穆克登布、为满洲繙译乡试正考官。左侍郎博启图、为副考官。内阁侍读学士长旺、为蒙古考官。　　

○命驻藏帮办大臣灵海、来京。赏鸿胪寺卿那丹珠、副都统衔。为驻藏帮办大臣。　　

○以故贵州修文县底寨正长官司蔡如林子朝光、袭职。　　

○免贵州委员申启镳、沈铅一万二千斤本脚银。　　

○抚恤琉球国遭风难夷如例。　　

○乙酉。谕内阁、严烺奏、豫省黄河两岸堤堰加帮各工、请拨银款一摺。豫省黄河两岸堤工。自嘉庆二十五年盛涨以后。节经增培添筑。并普加子堰。本年伏秋两汛。幸臻稳固。惟夏间河水漫滩之处。滩既因淤增高。堤即因淤见卑。且子堰有较为单薄者。难资经久。该河督以普律帮宽。为费过多。现在筹估。除于新筑子堰帮宽加高外。旧有堤堰。或一面帮宽。或两面帮宽。或顶上加高。及添筑戗埽填补残缺等工。系为堤防久远之计。著准其照估修办。其所需银五十四万八千余两。著户部速行筹议。于附近豫省藩关各库赶紧拨解。限于年内解交豫省藩库、以便来春兴办。该河督当认真督查。务令工归实用。其有草率偷减者。即行据实参办。以期帑不虚糜。河防永资巩固。　　

○命新授驻藏帮办大臣那丹珠、仍留原任。西宁办事大臣素纳、乌里雅苏台参赞大臣达禄、库尔喀喇乌苏领队大臣佛住、来京。赏内阁侍读学士保昌、头等侍卫。为驻藏帮办大臣。太仆寺卿松廷、副都统衔。为西宁办事大臣。伊犁协领穆克登布、头等侍卫。为库尔喀喇乌苏领队大臣。以头等侍卫八十、为乌里雅苏台参赞大臣。　　

○蠲缓直隶安肃、新城、东安、涿、静海、宁晋、定、永清、容城、雄、安、高阳、天津、青、沧、南皮、盐山、庆云、大名、南乐、宣化、保安、怀来、赤城、龙门、新河、二十六州县被水被雹村庄新旧额赋。赈安肃、新城、东安、涿、静海、宁晋、定、七州县灾民。　　

</div>
    <div class="pagination">
<a href="清实录道光朝实录_page41.html">上一页</a><span>...</span><a href="清实录道光朝实录_page37.html">37</a><a href="清实录道光朝实录_page38.html">38</a><a href="清实录道光朝实录_page39.html">39</a><a href="清实录道光朝实录_page40.html">40</a><a href="清实录道光朝实录_page41.html">41</a><span class="current-page">42</span><a href="清实录道光朝实录_page43.html">43</a><a href="清实录道光朝实录_page44.html">44</a><a href="清实录道光朝实录_page45.html">45</a><a href="清实录道光朝实录_page46.html">46</a><a href="清实录道光朝实录_page47.html">47</a><span>...</span><a href="清实录道光朝实录_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
