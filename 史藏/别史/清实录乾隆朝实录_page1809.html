<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1809 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1809 页/共 1860 页</h1>
    <div class="content">○又谕、京城旬余以来。未据奏报得雨。朕跸路所经。惟十七日晚间。在赵北口得雨二寸。十八日复在泰堡庄得雨寸许。前后共计三寸。而每日俱有大风。土脉尚不能滋润。天津地方。虽亦于十七八两日陆续得雨一二寸。连日以来。风势较大。仍形乾燥。看来京城及近畿一带。俱未免情殷望泽。四月初旬。即届雩祭。著传谕八阿哥、阿桂、如雩祭以前得雨则已。如逾时尚未得雨。即于觉生寺、黑龙潭、两处设坛。令僧道分投唪经。虔诚祈祷。仍著皇子皇孙等、轮往拈香。以期甘霖速霈。所有应办设坛等事交金简、伊龄阿、照例办理。　　

○甲寅。谕、此次巡幸天津。直隶及各省士子。迎銮献赋。因令分别考试。所有考取一等之浙江举人姚文田。著赏给内阁中书。与考取候补人员。挨次补用。其考取二等之江苏生员汪廷楷。浙江举人周嘉猷。江苏生员袁廷极。顺天生员黄焜望。顺天举人俞恒涣。俱著各赏缎二匹。其八十三岁完卷之山西生员范大龄。亦著赏缎一匹。银牌二面。至不完卷并钞袭诗句之湖北贡生吴焕章。著即斥革。以示寿考作人。惩劝儒林至意。　　

○谕军机大臣等、据特克慎奏、防范郭罗克番子等驻守卡座官兵。应行更换等语。黄河两岸。设立卡座。防范郭罗克及番子等。更换兵丁时。虽应照例交该扎萨克等办理。然察核马匹军器等事。亦不可独恃蒙古。著传谕特克慎、嗣后每年更换兵丁时。或春或秋。亲往查勘一次。又称彻回添设防范郭密等处番人卡座兵丁。所奏亦不明晰。此项卡座。于冰冻后添设兵丁。原专为防范郭密番人等偷渡窃掠。但冰融后。或亦不免有偷渡盗窃等事。须不时巡查。著传谕特克慎、此项兵丁。即冰融后。亦无庸彻回。　　

○刑部奏、高文名、高文才、共殴兄致死。应按律拟斩立决。得旨、此案高文名、高文才、因兄高文聪借钱未允。寻衅殴打。高文才一时情急。夺取木棍。殴伤高文聪左膝等处。并不致命。而高文名帮助回殴。伤及偏左额颅。以致殒命。高文名依拟即行处斩。高文才情节。究与高文名有间。且朕不忍因一兄而致立决二弟。高文才著改应斩监候。秋后处决。入于本年秋审情实。　　

○乙卯。谕军机大臣等、前将巴里木达之索伦部落领队大臣员缺。补放和舜额。和舜额、系和起之子和隆武之弟。恐不知索伦部落情性。著传谕保宁、和舜额到伊犁时。若与索伦部落相宜。即令伊管理索伦部落。如不相宜。保宁酌量由彼处令队大臣内更调一员。和舜额著令在保宁附近处。管理领队大臣事务。　　

○丙辰。谕军机大臣曰、李奉翰等奏、镇江各帮船已跟接前进。但河路较长。水势长消靡定。李奉翰拟在临清境内。卫河古浅处所。往来筹办。福宁拟在武城甲马营一带料理。斐灵额在闸河以内。上下照料。祝云栋在郑家口一带。苏宁阿在安陵一带。分投办理等语。览奏略慰。运河道路绵长。必须分投照料。该督抚御史等、按段驻劄。节节有人经理。所办尚好。但当实力妥办。以期漕艘衔尾遄行。不可仅托诸空言。临期仍致贻误。现在重运陆续北上。甘霖未降。河水恐有消落。李奉翰等、务宜随时熟筹。总俟河水充裕。粮船过竣后。方可各回本任。福宁亦即回省。不必因前经允准陛见。又复拘泥。奏请来京。倘该督抚等、并不认真筹画。惟以一奏了事。再致漕船脱帮。将来查明何处浅阻。惟该处驻劄督办之员是问。将此传谕李奉翰、福宁、并谕斐灵额等知之。　　

○旌表守正捐躯河南汝阳县民杨存立妻姜氏。　　

○是月。浙江巡抚觉罗吉庆奏、浙江沿海沙地。坍涨靡常。奸民争讼不已。现查有陆凯等二十四案。计地十三万三千亩零。或罩升多亩。或藉词妄占。均属不安本分之徒。且若辈每岁勒租。佃户多致受累。此项地亩。应照例入官。仍给原佃种作。按则纳课。民地归县徵收。灶地归场徵解。册报充公。嗣后有续涨新沙。即照此次章程办理。倘有仍前争控罩升霸占滋事者。即照强占官民山场律。杖一百流三千里。以昭炯戒。得旨、严明妥实勉为之。　　

○陕甘总督勒保奏、据兰州、巩昌、平凉、庆阳、甘州、凉州、宁夏、西宁等府属。暨秦州、阶州、泾州等直隶州所属禀报。于三月初三、四、五等日。各得雨自四五寸至深透不等。嗣又据各属具报。于初十、十一、十二等日。复连得透雨。现在豆麦长发。民情宁谧。得旨、欣慰览之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百四十九


大清高宗法天隆运至诚先觉体元立极敷文奋武孝慈神圣纯皇帝实录卷之一千四百五十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十九年。甲寅。夏四月。丁巳朔。享太庙遣豫亲王裕丰、恭代行礼。　　

○谕、长芦山东盐务。商本素非饶裕。节经加恩调剂。以纾商力。今翠华临莅天津。芦东各商。俱情殷瞻就。踊跃欢忭。具见悃忱。自宜特沛恩膏。以敷恺泽。所有长芦山东未完六限三限缓徵、及带徵五限川饷。并本年应完正余引票课银三百八十八万余两。著再加恩于各原限届满奏销后起限。统行接展三年。分年带徵。俾商力益臻饶裕以示朕行庆施恩。有加无已至意该部即遵谕行。　　

○谕军机大臣曰、刘秉恬奏、粮船到通五日一奏。将比较上年迟早之处。夹单声明。惟查南粮各帮先后次序。年年更换。若以帮名比较迟早。未足以昭平允。嗣后请以本年之第几帮。与上年之第几帮。比较迟早较为切当等语。各省粮船到通。每年排列原无一定若必按本年某帮到通日期。与上年之某帮到通。比较迟早。设如上年出运之淮安二帮。本年并未出运。又将凭何比较。如此办法。岂不太拘泥乎。著传谕仓场侍郎、此后具奏。竟应按到通帮之次序。比较迟早上年到通帮之次序。按次而稽。自可一目了然自不必拘泥向例。或致前后牵混也。　　

○是日。驻跸桐柏村行宫。　　

○戊午。谕军机大臣曰、哈当阿等奏、审明因奸谋死本夫之郑月娘、张荣、恭请王命。分别凌迟斩决一摺。所办殊属错误。前因台湾民情强悍。又值林爽文滋事之后地方亟须整饬。是以令将续获会匪林爽文余党及抢劫械斗案情重大各要犯从严速办。以示惩创而靖海疆。今郑月娘张荣二犯。虽属法无可贷。但因奸谋死本夫之案。何省无之。若此等寻常案件。亦一律恭请王命。尚有何案应行按例请旨定夺耶。外省办事。非失之不及即失之太过。哈当阿等办理此案。殊属矫枉过正。著传谕该提督等、嗣后务宜斟酌案情轻重。分别办理。毋得概请王命。致失情法之平。　　

○旌表守正捐躯河南裕州民魏狗妻杨氏。淇县民冯琚妻李氏。　　

○是日。驻跸南苑南衙门行宫。　　

○己未。上诣永慕寺行礼。　　

○是日、驻跸旧衙门行宫。　　

○庚申。军机大臣等议覆、两广总督觉罗长麟等奏称、硇州营孤峙海中。为全粤海洋要隘。额设巡船六只。存营兵丁字识仅四十五名。汛广兵单。请添设兵三百名。把总一员。外委二员。应需俸饷等项。请将水师各营闲旷马三百十四匹裁汰。并裁马兵。改给步粮。即以每年节省饷料、及倒毙马价拨给。应如所请。从之。　　

○是日、驻跸团河行宫。翼日如之。　　

○辛酉。谕军机大臣曰、梁肯堂奏、初三日行抵新城。途次遇有密雨。计入土一寸。并据涿州、良乡、房山、景州、各禀报于初二三日得雨一二寸不等一摺。京畿及南苑于初三日得雨三寸有余。本日据庆成奏、怀柔、密云、昌平、顺义各州县。亦于初三日得雨三四五寸不等。是迤北之雨。旬余以内。已足以资渥润。而迤南之泽。仅有一二寸。尚欠优沾。不免仍殷盼望。昨日午后浓阴密布。云气宽广。此间飘洒数点。不成分寸。未稔畿南各州县。曾否续霈甘膏。深为悬廑再前据福宁奏、泰安、衮州、沂州、曹州各府。及济宁州所属。于三月二十二日。得雨优渥。惟武定、东昌、德州、临清一带。尚在望泽等语。该抚此摺。系三月二十五日拜发。距今已及一旬。未知武定等处。曾否于初三日一律沾被。著传谕梁肯堂、福宁、即速查明据实具奏。如缺雨各州县。日内尚未得有澍雨。务宜率属设坛虔诚祈祷。以冀甘霖速霈。　　

○以镶黄旗蒙古副都统珠尔杭阿、为伊犁领队大臣。　　

○旌表守正捐躯直隶安平县民崔金榜妻张氏。　　

○壬戌。常雩。祀天于圜丘。遣仪郡王永璇、恭代行礼。　　

○谕军机大臣曰、管干珍奏谢颁赐通志堂经解一摺内称。是书系徐乾学裒辑。令成德刊刻邀誉。现补刊颁发。于阐扬经义之中。即寓甄别党私之义等语。通志堂经解一书。汇集诸儒经训。洵足嘉惠士林。然当时裒辑此书。必非出于成德之手。自系徐乾学逢迎交结。代为纂辑。令成德出名邀誉。是以刊订时。朕即于简端剖示此意。颁赐各省藏弆。各督抚等具摺谢恩。多用骈体铺叙泛语。而于朕阐扬经义。甄别党私之意。并未叙及。即朱圭素称能文。谢恩摺内。亦并无此意。今管干珍独能见及于此。言简意赅。所见尚是。将此谕令各督抚知之。　　

○以故贵州镇远府属六品土官杨宪子凤翔、袭职。　　

○旌表守正捐躯广西宣化县民李元和妻张氏。　　

○是日、驻跸新衙门行宫。　　

○癸亥。上还圆明园。　　

○谕军机大臣曰、斐灵额奏三进首帮挽入东境。日期一摺。据称、三进头帮于三月二十九日。挽入山东黄林庄境。后跟之绍兴等帮。亦于四月初一日入东等语。及阅摺尾。称上年三进首帮。系于三月二十三日挽入东境。是此次南粮三进帮船。比较上年入东日期。计迟五六日。乃斐灵额摺内。并未将迟到几日之处。比较声叙。必待朕于披览时前后核算耶。所奏殊属含混。再东省前据福宁奏、泰安、衮州等属。于三月二十二日得雨。而德州、临清一带。尚在望泽。斐灵额此摺。系四月初五日所发。距福宁奏报之期。又阅十余日该处是否得有雨泽。斐灵额自当附摺陈奏。何竟无一字提及耶。将此谕令知之。　　

○予福建渡台漕风淹毙澎湖水师协标左营兵陈国忠、恤赏如例。　　

○甲子。谕、刑部题覆云南省李氏戳伤李文有身死一本。阅其情节。李文有与大功堂弟李文玉、彼此口角。将锄头砍伤李文玉左太阳等处。昏晕倒地。李文玉之妻李氏、看见伊夫晕死。一时悲忿。顺用剪刀戳伤李文有胸膛等处。伤重殒命。是李氏之戳毙李文有、实由于救夫情切。而向来办理此等案件。仍依律拟以斩候。揆诸情理。殊未允协。夫明刑所以弼教。而教莫大于纲常。妻之于夫。何异子之于父母。身为人妻。目击其夫被殴危急。而安坐不救。所谓纲常者安在。乃律例所载。止有救父母情切声明请旨减等之条。而救夫情切者。未经著有成例。未免疎漏。李氏著即照救父母情切之例。酌予减等。并著刑部将此等案件。一切分别议减。载入例册。以示朕详慎庶狱。扶持名教至意寻议奏、旧例止有祖父母父母被殴救护之条而救夫情切者。例无明文。请嗣后如有夫被殴危急。其妻情切救护。殴死人者。疏内分别减等援例请旨。其或夫与人口角。至令其妻殴人致毙。或夫先与人寻衅。其妻踵至。共殴毙命。仍照各本律科罪。不得援例概予减等。从之。　　

○乙丑。谕军机大臣曰、梁肯堂覆奏、各属得雨情形一摺内称。保定、宣化、河间、天津、正定等府属。俱于四月初二三四五等日。等雨一二寸至三四寸不等等语。及阅所奏单内。初五日之雨。止新城一处得雨一寸。其余各处。俱系于初三四日得雨。而保定之清苑县等属。亦未据开报得雨。岂初五日之雨。该处竟未沾被耶。京师于初三初五等日两次得雨后。本日复得雨二寸。现在雨势未巳。且云气广远。迤南一带。可冀同时霈沛。著传谕梁肯堂即将保定省城于初五日曾否得雨。及初九日之雨。省城及各属是否同沾之处。即行查明覆奏。　　

○丙寅。谕、户部议覆凤阳关一年期满徵收税课。比较赢余。短少银五万三千八百八十余两。著落管关之员照数赔补一摺。固属照例办理。第念五十七年豫省河北歉收。河南粮食运赴河北。不由该关经过。安徽省凤阳、颍州、泗州等处。秋收亦未能十分丰稔。且淮河冬令水浅。剥费较重。商船到关稀少。尚属实在情形。所有此次凤阳关短少赢余银五万三千八百八十两零。著刁玉成赔补二万两。其余俱著加恩宽免。　　

○丁卯。上幸静宜园驻跸。至辛未皆如之。　　

○戊辰。谕、据琳宁等奏、看守门监牢头筠德、步甲存柱等、将暂行监守犯妇丁香儿轮奸一案。请交盛京刑部审办等语。门监牢头步甲。于所交监守人犯。自应用心看守。不得于法外肆行不法。乃筠德等胆敢与犯妇奸宿。皆由该将军副都统等未经严行管束所致。琳宁等系管辖之人又与该刑部侍郎同城。理应即行会审定拟具奏。乃请旨交部审办甚属拘泥。著严行申饬。仍著该部将军、副都统、及该协领、佐领等分别严加议处。　　

○谕军机大臣曰、和琳等参奏疎防备弁分别办理一摺。已将守备高云龙、及署游击乌尔公阿、分别革职交部严议矣。卫藏地方甫经整顿之后。察木多一带夹坝时出抢劫。业经屡加惩劝。而现在三暗巴畨人。尚有抢劫差员驮只。遗失印信之事。可见该处夹坝尚未敛迹。而川省地方亦甚紧要。必须福康安与和琳二人在彼。实力整饬督率筹办。方可绥靖地方。纾朕远廑福康安前日陛辞时。曾有于明岁来京觐见之请今看此情形。不但福康安到任后。正当将该省应办事宜。次第经理。明岁不应来京。即和琳虽在藏已二年有余。亦未可遽离该处。总须再过一二年后。将川省及卫藏地方大小事务。办理悉臻妥善。使边境肃清。畨民畏服。方可另易生手。即朕于丙辰年归政。所有应行典礼。襄事有人。亦无必须伊二人来京襄办之事。福康安与和琳、惟当仰体朕意。以地方为重。不必因此急思回京也。再本年春间雨泽短少。现在京城四月初旬。三次得雨。前后约计六寸有余。尚足以资接济。其京南一带。虽据梁肯堂节次奏到。涿州、良乡、及保定、正定等处。于初四五六等日。连得雨泽一二寸不等。本日又据奏、保定省城得雨二寸。良乡县亦得雨二寸。但究未沾沛。且恐地方官所报雨泽情形。不无粉饰。福康安于初十日起程。良乡、涿州、及保定省城。均所经由之路。计此旨到旨。福康安已可行抵正定。各该处得雨之后。地方是否润泽不致乾燥。麦苗是否足资长发。民情是否宁贴。地方官所报有无讳饰之处。福康安皆所目击。著即据实覆奏。将此谕令知之。　　

○己巳。谕、据永保等奏、查出边卡侍卫上行走之护军校察起图等、串同安集延贸易人等舞弊一案。卡上官员兵丁。理应稽察商人出入。乃胆敢贪贿。商同安集延贸易人等。少开包货。希图漏税。殊属藐法。若仅枷号发回乌鲁木齐。不足蔽辜。护军校察起图、兵丁玉德等、著照所奏。即行斥革。枷号满日。发遣伊犁。交该将军大臣等为奴。通事楚噜克、发遣烟瘴地方。此案永保等因安集延贸易人等言语支离。究出原委。甚属可嘉。伊斯堪达尔、设法访获隐藏货物。亦属奋勉。永保、范建中、伊斯堪达尔、均免其察议。仍著赏给永保、伊斯堪达尔、大荷包各一对。小荷包各四个。伊什罕伯克呼图鲁克都斯、并不袒护。讯出实情。著赏给二品顶戴。以示鼓励。　　

○庚午。谕军机大臣曰、福宁奏东省雨泽情形一摺。朕详加披阅。济南、青州府属。仅于初二日得雨一寸。并未优沾。而东昌、临清所属。及武城地方。止得雨一阵。更属不成分寸。目下已交夏令。望泽甚殷。自应酌量情形及时接济。著传谕福宁、一面督率所属虔诚祈祷。仍一面留心察看。如有应行接济平粜缓徵之类。即行据实具奏。不可稍有讳饰。本日又据江兰奏、济南省城。于初八初九等日。得雨一二寸。可冀甘霖叠沛。二麦藉以薄收等语。东省济南、东昌等处。得雨并未深透。现在福宁奏称、麦苗待泽甚殷。恐致失望。江兰摺内转有二麦藉以薄收之语。与福宁所奏不符。可见该藩司于地方民瘼。漫不关心。为此粉饰之辞。殊属非是。江兰著传旨申饬。　　

○辛未。谕、朕恭阅实录内载康熙年间。河南南阳镇总兵高成、标下兵丁。因查拏赌博。至知府署内争闹。将知府沉渊、擡至教场凌辱之事。各省营兵。若该管官约束不严。往往易于滋事。现在法令严明。自不致如此。但恐日久玩生。不可不防其渐。各省督抚提镇等、务须督饬各营该管官随时查察。严行管束。俾弁兵共知儆惕。以肃营伍而靖地方。不可稍有因循。致滋事端。方为妥善。　　

○又谕、前因沉溺铜铅。捞获甚少。恐水摸等偷匿滋弊。地方官不能实力查察。是以饬令四川湖广各督抚设法打捞。以杜弊端。兹据孙士毅奏、捞获铜铅筹议章程一摺内称。库套子险滩。波浪奔腾。水摸不能到底。仅有一人直到水底。尽力打捞。获铜一块。该水摸登岸。当时口中流血。昏晕半日始苏等语。所办殊属非是。铜铅船只遇风覆溺。自应勒限打捞。尽数报获。倘系有名险滩。人力难施。断无逼令水摸委身冒险。轻试不测之理。设竟在江淹毙。是因捞铜之事。致令戕生。实属不忍。况现据孙士毅酌议极险江滩。沉铜无获。祗准豁免一半。余亦著落运员与地方官分赔。又何必勒令冒险轻试耶。孙士毅办理不合。著传旨申饬。外省督抚于地方事件。非失之不及。即失之太过。办理总不能得当。嗣后该督抚遇有铜铅沉溺。固应实力打捞。如实系险滩难以施力者。自当酌量情形。不必过于勉强。以致水摸有涉险轻生之事。除将孙士毅所奏筹议章程。交部核议具奏外。将此通谕知之。　　

○又谕、前因弘旿人尚明白。久任都统。是以改调满洲旗分。兹闻其声名平常。不能称职。著调补正红旗蒙古都统。俾令痛自悛改。以观后效。倘仍蹈故辙。定行从重治罪。所遗镶蓝旗满洲都统员缺。著庆桂调补。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百五十



大清高宗法天隆运至诚先觉体元立极敷文奋武孝慈神圣纯皇帝实录卷之一千四百五十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十九年。甲寅。四月。壬申。上还圆明园。　　
</div>
    <div class="pagination">
<a href="清实录乾隆朝实录_page1808.html">上一页</a><span>...</span><a href="清实录乾隆朝实录_page1804.html">1804</a><a href="清实录乾隆朝实录_page1805.html">1805</a><a href="清实录乾隆朝实录_page1806.html">1806</a><a href="清实录乾隆朝实录_page1807.html">1807</a><a href="清实录乾隆朝实录_page1808.html">1808</a><span class="current-page">1809</span><a href="清实录乾隆朝实录_page1810.html">1810</a><a href="清实录乾隆朝实录_page1811.html">1811</a><a href="清实录乾隆朝实录_page1812.html">1812</a><a href="清实录乾隆朝实录_page1813.html">1813</a><a href="清实录乾隆朝实录_page1814.html">1814</a><span>...</span><a href="清实录乾隆朝实录_page1810.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
