<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 79 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 79 页/共 1316 页</h1>
    <div class="content">大清德宗同天崇运大中至正经文纬武仁孝睿智端俭宽勤景皇帝实录卷之四十九　　

光绪三年丁丑。三月丁巳。朔上以三年服阕、诣穆宗毅皇帝圣容前。供奠。释服。诣奉先殿行礼。诣钟粹宫、问慈安端裕康庆昭和庄敬皇太后安长春宫问慈禧端佑康颐昭豫庄诚皇太后安。至乙酉皆如之。内起居注　　

○戊午。谕内阁。御史刘锡金奏官员堂会演戏仍应禁止一摺。穆宗毅皇帝梓宫尚未永远奉安前奉两宫皇太后懿旨。将应行典礼。分别举行停缓。大小臣工。均受先帝厚恩。现在虽经释服。山陵尚未奉安。若遽行照常宴乐自必有所不忍。所有官员等演戏会仍著概行禁止。现月　　

○谕军机大臣等。丰绅托克湍奏。请拨催新陈资装银两一摺。据称、黑龙江本年举行秋猎应需资装银两。请饬部拨专款。先期措解。并请催山东欠解历年拨解资装银两等语。著户部将黑龙江本年行围所需资装银一万四千八百七十两。筹拨专款。于本年七八月闲解到应用。并著李元华、将欠解同治十二年围银一万四千八百六十八两。十三年围银一万四千八百七十两。光绪元年围银四千八百七十两。二年围银四千八百七十两。赶紧悉数筹解。以应要需。毋再延缓。将此谕知户部。并由四百里传谕李元华知之。　　

○又谕。古尼音布等奏。各省应解协饷请饬催迅解等语。山东等省。应解吉林光绪二年练兵等项协饷。除业经解到及已报解银两外。山东尚欠解银四万五千两。又欠解马价银一万四千两。河南欠解银四万两。安徽欠解银五千两。江甯欠解银十二万五千两。现在吉林演练官兵。需饷孔急。著该省督抚。将欠解协饷银两。如数迅速拨解以济急需。将此由四百里谕知沈葆桢吴元炳裕禄李庆翱。并传谕李元华知之。现月　　

○署吉林将军古尼音布奏。诅饬盛京户部免扣练饷平余银两。从之。己未。安徽巡抚裕禄奏。遵旨筹恤饥民情形。报闻。摺包　　

○以正黄旗汉军都统安兴阿署镶黄旗蒙古都统。　　

○庚申。两江总督沈葆桢奏湖北开采煤铁请援案减税。下户部总理各国事务衙门议。　　

○又奏。筹防经费不敷请将二成洋药再截留一半。下户部总理各国事务衙门议。　　

○湖广总督李瀚章奏。江汉关招商局税项。请准分四六成下户部总理各国事务衙门议。　　

○以疏防劫抢妇女重案。将详报延缓之署宿迁县知县游春泽、正任宿迁县知县李德溥、下部分别议处。　　

○辛酉。以记名提督谭仁芳为陕西延榆绥镇总兵官。现月　　

○以赞礼郎善铭典仪错误。下部议处。摺包　　

○予病故记名提督陕西延榆绥镇总兵官刘厚基议恤加等。现月　　

○壬戌。署盛京将军崇厚奉天府府尹恩福奏。酌定清讼规制。拟定功过章程。请宽免从前迟延处分。从之。　　

○又奏禁革命案。勒索场规。请立专条。加等惩处。下部议。　　

○署盛京将军崇厚等奏会议袁保恒奏东三省练兵事务。窒碍难行。得旨。览奏均悉。所请于洋税项下拨给黑龙江银二十万两。著该衙门议奏。摺

包

　　

○命大学士宝鋆为会试正考官吏部尚书毛昶熙、刑部右侍郎钱宝廉、内阁学士昆冈为副考官。外起居注　　

○以协办大学士吏部尚书载龄协办大学士兵部尚书沈桂芬。署翰林院掌院学士。　　

○以户部尚书董恂、兼署吏部尚书。　　

○以内阁学士冯誉骥署刑部右侍郎。　　

○以礼部左侍郎绵宜兼署兵部右侍郎。内阁学士周寿昌署户部左侍郎兼管三库事务。现月　　

○以兵部尚书广寿署镶蓝旗满洲都统。外记　　

○癸亥。谕内阁烟全奏。土尔扈特郡王巴雅斯胡朗乌尔库吉库之祖母鄂尔坠德勒格尔病故。可否恩施一摺土尔扈特郡王巴雅斯胡朗乌尔库吉库之祖母。前于新疆变乱时所属游牧人众。均赖该福晋设法保护不致流离失所洵属勤劳卓著兹闻病故。悯惜殊深加恩赏银三百两治丧。此项赏银由该处发给用示畛念蒙古世仆之至意。　　

○乙丑。河南巡抚李庆翱奏。司库借拨盐粮道库银请准归军需项下报销。从之。摺包　　

○丙寅。谕军机大臣等。据御史李嘉乐奏称邪匪蔓延日甚。风闻匪首潜伏闽粤江西交界地方。该处万山丛杂。匪首负嵎其中且湖北获犯供称。系洪秀全余党。以邪术惑民为死灰复燃之计请饬密查会办等语。前据文煜丁日昌奏。查明延平府属之九龙山、及漳州府属之华封岭古名九龙山。并无邪匪匿伏。惟该匪行踪诡秘。必有潜匿之处。闽粤江西交界。地广山多。易于藏奸。该御史所奏、未必无因。若不豫绝根株。恐滋后患。著何璟、刘坤一、丁日昌刘秉璋、张兆栋密派干员。前往该处详细访查。如果有匪党啸聚形迹。即行设法会合捕拏。以遏乱萌。原摺著钞给阅看。将此各谕令知之。　　

○以记名□□统协领承惠、署广州满洲副都统。副都统衔、记名副都统协领王镇雄、署广州汉军副都统。　　

○追予湖北殉难巡抚陶恩培、学政冯培元合建专祠。并列入祀典由地方官春秋致祭。　　

○予湖北各属阵亡殉难官弁选用从九品崔人庄等三十四员名兵勇罗宏玉等三十二名。民人妇女欧阳何氏等五十二名口。分别旌恤如例。摺包　　

○丁卯孝贤纯皇后忌辰。遣官祭裕陵。　　

○谕军机大臣等。前因何璟奏、门省兵力不敷。当经谕令沈葆桢即饬福建提督唐定奎赴任并派步队数营随带前往。兹据沈葆桢奏称铭军自台湾内渡后几至不能成军。现在疮痍甫起尚须极力整顿。唐定奎接统是营未便遽易生手。惟现驻镇江之总兵宋国永所部霆庆两营。皆属劲旅拟请调至福建等语。唐定奎统带铭军。既资得力仍准其暂缓赴任。即著沈葆桢饬令宋国永、管带所部两营。迅速前赴福建省城。听候调遣该军抵闽后。应如何布置及以后应否添募数营归并宋国永统带之处。著何璟丁日昌酌度情形妥商办理。将此由五百里各谕令知之。现月　　

○又谕。刘长佑奏请饬筹解楚勇月饷一摺。据称滇省由四川召募楚勇所需饷银。经文格奏准、在川省协滇饷内拨给。系在户部奏拨协滇新饷以前乃川省声明、自上年七月十一日以后。此项勇饷。即在新饷数内划扣滇饷益形支绌。又迪字一营应支月饷。由广东协滇项下拨给。数月以来不惟迪营勇粮未能拨给。即协滇新饷亦未解到。均请饬催筹解、等语。滇省勇营需饷孔亟。亦系实在情形。所有由川调滇楚勇两营月饷。仍著文格另为筹解。俾无缺乏。并著刘坤一、张兆栋、将自上年九月起、应解协滇新饷。并自上年六月起、由旧饷内拨给迪营勇粮银两。迅速解清。毋再延缓。将此由五百里各谕令知之。现月　　

○云贵总督刘长佑等奏。以滇省军务甫经肃清。营伍尚未全复旧制。请缓办本年军政。从之。　　

○戊辰。谕军机大臣等保英奏、贼匪窜扰台站、拨队探剿一摺。据称。正月十五日有骑马回匪百余名各持长矛洋枪。由巴里盖窜至鄂隆布拉克台。将差员浓精阿等杀伤。抢去军装二十九驮该台驼马毡房等项、亦复被抢等语鄂隆布拉克台地方。上年十一月闲即有贼匪抢劫。经保英具奏。曾谕令左宗棠、金顺探明摉捕何以该处复有贼扰。乌鲁木齐玛纳斯各城早经收复。此股贼匪究由何处窜出。屡扰科属台站。著左宗棠金顺迅即认真摉剿。务尽根株。贼匪现仍由巴里。盖回窜。保项当严饬派出官兵探踪前进。将丑类悉数歼除。毋再迟延贻误。边塞事情。久未据左宗棠金顺奏到。殊深廑系。现已春融。著该大臣等。妥筹进剿。随时详细奏闻。将此由六百里各谕令知之。

剿捕档　　

○步军统领荣禄请假以工部左侍郎成林暂署步军统领。现月　　

○庚午。谕内阁。朕奉慈安端裕康庆昭和庄敬皇太后慈禧端佑康颐昭豫庄诚皇太后懿旨。惇亲王奕誴等奏。遵旨相度太庙中殿位次请饬廷臣会议一摺。据称、我朝自顺治初年。创定庙制。迄今列圣庙享中殿龛位、已与九闲之数相符、等语。穆宗毅皇帝、孝哲毅皇后、神牌升祔供奉位次。钜典攸关。著王大臣大学士六部九卿翰詹科道、虔诣太庙、敬谨相度后。会同惇亲王奕誴等、妥议具奏。现月　　

○又谕。载钢等奏、请饬拨解租银一摺。直隶藩库久解租银七千九百二十余两。易州等七州县。欠解租银五千二百余两。现在广恩库存款无多。需用紧要。著李鸿章、督饬藩司。无论何款。将易州等七州县欠解陈新租银。先由藩库如数借拨。并将藩库欠解租银。迅速妥解以济要需。现月　　

○改直隶东明县为繁疲难沿河要缺。从总督李鸿章请也。摺包　　

○旌表刲股疗亲江苏孝女王氏。摺包　　

○辛未。谕内阁。文格奏。特参有疾不职各员一摺。四川荣经县知县石会昌。精神不振。步履尤艰。著勒令休致。前署剑州知州余履恒。擅加粮捐。绅民滋怨。前安县知县和清杰。贪谬妄为。大拂舆情。前署庆符县知县胡寿昌。办事乖谬。物议沸腾。署荣县教谕曾述。轻躁好事训迪乖方。均著即行革职。以肃官常。现月　　

○吴元炳奏。请将庸潨不职各员。分别降革等语。江苏候补同知王家麟。糊涂颟顸。不洽舆情。娄县知县汪坤厚。识见卑鄙。行为乖谬。补用府经历董思赞。行同无赖。均著革职。候补同知樊毓桂。素行骗诈。候补知县邵龙光操守平常。均著降为县丞选用。现月　　

○又谕。谭钟麟奏请将庸劣各员革职等语陕西准补耀州知州杨吉云。委署留坝厅同知。到任后信任家丁。肆行无忌。物议沸腾。候补知县李宗荫。蒙混取巧。胆大妄为。均著革职查明如有营私有便情事。即行从严参办。现

月

　　

○又谕。谭钟麟奏。参将曾广祥冒领欠饷。迭被知府刘占鳌提督刘玉兴控告。现经提讯该员供词狡展。请革职讯办等语。参将曾广祥著先行革职。严讯究办。现月　　

○谕军机大臣等。前因丁日昌奏、闽省兵力不敷分布。当谕刘坤一张兆栋、饬令方耀亲率所部全军、迅速赴台。兹据该督抚奏称方耀署陆路提督、惠属积匪正资剿捕。请免饬赴台等语。粤省营务。方耀素称熟悉。自未便遽易生手。即著无庸前赴台湾。惟闽省兵力不敷分布。亦不可不豫筹备御。应否另派得力将领、酌带兵勇、驰赴台郡、以资厚集之处。著刘坤一张兆栋、丁日昌、悉心会商奏明办理。将此由五百里各谕令知之。剿捕档　　

○以记名提督刘光明为广东碣石镇总兵官。现月　　

</div>
    <div class="pagination">
<a href="清实录光绪朝实录_page78.html">上一页</a><span>...</span><a href="清实录光绪朝实录_page74.html">74</a><a href="清实录光绪朝实录_page75.html">75</a><a href="清实录光绪朝实录_page76.html">76</a><a href="清实录光绪朝实录_page77.html">77</a><a href="清实录光绪朝实录_page78.html">78</a><span class="current-page">79</span><a href="清实录光绪朝实录_page80.html">80</a><a href="清实录光绪朝实录_page81.html">81</a><a href="清实录光绪朝实录_page82.html">82</a><a href="清实录光绪朝实录_page83.html">83</a><a href="清实录光绪朝实录_page84.html">84</a><span>...</span><a href="清实录光绪朝实录_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
