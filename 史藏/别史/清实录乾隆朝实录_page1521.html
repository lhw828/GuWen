<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1521 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1521 页/共 1860 页</h1>
    <div class="content">
○蠲免江苏铜山、丰县、沛县、邳州、宿迁、睢宁、山阳、阜宁、清河、桃源、安东、盐城、海州、沭阳、高邮、泰州、东台、兴化、宝应等、十九州县。并淮安、大河、徐州等、三卫。乾隆四十七年分、水旱灾丁屯租赋有差。　　

○旌表守正被戕直隶平泉州民傅守荣妻张氏。　　

○乙卯。上诣恩慕寺行礼。　　

○谕曰、刑部题、广东省谭亚仲等、挟讐杀死梁伦泰一家五命。将先经自尽之凶犯谭亚仲、照例锉尸枭示一本。已依议行矣。此案谭亚仲、因梁伦泰、向伊索欠。輙敢挟讐起意。邀同谭亚娣、谭二弟、谭亚平、杀死梁伦泰一家五命。并杀死同行之梁士?。凶暴残忍已极。乃首恶谭亚仲、既畏罪自缢。为从之谭亚娣、谭二弟、又于被拏时各自戳伤。先后毙命。俱已幸逃显戮。虽将谭亚仲锉尸枭示。尚不足以惩凶暴而伸国法。此案内尚有逸犯谭亚平一犯。缉获后必当按律斩决。以正刑诛。著传谕巴延三、尚安、严饬所属文武员弁。勒限躧缉。并著传谕与广东接壤之广西、福建、江西、各督抚。一体饬缉务获。勿致该犯远扬漏网。仍将曾否缉获之处。迅速覆奏。将此由四百里各传谕知之。　　

○又谕、前因披阅御批通鉴纲目续编内、发明广义各条。于辽金元三朝时事。多有议论偏缪。及肆行诋毁之处。特交诸皇子、及军机大臣、量为删润改补。粘签呈览。并遇便发交直省督抚各一部。令其照本抽改。现在将次办竣。陆续颁发。各该督抚等、务须实力妥办。总在不动声色。使外间流传之本。一体更正。不致遗漏。亦不得滋扰。至各该省自接奉颁发原书后。遵照抽改共若干部。仍著各该督抚、于年前汇奏一次。以凭查核。将此遇便各传谕知之。　　

○礼部议覆、御史觉罗拴住奏称、外省主考。派出之日。宾客照旧往来。恐有交通情弊。请嗣后照顺天例、钦命题目。封交考官。限五日内起程。即于起程日、赴军机处请领。伏思历科以来。从无洩漏试题之事。且各省每次封发。并有同日应发数省。事涉纷繁。况道途跋涉。设有密封破损可疑。彼时如何办理。再前经奏准。分别远近。酌定十日、七日、五日之限。亦未便概令一例。所奏毋庸议。惟是起程之前。或有该省官员士子相见。诚恐易启弊端。应请嗣后责令巡城满汉御史严查。违者参奏。从之。　　

○兵部奏、武进士、向由臣部奏请钦派拣选。一二等以营守备用。三等以卫守备用。嗣因卫守备人多缺少。奏准每届十年。将以卫用之武进士拣选。拔置营用。自乾隆三十七年、遵旨于紫光阁试定等第。停止拣选之例。臣等查营守备、归部选者二百余缺。每科以营用者十余人。一二年内。俱已选用。卫守备、归部者止十余缺。而以卫用之武进士、与各班轮用。数年始选一人。应请仍照前例。奏派拣选。其拔用营缺者。引见注册。其年迈技庸者。即将卫缺选用之处注销。从之。　　

○丙辰。谕、向来满汉官员人等家奴。在本主家服役三代。实在出力者。原有准其放出之例。此项人等。既经伊主放出。作为旗民正身。亦未便绝其上进之阶。但须明立章程。于录用之中。仍令有所限制。嗣后此等旗民家奴。合例后、经该家主放出者。满洲、则令该家主于本旗报明、咨部存案。汉人、则令该家主于本籍地方官报明、咨部存案。经部覆准后。准其与平民一例应考出仕。但京官不得至京堂。外官不得至三品。以示限制。著为令。　　

○又谕曰、刑部奏、审拟失察哈密通判经方亏空之前任办事道员明琦、应分赔银二万两。除估变房产外。尚有八分未完。应照例杖徒折枷。并将伊弟明禄、及伊侄恒龄、呈出地亩。咨行户部变价入官一摺。自应如此办理。至明禄等呈请将所得俸银、按年扣缴之处。该二员系明琦弟侄。并非本身应行赔缴之项。且又现在当差。若令按年扣俸。行走未免拮据。著加恩免其扣缴。此外未完银两。仍查明确数。著落失察此案亏空之各上司名下摊赔。　　

○谕军机大臣等、据袁守侗奏、保定省城。于三月二十三日戍时得雨起。至二十四日寅时止。入土四寸。虽田间尚未深透。而得此甘霖。大田俱可布种等语。此次京师得雨。不及一寸。正殷望泽。保定得雨入土共有四寸。已较优沾。何以又称田间尚未深透。是否因土脉久乾。及雨泽未能普遍之故。著传谕袁守侗、查明实在情形。及省城附近各属。曾否一体得雨沾透之处。迅速覆奏。以慰悬注。将此由四百里谕令知之。寻奏、土脉久乾、雨泽未能深透。然大田已可及时布种。现据顺天、保定、河间、正定、易州、赵州、深州、定州等各属。均报于本月二十三四日得雨。二麦可期丰收。报闻。　　

○盛京将军宗室永玮奏、恭查三陵殿内桌衣。有用明黄行龙缎。有用明黄云缎。绘画蓝龙、及彩凤。未归画一。且绘画易于脱落。应请嗣后大祭、小祭、桌张。一体改用明黄云缎四面套帏。以昭整肃。仍饬敬谨收贮。十年一次更换。得旨、是。　　

○又奏、恭查三陵周围设立桩栅堆房。俱整齐坚固。惟昭陵正红门前栅木。在风水河北树木丛中。红桩下马牌。在风水河南树木之外。该处草木茂盛。多被遮掩。且近临河沿。易致泡浸。应请将栅木移于河南树木外。旧设堆房、随移于栅木外。并将红桩、向南展移二丈。饬该总管等不时查看。得旨嘉奖。　　

○以光禄寺卿扎勒翰、为内阁学士。兼礼部侍郎。　　

○以翰林院侍读学士德昌、为詹事府詹事。　　

○丁巳。谕曰、甘省积年带徵钱粮。自乾隆三十六年起。至四十六年止。尚有未完银二十四万六千四百五十六两零。粮一百三十八万九千二百九十一石零。因思甘省自查办捏灾冒赈一案。所有民欠耔种。已屡经降旨、全行豁免。此项未完带徵银粮。如果系地方实在灾歉。分年递缓之项。朕必概予恩免。此项乃从前该省地方官、通同捏报被灾。其捏称灾重者。已冒赈分肥。即必有捏报灾轻者。因予以缓徵。此乃蠹吏为掩饰地步。今据李侍尧奏明、此等未完之项。系从前冒混。并非实因灾歉所致。本应按年带徵。但念积压年久。为数较多。若令一时徵完。民力不无拮据。官吏亦多被处分。是廉者代贪者受罚也。著再加恩展限八年带徵。以示轸恤穷檐。有加无已至意。　　

○谕军机大臣等、昨据阿桂等奏、坝工日益稳固。并建筑二坝一摺。览奏欣慰。已由驿发还矣。该处善后事宜。朕中夜思维。此次于旧南堤外。另筑新堤。疏挑引渠。导河南行。归入正道。得以一举蒇工。但地势北高南下。南堤之外。地势自当更低。兰阳十二堡放水归入新河之处。形本坐湾。尤属顶冲。所筑新堤。最为著重。必须加培高厚坚实。庶将来伏秋大汛。足资抵御。而一经抵御。其向南之势。必更有恐新筑之南堤吃重。阿桂等现在办理善后事宜。曾否筹画及此。昨奏报摺内。亦未据绘图呈览。深为廑念。因用朱笔将河身堤形画出。并将河湾向南吃紧处圈记。发交阿桂等阅看。令其熟筹妥办。务使新筑南堤。筹办巩固。其如何设法防护。永保无虞之处。著详晰绘图贴说。迅速具奏。将此由六百里谕令知之。　　

○吏部带领京察二三等六十五岁以上之内阁侍读学士富昆等五十一员、引见。得旨、富昆、保良、明泰、伊兰泰、宗室鹤山、本忠、庆安、良成、元保、高谦、武隆额、成德、乌林布、哈山、本珠、博尔敦、巴兰泰、赫敏、阿杭阿、明禄、龄昌、察郎阿、宗室苏成额、快亮、觉罗都尔松阿、王显绪、芳泰、伊明阿、诚明、管继敬、富勒贺、伊灵阿、专泰、玉麟、赋泰、西平、图萨布、乌林保、额尔谨、程晋芳、赫达色、延福、佟泰、巴金泰、额伦泰、图丰额、图浚、石海、张脉、恽源景、苏尔德赫、著俱准其留任。　　

○戊午。谕军机大臣等、据户部议驳、粤海关监督李质頴、所收本年税银。较乾隆四十一、二、两年。各缺少银六万七千余两。请著落照数分别。赔补等语。该关徵收赢余。屡形短绌。该监督自应实力稽徵。乃年复一年。逐渐亏绌。本年竟短少赢余至六万七千余两之多。即云船只稀少。亦断无每年俱系船少货粗之理。恐不无以多报少。借端侵蚀情弊。巴延三兼管关务。自不便责令查核。著传谕尚安、即提齐该关徵收号簿。与该年所到船只货物数目。逐一秉公切实严查。有无侵隐情弊。据实覆奏。候朕再降谕旨。户部摺、著钞寄阅看。　　

○又谕曰、镶白旗蒙古都统奏、据古北口外通判管理丰宁县事德谦呈报、住居博尔脑村之镶白旗蒙古那尔松阿佐领下闲散格斯图、因控告种地。请交本旗严管。查格斯图系奏准住居游牧之人。本旗不敢收留。请交热河副都统就近管理等语。格斯图住居游牧地方。距热河较远。著传谕袁守侗、将格斯图即饬交该县德谦、严行管束。倘格斯图再有滋事逃回等情。即著该县枷责惩治。毋得宽纵。　　

○己未。上御勤政殿听政。　　

○谕、朕御门办事。有关大典。今日嵩贵读本。多所遗忘。甚属非是。嵩贵、著照全魁例黜革。令听御前乾清门侍卫差使。效力赎罪。　　

○两江总督萨载奏、江宁府属上元、江浦、二县滨江地方。涨有新滩。从前随潮出没。无从勘丈。至四十六年、查该处嫩淤渐实。勘明上元县、泥滩五千四百九十亩有奇。拟名宜昌洲。江浦县、芦滩一千四百七十亩有奇。泥滩二千八百亩有奇。拟名永定洲。应照上元县八卦洲例估计。召民缴价充公。给照管业。谕部知之。　　

○以正蓝旗蒙古副都统巴忠、户部银库员外郎松筠、俱为内阁学士。兼礼部侍郎。　　

○以光禄寺卿梁英佐、为太常寺卿。侍讲学士世魁、为太仆寺卿。　　

○豁除湖北监利县挖压屯田、四顷三十亩有奇。　　

○庚申。上幸静宜园驻跸。翼日如之。　　

○谕曰、文绶年老。著施恩令其自行来京。　　

○是月。两江总督萨载奏、来年南巡。沿途应需分设台站。接递文报。请照乾隆二十七年、三十年、四十五年例。将已奉裁减驿马七百匹。暂行复额。即于驿站项下借支采买。差竣、变价归款。报闻。　　

○又奏、南巡随从官兵执事人等、所需马匹。除将江宁、京口、驻防马拨用外。仍应照上届、酌调江西营驿马数百匹协济。再京口自奉裁马甲二千。所有额马。不敷添换。亦应照旧于豫省旗营、拨用协马六百匹。差竣、即留江宁京口驻防。为补额之用。至江省绿营马。不无倒伤。向借司库马价银购买。现因各营养廉名粮。已挑补实兵。应即以所添额马拨抵。毋庸另购。报闻。　　

○闽浙总督富勒浑奏、来春南巡差务。应需马匹。请照三十年、四十五年例。豫支大报马价银。委员赴宣化、大同、张家口、古北口等处、购买应用。将来差竣、拨给各标营官兵骑操。即补该年倒马应买之额。报闻。　　

○湖广总督舒常、湖北巡抚姚成烈奏、武昌金沙洲江工内、金字号迎水坝、长十七丈。高二丈七尺。马头一座、宽二丈。斜高一丈。又汤字号正岸一段、长十六丈。高一丈一尺。第一层、二层护岸、长各十六丈。高九尺、至七尺。均被江水冲坍。应动项修砌。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百七十七


大清高宗法天隆运至诚先觉体元立极敷文奋武孝慈神圣纯皇帝实录卷之一千一百七十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十八年。癸卯。夏。四月。辛酉朔。享太庙。遣睿亲王淳頴、恭代行礼。　　

○盛京将军宗室永玮奏、本年皇上诣盛京。恭谒祖陵。所有五部侍郎、副都统等、应照乾隆四十三年成案。豫行指差备办。请将盛京所属各处尖营大营。修理桥道。供备冰井柴炭。及先往夏园行宫豫备事宜。令工部侍郎德福、专管查察。迎送圣驾。派锦州副都统成策、带领官兵前往。皇上由避暑山庄启銮。计至九关台。臣先赴祇候迎驾。请将德福留盛京。署理将军、内务府总管印务。如有应议事件。臣照常商办。其各尖营大营。应需粮饷。系户部承办。令该侍郎鄂宝、迎至九关台豫备。自九关台增设台卡。系兵部承办。令该侍郎伯兴办理。自九关台至永陵。所有修理桥道。豫备冰井柴炭等项。系奉天府府尹承办。请交伯兴、会同府尹奇臣、先赴永陵查勘后。仍回至九关台。在彼接驾。至三陵祭祀事宜。系礼部承办。俟该侍郎玉鼎柱、至九关台接驾后。再赴永陵。敬谨豫备。再城内既有仓库刑名事件。请留刑部侍郎荣柱在城。兼署户礼兵工四部事务。又府丞蒋良骐、接驾后令其随营行走。如地方官内有不照数给发夫价。及商贾任意高擡物价等弊。令其会商严办。臣仍总理一切事务。得旨、好。知道了。　　

○又会同盛京工部侍郎德福奏、皇上恭谒祖陵。各项差使。派出官二百余员。兵五千五百余名。其修补军器等项。不无所需。上届派出官兵。皆由未经派出官兵内。少为敛凑协济。虽系通融办理。诚恐不肖官员。藉端滋弊。恳恩将现在派出官兵。于户部存贮备用银内。官员借支一年俸薪。兵丁借支半年钱粮。自四十九年春季起。分四季坐扣归款。报闻。　　

○壬戌。上回圆明园。　　

○兵部议奏、增定武职处分。一、定例营兵豢盗受赃。漏信脱逃。专管官降二级调用。兼管官同城者。降一级调用。不同城者。降一级留任。查设兵本以缉盗。乃敢豢盗受赃。该管之员。漫无觉察。仅予降调。不足示惩。请嗣后专管官、照溺职例革职。兼辖官同城者。降二级调用。不同城者。降一级调用。一、向例武职协获邻境逃犯四名以上者。送部引见。查协获不过随同追捕。非首先盘获者可比。请嗣后协捕二名以上。纪录一次。四名者、纪录二次。五名以上者、加一级。均不准送部引见。一、向例交代迟延。罚俸一年。查逾限月日不同。不可无所区别。请嗣后逾限十日以上者、罚俸三个月。一月以上者、罚俸六个月。三月以上者、罚俸一年。半年以上者、降一级留任。一、定例营员擅受民词。降一级调用。失察上司。未经议及。查佐杂擅受民词。州县罚俸一年。请嗣后将武职一体照办。一、向例出师议叙人员。以领功劄先后计算升用。查省分远近不同。近者多接劄在先。远者在后。殊未公允。请嗣后以具题日期。按次较俸升用。一、定例驻防兵丁脱逃。按名记案。若至三名。即将该管佐领等、分别议处。每年不及三名。即行开除。并不前后接算。请嗣后交该管大臣。详记档案。无论年分。俟扣满名数。即行送部议处。一、军政保荐人员。例应升任后注销卓异。惟佐领放副参领。骁骑校补放印房章京。向据各旗以品级相当。声请仍留卓异。查副参领即准升授参领。印房章京即准拣选副参领。是品级虽同。升阶回异。请嗣后照例查销卓异。一、定例驻防旗员。解送流徒人犯脱逃。降一级住俸一年查缉。解送入官人犯脱逃。住俸一年查缉。本身及别处拏获。俱准开复。查绿营递解军犯脱逃。例以二参完结。旗员并无展参。既不画一。且本身拏获、及别处拏获。俱准开复。亦不足昭平允。请嗣后解送流徒人犯脱逃。百日限满不获。降一级住俸一半。再限一年严缉。限满不获。降一级留任。解送入官人犯脱逃。百日限满不获。住俸一半。再限一半严缉。限满不获。罚俸一年。逃犯俱照案缉拏。若由别处拏获。即照邻境获盗例。按其应得处分酌减。从之。　　

○以内阁侍读学士宗室宜兴、为镶红旗蒙古副都统。　　

○调山东登州镇总兵李化龙、为江南寿春镇总兵。直隶正定镇总兵陈大用、为山东登州镇总兵。以河间协副将全保、为正定镇总兵。　　

○旌表守正捐躯直隶三河县民刘之敬女刘氏。　　

○癸亥。上还宫。　　

○黑龙江将军宗室恒秀奏、臣抵任后。查看台站官屯。各丁风气。尚属俭朴。惟新设十庄屯丁。除旗人家生奴仆。原系土著。俱能耐劳。亦各安分。其余屯丁。系遣犯随来之子。及来历不明之民人。游惰者多。纳粮时往往拮据。臣查其情形。亦多愿回籍者。黑龙江等处。旗人风气尚好。若容留此不肖之徒。恐旗人转为习俗所染。但此时若尽行驱逐。则本年额交谷石。必致缺乏。且人数过多。亦难骤办。请先将闲散余丁。陆续遣回。年终报部存案。再齐齐哈尔等处。绝嗣旗人之家生奴仆。及开户家奴。虽各立产业。安分度日。但亦不可无专管之人。请入于官屯。将年壮者选为额丁。以补遣回民人之数。得旨嘉奖。　　

○大学士前署直隶总督英廉疏报、宝坻、丰润、宛平、蓟州、卢龙、迁安、乐亭、易州等八州县、乾隆四十七年分、开垦荒地一百四十一顷二十一亩有奇。　　

○甲子。上以常雩祀天于圜丘。是日起。斋戒三日。　　

○乙丑。谕、据刚塔奏、郡王扎拉丰阿、于四月初四日。行抵要亭子地方病故等语。扎拉丰阿、在内廷行走多年。甚属出力。近因患病。朕令伊回游牧处调养。以冀速痊。讵意因病溘逝。朕心深为轸悼。若使伊柩由彼即回游牧。朕心实所不忍。著加恩仍准进京。俟治丧事毕。再著伊子丹巴多尔济、从容送回游牧。丹巴多尔济、年幼未谙事务。著赏银四千两。派内务府大臣金简、料理丧事。著丹巴多尔济、即扶伊父柩。缓行进东直门。俟将近城门时。派十七阿哥迎至城外。同至伊家。赏奠茶酒。从前已赏有陀罗被。此时先派御前侍卫丰伸济伦、前往迎奠。并照料伊柩回京。其应得恤典。著该部查例具奏。　　

○以正黄旗蒙古都统拉旺多尔济、为御前大臣、兼镶黄旗领侍卫内大臣。　　

○丙寅。上诣南郊斋宫斋宿。　　

</div>
    <div class="pagination">
<a href="清实录乾隆朝实录_page1520.html">上一页</a><span>...</span><a href="清实录乾隆朝实录_page1516.html">1516</a><a href="清实录乾隆朝实录_page1517.html">1517</a><a href="清实录乾隆朝实录_page1518.html">1518</a><a href="清实录乾隆朝实录_page1519.html">1519</a><a href="清实录乾隆朝实录_page1520.html">1520</a><span class="current-page">1521</span><a href="清实录乾隆朝实录_page1522.html">1522</a><a href="清实录乾隆朝实录_page1523.html">1523</a><a href="清实录乾隆朝实录_page1524.html">1524</a><a href="清实录乾隆朝实录_page1525.html">1525</a><a href="清实录乾隆朝实录_page1526.html">1526</a><span>...</span><a href="清实录乾隆朝实录_page1522.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
