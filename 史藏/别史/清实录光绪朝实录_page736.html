<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 736 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 736 页/共 1316 页</h1>
    <div class="content">○又谕、电寄王文韶、电悉。新募防军。即行裁撤。陈湜所部。著即分拨填。扎山海关等处。电寄　　

○顺天府奏、请赏同仁粥厂米石。得旨、本年著照所请。赏给京仓小米三百石嗣后不得援以为例　　

○广西巡抚张联桂奏、广西苗猺错处积匪繁多。历年剿捕迄难尽绝根株谨陈饬属摉捕情形。得旨即著严饬各该府。务将余匪捕拏惩办。以靖地方。摺包　　

○又奏、宾州被旱情形。报闻　　

○以巧滑懒惰。革辽阳镶白旗满洲防御景安职。摺包　　

○丙申。世宗宪皇帝诞辰遣官祭奉先殿。　　

○谕内阁、刘树堂奏、察看沁河工程。并查明荥泽民埝。奇险环生。派员抢护转危为安。所有得力各员。拟请传旨嘉奖等语。开归陈许道陆襄钺、记名总兵郭广泰开封府知府吴重憙、彰德府通判黄履中。郑州知州邵承裕。荥泽县知县连魁。均著加恩交部议叙。其余出力各员著俟工竣后择尤保奖。毋许冒滥现月　　

○谕军机大臣等、电寄董福祥、电悉摉斩逆首。勒缴军械办理悉合机宜。分扎各营。以顾后路亦甚中肯至西甯能否解围。牛师韩、李培荣、是否得力著据实查奏。不准一字讳饰。雷正绾、著饬令回固原本任。董福祥、叠次剿贼获胜情形。著即具摺驰奏。电寄　　

○河南巡抚刘树堂奏、晋省铁斤潞酒。入豫销行最旺。请择要设局试办加价。以裨饷需下部知之。摺包　　

○云贵总督崧蕃奏、云南鹤庆、昆明、河西、邱北等州县。被水被旱成灾。委勘筹赈情形下部知之。　　

○以亏短交代。革河南已故前署虞城县知县李淇职。提属勒追。摺包　　

○予积劳瘴故。署云南镇边直隶同知王绩威议恤。摺包　　

○豁免云南江川县属被灾田粮两年。摺包　　

○协修官欧家廉恭纂　　

总纂官熊方燧恭辑监修总裁世恭阅五签三月十九日正总裁那月日专司藳本陆恭覆阅癸丑八月二十七日　　

徐月日　　

荣月日副总裁唐月日　　

宗室宝恭阅一签六月十三日

　　

陈恭阅三签七月初二日　　

熙月日　　

郭恭阅七月初十日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之三百七十九　　

光绪二十一年。乙未。十一月。丁酉朔。上诣仪鸾殿问慈禧端佑康颐昭豫庄诚寿恭钦献崇熙皇太后安。外记　　

○谕军机大臣等、电寄奎顺、电悉。西甯四面受敌。著督同邓增、设法固守。现在董福祥已入河州。军声大振。撒拉逆目。颇有就擒者。小峪一路。计不日即可疏通。董福祥俟河州办妥。亦即带兵赴援矣。电寄　　

○山东巡抚李秉衡奏、新造坚利及远后膛擡枪。请饬各省仿造。以扩军用而免外求。报闻。摺包　　

○安徽巡抚福润奏、官捐军饷银两。照章给奖。又奏、筹捐军饷局核奖事竣。均下部知之。摺包　　

○以山东北赵家漫口合龙。免候补道丁达意降级议抵处分。余升叙开复有差。现月　　

○以亏款潜逃。逮已革山东昌邑县知县白书林籍产备抵。

现月

　　

○蠲缓山东甯海。文登。荣成三州县暨各屯庄被扰地方本年额赋灶课。摺包　　

○戊戌。谕内阁、额勒和布奏、假期又满。病仍未痊。恳准开缺一摺。额勒和布。著再赏假两个月调理。毋庸开缺。现

月

　　

○谕军机大臣等、电寄裕禄、据电奏接收盖平复州情形已悉。新复地方。亟应安抚。所有拣派各员。均催令迅速赴任。

电寄

　　

○又谕、电寄王廉、新授直隶藩司王廉、著俟于荫霖到任后。即行交卸北上。电寄　　

○河东河道总督许振祎奏、因病恳请解职。得旨、著赏假一个月。毋庸开缺。摺包　　

○图什业图汗部落郡王鄂特萨尔巴咱尔。因病乞休。以其子袭爵。早事　　

○截留海军存本银二十万两。备购北洋练船。摺包　　

○己亥。谕内阁、董福祥奏叠次获胜。连破贼巢。擒斩首逆。立解河州城围一摺。甘肃回匪。自四月闲起事以来。河、狄、西甯、贼踪遍地。特派喀什噶尔提督董福祥统兵剿办。该提督行抵安定。节节布置。蓄锐进攻。逆回麕聚洮河西岸。势甚猖獗。九月二十七日。分拨十营。抢渡洮河。轰破贼卡。当将该逆击退。十月初二日。该提督亲督队伍。由边家湾麾军前进。左右山岔。贼垒林立。伏贼蜂起。我军奋勇争先。毙贼甚夥。初三日。悍贼万余。蔽山塞谷。图扑营盘。各军整队齐出。鏖战二时之久。贼始溃散。该逆扼守洮河。恃险抗拒。初八日。该提督复亲督全军。暨马安良四营旗。赶扎皮筏。衔枚竞渡。该逆坚卡重濠。并遍掘坑坎。内伏枪炮。抵死固守。悍贼五六千。从山口蜂拥而出。我军枪炮刀矛齐进。贼始返奔。追剿三十余里。遂将三甲集坚巢攻克。初十日。派何建威由景古城进捣高家集贼巢。生擒逆目马世润正法。复派河得彪马步队接应。杀贼无算。该提督派队填扎。固守后路。十五日。全军由狄道西山口及康家产两路进兵。齐集于太子寺。闻逆目闵伏英纠集悍贼于四十里铺。负嵎死拒。十八日。督队猛进。各贼望风溃散。直抵河州。重围立解。该提督度洮仅二十日。叠获大胜。杀贼数千。势成破竹。实属谋勇兼裕。调度有方。董福祥著先行交部从优议叙。在事出力文武员弁。不无微劳足录。自应量予奖叙。仍著该提督将河州一带余匪。摉捕净尽。并激励将士。乘此声威。分途援剿。迅埽逆氛。以期早日蒇事。前据杨昌浚奏、援河官军。叠次获胜。踏平贼垒。暨河桥平戎两州接仗情形一摺。现在河州城围已解。杨昌浚所派援军。暨剿办西路各军。均尚得力。自宜一体施恩。以示鼓励。

现月

　　

○又谕、御史陈其璋奏、现任官员调署别缺。既多情弊。亦碍考成。请饬各督抚力矫时弊等语。实缺人员。必久于其任。始能周知地方利弊。若纷纷更调。在该员既不免存五日京兆之见。且难保无徇私调剂之弊。嗣后各该督抚于实缺各员。勿得任意更调。以杜流弊。现月　　

○谕军机大臣等、总理各国事务衙门奏、各省关欠解东北边防经费。请旨严催一摺。据称本年各省关应解东北边防经费二百万两。除山东省截留银八万五千两外。实应解部银一百九十一万五千两。现据解到部库。及报解启程。共银一百三十九万五千两。尚欠解银五十二万两。请饬速解。并补解历年积欠银两等语。此项经费。关系边防要需。何得任意延欠。著该督抚监督。按照单开本年未解。及历年欠解银两。赶紧筹解。傥再迟延。即著户部照贻误京饷例。指名严参。原单均著钞给阅看。将此由四百里谕知各该督抚。并传谕粤海关监督知之。　　

○又谕、户部总理各国事务衙门奏、豫拨东北边防经费一摺。据称光绪二十二年。东北边防经费。照案指拨山东地丁银十二万两。山西地丁银十万两。浙江地丁银八万两。江西地丁银五万两。安徽地丁银十万两。江苏厘金银八万两。江西厘金银八万两。浙江厘金银八万两。安徽厘金银五万两。湖北厘金银八万两。湖南厘金银八万两。福建厘金银八万两。江海关六成洋税银十万两。江汉关六成洋税银十万两。夔关常税银四万两。闽海关六成洋税银十万两。九江关六成洋税银八万两。四川盐厘银十五万两。两淮盐厘银十二万两。四川津贴银八万两。山东粮道库银五万两。广东厘金银八万两。粤海关六成洋税银十二万两。请饬依限报解等语。此项饷需。最关紧要。著该将军督抚监督等、按照指拨银数。于来年五月前批解一半。年内全数解清。毋稍迟逾。将此谕知福州将军、两江湖广闽浙四川两广山东山西浙江江西安徽江苏湖北湖南广东各督抚、并传谕粤海关监督知之。现月　　

○又谕、电寄董福祥、据驰奏河州解围情形。并请奖各员。均已分别加恩矣。办回之法。总须剿抚兼施。但使逆目悉诛。余众慑伏。即为得法。数千里外。不为遥制也。该提督忠勇可嘉。尤当破除情面。另片为杨昌浚等乞恩。殊属冒昧。至前此交查各员。孰是孰非。即著从实查覆。毋得瞻徇。电寄　　
</div>
    <div class="pagination">
<a href="清实录光绪朝实录_page735.html">上一页</a><span>...</span><a href="清实录光绪朝实录_page731.html">731</a><a href="清实录光绪朝实录_page732.html">732</a><a href="清实录光绪朝实录_page733.html">733</a><a href="清实录光绪朝实录_page734.html">734</a><a href="清实录光绪朝实录_page735.html">735</a><span class="current-page">736</span><a href="清实录光绪朝实录_page737.html">737</a><a href="清实录光绪朝实录_page738.html">738</a><a href="清实录光绪朝实录_page739.html">739</a><a href="清实录光绪朝实录_page740.html">740</a><a href="清实录光绪朝实录_page741.html">741</a><span>...</span><a href="清实录光绪朝实录_page737.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
