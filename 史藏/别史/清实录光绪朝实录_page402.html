<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 402 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 402 页/共 1316 页</h1>
    <div class="content">
○命礼部尚书延煦管理光禄寺事务。现月　　

○丙寅钦奉慈禧端佑康颐昭豫庄诚皇太后懿旨。穆图善奏、练兵应办事宜。开列清单。请饬议定章一摺。著总理海军事务衙门会同户部妥议具奏。洋务　　

○谕内阁、穆图善奏、筹备银五万两解交海军衙门应用等语。穆图善筹备要需。洵属急公。著赏还巴图鲁名号。并交部议叙。现月　　

○谕军机大臣等、彭玉麟奏、粤中海盗请饬缉获就地正法等语。广东海盗恣肆。自应从严惩办。以戢浇风。现在该省内河设立广安水师。著张之洞、倪文蔚、严饬该统带官加意巡缉。务期有犯必获。缉获后交该处地方官讯明。即行就地正法。傥有知情故纵。甚至弁勇等受贿放行。即著严行□□□尔□办。不准稍涉姑容。将此各谕令知之。现月　　

○又谕、前据李鸿章、希元奏、拟由奉天接展吉林陆路电线。直达珲春。当照所请办理。兹据穆图善奏、请饬北洋大臣派员驰往珲春三姓黑龙江三处。履勘程途购备陆线等语。东三省陆路电线自应一律添设。以期便捷。吉林珲春业由李鸿章筹款勘办。所有三姓黑龙江应如何续设陆路电线之处。即著李鸿章会商希元、文绪、禄彭、妥筹办理。原片著钞给阅看。将此各谕令知之。洋务　　

○办理广东防务兵部尚书彭玉麟奏、遣留营勇事竣。拟赴浙就医。请宽给假期。得旨、彭玉麟著再赏假两个月。一俟痊愈。仍于巡阅长江水师事宜。认真经理。　　

○又奏、携同已抚台寇金满往浙。饬令携眷即赴长江水师营差委。报闻。　　

○予调防粤海病故。参将姜维宝照军营例赐恤。摺包　　

○丁卯。以神灵显著。颁热河丰甯县关帝庙扁额。曰神威普佑。赫山龙王庙扁额。曰景贶频彰。元宝山龙王庙扁额。曰道协神祇。现月礼部以明年元旦庆贺礼节请。得旨、照例行礼。奉慈禧端佑康颐昭豫庄诚皇太后懿旨停止筵燕。其在外公主福晋命妇进内行礼之处。并著停止。丝纶　　

○直隶总督李鸿章奏、奉天与朝鲜原订边民交易章程内。使臣等行李货物一条。应酌量蠲徵。并请将商民红薓税项。减为值百抽十。以恤藩邦。允之。摺包　　

○两江总督曾国荃等奏、苏省本年冬漕。拟请循案分别本折酌定徵价收纳以期官民两便。又嘉定宝山二县应完糟粮。历系民折官办。兹由官绅会议。拟照上年折价酌增。照数折收。下部知之。摺包　　

○江西巡抚德馨奏、奉拨甘肃新饷丁厘两款。仍不敷解。再请动拨漕项银两。凑数解拨以顾边陲大局。允之。摺包　　

○又奏、文武养廉银两耗羡。不敷支放。拟另筹闲款动支凑给。下部知之。摺包　　

○以因债被控抗传不到。革户部员外郎彭广璞职。归案讯究。摺包　　

○旌表割臂疗母绝粒殉父直隶天津县孝女原任江西彭泽县知县张凤辉女树香。摺包　　

○蠲缓吉林伯都讷、甯古塔歉收地方新旧租赋有差。现月　　

○戊辰。谕军机大臣等、太仆寺少卿延茂奏、奸商把持行市。故跌银价。剥削旗民。请饬该管衙门设法维持一摺。著户部会同步军统领衙门、顺天府、五城御史、妥筹办理。现月　　

○内务府奏、查勘燕郊等处行宫工程。择要兴修。核实估计。得旨、所有应修各工。估需银数。不免浮多。著俟黄新庄等处行宫查勘后。即尽此数匀拨。应用款项会同户部筹办随手摺包　　

○云贵总督岑毓英等奏、云南矿务筹办三载。京运稍有起色。现拟筹储官本。鼓舞商情。实力开办。得旨、矿务关系紧要。仍著该督抚竭力筹办。务臻实效。不得藉词推诿。摺包　　

○塔尔巴哈台参赞大臣锡纶奏、派队驻扎博罗塔拉。扼防塔城西南边境。兼护伊犁所属察哈尔游牧。以期有备无患报闻。摺包予故前任镶蓝旗蒙古都统穆隆阿恤典如例。现月　　

○己巳。穆宗毅皇帝忌辰。上诣奉先殿寿皇殿行礼。遣官祭惠陵。外记　　

○会办北洋事宜都察院左副都御史吴大澂奏、前赴吉林查勘边界。拟入都后邀同俄使妥商。报闻。摺包　　

○又奏、请调江苏同知汤纪尚接办营务处事宜。允之。摺包　　

○浙江巡抚刘秉璋奏、浙省明□山戊不□漕粮。仍请全数由海运津。以免迟误允之。　　

○庚午。孝惠章皇后忌辰。遣官祭孝东陵。照例　　

○谕军机大臣等、周德润等奏、办理滇边界务情形。邓承修奏、行抵桂边。附陈关隘情形各一摺。会勘滇桂边界。必须统观全局。详细通筹。界务与商务相表里。彼族注意者。尤在商务得占便宜。曾纪泽、许景澄均曾陈奏及之。我于宽留瓯脱一说。必冀实在可行。于事有济。不宜仅博争地之名。致令彼于商务有所藉口。岑毓英前奏开导法使。令其退还北圻数省。于河内海阳地面。设埠通商。诚恐未能办到。拟于寄谕中令周德润、邓承修、与法使晤谈时。姑持此论以为抵制。嗣据张之洞电奏、分界宜争驱驴。系在谅山以北与新约相合亦经谕令与邓承修、李秉衡商办。此次周德润等摺内所陈越南兵势稍振。则事机自较顺手。现在邓承修、李秉衡已与浦使会晤。即著公同筹商。设法辩论。周德润等亦当豫为筹画。胸有把持。所请饬令许景澄与法外部熟商之处。应毋庸议。目下戈可当在津议办商务。经总理各国事务王大臣与李鸿章往返筹商。绝不放松一步。所有滇桂界务。责成周德润、邓承修、与该督抚等竭力图维。新约第五款内所载中国边界。指定两处。一在保胜以上。一在谅山以北。系指通商处所而言。又第三款内有或因北圻现在之界稍有改正。以期两国公同有益等语。既云改正。则展宽瓯脱一层。亦属有词可措。应如何相机辩难之处。周德润、邓承修等、务当竭力办理。随时请旨遵行。将此由六百里密谕周德润、邓承修、岑毓英、张之洞、张凯嵩、倪文蔚、并传谕李秉衡知之。洋务　　

○又谕、电寄邓承修等、初二日电奏已悉。浦请勘界办法。向例所无自应驳斥。界限据约稍有改正。固不免费辞。仍宜随时相机极力辩论。电寄　　

○漕运总督崧骏奏、清淮防军。已经裁减。现在散勇甚多。防务紧要。所存水陆营勇。拟请暂缓续裁。得旨、所有现存水陆营勇。一俟散勇过竣。即行切实核减。详晰具奏。摺包加赏西城资善堂暖厂煮赈粟米三百石。现月　　

○缓徵湖北武昌、嘉鱼、汉阳、汉川、黄陂、孝感、沔阳、黄冈、蕲水、黄梅、广济、钟祥、京山、潜江、天门、云梦、江陵、公安、石首、监利、松滋、枝江、荆门、江夏、咸甯、永丰、二十六州县被水被旱村庄新旧钱粮暨杂课有差。其武昌、咸甯、嘉鱼、汉阳、黄陂、沔阳、黄冈、蕲水、黄梅、广济、潜江、天门、云梦、应城、江陵、公安、石首、监利、荆门、松滋、二十州县新旧漕粮。并缓徵。现月　　

○辛未。督办台湾军务福建巡抚刘铭传奏生番滋事。分路剿抚。并现在归化情形。得旨、览奏抚番情形已悉。著督饬官绅。次第妥为开导。遇事持平办理。以期日久相安。摺包　　

○又奏、酌定全台养兵三十五营。计每年饷需至少须百五十余万两。每年出入相抵。尚不敷三十余万两。恳饬下闽省将军督臣。自十二年正月起。按月协济台湾海防经费银三万两。以济急需。下部议。　　

○山西巡抚刚毅奏、遵旨节饷事宜。得旨、据奏旗营加饷。每年筹解银二十万两。力顾大局。深堪嘉许。户部知道。随手　　

○予在营病故台湾参将文贵和等三十五员优恤。摺包　　

○壬申。以京师得雪稀少。上复诣大高殿祈祷行礼。　　

○遣惇亲王奕誴诣时应宫。惠郡王奕详诣昭显庙。贝子奕谟诣宣仁庙。贝勒载漪诣凝和庙拈香。现月　　

○会办中越勘界事宜内阁学士周德润奏、行抵开化。与云贵督臣岑毓英会晤。前曾请赴蒙自。拟即改驻开化。以便勘办。下部知之。摺包　　

○署湖广总督裕禄奏、各省遣勇纷至。须在省督率文武妥为弹压。所有上年校阅未竣之安襄郧德四府营伍。拟俟新任抚臣来鄂。再行前往。报闻。摺包　　

○以擅动军饷。革新疆委员直隶州知州德徵职。并勒追。摺包　　

○予积劳病故黑龙江正黄旗协领安福、正红旗协领迈通阿、照军营例优恤。摺包　　

○科尔沁札萨克和硕图什业图亲王巴宝多尔济等三人。喀尔喀札萨克和硕亲王车林多尔济等六人。喀喇沁札萨克多罗都楞郡王和硕额驸旺都特那木济勒等二人。敖汉多罗郡王察克达尔札布一人。苏呢特札萨克多罗都楞郡王那木济勒旺楚克一人。阿巴哈那尔札萨克多罗贝勒达木定札布等二人。札噜特镇国公达瓦甯保一人。郭尔罗斯札萨克辅国公图布乌勒济图一人。阿拉善镇国公沙克都尔札布等二人。土默特多罗贝勒散巴勒诺尔赞一人。杜尔伯特札萨克固山贝子喇什彭苏克一人。阿巴噶固山贝子贡多桑保一人。于神武门外瞻觐。记注　　

○癸酉。谕军机大臣等、太仆寺少卿延茂奏、银价日跌。粮价日增。请饬拨仓储粮石设局平粜。并请照上年成案办理等语。著户部会同步军统领衙门、顺天府、五城御史、妥筹办理。现月　　

○刑部奏、各省办理命盗案件。积压逾限过多。请严定处分。以期速结。依议行。摺包　　

○署湖广总督裕禄奏、在籍记名提督刘维桢捐银二十万两。呈缴过半。请将伊子奖叙。得旨、刘国柱、刘国栋、均著赏给举人。准其一体会试。摺包　　

○护理河南巡抚孙凤翔奏、遵议裁勇节饷筹办情形。得旨、著俟永清等营勇裁毕。将所省银十万二千八百两。于明年迅速解京。至张曜所部。业经练成劲旅。自应留备缓急。所请裁撤该军。或酌减二成饷银之处。著毋庸议。随手　　

○命户部左侍郎孙诒经在毓庆宫行走。现月调湖北按察使黄彭年为陕西按察使。陕西按察使温忠翰为湖北按察使。现月　　

○旌表仰药殉夫烈妇河南前陕西候补同知郑宝珩妾金氏。摺包　　

○甲戌。谕军机大臣等、御史达崇阿奏、银价骤落。物价未平。请饬查禁一摺。著步军统领衙门、顺天府、五城御史、体察情形。设法开导。妥筹办理。现月　　

○闽浙总督杨昌浚奏、遵旨提解洋款。并沥陈闽省支绌情形。恳准将现存洋款六十万两。酌留济用。得旨、著户部归入刘铭传请拨洋款购备炮械片。一并议奏。摺包　　

○四川总督丁宝桢奏、万县汉州等处被水。筹款赈抚情形。得旨、即著饬令印委各员。查明被灾各户。核实散放毋任一夫失所。摺包　　

○山东巡抚陈士杰奏、遵旨散放灾黎冬赈银两。下部知之。摺
</div>
    <div class="pagination">
<a href="清实录光绪朝实录_page401.html">上一页</a><span>...</span><a href="清实录光绪朝实录_page397.html">397</a><a href="清实录光绪朝实录_page398.html">398</a><a href="清实录光绪朝实录_page399.html">399</a><a href="清实录光绪朝实录_page400.html">400</a><a href="清实录光绪朝实录_page401.html">401</a><span class="current-page">402</span><a href="清实录光绪朝实录_page403.html">403</a><a href="清实录光绪朝实录_page404.html">404</a><a href="清实录光绪朝实录_page405.html">405</a><a href="清实录光绪朝实录_page406.html">406</a><a href="清实录光绪朝实录_page407.html">407</a><span>...</span><a href="清实录光绪朝实录_page403.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
