<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 840 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 840 页/共 1860 页</h1>
    <div class="content">○谕、前经降旨。于五城内外。增设煮赈各厂。并添给米石。俾就食贫民得资糊口。今该御史等摺奏、三月二十日。例应停赈。朕念现在春田虽得透雨。而麦秋未届。正值青黄不接之时。著再加恩。内城展赈十日。南城展赈十五日。城外展赈二十日以示轸恤。　　

○谕军机大臣等、据舒赫德、杨应琚等奏称。明岁前往伊犁种地。＜马犬＞戴口粮。共需驼三千余只。除现在哈密、辟展等处。备有驼一千余只外再于口外商驼内。购买一二千只。共成三千方可足用等语。伊犁地方屯田驻兵。虽俱系应办之事。但当随时酌量办理。岂可豫期拘泥定议。遽将数千兵丁回众。一时发往。况阿桂今岁始行前往酌办。亦宜俟阿桂等、今岁办有头绪。约略收获粮若干足敷若干人食用之处。逐一计算或可给五百人。或一千人。明岁即可照数遣往。此时岂能豫定。至商人驼只。亦不应强行采买。设遇急切军务需用。商人力量有余。即官价购取何妨。若此际并无必应急需之事。辄将商人驼只。抑令交买。必致心存畏惧。裹足不前。脱有缓急资用时。驼只从何购觅耶。著即传谕杨应琚等、将议买商人驼只之处。速行停止。总俟阿桂等今岁试办后。约计屯种所收若干。再将明岁垦种之处。酌定办理。亦不为迟。先行传谕伊等知之。　　

○以故奉恩将军世熙子永明阿、袭职。　　

○甲子。上诣畅春园、问皇太后安。　　

○还宫。　　

○临和硕和婉公主丧次赐奠。　　

○谕军机大臣等、舒赫德奏称、由阿克苏至伊犁。台站马匹不足。请将库车所有之马千余匹。选择备用等语。驻兵屯田。关系紧要。台站马匹。必须充足。今乌噜木齐、所易哈萨克马匹甚多。著即酌量调用。仍宜善为牧放。不可因哈萨克贸易马匹。源源接济。遂可任其倒毙损伤。著加意妥协办理。　　

○又谕、据莽古赉奏、扎木禅呈称、伊现患病。且未曾出痘。不能远行。议令暂回游牧调养等语。前此降旨。令扎木禅、察达克、来京。特以抢掠乌梁海贼众。或系俄罗斯假借哈萨克之名。伊二人俱身在彼处之人。故令来京询明缘由。以便办理。今已勘明实系哈萨克。并与俄罗斯无涉。前疑已释。毋庸照前办理。扎木禅、著不必来京。即察达克、亦不必前来。惟莫尼扎布、来往乌梁海。自必深悉情形。即著伊一人来京。可传谕成衮扎布、并谕令额尔克沙喇、莫尼扎布、即遵此旨行。　　

○又谕曰、阿桂奏称、现在办理屯田兵丁回人等。于二月二十五日起程。伊柱亦陆续行走。至阿克苏督办农具。又凑出马匹之伊什罕颇拉特、乌什办事之叶尔羌噶匝纳齐萨里等。各赏给缎疋等语。阿桂此次奋勉办理。甚属可嘉。回人颇拉特等、亦俱能急公趋事。著加恩分别加赏缎疋。以示鼓励。至所奏、闻哈萨克有抢掠乌梁海之事。伊等若来伊犁。请体察情形。加意防范等语。哈萨克阿布赉等、现在恭顺有加。其滋事特一巴鲁克巴图鲁。已命纳旺前往。传谕索取。若哈萨克等前来伊犁。当佯为不知。密加防范。不必使回人等知之。恐伊等性多疑畏。于事无益。至巡查塔尔巴哈台。亦以屯田余力。酌量办理。不必过于急遽。　　

○旌表守正捐躯之安徽凤阳县民严廷玉妻张氏。　　

○乙丑。兵部议准、江苏巡抚陈宏谋疏称、江苏抚标。系左右两营。均归中军参将管辖。兵马钱粮、及抚署吏役。全藉约束稽查。且地居省会。为东南冲途。部选之员。每不相宜。请照江西省例。改为调缺。从之。　　

○丙寅。上诣畅春园、问皇太后安。　　

○幸皇六子第。　　

○幸圆明园。　　

○定皇孙皇曾孙戴用顶帽。谕、前因下五旗王公、及远派宗室等。戴用结绒顶帽。并有滥行赏给太监哈哈珠子者。是以皇考曾经禁止。今果亲王二子。俱未戴用。和亲王之子。果亲王之子。俱系皇考之孙。庄亲王、至二十三贝勒之子。亦俱系皇祖之孙。非别宗室可比。仍应戴用结绒顶帽。嗣后皇孙内未封爵者。俱准戴用。至曾孙世次既远。应俟封爵后。各戴品级顶带。著宗人府存案。永远为例。倘相沿日久。复有僭越戴用。及滥行赏人者。著该衙门不时稽查。　　

○吏部议覆、两淮盐政高恒奏称、淮南仪所、暨淮北监掣同知。接准部议裁汰。遴员兼摄查淮南北、均数百万引盐总汇之地。弊端百出。兼摄之员。不足弹压。仍请作为同知实缺。统于两淮行盐地方同知内。会同督抚拣选题调。如不得其人。即于通判、知州、运判知县内。拣选题署。试用一年称职。另请实授。并铸给关防。应如所请。从之。　　

○护理广西巡抚叶存仁疏报、贵县、武宣、宣化、东兰、上林、天保、归顺等七州县、乾隆二十三年、开垦老荒水旱民田五顷九十八亩有奇。及田＜土韦＞五十三＜土韦＞半伍内水田五顷六十二亩有奇。　　

○旌表守正捐躯之广西宣化县民黄绍达妻雷氏。　　

○是日、皇后行躬桑礼如仪。　　

○丁卯。上御勤政殿听政。　　

○谕曰、如松现在出差。所有兵部侍郎事务。著署副都统旌额理署理。　　

○以光禄寺卿黄登贤、为太常寺卿。　　

○戊辰。上诣畅春园、问皇太后安。　　

○谕曰、查仓之諴亲王参奏、万安仓守仓之正红旗蒙古恩骑尉兼骁骑校赛明阿、汉军马甲董良锡、旷班等语。恩骑尉、系承袭次数已完。念其祖父勤劳格外施恩赏给之职。伊等承袭后。自当感念朕恩。于一应差遣。更加奋勉。况守仓原非重差。尚至贻误。实属不肖。赛明阿、著即黜革。其恩骑尉不准承袭。董良锡、著交该旗责革。将此晓谕八旗。嗣后如有似此懒惰者。不但不准承袭其官。必且重治其罪。　　

○又谕、朕命沿河督抚、查北上商贩运米船只。自去岁至今春。实不为少。今又据阿尔泰奏、东省临清关。自二月初旬开坝以来。共验放过商船麦石八万余石。杂粮九万余石。俱经飞挽北上等语。榖麦关系民食。全资商贩流通。源源接济。市价自就平减。上年近京收成稍歉。因于京城内外。设法分厂平粜。并先期支放俸米。以平市价。然此特系补偏救弊之一策。其实懋迁有无。彼此转输不匮。乃闾阎糊口常计所资。今临清关口。既常有商舶衔尾北来。畿辅左近榖价。何以未能大减恐其中临河各州县。现因粮艘需备剥运。办理不善。或藉名多封车船。以致商人挽运不无留滞。病商因而病民。甚有关系。著派侍郎钱汝诚、给事中朝铨、会同方观承、于直隶至德州沿河一带。前往悉心察勘。务令舟车无阻。食货充裕。称朕念切民依至意。　　

○兵部议准、杭州将军福禄奏称、杭州驻防各旗壮丁。除汉军四旗、毋庸均齐外。其八旗满洲、蒙古各佐领下壮丁。多寡不一。请将八旗满洲现入丁册之闲散人等六百一十九名。按翼均齐。左翼每佐领下。应分二十四五名。一旗共应七十五六名。其蒙古八佐领下现入丁册之闲散人等八十五名。亦于左翼每佐领下。分十二三名。右翼每佐领下分九名十名。至乍浦左右二营闲散人等。请即照杭州之例。一体将满洲旗分。按营均齐蒙古旗分。仍照定例笼统合计均齐。拣选官员。挑补领催披甲。即于均齐旗分内挑选从之。　　

○命正蓝旗蒙古都统新柱、往叶尔羌办事以参赞大臣巴禄、为正蓝旗蒙古都统。　　

○旌表守正捐躯之河南确山县民李马妻商氏。　　

○己巳。上御长春园。赐哈密郡王品级贝勒玉素布和阗郡王品级贝勒霍集斯、阿克苏贝勒品级贝子鄂对等四十六人宴。　　

○谕、奉皇太后懿旨。纯贵妃、久膺册礼。克勷内治。敬恭淑慎。毓瑞椒涂。今皇子、及公主、俱已吉礼庆成。应晋册为皇贵妃。以昭令范。钦此所有应行典礼。各该衙门照例举行。　　

○又谕、云南临元镇总兵郝琮、前将奏请陛见一摺。遗落未封。自请交部议处。朕以无心失检。尚属可原。而于陛见之处。始终竟不声明。则昏愦已甚何以克胜节镇之任。因令调取来京陛见。今据爱必达奏、郝琮年逾六旬上年冬间。忽患痰疾。尚未痊可。请旨休致等语。所奏甚属取巧。总督有节制文武之责。郝琮既年老有疾自应随时奏闻。以重官守何得于降旨陛见之后。始汲汲以一奏塞责。其从前姑容瞻徇。不问可知特虑郝琮到京。衰病之态。断难掩饰。因藉此为卸过之地。殊不思此等伎俩。欲于朕前轻试。能乎否乎。况开泰、岳钟璜、前奏杨朝栋一事。早经降旨严饬。意谓该督等见之。自当用为炯戒。据实秉公甄别。乃隐忍久之。及今转为效尤之举。设使朕不令郝琮陛见。则将并无此摺矣。由此观之。朕令总兵等过三年陛见之制。益不可谓非要政矣。夫封疆大员。一任頺唐废事之人。迁延恋栈不惜弛戎政而懈边防。岂方伯大臣所宜出此耶。爱必达、著交部严加议处。郝琮俟陛见之日。再降谕旨。其云南临元镇总兵员缺。著佟国英补授。　　

○又谕曰、爱必达等奏、沙匪郡寻、与交目苏由为难。拦入沿边漫卓、马鹿、二寨。抢掠滋事。汛弁集兵追捕。旋即奔回。现在咨会安南国王迅饬擒拏解究。若越界追擒。未免疑惧等语。办理甚属非是。该省边地。与安南接壤。守界不可不严。然此特为外夷恭顺奉法者言之耳。今沙匪因交目而擅扰内地夷寨。则已悍然为匪。并不守界矣。夫拦入者敢越天朝之界。而追捕者转不敢问。外夷之界。惟知按兵境上。莫可谁何。徒事行文饬捕。迁延岁月。归于乌有了事。成何体制。且官兵出境追贼。所欲得者拦入我境之沙匪耳。于该国良民何与。亦本不当滋扰。而乃先存越境疑惧之见。俾不肖弁兵。从而藉口。此皆明代以前。汉人畏葸锢习。实则因循废事。反称不开边衅。殊不知外夷因是得窥虚实。轻视中朝。其弊历历可睹。爱必达又何所顾忌。而为此选懦不晓事之语乎。在该督等驻劄省城。偶遇缘边一二奸徒窃发。犹非意料所及。本可不罪。今乃任弁目等平日巡防不力。沙匪既乘间而来。临时又复擒捕不严。以致沙匪潜踪而去。此等弁目。正当严查特参。以示儆戒。又何得仅以疎防照例了事。此事在巡抚刘藻。尚不兼节制。可从宽免。而该督提、则谁可分尤。爱必达、身任封疆统辖。所见若此。岂朕期许简畀之意。爱必达、著交部严察议奏。额尔格图、著交部察议具奏。　　

○谕军机大臣等、此次入觐回人等。赏赐颇多。伊等亦有自置之物。念其初来京师。雇觅驮载维艰。是以官为办理。但伊等若视为成例。亦非经久之道。著护送大臣等、善为晓示。仍传谕永宁、此等回人至哈密时。即用所留马匹更换。若原数稍有倒毙。亦酌量代为雇觅起程。毋庸官办。　　

○又谕曰、成衮扎布奏、据萨拉布拉克边卡、送到从哈萨克脱出之厄鲁特和屯博勒等告称现在哈萨克等游牧。已迁移塔尔巴哈台。又闻伊等因巴鲁克巴图鲁、抢掠乌梁海一事。恐大兵查拏致累。议令将人丁牲只送还。倘仍不从即当擒献等语哈萨克迁移游牧之信。其果否虽难遽定。但伊等部落人众。素无约束。或有数户人口。潜来居住。亦未可知。著传谕阿桂酌派官兵数人。往探虚实伊等果有踪迹。即晓譬利害。谕以此地为天朝平定。将来办理驻兵。尔等从前在准噶尔时。尚不敢越界。此时岂可私行游牧。立行驱逐出界。并传谕纳旺见阿布赉时务即索取抢掠乌梁海之人或探知塔尔巴哈台有哈萨克等。亦即以已意。晓示阿布赉。令其移回。俱著相机办理。　　

○以领队大臣巴图济尔噶勒、为内大臣。　　

○命加索伦总管萨垒副都统衔。　　

○庚午。礼部以会试中额请。得旨、这会试。满洲、蒙古、取中三名。汉军取中一名。直隶取中十五名。奉天取中一名。山东取中十名山西取中十名。河南取中九名。陕西取中九名。江南取中三十三名。浙江取中二十九名。江西取中二十名。湖北取中八名。湖南取中四名。福建取中九名。广东取中八名。广西取中四名。四川取中七名。贵州取中六名。云南取中五名。　　

○谕军机大臣等、霍集斯、和什克伯克、请留京居住。将伊等带来属人及留住该处之户口具奏。又有乌什、和阗、哈密、吐鲁番应取来京之人。及遣往原处回人俱加恩照所请行。但霍集斯所请赏给伊子托克托索丕属人。内多伊族。且产业头绪繁多。著传谕舒赫德等查明伊所派属人果系世代仆役。即照所请赏给。或乘便指派官人。则不可给与。其和什克伯克请在和阗安插之耕种回人及哈喇哈什所属、巴塔木苏扎等处房产是否旧日原业。一并查明办理。如实系伊等故物。丝毫不可入官。若稍有影射不实。断不可任其得遂侥幸之计。著将原摺一并录寄阅看。　　

○又谕曰、成衮扎布奏、准车布登扎布等咨、现在领兵三百。前往布延图。应需豫备口粮。所有从前奏派喀尔喀兵一千名。向塔尔巴哈台。驻哈萨克边界之处。应行请旨办理等语。前经安泰、以哈萨克入觐贡马情形具奏。是阿布赉等恭顺有加。已将所调索伦兵一千名停止。近日脱出之厄鲁特等。又有哈萨克人等、欲擒献巴鲁克巴图鲁之语。则喀尔喀、扎哈沁之兵。俱可不用。车布登扎布前往布延图之处。亦可一并停止。朕于军行进止。惟相度机宜。必不肯徒劳师旅。倘哈萨克将来竟不擒献巴鲁克巴图鲁。其势必须用兵。俟临时再降谕旨。　　

○署兵部侍郎旌额理奏科场条例内、载汉人交绿营官员。旗人交都统弹压。查八旗举子。不及汉人十分之一。派有副都统、参领、章京等京。汉人多至数千。绿营官祇游击一员。守备四员。耳目难以周遍。请嗣后乡会试。不论旗人汉人。俱交副都统、会同御史、督率委员等。分翼弹压务令按卷入号。大臣及监试御史等官。公同查验封号。毋令滥行出入。如管辖不严。将副都统等照例议处。参领等如有疎慢。该副都统、即会同御史据实参奏。得旨、著照所请行。　　

○参赞大臣舒赫德奏、臣于二月十九日、自叶尔羌起程三十日抵阿克苏查询应设台站处所。由阿克苏至穆素尔岭。请设六台岭上无水。酌为步站。过岭至海努克。台站人数酌量增添为三大台。俱派察哈尔总管敏珠尔、原任副都统杨桑阿、办理。至官兵需用马匹。惟乌什尚可酌派。现在乌什之伯克萨里等愿为承办。谕军机大臣等。伊犁台站马匹伯克萨里、额塞木图拉等愿为承办。殊属效力。昨据舒赫德奏、以阿布都拉补乌什阿奇木之缺。萨里即无职掌。但遇有伊什罕等缺。亦可补放。若乌什未有伊什罕之缺。则各城有伊应升缺出。亦可奏补。仍与额塞木图拉、俱酌量奖赏缎疋。　　

○辛未。上诣畅春园、问皇太后安。　　

○还宫。　　

○旌表守正捐躯之山东海阳县民孙九盛妻臧氏。　　

○壬申。谕军机大臣等、据杨应琚奏、前往英吉沙尔。劝导回人等耕种谋生。令茂萨明切晓示。众皆诚心听受。踊跃奋勉等语。茂萨系额敏和卓之子。颇属效力。所将玉素布之弟阿布都拉、授为乌什阿奇木。茂萨自应加恩一体补用。现在未有缺出。著传谕舒赫德、遇有各城阿奇木缺出时。即以茂萨奏补。　　

○又谕、据杨应琚奏、巴里坤现存马一千二三百匹而甘肃各营马匹。每年例应出厂。巴里坤一带。水草丰裕。请于安西等五处、提镇标营摘拨三千匹赴巴里坤牧放。即于此内拨出一千五百匹。解赴阿克苏。其伊犁屯田。需马九百匹。竟由巴里坤解往乌噜木齐豫备。其余俱存巴里坤牧放。备拨等语。所办自属可行但不知内地马匹。是否足敷调拨。基已经照数拨往。则缺额竟不必急于筹补。甘肃绿旗额马。视他省较多。原为边防起见。今西陲平定。则各营马匹。不过供应差操足矣。况巴里坤水草既佳。同一牧放。而于马有益。且省饲秣之费。岂不甚便。又如各营额缺。有必须购补者。即于哈萨克马匹内、酌量抽拨亦可。不必于内地采买。致费周章。或秋冬之际。有必须收槽马匹。临时豫为奏闻。至该督前奏伊犁等处、设官屯田事宜。已据军机大臣议奏行知矣。总之新疆自应次第经理。不可懈弛。亦无庸急遽。惟各就本地情形。因利乘便。随时酌办。以规久远之计。若又大费内地财力。以为设官屯田之用。殊属无谓。且军务现已全竣。而收买驼骡。纷纷滋扰。愚民转致猜疑。亦岂休息镇静之道。并传谕舒赫德等知之。　　

○户部议覆、云南巡抚刘藻疏称、永北等十一府厅州县、常平仓榖。并税秋兵米。原设仓廒。不敷收贮。请添建永北府、仓十三间。景东府掌印同知、六间。嵩明州、六间。罗平州、三间。鲁甸通判、六间恩安县、十二间。会泽县、四间。宝宁县、三间。昆明县、十五间。又年深霉烂。应行拆盖之永北府仓四十间。大理府仓二十七间。马龙州仓十八间。均请动项修造。应如所请。从之。　　

○刑部议覆、陕西按察使阿永阿条奏一官吏枉法赃、与侵亏钱粮入己者。定有限内完赃减等之例。乾隆二十三年。惟将侵亏入已完赃减等例停止。但枉法与监守自盗。同一贪墨赃虽可完。人已受害。请嗣后实系枉法赃者即限内全完。仍照原拟治罪。一私雕假印。例载为首雕刻者斩监候。为从者杖流查一切罪分首从者。皆以起意为首。雕刻之人。多系得受雇值。误堕术中。较之起意马□匡骗。情属较轻。若概坐以为首。而立意伪造之人反致为从不足蔽辜。请嗣后除马□匡骗财物、本人自行雕刻者。仍坐以为首。其有雇倩雕刻者将起意伪造、及下手雕刻之人。俱拟斩监候。为从者减等拟流。一因奸谋死亲夫本律。奸夫拟斩监候。此等案犯。审拟招解动需时日。奏到部覆。或已逾秋审之期。势必迟至次年。恐有兔脱瘐毙。不得明正典刑。请嗣后遇有此案。已题未准部覆。例入次年秋审者。如四月以内。部文到省。仍赶入本年秋审情实。或五月以后、至七月以内奉旨者。即令刑部归入各该省秋审册内。由九卿会勘。毋庸另取督抚看语。如有从犯。仍照例入于次年秋审。凡遇停勾之年。仍将此等案件。由部开具事由。请旨正法。均应如所请。从之。　　

○是日起。上以孟夏享太庙。斋戒三日。　　

○甲戌。谕军机大臣等、同德奏、准舒赫德等行文、将巴里坤之马。于六月间、挑选九百匹。送往阿克苏将驼骡驴头内、择其膘壮者。送往乌噜木齐。其现有驼七十五只。又购买商驼四百余只。俱于三月间缓行送往等语。近因杨应琚、以筹办伊犁屯田驻兵各事宜具奏。朕谕以次第办理。不宜急遽。亦无庸购买商驼。今同德等、业经据文办理。嗣后不必再行。仍晓示商人以停止缘由。则价值自然平减。至巴里坤牧放马驼一事据奏交齐大勇办理。齐大勇才具平常。若经管未能妥协。虽参处亦属无益。仍当留心稽察。再于巴里坤满员内。派一人协办。　　

</div>
    <div class="pagination">
<a href="清实录乾隆朝实录_page839.html">上一页</a><span>...</span><a href="清实录乾隆朝实录_page835.html">835</a><a href="清实录乾隆朝实录_page836.html">836</a><a href="清实录乾隆朝实录_page837.html">837</a><a href="清实录乾隆朝实录_page838.html">838</a><a href="清实录乾隆朝实录_page839.html">839</a><span class="current-page">840</span><a href="清实录乾隆朝实录_page841.html">841</a><a href="清实录乾隆朝实录_page842.html">842</a><a href="清实录乾隆朝实录_page843.html">843</a><a href="清实录乾隆朝实录_page844.html">844</a><a href="清实录乾隆朝实录_page845.html">845</a><span>...</span><a href="清实录乾隆朝实录_page841.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
