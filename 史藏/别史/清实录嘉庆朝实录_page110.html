<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 110 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 110 页/共 523 页</h1>
    <div class="content">
○丁酉。谕内阁、本日庆桂等奏、请将实录馆纂办各员、赏给议叙。前此补缮五朝实录一分。本欲另行开馆。敬谨缮办。嗣因恭修皇考高宗纯皇帝实录。是以令在馆人员。一并敬缮。本月呈进五朝实录。朕恭阅之下。缮写均属工整。校对亦俱详慎。办理妥速。所有在馆人员。自应加之议叙。至皇考高宗纯皇帝实录。自开馆以来。陆续进呈。现已恭纂至乾隆十年。原当俟全书告成。给与甄叙。惟念我皇考临御六十年。久道化成。文德武功。超越前古。事实增多。卷帙浩繁。计元年至十年之书。正副藁本已有三千六百十二卷。若必俟纂办完竣。始行加恩。恐久需时日。承办各员。其中有升迁事故者。转不得尽邀优叙。若纂修十年即议叙一次。又觉过滥。此后恭进高宗纯皇帝实录。每遇纂成二十年之书。即无论年限、奏请议叙一次。现在恭办五朝实录官员、及供事人等。著该总裁等区别等次。先行交部照各馆书籍告成之例议叙。　　

○戊戌。孝恭仁皇后忌辰。遣官祭景陵。　　

○庚子。旌表守正捐躯直隶安平县民张六妻齐氏。　　

○辛丑。旌表守正被戕江西德兴县民王猷妻余氏。　　

○壬寅。德楞泰奏、连日冒雨赶剿徐樊股匪擒获首逆妻室及头目多名。得旨奖赉。副将李应贵等、升擢有差。　　

○癸卯。上御勤政殿听政。　　

○谕内阁、前因满汉文职各衙门堂官、圆明园向无公寓。特赏给弘雅园屋宇。作为各该堂官等公所。因思园名系圣祖仁皇帝御题。是以彼时弘字未经缺笔。今既赏作公寓。自应敬避。著将原奉御书扁额缴进。恭瞻后、交寿皇殿敬谨尊藏。朕书集贤院扁额。颁给悬挂。以昭恩赉。　　

○以太常寺卿窝星额、为大理寺卿。国子监祭酒多庆、为太仆寺卿。　　

○甲辰。谕内阁、户部奏、据直隶护总督颜检咨称、该省欠项、俱经有著、无庸另作民欠、开参现任、请将各员处分全行开复、请旨遵行一摺。已依议行矣。前因直隶系畿辅近地。差务殷繁。各州县辗转垫挪。以致仓库亏缺。事非一时。官非一任。特降旨加恩。将各员亏项分别多寡。予限著追。未照亏空本例治罪。并明白申谕。他省不得援以为例。至现任各员、从前接收交代时。不能将亏缺数日据实详参。祇凭欠约议单。即具监盘印结。伊等即非经徵不力。岂能辞虚出通关之罪。但此案原亏之员。业已施恩分别勒追。量予薄惩。是以于接收人员。亦未加深究。且节经该省督藩等查明、委系前任亏短。著落赔缴。若复虚作民欠。核参现任。名实亦属不符。兹姑照所请。将经徵现任各员处分概行宽免。此系朕俯念直隶一省情形。格外施恩。并非该督藩等所能巧为开脱也。但恐各直省因见直隶现任各员处分免其开参。亦欲仿照办理。将现任各州县亏项、移归前任各下查追。而现任者转置身事外。甚至有旧日之亏欠未补。而新任之亏欠又增。此则大谬。各省州县经徵钱粮。本应实贮无亏。闲有私自挪移以完作欠者。谅亦无年深日久、辗转不清之事。试思乾隆六十年以前民欠。业经加恩概行豁免。是各州县即有虚作民欠之项。亦早予豁除。且定例报销。俱属年清年款。遇有交代。又必盘查出结。不应复有递年亏短情事。岂得诿咎前人。作为历任亏缺。若将现任之员宽其责成。转向离任已久之员。纷纷咨追。势必俱以人亡产绝为词。于国帑总无著落。是徒有追查之名。而无归款之日。岂大臣实心任事之道乎。朕此时尚未明降谕旨、清查各省亏空。该督抚等、于所属州县。或有一二无著款项。正可趁此时及早清厘。不得概以查追了事。傥于一二年后。经朕特派大臣分往。实力盘查。如有亏挪情敝□大。惟现任接收之员是问。必当按律治罪。著落赔缴。断不因其诿过前任。将现任者即予宽宥。各督抚等总当各矢天良。妥为筹办。期于帑项有裨。地方无扰。不得因直隶办有成案。稍存希冀也。将此通谕知之。　　

○乙巳。谕内阁、吴熊光奏、查出湖北办理粮饷。种种贻误情形一摺。姜晟前任湖广总督。军火粮饷。是其专责。伊在楚虽不及倭什布之久。但驻劄襄阳。于支发银两分设多局。并不早立章程。现经吴熊光查出该局祇有发银数目。并无用银实数。而于兵勇应领之项。挂欠不发。其所发饷银。用于何处。显系该粮员等意存朦混。豫为侵冒地步。该督在彼所办何事。除俟全案审讯明确再降谕旨外。姜晟、著先行交部严加议处。　　

○又谕、湖北光化县贡生吴焕章、前因献赋覆试时、以误录旧诗语句斥革。究与临场怀挟者有闲。该生在襄阳地方团练乡勇。设卡防御。著有微劳。曾经得受守备职衔。今既情愿缴销执照。仍恳开复贡生。且该省又有吴朝英成例可援。吴焕章、著加恩准其开复贡生。　　

○勒保奏、阿哈保七十五剿办楚陕地界白号蓝号贼匪。并拏获伪总兵艾广云等。得旨奖赉。下部议叙。拔兵丁杨应宗为外委。　　

○以湖北宜昌镇总兵官明亮、年老。命回京为二等侍卫。以甘肃中卫协副将田朝贵、为湖北宜昌镇总兵官。　　

○理藩院尚书乌尔图纳逊、休致。以都统衔经略大臣额勒登保、为理藩院尚书。兵部尚书丰绅济伦、署理藩院尚书。　　

○以绥远城将军永庆、年老。命回京为镶白旗蒙古都统。调广州将军崇尚、为绥远城将军。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之八十四　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆六年。辛酉。六月。丙午朔。　　

○丁未。谕军机大臣等、据户部密奏、云南省咨到亏缺清册、请旨驳回一摺。各省仓库亏缺。前经密谕督抚等设法查办。上紧清厘。原系密办之事。岂可公然咨部办理。上年岳起等将奉到密批咨部。曾经降旨严饬。各省岂不闻之。乃书麟先将奉到清查云南仓库亏短银数分别追赔之朱批。率行送部。已属错误。而琅玕等又将追赔各员清册一并送部。岂以此等追赔银两。一经报部。该督抚即可置身事外。而历任亏空各州县、及接受交代各员。俱可置之不问乎。朕所以不即明降谕旨清查亏空者。原恐各省人数过多。姑宽其期。以俟各督抚等妥为筹办。若皆将亏空数目纷纷咨部。是必欲朕执法办理矣。除此次送到各册、已饬部驳斥发还外。琅玕、初彭龄、均著传旨申饬。所有各该员名下应赔之项。著琅玕等速行设法清理。务期帑项有著。不得于奏销及接收交代各项册内、将亏欠数目开入。致滋牵混。将此谕令知之。　　

○抚恤广东省城飓风灾民。　　

○己酉。谕内阁、京师连日雨势甚大。圆明园宫门内外顿有积水。自因水道下游淤塞所致。因命步军统领派出兵丁。将附近旧有旱河壅滞之处。迅速开穵。积水立时消退。询之明安等、据称此处旱河。自乾隆三十六年以后。至今总未疏浚。渐致淤塞。盖缘数十年来、夏令大雨时行之际。皇考驻跸热河避暑山庄。管理圆明园大臣等、遂未办及此事。宫门内外。虽偶有积水亦不奏闻。嘉庆四五两年。朕在二十七月以内。未莅园居。伊等亦未奏及。以致淤垫日增。骤雨连朝。水无去路。而一经挑浚。即时消涸。可见疏治以功宜急讲也。因思京城内外沟渠河道。每年虽循例修浚。并派大员管理。但恐奉行日久。有名无实。未能一律深通。著该管大臣。将一切沟渠河道通行查勘。择其紧要之处。随时酌量疏通。俾积水不致停留。以奠民居而利行旅。　　

○又谕、铁保等奏、请令旗丁于黄河口至台庄一带。自备剥船三百只以济挽运。即于各该船调剂项下扣出兴造。每船所扣无多。而挽运得以迅速。事属可行。即照所奏悉心妥办。务期经久为要。　　

○旌表守正捐躯江西义宁州民冷秀庭妻樊氏。守正被戕四川苍溪县民张怀玉聘妻罗氏。　　

○辛亥。旌表守正被戕四川南部县民杜作廷妻赵氏。　　

○壬子。谕内阁、近日雨势甚大。永定河水骤涨。由南顶至凤河下注。京城附近西南地方、自必被潦。其东北一带地方积水。不能即时消涸。于民舍田禾。恐不无妨碍。朕心深为廑念。著派大理寺卿窝星额、通政司副使广兴、前往西路。内阁学士台费荫、通政使陈霞蔚、前往南路。内阁学士阿隆阿、顺天府府丞张端城、前往东路。副都御史恩普、鸿胪寺卿范鏊、前往北路。俱著驰驿带同地方官、分投悉心查勘被水情形。据实具奏。俟奏到时。候朕另降恩旨。　　

○旌表守正捐躯湖北石首县民刘瑜妻谢氏。　　

○癸丑。以畿辅水灾。停止秋狝。特谕、朕德薄任重。夙夜忧勤。深惧弗克负荷。陕蜀邪教倡乱。民遭荼毒。五年以来。竭力剿办。近日连擒首逆。略有头绪。意谓今秋或可蒇事。即此一念稍涉自满。致千天和。自六月朔日大雨五昼夜。宫门水深数尺。屋宇倾圮者不可以数计。此犹小害。桑乾河决。漫口四处。京师西南隅几成泽国。村落荡然。转于沟壑。闻者痛心。见者惨目。小民何辜。皆予之罪。已分命各衙门卿员实力稽查。尽心抚恤。救我余黎。稍赎予之重咎。因思今秋往木兰行围。大营所用车辆、及除道成梁等事。皆需民力。此次大水所淹。岂止数十州县。秋禾已无望矣。若重费民力。予心不忍。况畋猎近于嬉游。我皇考自乾隆六年始行秋狝。今年虽系六年。尚在皇考三周年内。远行射猎。终非所宜。朕意今秋停止巡幸。庶息民劳而省己过。尔诸臣其速议以闻。寻诸王大学士九卿会议、应即钦遵谕旨、今秋停止巡幸。以纾民力而迓天和。从之。　　

○额勒登保奏、剿办陕省各股窜匪。杨遇春、扎克塔尔等、杀贼二千余名。生擒一千余名。得旨奖赉。下部议叙。　　

○德楞泰奏、赛冲阿、温春等、追剿青号贼匪。淹毙首逆徐添德、得旨奖赉。下部议叙。　　

○以修筑堡寨办理粮饷无误。赏陕西知县严如煜、五品顶带。并花翎。。　　

○旌表守正捐躯陕西清涧县民高中儿妻马氏。　　

○甲寅。谕内阁、姜晟在湖广总督任内。办理军需各务。种种贻误。前据吴熊光查奏。当即降旨将姜晟交部严加议处。部议上时。必当治以溺职之罪。今京城自六月朔日起。大雨五日四夜。水势骤长。节经朕派令乾清门侍卫等、驰赴城外。查勘被水情形。旋据覆奏永定河两岸决口四处。卢沟桥一带几成泽国。并经设法将各路军报赍递。此皆朕与廷臣集议办理。又分命众卿员四路查灾办赈。众臣均能奔走不辞劳瘁。而自初一日至初八日。地方大吏杳无音信。殊出情理之外。保定距京甚近。值此大雨盛涨。即邻近地方百姓。尚应随处留心体察。岂有京师帝居所在。为臣子者漠不关心。视同膜外。有如此之封疆大吏乎。若云被水阻隔。则朕近日派往之大员侍卫等。尚能策马淌渡。接递军报。姜晟即不亲自前检。独不当差人赍摺。自陈悚惧不安之意耶。及本日姜晟奏到一摺。祇据河道禀报内称、本年永定河河流未断。汛前节次长水。实为嘉兆。又称大雨叠沛。查明田禾尚无妨碍。真如在梦中矣。向来永定河至伏汛时。该督豫行赴工防汛。上年河水未经泛涨。胡季堂尚往来工次。冒雨触热。以致积劳成疾。乃姜晟摺内犹称一面豫备。如应赴工。即起程前往督防。可谓全无人心。畿辅距京咫尺。地方大员。已玩愒乃尔。若远省督抚相率效尤。岂复尚成治体。姜晟之在直隶如此。其在湖北。办理军需。废弛玩误。不必言矣。近因雨水过多。朕遇灾增惧。不肯迁怒。节次降旨引为己过。即宫廷内太监偶有过失。方且曲意优容。岂肯于封疆大吏。有意苛求以塞灾应。但姜晟辜恩尸位。昏愦瞀乱。伊若出之有意。即属丧尽天良。若云全无闻见。则是形同木偶。此而不加惩办。何以整饬官联。经朕询问本日奏事之王大臣等、佥以姜晟罪由自取。必当革职拏问。若复加曲贷。转非执法持平之道。姜晟、著革职。派侍郎熊枚。驰驿带同司员、前往传旨拏问。即暂行接署直隶总督篆务。派委妥员将姜晟押解来京。交军机大臣会同刑部严审具奏。至永定河道王念孙、及南北岸同知、于河务是其专责。今该处已有四处决口。王念孙全未知觉。犹以虚词具禀姜晟。且那彦宝赴河干查水。住宿一夜。总未见该道等在彼勘办。均属罪无可逭。王念孙、及南岸同知翟萼云、北岸同知陈煜、著那彦宝莫瞻菉于沿途遇见时。传旨将伊三人革职拏问。一并解京归案审办。至石景山同知、亦系管理河务之员。但现在决口处所。是否该员所管工段。著熊枚查明具奏。再降谕旨。　　

○拨局钱二千缗。命兵部尚书兼管顺天府府尹事汪承霈、都察院副都御史陈嗣龙、刘湄、顺天府府尹阎泰和、抚恤永定、右安、门外被水灾民。　　

○命户部左侍郎高杞、武备院卿巴宁阿、驰赴卢沟桥。分驻两岸。堵筑决口。兵部左侍郎那彦宝、工部右侍郎莫瞻菉、分赴下游查勘。　　

○免大兴、宛平、二县、水灾本年额赋。　　

○乙卯。以晴。遣官分祭玉泉山黑龙潭、密云县白龙潭、各龙神庙。　　

○谕内阁、向来京城内外。遇有修建墙垣房屋等事。各该旗民、俱系报明步军统领、及街道衙门、方准兴修。原以杜侵占官街之敝□大。现在京城内外。因雨势过大。坍塌墙垣房屋甚多。自应各行赶紧修葺。以资栖止。必俟报明各该衙门后。方准动工。未免守候稽时。且恐启胥吏需索之端。著加恩准令各该旗民、现修墙垣房屋。除于旧址之外另行改建添盖者、应照旧呈报外。其余俱听自行修筑。毋庸呈报各衙门。以归＜闲＞便而示体恤。傥因此旨、竟有藉端越界侵占官地者。仍令该衙门查明究办。　　

○又谕、御史和静奏请将翰林院编检以上、及各部五品司员轮班召见一摺。所奏殊属非是。我朝列祖列宗临御寰宇。宵旰勤求。召见廷臣。从无虚日。所以集思广益。鉴别人才。家法相承。实可万年遵守。若明代诸君。深居宫禁。即宰辅大臣。尚有经年累月未曾召及者。诸务废弛。下情阻抑。职此之由。益足徵列圣贻谋。意至深远也。朕自亲政以来。恪遵成宪。每日延见臣僚。多至十余人。习以为常。豫防壅蔽。第国家班联大小。自有次序。外任府道以上。京员京堂以上。用以咨访地方利敝□大。讲求政治。于广询博采之中。仍示以限制。若朕于应行轮对之人。久未召见。司言责者自当执＜闲＞陈奏。今该御史请翰林自编检以上、各部院五品司员、俱照各衙门值日之期。轮次召见。试思各部院司员。其才具较优者。既经该堂官保荐。其余二三等司员。设该堂官素日相待平常。于召见之时。或有挟私妄奏之事。纷纷告讦。必致碍难办理。是延见庶僚。徒多无益。甚至开小臣荧听莠言乱政之阶。于事甚有关系。且在京五品司员、既准召见。则外省如同知知州等官。亦将纷纷召见。是庶司百职。竟欲朕一人亲理。有是政体乎。况各部院司员、及编检中书等员、遇有出差复命者。俱得随时召见。立法原属详备。至编检各员六年大考。亦系奉行旧例。其有才具优长者。原可随时擢用。并非专以一试遽判升沈。今该御史意欲一体召见。竟可毋庸大考。此必系规避考试之翰林等倡为此论。以便藏拙。看来此奏亦非出自该御史之意。徒受人指使耳。所奏俱不可行。原摺著掷还。　　

○起丁忧在籍前任山东巡抚陈大文、署直隶总督。　　

○命于永定门外设厂煮赈。　　

○命顺天府饬该管州县收葬淹毙灾民。　　

○丙辰。以水灾。命刑部清理庶狱。谕内阁、京师自本月初旬连日大雨。永定河决口四处。中顶南顶及南苑一带。俱经淹浸。犹幸决口处所。尚距卢沟桥南五六里。若再向北冲决。则京城及圆明园皆被水患。是上天于降灾示警之中。仍寓仁爱垂慈之意。叩感之余。朕心益深兢惕。向来偶遇雨泽愆期。清理庶狱。以冀感召和甘。因思旱潦同一灾祲。此次雨水连绵。居民屋宇多有淹浸。而囹圄之中。蒸湿尤甚。殊堪悯恻。著刑部查明各省军流以下各案。无论已结未结、在配在途。概行分别减等发落。其因事牵涉拘系候质各犯、亦速行讯明省释。至寻常案件。并著即行完结。毋得稽滞。该部即遵谕行。　　

○以固原提督赛冲阿、为西安将军。赏陕西陕安镇总兵官庆成、二品顶带、为固原提督。调湖北宜昌镇总兵官田朝贵、为陕安镇总兵官。　　

○旌表守正被戕江西吉水县民陈申光聘妻邱氏。　　

○丁巳。谕军机大臣等、本日据那彦宝等奏、前派查勘水灾之窝星额、广兴、台费荫、陈霞蔚等、俱为水深所阻、现仍在卢沟桥守候等语。因思被灾民人。嗷嗷待哺。若俟水势消涸之后。查奏到日。再行抚恤。未免稽迟。朕心深为悯恻。著传谕台费荫等、查看被灾地方。有急须抚恤之处。即督同地方官立时赈济。量给银米。一面动帑开仓。令经手之员据实报销。以副朕轸念灾黎如伤在抱之意。　　

○额勒登保等奏、督剿冉逆等股贼匪、并生擒首逆张添伦、得旨奖赉。　　

○以剿办贼首高三马五功。总兵官张凤、并知府龙万育等、下部议叙有差。　　

○以湖北施南协副将吉林泰、为宜昌镇总兵官。　　

○免陕西州同盖方泌违例擅罚处分。仍在军营防堵。以其在龙驹寨团勇堵御出力。士民恳留故也。　　

</div>
    <div class="pagination">
<a href="清实录嘉庆朝实录_page109.html">上一页</a><span>...</span><a href="清实录嘉庆朝实录_page105.html">105</a><a href="清实录嘉庆朝实录_page106.html">106</a><a href="清实录嘉庆朝实录_page107.html">107</a><a href="清实录嘉庆朝实录_page108.html">108</a><a href="清实录嘉庆朝实录_page109.html">109</a><span class="current-page">110</span><a href="清实录嘉庆朝实录_page111.html">111</a><a href="清实录嘉庆朝实录_page112.html">112</a><a href="清实录嘉庆朝实录_page113.html">113</a><a href="清实录嘉庆朝实录_page114.html">114</a><a href="清实录嘉庆朝实录_page115.html">115</a><span>...</span><a href="清实录嘉庆朝实录_page111.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
