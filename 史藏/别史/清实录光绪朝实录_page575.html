<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 575 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 575 页/共 1316 页</h1>
    <div class="content">○以捐银助赈。赏江苏按察使陈钦铭头品顶戴。候选道汪鉴二品顶戴。摺包　　

○以滥补兵缺。妄支公费。革直隶提标前营游击董晏职。摺包　　

○予故甘肃凉州镇总兵蒋东才。于河南省城及安徽亳州地方建立专祠事迹宣付史馆立传。从河南巡抚裕宽请也。现月　　

○予积劳病故黑龙江漠河矿厂委员。湖北知州刘棫林等十一员优恤。　　

○以捐赈棉衣。予江南淮扬镇总兵章合才为其故父母建坊。　　

○己丑。谕军机大臣等、有人奏、江南盐枭横行。请设法整顿一摺。据称扬淮通三属为产盐之区。在在皆可漏私。每年私运之数。不下数下万引。私枭皆亡命之徒。以致盗案叠出。大为民害。请饬拨营驻扎两淮。密缉严拏等语。著刘坤一体察情形。妥筹办理。原摺著钞给阅看。将此谕令知之。现月　　

○护理甘肃新疆巡抚魏光焘奏、来年新疆等处新饷。碍难裁减。恳饬部照拨。以济要需。下部知之。摺包　　

○又奏。塔城各项杂支。能否酌裁。请饬副都统自行确估。至该处既分隶巡抚管辖。自应将军台十处。改为驿站。并将常年经费。拨归藩库。以资支发。下部议。摺包　　

○上以孟冬享太庙。自是日始、斋戒三日。照例庚寅。孝敬宪皇后忌辰。遣官祭泰陵。早事　　

○准前云南布政使宋延春重与恩荣筵燕。赏太子太保衔。现月　　

○以训士精勤。予山东邹平县教谕周士林等七员、暨宿学有名。候选教授法伟堂等三员奖叙。现月　　

○辛卯。谕内阁、张之洞、谭继洵奏、甄别庸劣不职各员一摺。湖北施南府同知唐贞吉、违例擅受。不知检束。著以州同降补。署随州知州本任崇阳县知县陈彰五、心地糊涂。听断任性。署襄阳县知县本任。宜城县知县舒善庆、疏纵要犯。庸懦无能。丁忧孝感县知县元廷镛、举动乖谬。物议沸腾。均著以府经历县丞降补。枣阳县知县胡承均、才识迂疏。难膺繁要。著开缺另补。枝江县教谕黄元吉、违例擅受。浮躁糊涂。随州吏目张锡钤、控案累累。声名甚劣。均著即行革职。盐运使衔道员用试用知府黄仁黼、承办堤工。不洽舆情。著撤销盐运使衔。以肃官方。现月　　

○湖广总督张之洞奏、湖南岭东营向例称为单立营头。该营守备。因无营将。亲临控制。遂敢肆行妄为。请将该营改归永州镇左营游击管辖。下部议。摺包　　

○又奏、请截留地丁等银。留充炼铁经费。又奏、武穴教案。抚恤各款。请援案于关税项下拨解。并下所司知之。摺包　　

○又奏、湖南营务。关系重要。请饬催提督娄云庆迅赴新任。得旨、即著张之洞咨行李瀚章。饬催该提督迅赴新任。摺包　　

○以卖粮冒饷革湖南岭东营守备谢上元职。并讯办。　　

○以捐助蚕桑局经费予广西思恩安定土司潘承熙、为其故父母建坊。朱批　　

○纂修官张书云恭纂　　

总纂官王荣商恭辑监修总裁世恭阅一签十月初十日正总裁那月日专司藁本陆恭覆阅癸丑七月十一日徐月日荣月日副总裁唐月日宗室宝恭阅三签三月十一日陈恭阅一签正月二十日熙月日郭恭阅五月初一日宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之三百二　　

光绪十七年。辛卯。冬十月。壬辰朔。享太庙。上亲诣行礼。外记　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵、裕陵、昌陵、昌西陵、慕陵、慕东陵、定陵、定东陵、惠陵。　　

○遣官祭端慧皇太子园寝。　　

○醇贤亲王园寝。　　

○诣仪鸾殿问慈禧端佑康颐昭豫庄诚寿恭钦献皇太后安。至庚申皆如之。外记　　

○颁光绪十八年时宪书。外记　　

○安徽巡抚沈秉成奏、拏获会匪王霭亭等。请将出力员弁宣城县知县陈兆庆等给奖。得旨、陈兆庆等均著照所请奖励。仍著严拏逸匪萧凤山等、务获惩办。摺包　　

○又奏、请将拏办积年巨匪出力记名提督宋朝儒送部引见。允之。摺包　　

○陕西巡抚鹿传霖奏、绥德州等属被灾赈抚情形。得旨、即著饬属妥为抚恤。毋任失所。摺包　　

○予故福建建甯镇总兵张得胜于安徽省城建立专祠。　　

○癸巳。河东河道总督许振祎奏、河工员缺紧要。请仍以同知何保荣署理。下南河同知。得旨。何保荣著准其署理下南河同知。嗣后不得援以为例。　　

○广西巡抚马丕瑶奏、请以参将徐名光等、留于广西差委补用。允之。摺包　　

○以擅作威福。革广西象州在籍主事韦陟云职。并质讯。摺包　　

○甲午。谕军机大臣等、本年顺天直隶各属。洼区积水未消。民情困苦。谕令李鸿章截留本年江苏海运漕米十六万石。分拨顺天直隶办理春赈。并因甘肃阶文二州县民情拮据。动用厘金仓谷。筹办赈抚。云南顺甯府属被火。鲁甸厅属被旱。将新旧钱粮分别豁免缓徵。安徽寿州被火。江西丰城新淦二县被风。清江县被风被雹。均经该督抚等查勘抚恤。小民谅可不至失所。惟念来春青黄不接之时。民力未免拮据。著传谕该督抚等体察情形。如有应行接济之处。即查明据实覆奏。务于封印以前奏到。候朕于新正降旨加恩。再安徽安庆等府被水被旱。凤阳等府州被虫。江西永新永丰二县被旱。浙江杭州等府被风被水。台州府被旱。河南永城县被虫。山西介休孝义二县地震。陕西兴安等府州被水被雹。吴堡县被雹。榆林绥德等府州被雹被霜。甘肃泾州等州县被雹。甘肃新疆温宿州被水被雹。广东高要高明二县被水。广西百色厅被风。临桂苍梧二县被火。云南平彝县被水。石屏被旱。寻甸等州县被水。宣威等州县被水被雹。均经该督抚等委员查勘。即著迅速办理。并将来春应否接济之处。一并查明。于封印前奏到。此外各省有无被灾地方应行调剂之处。著该将军督抚等一并查奏。候旨施恩。将此各谕令知之。　　

○予前湖南提督一等子鲍超之子鲍祖龄以道员尽先选用。现月　　

○正红旗蒙古副都统长春、因病解职以刑部右侍郎凤秀、为正红旗蒙古副都统。现月明发　　

○以正黄旗汉军副都统奕功、为正红旗护军统领。明发　　

○以山西布政使奎俊护理山西巡抚。　　

○以拏获匪徒出力。予署四川万县知县蒋履泰等、升叙加衔有差。摺包　　

○开复已革山西冀甯道王定安衔翎。以道员发往江苏补用。现

月

　　

○乙未。步军统领衙门奏、库款竭蹶。不敷办公。请饬部严催两淮按年筹拨银两。又奏、请由户部借银二万两。以济急需。每月由两翼所领公款扣还。均下部议行。摺包　　

○盛京将军裕禄等奏、永陵明堂前草仓河泊岸河水涨发被冲情形。报闻。摺包　　

○又奏。本年应进鹿羔。未能敷额。请缓至次年补交。允之。　　

○丙申。山东巡抚福润奏、遵查嵩武军分防七营。应仍暂扎曹兖巡缉。俟来岁体察情形。再回海防。下部知之。摺包　　

○热河都统德福奏、烧锅捐输银两。拟解交直隶督臣办赈。得旨、此项银两。即著解交户部。摺包　　

○予故山西巡抚刘瑞祺恤典如例。现月　　

○丁酉。仁宗睿皇帝诞辰。遣官祭奉先殿。　　

○四川总督刘秉璋奏、已革绵州直隶州知州张嵩生才力堪用。请开复原官。得旨、张嵩生著交吏部带领引见。摺包　　
</div>
    <div class="pagination">
<a href="清实录光绪朝实录_page574.html">上一页</a><span>...</span><a href="清实录光绪朝实录_page570.html">570</a><a href="清实录光绪朝实录_page571.html">571</a><a href="清实录光绪朝实录_page572.html">572</a><a href="清实录光绪朝实录_page573.html">573</a><a href="清实录光绪朝实录_page574.html">574</a><span class="current-page">575</span><a href="清实录光绪朝实录_page576.html">576</a><a href="清实录光绪朝实录_page577.html">577</a><a href="清实录光绪朝实录_page578.html">578</a><a href="清实录光绪朝实录_page579.html">579</a><a href="清实录光绪朝实录_page580.html">580</a><span>...</span><a href="清实录光绪朝实录_page576.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
