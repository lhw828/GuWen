<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 108 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 108 页/共 1860 页</h1>
    <div class="content">○漕运总督托时遵旨议奏、今年努力急公之运粮弁丁。现在查明分别加赏。领运千总、每员拟赏银四两。协运随帮、每员拟赏银二两。其领运随帮每船正副旗丁、赏银一两。即于道库减存银内支给。得旨。如所请行。　　

○赈山东招远县、本年雹灾饥民。　　

○丁巳。上御乾清门听政。　　

○诣大高殿行礼。　　

○奉皇太后幸圆明园。御长春仙馆。　　

○诣安佑宫行礼。　　

○谕、今年春月。因直隶米价昂贵。朕特颁谕旨。将临清、天津、二关、及通州、张家湾、马头等处米税。宽免徵收。商贾闻风踊跃。往来贩运。民食无缺。已有成效。嗣因二麦有收。经管理天津关准泰报部。请示行查。随经督臣李卫覆奏、照例开徵在案。近因沿河地方。被水较重。附京一带米价加昂。现在又开海运。商贩必多。仍应免输税银。以示鼓舞。著将内河前项米粮各税。一并暂停徵收。俾商贾争趋云集。于畿辅民食。自有裨益。著该部即速行文督臣等知之。　　

○以詹事府詹事德尔敏、为通政使司通政使。　　

○戊午。上奉皇太后还畅春园。　　

○署广东巡抚王謩疏报、广、惠、潮、肇、连、嘉、六府州属、首垦水田沙坦二百四十九顷二十七亩有奇。　　

○免福建漳浦县、乾隆二年旱灾额赋。　　

○添建山西蒲州、潞泽、平垣、等营汛、新设各员弁衙署、及兵丁营房。　　

○庚申。上诣畅春园、问皇太后安。　　

○谕、云南解京钱文。原限八月抵京。前闻已至江宁。何以在途迟延。尚未解到。现今京师钱价昂贵。民用不便。此项钱文解到。以之搭放兵饷。钱价必至平减。著沿途督抚、照催趱漕船之例。委员严行督催。速解来京。毋得迟滞。该部遵谕速行。　　

○又谕、向例漕运进京。俱派御史前往山东、江南、巡视稽查。今年十一月、山东挑浚运河。必须过完回空粮艘。方可兴工。著都察院堂官、即将派往济宁查漕之御史。先行带领引见。即令前往山东。督押回空尾帮、出山东境后。即驻劄济宁。协同河道总督白钟山、料理筑坝挑河事务。　　

○又谕、大学士鄂尔泰、因气虚体弱。请假调摄。兵部事务。著停其管理。其余应办事务。照常承办。体气未充之时。量力行走。不必勉强。　　

○户部议准、云南巡抚张允随奏称、滇省安宁等二十三州县。兵多米少。向例四年折徵。请仍行改徵本色。拨抵各属应买谷石。所有应折银两。即于司库扣拨充饷。从之。　　

○兵部议准、给事中瞻塔海奏称、武职赴任凭限。向例惟以自京至各省会扣算。但各省所属之府治。距京道里远近不齐。有期宽而至逗遛。有限紧而干参罚。请照文职之例。分别各省府治远近。计算定限。其在外推升官员。由原任地方赴新任者。以新任省分。与原任地方。比较远近。酌定凭限给发。从之。　　

○定湖南湘乡、浏阳、湘阴、等三县额赋。比照长沙县则例徵收。岁减额徵银二万一千九百六十四两有奇。　　

○调西安右翼汉军副都统张正文、为京口右翼汉军副都统。京口右翼汉军副都统彭珠、为西安右翼汉军副都统。　　

○辛酉。谕、今年山西全省地方。二麦丰收。秋禾亦稔。惟永济、保德、二州、及河曲一县、麦秋稍觉歉薄。今西成之后。民力渐舒。但念此三州县、有上年停徵之钱粮。应于今冬完纳者。朕念一季之中。新旧兼输。闾阎必至竭蹷。著将停徵之项。缓至明年春夏二季。带徵定纳。以示朕格外加恩之至意。　　

○又谕、山东兖州镇总兵官高钰、未到任之前。其印务著马世勋暂行署理。　　

○又谕、广东庶吉士刘起振、年届九十。远来京师。著授为翰林院检讨。准其回籍。仍著大大学士张廷玉、带领引见。　　

○山东按察使白映棠奏、堂叔白璜、于雍正三年。以大学士乞休。嗣复缘事罢职。现已身故。请赏给原衔。以光身后。得旨。知道了。有旨谕部。因汝叔向日为官清廉。故有今日之恩。汝当效法之。谕曰。原任大学士白璜、向在巡抚任内。有清廉之名。告休以后。缘事革职。今闻病故。著给还大学士职衔。以示优待旧臣之意。　　

○兵部议准、贵州总督张广泗奏称、黔省各标镇协营、出师亡故兵丁。有子弟幼小。不能充伍者。请月给养赡银五钱。俟数年后。有成材者。给与名粮顶补。停其养赡。其亲老妻单。并无子弟者。请月给养赡米三斗。至贴防各处兵丁。均系勤劳王事。所有已经身故。眷口无倚者。均请照例养赡。从之。　　

○署广东巡抚王謩疏报、雷、廉、二府属、及归并卫所之连州、广宁县、等处、垦复乾隆二年分、民屯田地一百零七顷一十八亩有奇。又广、惠、潮、肇、罗、五府州属、首垦民田十五顷十一亩有奇。　　

○以翰林院编修肇敏、署日讲起居注官。　　

○湖广镇筸镇总兵官雷逢春、故。赐祭葬。赠都督佥事。　　

○壬戌。工部议覆、署苏州巡抚许容奏称、宝山县主薄、前因建筑浦东护塘。移驻高桥。就近管理。今浦西一带。现在加筑护塘。而顾迳港、至小川沙、亦经题估接筑。查该主簿旧署。在各处适中之地。巡防便易。请仍旧驻劄。专司境内沿海各塘。应如所请。从之。　　

○免山东雍正十三年、民欠帮贴河夫工食银五千四百五十三两有奇。　　

○免广东高要县、无徵渔课。　　

○癸亥。谕、畿辅地方。今岁歉收。米价昂贵。朕深为廑念。向来口外米谷。不令进口。留为彼地民食之需。今年口外收成颇丰。而内地不足。所当酌量变通。以资接济。如有出口籴粮。及贩运进口者。听其往来。不必禁止。管口官弁。但行稽查违禁货物。毋得苛索。如此则内地民人。多得米谷。可无艰食之虞。而口外余粮。亦获贸易之利。该部可遵谕速行。　　

○又谕、旧例禁止烧锅。原为储蓄米粮。以裕民食之计。而遇歉收之岁。尤当加意奉行。今年畿辅地方。收成歉薄。民食未免艰难。而烧锅不减。酒贩甚多。是必有司奉行不力之故。著总督李卫、转饬所属严行查禁。毋得视为具文。该部即传谕李卫知之。　　

○又谕、漕运关系天庾。不特重运宜速。即回空船只。亦必依限抵次。方免冻阻之虞。今岁河道淤阻。途次稍艰。旗丁无力回南者。朕已加恩赏给银两。并令漕运总督、查明分别赏恤在案。顷闻回空之际。竟有将船只弃置河干。而本身先回者。亦有舵工水手俱无。并桅篷俱缺者。亦有家口在船。而旗丁亦去者。以致沿河兵役人等、代为推挽。甚觉苦累。查系江南兴武卫三帮七帮、江淮卫头帮、大河卫三帮之粮艘。朕思此等弃船旗丁。若因运费不敷。力量艰窘。该管大臣、自应代为筹画。酌量接济。俾其回南有资。不致困顿。若系无故潜逃。藐视法纪。自当按律儆惩。何得朦混姑容。以长刁玩。著仓场总督、漕运总督、秉公确查。分别速行办理。　　

○又谕、每年十月。京师五城设厂煮粥。以济贫民。今岁米价昂贵。恐小民乏食者多。著照常年设厂早半月之期。于九月后半月举行。该衙门即速办理。　　

○又谕、大学士嵇曾筠在浙年久。今海塘工程。已渐次就绪。著入阁办事。且永定河工。关系紧要。嵇曾筠熟谙河务。到京之后。往来河干。指示机宜。于河道自有裨益。至伊办理海塘数年。经画得宜。著有成效。著交部议叙。浙江原系应差巡抚省分。今仍循照旧制。改归闽浙总督管辖。郝玉麟著改给闽浙总督敕书关防。浙江巡抚员缺。著福建巡抚卢焯调补。兼管盐政。福建巡抚员缺。著福建布政使王仕任署理。福建布政使员缺。著乔学尹前往署理。郝玉麟既兼辖两省。事务繁多。其所管关务。著将军隆昇管理。　　

○又谕、户部事务繁多。讷亲仍著协办。伊既兼办两部之事。不必管理内务府。赵国麟到京任事之后。孙嘉淦仍著协办刑部尚书事。　　

○大学士等议覆、安徽布政使晏斯盛奏称、安省地方。被灾广阔。各属仓贮。不敷赈粜。请将本省不被灾州县漕米。截留分贮备用。应如所请。至所称江广漕米。一并截留安省之处。查漕米关系天庾。非奉有特旨。未便截留他省。但安省现在需米甚殷。不可不预为筹画。除前已经动帑赴江广采买外。仍令酌动库银。前往产米之地。续行采买接济。得旨。依议速行。　　

○理藩院奏、科尔沁扎萨克郡王罗卜藏拉史、病故。应令伊子和硕额驸齐墨特多尔济、承袭。但查罗卜藏拉史王爵。系因伊兄郡王阿拉卜坦、病故时。其子色卜腾多尔济、尚幼。是以令其承袭。今阿拉卜坦之子长成。所有王爵。或令齐墨特多尔济、承袭。抑令色卜腾多尔济、承袭。得旨。罗卜藏拉史、自袭爵以来。在厄尔德尼昭打仗随围。出力多年。额驸齐墨特多尔济、应袭伊父王爵。所有扎萨克郡王、著齐墨特多尔济承袭。色卜腾多尔济、人亦去得。伊父阿拉卜坦、原系王爵。又曾在军营出力。亦应加恩。色卜腾多尔济、著封为贝子。在乾清门行走。　　

○四川巡抚硕色疏报、天全、眉州、大邑、蓬溪、罗江、新宁、蓬州、冕宁、等八州县、陆续首垦田地七顷零三亩有奇。　　

○免湖北钟祥、云梦、江陵、等三县、被水冲决田地无徵额赋有差。　　

○免四川涪州、叙永、蓬溪、犍为、大邑、打箭炉、等六厅、州、县、乾隆二年分水冲石压田地。并年久旱地无徵额赋有差。　　

○旌表守正捐躯之江西乐平县余迪、妻李氏。　　

○甲子。上诣畅春园、问皇太后安。　　

○谕、据仓场总督宗室塞尔赫等奏称、本年六月十八日。有金衢所运丁池斯莲漕船。在临清州地方。因连日大雨。水势汹涌。把总哈凉。催促前进。以致撞石沉溺。淹毙副丁水手等五名。片板粒米无存。运丁以船为家。今家破人殒。力难赔补。理合奏闻等语。漕运船只。在里河漂没者。虽有不准豁免之例。但念池斯莲粮船。适值连雨之时。水大溜急。人力难施。把总又复催促前进。以致失事。兼伤人口。情实可悯。著将漕米船只。并免赔补。其淹毙副丁水手。照例赈恤。　　

○户部议准、盛京户部侍郎双喜奏称、奉天沿海州县米石。例不由海贩运。请严禁商船私行贩卖。庶谷价不致腾贵。从之。　　

○直隶总督李卫参奏、总河朱藻、挟诈欺公。贪残虐民各款。请革职治罪。得旨。朱藻著解任。著讷亲、孙嘉淦、前往。将本内所参各款。逐一秉公确审具奏。其总河印务。仍著顾琮管理。该部知道。　　

○安南国王黎维袆、遣陪臣阮令仪等、表贺皇上登极。附贡方物。得旨。览王奏贺。进贡方物。具见悃诚。知道了。该部知道。　　

○缓徵甘肃口外赤金所。本年风灾额赋。兼赈饥民。　　

大清高宗法天隆运至诚先觉体元立极敷文奋武孝慈神圣纯皇帝实录卷之七十六

</div>
    <div class="pagination">
<a href="清实录乾隆朝实录_page107.html">上一页</a><span>...</span><a href="清实录乾隆朝实录_page103.html">103</a><a href="清实录乾隆朝实录_page104.html">104</a><a href="清实录乾隆朝实录_page105.html">105</a><a href="清实录乾隆朝实录_page106.html">106</a><a href="清实录乾隆朝实录_page107.html">107</a><span class="current-page">108</span><a href="清实录乾隆朝实录_page109.html">109</a><a href="清实录乾隆朝实录_page110.html">110</a><a href="清实录乾隆朝实录_page111.html">111</a><a href="清实录乾隆朝实录_page112.html">112</a><a href="清实录乾隆朝实录_page113.html">113</a><span>...</span><a href="清实录乾隆朝实录_page109.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
