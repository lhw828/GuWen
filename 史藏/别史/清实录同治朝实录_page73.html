<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 73 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 73 页/共 505 页
  </h1>
  <div class="content">
   ○又谕、前因李续宜闻讣丁母忧。当以该省军务紧要。降旨改为署理皖抚。谕令毋庸离营嗣据曾国藩代奏、该抚吁请给假回籍。复俯如所请。赏假百日。令其回籍治丧。以遂孝思。兹据罗惇衍奏、皖省军情紧要。请饬该抚旋任视事等语。李续宜恳请回籍治丧。出于至性至情。朝廷之给予假期。亦非得已。著该抚到籍后。赶紧料理丧事。克日旋皖任事。务当移孝作忠。毋庸拘定假满。始赴署任。以重军务。　　

○又谕、前因通政司参议彭祖贤奏请疏通粤盐。当令户部议奏。兹据奏称广东盐务。改引用票。是否确有实效。请饬各该督抚酌核办理等语。著刘长佑查照该参议所奏。会同广西湖南江西福建贵州各督抚。酌核奏明办理。至广东自道光三十年起。至咸丰七年止。省河等处。欠完正课及分限带徵银两。至今均未完报。省河潮桥各商。历年积欠帑本息银及未完正盐场羡等项。应如何徵完之处。并未据报部核办。咸丰八九等年引课奏销。亦未据造报。实属疲玩已极。著刘长佑严饬该运使、将前项未完各款。实力催完。并将八九等年引课催完。赶办奏销。傥再迟延。即著该部指名严参。　　

○谕议政王军机大臣等、户部奏、长芦悬岸。于道光二十八年。暨咸丰十年。叠经奏定章程。勒限招商办理。兹查咸丰九年奏销册报。悬岸仍未招商。其闲各官商捆运交完悬岸课款之处。咸丰八年册报徵补银八万四千余两。九年仅徵补银五万余两。逐年递形短少。再悬岸引地。招募商贩捆运。向由运使给票。不用部引。每年行销若干。无从稽考。应令遵照户部前咨。用部颁之引。加盖字□□羕发给。以凭查核。又长芦积欠银二千三百余万两。前经奏定。自道光二十九年起。每年按引摊补十七万余两。近查奏销册并未完报。嗣后务饬按引摊完各等语。长芦悬岸。共七十余处。各官商办理捆运。交课较轻。自必日形踊跃。盐有销路。即课有来源。何以悬岸课款。节年递形短绌。著文煜督饬运司、将现在有人捆运之处。系何口岸。每年运盐若干。交课若干。有无影射蒙混。以多报少及无人承办各岸。有无私运私销。确切查明。据实报部。并照该部前咨。将悬岸运销之盐。即用部颁之引。由该运司加盖行销悬岸引地字样发给。以归核实。仍饬该运司赶紧一律招商认办。应如何设法招徕之处。即著悉心酌核。奏明办理。至长芦积欠银二千三百余万。并著文煜饬该运司认真查核。务令各商按引摊完。毋令欠项虚悬。致干参办。原片著钞给阅看。将此谕令知之。　　

○又谕、户部奏遵议通政司参议彭祖贤奏疏通粤盐。以济京饷一摺。著刘长佑查照该参议所奏。体察情形。会同张凯嵩、毛鸿宾、沈葆桢、徐宗干、韩超、悉心酌核。奏明办理。至彭祖贤条陈电茂博茂等场。得缺到省。交银一万两。其余缺分较次者。递减至数千两不等。方准到任。前系陋规。近则归公等语。此项归公银两。作何动用。从未据该省报部。著刘长佑详细查明具奏。刘长佑新授两广总督。于从前积弊。无所用其回护。务当振刷精神。认真厘剔以期有利无弊。原摺均著钞给阅看。将此由五百里各谕令知之。　　

○又谕遮克敦布奏、直东交界各属偏灾情形。请饬查明抚恤一摺。该副都统办理防务于地方民生瘠苦。尚能留心深堪嘉许。惟直东交界骑马贼匪。出没无常。大为民害。现在文煜、谭廷襄、崇厚等、均各派官兵前往剿击。遮克敦布前奏、亦已派侍卫益谦等带兵会拏。即著饬令该侍卫等会同文煜等所派兵勇。迅速掩捕。毋稍稽延。其直隶各属零星马贼。并著派员会同地方官随时查拏。以清畿辅。秦聚奎在直隶屡著循声。于地方情形。自为熟悉。现受朝廷逾格擢用之恩。所有直东交界防剿事宜。均属责无旁贷。尤当实心实力与遮克敦布和衷商办力求整顿。以副委任。将此由四百里谕知遮克敦布、并传谕秦聚奎知之。　　

○又谕、李续宜奏起程回籍日期。并苗练退出城关情形一摺。唐训方已由楚北启行。计日可抵安庆。李续宜务将地方情形。及军务应办事宜。详细告知以便接办。前据僧格林沁奏、拟令苗练剿贼自赎。当经谕令该大臣与曾国藩、毛昶熙、吴棠、唐训方等、察度苗沛霖情形。是否真心悔罪。妥筹办理。现在寿州正阳城关。虽经退出。而颍上县城。尚为该练所踞。曾否一并退出交官。其从前偪胁附近各民圩。曾否解散。悉归地方官约束。均著唐训方于驰抵临淮后。查明具奏。次第办理。本日已将李续宜原摺。钞寄僧格林沁阅看。并著唐训方与僧格林沁随时商酌。一面督饬蒋凝学妥筹抚辑。以安反侧之心。毋稍大意。本日据罗惇衍奏、请迅饬李续宜回任一摺。已明降谕旨。令该抚回籍后。将母丧赶紧办理。事毕即行赴皖。现在皖北捻匪未平。苗练甫经就范。皖南大股贼众。麕聚广德。正当防剿吃紧之时。亟须得人而理。该抚务当体朝廷不得已之苦衷。移孝作忠。力顾皖省全局。以副委任。毋稍耽延将此由六百里各谕令知之。　　

○又谕、毛昶熙奏、捻匪被击。意欲归巢。由省派兵赴许扼剿一摺。现当筹剿亳捻老巢之际。此股捻匪。先期出窜。自商南痛剿后。势已穷蹙。如果毛昶熙所派各军。果能实力与余际昌等会合剿办。杨长春紧蹑其后。无难一鼓聚歼。著毛昶熙严督所派各军。确探贼踪。合力兜剿。迅殄游氛。毋得有名无实。致干罪戾。汴城防务。仍妥筹兼顾。认真布置。贼如分窜洧川尉氏等处。即亲督兵勇。前往迎击。周口一带。为贼回巢必由之路。僧格林沁谅已豫为部勒。若贼归路已穷。铤而西走。郑元善驻军河洛。著即力筹堵剿。毋任兔脱。本日据李续宜奏报苗沛霖将寿州正阳关先后退出。蒋凝学已往布置防守。该抚现拟饬令部下各将。宽其既往。诱以从新。冀安各路反侧之心。而策叛练桑榆之效等语。李续宜宽严交济。具有深心。与僧格林沁前次所奏。适相符合。已饬李续宜、唐训方、督饬蒋凝学妥筹办理。原摺著钞给僧格林沁阅看。僧格林沁既拟准其就抚。必须晓谕将所踞颍上县城。及偪胁附从各民圩。一并交出归官。方见其真心归顺朝廷。与李续宜办法。亦出一致。可无后患。将此由五百里各谕令知之。　　

○又谕、毛鸿宾奏、楚师越境剿抚黔属各寨。攻克汉寨老巢。现筹办理情形一摺。逆首姜映芳踞守汉寨。十有余年。句煽甚众。经楚师越境攻克。尚为得手。汉寨既克。百姓幸复见天日。韩超务饬妥为安抚。毋致再乱。姜逆是否被官兵杀毙。抑系在汉寨垒中被焚。仍著查明具奏。如系脱逃。即饬各营摉捕务获。讯明正法。毋任漏网。石阡张家寨股匪。复有下窥铜仁之势。游击包顺科已分带援军。与铜仁协兵勇联络堵御。该处勇力过单。著即饬周洪印、戈鉴两军。移师剿办。石逆由四川窜入仁怀。该处东入酉秀。与黔之松桃思南。楚南之永绥龙山。楚北之咸丰利川。在在毗连。前已谕令骆秉章悉心筹画。为一鼓聚歼之计。仍著懔遵前旨。督饬刘岳昭等分投堵剿。毋令乘闲窜逸。并著官文、严树森、毛鸿宾、韩超、于连界各处。多设侦探。饬令地方官不分畛域。合力剿除。以清积年巨患。赵福元一军。即饬探踪剿击。毋得株守一隅。以资得力。广西莲塘。久为贼踞。著张凯嵩督饬易元泰等会合楚军。实力剿办。一鼓殄除。毋再延玩。将此由六百里各谕令知之。　　

○以都察院左都御史载龄署正红旗汉军都统。　　

○以记名总兵官喻俊明为浙江定海镇总兵官。　　

○追予故直隶道员刘煦于大名府暨原籍建立专祠。　　

○予直隶大名顺德广平三府属阵亡绅团书役五千六百十七名赏恤如例。　　

○己酉。谕议政王军机大臣等、续铭等奏、梓宫奉移隆福寺。拟于附近建盖房闲。收存祭器仪仗等项。并先行搭盖席棚收等语。本年九月闲。文宗显皇帝暨孝德显皇后梓宫。奉移隆福寺。所有祭器仪仗等项。自应就近收存。以备四时暨周月各祭祀之用。著续铭等即于隆福寺及行宫内。捡择房闲。敬谨收存。无庸另行搭盖房闲及席棚各项。以节糜费而昭慎重。将此谕令知之。　　

○又谕、总理各国事务衙门奏、俄国公使把留捷克递该衙门照会。内称该国现派水师提督颇颇福带领兵船。前赴中国。如贼匪扰乱紧要海口。该提督帮同中国官兵。堵御击退。请代为具奏等情甯波上海。业经英法二国。派兵帮同防剿。现在俄国兵船前来助剿。似未便听其自为主张。可否令与英法二国合力剿办。抑此外另有紧要应防海口。专令俄国会同该处带兵官设法防御。请饬下曾国藩等妥筹办理。并据另片密陈、江北里下河各处。地属膏腴。逆匪久已窥伺。而长江水师单薄。若令该国带兵官统率兵船。驶入长江。会同江北水师实力防剿。或出不意。焚烧贼船。似可得力。且查长江一带。时有洋商接济贼匪枪炮火药。虽各该国官员亦偶尔稽查。然船只太众。究难免疏于防范。且恐有心袒庇。未能净尽。惟俄商皆由陆路贸易。长江往来船只稀少。尚无此等弊端。若属以办理此事。似无所用其回护。是否可无窒碍之处。请一并饬下曾国藩等筹办等语。借兵助剿一事。难免流弊。惟英国现在上海助守。法国复派员赴甯国设防。俄波前于王家寺等处。亦曾帮同出力。兹该国复派武员前来助剿。过为拒绝。则该国必以英法藉口。转疑中国有轻视彼族之心。应即俯如所请。准其带兵前来助剿。应否即令在上海甯波。与英法二国合力办理。抑另有紧要海口。专令俄国会同该处官兵。设法防剿之处。著曾国藩、薛焕、李鸿章、妥为筹商。迅速覆奏。至入江助守里下河一节。前据都兴阿等叠次奏称、该匪垂涎里下河一带。虽经添派兵勇防守。而下游江面二百余里。师船寥寥。不敷分布。并闻贼匪于南岸制造艇船。广掳民船。设乘虚北渡。其患不可胜言。若令该国兵船入江。驻防南岸。出其不意。焚烧贼船。并令稽查各国洋商、接济贼匪枪炮火药。于剿办机宜。不无裨益。并著曾国藩等与都兴阿会商。密筹办法。本日并据该衙门奏、已与该国公使豫为筹定。据称颇颇福约一月后。方可行抵上海。应令与江省地方及统兵各官公同商酌。察看何处情形吃重。令其前去会剿。无不遵从。又探询其船可否得价受雇。则称该国官船。断难受雇。此议系专为和好。并无他意。据此似不至或有狡执。及将来藉端需索情事。著薛焕、李鸿章、于颇颇福到沪后。面晤筹商。妥为驾驭。并将筹办情形。随时具奏。原摺及照会。著钞给阅看。将此由六百里各谕令知之。　　

○吏部以大学士官文、倭仁、应定何殿阁请。得旨、官文著授为文华殿大学士。倭仁著授为文渊阁大学士。　　

○以陕西剿办咸阳回匪。连克贼巢。赏参将沈懋贵、宋景诗、游击李高启、佐领德亮、巴图鲁名号。复知府德林职。并赏还花翎。　　


大清穆宗继天开运受中居正保大定功圣智诚孝信敏恭宽毅皇帝实录卷之四十二　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。九月。庚戌朔。孝静成皇后神牌。升祔太庙。及奉先殿。奉安于孝慎成皇后之次。遣恭亲王奕?恭代行致祭礼。　　

○上诣绥履殿问慈安皇太后安。平安室问慈禧皇太后安。至己卯皆如之。　　

○谕内阁、徐宗干奏、军营撤散兵勇。在途生事。严拏惩办一摺。福建遣散台勇。于省城地方。因索诈不遂。辄敢聚众抢货。枪毙铺民。遣回云霄营兵丁蔡振汶等、亦有沿途抢劫拒伤事主之案。业经徐宗干饬属获犯惩办。并将蔡振汶等犯。按照军法处斩枭示。近来军营撤退兵勇。管带官弁。往往不甚钤束。以致沿途滋事。该管文武各官。但求其出境。不复深究。乡民更隐忍而不敢言。实为地方之害。嗣后各省统兵大员。于撤回兵勇启行时。著另派随营委员。协同总带官弁。管领官兵到营。民勇到籍。如系外省兵勇。并著于送出本境后。由下站派员接递。以资约束而防扰害。如有逗遛滋事。抢掳民物。不服管束者。即著各该地方官按照军法。立即斩枭。并将带兵各员。一并严行禀请参处。毋稍宽纵。将此通谕各路军营知之。　　

○谕议政王军机大臣等、玉明等奏、庙儿岭突有金匪闯入卡所。军械被抢。并将卡官拥去等语。庙儿岭卡所。向有兵役驻守。何以突被匪徒抢劫。该卡官平日不能认真防守。庸懦无能。殊属可恨。骁骑校敖力布著先行交部议处。以示惩儆。该将军所请于庙儿岭木牙正南仓池三处。各建草房二十闲。著照所拟妥筹办理。即令坐卡官兵。照依换防限期。常川驻守。惟既建立房闲。该兵役比户而居。非若从前散处。猝难应变。务饬令该坐卡官督同兵丁。逐日操演。严密稽查。不得有名无实。该将军等仍须选派得力卡官。前往驻守。不得以庸懦无能之流。循例充数。致滋贻误。前据玉明等奏奉天酒工。与回民互斗一事。现在两造械斗。曾否解散。边门一带。是否安静。尚未据该将军覆奏。著即将如何办理之处。迅速具奏。将此谕令知之。寻奏、械斗业经解散。边门内外肃清。拏获首从各犯。分别审办。报闻。　　

○又谕、冯子材、魁玉奏、句容逆股。分踞汤冈。官军夺卡馘丑一摺。另片奏、严定营规。请申明军纪各等语。句容逆首。纠合匪党。分屯汤冈一带。经冯子材等督饬副将田宗扬等前往攻剿。贼众遁回汤冈老巢。以全力踞守。希图牵掣大兵。冯子材等务当激励将士。认真兜剿。绝其奔轶之路。该逆蚁聚句容。难保不四出分扰。曾国荃军营将士病疫。曾否痊止。著曾国藩察看情形。如该将士可以出队。即饬令分道进攻。以遏贼势。并著咨会左宗棠、李鸿章、分兵进取贼所必争之地。俾苏浙省逆首。不敢径援金陵。则曾国荃之师。易于得手。江北各州县最关要。叠经谕令都兴阿严密防守。仍著该将军督率水陆各军。随时防剿。严扼要隘。毋令该逆乘隙偷渡。前据曾国藩奏称、拟令杨岳斌驶赴下游一带防剿。现在该提督是否痊愈。如一时未能驶往。李鸿章能否暂赴镇防。会同都兴阿合力剿办。均著曾国藩等妥为豫筹。都司田镇武畏葸不前。实属暋不畏法。冯子材等将该都司即在军前正法。办理尚属认真。游击滕代伦、都司李占春、约束不严。均著照所请。一并摘去顶带。镇营将弁兵勇。动以饷需缺乏。藉口饥疲。不战而遁。必须严加整顿。以挽积习。嗣后如有临阵退缩。未战先溃之员。著照冯子材等所拟。其都守以下官弁。即在军前处决。其副将参游各员。一面锁禁。一面请旨遵行。以振颓靡而肃纪律。即著冯子材宣示各营。俾知儆惕。将此由六百里各谕令知之。　　

○又谕、徐宗干奏、军营撤散兵勇滋事。严拏惩办一摺。撤遣兵勇。恃众横行。管带之员。以凯撤与出征不同。不复留心钤束。任令滋生事端。实为军营通弊。耆龄到闽接防后。将庆端所带兵勇。撤遣大半。恐沿途骚扰。正不止此一案。著徐宗干严饬各带兵官及地方官弁。严明约束。接续递送。遇有恃强生事之人。即行捕拏严办。以靖闾阎而申纪律。将此由五百里谕令知之。　　

○以散勇滋事。革福建都司庄笃成等职。　　

○予江苏汤冈阵亡把总舒宽文祭葬世职。　　

○予福建彰化殉难同知秋曰觐、副将林得成、游击游绍芳等、祭葬世职。　　

○予湖北节年阵亡殉难都司郭俊秀等八十六员祭葬世职。兵勇三百四十八名赏恤如例。　　

○辛亥。以恭奉孝静成皇后神牌。升祔太庙礼成。上亲诣行礼。　　

○以孝静成皇后升祔太庙礼成。颁诏天下。诏曰。朕惟礼重飨亲。聿著陟庭之敬。诗赓衎祖。丕昭假庙之诚。缅慈范以维新。推尊宜备。诹吉蠲而用享。忾慕斯申。爰考崇模。式彰茂矩。钦惟孝静成皇后。配天作极。应地含章。德懋柔嘉。共仰椒闱之化。型垂恭俭。用宣柘馆之勤。翊景运于彤庭。鸿图赞治。播仁徽于紫殿。燕翼诒谋。摄六宫而瓜瓞呈祥。奉九庙而苹蘩表洁。逮乎隆称特晋。扬庥翔琼册之华。敬养弥虔。上寿介璇帏之福。启炽昌之帝祚。诞保一人。钦巍焕之母仪。同符三后。虽宸欢亲侍。允酬顾复之深恩。而丰祀待修。未极追崇之令典。朕缵承大统。勉绍前谟。继志以报本为先。致悫以升歆是重。在皇考渥蒙抚育。久思假以明禋。惟藐躬敬溯勤劬。冀仰成夫圣孝。禀两宫之慈命。采百辟之胪言。懿号祗加。上仪懋举。十二字揄扬盛美。辉溢琅函。亿万年肃奉烝尝。芗浮玉瓒。昔□山戊不□珠邱永奠。莫名凄恋之忱。今兹黼构式凭。倍切苾芬之荐。祗告天。地。宗庙。社稷。于同治元年四月初八日。谨率诸王贝勒文武群臣。敬奉册宝。恭上尊谥曰孝静康慈懿昭端惠弼天抚圣成皇后。九月初一日。升祔太庙。闳规大启。卜年基有道之长。明德惟馨。昌后兆无疆之庆。既镂文而纪烈。宜锡类以推仁。所有事宜。开列于后。一、历代帝王、及先圣先贤、陵墓所在。地方官随时察看。酌量修葺守护。一、执事大臣官员加一级。一、内外大小各官。除现在品级。从前已得封赠外。其升级改任者。著照新衔封赠。一、满汉孝子顺孙义夫节妇。该管官咨访确实奏闻。礼部核实旌表。一、贡监生在监肄业者。免坐监一月。一、在京、各省军流以下人犯。分别减等发落。一、各省养济院。所有鳏寡孤独及残疾无告之人。有司留心养赡。一、穷民无力营葬。并无亲族收瘗者。地方官择地多设义冢掩埋。毋使暴露。于戏。尊亲共戴。沐恩晖而遹骏有声。福禄偕臻。沛闿泽而延鸿靡极。布告天下。咸使闻知。　　

○谕议政王军机大臣等、郑元善等奏、围扑内乡捻匪。被击东遁。永宜捻患甚炽。官军叠次获捷。现拟偪令回窜一摺。捻逆回扑内乡县城。经洪贞谦派队赴援。将贼击败。立解城围。该逆避窜邓州。欲由新野唐县东遁。著郑元善严饬该署司等、速将此股窜匪。迅速殄灭。其窜入随枣之粤逆。已过应山。余际昌之军。既因张曜围攻陈逆老巢吃聚。未能撤动。郑元善惟当就本省兵力。相机剿办。并著迅催尹嘉宾马步。会合卢得胜之军。极力扼截。至卢永捻股。经副将杨长春攻剿、参将李世玉截杀后。有东遁归巢之势。该匪奔突靡定。省垣重地。及沿河要口。均宜严密防范。著郑元善督饬杨长春李世玉等跟踪追蹑。并飞饬河北镇道加意扼守。毋令偷渡。其省垣根本之地。尤须防其乘虚窥伺。即著毛昶熙暂时驻扎。布置守御。僧格林沁进剿蒙亳。尚难克日拔营。并著分兵兼顾。会同郑元善、毛昶熙各军。分投策应。并力扼截。所有胜保调陕之定威营勇一千名。即著郑元善飞咨胜保留扎渑池。以顾北路。郑元善、毛昶熙另摺奏、请抽调满营抚标、及河北归德南阳三镇额设马甲马兵二千人。合为一军。采买马匹。配给乘骑。教练成军以后。即将该抚等步勇。酌裁四千名。以为此军饷需之用。所筹颇中窾要。即著郑元善等认真挑选。妥速办理。并著僧格林沁酌派熟谙马队将领一二员。前赴豫省。加意训练。务令技艺娴熟。悉成劲旅。俾屯扎东南要隘。得以遏捻匪西窜。于全局甚有裨益。原摺著钞给僧格林沁阅看。将此由六百里各谕令知之。　　

○又谕、英桂奏、河防紧要。拟选将练兵。并请将在防文武。先行酌保各摺片。晋省河防。堵御需人。练兵选将。自系扼要之策。第顺德天津距晋本远。该处民人。素非习武。招募既属不易。训练又复需时。将来事竣遣散。亦费周章。当此防务紧要之时。必当另筹良策。因思在津官兵。自本年春闲。经崇厚等训练。学习外国枪炮步伐。此时已有成效。本日已谕知崇厚酌量抽调数百名赴晋。俟覆奏到时。再行降旨遵行。较收实效。郑元献所募之勇千名。著该抚饬知暂行停止。防河文武。虽有微劳足录。究非冲锋陷阵者比。该抚既为乞恩。亦可酌量鼓励。但不得如打仗人员。破格优奖。俾知恩泽不能幸邀。则赏罚严明。将士愈鼓舞思奋。傥该抚徇情滥保。则朝廷自能综核裁减。毋谓军营浮冒习气。不能觉察也。原摺著暂缓发还。将此由五百里谕令知之。　　

○又谕、英桂奏、河防紧要。拟募勇千名。训练成军等语。天津海口。有现经训练洋枪队之绿营官兵。尚可移缓就急。著崇厚酌量情形。如可抽拨。即于天津镇标下。现经训练之绿营官兵内。挑选数百名。并原带员弁。迅速具奏。听候调用将此由四百里谕令知之。　　

○又谕、传谕护陕甘总督恩麟。本日据恩麟奏遵旨详陈先后筹防情形。并查明甘省回民。尚无句结陕回确据。及平远所匪徒聚众滋事各摺片。所称调拨兵勇。驻扎要隘。筹画经费各事宜。与前奏情形。大略相同。即著认真妥办。道员李怀庚既派赴盐茶厅属。查办事件。所有南路防务。即责成道员琫武前往秦州督办。陕省军务吃紧。马德昭驻军北关。未能遽赴甘境。其长武等处要隘。恩麟惟有饬令署提督定安等扼要严防。不得专待马德昭一军。观望贻误。至护凉州镇总兵连庆赴调迟延。且有捐制军装。未经收库情事。即著调省查办。另派胜任之员。前往接署。以饬戎行。甘省回民。虽无句结陕回确据。然任令纷纷出境。来往自如。必至蔓延全省。不可收拾。仍著恩麟随时化导。遇事持平办理。以期消患未形。并须设法稽核禁止。将甯州河州等处回众安抚。以免句结。至所称访查回民教首。号为阿浑。并无老回名目等语。实属拘泥鲜通。此时惟在严密防范。默化潜移。不在于该头人名目。考据详明也。盐茶厅属之平远所地方。突有匪徒聚众竖旗。谋为不轨。自应赶紧扑灭。以靖地方。即著饬令道员李怀庚督兵迅速前往。相机剿捕。同心城回民。亦有蠢动之信。尤应防其句结。并著严催游击丁炳魁带兵巡察。慑以兵威。潜消诡谋。不可稍涉大意。署同知屈升之催捐激变情形。著恩麟确切查明。据实参奏。毋稍回护。　　

○壬子。以孝德显皇后梓宫奉移山陵。先由田村奉移静安庄。前期。上诣观德殿文宗显皇帝几筵前。行告祭礼。　　

○谕内阁、贾桢等奏、覆核朝审。详议具奏一摺。据称检查刑部朝审招册。逐起详核。所拟罪名。及分别实缓。均属允当。惟官犯何桂清一起招册内。节录六月初七十三等日两次谕旨。有关系情节罪名。应行恭录之语。未经录入。据实陈奏等语。刑部办理秋谳。于所奉谕旨。有关情节罪名者。自应详细缮录。以徵罪案。此次官犯何桂清招册内。何以于叠次谕旨紧要之语。均未录入。著刑部堂官明白回奏。寻奏向例办理招册。止摘叙＜??闲＞明节略。以便观览。何桂清一案。文卷较多。势难全录。报闻。　　

○又谕、前因御史裘德俊奏、商贾人等。止准捐虚衔杂职。不准报捐正印实在官阶。当令吏部户部会议具奏。兹据奏称、商人报捐。例所不禁。傥其中有通达事情。留心时务者。亦未便阻其上进。但文员正印官职。于民生国计。关系尤多。名器不得不益加慎重。该御史所奏。不为无见等语。著照该部所议。自此次奉旨之日为始。凡由商贾出身者。止准其捐纳虚衔顶带。并州同以下佐贰杂职实在官阶等项。以示限制。其在奉旨以前报捐者。均著免其置议。如官声尚好。著有劳绩人员。仍准予以正印升途。俾资观感。　　

○又谕、前因徐宗干奏、请以候补知府陈懋烈补授懿湾府知府。当经降旨允准。兹据吏部奏称、台湾府员缺。应由该部于实缺人员内。请旨＜??闲＞用。该抚以候补人员请补。于例未符。请旨遵行等语。自系查照定章办理。惟念海疆要缺。＜??闲＞调无人。既据该抚奏称人地相需。所有台湾府知府员缺。著仍准其以陈懋烈补授。此系特旨＜??闲＞用之员。嗣后不得援以为例。　　

○又谕、鸿胪寺少卿朱梦元等奏、江西殉难士民。未经旌恤。请饬设局查办等语。江西各属。被匪蹂躏。该地方士人等。捐躯殉节者甚多。实属深明大义。咸丰九年闲。曾经钦奉谕旨。饬令查办。迄今三年之久。历任巡抚并未汇案具报。若再任其迁延。必至日久湮没。著曾国藩、沈葆桢、即日严饬各属。设局详查。分别奏咨。请予旌恤。以彰忠节而维风化。　　

○又谕御史丁绍周奏、各省抽厘劝捐。请裁革委员专归地方官经理一摺。据称江苏省分。其完善地方。仅松太扬通等属数州县。而厘捐各项委员。不下数百。一经劄委。亲随仆从。实繁有徒。甚至节礼门包。悉视卡局之肥瘠。以为馈送。徒资中饱。民怨沸腾。一省如此。各省可知。请饬责成地方官经理等语。各直省劝捐抽厘。藉充军饷。叠经明谕告诫。严禁扰累。至再至三。惟地方大吏。派员经理。往往不得其人。凡有顶带虚衔。皆可充任。良莠既属不齐。增减无从深考。以致营私蕰利。流弊滋多。实堪痛恨。嗣后著各该督抚于捐厘委员。概行裁革。统归地方官经理。并按月申报捐厘各款实数。由该管督抚按照例限报部。其通都大邑。捐厘事繁。州县未能肆应。著派令该地方道府等官。分投办理。毋得以不肖委员充数。至抽厘之法。并著各督抚按照部定章程。酌定＜??闲＞明条款。分晰开载。榜示通衢。俾商民一望而知。不至使猾吏奸胥。从中舞弊。另片奏、江苏扬州府属。设立草捐。请饬停止等语。著该督抚查明有无此项名目。其收捐之项。作何支应。即行奏明停止。以杜滋扰。　　

○谕议政王军机大臣等、有人奏、前任河南南阳府知府顾嘉蘅三守南阳。声威卓著。捻匪歛迹。士民至今歌感等语。前据胜保、郑元善奏、南阳被围紧急。顾嘉蘅在城内协同守御。南阳府城。早已解围。该革员现在何处。著郑元善查明具奏。顾嘉蘅从前官声政绩如何。一并查奏。将此谕令知之。寻奏、遵查顾嘉蘅三任南阳。俱能讲求实政。轸恤民依。南阳解围后。该革员仍寓城内。现经调赴行营察看。报闻。　　

○又谕、谭廷襄奏、攻剿兰山县属匪围。收复多处。并请将办理淄川匪围不力各员惩办各摺片。兰山县属南乡一带。匪围甚多。为积年盗薮。该府现饬带队文武。办理内应。一面实力进攻。已将永泉等庄攻破。歼捦首要各犯数十名。办理尚属得手。此时兰山南乡。止余西疃层山两匪围。其势已孤。著即饬令在事文武。乘势埽荡。其费郯滕峄各县境内。伏莽尚多。亦宜迅督带队各员。次第剿除。毋稍姑息。至附近永泉等围之庄隖沙埠寥家屯等庄。郯境附近蓝山等围之赤土门石杭等庄。先因偪近贼巢。畏惧荼毒。不无通匪情事。现因官兵连次克捷。均缚献巨匪自赎。不能不予以自新。惟兖沂曹所属幅捻各匪。通贼窝盗。习成惯技。兵至则散而为民。兵去则又聚而为贼。此次兰郯境内之庄隖等处。难保不仍蹈故辙。且巨匪虽经缚献。仍难保无漏网余匪。潜伏各村。希图乘隙滋事。该抚务当督饬地方官实力查拏。以期净绝根株。不可稍存苟且了事之心。其蓝山青竹两围投诚降众。亦宜妥为驾驭。傥有始终反覆情形。即著随时剿洗。毋得稍事宽纵。致贻后患。淄川匪首刘得培盘踞城内书院。不令该管知县进城。即系踞城叛逆。匪徒翟雷等同时并起。将博山县属太和庄民团占踞。并将该县令樊文达于西河地方围困。随时西河庄攻破占踞。附近之西坪等处。均竖贼旗。是该处贼匪。平日党与甚众。一经起事。遂至到处四应。该抚陆续调派兵勇。驰往剿捕。即著严饬带队各员。就地歼除。不准迁延姑息。致令贼踪蔓延他处。山东各府属。因杜＜?乔羽＞办团不善。各团首聚众滋事。民强官弱。相习成风。已非一日。从前地方大吏。率多畏事姑容。隐忍不办。致奸民益无顾忌。此次淄川等县团匪滋事。若不速行剿洗。恐各县团匪闻风响应。益形滋蔓。谭廷襄务宜认真剿办。将首要匪犯悉数歼捦。以儆凶顽。傥因循贻误。惟该抚是问。知县李凤韶弃城逃避。署知府吴载勋撤勇回省。往返耽延。厥咎甚重。该抚所奏情形。恐尚不实不尽。仍著严切查办。毋稍隐饰。游击马秉阿有无畏匪不进情事。千总李鸿图是否与李凤韶一同弃城出避。并城内教职典史等作何下落。一并查明具奏。将此由五百里谕令知之。　　

○又谕、谭廷襄奏、攻剿兰山县属匪围。连次克捷。收复多处。歼捦首要各犯一摺。业经谕令谭廷襄督饬各该文武。乘势埽荡。次第肃清。僧格林沁有节制山东省军务之责。所有该抚办理攻克收复各匪围。是否确实。内应投诚各匪首。是否可靠之处。著即详查据实具奏。东省棍幅等匪。所在多有。其负嵎抗拒匪围。必须实力攻克。捣穴捦渠。俾各匪首知所震慑。悔罪投诚。方为可恃。不至留遗后患。转益蔓延。僧格林沁耳目较为近切。于该省情形。自必能详细也。谭廷襄原摺。著钞给阅看。将此由五百里谕令知之。　　

○西安将军托明阿因病解职。以镶黄旗蒙古都统穆腾阿为西安将军。　　

○以正黄旗汉军副都统明庆为镶黄旗蒙古都统。　　

○以山东兰山、郯城、攻克匪围。予知县长赓以直隶州知州用。并赏花翎。都司官锦堂蓝翎。余升叙开复有差。　　

○以山东淄川剿办团匪不力。革知县李凤韶、千总李鸿图职。并逮问。知府吴载勋、游击马秉阿、分别革职摘顶。仍戴罪自效。　　

○追予陕西在籍殉难都察院左副都御史前江西巡抚张芾于江西省城建立专词。谥文毅。　　

○癸丑。谕内阁、御史刘庆奏、荐举人材。应令分别声明。以备器使一摺。前因尚书罗惇衍奏荐举人材。宜认真慎保。当经降旨令大学士及各部院大臣、于平日真知灼见者。胪列事实。秉公保奏。兹据该御史奏称全材实难。贵在量能器使。用当其材。则可奏功。用违其材。亦足偾事等语。所奏不为无见。嗣后中外各大臣督抚于荐举所知。即将该员才所优为。或从前见诸施行。已著实效者。于摺内详细胪陈。将来次第录用。即就其人所长。授以职任。考其事功。傥所举之员。不能胜任。定将原保之大臣及督抚等、治以所举不实之咎。中外各大臣等务当各矢公忠。悉心遴选。讲求实际。毋采虚声。用副朝庭求贤若渴。量能授官至意。
  </div>
  <div class="pagination">
   <a href="清实录同治朝实录_page72.html">
    上一页
   </a>
   <span>
    ...
   </span>
   <a href="清实录同治朝实录_page68.html">
    68
   </a>
   <a href="清实录同治朝实录_page69.html">
    69
   </a>
   <a href="清实录同治朝实录_page70.html">
    70
   </a>
   <a href="清实录同治朝实录_page71.html">
    71
   </a>
   <a href="清实录同治朝实录_page72.html">
    72
   </a>
   <span class="current-page">
    73
   </span>
   <a href="清实录同治朝实录_page74.html">
    74
   </a>
   <a href="清实录同治朝实录_page75.html">
    75
   </a>
   <a href="清实录同治朝实录_page76.html">
    76
   </a>
   <a href="清实录同治朝实录_page77.html">
    77
   </a>
   <a href="清实录同治朝实录_page78.html">
    78
   </a>
   <span>
    ...
   </span>
   <a href="清实录同治朝实录_page74.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
