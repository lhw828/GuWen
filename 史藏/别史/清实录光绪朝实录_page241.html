<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 241 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 241 页/共 1316 页</h1>
    <div class="content">○浙江巡抚谭钟麟奏、台州土匪金满窜匿。现饬购线密捕。暨查勘甯海临海各县被水情形。得旨、著即饬属严拏金满等匪。务期弋获。毋任漏网。至被灾各户。查明后并著妥为抚恤。俾免失所。摺包　　

○又奏、闰月汛期。风潮猛烈。查勘三防险工共二千余丈。现在择要兴修。除提拨□山戊不□修外。于厘局筹款接济。以顾要工。报闻。摺

包　　

○命镇国公溥廉守护东陵。摺包　　

○以被劫受伤。赏朝鲜国译官卞春植银五百两。现月摺包　　

○乙未。以孝贞显皇后梓宫奉移山陵。前期遣官告祭奉先殿后殿。早事

　　

○谕内阁、惇亲王等奏、甲米到城时刻。请饬部酌核成例。以便遵行一摺。八旗关领甲米。自应催令米车迅速进城。惟据称各旗领米数目不同。天时长短。道路远近。亦有不齐。势难概令米车于巳午之闲全数进城。亦属实在情形。应如何酌量变通之处。著户部仓场衙门、参酌成例。妥议章程具奏。现月　　

○又谕、彭玉麟先后陈奏、请开两江总督署缺。并开巡阅江海差使各一摺。览奏情词恳切。自应俯如所请。准开两江总督署缺。至该侍郎巡阅江海有年。不辞劳瘁。整顿水师。深资倚任。仍著照旧巡阅。毋许推诿。刘坤一著即开缺。大学士左宗棠著补授两江总督。兼充办理通商事务大臣。刘坤一著俟左宗棠到任后。再行交卸来京陛见。现月　　

○谕军机大臣等、丁宝桢奏、野番劫杀洋人。现饬拏办等语。据称巴塘教堂司铎梅玉林。前往盐井。并未知会地方官照料。行抵核桃园。被三岩野番杀毙。劫去骡马箱只茶包。现派官兵。会同粮员土司等。赶紧缉捕等情。野番肆行劫杀。实属凶顽。著丁宝桢、托克湍、督饬派出官兵。并严檄该地方官等。务将滋事首夥各凶番。克日拏获。追赃给领。尽法惩办。不准稍涉迟延。致洋人有所藉口。别生枝节。将此由四百里各谕令知之。　　

○以拏获积年巨匪。赏四川管带安定营总兵何行保提督衔。　　

○丙申。上诣观德殿孝贞显皇后几筵前行祖奠礼。内记注　　

○遣官祭都城隍庙。　　

○以神灵显应颁四川彭县关帝庙扁额曰锦江普佑。阆中县张桓侯祠扁额曰威宣剑阁。随手　　

○谕内阁、前据给事中戈靖奏□□□尔□理藩院官吏句通。冒领恤赏等情。当经谕令理藩院查奏。兹据奏称遵将历年所办请领蒙古恤赏各案。咨由户部查覆。竟有未经办过之案。以印文印领赴部库请领银两。显有句通捏造情弊等语。著刑部提讯朱庆云。严切根究。如何与理藩院书吏句通舞弊。高振廷究系何人。务得确情。严拏惩办。领催崇林。著库伦办事大臣。迅速解京。归案审讯。镶白旗蒙古佐领崇惠。著听候传讯。现月　　

○又谕、丁宝桢奏、请将贪劣各员革职查办等语。四川署峨边厅通判候补通判姚建寅。藉修碉堡为名。肆行苛派。民怨沸腾。署名山县知县候补知县周纶翊。办事乖谬。声名狼藉。控案累累。且有藉端恐吓捐派等事。均著先行革职。提省查办。以肃官方。现月　　

○四川总督丁宝桢奏、懋功同知所属懋功、章谷、抚边、绥靖、崇化五屯。请于实缺州县中拣派管理。里塘、巴塘、拉里、察木多、西藏、后藏、六台粮员。请于实任同通州县中一体拣委。懋功同知。请专以实任知府同知直隶州三项拣委。并将定例三年期满。酌减一年。下部知之。摺包　　

○又奏、劝办积谷。现据禀报业经办理者。共一百一十余处。计共收仓谷五十五万石有奇。俟全数收齐。妥议定章。以为荒年救急之助。报闻。　　

○以缴完挪项。免已革四川盐茶道蔡逢年遣戍。　　

○以恃符玩法。革四川在籍知县孙临远等职。　　

○旌表孝女四川知县王昌瑛女又姑。节妇四川知县胡堃母陈氏。摺包　　

○赏京师外城各粥厂暖厂礼拜寺、暨城外粥厂暖厂米石。　　

○丁酉。上诣孝贞显皇后几筵前行辞奠礼。　　

○戊戌。孝贞显皇后梓宫发引。寅刻。上诣观德殿几筵前奠献。擗踊哀痛。奉移梓宫出观德殿。至宫门外升大轝启行。上步从。至景山后。祗候跪送。并豫诣东直门外大桥迤东祗候跪送。礼毕还宫。内记注　　

○以神灵默佑。普庆安澜。发大藏香十枝。交山东巡抚任道镕祗领。虔诣河神庙祀谢。并颁扁额曰百流归德。随手　　

○谕内阁、祥亨等奏、军台废员由配脱逃。请旨饬缉究办一摺。废员张润。胆敢由配脱逃。难保不潜行来京。著步军统领衙门、顺天府、五城御史、一体严拏。务获究办。现月　　

○谕军机大臣等。吴大澂奏、图门江东北岸荒地。请变通旧章。办理开垦等语。图门江东北岸一带荒地。与朝鲜仅隔一江。向禁私垦。吴大澂现拟变通旧章。招民垦种。著照所议行。即著礼部咨会朝鲜国王。此次开垦。系官为经理。饬令所属边界官勿生疑虑。并著铭安、吴大澂、督饬该管官吏。约束居民。毋得越界滋事。如有不遵。即行从严惩办。将此谕知礼部、并谕令铭安、吴大澂知之。现月　　

○己亥。以黄河安澜。发大藏香十枝。交河南巡抚李鹤年祇领。虔诣河神庙祀谢。新授江苏巡抚漕运总督黎培敬奏、盐阜一带。海潮为灾。派员筹款散放。并估筑冲塌圩堰。即令灾民力作。以工代赈。又奏、自清江王营镇起。至山东交界之红花埠一带。堰圩长堤。修建堡房。拨兵驻守。均报闻。摺包　　

○山西巡抚卫荣光奏、灾后引盐滞销。请将己卯纲奏销。援案展限四个月。以纾民困。允之。　　

○督办新疆军务通政使刘锦棠奏、请将监禁肃州之安集延胁从夷众。原供贸易者。遣归本国。被胁勉从者。酌发南八城各阿奇木伯克为奴。严加管束。从之。摺包　　

○以防河出力。予开归陈许道任恺二品顶戴。河北道陈宝箴优叙。以办理荒政各事确有实绩。予山西辽州直隶州知州马丕瑶以知府补用。摺

包

　　

○以办理清丈捐资出力。予山西绅士陕西试用府经历孙守恒以知县用。前浙江候补运判郭可观建坊。摺包　　

○赏銮仪卫恭请孝贞显皇后小昇轝校尉、及工部雇备夫役银。现月　　

○赏沿途恭请大轝直隶雇备民夫银。现月　　

○赏守卫景山内外护军营、及内务府三旗兵丁钱粮。现月　　

○赏修道步甲钱粮。现月　　

○庚子。出使俄国大臣曾纪泽奏、与俄国新定约章。互换日期。即将俄国盖印画押之条约正本。译妥赍呈总理各国事务衙门。又奏、在比德和福行宫。致递贺俄君即位国书日期。均报闻。摺包　　

○又奏、逆首白彦虎逋诛。已遵谕照会俄外部。令遵照成约。将该逆犯克日交过。俟接到覆文再行陈奏。下所司知之。摺包　　

○出使德义和奥国大臣李凤苞奏、进见奥君。致递国书日期。报闻。摺包　　

○辛丑。以神灵显应。颁河南卢氏县关帝庙扁额曰仁畅惠渥。城隍庙扁额曰祈年大有。直隶磁州龙神祠扁额曰沾洽时澍。并加河南密县白龙神封号。随手　　

○谕内阁、都察院奏、职妇骆张氏、遣抱以伊夫骆基贤被人诬害。刑逼成招等词。赴该衙门呈诉。已革江苏同知骆基贤诱奸民女一案。前据谭钧培审明定拟。奏请治罪。此次该妇所控各情。是否畏罪图翻。砌词妄控。著刘坤一提集全案。秉公研讯确情。据实具奏。抱告谢福。该部照例解往备质。现月　　

○浙江巡抚谭钟麟奏、甯海东乡沿海风潮暴发。淹毙棚民四十余人。此外黄岩、太平、临海等处。各报风灾。业经批饬查勘抚恤。得旨、著即饬属妥筹抚恤。毋任失所。摺包　　

○热河都统崇绮奏、口外马贼土匪夥众持械强劫。请仍照奏定章程。讯明后即行正法。下部知之。摺包　　

○命翰林院修撰曹鸿勋提督湖南学政。现月　　

○加赏沿途恭请孝贞显皇后大轝直隶民夫银。现月　　

○癸卯。以九月十七日孝贞显皇后梓宫永远奉安普祥峪定东陵。前期遣官告祭奉先殿后殿。早事　　

○以巡洋覆溺。予江苏盐城营外委杨遇宗优恤。摺包　　

○甲辰。谕内阁、巡视中城给事中安祥等奏、例给贫民棉衣钱文。查照旧章及上年办理成案。请饬发交实银一摺。现在天气渐寒。贫民无衣。情殊可悯。著照所请。仍准于内务府生息项下、发交实银三千六百两。如长芦银两尚未解到。即于广储司存项内先行垫发。分交五城赶紧散放。以示体恤。现月　　

</div>
    <div class="pagination">
<a href="清实录光绪朝实录_page240.html">上一页</a><span>...</span><a href="清实录光绪朝实录_page236.html">236</a><a href="清实录光绪朝实录_page237.html">237</a><a href="清实录光绪朝实录_page238.html">238</a><a href="清实录光绪朝实录_page239.html">239</a><a href="清实录光绪朝实录_page240.html">240</a><span class="current-page">241</span><a href="清实录光绪朝实录_page242.html">242</a><a href="清实录光绪朝实录_page243.html">243</a><a href="清实录光绪朝实录_page244.html">244</a><a href="清实录光绪朝实录_page245.html">245</a><a href="清实录光绪朝实录_page246.html">246</a><span>...</span><a href="清实录光绪朝实录_page242.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
