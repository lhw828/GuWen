<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 412 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 412 页/共 505 页</h1>
    <div class="content">○刑部奏、查明免句官犯。开单呈览。得旨、已革陕西候补参将卢淀标、已革东便汛把总于三即明刚、均著加恩减等发落。　　

○以故赛因诺颜公衔扎萨克头等台吉萨莽达巴达尔子乌尔津扎布袭职。　　

○以内阁学士宋晋充文渊阁直阁事。　　

○予奉天伯都讷伤亡佐领萨音布彦、甲兵海春、分别赏恤。如阵亡例。　　

○追予湖南岳州阵亡武生彭庆瑞赏恤加等。　　

○豁除湖南溆浦县被水冲没民屯田地赋额。上以岁暮祫祭太庙。自是日始、斋戒三日。　　

○丁亥。谕内阁、都兴阿、奕庆奏、详查陵工西堡泊岸。请先行挑浚保护一摺。据称西堡泊岸堤工。无论将来用土用石。其南岸河身。总须挑穵通畅。水归故道。方可得手。请饬单懋谦等前来工次。会勘办理等语。著单懋谦、恩承、于明春携带钱粮。驰赴工所。先行挑穵河道。就近会同都兴阿、奕庆、详加履勘。应如何酌用料件。以期稳固。泊岸如何镶埽。暂为保护。并工料运脚应需钱粮若干。通盘筹算。再行奏明办理。　　

○又谕、据绵宜奏、恭查恩诏条款。请将无误驿站各员奖励。并外郎刘霦等、前随文祥行营出力。据咨请奖等语。同治元年恩诏。因军兴以来。驿站劳苦。谕令各省督抚加意抚恤。并未令将出力人员奏请奖叙。此次绵宜牵混援引。遽行奏保。实属轻率。绵宜著交部议处。其请将前在文祥军营出力之候选州同外郎刘霦、候补驿丞庄永敬奖励之处。著该部议奏。寻吏部议、绵宜应照不应重例降二级留任。得旨、准其抵销。　　

○又谕、前因已革牧长卓金、呈控翼领乌林泰等克扣银两舞弊诬参等情。当交都兴阿审办。并因讨种地亩侵占牧厂之革兵张允和赴京投首。复饬解往盛京。归案审讯。兹据都兴阿审明具奏。此案翼领乌林泰、广荣等、于历年关领盐菜银两。滥行开销。实属不成事体。牧长广田、八十五、经管帐簿。不能阻止。亦难辞咎。乌林泰、广荣、广田、八十五、均著先行解任。交盛京刑部再行研讯确供。照例定拟具奏。已革牧长卓金、纠人抢去帐簿。形同无赖。前经奕榕奏参革职。并非捏参。至该革员查办厂地。有无营私情弊。并著盛京刑部一并审讯。革兵张允和讨领荒地。竟敢影射侵占。私开四千六百余亩之多。复于奏准封禁后。私开一千数百亩。尤属目无法纪。张允和并续行私开地亩之赵廷芝、穆信等、均著交盛京刑部照例科罪惩办。以儆刁健。卓金、张允和、先后呈控乌林泰等偷开厂地私收黑租各情。究竟有无其事。著锦州副都统于明春亲往详查履勘。奏明办理。至闭河底荒地。著仍遵前旨。照旧严地封禁。宽留界限。不准再议开垦。以重牧厂。　　

○谕军机大臣等、库克吉泰奏、剿捕盗匪。分别惩办。并捦获续起匪徒各摺片。匪犯庞小秃句结贼党。在朝阳县属之杨家店一带抢掠。张中险等匪。复在黑水转山子等处句结矿匪。结会抢劫。先后经官军捦获要犯多名正法。其庞小秃之侄庞三拐子。复招聚马贼在混登营子地方滋事。意图报复。亦经兵团剿捕。将庞三拐子等匪拏获。余匪败窜。即著库克吉泰饬令带兵各员。会同地方文武。赶紧将逃逸各匪悉数弋获。不准一名漏网。此次剿匪出力员弁。俟事竣后。准其择尤保奏。毋许冒滥。至设立练军。缉捕操防。均属分内之事。不得遽行奏请奖励。以示限制。将此谕令知之。　　

○以前任四川按察使杨重雅为甘肃按察使。　　

○以陕西剿办回匪土匪。肃清全境出力。赏提督刘声集、王云孚、金运昌、邓正峰、唐俊元、总兵官叶春兰、一品封典。道员魏光焘、胡光墉、都司贾凤章、二品封典。提督邓时益、章洪胜、总兵官周振南、张明进、副将贺卓吾、黄兴发、雷天源、喻先知、温宗秀、黄绪鸿、石茂林、王正和、苏得胜、段洲宝、易咸临、曾和荣、参将牟大成、李恒胜、李万盛、赵文海、王广越、徐亮、刘尚义、丁训士、张万金、李万有、郎永清、丁启发、刘定邦、黄承佐、颜禧承、毛正明、袁海寿、彭邦达、张清和、胡弼武、游击罗允谦、邵升堂、王盘、李长胜、田作仁、方庭万、张玉成、吕继祥、郭占元、段恒元、都司侯德明、魏宗武、何文继、殷绍礼、邵维常、陈凤鸣、朱义发、和得华、张可达、守备王玉林、巴图鲁名号。参将吴文斗等花翎。游击戴名彪等蓝翎。余加衔升叙开复有差。　　

○戊子。上以岁暮祫祭太庙。前期亲诣行礼。　　

○遣官祭太庙中殿。后殿。　　

○赏巴林郡王阿拉玛斯巴咱尔三眼花翎。命科尔沁贝子阿敏乌尔图在乾清门行走。　　

○朝鲜国使臣姜□□老等三人于午门外瞻觐。　　

○己丑。祫祭太庙。遣恭亲王奕?恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○遣官祭太岁之神。　　

○庚寅。上御保和殿。筵宴朝正外藩。科尔沁、喀尔喀、扎赉特、阿巴噶、土默特、敖汉、翁牛特、扎噜特、喀喇沁、苏尼特、归化城土默特、乌珠穆沁、克什克腾、巴林、察哈尔、王、贝勒、贝子、公、台吉、暨朝鲜正副使等。随文武大臣依次就坐。诸乐并作。上进酒。召科尔沁扎萨克图谢图亲王巴宝多尔济、喀尔喀亲王达尔玛、扎赉特郡王阿勒坦鄂绰尔、阿巴噶卓哩克图郡王刚噶尔伦布、土默特贝子索特那木色登、敖汉贝子达克沁、翁牛特镇国公永咙、扎噜特镇国公达瓦甯保、喀喇沁贝勒德木齐扎布、苏尼特郡王托第布木、归化城土默特辅国公格木丕勒多尔济、乌珠穆沁头等台吉堆代扎布、克什克腾扎萨克头等台吉毕玛拉吉哩第、巴林二等台吉色旺诺尔布、察哈尔三等台吉布尔呢巴达尔等、至御座前。赐酒成礼。　　

○奉慈安皇太后慈禧皇太后幸漱芳斋。侍午膳。　　

○酉刻。诣绥履殿慈安皇太后前行礼。平安室慈禧皇太后前行礼。　　

○谕内阁、丁宝桢奏、请将庸劣各员。分别惩处等语。山东候补知县余溥。才质粗浅。办事荒谬。候补知县茅光岳、不知检束。声名甚劣。均著即行革职。候补知县武勷、性情轻佻。难膺民社。著以府经历县丞降补。郓城县知县王之干、毫无阅历。办事粗疏。著开缺留省察看。遇有相当缺出。酌量补用。以肃吏治。　　

○谕军机大臣等、张廷岳等奏、库伦防兵待食孔亟。现在派员赴口。分起采运。请饬直隶总督饬属应付车脚等语。著李鸿章檄令口北道。转饬宣化万全二县。于该委员等到口采买米面齐备时。照例应付各起车脚。以利转运。将此谕令知之。　　

○以库伦襄办军务出力。赏员外郎惠升等花翎。通事官岑登等蓝翎。余加衔升叙有差。　　

○追予福建殉难道员孔昭慈于山东济甯州原籍建立专祠。　　

○是年。旌表孝子、直隶等省周柏林等六十三名。孝友、福建等省陈尚洙等四名。孝义、山西等省田富德等二十四名。孝妇、湖北等省张裕春妻崔氏等十八口。孝女、四川等省赵姑等三口。烈妇、直隶等省滕顺来妻齐氏等八十一口。烈女、山西等省于纯伦聘妻续氏等十二口。义夫、浙江省朱叔錞一名。义士、湖北省祝景富一名。义仆、江苏省裴如一名。守节合例、满洲马甲富明阿妻王氏等八十七口。蒙古马甲托克通武妻吴佳氏等五十九口。汉军马甲李国顺妻朱氏等三十五口。各省驻防闲散刘永发妻耿氏等一百七十七口。奉天等省周致广妻孙氏等二万三千三百六十九口。夫亡殉节、江苏等省徐墀妻顾氏等十八口。未婚守志、江西等省刘秋姑等四十九口。百岁寿民妇、江西等省封宏安等十三名口。五世同堂、山西等省张成玺等三十五家。六世同居、福建省施元寿一家。七世同居、河南省黄清廉一家。均给银建坊如例。　　

○会计天下民数谷数。除奉天江苏安徽福建云南广西陕西甘肃未经册报外。吉林等省通共大小男妇二万六千八百四万二十三名口。存仓米谷二百六十二万七千九十八石二斗四升三合三勺。


大清穆宗继天开运受中居正保大定功圣智诚孝信敏恭宽毅皇帝实录卷之三百二　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十年辛未。春正月。辛卯朔上诣奉先殿行礼。　　

○遣官祭太庙后殿。　　

○率王以下文武大臣诣慈宁门。庆贺慈安皇太后慈禧皇太后礼成。御太和殿受朝。作乐宣表如仪。　　

○诣大高殿寿皇殿行礼。　　

○御乾清宫。赐近支亲藩等宴。　　

○奉慈安皇太后慈禧皇太后幸漱芳斋。侍午膳。　　

○壬辰上诣钟粹宫问慈安皇太后安。长春宫问慈禧皇太后安至庚申皆如之。　　

○奉慈安皇太后慈禧皇太后幸漱芳斋侍午膳。　　

○谕军机大臣等定安金顺奏攻克王疃贼巢歼除首逆一摺。河西王疃贼巢。垒坚贼悍经金顺会同张曜、督饬将士奋勇进攻。叠败援贼兹复于上年十二月十三日攻克坚巢。先后歼毙逆酋多名。悍贼八九千名。于天寒饷绌之时。建此伟绩。甚属可嘉。王疃已下。其河西附近各堡。自应乘胜进攻著金顺会商张曜分军扼扎要隘一面调治受伤士卒整理器械先行筹办东北各堡。节节埽荡。至通昌通贵各堡。前据左宗棠奏马化漋投降后筹办抚局。并著金顺随时咨商左宗棠。如该堡回众阳奉阴违。仍著该署将军督兵进剿。毋稍迟回。致堕奸计。现在甯灵一带已无陕回踪迹。所有招集流亡拊循疮痍一切善后事宜必须实必任事之员认真经理。甯夏道府州县各官能否胜任。著左宗棠随时访察并遴贤能守令。将地方应办事务悉心筹画。止分良莠。不问汉回。务令彼此相安。毋任寻仇启衅。左宗棠前奏、余彦禄一股已缴械投诚。余彦禄亦受伤垂毙。并著左宗棠饬令刘锦棠等妥筹安插。毋令余烬复然余彦禄刻下究在何处。著即查明具奏。甘省北路军务得手恐败逃余匪乘隙肆窜。或西窜甘凉。或北出边外。著左宗棠穆图善。派兵分投截剿。并著定安督饬缠金磴口各军严密侦探遇贼即击毋稍松劲将此由六百里各谕令知之。　　

○以甘肃攻克王疃贼巢。提督张曜得旨嘉奖。并加赏云骑尉世职。赏署甯夏将军金顺黄马褂。副都统托云布副将李葆珠、一品封典。游击王明泰、董大成、崔家福、沉志高、杨寿山、陆国铎、都司乔凤友、陈友吉、守备胡治国、千总孙万林、巴图鲁名号。都司丁玉德等花翎余加衔升叙有差。予阵亡总兵官贾蕙山、汪德才、祭葬世职加等于原籍各建专祠总兵官胡在朝等十七员祭葬世职加等。　　

○缓徵直隶霸永清、高阳、天津、青静、海沧、吴桥、南皮、开、元城、大名、清丰、东明、长垣、丰润、柏乡、高邑、十八州县被水被旱被雹被虫地方本年上忙额赋。并展缓通、三河、武清、宝坻、蓟、香河、保定、文安、大城、新城、博野蠡雄安、河闲、献景、故城、东光、任邱、盐山、庆云、平乡、钜鹿、任、永年、肥乡、鸡泽、威、曲周、清河、南乐、隆、平甯、晋、深、饶阳、安平三十七州县歉收地方节年粮租暨民借仓谷。　　

○癸巳。高宗纯皇帝忌辰遣官祭裕陵。上诣寿皇殿行礼。　　

○谕军机大臣等、神机营王大臣奏、征兵出口援剿。应行筹备各项请饬实力举办一摺。口外用兵。米粮驼马柴薪帐房等项最关紧要。叠经谕令文盛、张廷岳等、妥为筹备。并令福济等设复台站。俾利师行。该将军等宜如何合力同心。认真经理。兹览神机营所奏。文盛于应办各事拘泥前奏不求变通之法。即如米粮一项。虽由口北道委员采买。究竟如何转运。该都统并未筹有办法。驼只一项。闻参领达密林扎布已向各处措借。言明每驼。酌给行粮。若有缺乏。赔补价值。该都统以价银甚多。不肯放给。致驼只不能应手官兵出口每人给驼一只。若不筹按站递换之方。必至长途疲乏。进退维谷该都统前奏、每台备蒙古包二十三架。现闻大者仅容十人。小者容三四人。亦须赶紧添置庶敷官兵栖止各等语。口外天气严寒。出征士卒。必应优加体恤。鼓其勇往之气岂可顾惜小费。罔恤兵艰著文盛、杜嘎尔、悉心商酌蒙古包驼马等项。如须雇赁。必当优予价银。并将驼马如有缺乏作何赔偿及分拨各台如何餧养之处。斟酌妥办。以期踊跃集事。并著拣派蒙古信服之人。勿拘以文法。令其办理驼马事件。以专责成。用过各款。准归军需项下作正开销。所有驼马锅帐粮石羊只柴薪水草等项。按台先为备齐。并另拨银数千两。交杜嘎尔携带前往。以备各项短缺之用。及雇觅蒙古向导之赀。此次出口各军未到乌城以前。均归杜嘎尔总统。所有未尽事宜。该副都统当随时筹画。与文盛详酌商办。总期援军直达乌城。不至半途阻滞。毋得以文盛职衔在前。意存推诿。摺内声称风闻察哈尔马队承领饷银。有每两官扣六分之事并著文盛杜嘎尔严查所属。有无侵冒军饷之员。据实参奏。推河以北台站系锦丕勒多尔济专责。且该参赞大臣管辖蒙古何至呼应不灵。乃为日已久。而台站迄未设复。致达尔济一军。阻于赛尔乌苏跋前疐后。傥因饷绌哗溃。锦丕勒多尔济自问当得何罪。著懔遵前旨。迅将应设台站一律设复。并将各台应备驼。马帐房等项筹备周全俾大军得以速进。毋再观望迁延。致干重咎。防守库伦之宣大官兵。因各马队不能西进。现在尚未出境。张廷岳、阿尔塔什达、亦岂得袖手旁观置之不问。至官军前赴库伦乌城后应需马匹并著福济、荣全、锦丕勒多尔济、张廷岳、阿尔塔什达等、宽为选备。如不敷用。即行设法劝捐。以备乘骑。毋稍迟误。察哈尔库伦乌里雅苏台相距虽远。然既同办一事即应通力合作察哈尔吉林黑龙江各队官兵。或由赛尔乌苏径达乌城。或绕由库伦赴乌。无论何路行走。总以迅速前进为是。该将军大臣等当以大局为重。彼此设法商办。以期援兵早达捍卫边陲。傥敢自分畛域。不顾大局。任令官兵濡滞道途。以致贻误戎机。惟福济、荣全、锦丕勒多尔济、文盛、杜嘎尔、张廷岳、阿尔塔什达是问。懔之慎之。原摺均著钞给阅看。将此由六百里各谕令知之。　　

○甲午上诣时应宫拈香。　　

○御紫光阁。赐蒙古王、贝勒、贝子、公、额驸、台吉、暨朝鲜使臣呼图克图等宴。并赏赉有差。　　

○以神灵显佑颁科布多河神庙扁额曰绥边泽洽。　　

○谕军机大臣等、奎昌等奏遵旨筹办情形一摺前据福济等奏棍噶扎勒参现有兵勇六百余名已咨令统带来乌当谕令妥为驾驭现经奎昌等与之面议。将在途之兵七百余名及索伦一百十余名。均存留用。其余续调各项兵丁。令其停止该呼图克图所部到乌后人数既多。又皆不谙纪律。深恐滋生事端。著福济、荣全、锦丕勒多尔济懔遵前旨妥为驾驭。如不能得力。应如何设法遣撤之处。并著妥慎办理。毋令扰害地方。该呼图克图要求无厌。非有大军前往镇压。恩威并用。恐不足以资控制。此时察哈尔等处马队。必须迅速前进或由赛尔乌苏径达乌城。或绕由库伦赴乌著福济、荣全、锦丕勒多尔济、文盛、杜嘎尔、张廷岳、阿尔塔什达、懔遵昨日谕旨。速筹办理至大军遄行尤非速复台站不可。若不赶紧设立。并将驼马帐房等项。豫备齐全。致误师行。必惟锦丕勒多尔济是问。至福济、荣全、前奏、乌城失陷时。家属等殉难。及从前塔城失陷时。荣全家属殉难各情。著奎昌、文硕、查明奏请旌恤。将此由六百里各谕令知之。　　

○以故土尔扈特扎萨克贝子乌尔图那逊子二等台吉精密特袭爵。和硕特扎萨克头等台吉齐默特车林子克什克布彦袭职。　　
</div>
    <div class="pagination">
<a href="清实录同治朝实录_page411.html">上一页</a><span>...</span><a href="清实录同治朝实录_page407.html">407</a><a href="清实录同治朝实录_page408.html">408</a><a href="清实录同治朝实录_page409.html">409</a><a href="清实录同治朝实录_page410.html">410</a><a href="清实录同治朝实录_page411.html">411</a><span class="current-page">412</span><a href="清实录同治朝实录_page413.html">413</a><a href="清实录同治朝实录_page414.html">414</a><a href="清实录同治朝实录_page415.html">415</a><a href="清实录同治朝实录_page416.html">416</a><a href="清实录同治朝实录_page417.html">417</a><span>...</span><a href="清实录同治朝实录_page413.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
