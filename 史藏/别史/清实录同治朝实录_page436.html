<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 436 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 436 页/共 505 页
  </h1>
  <div class="content">
   ○缓徵直隶庆云、肥乡、定、三州县被水地方新旧粮租。并减免差徭。　　

○辛丑。谕军机大臣等、左宗棠、穆图善奏、附省各营剿贼获胜情形。穆图善奏、派兵扼扎柳林沟各摺片。甘肃附省一带。时有贼匪窜扰。经各路防军随时雕剿。叠有斩捦。不至蔓延为患。现届严寒。河冰冻结。深恐贼匪伺隙纷乘。仍著左宗棠、穆图善、檄饬防军勤加侦探。遇贼即击。毋得稍涉疏懈。渡洮各营。已攻克三甲集。进规大东乡。该处贼悍巢坚。山径错杂。我军深入。尤宜稳慎进取。方免疏失。穆图善准左宗棠知照。东路空虚。前敌无兵可拨。因派总兵李佑清统带三营。扼扎柳林沟。遏贼旁窜。惟省城密迩巨寇。兵力仅有六营。实属不敷分布。曹克忠接统淮军。前赴肃州一带。须由兰州省城经过。如届时河州尚未攻克。即著该提督会商穆图善。或将所部分扎省城附近各隘。腾出穆图善之兵。前往省外各要隘分布。似于防剿两有裨益。该提督当迅速拔队起程。相机筹办。毋误机宜。省防紧要。仍著穆图善就现有兵力妥为布置。务臻周密。将此由六百里谕知左宗棠、穆图善、并传谕曹克忠知之。　　

○又谕、王文韶奏、湘省地方军务大概情形一摺。湖南方。目前虽属平静。惟近年以来。会匪屡次窃发。根株未净。各省遣回湘勇。游手徵逐。亦难保不生事端。所有清厘保甲整饬团练各事宜。该署抚务当督饬各该地方文武。会同绅士实力办理。以清伏莽而消隐患。不可视为具文。有名无实。援黔各军。攻克螃蟹老巢后。正在得手。著王文韶遵照前旨。督饬龚继昌等。由清江南北两岸节节进攻。会合黔军。迅埽逆氛。毋稍松劲。李瀚章刻下计可抵湘。其地方军务一切紧要机宜。及减援增防应如何酌量变通之处。即著会同王文韶筹画布置。务臻妥协。将此谕知李瀚章、并传谕王文韶知之。　　


大清穆宗继天开运受中居正保大定功圣智诚孝信敏恭宽毅皇帝实录卷之三百二十四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十年。辛未。十一月。壬寅。谕内阁、荣全奏、大员不胜边疆之任。请旨另＜??闲＞一摺。科布多帮办大臣文硕于所属台站。并不实心整饬。前据该大臣知照荣全。乌梁海各台业经安设。乃沿途仍复阻滞。似此空言塞责。毫无实济。实属有负委任。文硕著即行开缺。交部严加议处。　　

○谕军机大臣等、荣全奏科属台站阻滞。设法前进。减调后路大兵。请饬催金顺等赴任各摺片。此次荣全前赴伊犁。关系西北大局。经过各台站。宜如何豫筹周备。俾利遄行。乃文硕空言敷衍。毫无实济。致荣全行抵乌梁海头台。即已阻滞。实堪痛恨。本日已将文硕开缺。并授保英为科布多帮办大臣矣。现在荣全阻于察库尔泰台。未能前进。常顺身任科布多参赞大臣。责无旁贷。著即将乌梁海迤西各台迅速设复。并著保英迅赴新任。与常顺会商妥办。傥荣全及各官兵因台站梗塞。贻误事机。恐常顺、保英、不能当此重咎也。科城筹办一切。常顺等务与乌里雅苏台将军等悉心会商。以期彼此联络。声息相通。前因荣全需兵甚急。叠催杜嘎尔饬令吉尔洪额、讷苏肯、迅速拔队前进。本日览荣全所奏。是该副都统咨照荣全各情。均属空言搪塞。并无起程确期。实属不知缓急。杜嘎尔著交部严加议处。仍著该副都统懔遵叠次谕旨。迅饬吉尔洪额等克日起程。星驰前进。毋再观望迁延。荣全因科城驼只。仅敷官兵五百名裹带之需。拟将讷苏肯所带吉林官兵五百名。即用科城存驼前进。至吉尔洪额所带黑龙江官兵五百名行至科城后。由该城参赞大臣等设法送至哈密。交景廉调遣。规取乌噜木齐。自系因驼只不敷起见。惟荣全兵力甚单。应否设法仍令吉尔洪额一并赴伊。抑或于乌科两城暂扎。随后调往。或拨至景廉行营。著荣全斟酌情形。并咨商景廉分别办理。所有荣全粮饷转运及后路一切事宜。著金顺、奎昌、多布沁扎木楚、常顺、保英、认真经理。傥有贻误。必惟该将军等是问。乌城事机紧要。金顺务当赶紧部署。速赴新任。以重职守。图库尔前已告病开缺。索伦领队大臣。本日已＜??闲＞放额尔根巴图。著荣全即饬该员将苇塘子索伦人众妥为抚辑。以安其心。富和已放塔尔巴哈台。参赞大臣。应令驻扎何地以资钤束。并料理官兵前进。及转运粮饷军械之处。著荣全与富和会商办理。至巴燕岱、锡伯、察哈尔、厄鲁特、各领队大臣员缺。即著荣全于派往之沙克都林扎布等数员到伊后。择其人地相宜者奏请＜??闲＞放。将此由六百里各谕令知之。寻兵部议。杜嘎尔照捏词蒙混降一级调用例上加等。降二级调用。系私罪不准抵销。得旨、著加恩改为革职留任。　　

○又谕、景廉奏、变通饷路。亲赴巴里坤筹办事宜。文麟奏、派兵随同西征。并筹办防务各一摺。师行粮随。必须豫为筹画。景廉拟带头起官兵驰赴巴里坤。设法采买军粮。并于巴里坤迤西安设台站。著即会商伊勒屯等妥为办理。一俟办有头绪。即当督催后起官兵迅速前进。乌噜木齐奇台古城等处。自变乱后。户民流寓敦煌者甚多。景廉现已晓谕该户民等。如有愿回原籍者。准其随营西进。并拟将来发给牛具籽粮。俾资生业。酌量升科。择其精壮者入营训练。著即照所拟。随时相机筹办。景廉所部靖边各营。兵力尚单。文麟已派孔才带领威仪前军马队一营。随同西进。并拟将新收定西镇西等营弁勇。统归景廉节制调遣。此项民勇。不为贼匪所煽。颇知顺逆。第乌合之众。未必能谙纪律。景廉由奇台一带前进。务宜察看情形。妥筹驾驭。俾其踊跃用命。以资联络。肃州贼匪屡次出关窜扰。安敦玉等处势甚紧迫。景廉所部张玉春三营。现既调令西行。愈形空虚。前谕成禄先派数营前赴嘉峪关扼扎。著仍遵前旨。赶紧派往。扼贼出窜之睡。一俟徐占彪抵肃后。成禄即当拔队出关。毋稍迟滞。徐占彪现已行抵何处。著左宗棠催令星速到防。俾成禄得以早日成行。哈密一带防守。及景廉后路转运各事宜。著文麟熟筹妥办。毋稍贻误。安西关系紧要。并著檄饬该州协调集户勇。协同防守。一面派员前往募勇扼防。以壮声势。前拨直隶等省专解巴哈两城饷银三十万两。半年之久。解到无几。刻下哈密军务紧要。需饷急迫。著户部查明应拨哈密之饷。速为催解。以资接济。景廉请将四川等省协饷。改由察哈尔转解。本日已谕令各该督抚并察哈尔都统照办。此项饷银解到时。仍著景廉、成禄、分别动用。将此由六百里各谕令知之。　　

○又谕、前因户部奏拨景廉成禄军饷。当经谕令四川每月拨银一万数千两。湖北陕西每月各拨银数千两。解交成禄景廉军营。其专协之款。四川欠银六十五万两。山东欠银十九万五千两。山西欠银五万五千两。河南欠银四万四千两。并谕吴棠等迅速解甘。转饬道员萧宗干解交景廉等应用。又户部续拨山东地丁银五万两。谕令丁宝桢迅解成禄军营。兹据景廉奏、现在甘肃平番一带。皆有贼踪。而肃州回匪。复出关窜扰。道路依然梗阻。请饬暂行改道转解。以便与成禄分别支用等语。著照所请办理。所有此次四川山东山西河南专协欠解景廉成禄军饷。除业由道员萧宗干解运并专拨成禄军饷银五万两外。其余未解之款。及四川湖北陕西应解月饷。著李瀚章、吴棠、李鹤年、丁宝桢、鲍源深、蒋志章、郭柏荫、文彬、即将各该省应解景廉成禄饷银。暂行解至察哈尔。转解景廉军营。俟驿路疏通。再由甘省运解。额勒和布、庆春、于各该省饷银到时。即行派员转解景廉军营。毋稍迟误。将此由五百里谕知李瀚章、吴棠、李鹤年、额勒和布、庆春、丁宝桢、鲍源深、蒋志章、郭柏荫、并传谕文彬知之。　　

○以镶蓝旗汉军副都统富和为塔尔巴哈台参赞大臣。记名副都统保英为科布多帮办大臣。赏二等侍卫额尔根巴图头等侍卫。为伊犁索伦领队大臣。　　

○赏记名海关道志刚副都统衔。署乌里雅苏台参赞大臣。　　

○以扎哈沁、和硕特、土尔扈特、等旗办理台站出力。予笔帖式锡拉布等升赏有差。　　

○追予山东泰安等处阵亡殉难举人贾公策等绅民妇女四千九百三十四名口分别旌恤如例。并予建祠。　　

○追予湖北节年阵亡殉难武生吴德师等绅民妇女九十二名口分别旌恤如例。　　

○旌表守正捐躯直隶阜城县民张太东妻刘氏。　　

○癸卯。以广东剿办高明等处客匪出力。赏都司江志等花翎。千总李元亮等蓝翎。余加衔升叙开复有差。　　

○甲辰。谕内阁、曾国藩奏、查阅各营官弁。分别举劾。开单呈览一摺。所举之吴淞营参将郑云祥、掘港营游击周鼎、抚标中军参将韩晋昌、提标中军参将王幼山、扬州营参将朱元松、盐捕营都司曾德麟、徐州镇标中营守备赵光宗、署宿迁营游击刘鹤年、参将邹光前、宿迁营守备吴蔼臣、署江甯城守协副将郑龙彪、副将田恩来、著曾国藩存记。遇有缺出。不论班次酌量保奏升补。苏松镇中营游击华封、南汇营都司安殿魁、掘港营守备钱秉直、年力就衰。均著以原官勒令休致。提标右营守备丁仁麟、气力软弱。著即行革职。江阴营守备许先传、举动迟钝。著以原官勒令休致。洪湖营都司王文治、志气昬惰。苇荡左营守备王鸿业、贪鄙龌龊。署淮扬右营中军守备孙耀、心地糊涂。遇事粗率。南汇营千总张朝佐、年老力衰。提标左营把总徐荣标、伦常乖舛。干预词讼。奇兵营把总曹安邦、提标左营把总鞠华江、提标中营外委夏成荣、扬州营额外张联魁、差操懈惰。均著即行革职。另片奏、请将劣迹昭著各营员分别革职降补等语。庐州营都司陈兆鸿、强很贪鄙。有玷官箴。著即行革职。金山营游击虎昆扬、营伍废弛。难期振作。著开缺以守备降补。　　

○以太常寺卿程祖诰为宗人府府丞。　　

○改派通政使司副使承继稽察卢沟桥煮赈事宜。　　

○乙巳。谕军机大臣等、前因袁保恒奏西征全军。盼饷甚亟。恳请速筹拨济。并请借拨洋税。当交户部速议具奏。兹据该部奏称、西征全军一月满饷。需银六十万两。各海关六成洋税。本为解充京饷之需。屡经各省截留。势难再行指拨。各省欠解西征饷银甚钜。现拟援照上年成案。仍从积欠最多之省。酌量提拨。河南江苏湖北各提银八万两。浙江福建四川广东各提银五万两。山东山西安徽湖南各提银四万两。共成六十万两之数等语。即照所议。著各该督抚严饬藩司。迅速如数筹拨。限于年内解交西征粮台。以应急需。现在渡洮官军。正在得手。饷需自刻不容缓。傥各该省逾限不解。即由左宗棠查照同治八年八月奏案。指名严参。其余各省关应协月饷。并著各该督抚饬令按月筹解。不准拖延。其以前积欠各饷。仍著陆续筹解。俾资接济。将此由五百里谕知曾国藩、瑞麟、左宗棠、文煜、李瀚章、吴棠、李鹤年、何璟、英翰、杨昌浚、王凯泰、丁宝桢、鲍源深、郭柏荫、并传谕文彬、王文韶、袁保恒知之。　　

○山西巡抚鲍源深奏甫经到任。请将本年大计展限办理。从之。　　

○丙午。以乌喇特、阿毕尔米特、等旗地方剿匪出力。赏委参领全奎等花翎。笔帖式德善等蓝翎。余加衔升叙有差。　　

○以察哈尔官军剿办沙漠窜匪出力。予协领讷苏肯以副都统＜??闲＞放。余加衔升叙有差。　　

○丁未。谕内阁、前因四川酆都县知县徐浚镛、于江水进城时。先行远避。置难民于不顾。当将该员革职查办。兹据吴棠奏称、查明上年六月闲江水陡涨。酆都城内居民。无路走避。徐浚镛先自封船。带印携眷登舟。迟至数日。始雇备船筏。救出难民数十人。遗民逃生不及。亦有溺毙等语。已革酆都县知县徐浚镛。于水涨进城时。辄先登舟出避。并未救护灾黎。以致民多溺毙。实难辞咎。徐浚镛前已革职。著永不叙用。以为玩视民瘼者戒。　　

○谕军机大臣等、前因曾璧光奏广东湖北湖南四川奉拨协饷。均因本省有事。未能解黔。请饬改拨。以符定数。当令户部速议具奏。兹据奏称、现在各省同一支绌。若将四省从前酌定之饷。尽数改拨。实系无款可筹。况协黔饷内。湖南早经减解。广东湖北为数无多。请旨饬催等语。所有原拨湖北及山东福建江苏月协黔饷各二万两。原拨湖南广东及两浙东海关九江关月协黔饷各一万两。著各该督抚督饬藩司运司监督等。按月如数筹解。毋稍延缓。黔军防剿。正当吃紧。傥因饷需缺乏。贻误戎机。恐该督抚等不能当此重咎也。川省连年灾歉。其援黔各军。本有该省应解协饷。再将另拨协饷一律责令报解。诚恐力有未逮。著截至同治十年十月。将川省按月协黔的饷一万两暂行停止。即自同治十年十一月起。著杨昌浚在两浙盐课盐厘项下。于月协黔饷一万两外。按月再加解一万两。以符原拨十四万之数。至解饷奖叙。户部无从悬揣。嗣后各省筹解黔饷。著曾璧光于年终详查。何处解清。何处解过几成。何处分毫未解。奏明请旨分别劝惩。以昭核实。原拨协黔月饷十四万两内。广东仅一万两。据该抚奏称广东月协二万两。有无错误。抑另有添协。著曾璧光查明具奏。刘坤一当懔遵前旨。除新拨关饷一万两按月批解外。迅速提拨实银五十万两。限于年内埽数解黔。不准再涉迁延。将此由五百里谕知曾国藩、瑞麟、文煜、李瀚章、吴棠、何璟、丁宝桢、王凯泰、杨昌浚、刘坤一、郭柏荫、曾璧光、并传谕文彬、王文韶知之。　　

○又谕、传谕广东提督张曜。张曜奏、剿办窜匪情形一摺。提督李葆珠等于九月初六等日。在红沙梁井泉墩地方。叠次击贼获胜。西甯等处回匪六七百人。从乌喇特旗掳掠而归。复经李葆珠等率队剿击。逸贼遁向镇番西南。另股窜匪。扰及中卫及甯夏县属境。经张曜督队迎剿。均有斩捦。剿办尚为奋勉。陕回麕集西甯大通一带。四出剽掠。柳林湖素为产粮之区。连年被扰。现经张曜抽调两营添扎。以厚兵力。即著饬令该官兵等严密防堵。遇有贼匪窜近。即行实力歼除。不可稍有疏虞。其甯夏一带地方。著该提督将防剿事宜。随时相机妥办。以副委任。　　

○河东河道总督乔松年奏甫经到任。请将本年大计展限办理。从之。　　

○戊申。谕军机大臣等、前据景廉奏筹画进兵。请饬添拨马队。当经谕令穆图善酌量分拨。兹据穆图善奏称、存营马队官兵仅一千二百余名。均已分途扼扎。现当进剿河州。各处要隘。亟需扼堵。势难再行抽调等语。所奏自系实在情形。穆图善既无马队可拨。荣全前奏吉尔洪额所带黑龙江官兵五百名。由科城设法送至哈密。交景廉调遣。已有旨谕令荣全酌度办理。如景廉军营。必需此项马队。即著会商荣全酌调前往助剿。西征粮台拨解景廉饷解十万两。已有六万两由兰州起程前进。其余四万两。俟解到兰州时。著穆图善催趱护送。迅解景廉军营。以应急需。将此由五百里各谕令知之。　　

○以陕西布政使翁同爵为巡抚。前任河南按察使谭钟麟为陕西布政使。　　

○予故陕西巡抚蒋志章祭葬如例。　　

○追予广东从化殉难知县李福培谥刚烈。湖北省城殉难知县王恩绶谥武愍。　　

○旌表守正捐躯江苏宜兴县民陈青三妻万氏。　　

○己酉。谕内阁、镶黄旗满洲奏、承袭恩骑尉世职。请旨办理一摺。据称该旗世袭恩骑尉一缺。现应拣选富绵拟正。该员现任贵州知州。可否仿照各省驻防调取来京承袭等语。富统所出恩骑尉一缺。即著该旗奏请承袭。富绵著无庸调取。嗣后外省官员。遇有恩骑尉及云骑尉世职应行承袭之处。即照此次谕旨奏请承袭。俟该员因公来京。或例应引见时。再由该旗补行带领引见。以示体恤。　　

○谕军机大臣等、各省藩臬两司。有用人理财察吏安民之责。必须通达治理。廉正有为。方能称职。前已谕令各直省督抚留心访察。据实密保。其现任两司中。如有阘茸不职者。亦岂可令其尸位旷官。致滋贻误。广西布政使康国器、按察使佛尔国春、能否胜任。著刘长佑确切查明。据实具奏。毋稍迁就。将此谕令知之。　　

○又谕、李鸿章奏、请饬催新授藩司迅速赴任等语。前有旨将孙观＜??闲＞放直隶藩司。直隶地方紧要。政务殷繁。各属被灾地方。亟须加意抚绥。来春总督应驻天津。保定一切公事。尤赖藩司经理。著瑞麟传知该员务于开春后即行雇搭轮船。由海道迅速赴任。毋稍迟延。将此谕令知之。　　

○又谕、李鸿章奏、请饬闽省采购米石解津。接济春赈一摺。直隶被水灾区较广。叠经筹款抚恤。刻下天津河间低洼之处。积水未涸。二麦已补种不及。来春青黄不接。穷民生计维艰。且前次截留采办米石。所余无多。自应先事豫筹。著文煜、王凯泰、迅速采购闽米四万石。或由闽厂官置轮船。或酌量添雇商船。分批赶运。务于来春开河时解赴天津。俾资接济。毋稍迟误。将此各谕令知之。　　

○又谕、刘长佑、冯子材奏、官军攻克旧街逆巢。首逆就捦一摺。逆首苏帼汉股匪。麕聚广安。经瑞麟、刘长佑等、各派官军协同围剿。先将旧街贼巢攻克。乘胜追杀。直抵海甯。苏逆携其养子亚邓、暨悍匪数人突奔东兴。为官军弋获。东路渐清。此次出力各员。准由冯子材查明存记。汇案请奖。苏逆既经弋获。是否解至广东正法。仍著刘长佑等详细具奏。该逆养子亚邓现在潜逃。漏匪张侍灦、亦败窜十万山中。余党纷纷逃回东界。亟须速行摉捕。悉数捦获。净绝根株。著瑞麟、刘长佑、冯子材、分饬派出各军实力摉拏。以消边患。西路琼北二山股匪。并著刘长佑等饬令刘玉成等军。认真会剿。迅殄逆氛。将此由四百里各谕令知之。　　

○展缓吉林珲春等处歉收地方应徵仓谷。　　

○庚戌。以詹事府少詹事马恩溥为詹事。　　

○辛亥。谕军机大臣等、乔松年奏、豫筹来年修守。请添拨节省防险银两一摺。据称黄河南北两岸各厅。工程紧要。来岁修守事宜。必须豫筹布置。方不至临时掣肘。现在额款不敷。请于历年节省防险银两内添拨银二十六万两。南岸各厅。分给十四万两。北岸各厅。分给十二万两等语。著照所请。于历年节省项下添拨银二十六万两。由河南巡抚督饬藩司。于年内先拨四成。以便采购料物。其余六成。务于春汛前拨发。俾资接济。乔松年务当督饬该道厅等核实动用。总期工坚料实。不得稍涉虚糜。将此各谕令知之。　　

○又谕、杜嘎尔奏、调赴伊犁官兵起程日期。豫筹台站事宜。并请饬部拨饷各摺片。讷苏肯所带吉林官兵五百名。经杜嘎尔饬令十二月初六日起。分队起程。吉尔洪额所带黑龙江官兵五百名。亦令豫筹驼只前进。据称该队现由克克伊尔根起程。必须由乌兰察布盟所属台站经过。方能行至济斯洪果尔地方。各该台站应备一切支应。著杜嘎尔与定安、富勒珲、额勒和布、庆春、咨商办理。务当豫筹周备。俾利遄行。其乌里雅苏台所属台站。并著金顺、奎昌、多布沁扎木楚、一体筹办。傥该官兵未能前进。查明在何台阻滞。必惟该管之将军都统等是问。其毡房柴草等项。并著定安、富勒珲、行令管站之四子部落王等宽为筹备。俾资接济。荣全前奏吉尔洪额所带黑龙江官兵五百名。由科城设法送至哈密。交景廉调遣。曾有旨谕令荣全与景廉会商办理。著荣全懔遵本月二十二日寄谕。与景廉斟酌情形。调往助剿。杜嘎尔因所部官兵饷项不敷。请饬部拨银五万两。著户部照数拨给。杜嘎尔行营饷银。前据李鸿章奏未便由。内地派员遥为经理。此项饷银。著户部知照顺天府解赴察哈尔都统衙门。由杜嘎尔派员领取。以供支放。该副都统现因贼已远遁。拟将官兵移于四子王游牧屯扎。惟逆踪来去无定。仍当勤加侦探。何路有贼。即著派兵驰击。不得株守一隅。致滋贻误。将此由六百里各谕令知之。　　

○壬子。谕内阁、前因醇郡王奏属员被参冤抑等情。当派御前大臣军机大臣将桂祥乌什哈互禀一案。会同审讯。旋据讯明大概情形。并究出大员授意说合。先后降旨将桂祥等分别解任革职。并将达明阿一并解任质讯。兹据王大臣等审明定拟具奏。此案正蓝旗满洲协尉乌什哈、因巡缉地面。辄令各甲喇裁兵拨饷。自雇壮丁。又令各甲喇扣存银两。豫备垫道差使。虽无入己情事。实属因公科敛。乌什哈著即行革职。步军校宝祥等各拨给乌什哈饷银。并扣存豫备垫道银两。均有应得之咎。宝祥、苏清阿、成明、双奎、奎鉴、均著交部议处。左翼翼尉桂祥于办公银两。辄先行作价报销。随后始陆续换银。致与原报钱数不符。又扣存廒脚银两。擅自改用市平。虽所存各款。均无侵吞入己情事。实属办理含混。桂祥著交部议处。已革步军校联兴等、经管帐目。亦不应随同含混。联兴、桂澄、均著开复暂行革职处分。仍交部照例议处。醇郡王摺内所称右翼总兵达明阿、贪秽无行。以乌什哈为线索各节。虽事无质证。惟达明阿授意文秀。令向桂祥开导。显系有意弥缝。且既降旨明白回奏。犹复饰词掩盖。尤属非是。著交部严加议处。步军统领存诚、虽无偏袒属员授意说合确据。惟于乌什哈擅自科敛。桂祥报销含混各节。失于觉察。迨既经互控。迟至四月之久。始行奏交刑部。其为意存消弭。亦可概见。左翼总兵荣禄、同办一事。亦难辞咎。存诚、荣禄、均著交部议处。右翼翼尉文秀、经达明阿属令向桂祥劝解。副翼尉富森布、委翼尉广忠、左翼副翼尉凤祥、随同相劝。均有不合。著交部分别察议。至乌什哈禀揭桂祥之件。步军统领衙门司员、先回步军统领。阅数日始回左右两翼总兵。实属迟延。著查取职名交部议处。刑部于桂祥乌什哈互控各节。并未审有确供。其奏参桂祥辄入朝房递呈。尚无不合。应无庸议。醇郡王令桂祥具禀呈递。系由桂祥未将被控实情回明。且因该员派往军营差使紧要起见。所有自请处分。著加恩免其置议。桂祥具禀呈递。亦系恐误军营要差起见。情尚可原。所有刑部原参处分。著该部即行撤销。醇郡王所请桂祥俟案结后仍赴军营之处。著该部于覆奏桂祥处分时。再行声明请旨。寻兵部议、达明阿请即革职。桂祥降三级调用。存诚、荣禄、均降一级调用。得旨、存诚、荣禄、均著加恩改为革职留任。达明阿著照部议革职。桂祥著降三级调用。仍遵前即赴伊犁交荣全差委。　　

○又谕、都兴阿等奏、已革协领带队未能振作。官差疏懈一摺。已革协领毓昌经都兴阿等派令前往孤山剿办贼匪。乃该革员任令匪徒来去自由。并不随时剿捕。实属不知振作。迨都兴阿等将该革员撤回。又不入署销差。迟至旬余。始行具禀请假。尤属任意疏懈。毓昌本系革职之员。前经都兴阿等奏请赏还副都统衔花翎。著仍革去副都统衔。拔去花翎。不准留营。以示惩儆。孤山聚匪不少。著该将军迅速派队前往剿捕。毋任该带兵官粉饰迁延。自干重咎。　　

○又谕、淮安关监都舒麟奏、运铅委员欠缴银两。请饬追缴等语。江苏候补同知直隶州知州朱桂生、候补知县朱应江、湖北候补知县方殿元、解运京铅。行抵淮安大关。经舒麟照例查验。该委员等抗不遵照。其单开木植等货。应纳淮宿二关正税及船料等银七百十四两零。亦未完交。税课自有定章。岂容任意延宕。著两江总督督饬藩司。勒令该委员等将欠缴税银如数完缴。毋许抗欠。嗣后各省运解官物。若有多余及别项货物。务令遵例即时纳税。船料一项。并令船户完纳。傥再违抗。即由监督查明奏参。以重税课而儆效尤。　　

○谕军机大臣等、奕榕奏、缉获著名盗首。并捏报获犯要功之署经历请旨查办各摺片。据称奉省积年盗首刘疤拉脖子。经守备衔刘鸿恩在昌图所属营城子屯地方访获。正在押解送省闲。即经署昌图八家镇经历余文凤、带役接护解送该厅。并据该处乡约及原拏刘疤拉脖子孙桂芳等、均称解送该犯。行至营城子附近地方。即被余凤文率领差役抢去等语。刘疤拉脖子一犯。既经刘鸿恩拏获。何以余文凤竟敢率领多人将该犯抢去。虚实均应彻底根究。即著都兴阿等确切查明。据实具奏。并将该犯审明后即行正法。未获之乌痣李及漏网匪党。仍著都兴阿、奕榕等、严饬奉吉两省派出员弁。一体严拏务获。毋任兔脱。所有获犯出力之刘鸿恩、著准其先行奏请奖叙。以示鼓励。将此各谕令知之。寻都兴阿等奏、遵查刘鸿恩越境购线访拏。因驻扎太远。驰至时。该犯已先一日被获解送。为余文凤所得。并非攘夺要功。报闻。　　

○又谕、奕榕奏、副都统缉贼伤亡。请将不能接应之委参领惩办等语。吉林阿勒楚喀所属拉林界二道沟地方。有马贼李万银等语党肆扰。经记名副都统常在带兵前往剿捕。击毙贼匪多名。以后路无兵接应。中枪殒命。该匪逃入伯都纳界。复经官兵进剿。逃逸过江。据捦贼供称匪首李万银等现欲逃回呼兰藏匿。业经奕榕等咨照黑龙江将军派兵兜拏。并派协领全福带兵驰往沿江一带。会合摉捦。即著严饬派出员弁认真缉捕。并著德英、托克湍、迅速派员带兵合力严缉。务将此股贼匪悉数弋获。毋任一名漏纲。委参领巴顺留驻五棵树地方。于常在带兵剿贼。不知接应。实属畏葸无能。著革去副都统衔。摘去顶带。仍令随队带兵。以观后效。将此由四百里各谕令知之。　　

○予吉林二道沟阵亡记名副都统常在祭葬世职。　　

○癸丑。以神灵显佑。颁直隶天津府大王庙扁额曰恬波普佑。
  </div>
  <div class="pagination">
   <a href="清实录同治朝实录_page435.html">
    上一页
   </a>
   <span>
    ...
   </span>
   <a href="清实录同治朝实录_page431.html">
    431
   </a>
   <a href="清实录同治朝实录_page432.html">
    432
   </a>
   <a href="清实录同治朝实录_page433.html">
    433
   </a>
   <a href="清实录同治朝实录_page434.html">
    434
   </a>
   <a href="清实录同治朝实录_page435.html">
    435
   </a>
   <span class="current-page">
    436
   </span>
   <a href="清实录同治朝实录_page437.html">
    437
   </a>
   <a href="清实录同治朝实录_page438.html">
    438
   </a>
   <a href="清实录同治朝实录_page439.html">
    439
   </a>
   <a href="清实录同治朝实录_page440.html">
    440
   </a>
   <a href="清实录同治朝实录_page441.html">
    441
   </a>
   <span>
    ...
   </span>
   <a href="清实录同治朝实录_page437.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
