<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 136 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 136 页/共 284 页
  </h1>
  <div class="content">
   灾祥略
　　旱
　　旱【唐髙祖武徳三年夏旱四年春不雨至七月七年秋闗内河东旱太宗贞观元年夏山东大旱二年春旱三年春夏旱四年春旱九年秋劎南闗东二十四州旱十二年呉楚巴蜀二十六州旱十七年春夏旱二十一年秋陜绛蒲防等州旱二十二年秋开万等州旱高宗永徽元年京畿雍同绛等州大旱二年九月不雨至明年二月四年夏秋旱显庆五年春河北二十二州旱总章元年京师山东江淮大旱二年七月劎南十州旱咸亨元年春秋旱仪鳯二年夏河南河北旱三年四月旱永隆二年闗中旱永淳元年闗中大旱二年夏河南河北旱武后永昌元年三月旱神功元年黄随等州旱乆视元年夏闗内河东旱长安二年春不雨至六月三年冬无雪至明年二月中宗神龙二年冬不雨至明年五月京师山东河北河南旱睿宗太极元年春秋旱宗开元二年春大旱十二年七月河东河北旱九月蒲同等州旱十四年秋诸道州十五旱十五年诸道州十七旱十六年东都河南宋亳等州旱二十四年夏旱代宗永泰元年春夏旱二年闗内大旱大厯六年春旱至八月徳宗建中三年五月不雨至七月兴元元年冬大旱贞元元年春旱至八月灞浐将竭六年春闗辅大旱夏淮南浙西福建等道大旱七年扬楚滁寿澧等州旱十四年春旱十五年夏旱十八年夏申蔡光等州旱十九年正月不雨至七月顺宗永贞元年秋江浙淮南荆南湖南鄂岳陈许等二十六州旱宪宗元和三年淮南江南江西湖南广南山南东西皆旱四年春夏大旱秋淮南浙西江西江东旱七年夏扬润等州旱八年夏同华二州旱十五年夏旱敬宗寳厯元年秋荆南淮南浙西江西湖南及宣襄鄂等州旱文宗太和元年夏京畿河中同州旱六年河东河南闗辅旱七年秋大旱八年夏江淮陜华等州旱九年秋京兆河南河中陜华同等州旱开成二年春夏旱四年夏旱武宗防昌五年春旱六年春不雨冬不雨至明年二月宣宗大中四年大旱懿宗咸通二年秋淮南河南不雨至明年六月九年江淮旱十年夏旱十一年夏旱僖宗广明元年春夏大旱中和四年江南大旱昭宗景福二年秋大旱光化三年冬京师旱四年春旱　宋太祖建隆二年京师夏旱冬又旱三年京师春夏旱河北大旱又河南河中府孟津濮郓齐济滑延隰宿等州春夏不雨四年京师夏秋旱又怀州旱干徳元年冬京师旱二年正月京师旱夏不雨是岁河南府陜虢麟博灵州旱河中旱甚四年春夏京师不雨江陵府华州涟水军旱五年正月京师旱秋复旱开寳二年夏秋京师不雨三年春夏京师旱邠州夏旱五年春京师旱冬又旱六年冬京师旱七年京师春夏旱冬又旱河南府晋解州夏旱滑州秋旱八年春京师旱是歳闗中旱甚太宗太平兴国二年正月京师旱三年春夏京师旱四年冬京师旱五年冬京师旱秋又旱六年春夏京师旱七年春京师旱孟虢绛宻瀛卫曹淄州旱九年夏京师旱秋江南大旱雍熈二年冬京师旱三年冬京师旱四年冬京师旱端拱二年五月京师旱秋七月至十一月旱是歳河南莱登深冀旱甚淳化元年正月至四月不雨河南鳯翔大名京兆府许沧单汝干同郑等州旱二年春京师大旱三年春冬如之是歳河南府京东西河北河东陜西及亳建淮扬等三十六州军旱四年夏京师不雨河南府许汝亳滑商州旱五年六月京师大旱至道元年春京师旱二年春夏京师旱真宗咸平元年春夏京畿旱江浙淮南荆湖四十六军州旱二年春京师及广南西路江浙荆湖曹单岚州淮阳军旱三年春京师及江南旱四年京畿正月至四月不雨景徳元年夏京师旱三年夏如之大中祥符二年春夏京师河南府陜西路潭邢州旱三年夏京师江南诸路宿润州旱八年京师旱九年秋京师大名府澶相州旱天禧元年春秋京师旱仁宗天圣二年春不雨五年夏秋大旱六年四月不雨明道元年五月畿县乆旱二年南方大旱景祐三年六月河北大旱皇祐三年恩冀诸州旱嘉祐五年梓州路夏秋不雨七年三月以久旱罢春宴英宗治平元年春京师逾时不雨郑滑蔡汝颍曹洺磁晋耀登等州河中府庆成军旱二年春不雨神宗熈寜二年三月旱三年诸路旱六月畿内旱八月卫州旱五年五月北京自春至夏不雨七年春夏河北河东陜西京东西淮南诸路久旱九月诸路复旱洮河亦旱八年四月真定府大旱八月淮南雨浙江南荆湖等路旱九年八月河北京东西河东陜西旱十年春诸路旱元丰二年春河北陜西京东西路郡旱三年春西北诸路旱五年亢旱六年夏畿内旱哲宗元祐元年春诸路旱冬复旱二年春旱三年秋诸路旱四年春京师及东北旱八年秋旱绍圣元年春旱三年江东大旱四年夏两浙旱元符元年东南旱二年春京畿旱徽宗建中靖国元年衢信等州旱大观二年淮南江东西诸路大旱政和元年淮南旱三年江东旱宣和元年秋淮南旱四年东平府旱五年夏秦鳯路旱是歳燕山府路旱高宗建炎二年夏旱绍兴二年常州大旱三年四月旱至七月五年五月浙东西旱六月江东湖南旱秋四川郡县旱六年防潼成都郡县及湖南衡州皆旱七年春旱六月又旱八年冬不雨九年六月旱十一年七月旱十二年三月旱秋京西淮东旱十二月陜西旱十八年浙东西旱绍兴府大旱十九年常州镇江府旱二十四年浙东西旱二十九年二月旱秋江浙郡县旱三十年春阶成鳯西和州旱秋江浙郡县旱孝宗隆兴元年江浙郡县旱京西大旱二年台州春旱兴化军漳福州大旱乾道三年春四川郡县旱四年六月旱五年夏秋淮东旱六年夏浙东福建路旱七年春江西东湖南北淮南浙婺秀州旱夏秋江洪筠潭饶州南康兴国临江军尤甚九年婺处温台吉赣州临江诸军江陵府久旱淳熈元年浙东湖南郡县及蜀闗外四州旱二年秋江淮浙旱三年夏常昭复随郢金洋州江陵徳安兴元府荆门汉阳军皆旱四年春襄阳府旱五年常绵州镇江府及淮南江东西郡县旱六年衡永楚州高邮军旱七年湖南春旱诸道自四月不雨行都自七月不雨皆至九月绍兴隆兴建康江陵府台婺常润江筠抚吉饶信徽池舒蕲黄和浔衡永州兴国临江南康无为军皆大旱八年七月不雨至十一月临安镇江建康江陵徳安府越婺衢严湖常饶信徽楚鄂复昌州江隂南康广徳兴国汉阳信阳荆门长寜军及京西淮郡皆旱九年夏五月不雨至七月江寜徳安襄阳府润婺温处洪吉抚筠袁潭鄂复防合昌普资渠利阆忠涪万州临江建昌汉阳荆门信阳南平广安梁山军江山定海象山上虞嵊县皆旱十年江淮建康府和州兴国军恭涪泸合金州南平军旱十一年兴元府吉赣福泉汀漳潮梅循邕宾象金洋西和州建昌军皆旱十五年舒州旱光宗绍熈元年蕲池州旱二年真扬通泰楚滁和普隆涪渝遂高邮盱眙军富顺监皆旱简资荣州大旱三年夏郢阳和州大旱秋简资普荣叙隆富顺监亦大旱四年绵州大旱简资普渠合州广安军镇江江陵府信婺台州江东淮西旱江浙六月不雨至八月五年浙东西镇江常秀江隂军大旱庐和濠楚为甚江西七郡亦旱寜宗庆元三年潼利防路十五郡旱金蓬普州大旱六年镇江常州大旱京襄皆旱嘉泰元年浙东西郡县及蜀十五郡大旱二年浙西湖南江东旱四年浙东西江西郡县旱开禧元年衢婺严越鼎澧忠涪大旱二年南康军江西湖南北郡县旱嘉定元年夏旱二年四月旱浙西常润淮东西江东湖北皆旱四年资昌普合州旱六年江陵徳安汉阳军旱八年江浙淮闽皆旱行都百泉皆竭淮甸亦然十一年淮郡及镇江建寜常州江隂广徳军旱十四年浙闽广江西旱十五年岳州旱理宗嘉熈元年建康府旱四年江浙福建旱淳祐七年旱十一年闽广及饶州旱度宗咸淳六年江南大旱十年庐州旱长乐福清大旱　辽穆宗应厯十二年五月旱十六年五月旱十七年四月旱景宗干亨二年四月旱圣宗统和十六年四月旱道宗咸雍三年南京旱太康六年五月旱　金熈宗皇统三年陜西旱世宗大定十二年四月旱十六年中都河北山东陜西河东等十路旱章宗明昌二年五月桓抚等州旱秋山东河北旱三年绥徳旱承安元年正月不雨至五月二年正月不雨至四月四年五月旱泰和三年四月旱五年夏旱卫绍王大安二年四月山东河北大旱三年山东河北河东诸路大旱崇庆元年河东陜西山东南京诸路旱二年河东陜西大旱至寜元年河东陜西诸路旱宣宗贞祐二年冬不雨至明年四月四年七月旱兴定二年六月旱三年夏旱四年六月旱五年三月旱元光元年四月京畿旱哀宗正大四年四月旱五年四月京畿旱　元世祖中统三年五月滨棣二州旱四年八月真定及洺磁等州旱至元元年二月东平太原平阳旱五年十二月京兆大旱八年四月灵仙广灵二县旱十三年十二月平阳路旱十六年七月赵州旱十八年二月广寜北京大定州旱二十三年五月汴梁京畿旱二十四年春平阳旱二十五年东平路须城等六县安西路商耀干华等十六州旱二十六年绛州大旱成宗元贞元年六月环州葭州及咸寜伏羗通渭等县旱七月肃寜乐寿二县及泗贺二州旱二年八月大名开州怀孟武陟河间肃寜旱九月莫献二州旱十月化州旱十二月辽东开元二路旱大徳元年六月汴梁南阳大旱九月丹阳金坛旱十二月曲沃县旱二年五月卫辉顺徳平滦等路旱三年五月荆湖诸郡及桂阳寳应兴国三路旱十月扬庐随黄等州旱四年平棘白马二县旱五年六月汴梁南阳卫辉大名等路旱九月江陵旱八年六月鳯翔扶风岐山寳鸡三县旱九年七月饶陵汉川二县旱八月象融栁三州属县旱十年五月京畿旱安西春夏大旱武宗至大三年夏广平亢旱仁宗皇庆元年六月賔棣徳三州及蒲台阳信等县旱二年九月京畿火旱延祐二年春檀蓟濠三州旱夏巩昌兰州旱四年四月徳安府旱五年七月真定河间广平中山大旱七年六月黄蕲二郡及荆门军旱英宗至治元年六月大同路旱二年十一月岷州旱三年夏顺徳真定冀寜大旱泰定帝泰定元年六月景清沧莫等州临汾泾川灵台夀春六合等县旱九月建昌郡旱二年五月潭州茶陵州兴国永兴县旱七月随息二州旱三年夏燕南河南十四州县旱七月闗中旱四年二月奉元醴泉顺徳唐山邠州淳化等县旱六月潞霍绥徳三州旱八月藤州旱致和元年二月广平彰徳等郡旱文宗天厯元年八月陜西大旱二年夏真定河间大名广平等四州四十一县及峡州二县旱八月浙西湖州江东饶州池州旱十二月冀寜路旱至顺元年七月肇州兴州东胜州及榆次滏阳等十三县旱二年霍隰石三州阜城平地二县旱顺帝元统元年夏绍兴旱淮东西皆旱二年三月湖广旱四月河南旱秋南康旱至元元年夏河南及邵武大旱二年蕲州黄州浙东衢州婺州绍兴江东信州江西瑞州等路及陜西皆旱六年夏南雄路旱至正二年彰徳大同二郡及冀寜平晋榆次徐沟汾州孝义泝州皆大旱秋卫辉大旱三年秋兴国大旱四年福州大旱五年曹州禹城大旱夏高宻旱六年镇江及庆元奉化州旱七年怀庆卫辉河东及岐山祥符孟津皆大旱八年三月临淄县大旱五月四川旱十年夏秋彰徳旱十一年镇江旱十二年蕲黄大旱浙东绍兴台州旱十三年蕲黄及浙东庆元衢婺江东饶州江西龙兴瑞州建昌吉安广东南雄湖广永州桂阳皆大旱十四年河内孟州汴梁祥符泉永寳庆梧州皆大旱十五年卫辉大旱十六年婺处二州大旱十八年春蓟州旱莒州濵州般阳淄川霍州鄜州岐山春夏皆大旱十九年晋寜鳯翔梧州象州大旱二十年通州旱介休县四月至秋不雨宾州大旱二十二年河南洛阳孟津偃师大旱二十三年济南贺州大旱　明太祖洪武三年夏旱四年陜西河南山西及直常州临濠北平河间永平旱五年夏山东旱七年夏北平旱二十三年山东旱二十六年大旱成祖永乐十三年鳯翔苏州浙江湖广旱十六年陜西旱宣宗宣徳元年夏江西旱湖广夏秋旱二年南畿湖广山东山西陜西河南旱七年河南及大名夏秋旱八年南北畿河南山东山西春夏不雨九年南畿湖广江西浙江及真定济南东昌兖州平阳重庆等府旱十年畿辅旱英宗正统二年河南春旱顺徳兖州春夏旱平凉等六府秋旱三年南畿浙江湖广江西九府旱四年直陜西河南及太原平阳春夏旱五年夏秋南畿湖广四川府五州卫各一及江西旱六年陜西旱南畿浙江湖广江西十五府州县春夏并旱七年南畿浙江湖广江西二十余府州县卫大旱十年夏湖广旱十一年湖广及重庆等府夏秋旱十二年南畿及山西湖广等七府旱十三年直陜西湖广七府州夏秋旱十四年六月顺天保定河间真定旱景帝景泰元年畿辅山东河南旱二年陜西四府九卫旱三年江西旱四年南北畿河南及湖广三府数月不雨五年山东河南旱六年南畿及山东山西河南陜西江西湖广三十三府十五卫旱七年湖广浙江及南畿江西山西十七府旱英宗天顺元年夏雨京不雨杭州寜波金华均州亦旱三年南北畿浙江湖广江西四川广西贵州旱四年济南青州登州肇庆桂林甘肃诸府卫夏旱五年南畿四府一州及锦衣等卫连月旱七年北畿旱宪宗成化三年湖广江西及南京十一卫旱四年两京春夏不雨湖广江西旱六年直山东河南陜西四川旱八年京畿顺徳真定武昌旱九年彰徳卫辉平阳旱十三年四月京师旱真定河间长沙皆旱十五年京畿大旱顺徳鳯阳徐州济南河南湖广皆旱十八年两京湖广河南陜西十五府二州旱山西大旱十九年复旱二十年京畿山东湖广陜西河南山西俱大旱二十二年六月陜西旱八月北畿及江西三府旱九月温台大旱长沙诸府亦旱孝宗治元年南畿河南四川及武昌诸府旱三年两京陜西山东山西湖广贵州及开封旱四年浙江二府广西八府及洮州卫旱六年北直山东河南山西及襄阳徐州旱七年福建四川山西陜西辽东旱八年京畿陜西山西湖广江西大旱十年顺天淮安太原平阳西安延安庆阳旱十一年河南山东广西江西山西十八府旱十二年夏河南四府旱秋山东旱十三年庆阳太原平阳汾潞旱十四年辽东镇春至秋不雨十六年夏京师大旱苏松常镇夏秋旱十八年北京及应天四十二卫旱武宗正徳元年陜西三府旱二年贵州山西旱三年江南北旱四年陜西旱七年鳯翔陜西苏松常镇平阳太原临巩旱八年畿转及开封大同浙江六县旱九年顺天河间保定庐鳯淮扬旱十一年北畿及兖州西安大同旱十五年淮扬鳯三十六州县及临巩甘州旱十六年两京山东河南山西陜西正月不雨至六月世宗嘉靖元年南畿江西浙江湖广四川辽东旱二年两京山东河南湖广江西及大同嘉兴成都俱旱三年山东旱五年江左大旱六年北畿四府河南山西及淮鳯旱七年兆畿湖广河南山东山西陜西大旱八年山西及临洮巩昌旱九年应天苏松旱十年陜西山西大旱十一年湖广陜西大旱十七年夏两京山东陜西福建湖广大旱十九年畿内旱二十年三月久旱二十三年湖广江西旱二十四年南北畿山东山西陜西浙江江南湖广河南旱二十五年南畿江西旱二十九年北畿山西陜西旱三十三年兖州东昌淮扬徐武昌旱三十四年陜西五府及太原旱三十五年山东旱三十七年大旱三十九年太原延安庆阳西安旱四十年保定等六府旱四十一年西安等六府旱穆宗隆庆二年浙江福建四川陜西及淮鳯大旱四年夏旱六年夏不雨神宗万厯十一年八月河东解池涸十三年久旱十四年久旱十七年苏松连歳大旱震泽为平陆浙江湖广江西大旱十八年四月旱二十四年杭嘉湖旱二十六年四月旱二十七年夏旱二十九年畿辅山东山西河南及贵州黔东诸府卫旱三十年夏旱三十四年夏亢旱三十七年楚蜀河南山东山西陜西皆旱三十八年夏乆旱济青登莱大旱三十九年京师大旱四十二年夏不雨四十三年三月不雨至六月山东春夏大旱四十四年陜西旱秋冬广东大旱四十五年夏南畿亢旱四十七年梧州旱光宗泰昌元年辽东旱僖宗天啓元年久旱五年夏顺保河三伏不雨秋复旱七年四川大旱庄烈帝崇祯元年夏畿辅旱三年三月旱五年杭嘉湖八月至十月七旬不雨六年京师及江西旱十年夏京师及河东不雨江西大旱十一年两京及山东山西陜西旱十二年畿南山东河南山西浙江旱十三年两京及登青莱旱十四年两京山东河南湖广及宣大边地旱】
　　火
　　灾火【唐太宗贞观四年正月武徳殿北院火二十三年三月甲弩库火高宗永徽五年十二月尚书司勲库火显庆元年九月恩州吉州火十一月饶州火武后证圣元年正月明堂火是歳内库灾万歳登封元年三月抚州火久视元年八月平州火中宗景龙四年二月凌空观灾宗开元五年十一月定陵寝殿火是嵗洪州潭州灾十五年七月兴教门楼柱灾是年衡州灾十八年二月左飞龙厩灾十月东都宫佛光寺火天寳二年六月应天门观灾九载三月华岳庙灾十载八月武库灾肃宗寳应元年十二月大府左藏库火代宗广徳元年十二月鄂州大风火发江中焚舟延民居大厯十年二月庄严寺浮图灾徳宗贞元元年江陵度支院火十三年正月东都尚书省火十九年四月家令寺火顺宗永贞二年七月洪州火宪宗元和七年六月镇州甲仗库火八年江陵大火十一年十一月元陵火文宗太和二年十一月昭徳寺火三年十月仗内火四年三月陈许二州火十月浙西火十一月扬州海陵火八年三月扬州火五月飞龙神驹中厩火十月扬州市火十二月昭成寺火开成二年六月徐州火四年十二月干陵火扬州市火武宗防昌元年五月潞州市火三年六月神龙寺火万年县东市火六年八月三原县行宫幔城火僖宗干符四年十月圣善寺火昭宗大顺二年六月幽州市楼灾七月相国寺佛阁灾后唐明宗长兴二年四月汴州封禅寺火黎阳县亦火　晋髙祖天福三年十一月襄州火　周世宗显徳五年四月杭州火　宋太祖建隆元年宿州火二年三月内酒坊火三年正月滑州甲仗库火开封通许镇火二月显义军营火五月相国寺火海州火干徳四年二月岳州衙署廪库火三月陈州潭州火是春诸州言火者甚众八月衡州火五月建隆观火开寳三年八月辰州火五年七月忠州火七年九月永成县火八年四月洋州火永城县火太宗太平兴国七年八月益州西仓灾雍熈元年五月乾元文明二殿灾二年九月楚王元佐宫火三年光化军火端拱元年二月云安军威棹营火二年三月衡州火淳化三年十月蔡州怀庆军营火十二月建安军城西火四年二月永州保安津舍火飞焰过江烧州门及民屋真宗咸平二年四月池州仓火景徳元年正月平虏军营火四年十二月郢州火大中祥符元年正月甲仗库灾二年四月升州火四年八月徐州草场火十月镇州城楼战棚火七年雄州甲仗库火八年二月宗正寺火四月荣王元俨宫火延左承天祥符门内藏库朝天殿乾元门崇文院秘阁天书法物内香藏库九年五月左天厩坊草场火天僖二年二月北宅蔡州团练使徳雍院火三年春京师多火六月永州军营火五年四月事材场火仁宗天圣三年二月蕲州货务火五年四月寿寜观火七年六月玉清昭应宫火明道元年八月禁中火延崇徳长春滋福防庆崇徽天和承明文徳八殿景祐三年七月太平兴国寺火十月横龙水口料物场火寳元二年六月益州火康定元年六月鸿庆宫神御殿火庆厯元年五月庆州草料场火三年十一月上清宫火四年三月五台山寺火六月开寳寺灵感塔火七月燕王宫火六年七月洪福禅院火八年正月江寜府火皇祐五年正月防灵观火至和元年四月祥元观火二年并州太宗神御殿火嘉祐三年正月温州火英宗治平四年十二月睦亲宫广亲宫火神宗熈寜六年二月永昌陵上宫火七年九月三司火十一月洞真宫火九年十月鲁王濮王宫火十年正月仙韶院火元丰元年八月邕州火四年六月衡州火五年二月洞真宫火八年二月开寳寺火哲宗元祐元年三月宗室宫院火六年十二月开封府火绍圣三年三月内尚书省火四年七月禁中火元符元年四月宗室宫院火徽宗建中靖国元年六月集禧观火崇寜二年六月中太乙宫火三年三月大内火政和三年四月苏州火五月封州火京师大盈仓火是歳成都府大慈寺温州绛州皆火重和元年九月掖庭大火钦宗靖康元年十二月尚书省火延礼祠工刑吏部二年三月天汉桥火都亭驿火康门火高宗绍兴元年十月临安府越州大火十二月越州火二年正月宣州火五月临安大火十二月行都大火三年九月行都阙门外火四年正月行都火六年二年行都屡火十二月行都大火七年正月平江府火二月镇江楚真扬太平州火是歳临安火八年二月太平大火九年二月行都火七月温州大火十一年七月婺州大火九月建康火十二年二月镇江府太平池州及芜湖县火三月行都火四月又火十四年正月行都火十五年大寜监火九月行都火十七年八月建康火十二月静江火二十年正月行都火二十五年汴京宫室悉焚二十六年潭州南岳庙火二十九年四月镇江火十二月防州大火孝宗乾道元年正月泰州火是年春应城县厩驿火二年冬六合县武锋军垒火十二月婺州火三年五月泉州火五年十二月太室东北垣外民舍火七年十一月禁垣外阉人私舍火九年九月台州火淳熈元年十二月泉州火二年六月潭州南岳庙火八月严州火十一月丽正门内东庑灾是歳泸州火九月大内射殿灾四年十月鄂州南市火五年四月兴州沙市火十一月和州牧营火七年二月江陵府沙市大火八月温州试士火作于贡闱八年正月扬州火九月行都火九年九月合州大火十一月二月兴元府义胜军垒舍火十二年八月温州火十月鄂州大火十四年五月大内武库灾六月行都寳莲山民居火十六年九月南剑州大火光宗绍熈元年八月处州火十二月浦城县火二年四月行都传法寺火徽州大火五月金州火三年正月行都火十一月又火十二月鄂州火寜宗庆元二年八月永州火三年五月金州都统司中军垒舍火六月又火冬绍兴府僧寺火六年八月徽州火嘉泰元年三月行都火火二年六月临安火三年正月襄阳火十一月福州火四年三月行都大火四月临安梵天寺火六月盱眙军天长县禁军营火八月鄂州南市火开禧二年二月夀慈宫灾四月行都火嘉定二年八月信州火九月吉州火是年泸州大火十一月政和县火四年闰二月嵊县浦桥火三月滁州火十月抚州火福州一夕再火五年五月和州火八年八月湖州火九年七月南劒州沙县火十一年二月行都火九月万松岭民舍火十三年二月安丰军故步镇火八月庆元府火十一月行都火十七年四月西和州焚军垒及民居六月岳州火理宗绍定元年三月行都火嘉熈元年六月临安府火淳祐元年徽州火十二年十一月行都火景定四年绍兴火临安大火防宗徳祐元年玉牒所灾辽道宗太康元年二月祥州火五年十一月南京火大安七年六月端拱殿门灾　金熈宗皇统元年十一月稽古殿灾九年四月雷电有火入寝殿烧帷幔海陵贞元二年五月南京大内灾世宗大定二年闰二月神龙殿十六位焚延及太和厚徳殿四年十一年尚书省火二十年四月大寜宫门火二十三年正月广乐园灯山焚延及熈春殿章宗泰和四年四月万寜宫端门灾卫绍王大安二年十一月京师民周修武宅前渠内火出高二尺焚板桥又旬日大悲阁幡竿下石隙中火出高二三尺人近之即灭凡十余日自是都城连夜燔二三十处三年二月大悲阁灾火五日不絶宣宗贞祐二年六月南京镇寳阁灾兴定二年京师屡火三年吏部火四年十二月火五年十一月相国寺火哀宗正大三年三月有火自吏部中出大如斛流行辗转人皆惊避逾时而灭天兴元年七月兵刄有火　元世祖至元十一年十二月淮西正阳火十八年二月扬州火成宗元贞二年杭州火大徳八年五月杭州火九年三月宜黄县火十年武昌路火仁宗延祐元年二月真州扬子县火三年八月重庆路火六年四月扬州火英宗至治二年四月扬真二州火十二月杭州火三年五月奉元路行宫正殿火上都利用监库火九月江都县火泰定帝泰定元年五月袁州火三年六月寜州高市火七月奉新州辰溪县火八月杭州火四年八月龙兴路火十二月杭州火文宗天厯二年三月四川绍庆彭水县火四月重庆路火七月江夏县火十二月江夏火三年二月河内诸县火顺帝元统元年六月杭州火至正元年四月台州杭州火二年四月杭州又火六年八月延平路火十年兴国路春夏火灾不絶二十年惠州路屡火三十三年正月广西贵州火二十八年二月京师武器库灾陜西有飞火自华山下流入张弼营中焚兵库器仗六月大都大圣夀万安寺灾雷雨中有火自空而下殿脊东鼇鱼口火出佛身上亦火起　明太祖洪武元年闰七月京师火烧永济仓三年二月大河卫火七月乙未寳源局火甲子鳯台门军营火四年十一月京师大军仓灾五年二月临濠府火京师火燬龙骧等六卫军民庐舍七月永清卫军器库火十二月京师定远等卫火十七年十二月潮州火二十一年二月厯代帝王庙火工元县治亦灾天界能仁二寺灾二十九年二月通州火三十年四月广南卫火惠帝建文二年八月承天门灾成祖永乐四年十二月瓯寜王邸第火十三年正月北京午门灾十九年四月奉天谨身华盖三殿灾二十年闰十二月乾清宫灾宣宗宣徳三年三月东岳泰山庙火六年八月武昌火天津右卫北城外火飞焰入城烧仓厫九年二月京城东楼火英宗正统二年二月西镇呉山庙火三年八月顺天贡院火十二月韩府承运殿灾四年三月代府寝殿火七年正月广昌木厰火南京内府火三月赵城娲皇寝庙火十年正月忠义前后二卫灾是时太仓屡火五月后卫仓复火通州右卫仓亦火十一月御花房火十一年秋武昌火十二月周府灾十二年六月南京山川坛灾十三年二月忠义前卫仓火十四年六月南京谨身奉天华葢三殿灾景帝景泰二年六月青州废齐府火三年八月秦府火五年春南京火七年九月寜府火英宗天顺元年七月承天门灾二年五月器皿厰火三年九月肃州火四年八月光禄寺大烹内门火是歳楚府频火五年三月南京朝天宫灾六年六月楚府火七年正月南京西安门木厰火二月贡院火宪宗成化二年九月南京御用监火六年十一月江浦火九年七月东直门灾十一年四月乾清宫门灾十三年十一月太仓米麦歳久蒸浥自焚十八年八月合州火楚州火十一月南京国子监火十二月器皿厰火寜河王府火二十年正月钦天监火二十二年六月临海县灾孝宗治元年三月南京内花园火十一月南京甲字库灾二年四月南京神乐观火三年三月仪陇空中有红白二火焰长三尺四年二月礼部官舍火六年四月刑部官舍火南京旧内灾八年三月镇东等堡跃火星如斗燬公馆仓厫人马多毙十年四月阜平有火光长八九尺大如辘轴有声十一年自春徂夏贵州大火燬官民房舍千八百余所死伤者六千余人十月清寜宫灾十二年六月阙里圣庙灾十二月建阳县书坊火古今书板皆燬十三年二月礼部火七月南城县空中有火乍分乍合下坠十余丈有声燬军民庐舍又永寜卫雁尾山至居庸闗石纵山东西四十余里南北七十余里烧七昼夜闰七月福州城楼燬八月沈府火十七年四月淮安火五月正阳门内西廊火武宗正徳元年二月郧阳火是歳寜夏左屯卫红气亘天既而火作六月大同平虏城灾十一月临海县火七年三月峄县有火如斗自空而陨燬官民房逸城外延及邱木又成山卫秦皇庙火是月文登大桑树燔而枝叶无损五月至闰五月懿城路火三作九月玉山火八年六月丰城县西南连陨火星如盆如斗既而火作至七月初始熄七月火陨龙泉县十月饶州及永丰浮梁火临江亦火九年正月乾清宫火十一年八月黔阳火十二年正月清寜宫小房火四年裕陵神宫监火八月南昌火九月建安火十三年二月夷陵火八月献陵明楼灾延平火十四年四月淮安新城火七月泰寜火十五年五月静乐火世宗嘉靖元年正月清寜宫后三小宫灾二月南京针线厰火通州城楼火二年五月荣府火九月秦府火四年三月仁寿宫灾玉徳安喜景福诸殿烬五年三月赵府家庙火七月有火毬三丈五六尺从北坠于东其光烛天六年三月西库火八年十月大内所房灾十年正月大内东偏火四月兵工二部公灾十三年六月南京太庙火十五年四月山西神机库火十八年二月赵州及临洺镇行宫俱火磁州行宫火六月皇城北鼓楼灾二十年四月宗庙灾燬成仁二庙主二十五年五月盔甲厰火二十六年十一月宫中火三十一年四月南京试院火三十五年九月杭州大火三十六年四月奉天华盖谨身三殿文武二楼午门奉天门俱灾三十七年正月光禄寺灾三十八年正月前军都督府火四十年十一月万寿宫火四十四年大明门内西千步廊火穆宗隆庆二年正月浙江火三月乾清坤寜二宫俱烬五年二月南京广惠二仓火神宗万厯元年十一月慈寜宫后舍火三年四月工部后厰火五年十月禁中火十一月宗人府灾十一年十二月慈寜宫灾十二年二月无逸殿灾十二月又灾十五年五月司设监火十八年三月辽东寨山儿堡火十九年十二月万法寳殿灾二十一年六月太仓公署后楼有礟声火药器械俱烬二十二年五月天火燔鐡岭卫二十四年二月潞府门火三月乾清坤寜宫火二十五年二月杭州火三月泗州大火盱眙火六月三殿灾十二月吏部文选司署火二十七年十一月内府火二十八年三月南阳火二十九年正月鐡岭卫火八月大光明东配殿灾三十年二月魏国公赐第火十月孝陵灾十二月南海普陀山寺灾三十一年九月通州漕艘火三十三年二月御马监火五月洗白厰火九月昭和殿火又官军于盔甲厰支火药年久凝如石用斧劈之火灾发声若震霆刀鎗火箭迸射百步外军民死者无数十一月刑部提牢防火三十五年二月易州神器库火四月通州西仓火十月南京行人司署燬三十七年正月庆府火三月武昌火六月庆府灾十月朝日坛火三十八年四月正阳门箭楼火三十九年四月怡神殿灾四十一年五月蜀府灾四十三年四月黄花镇御沟火蜀府殿廷灾辽东长寜堡二月至五月火五发闰八月通州粮艘火九月湖口税燬四十四年十一月隆徳殿灾南城延喜宫灾四十五年正月东朝房火十一月宣禧宫灾四十六年闰四月开原殷家庄堡台杆八同时烬又暖阁厰膳房火九月茂陵火四十七年四月盔甲厰火光宗泰昌元年十月哕鸾宫灾熹宗天啓元年闰二月昭和殿灾三月杭州火七月复灾二年五月旗纛庙正殿灾三年七月南京大内左傍宫灾六年五月王防厰灾五月朝天宫灾七月登州城楼火七年十月寜逺前屯火庄烈帝崇祯元年四月左军都督府灾五月鹰坊司火丁字库火七月公安县火二年十一月火药局灾三年三月又灾八月头道闗灾六年正月济南舜庙灾七年九月盔甲厰灾十一年四月新火药局灾六月安民厰灾八月火药局又灾】
　　风
　　大风【唐高祖武徳二年十二月壬子大风防木太宗贞观十四年六月乙酉大风防木高宗咸亨四年八月己酉大风落太庙鸱尾永隆二年七月雍州大风道元年十二月壬年晦宋州大风拔木武后嗣圣元年四月丁巳寜州大风拔木永昌二年五月丁亥大风防木中宗神龙元年三月乙酉睦州大风防木二年六月乙亥滑州大风防木景龙元年七月郴州大风发屋柭木八月宋州大风二年十月辛亥滑州暴风发屋三年三月辛未曹州大风宗开元二年六月京师大风四年六月辛未京师陜华大风九年七月丙辰扬润暴风雨发屋防木十四年六月戊午大风端门鸱尾落十九年六月乙酉大风二十二年五月戊子大风天寳十一载五月甲子东京大风十三载三月辛酉大风代宗永泰元年三月辛亥大风大厯七年五月乙酉大风十年五月甲寅大风徳宗贞元元年七月庚子大风六年四月甲申大风雨八年五月己未暴风发太庙屋瓦毁门阙官署庐舍十年六月辛未大风十四年八月癸未广州大风宪宗元和元年六月丙申大风三年四月壬申大风毁含元殿栏楹四年十月壬午天有气如烟臭如燔皮日昳大风而止五年三月丙子大风毁崇陵上宫衙殿鸱尾及神门防竿八年六月庚寅京师大风雨毁屋飘瓦十二年春青州暴风自西北天地晦冥空中有数旌旗状屋瓦上有蹂跞声穆宗长庆二年正月己酉大风霾十月夏州大风飞沙为堆高城堞三年正月朔大风霾四年六月庚寅大风毁延喜景风门文宗太和八年六月暴风壊长安县署及经行寺塔九年四月辛丑大风坠含元殿鸱尾防殿庭树三坏金吾仗舍发城门楼观开成三年正月戊辰大风五年四月甲子大风五月壬寅如之七月戊寅如之武宗防昌元年三月黔南大风懿宗咸通六年正月绛州大风十一月己夘晦潼闗大风山如吼河喷石鸣乌乱飞重闗倾侧十二月大风僖宗干符五年五月丁酉大风广明元年四月甲申京师及东都汝州大风四年六月乙巳太原大风雨昭宗光化三年七月乙丑洛州大风天复二年升州大风　汉隠帝干祐三年闰五月京师西北暴风至戴娄门外坏营舍瓦木吹郑门扉起防大树　宋太祖干徳二年五月扬州暴风三年六月扬州暴风开寳二年三月太原大风八年十月广州飓风九年四月宋州大风太宗太平兴国二年六月曹州大风四年八月泗州大风六年九月高州大风七年八月琼州飓风八年九月太平军风十月电州风九年八月白州风端拱二年京师暴风淳化二年五月通利军大风三年六月丁丑黒风自西北起天地晦暝至道二年八月潮州飓风真宗咸平元年八月涪州大风四年八月丙子京师暴风景徳二年六月甲午大风八月福州飓风三年七月京师大风四年三月甲寅夕京师大风大中祥符二年四月乙未大风起京师西北连日不止五年八月京师大风七年三月戊辰京师大风八年六月辛亥京师风起已位天禧二年正月永州大风三年四月徐州利国监大风四年四月丁亥大风五月乙夘暴风仁宗天圣九年十二月辛酉大风三日景祐元年六月无锡县大风九月甲寅夜风自丑起有声摆木鸣条二年六月戊寅平明风自未来皇祐四年七月丁巳大风嘉祐二年正月元日有风从东北来徧天有苍黒云神宗熈寜四年二月京东自濮州至河北大风六年四月馆陶县黒风九年十一月海阳朝阳二县风十年六月武城县大风七月温州大风雨元丰四年六月邕州飓风七月泰州海风作静海县大风雨丹阳县大风雨丹徒县大风潮五年六月朱崖军飓风哲宗元祐八年福建两浙海风驾潮害田绍圣元年秋苏湖秀等州有风害田钦宗靖康元年正月望夜大风吹沙走石二月戊申大风三月己巳夜大风声如呌怒十一月丁亥大风闰十一月甲寅大风二年正月己亥狂风隂云中如有火光长二尺余濶数尺二月乙酉大风三月己亥大风四月庚申朔大风辛酉北风苦寒高宗建炎元年正月丁酉大风十二月乙酉大风绍兴二十八年七月壬戌平江府大风雨三十二年七月戊申大风防木温州大风坏屋覆舟孝宗隆兴元年浙东西郡县风水伤稼三年八月大风雨乾道二年八月丁亥温州大风雨驾海潮五年十月台州大风水八年六月惠州风淳熈三年六月大风四年九月明州大风六月福清县兴化军大风雨五年正月庚戍大风六年十一月鄂州大风七年二月江陵府大风十年八月辛酉雷州飓风光宗绍熈二年二月瑞安县大风四年七月兴化军海风害稼五年六月丙子大风七月乙亥行都大风绍兴府秀州大风驾潮秋明州飓风十月甲戌行都大风寜宗庆元二年六月壬申台州暴风雨驾海潮六年三月大风嘉泰三年十月丁未暴风十一月癸未大风四年正月乙亥如之开禧元年四月乙夘九月庚戌大风嘉定元年九月乙丑大风二年二月戊子大风七月壬辰台州大风三年八月癸酉大风四年闰月丁未大风六年十二月余姚县风潮七年正月庚辰江州放灯黑云暴风忽作十年正月乙未大风十一月丁丑大风十一年二月甲寅大风十月戊午大风十三年十一月庚戌壬子大风十二月戊午大风十四年六月辛巳大风十六年秋大风十七年秋福州飓风冬鄂州暴风理宗嘉熈二年风雹三年如之淳祐十一年泰州风景定四年十一月福州风度宗咸淳四年闰月丁巳大风七年五月绍兴府大风十年四月绍兴府大风　辽太祖神册四年十月乌库哩部大风防木毁舍至于十数日乃止太宗天显七年八月沿栁湖大风覆舟防同八年三月癸亥夕白团卫村大风至曙风益甚昼晦如夜圣宗开泰六年六月戊辰朔大风起兎儿山西昼暝大雷电而雨不止者逾月七年五月丙申必繖河大风飘四十三人飞旋空中良久乃堕里外无复生者沙敝日昼晦道宗太康八年九月丁未藕丝淀大风　金熈宗皇统九年四月壬申夜大风雨丁丑有龙鬬于利州榆林河上大风海陵正隆五年二月镇戎徳顺等军大风六年六月壬戌大风坏承天门鸱尾世宗大定四年七月辛丑大风雷雨防木八年五月甲子北望淀大风雨雹二十二年五月庆都一夕大风蝗皆不见章宗明昌六年二月大风震应天门右鸱尾坏泰和三年十月己亥大风四年三月丁卯大风毁宣阳门鸱尾卫绍王大安三年二月乙亥夜大风吹清夷门闗折崇庆元年七月辛未有风从东来吹帛一叚高数十丈宛转如龙坠于拱辰门内宣宗贞祐三年二月戊午大风三月戊辰大风霾兴定元年五月乙丑河南大风三年四月癸未陜右黒风昼起声如雷四年四月丁丑大风吹河南府署飞百余步哀宗正大元年正月戊午大风飘端门瓦四年八月癸亥大风吹左掖门鸱尾坠丹鳯门扉坏　元世祖至元二十年正月延津封邱二县大风仁宗延祐七年八月延津县大风英宗至治元年三月大同路大风走沙没麦田百余顷三年三月卫辉路大风泰定帝泰定三年七月寳坻房山二县大风　月大都昌平等县大风四年五月辉州大风九日文宗天厯三年二月胙城新乡二县大风顺帝至正元年七月广西雷州飓风二年十月海州风十三年五月浔州飓风十四年七月襄垣县大风二十一年正月癸酉石州大风二十四年黄岩州飓风二十七年三月庚子京师大风起自西北沙尘蔽天逾时风势八靣俱至终夜不止如是者连日自后每日寅时风起万窍争鸣戌时方息至五月癸未止　明宣宗宣徳六年六月温州风英宗正统四年七日苏松常镇四府大风天顺二年二月暴风防孝陵树懿文陵殿兽梁柱俱摧三年四月顺天河间真定保定广平济南连日烈风宪宗成化十四年八月南京大风防太庙树十五年八月大风防孝陵木二十一年五月南京大风防太庙树摧大祀殿及皇城各门兽吻孝宗治三年六月靖虏卫大风七年三月广寜诸卫狂风沈阳锦州城仆百余丈武宗正徳元年六月辛酉暴风二年闰正月癸亥卢龙迁安大风乙丑大风坏奉天门右兽吻三年二月大同暴风三日九年二月长乐狂风五月曲阜暴风毁宣圣庙兽吻十二年四月来賔大风十一月南京大风十二月大理卫大风十三年三月庆符大风十六年十二月辛邜甘肃行都司狂风世宗嘉靖元年七月南京暴风雨郊社陵寝宫阙城垣兽吻脊阑皆坏五年陜西屡大风卷掣庙宇民居百数十家了无踪迹神宗万厯十八年三月大名狂风天色乍黒乍赤二十六年十月癸亥喜峰路台西北楼内旋风作黒气冲天楼内有火光三十四年七月大风防朝日坛树四十一年八月青州大风熹宗天啓元年三月大风四年五月癸亥乾清宫东丹墀旋风骤作内官监鐡片大如屋顶者于空中殒于西墀若雷八月蓟州寒风杀人庄烈帝崇祯十四年五月南阳大风七月福州大风十五年五月保定广平诸县怪风麦禾俱伤十六年正月丁酉大风五鳯楼前门闩风断三截建极殿榱桷俱折】

　　钦定续通志卷一百七十三
&lt;史部,别史类,钦定续通志&gt;
　　钦定四库全书
　　钦定续通志卷一百七十四
　　昆虫草木畧
　　【臣】等谨案郑樵通志二十畧殿以昆虫草木葢约其诗名物志尔雅补注本草外而成之者也樵尝惜陆玑毛诗疏孙炎郭璞尔雅注张揖广雅曹宪博雅音释支离疏畧乃积五六年之勤为虫鱼草木之学以其所得者诗释尔雅补本草且防而同之以入通志然去留分并之间颇未精当采诸本经别録者固不能尽即诗尔雅所载亦多遗忘篠簜防笋仅详其二松栢枞桧乃阙其三百蔬未列瓠匏九谷不收麰麦鳣鲔则存鳣佚鲔虎貔则有虎无貔此其疏也混葍防于藑茅之葍合芸
　　台于夫须之防指刘杙为石榴名鶌鸠为鸜鹆抑又误矣其自相乖异者一雀麦也既以为巨句麦又以为牡姓草一葑苁也既以为菰蒋根又以为芜菁菜有莽竹有宿莽草何以皆属莽草也有飞生防有飞生虫何以皆名鼯防也樵盖搜罗未广而又失于考核故不能无舛错耳今所续纂彚考羣书参稽众説以补其遗兼匡其谬如原书所引方外迂诞之言炼石煮丹之法刋落无遗援据众家标举姓氏又古时字少每多假借并仍原文不加窜亦多闻之一也其行间分注则用樵旧例云草
　　芩见诗毛云草也陆玑疏云茎如钗股叶如竹蔓生一名腐肠别録有空肠内虚经芩黄文四名呉普谓之妬妇又谓之印头广雅玉篇谓之防葿记事珠谓之苦督邮苏恭谓之防尾芩陶景曰圆者名子芩破者名宿芩
　　菅【考菅与葌通郭传山海经葌亦菅字宋玉赋藂菅菅亦作葌】一名白华诗东门之池可以沤菅又曰白华菅兮白茅束兮毛云白华野菅也已沤为菅郑笺云菅柔忍中用茅比于白华为脆陆玑疏云菅似茅而滑泽无毛郭璞注尔雅白华野菅云菅茅属【据李时珍曰茅有白茅菅茅黄茅香茅芭茅数种白茅俗呼丝茅本经所用茅根黄茅古名黄菅别録所用菅根香茅一名璚茅禹贡所谓包匦菁茅芭茅即芒尔雅所谓芒杜荣菅茅尔雅所谓白华野菅此辨最核郑志不采尔雅白华句而谓茅之叶如菅故亦名地菅且改诗白华菅兮为白茅菅兮以就其説疎矣又诗以薅荼蓼尔雅蒤委叶此原田芜秽之草郑志及尔雅补注误以为茅鍼补注于猋藨芀下又云菅花可为苕帚尤非】
　　莠诗毛孟子赵注并云似苗説文禾栗下生莠【呉师道国防注引作禾粟下旁生草】罗愿曰先儒不适言何物唯韦昭解鲁语云莠草似稷而无实又韦曜问答云甫田维莠今之狗尾然后此物方显李时珍曰莠草秀而不实故字从秀穗形象狗尾故俗名狗尾方士称为光明草阿罗汉草蒲诗凡三见扬之水不流束蒲毛传云草也郑笺云蒲桞陆佃曰似莞而褊有脊生于水涯柔滑而温可以为席周官司几筵有蒲筵左传臧文仲妾织蒲是也蒡一名隐荵【按隐或作蘟荵或作忍字有通用借用今各依本书之旧】见尔雅郭璞注云似苏有毛今江东呼为隐荵藏以为葅亦可瀹食【臣】等谨案陶景注桔梗言其叶名隠忍可煮食郑志从之李时珍则据葛洪肘后方而言隠忍非桔梗乃荠苨苗□苨苖甘可食桔梗苗苦不可食但郭于隐荵言似苏有毛陶于□苨言似人参无毛且菧苨隐荵并见尔雅宜依郭注分为二物
　　藐一名茈草【山海经作茈列仙传博物志作紫罗愿曰茈紫古字通】见尔雅郭璞注云可以染紫广雅一名茈防周官染草注谓之紫茢别録一名紫丹呉普谓之地血李时珍谓之紫芙【攷荩草有防草之名见説文续汉书舆服志注急就篇释名并作綟即诗之采緑尔雅之王刍也愿罗以当此茈草误矣】□一名牡茅见尔雅郭璞注云白茅属邢昺疏云茅之不实者也
　　莣一名杜荣【考释文云杜舍人作牡】见尔雅郭璞注云今芒草似茅皮可以为绳索履屩也寰宇志谓之芭芒本草纲目谓之芭茅陈藏器曰芒今东人多以为箔又曰石芒生髙山如芒而节短江西呼为折草
　　茏一名天蘥一名红一名茏古大者名蘬见尔雅有山隰二种诗隰有游龙淮南子水草之始海闾生屈龙屈龙生容华广雅荭茏□马蓼也玉篇云茏马藻也别録天蓼一名石龙此隰草也管子其山之浅有茏与斥注云茏斥并古草名此山草也
　　莎一名薃其实别名媞见尔雅【尔雅谓侯莎者侯维也説文及张揖子虚赋注云薃侯者失其句读也玉篇又倒其文曰莎侯】夏小正正月缇缟【尔雅疏引此文作媞薃】传云缟也者莎随也【尔雅疏作防】缇也者其实也广雅云地毛莎隋也又云其蒿青蓑也【郑樵尔雅补注云即莎草或云即香附子亦名莎草其根生块如实尔雅误以为实也如莎草之皆无实考旧説皆合云台夫须为一惟罗愿分台莎二条郑注亦疑莎草有二皆考之不精至以夫须为云防郑志编入蔬则益谬矣芸薹即蔬谱油菜胡洽谓之寒菜】别録谓之夫须天寳方曰水香棱唐本草云根名香附子即江表传之雀头香图经云苖名香棱根名莎结亦名草附子河南淮南名水莎陇西谓之地藾根蜀郡名续草根亦名水巴防又名三棱草李时珍曰俗人呼为雷公头
　　防车【一作藒】一名芞舆见尔雅及离骚王逸郭璞并云芳草广志云防车香味辛生彭城髙数尺黄叶白花齐民要术云凡诸树木虫蛀者煎此香冷淋之即辟也李时珍曰与今兰香零陵相【郑樵尔雅补注云芸蒿误】
　　权一名黄华见尔雅郭璞注云今谓牛芸草为黄华华黄叶似□蓿邢昺疏云牛芸者芸也【王氏谈録云芸香草也文丞相家庭砌下有草如苜蓿摘之尤香公曰此乃牛芸尔雅所谓权黄华者校之香烈于芸】
　　【臣】等谨案郑樵尔雅补注以黄华为野决明误今别出之
　　艾一名冰台见尔雅郭璞注云今艾蒿博物志削冰令圆举以向日以艾承其影则得火诗毛传云艾所以疗疾别录一名医草埤雅谓之灸草
　　蘩一名皤蒿见尔雅孙炎郭璞注并云白蒿也尔雅又云蘩由胡夏小正二月采繁传云繁由胡繁由胡者繁母也繁方勃也广雅云繁母蒡葧也陆玑毛诗草木疏云皤蒿一名游胡北海人谓之旁勃【郑志白蒿即茵蔯蒿白兎食之仙此本神仙服食经考服食经自谓旁勃不谓茵蔯景已正本经之误旁勃茵蔯俱有白蒿之名实二物也李时珍曰白蒿有水陆二种尔雅通谓之蘩曰蘩皤蒿即诗食野之苹今陆生艾蒿也辛熏不美曰蘩由胡即诗于以采蘩左传苹蘩蕰藻之菜今水生蒌蒿也辛香而美曰蘩之丑秋为蒿则通指水陆二种而言春时各有种名曰藾曰萧曰萩此説亦仍前人之误蘩无艾蒿之名苹则藾萧不可与蘩混蒌蒿即蔏蒌萧即萩虽均有蒿名寔非蒿也】
　　蔚一名牡菣见尔雅郭璞注云无子者别録在下品苏恭曰齐头蒿也李时珍曰秋开细黄花结实大如车前实而内子防细不可见故人以为无子也【诗匪莪伊蔚陆玑曰蔚牡蒿也八月为角角似小豆角鋭而长一名马薪蒿苏颂曰陆云有子与郭小异今当用有子者为正李时珍曰别録牡蒿马先蒿原是二条陆玑所谓有子者乃马先蒿而复引无子之牡蒿释之误矣考马先葛洪陶景作马矢蒿别録又谓之练石草一名烂石草苏恭曰俗谓之虎麻一名马薪蒿李时珍曰蒿气如马矢故名马矢马先乃马矢字误马新又马先之讹也】
　　□一名蔏蒌见尔雅郭璞注云蔏蒌蒌蒿也生下田初出可啖江东用美鱼诗作蒌毛传云蒌草中之翘翘然【楚辞呉酸蒿蒌不沾薄只王逸注云蒿繁草也蒌香草也蒿蒌本二物自唐孟诜食疗本草以尔雅蘩由胡为蒌蒿而説家遂通皤蒿为一以为特有水陆之分郑志并以鹿鸣之苹为蒌蒿皆谬也】
　　萧一名萩见尔雅郭璞注云即蒿説同诗毛传庄子司马彪注陆玑诗草木疏云今人所谓荻蒿者是也或云牛尾蒿似白蒿许慎以为艾蒿非也【考萧与艾异而萧艾均有蒿名寔非蒿也其牛尾蒿则李时珍曰色青不白细叶直上状如牛尾者得之】
　　【臣】等谨案尔雅补注云即青蒿也或云牛尾蒿今药家谓之青葙子考青葙花叶似鸡冠嫩苖似苋故李时珍谓之野鸡冠又谓之鸡冠苋乃以青葙当萧萩误矣
　　藬一名牛蘈【作蘈者误】见尔雅郭璞注云今江东呼草为牛蘈者髙尺余许方茎叶长而鋭有穗穗间有华华紫缥色可淋以为饮李时珍曰茺蔚花红色亦有防白色者茎叶子穂皆一様诸家误分为二物陈藏器曰茺蔚人呼为臭草又曰錾菜似益母苏颂曰茺蔚实似鸡冠子即益母之白花者乃尔雅所谓蓷是也闰阁事宜云紫花者为野天麻陈藏器曰天麻似马鞭草子如青葙子孙思邈千金方云天麻草茎如火麻花如鼠尾花即益母之紫花者乃尔雅所谓藬是也蓷藬名本相同但以花色分别之【郭璞独指白花者为益母昝殷谓白花者非益母皆欠详审宋入重修本草以天麻草误注天麻尤为谬失】萑亦见尔雅毛苌郑康成作鵻刘歆李廵谓之臭秽本经别名火锨近效方谓之土质汗李时珍又谓之猪麻【魏博士周元明以为庵闾非也郑志合诗采蓫尔雅葱菜与牛蘈为一列羊蹄之下盖因诗郑笺蓫牛蘈及陆疏蓫今人谓之羊蹄而误不知陆可从郑不可从也】
　　【臣】等谨案郑志止载白花一种而异名亦复不具今详着之
　　蘻一名狗毒见尔雅樊光曰俗语苦如蘩
　　钩一名芺见尔雅郭璞注云大如拇指中空茎头有防似蓟初生可食邢昺疏云蓟也説文云味苦江南食以下气是也别録名苦芺造化指南云大者名苦借其无花实者名地胆草李时珍又谓之苦板
　　【臣】等谨案此与芡了不相似而郑志果及尔雅补注合为一条谬矣今别出之
　　蓾一名蔖见尔雅郭璞注云作履苴草邢昺疏云即蒯也郑樵补注六苴艸也可为屦生卤地説文□或从蓾云草也可以束
　　荓一名马帚见尔雅郭璞注云似蓍可以为扫彗邢昺疏云今俗谓蓍□夏小正七月荓秀传荓也者有马帚也广雅马帚屈马第也本经有蠡实李时珍曰蠡乃荔字之误尔雅荓马帚此即荔草谓其可为马刷故名马帚今河南北人呼为鐡扫帚
　　一名鼠莞见尔雅郭璞注云亦莞属也纎细似龙须可以为席蜀中出好者别录有名未用有龙常草云生河水旁状如龙刍李时珍曰俚俗呼为粽心草尔雅鼠莞恐即此葢是龙须之小者尔
　　【臣】等谨案郭注纎细似龙须则鼠莞乃莞之小者非即龙须也神农本经明言石龙刍一名龙须而陶景言龙刍似龙须但多节尔似以为二物郑志及尔雅补注因解鼠莞为龙须皆未详考本经与尔雅注也今别出之
　　莞一名苻蓠其上谓之□见尔雅郭璞注云今西方人呼蒲为莞蒲□谓其头防首也今江东谓之苻蓠西方亦名蒲中茎为□用之为席诗下莞上簟郑笺云莞小蒲之席也孔疏云尔雅某氏注曰本草云白蒲一名苻蓠楚谓之莞蒲广雅□蒲【考汉书东方朔传注作□蒲】莞也【别録及郑志并合白芷为一盖因説文防楚谓之蓠齐谓之茝而误遂改旧説白蒲为白芷也不知芷有蓠名苻蓠无芷名也白蒲可以为席白芷岂可以为席乎本经有白芷无白蒲者疑后人妄改也一説莞即灯心草又云即芄兰皆非也或云莞苻二字成文呼莞蒲者蒲苻音近晋书蒲洪改姓为苻其证也】
　　葥一名王蔧见尔雅郭璞注云王帚也似藜其树可以为埽蔧江东呼之曰落帚邢昺疏云此即藜之科大为树可以作埽蔧者本经上品地肤陶景谓茎苖可为扫帚苏恭曰北人名涎衣草大明曰即落帚子也苏颂曰其苗即独帚也李时珍又谓之白地草云尔雅葥王蔧即此【尔雅补注云王蔧椶榈也郑志以为椶榈之小而无须者而入木误矣事物原始以诗南山有防之莱为一名落帚亦非也】
　　大菊一名蘧麦见尔雅郭璞注云一名麦句姜即瞿麦郑樵补注云丛生茎细弱今人多植庭院间其花与叶皆可爱故有南天竹之名本经瞿麦一名巨句麦李时珍亦谓之南天竹草【此条注疏本草注郑志皆误郭云一名麦句姜乃巨句麦之误麦句姜是本经天名精之别名苏恭所谓其味甘辛故有姜称尔雅之茢薽豕首也邢疏于茢薽下引本经麦句姜于大菊下引本经巨句麦是矣然不敢駮郭注大菊一名麦句姜之误且从释文而改广雅以凑合之不知广雅误认陵苕为蘧麦未尝误认麦句姜为蘧麦也广雅误以蘧麦当茈葳陵苕陶景因谓紫葳是瞿麦根不知本经紫葳一名陵苕一名茇华即诗苕之华尔雅苕陵苕呉普谓之瞿陵者也郑志于瞿麦下引尔雅蘥雀麦乃承日华本草之误又重出雀麦一条而讹杜姥草为牡姓草不知雀麦即王焘外台秘要之牛星草也】欔一名乌阶见尔雅郭璞注云即乌杷也子连相着状如杷齿可以染皂邢昺疏云今俗谓之狼杷【郑注作稂杷】是也【陈藏器曰狼把草与秋穂子并可染皂又曰郎耶草髙三四尺叶作鴈齿如钗苗李时珍曰狼把草即郎耶草也闽人呼爷为郎罢则狼把当作郎罢乃通若如李言则与郭注如杷齿之説不同其云可以染皂则一也时珍又曰方士言此草即鼠尾草功用亦近之但无的据耳据孙炎郭璞陶景陈藏器李时珍并言鼠尾可染皂似即乌阶但郭不言乌阶即鼠尾而藏器分鼠尾狼把郎耶为三因别载之】
　　□一名槖含见尔雅释文及石经作欔又欔乌阶石经亦作攫则槖含即乌阶也【尔雅又云□槖含郭璞郑樵注俱未详考释文及石经作□又欔乌阶石经亦作□或一物而异名欤】
　　蔷一名虞蓼见尔雅孙炎注云泽之所生郭璞注云虞蓼泽蓼苏恭曰水蓼生下湿水旁叶似马蓼大于家蓼茎赤色水挼食之胜于蓼子
　　□一名苦堇见尔雅郭璞注云今堇葵也叶似桞子如米汋食之滑诗堇荼如饴大戴礼夏小正二月荣堇小戴礼内则堇荁枌榆毛戴二及陆氏释文并云堇菜也仪礼公食大夫礼铏芼有滑郑注云堇荁之属説文堇草也根如荠叶如细桞蒸食之甘
　　葥一名山莓见尔雅郭璞注云今之木莓也实似藨莓而大亦可食郑樵补注云树生其子可食俗呼桑莓陈藏器谓之悬钩子大明谓之莓呉瑞谓之沿钩子【李时珍曰此凡五种一种藤蔓繁衍者俗名割田藨即本草蓬蔂也一种蔓小干蓬蔂者俗名种田藨即本草覆盆子尔雅所谓茥蒛葐也又一种蔓小于蓬蔂者俗名田藨即尔雅所谓藨麃也一种就地蔓生者即本草蛇苺也一种树生者今人亦通呼为藨子即尔雅所谓山苺陈藏器本草所谓悬钩子者也孟诜谓覆盆江东名悬钩子大明谓树生者是覆盆子并误今按郑志果止引茥蒛葐藨麃两条而从大明説以树生者为覆盆是误以山苺为蒛葐也陶景以蔂为根覆盆为实马志苏颂以蔂为苖覆盆为子苏恭以为一物亦并误也】
　　蘦一名大若见尔雅【蘦诗作苓邢昺曰音义同】孙炎郭璞并云甘草沈括梦溪笔谈云此乃黄药也其味极苦谓之大苦非甘草也宋开宝本草有黄药子图经云施州谓之赤药纲目自木部移入草部谓之木药子
　　【臣】等谨案説文蘦大苦也苷甘草也分释凿然故尔雅补注云沈辨甚明而郑志尚沿旧説今补正之
　　苻一名目见尔雅郭璞注云今江东有目草茎似葛叶圆而毛子如耳珰也赤色丛生郑樵补注云茎叶如苦耽实似耳珰儿童或食之本经上品有白英陶景曰疑即斛菜花别录有名未用有目云一名来甘实赤如五味景曰俗呼白草子苏防陈藏器并曰白英目草也李时珍曰俗名排风子吴志孙皓传天纪三年有目菜生工人黄耉家依缘树长丈余茎广四寸厚三分东观按图名目作芝草遂以耉为侍芝郎即此物也
　　抜一名茏葛见尔雅郭璞注云似葛蔓生有节江东呼为龙尾亦谓之虎葛细叶赤茎郑樵补注云其叶似凌霄花多蔓延篱落陶景曰五叶苺一名茏草苏恭谓乌蘝莓李时珍谓之赤葛又谓之五龙又谓之赤泼藤
　　苀一名东蠡见尔雅郑樵补注云薜荔也【考广韵苀有刚杭二音并引尔雅此句集韵草名叶似蒲丛生居郎切】
　　薜一名牡□见尔雅字典云即薜荔管子在五臭之内楚辞王逸注云薜荔香草无根縁物而生山海经作荔云小华之山其草有萆荔状如乌韭而生于石上亦縁木而生食之已心痛【攷説文作萆藨盖传写者失之系传作萆歴】陈藏器谓之木莲【攷苏颂谓薜荔络石相其茎叶粗大如藤状木莲更大于络石其实若莲房则木莲乃薜荔之尤大者也】又尔雅薜一名庾草【释文□字或作菮】郑樵补注云藤生蔓延墙树间花颇似薜荔【攷集韵以薜菮二字为草名广韵作百菮盖薜字韵书有去入二声尔雅释文槩从入声也】
　　帛似帛布似布华山有之见尔雅郭璞注云草叶有象布帛者因以名云郑樵补注云必藤蔓之
　　藚一名牛唇见尔雅郭璞注云毛诗曰水蕮也【攷诗集作水鸟】如藚防寸寸有节拔之可复邢昺疏云陆玑以为今泽蕮也【攷尔雅释文于蕍蕮下引本草云泽舄一名水舄据今本经上品泽泻一名水泻无作舄者】郭氏所不取【攷陆玑诗草木疏云今泽蕮也其叶如车前草大其味亦相似徐州广陵人食之郑樵尔雅补注云状似麻黄亦谓之续防其节拔之复生生沙阪据毛传但云水舄陆玑以水泽同义谓今泽蕮郭氏已正其误郑志干蕍蕮下因诗采藚此误读毛传也郭注但云如藚防郑志于续防下不引牛唇是矣而尔雅补注以拔续同形云亦谓之续防此又误读郭注也】
　　苗一名蓚见尔雅篇羊蹄草也诗言采其蓫释文蓫本又作蓄陆玑疏云蓫即蓄字扬州谓之羊蹄幽州人谓之蓫本经下品羊蹄一名蓄陶景景今人呼秃菜即蓄字音讹也然苗有蓄音而蓄无苗名景又曰一种极似羊蹄而味醋呼为酸模陈藏器曰即是山大黄一名当药尔雅须薞芜郭璞注云似羊蹄叶细味酢可食一名蓚也李时珍谓之山羊蹄又谓之酸母然则苗蓚即薞芜篇以为羊蹄乃指酸模而言羊蹄之别种也【攷邢昺掌禹锡以薞芜为蔓菁非也尔雅补注郑志并仍其误陆佃又误合温菘台菜而一之】蓧一名蓨见尔雅郑樵补注云即苕也玉篇蓧苗蓨三字转相训集韵亦言蓧苗也则蓧亦酸模之别名非防苕也
　　萿一名麋舌见尔雅郭璞注云今麋舌草春生叶有似于舌释文麋作麇别録有麕舌【陆玑释麕云青州谓之麋】
　　蘱一名薡蕫【玉篇作□苇误】见尔雅郭璞注云似蒲而细邢昺疏云可为屩亦可绹以为索郑樵补注云亦可为席説文蘱杜林曰藕根【攷玉篇董藕根也据尔雅释文蕫本或作董】广雅蘱芳□也
　　出隧一名蘧蔬见尔雅郭璞注云蘧蔬似土菌生菰草中今江东啖之甜滑邢郑并云菌蘱也韩保升谓之菰菜苏颂谓之菰手中有黒脉者陈藏器谓之乌郁李时珍曰菰手俗名茭粑
　　【臣】等谨案郑志菰凡四见草菰下引尔雅齧雕蓬菰根下引须葑苁蔬茭首下引须葑苁稲梁菰蒋米下引齧雕蓬而出隧蘧蔬之名反见遗焉于蔬芜菁下亦引须葑苁今考尔雅葑苁郭注虽云未详而诗毛传云葑须也方言广雅并云蘴荛芜菁也説文云葑须从也郑诗笺及坊记注云葑蔓菁也陆玑诗草木疏太平御览并云葑芜菁也则葑苁当为芜菁非菰葑之葑可知尔雅补注以薞芜为蔓菁以葑苁为菰葑是两误也至雕蓬之蓬即西京杂记上已食蓬饵以祓邪魏畧鲍出遇饥嵗采蓬实为母作食者邢昺漫引诗召南彼茁者蓬记月令藜莠蓬蒿并兴不知蓬不一雕蓬之外有黍蓬黄蓬飞蓬不可混也陆佃合雕蓬黍飞蓬为一皆非也今并正之
　　莙一名牛薻见尔雅郭璞注云似薻叶大江东呼为马薻郑樵补注云水藻之而叶差大生水底诗采苹毛传云藻聚藻也孔疏云左传曰苹蘩蕴【左传作蕰】藻之菜蕴聚也故言聚藻陆玑云藻生水底有二种其一种叶如鸡苏茎大如箸长四五尺其一种茎大如钗股叶如蓬蒿谓之聚藻【攷顔之推曰説文莙牛藻也即陆玑所谓聚藻叶如蓬者也郭璞注三苍亦云蕴藻之也细叶蓬茸生今水中有此物一节长数寸细茸如丝围绕可爱长者二三十节犹呼为莙李时珍曰有二种水藻叶长二三寸两两对生即马藻也聚藻叶细如丝及鱼鳃状节节连生即水蕴也俗名鳃草又名斗尾蕴尔雅莙牛藻即蕴也考毛陆郭郑説藻为聚藻牛藻为马藻如顔李説则马藻别一物而牛藻即聚藻非也韩诗有苹沈藻浮之説陆佃误藻为藻而混藻于苹亦非也】
　　【臣】等谨案郑志但列藻名而未详其今补辑
　　芏一名夫王见尔雅郭璞注云芏草生海邉似莞蔺今南越人采以为席释文云今南人以此草作席呼为芏【音杜】陈藏器曰江芏【字从土音吐】一名江□子似莞生海邉可为席【据郑樵补注云即咸草也可为屦生卤地考咸艸见南史扶桑传叶如邪蒿而气香味咸与莞蔺不相似集韵芏徒故切海苋也海苋不识其形疑苋与莞通】
　　茢一名勃茢见尔雅郭璞注云本草一名石芸范子计然云石芸出三转别録石芸味甘一名螫烈一名顾喙茢【一作厉玉篇一作防】周官戎右郑注云苕帚记檀弓注云萑苕玉藻注云菼帚释文引尔雅菼薍注乌蓲也説文云艻也
　　虉一名绶见尔雅郭璞注云小草有杂色似绶诗卭有旨鹝毛傅云鹝绶草也陆玑疏云鹝五色作绶文故曰绶草
　　莁荑一名蔱蘠见尔雅郭璞注云一名白蒉【据邢疏云此草也本草莁荑一名无姑一名□防唐本注云尔雅莁荑一名蔱蘠今作□防字之误也而在木部疑非是或者与草同气又释木无姑其寔夷郭注云无姑姑榆也生山中叶圆而厚剥取皮合渍之其味辛香所谓芜荑邢疏云本草芜荑一名无姑也今考郭注于莁荑云白蒉于无姑云姑榆释文莁有亡符常制户耕三反其实夷舎人本作桋本分草木両种自苏恭辈混莁荑干芜荑并疑□□乃蔱蘠二字之误邢昺不能据郭注陆音以正之尔雅补注及通志木亦承其谬】
　　蘮蒘一名窃衣见尔雅孙炎注云江淮之间食之其花着衣故名郭璞注云似芹可食子大如麦两両相合有毛着人衣邢郑并云俗名麦【考蘮蒘王逸九思作蘮蒘自注草名杨慎误合虎蓟为一】
　　傅一名横目见尔雅郭璞注云一名结缕俗谓之鼓筝草璞注司马相如赋专结缕云结缕蔓生如缕相结汉书音义云结缕似白茅蔓聨而生顔师古曰结缕着地之处皆生细根如线相结故名结缕今俗呼鼓筝草者两防童对衔之手鼓中央则声如筝也
　　瓝一名九叶见尔雅舎人注云九枚共一茎郑樵补注云其草一丛九叶因叶命名
　　望一名椉车见尔雅郭璞注云可以为索长丈余释文车作居
　　緜马一名羊齿见尔雅郭璞注云草细叶叶罗生而有毛似羊齿今江东呼为雁齿缫者以取茧绪
　　卷施草【坊本尔雅作卷斾据释文改正】拔心不死见尔雅郭璞注云离骚宿莽也王逸离骚注云草冬生不死者楚人名曰宿莽又曰宿莽遇冬不枯南越志曰寜乡草多卷施拔心不死江淮间谓之宿莽【郑志合葞春草莽数节及宿莽为一而入木大谬又卷施释文玉篇广韵并作卷葹李白诗赠君卷葹草心防更何言亦谓此草】
　　菁茅见禹贡谷梁郑康成曰茅之有毛刺者范甯曰香草所以缩酒左传谓之包茅管子封禅书谓一茅三脊晋书地道志谓之香茅其赤者尔雅楚辞谓之藑茅【考文选作琼茅扬雄传亦作琼茅】张晏孟康谓之灵茅其白者尔雅谓葍终军传谓之白茅
　　【臣】等谨案郑志因尔雅藑茅之葍与葍防之葍同名遂误合蔏雚葍防蓫薚苋陆与琼茅为一今皆别出之
　　纻【亦作苎又作芧】书禹贡豫州贡纻顔师古汉书注云纻织纻为布及练也诗陈风沤纻陆玑疏云纻亦麻也广雅苎三棱也李时珍曰苎家苎也又有山苎野苎也有紫苎白苎【郑志引尔雅薜山麻而云苎野生者是混苎麻为一也后汉书哀牢国传有兰干华阳国志云獠言纻也】
　　牡蘜见周官郑注云蘜不华者贾疏云月令季秋云蘜有黄华是牝蘜也
　　深蒲见周礼郑众曰蒲蒻入水深故曰深蒲郑康成曰蒲始生水中贾疏云史游急就章云蒲蒻蔺席蒲蒻只堪为席不可为葅故后郑破之诗韩奕其防维何惟笋及蒲毛云蒲蒲蒻也郑笺云深蒲説文深作藻云蒲蒻之也本经有香蒲呉普谓之醮石苏恭曰甘蒲山南人谓之香蒲以昌蒲为臭蒲也
　　苘【一作防一作顈】礼杂记篇郑注顈草名周礼典枲麻草郑注草葛防之属篇苘下云枲属防下云麻属麻即枲也【集韵絮属误説文作檾引诗聚衣亦不如郑义为长】李时珍曰今之白麻
　　藨见仪礼疏屦者藨蒯之菲也贾疏云草名説文藨□属玉篇藨蒯属可为席【□即蒯字】
　　蒯见仪礼记玉藻左氏无弃菅蒯孔疏云蒯与菅连亦菅之西京赋注蒯草中为索
　　昌歜【玉篇作昌□集韵作昌□】见左【攷释文正义及六书畧不知歜为□字之误顾炎武辨之甚详】周官醢人昌本郑注云昌蒲根别録谓之白昌一名水昌蒲一名水宿一名茎蒲陶景谓之兰孙【荘子楚辞俱作荃】陈藏器曰即今之溪荪也一名昌阳生水畔人亦呼为昌蒲与石上昌蒲都别【攷李时珍曰菖蒲凡五种生于水石之间叶有劒脊瘐根密节髙尺余者石菖蒲也高四五寸叶如韭根如匙柄粗者亦石菖蒲也根长二三分叶长寸许者钱蒲也生于池泽蒲叶根肥白节疎慢髙二三尺者泥菖蒲白蒲也生于溪涧蒲叶根瘦赤节稍密髙二三尺者水菖蒲溪荪也白昌古人以根为葅食谓之昌木亦曰昌歜文王好食之藏器混水昌蒲泥昌蒲为一郑志所载昌阳一条则石菖蒲之一种也】
　　留夷【一作蒥荑一作流夷】见离骚王逸注云香草也【汉书司马相如传注张揖曰留夷新夷师古曰留夷香草非新夷新夷乃树耳】
　　胡绳见楚辞王逸注云香草也洪兴祖补注云草有茎叶可作绳索
　　薠见九歌王逸注云薠草秋生今南方湖泽皆有之淮南子注云状如葴司马相如赋注云青薠似莎而大生江湖鴈所食玉篇青薠似苹而大【山海经作蕃】
　　萍实见家语史记説苑陈藏器本草拾遗有萍草李时珍曰即今水粟也俗呼水粟包又名水栗子或作水笠楚王所得葢此也若小萍安得有实耶
　　纑见史记货殖注徐广曰纑纻属可以为布司马贞曰山中纻
　　萁【或从竹作箕郑语檿弧箕服】汉书五行志檿弧箕服刘向以为萁服葢以萁草为箭服顔注萁草似荻而细织之为服也收靡见汉书地理志益州郡有收靡县李奇注云靡音麻即升麻杀毒药所出也酉阳杂爼建寜郡乌句山有收靡草鸟雀误食乌喙中毒必急食此草以觧之【案酉阳杂爼所説本郦道元水经若水注】
　　长松一名仙茆生闗内山谷中草似松叶上有脂山人服之张天觉集云僧普明居五防山患大风眉髪俱堕遇异人教服长松旬余毛髪俱生顔色如故
　　天麻赤箭根也暴干坚白如羊角色呼羊角天麻蒸黄皱如干者俗呼醤天麻抱朴子云根有大魁如斗有游子十二枚周环之以仿十二辰也去大魁数尺皆有细根如白髪虽相须而实不相连但以气相属尔按此乃天麻之神异者犹人参中之神参也【陈藏器曰天麻似马鞭草节节生紫花花中有子如青葙子性寒李时珍曰此别一种天麻草是益母草之非此也臣】等谨案郑志已有赤箭而未详其根今补辑
　　巴防天生巴郡及下邳山谷其苗俗名三蔓草叶似茗经冬不枯故又名不凋草又别录有巴棘生髙地叶白有刺根连数十枚一名女木
　　百脉根形似苜蓿花黄根如逺志李时珍曰唐书作柏脉根肃州嵗贡之今不复闻
　　地榆一名玉札叶似榆而长初生布地故名其花子紫黑色如豉故又名玉豉外丹方又名酸赭以其味酸而色赭也
　　三七一名金不换生广西南丹诸州畨峒深山中土人言其叶左三右七故名三七或云本名山漆谓其能合金疮如漆粘物也此説近之【李时珍曰近传一种草春生苗夏髙三四尺叶似菊艾而劲厚有岐尖茎有赤棱夏秋开黄花蕋如金丝盘纽可爱而气不香花干则吐絮如苦荬絮根叶味甘治金疮折伤出血及上下血病甚效云是三七而根大如牛蒡根与南中来者不恐是刘寄奴之属也】秦艽本名秦糺【俗作秦胶】出秦中以根作罗纹交紏者佳故名萧炳谓之秦
　　前胡【唐韵作湔胡】苗髙一二尺色似斜蒿叶如野菊而细瘦嫩时可食秋月开黪花花蛇牀子花其根皮黒肉白有香气大抵北地者为胜故方书称北前胡云
　　土当归一名水白芷长近尺许白肉黒皮气亦芬香如白芷故名
　　都管草【作菅者误】生宜州田野根似羌活头嵗长一节苗髙一尺许叶似土当归有重防施州生者作蔓又名香球蔓长丈余赤色秋结红实范成大桂海志云广西出之一茎六叶
　　白鲜一名白羶一名白羊鲜一名地羊鲜一名金雀儿椒叶似茱萸髙尺余根白色作羊羶气花紫白色其子累累如椒
　　山慈姑一名金灯一名灯檠一名朱姑一名鹿蹄草根如水慈姑花如灯笼而朱色故有诸名段成式酉阳杂俎云金灯之花与叶不相见人谓之无义草【李时珍曰试剑草亦名鹿蹄草与此同名而异实】
　　石蒜古谓之乌蒜俗谓之老鸦蒜一枝箭是也图经谓之水麻纲目谓之蒜头草叶如蒜秧及山慈姑花红色如山丹而瓣长黄藻长须根似蒜皮色紫赤肉白色一种叶如大韭花如小萱花黄白色谓之鐡色箭此二物亦花叶不相见与金灯同
　　及已一名獐耳细辛其草一茎茎头四叶隙着白花根似细辛而黒有毒
  </div>
  <div class="pagination">
   <a href="钦定续通志_page135.html">
    上一页
   </a>
   <span>
    ...
   </span>
   <a href="钦定续通志_page131.html">
    131
   </a>
   <a href="钦定续通志_page132.html">
    132
   </a>
   <a href="钦定续通志_page133.html">
    133
   </a>
   <a href="钦定续通志_page134.html">
    134
   </a>
   <a href="钦定续通志_page135.html">
    135
   </a>
   <span class="current-page">
    136
   </span>
   <a href="钦定续通志_page137.html">
    137
   </a>
   <a href="钦定续通志_page138.html">
    138
   </a>
   <a href="钦定续通志_page139.html">
    139
   </a>
   <a href="钦定续通志_page140.html">
    140
   </a>
   <a href="钦定续通志_page141.html">
    141
   </a>
   <span>
    ...
   </span>
   <a href="钦定续通志_page137.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
