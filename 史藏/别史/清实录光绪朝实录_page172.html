<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 172 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 172 页/共 1316 页</h1>
    <div class="content">
○陕甘总督左宗棠等奏、西征新饷。请饬各省关提前赶解。得旨、著户部查照左宗棠等咨行单内所开各省关欠饷数目。迅速咨催。务令提前赶解大批。于年内解到该营。以济急需。摺包　　

○云南巡抚杜瑞联奏、请催滇饷。得旨、著户部查照该抚所请。咨催各省关迅速筹解。毋误要需。摺包　　

○抚恤琉球国遭风难民如例。摺包　　

○辛酉。谕内阁、溥丰等奏、应修要工。请派大臣查勘一摺。泰陵方城后券门等处。暨慕陵宝城。均有渗漏酥鹻情形。著派师曾将应修工程。敬谨查勘。另片奏、昌陵慕陵各礼部果楼等工。暨泰陵礼部等衙署。亦有渗漏坍塌情形。著一并查勘。奏明办理。现月　　

○谕军机大臣等、刘坤一奏、续查儋临客民。分别安插。及联络土客。饬属筹办善后等语。广东儋临客民滋事。业经剿平。自应乘此兵力。迅速摉查。为一劳永逸之计。现在各处交出新到客民三百余名口。琼山定安二县。又有恳求招抚者、一千八九百人。该督已饬属将此起客民。遣往高廉雷三府、量行区处。自可消弭嫌隙。俾得永远相安。刘坤一、裕宽、务当饬属加意拊循。毋令失所。仍随时察看。傥安插后仍不能各安本业。亦宜另为设法办理。毋任再滋事端。其旧日客民。已与土民设局联络。可保无事。即著该督抚将善后事宜。责成各属实力筹办。以苏民困。将此由四百里各谕令知之。现月　　

○两江总督沈葆桢奏、轮船统领应驻地方。何璟意在基隆。吴赞诚意在厦门。臣意在澎湖。应准统领自择。得旨、所有轮船统领应驻地方。即著沈葆桢知照何璟。与彭楚汉斟酌形势。妥筹办理。总以地当扼要。于调度策应诸事相宜。方为妥善。摺包　　

○以贪鄙妄为。革广东琼州镇右营都司郑起鹏职。摺包　　

○壬戌。以祈雨灵应。颁甘肃西甯府海神庙扁额、曰德至泽洽。现月　　

○以敛钱构讼。革陕西在籍通判李鸿烈职。摺包　　

○予故陕安道黄鼎、在死事地方建立专祠。从护理陕西巡抚王思沂请也。摺包　　

○癸亥。谕内阁、丁宝桢奏、查明都江堰之分水大鱼嘴。势难向后退修一摺。据称四川都江堰之分水大鱼嘴。从前创设。原在安澜索桥之下。嗣因河道迁改靡常。节次兴修。向前移置已历五六十年。内外两江。自此划分。使下流水势稍杀。恩承等勘工之时。正在冬令水涸。于江流涨漫情形。未经目睹。若如所议。退修四十余丈。则上流之急湍狂澜。并力直注。恐新工无从下手。而人字堤当冲更甚。尤易溃决。现据该省官绅耆民等、佥请毋庸更议退修。以免内江漫淹等语。都江堰之大鱼嘴。为四川十四属分水紧要关键。既据该署督查明实在情形。即著照所请。毋庸另议退修。以免更张至淘去外江淤沙。平垫内江深槽各工。仍著丁宝桢督饬所属。悉心妥办。总期有利无害。以卫民生。傥有疏虞。必惟该署督是问。现月　　

○又谕、丁宝桢奏、遵查道员劳文翿、管理筹饷局务。并未私提银两。该员与前署华阳县知县泸州知州田秀栗、亦无交结门丁黄瑞廷之事。据实覆陈等语。道员劳文翿既据丁宝桢责成两司。查明该员入局以来。经手收支各款。委无违例滥支情事。平日亦无别项声名。业经撤去筹饷局差使。即著毋庸置议。知州田秀栗、虽据奏称并无庸劣声名。仍著留省随时察看。所有泸州知州一缺。著丁宝桢另行派员前往署理。门丁黄瑞廷、已否驱逐出境。未据该署督声明。著懔遵前旨。即行驱逐出境。毋任逗遛。现月　　

○又谕、丁宝桢奏、请将办理盐务之委员革职等语。四川候补知县王含章、办理滇边盐务分局。辄敢纵丁需索。甚至狎妓娶娼。实属胆大妄为。有玷官箴。著即行革职。永不叙用。以示惩儆。现月　　

○谕军机大臣等、松溎奏西藏商上呈递禀结。不令洋人入藏。请将掌办商上事务之通善济咙呼图克图等、严行惩办。并自请从重治罪一摺。洋人入藏游历。系条约准行之事。该藏僧俗人众执意不遵。公具禀结。不令入境。松溎未能剀切晓谕。殊属办理不善。著交部议处。通善济咙呼图克图等、本应惩办。暂从宽免著松溎、色楞额、责成该呼图克图等。开导僧俗人众。告以该洋人入藏。人数无多。前往游历。不至有欺压之事。毋庸妄自惊疑。致生事端。该商上于洋人到藏时。务当饬令汉番弁兵。妥为照护。傥仍前违抗。定将驻藏大臣。及该呼图克图等。从严惩处。此事关系綦重。松溎、色楞额、当悉心妥办。毋得稍有疏虞。贻误大局。该藏商上此次递结情形。著总理各国事务王大臣、照会该国使臣知悉。并著恒训、丁宝桢、于洋人抵川时。将藏众情形。详细告知。设法劝阻。令其停止前进。更为妥善。松溎、色楞额、仍即一面妥筹办理。不得意存观望。将此谕知总理各国事务衙门、并由五百里谕令恒训、丁宝桢、松溎、色楞额、知之。洋务　　

○江西巡抚李文敏奏、厘金无可筹拨。请将山东前借地丁银三万两。划抵赈款。得旨。山西赈款。待用孔亟。仍著李文敏酌量拨解。毋稍延缓。摺

包　　

○命漕运总督文彬、来京陛见。以山东布政使薛允升署漕运总督。现月　　

○以捐银助赈。予湖南巡抚李明墀优叙。摺包　　

○抚恤琉球国遭风难民如例。摺包　　

○甲子。世宗宪皇帝忌辰。遣官祭泰陵。　　

○谕军机大臣等、总理各国事务衙门奏、筹办交收伊犁事宜。请饬疆臣核议一摺。据称连接崇厚电报。内称约章现皆定议。崇厚定于八月初八日起身、赴黑海画押后。即由南洋回京覆命。并将现议条约十八款、摘要知照。详加覆核。偿费一节。尚不过多。通商则事多轇轕。分界则弊难枚举。亟宜筹画布置。迅图补救各等语。崇厚出使俄国。固以索还伊犁为重。而界务商务、关系国家大局者。自应熟思审处。计出万全。且叠经总理各国事务衙门电致崇厚。若照来函、有碍大局。节略内并言所损已多。断不可行。该大臣尤应遵照办理。设法与之辩论。乃竟任其要求。轻率定议。殊不可解。现在俄约既经议定。其第七款、所称中国接收伊犁后。陬尔果斯河西及伊犁山南之帖克斯河、归俄属。第八款、所称塔城界址拟稍改。是照同治三年议定之界。又于西境南境、划去地段不少。从此伊犁势成孤立。控守弥难。况山南划去之地。内有通南八城要路两条。关系回疆全局。尤非浅鲜。至第十款、于旧约喀什噶尔、库伦、设领事官外。增出嘉峪关、乌里雅苏台、科布多、哈密、吐鲁番、乌鲁木齐、古城七处。亦欲酌设领事。第十四款、并有俄商运俄货、走张家口嘉峪关。赴天津汉口。过通州西安汉中。运土货回国同路之语。不特口岸过多。并与华商生计亦有妨碍。允行则实受其害。先允后翻。则曲仍在我。自应设法挽回。以维全局。左宗棠于新疆情形。了如指掌。金顺、锡纶、久在西北各路。谙习边情。且西路通商。如何布置。始能害少利多。左宗棠必有权衡。至张家口汉口。系南北洋分辖地方。所有通商诸务。亦应彼此通筹。著左宗棠、金顺、锡纶、将界务商务各条款。悉心酌核。李鸿章、沈葆桢、素顾大局。除商务各条款。详加筹画外。其界务如何办理、始臻周妥之处。分别详细密陈。该衙门另片所陈。界务尤关紧要。就崇厚寄来分界图说。中国如尚可设法布置。即当妥为办理。若必不可允。则边防尤宜及时筹办各等语。此事一出一入。关系綦重。左宗棠督办军务。事权归一。尤当通筹全局。权其利害轻重。一并核议密速具奏。原摺片均著钞给阅看。将此由六百里各谕令知之。洋务　　

○广州将军长善等奏、广东同文馆。添习法布语言文字。拟增置学馆。酌加经费。下所司知之。摺包　　

○乙丑。谕军机大臣等。昨因总理各国事务衙门奏、崇厚与俄国商办交收伊犁事宜。轻率定议画押。当经谕令左宗棠等筹画密奏。本日据左宗棠奏、覆陈边务一摺。所陈界务商务大略。及妨民病国各条。虑远思深。洵属老成之见。特崇厚现已定议画押。事机已误。惟有亟筹补救。设法挽回。著左崇棠懔遵昨日谕旨。将商务界务、如何办理、始臻周妥之处。或约章必不可允。边防一切如何布置。始无患生肘腋之虞。详细筹度。妥议具奏。前据编修高万鹏奏、秦陇等处闻有烟土入境、严拏焚烧之事。请暂罢此。令以弭衅端。曾谕该督酌办。此次左崇棠摺内、所称甘境禁种罂粟。根株净尽。现拟出示、禁止外来土烟。如有川滇客民、贩土入境者。当众焚烧。薄与责惩等语。是高万鹏所奏、事非无因。仍著左宗棠体察情形。妥筹办理。将此由五百里密谕知之。洋务　　

○陕甘总督左宗棠奏、阶州等处地震水淹。派员抚恤情形。得旨。所有被灾较重地方。著即饬属将诸务妥速筹办。加意抚恤。毋令小民失所。摺包　　

○贵州巡抚岑毓英奏、筹商整顿吏治营伍大概情形。得旨。该省吏治营伍。即著妥定章程。认真整顿。务须斟酌尽善。实事求是。以期经久可行。

摺包　　

○丙寅。以收受规费。革甘肃署梨园营都司严象龙职。摺包　　

○丁卯。谕军机大臣等、冯子材奏、沥陈下情一摺。道员赵沃、前经降旨革职查办。嗣经张树声查明、该革员功过尚足相抵。已有旨准其留营效力。朝廷于臣下是非功罪。自有权衡。该提督无事哓哓渎辩为也。至冯子材自督师出关以来。叠次进剿。将贼巢全行荡平。甚属奋勉出力。惟李扬才、陆之平、尚未弋获。该逆等情罪重大。岂容日久稽诛。且恐将来死灰复然。重烦兵力。该提督当懔遵本月十一日谕旨。速咨越南国王。饬地方官确查李逆等下落。即行派营围拏。期于必获不准任令漏网。致贻后患。将此由四百里谕令知之。现月　　

○戊辰。谕内阁、铭安等奏、官兵不敷分遣。仍请暂停冬围一摺。著照所请。准其暂缓举办。摺后漏写月分。殊属疏忽。铭安、玉亮、均著交部议处。现月　　

○以春闲亢旱。麦收歉薄。予普济堂、功德林、两处粥厂。恩赏小米三百石。加赏小米五百石。卢沟桥粥厂。粟米四百石。资善堂暖厂。粟米三百石。　　

○庚午。谕军机大臣等、锡纶奏、请调员差委等语。兵部笔帖式恩绵、工部笔帖式穆津布、骁骑校瑞英、护军兴桂、松庆额外蓝翎长常永、领催舒缙、候选知县范一照、领催玉恒、前锋伊铿额、马甲忠安、著该衙门饬令该员等、前往塔尔巴哈台。听候差迁。其所请饬神机营垫发口分银两。办给勘合乌拉票。俟到营日、由该参赞将垫款于塔城专项内如数归还。并恩绵穆津布二员。照神机营成案。逾半年后免开底缺。应升应补、照例办理等语。均著照所议行。现月　　

○转刑部右侍郎钱宝廉为左侍郎。以署漕运总督薛允升为刑部右侍郎。未到任以前。以兵部右侍郎朱智兼署。现月　　

○命浙江巡抚梅启照来京另候＜闲＞用。调陕西巡抚谭钟麟为浙江巡抚。以刑部左侍郎冯誉骥为陕西巡抚。现月　　

○塔尔巴哈台参赞大臣锡纶奏、果勇营购马三百匹。每匹银十二两。经部议驳。请仍照市价开销。得旨、此项马匹。准其照市价报销。嗣后仍照旧章购买。纂修官谢崇基恭纂　　

帮总纂官程棫林恭辑监修总裁世恭阅五月初二日正总裁那恭阅五月十九日专司藳本陆恭覆阅壬子九月初七日　　

徐恭阅六签八月初六日　　

荣恭阅一签九月初五日副总裁唐恭阅二签十一月二十五日　　

宗室宝恭阅一签五月二十八日

　　

郭恭阅六月二十日　　

熙月日初校修改上卷拾壹签孙笥经恭校陈恭阅三签八月初九日覆校修改上卷拾壹签朱崇荫详校宗室麒月日总校修改上卷叁拾肆签商衍鎏总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百　　

光绪五年。己卯。九月。辛未朔。上诣钟粹宫。问慈安端裕康庆昭和庄敬皇太后安。长春宫问慈禧端佑康颐昭豫庄诚皇太后安。至庚子皆如之。内

记

　　

○谕内阁、曾国荃奏、指定拨款及时买谷还仓一摺。据称山西前被旱灾。外省运米。骤难入境。每赖本地仓谷接济赈需。现在善后事宜。以买谷还仓为要务。拟将部拨及指拨山东等省之银五十万两。再由山西陆续筹措银五十万两。专为买谷填仓之用。于三年内筹补足额等语。自系为储备灾荒起见。即著照所议办理。惟采买仓谷。易滋弊混。当此款项支绌之时。尤应力求实际。该抚当慎选贤员。核实经理。毋得有名无实。虚糜帑项。现月　　

○山西巡抚曾国荃奏、拟饬州县。建立节孝总坊。以资观感。报闻。摺

包

　　

</div>
    <div class="pagination">
<a href="清实录光绪朝实录_page171.html">上一页</a><span>...</span><a href="清实录光绪朝实录_page167.html">167</a><a href="清实录光绪朝实录_page168.html">168</a><a href="清实录光绪朝实录_page169.html">169</a><a href="清实录光绪朝实录_page170.html">170</a><a href="清实录光绪朝实录_page171.html">171</a><span class="current-page">172</span><a href="清实录光绪朝实录_page173.html">173</a><a href="清实录光绪朝实录_page174.html">174</a><a href="清实录光绪朝实录_page175.html">175</a><a href="清实录光绪朝实录_page176.html">176</a><a href="清实录光绪朝实录_page177.html">177</a><span>...</span><a href="清实录光绪朝实录_page173.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
