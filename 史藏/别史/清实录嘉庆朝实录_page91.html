<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 91 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 91 页/共 523 页</h1>
    <div class="content">○予浙江故礼部左侍郎金甡、入祀乡贤祠。从巡抚阮元等请也。　　

○予甘肃阵亡兵丁李昇龙等五十八名、赏恤如例。　　

○戊寅。谕内阁、玉德奏、审拟德化县差役张虎、毙命轮奸一案。向来交外省审办之案。多有将原告审虚者。此案德化县知县李宗澍、业已病故。该督等无所用其回护。是以究出实情。按律定拟。除张虎一犯。业于审明后。即行正法。其黄钻、张銮、二犯。不但随同张虎、拦截索诈毙命。复与张虎将黄珠娘轮奸。凶淫已极。若问拟绞候。应入于明岁秋审情实。始予勾决。未晚稽延。黄钻、张銮、均著即行处绞。至德化县知县李宗澍、于县役毙命之案。并不据实究办。辄将县役改作民人。并谕令刑书捏为自行访闻。不但规避处分。且欲见长邀功。若使其人尚在。其罪不止发遣。今因身故免议。不足示惩。著该督查明伊之长子。如有官职。或系生监。即行斥革。发往军台。如系平人。亦即发往军台效力。以示惩儆。其余各犯。仍著刑部核拟具奏、再闽省向有械斗。及抢人勒赎之案。地方官惧干失察处分。往往延拦不办。有意消弭。此等恶习。最为可恶。嗣后该督抚等务须通饬所属。实力整顿。遇有此等凶恶匪徒。必当随案严惩。其地方官查缉不力。及有心隐匿。即行严参治罪。不得稍有姑息。将此通谕知之。　　

○命吏部郎中周锷、提督贵州学政。　　

○旌表守正捐躯安徽太和县民贾文运女贾氏。　　

○己卯。以先贤闵子后裔闵广源、袭五经博士。　　

○旌恤遇贼捐躯湖北均州武生张联元、生员张敬仁、张朝选、及民人张金榜等、八十四名口、如例。　　

○庚辰。谕内阁、吴璥等奏、河库道叶雯、前在庐州府任内、不能约束伊孙、于经过所属地方、有供给夫马饭食之事、请饬令该员离任、留工帮办、其河库道员缺、请以候补道沈启震补用等语。而摺内又称密为访察。叶雯尚无劣迹。并以该员系河工出身。于河务谙练老靠。请留工次。是叶雯尚属河工得力之员。其不能约束伊孙。咎止失察。尚非大过。何至遽令离任。看来吴璥等竟系欲为沈启震补缺地步。所办实属非是。叶雯、著仍留河库道之任。其失察伊孙之处。著交部议处。沈启震。著在南河帮办邵家坝堵筑工程。俟有河道缺出。奏明补用。　　

○谕军机大臣等、各省仓库亏缺。经朕密谕各该督抚。逐一清查。设法弥补。以归实贮。原以亏空之案。官非一任。事阅多年。若概行查办。则经手亏缺。及接任虚报各员。皆当按例治罪。人数未免众多。或尚有贤员。亦觉可惜。是以宽其既往之愆。予以弥补之限。此系朕格外施恩。各该督抚。惟当实力查核。将该省实在亏缺若干。其离任各员如何追缴。现任各员如何弥补。并作何分别年限、一律清厘之处。一面查办。一面据实密奏、方为实心任事之道。乃近日督抚中。如岳起、则将江苏省盘查案内亏缺一事。抄录朱笔密批。咨报户部。荆道乾、则将安徽省州县交代展参案内。以仓库有亏。声明咨部。惠龄。则请将山东省未完州县处分。暂缓例议。均属非是。已降旨饬谕外。各省亏空一事。朕既责成各该督抚密行查办。自当仰体朕意实心经理。岂得以和盘托出。即可自占地步。置身事外乎。况一经报部。即当按例参办。又岂能姑容不肖之员。使之无所畏忌耶。近日各省清查亏空。惟闻广东、浙江、不动声色。以次清厘。办理已有成效。其余多系漫无章程。未见认真经理。著传谕各该督抚。惟当通盘查核。赶紧弥补。据实密奏。所有报销钱粮。仍当按限题达。其经徵不力之州县。亦当按照未完分数。循例参处。不得将亏缺数目。辄行咨部。并为属员开脱处分。如设法清厘。实有一二州县不能弥补。必须奏明严办者。自当据实参奏、按律治罪。若能全数弥补。则尤所深愿也。　　

○又谕、兵部奏驳护贵州巡抚常明、办理狆苗案内。乡勇恤赏银两一摺。所驳甚是。此案册造阵亡受伤乡勇。一万二千三百一十六名。经兵部驳查。该护抚即将受伤乡勇六千余名。及阵亡无眷属者一千余名、删除。其余共发给恤赏银十九万余两。咨部核销。所办实属错误。乡勇均由军营召募。非如兵丁实有额缺册籍可查者可比。既经兵部驳查。自应详查名数。核实办理。及该护抚并不遵照部驳查明造报。又不待题准。率行给发。遽请报销。显有影射浮开情毙。顷召见冯光熊。询以乡勇情形。据称乡勇一项。多寡虚实。本难凭信。即发给恤赏银两。亦不能按照应得数目。如数给予等语。是此项请销恤赏银两。实不免有冒滥之毙。琅玕甫经到任。无所用其回护。著传谕该抚、拣派前此并未办理军需。平日居官公正者数员。将前项恤银。查明经手之员。如何任意浮冒。及护抚常明。何以并不遵照部驳。即行给发请销各情节。逐一查明。如有将饷项私行馈送、归入乡勇项下冒销、如胡齐仑者。即当据实严参。毋得稍有隐饰。　　

○是月。两江总督费淳。奏谢宽免议处恩。得旨、吏治不振。民何能安。总宜振刷精神。切勿姑息。养患滋害。其咎甚于要钱。为大吏者。非一清字所能包括也。勉之望之。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之七十一　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆五年。庚申。秋。七月。辛巳朔。享太庙。遣庄亲王绵课、恭代行礼。　　

○谕内阁、恩长等奏、续经查出和阗所属各城有粮无地之回民。七百五十二户。并丈出官荒地。二万零六百四十余亩。请全数拨给开垦一摺。著照所请。所有查出官荒地亩。即照前次分拨官地章程。按数拨给有粮无地之回户。均匀开垦。以示朕惠养回民。有加无已至意。　　

○两广总督吉庆奏、拏获纠众拜会匪徒。知府丁如玉。知县朱麟徵。下部议叙。赏生擒首夥之举人方世型等、职衔有差。　　

○壬午。谕内阁、费淳吴璥奏报伏汛安澜一摺。内称清口迤东入海之路。甚为迅驶。运河分洩畅行。五坝石脊上仅过水一尺五寸。高堰志桩出水尚有八尺三寸等语。此皆仰赖上苍垂佑。河神默助。欣慰之余。益深钦感。俟该督等奏报秋汛安澜时。尚当敬发藏香前往。虔答神贶。并将该督等酌加恩叙。现届秋汛为日方长。该督等当倍加敬慎。实力宣防。无得稍存自满之念。至吴璥另摺所奏、察看南河工程。有应行放淤化险。及逢湾取直之处。酌拟筹办一节。黄河水势靡常。全在随时相度机宜。因势利导。朕断不为遥制。即在廷臣工。并未身亲其境。亦难以悬揣情形。率行拟议。惟在该督等度量地形。博采舆论。妥协经理。毋得师心自用。方为不负委任。至黄河漫溢。自古为然。我朝列祖列宗。饬令河臣开挑引渠。加筑堤埝。工程不知凡几。所费金钱不啻几亿万万计。盖以河防一事。原所以保卫民生。偶遇溃溢。不独居民漂溺堪虞。即有迁徙高阜者。其室家田亩。皆已淹浸。仍不免流离失所。是以国家不惜多费帑金。鸠工集料。并设立河工大小文武官员。分防经理。无非为小民筹及万全期于安堵。总司河务者。如果平日加意提防。河流自然顺轨。即或偶有漫溢之事。能赶紧堵筑。俾帑项不致多糜。工程克臻稳固。实所深愿。即或费用较多。但能为小民保护无虞。帑金原所不靳。若河员等平日捏报险工。侵欺入己。而于办理要工时。又复偷工减料。任意冒销。以致屡筑屡蛰。如近日参办河工员弁庄刚刘普等、为河工积蠹。既将该犯等按律治罪。其子孙所捐官职、亦一并斥革。是伊等侵冒钱粮。贻害百姓。既为国法之所不贷。即为天理之所不容。嗣后河工文武大小官员。务当涤虑洗心。力改从前陋习。如能各矢天良。认真办理。为民捍患。不但身受国恩。子嗣亦必蒙福。傥仍前玩工侵帑。殃及黎民。本身即幸逃法网。其孽报必在子孙。民命至重。不可不倍加警凛。庄刚刘普等、即其前车之鉴也。将此通谕知之。　　

○申谕祭祀日期。午门外随扈大臣官员。不得于例外多带骑从。　　

○癸未。上诣大高殿行礼。时应宫拈香。　　

○甲申。广西思恩府属定罗司土巡检徐能文、缘事革退。以其子典章、袭职。　　

○旌表守正捐躯浙江江山县民李满思妻周氏。安徽寿州民孟材贞妻王氏。　　

○乙酉。台布奏、义勇首千总衔孙荣、于五日内。独力支撑。击退魏家寨前后贼匪。并救出吴家寨被虏难民。赏授千总实缺。　　

○丙戌。谕内阁、正黄旗都统等奏、据魁伦家属呈缴房闲衣饰等项一摺。并开单进呈。魁伦前在川省办理军务。种种玩延贻误。伊在潼河防守不力。任贼匪乘闲窜渡。荼毒无数生灵。其获罪实在于此。至其平日居官。操守实为廉洁。即如魁伦前在福州将军任内。参奏闽省亏空一案。彼时被劾多人。皆系其讐怨之家。魁伦若非平日并无劣迹。则结怨不少。岂不虑人举发。今魁伦失机偾事。身获重罪。固由自取。业经王大臣等定拟斩决。因伊能廉洁。所以宽其一线。不令其身首异处。加恩赐令自尽。现在魁伦名下应交官项。亦多系闽海关应赔盈余短少银两。并非侵贪入己。应行追缴款项可比。若魁伦果有骫法营私等事。早应将伊家产查抄。何止仅著赔缴。且计应赔之项。为数十万二千余两。即将该家属呈出房产。悉数赔抵。尚不及十分之一。若全行入官。必致合家流离失所。伊妻究曾为一品命妇。亦未便令其无所栖止。著加恩将单内家下人住房一所三十四闲。赏给伊妻居住。其余照例入官。所有不敷赔项。竟行宽免。至魁伦之子完颜扎拉芬。前经降旨发遣伊犁效力赎罪。魁伦贻误军务获罪甚大。伊子自难轻贷。但魁伦止有此子。其孙亦尚在襁褓。若令其年久远戍。伊妻未免无人照料。著再格外加恩。准令伊子于到戍效力三年届满后。即令该将军奏明释回。到京日交该旗挑补马甲。赏给钱粮一分。俾资养赡。仍不准挑补别项差使。此系朕怜念魁伦平日官声尚好。曲加矜恤。以示法外施仁之意。总之服官奉职。首尚清廉。果能自励清操。即身蹈愆尤。尚可仰邀末减。其子嗣亦得格外蒙恩。大小臣工。不可不砥砺廉隅。其相勖勉也。至魁伦昨年曾经面请。八旗官员人等、于本名上各系姓氏。所见甚谬。朕彼时即经面饬。未经准行。而伊子仍以完颜冠于本名之上。殊属非是。著于本名扎拉芬上除去完颜二字。并将此通谕知之。　　

○命工部尚书琳宁、在紫禁城内骑马。　　

○丁亥。谕内阁、兵部具奏、每年立秋后应请操演兵丁一摺。操演兵丁。固在该管大臣平日尽心训练。该兵丁等亦当自思。既入行伍。各项技艺即应专心演习。今八旗各营兵丁。并不勤习骑射。惟知饮酒赌博。并染种种恶习。此皆该管大臣官员等、平时并不尽心教导。操演时不过虚文塞责。以致废弛如此。嗣后该大臣等、务将该管兵丁。尽心教训。务使习劳。专心技艺。勿令游荡偷安。俾其均成劲旅。以副朕谆谆训戒之意。　　

○以硐老山空封闭云南永昌府属茂隆银厂。从总督书麟请也。　　

○以提督衔军营效力七十五为四川提督。调贵州安义镇总兵官马瑜。为四川重庆镇总兵官。　　

○户部议准、江苏巡抚岳起疏报、昭文、上海、二县转则田、五顷一十一亩有奇。照例升科。从之。　　

○戊子。谕内阁、军机大臣会同吏部等衙门议覆、吉林将军秀林奏、郭尔罗斯地方民人开垦地亩各事宜一摺。蒙古游牧处所。例不准内地民人踰界前往开垦。惟因蒙古等不安游牧。招民垦种。事阅多年。相安已久。且蒙古每年得收租银。于生计亦有裨益。是以仍令其照旧耕种纳租。此系朕为体恤蒙古起见。乃秀林奏请照吉林民人之例。一体纳租。大属非是。方今中外一家。普天莫非王土。但蒙古向来游牧之地。既许内地民人垦种。若复官为徵收。竟似利其租入。岂朕爱养蒙古之意。今军机大臣等议令设官弹压。不令经徵。并不准照吉林地丁收租。所议甚是。至秀林奏、将长春堡界内居住蒙古等、另择善地移出一节。该处本系蒙古等游牧之所。岂有转令迁徙之理。秀林不晓事体。著传旨申饬。仍令查照军机大臣等所议。再所查勘。酌定租数。俾蒙古、民人、两有裨益。以副朕一视同仁至意。　　

○又谕、御史文通奏、请将山东粮船改为冬兑春开一摺。所奏尚是。山东粮船。向系冬兑上年经陈大文奏改春兑。原为免帮船守冻起见。但本年冰泮之后。甫行受兑。以致开帮迟滞。转将豫省船只。通融先行。东省各船经该巡漕等竭力催趱直迟至半月后。始克衔毛前进。实属迟缓。本年幸系闰月。得以无误。明年又系全漕年分若照此办理。势必有逾到通定限。而南省回空船只。在后行走必致转受冻阻。殊未妥协。所有山东粮船。嗣后著改为冬兑春开交巡抚惠龄。督饬粮道。妥为经理。勿致迟误。　　

○己丑。以故辅国将军永誉子绵丹、袭三等辅国将军。　　

○庚寅。孝懿仁皇皇忌辰。遣官祭景陵。　　

○谕军机大臣等、据马慧裕奏、叶县知县廖寅禀称、因宝郏匪徒滋事设卡盘诘。拏获著名首恶之刘之协。并被胁同行之冀大荣。即据指实。质之该犯。供认从前在扶沟犯事脱逃。及现由郏县勾结。复要到陕楚各情节。直认不讳等语。刘之协为教匪首犯。漏网已久。既经拏获。自应解京惩治。现已特派侍郎高杞、驰驿前往严行审讯。并派乾清门侍卫兴长、佛伦保、随同前往。如传到眼目。质认明确。即著高杞、兴长、佛伦保、小心管押。迅速解京。　　

○又谕、现在川东窜匪苟文明、窜至云阳属之露草坝一带。该处接壤大宁。与楚省房县、归、巴、处处可通。明亮仅派参将曹星、带兵八百名往堵。究不足恃。著孙清元酌带兵勇。速赴房县一带实力堵御。若稍有疏虞。惟孙清元是问。明亮接到此旨。即传知该镇。加倍奋勉为要。　　

○以掌云南道御史萧广运、为河南乡试正考官。内阁中书董彩凤、为副考官。大理寺卿恩普、为山东乡试正考官。户部员外郎焦以厚、为副考官。左春坊左赞善茹棻、为山西乡试正考官。户部员外郎倪思淳、为副考官。　　

○辛卯。命京营右翼总兵长龄、为领队大臣。领吉林黑龙江兵。赴湖北军营协同剿贼。　　

○贵州巡抚琅玕奏、擒剿广顺等寨、滋事青苗杨文泰等、得旨嘉奖。加琅玕总督衔。参将双林、副将衔。署臬司周纬、知府陈熙藩、下部优叙。擢署知州范来泰、为知府。并赏花翎。赏狆苗内举人王瀹等、加一等顶带。兵丁一月钱粮。　　

○予陕西阵亡都司赵禧、已革知县王行俭、四川阵亡从九品熊均衡、祭葬加等。世职如例。遇贼被戕陕西同知齐默慎、司狱黄定一、湖北阵亡巡检黄诏、祭葬世职如例。　　

○壬辰。旌表守正捐躯湖北江陵县民杨方一妻张氏。　　

○癸巳。谕内阁、前因东三省官兵调赴军营。日久不无疲乏。续行调派吉林黑龙江官兵一千五百名。前往更换。其需用马匹。已饬令河南省上紧备办乘骑。并于直隶营马内。先后拨给八百匹解往应用。因思直省额设营马。节经酌拨。一时不能足额。著加恩于官马内挑出堪用者八百匹。拨还直隶省。补足所缺营马之数。著兵部行文直隶总督胡季堂。派员来京接收。俾营马足敷应用。　　

○命文武大臣兼署部旗、仅在一月以内者。毋庸专摺谢恩。　　

○马慧裕奏报、剿办宝郏滋事教匪。悉数歼除。得旨嘉奖。赏骑都尉世职。擢候补参将亮禄、为副将。赏花翎。知县刘元吉、以知州即升。均下部议叙。擢擒获首逆刘之协之知县廖寅、为知府。并赏花翎。赏出力兵丁一月钱粮。　　

○以各路军营连获胜仗。并擒获首逆刘之协。加军机大臣庆桂等、军功一级。纪录三次。军机章京下部议叙。赏兵部尚书傅森、花翎。　　

○转理藩院右侍郎贡楚克扎布、为左侍郎。以内阁学士和宁、为理藩院右侍郎。　　

○杭州将军范建中、以疾解任。以镶黄旗满洲副都统普福、为杭州将军。调镶蓝旗汉军副都统额勒布。为镶黄旗满洲副都统。以兵部右侍郎范建丰、兼镶蓝旗汉军副都统。　　

○以山东沂州协副将丰绅、为甘肃肃州镇总兵官。直隶河屯协副将杨奎猷、为甘肃凉州镇总兵官。　　

○旌表守正捐躯直隶易州民邢亮妻牛氏。　　

○甲午。谕内阁、朕廑念民依。于各省雨旸。及年岁收成刻萦怀抱。向来各省田禾夏收秋收分数。多有先奏约收。复于一二月后题报实收者。在各督抚胪章入告。自应核实报闻。即先报约收分数后。适遇旱潦偏灾。收成稍减。原可随时具奏、何得因先已奏过约收。稍存回护。及外省习气。因州县离省远近不一。每虞府司核转迟延。于正在扬花吐穗闲。即率行约略开报、其所报分数。已不足为凭。此后遇有晴雨不时。所收实数。未必能如约收之数。该州县率以具报在前。心存粉饰即闲有灾荒。亦以讳匿为晓事。而府司等又辄回护前详。即州县偶有具报者。亦多方驳饬。惟期与原报相符。以致成灾之处。不加勘办。且照常催徵。置灾黎于不问。实堪悯恻。朕于各省奏报灾祲。立时加恩赈济。惟恐一夫失所。从不许地方官有讳灾之事。节经谆谆训诫。但恐各督抚仍有未能深喻朕意者。著再通行饬谕、各省于奏报约收分数时。即须据实开报、如具报后续因旱潦虫伤。以致收成不能悉照原数者。该督抚即当据实续行入告。断不可因奏报约收在先。稍存讳饰。至地方官捏灾冒赈之毙。原所不免。但该管上司果访查确实。又何难严参治罪。但不得因豫防冒捏情毙。遂于报灾之案。有心批驳。以致民隐不能上通。关系尤重。各督抚尚其体察闾阎。留心民瘼。于陈奏雨旸年岁之摺。语必从实。以副朕惠爱黎元至意。　　

○谕军机大臣等、前据马慧裕奏、宝郏地方有匪徒焚掠之事。旋据叶县禀报、盘获首犯刘之协。本日马慧裕驰奏、已将宝丰等处匪徒千余名。悉数歼除。并提到眼目。认明刘之协属实。刘之协为教匪首逆。勾连蔓衍。荼毒生灵。乃该犯仍敢在豫省纠结。潜谋起事。并欲为陕楚教匪接应。实堪痛恨。仰赖昊穹垂慈。皇考默佑。俾豫省新起教匪一千余人。立时剿捕净尽。擒获首逆。明正刑诛。可见教匪劫数已尽。从此各路大兵。定可克期蒇事。朕于欣感之余。转觉恻然不忍。盖教匪本属良民。祇因刘之协首先簧鼓。附从日众。徵兵剿办。已阅数年。无论百姓无辜。横遭杀戮。被胁多人。迫于不得已。即真正白莲教。皆我大清国之赤子。祇因一时愚昧。致罹重罪。至各股贼首。先后就诛者。如张正谟、聂杰人、覃加耀、林之华、齐王氏、姚之富、王三槐、冷添禄、罗其清、高均德、龚建、卜三聘、王登廷、张汉潮、冉添元、陈士奉、杨开甲、庞洪胜等、无不身受极刑。全家被戮。虽孽由自作。亦系听从刘之协倡教而起。白莲教获罪于天。自取灭亡。其顽梗可恶。其愚蠢可怜。朕仰体上天好生之仁。于万无可贷中宽以一线。著经略额勒登保。参赞德楞泰。及各路带兵大员。并各督抚等、将刘之协擒获一事。广为宣播。并传谕贼营。伊等教首已就诛戮。无可附从。至于裹胁之人。本系良善百姓。何苦为贼所累。自破身家。如能翻然悔悟。不但免诛。并当妥为安置。即实系同教。畏罪乞命。弃械归诚。亦必贷其一死。若经此番晓谕之后。仍复怙恶不悛。则是伊等甘就骈诛。大兵所到。歼戮无遗。亦气数使然。不能复加矜贷。额勒登保等鼓励将士。务于今秋迅扫贼氛。奠安黎庶。同膺懋赏。将此传谕额勒登保、德楞泰、明亮、陕西、甘肃、四川、湖北、各督抚知之。　　

○乙未。中元节。上以高宗纯皇帝升祔后。特诣奉先殿前殿致祭行礼。　　
</div>
    <div class="pagination">
<a href="清实录嘉庆朝实录_page90.html">上一页</a><span>...</span><a href="清实录嘉庆朝实录_page86.html">86</a><a href="清实录嘉庆朝实录_page87.html">87</a><a href="清实录嘉庆朝实录_page88.html">88</a><a href="清实录嘉庆朝实录_page89.html">89</a><a href="清实录嘉庆朝实录_page90.html">90</a><span class="current-page">91</span><a href="清实录嘉庆朝实录_page92.html">92</a><a href="清实录嘉庆朝实录_page93.html">93</a><a href="清实录嘉庆朝实录_page94.html">94</a><a href="清实录嘉庆朝实录_page95.html">95</a><a href="清实录嘉庆朝实录_page96.html">96</a><span>...</span><a href="清实录嘉庆朝实录_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
