<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 523 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 523 页/共 848 页
  </h1>
  <div class="content">
   ○谕内阁、栗毓美奏、试办甎工确有成效。请豫提银款。先事筹办一摺。河南省黄沁各工。收买民甎。抛坝攩护。化险为平。屡著成效。该河督请拨银两。先期筹办。著照所请。准其于戊戌年春伏两汛例拨备防银三十万两内。由河南藩库豫提银十万两分派各厅多添窰座。先时烧造。惟甎料体质坚松迥异。必须工料坚实。方能经久。该河督务当先期饬知厅员。认真监造。临时该河督亲往验收。傥有草率偷减等弊。即行严参惩办。其所提银款。著与岁秸麻石统归来年报销。该部知道。　　

○丁酉。谕军机大臣等、山东登州镇总兵兼辖水师。有稽查海口之责。职司最关紧要。前降旨著富桑阿补授。该员到任后。著经额布随时留心察看。该员训练操防。能否认真。果否能胜总兵之任。据实具奏。毋稍徇隐。将此谕令知之。寻奏、察看该镇精神周到。人亦练达。聆其言论。晓畅营务。自系励志戎政之员。报闻。　　

○戊戌。以翰林院编修喻增高、为湖南乡试正考官。汪元方、为副考官。编修陶恩培、为四川乡试正考官。吏部主事庆祺、为副考官。　　

○己亥孝恭仁皇后忌辰。遣官祭景陵。　　

○谕军机大臣等、本日已明降谕旨、将刘燿椿调补安庆府知府。所遗颍州府员缺。即以徐思庄补授。惟颍州民俗强悍。地当冲繁。治理颇为不易。该员系翰林出身。初膺外任。著陶澍、色卜星额、于该员到任后。察看情形。是否能胜此任。据实具奏。将此各谕令知之。寻奏、徐思庄到任三月。勤慎小心。办事具有条理。察看现在情形。于颍州地方。足以胜任。报闻。　　

○又谕、本日步军统领衙门奏、山东德州民人王进忠控案。已明降谕旨、著经额布审办矣。愚民聚众敛钱。设立教会名目。最为风俗人心之害。且山东地方。邪教之案。屡经惩办。未净根株。尤不可不严加整顿。此案王进忠所控刘锡元等设立白莲教。又名天理教。是否属实。著经额布认真查办。毋得稍有不实不尽。致贻后患。原摺著钞给阅看。将此谕令知之。寻奏、刘锡元等并无设立邪教情事。王进忠合依诬告律拟杖流下部议。从之。　　

○礼部议准、山东巡抚经额布疏报、采访高唐州节烈妇黄白氏等二百一十口。请建总坊旌表。从之。　　

○庚子。谕内阁、前据魏元烺奏、应赔关税银两。因款项并集。请展限完缴。当交户部议奏。兹据该部查明、该抚前代胞兄魏元煜赔缴银两。已于道光十三年九月内扣清其本任关税赔项系由十四年七月起限。前后两案。并非同时著追。该抚身任巡抚大员。自应遵照奏定章程。依限清缴。何得率以两项并集。未能一时缴楚为词。遽请展限。殊属含混取巧。魏元烺著交部议处。所有该抚应赔银两。著即遵照奏定限期全数完缴。毋得延缓干咎。　　

○辛丑。谕内阁、考试为抡才大典。无论何项考试。总宜场规严肃。方能遴拔真才。遇有作奸犯科等弊一经查出。自应密速拘拏。严行惩办。此案提调官顺天府治中资镇衡、于童生雯锦冒考经参领指出枪替。未能立时拘拏。以致乘间逃逸。非寻常疏于防范可比。资镇衡、著降一级留任。不准抵销。嗣后关涉科场处分。无论大小官员。俱著吏部照例议处。专摺具奏。将应否准其抵销之处。声明请旨。毋庸具题。以昭慎重。　　

○江西巡抚裕泰奏、通饬各营精练弓刀火器。得旨、武备必当加意讲求。弓力当强。火药当烈。乃是正本之论。而准头尤为要务。认真训练。以收实用。勉力行之。　　

○壬寅。谕内阁、林则徐奏、铜铅船只夹带私盐。请将运员总兵分别议处一摺。所奏甚是。滇黔铜铅。向由川船装载。藉差夹带私盐。为弊滋甚。前降谕旨、饬令经由卡隘。认真查验。有犯即惩。原所以杜私卫引。整饬鹾纲。兹据该督查明、云南委员署大关同知彭衍墀领运铜船。并不拢卡。经兵役等追获私盐。贵州委员龙泉县知县童翚、船不泊岸。顺流直下。追赴下游。就彼验放。该运员于船户冒越避查。均有失察之咎彭衍墀、童翚、俱著交部分别议处。护宜昌镇总兵倭仁布、并不遵照前奉谕旨。亲督卡运各员。实力查验。迨该船不听摉查。仅以赶往截验一语。含糊具禀。显系意存迁就。倭仁布、著交部议处。此次议处各员。著该部专摺具奏。至铜铅船只。夹带川省私盐。最为淮纲之害。著四川总督、督饬夔州府、于各船过关查税之便。务将所带私盐。一并认真查起。并严饬泸州、酆都、忠州、云阳、巫山、各州县。随时随地。加意稽查。傥该处场店。胆敢将川盐卖给船户。一经查出。即行严拏按律惩治。毋稍徇纵。该督等惟当以公事为重。不分畛域。实力稽查。务期买私诸弊。一律肃清。庶于盐务铜运。两无妨碍。如敢意存膜视。任听私贩充斥。再经楚省摉获。除将失察透私之州县。及纵漏之夔关。照例查参议处外。定将该督一并惩处。决不宽贷。　　

○旌表守正被戕奉天铁岭县民任杰妻张氏。　　

○癸卯。上诣绮春园问皇太后安。　　

○谕军机大臣等。据都察院奏、河南光州职员陈玉书等、以违例勒派舞弊浮收等词。赴该衙门具控。已明降谕旨、交该尚书审讯矣。各省州县于应行买补仓谷年分。自应遵照定例。发价采买。何得任意勒派。致令书吏人等串通需索。若如该职员等所控。光州仓总缪廷柱等串同蠹役。按粮派买。四年之内。连派三次。民不堪命。且仓仍空虚。不知谷归何处。是该州朘削病民。虚实均应彻底根究。著朱士彦于查办江南安徽事件完竣后。驰赴该省。即将摺内所指各情节。逐一确查。秉公审办。毋得稍有讳饰。以副委任原摺著钞给阅看。将此谕令知之。寻奏、讯明缪廷柱等并无匿灾苛派情弊。惟曾私收花户余谷。地保等亦因代完仓谷。折收钱文。均按律问拟杖徒。陈玉书等所控。不尽无因。应于告重事不实发边远充军律上减等。杖一百。徒三年。下部议。从之。　　

○修浙江东西两塘柴埽各工。从巡抚乌尔恭额请也。　　

○甲辰。上御勤政殿听政。　　

○以通政使司副使那斯洪阿、为内阁学士兼礼部侍郎衔。光禄寺卿成刚、为大理寺卿。詹事府少詹事松峻、为詹事。候补三品京堂琦琛、为太仆寺卿。　　

○赏借定郡王载铨俸银三万两。自置茔地。　　

○乙巳。谕内阁、前据容照奏、请赏银两生息。以资书院膏火。当交该衙门议奏。兹据禧恩等查明议准具奏。朕思陵寝重地。设立总兵。所属员弁人等。总以守护陵寝。承应一切差使为要务。苟有余暇。自应练习弓马。毋忘本业。至设立书院。作养人才。乃系地方官应办之事。无须该总兵越俎代筹。致荒本职。所请著不准行。　　

○又谕、御史陶士霖奏、州县亏空参案。多近遮饰。请旨及时清理一摺。州县为亲民之官。仓库钱粮。皆其专责。定例于实存数目。每三月申报一次。由该管道府查核。加结造册汇详。一有亏空。立即揭参追补。是立法已为周详。曾屡经降旨、饬各省大吏认真稽查。无如日久视为具文。渐生弛懈。该参员等在任之日。本管道府。毫无见闻。平时碍于面情。临时曲为掩饰。其所揭各员。非已物故之人。即系该员业由另案降革。甚至寄顿隐匿。查抄既无抵产。摊赔亦托空言。似此积习相沿。仓库钱粮。尽归无著。其于民食国课。关系匪轻。因思与其参揭追补于事后。何若详慎稽查于事先。各该州县于所司钱粮。傥皆尽心综核。不使丝毫短少。该管上司又复按例严查。不容侵亏悬宕。则凡在任之员。稍有亏缺情形。立即饬令弥补。整顿既易为力而不肖之员。亦不致盈千累万。售其贪私。若至事发过迟。则追补之数愈多。清缴之员愈少。徒有查办之名。究无归款之实。嗣后各直省督抚、务当平时严饬该藩司道府、认真整顿。详细盘查。稍有缺额。即时勒限追缴。或该员等因循疲玩。亦即参办。总当于未离任之前。各款均有著落。不得于业经离任。或参革物故之后。始摭拾入奏。草率了事。经此次谆谆训谕。傥仍蹈前辙。以致仓库悬虚无著。朕惟各该省督抚是问。勿谓言之不豫也。懔之慎之。将此通谕知之。　　

○谕军机大臣等、有人奏安徽庐州府属地方。有巢湖亦名焦湖。沿湖一带多高山。素为匪徒出没之所。近有盐枭回匪。聚集数百人。居民俱被骚扰等语。安徽庐州等处匪徒为害地方。肆无忌惮。不可不严行惩办。著色卜星额即派明干大员。逐案按名查拏。务净根株。以靖地方而儆顽梗。傥稍涉颟顸或书役洩漏送信。致令凶徒漏网。贻患将来。该抚不能辞咎也。至民间私造军器久干例禁。著严行查禁。毋得视为具文原摺著钞给阅看。将此谕令知之。寻奏庐州府属之巢湖匪徒易于匿迹。密传缉捕勤能之员。按址查拏。数月以来。报获匪犯熊万沅等十一名。又据缉私委员、报获盐犯李春扬等三十二名。起获私盐一万五千余斤。及双刀苗刀等项器械。已先后解省发审。从严追究。不使漏网。贻患将来。至民间制造军器。一面查禁。一面给价收缴。如此溯源截流。严督属吏。行之以实。持之以久。则浇风可期渐息。从之。　　

○又谕、有人奏、河南南阳府邓州所属黄冈等处地方。各有匪头开设窝子等语。河南南汝光等处。向有捻匪名目。历经惩办。未尽根株。南阳邓州所属地方。复有匪头开设窝子。为害地方。尤为凶恶。著桂良即派明干大员。前往该处严密查拏。毋令一名漏网。以靖地方。傥查办不力。或书役漏洩送信。致令凶徒逃窜。贻患将来。该抚不能辞咎也。至民间私造军器。例禁綦严。著严行查禁。毋得视为具文。原摺著钞给阅看。将此谕令知之。　　

○命工部尚书敬徵、驰往东河查办事件。御史李莼、随同前往。　　

○以礼部尚书奕纪、署工部尚书。　　

○丙午。谕内阁、本日申启贤奏、请将被控定襄县知县黄旭、解任提省亲讯。已降旨令其审办矣。因思各直省设立州县。原期为民兴利除弊。果能勤恤民隐。洁己奉公。该民人等自必同深爱戴。何至上控纷纷。其间刁徒健讼。亦所常有。该督抚果能亲提严讯。查系民人诬控。即从严惩办。以儆刁风。或该州县贪赎营私。审断失实。亦即据实参劾。予以应得之罪。以服众心。乃近来各省控案。该督抚等每批饬属员审讯。甚或批回本府本州办理。并不亲为审办。以致徇情枉断。将就了结。群疑众谤京控不休。殊非实心任事之道。嗣后各直省督抚、于民人控告官吏之案。务当亲提严鞫。以申启贤为法。要使是非曲直。昭然共晓。并可于申冤理枉之中。隐寓摘伏惩奸之意。总之各该督抚深荷委任。察吏安民。是其本分。若事事诿之属员。又安用此大吏为耶。诸臣其各振刷精神。尽心职守。以无负朕谆谆训诫至意。将此通谕知之。　　

○又谕、前因御史帅方蔚参奏、浙江右浦同知邓廷彩盘踞省垣。久旷职守。以致南田禁山。未能封禁。当降旨交朱士彦查明据实具奏。兹据查明南田禁山。每年冬令烧荒。并无数尺之树。无从搭盖寮棚。旧有庙宇。亦已坍塌无存。实无居人不啻阛阓之事。即闲有偷割荒草民人。近者枷责。远者递籍。查禁尚为严密。石浦同知邓廷彩由知县题升。于道光四年到任。节经委署知府七次。卸事后即回本任。并无逗留省城。夤缘钻刺情事。密访各署任内。声名尚好。均无物议。石浦同知邓廷彩、著毋庸议。　　

○以睿亲王仁寿、署镶红旗蒙古都统。　　

○赏休致前任驻藏帮办大臣徐锟、二品全俸。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百九十八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十七年。丁酉。六月。丁未朔。上幸静明园。诣龙神庙拈香。　　

○谕内阁、前因铁麟等奏、桥仓抽掣粮米。与旧例不符等语。当降旨交户部议奏。旋经户部酌中定议。兹据该侍郎等奏称、本年全漕米数较多。抵通较晚。回空例有定限。若抽掣袋数加增。恐致耽延贻误。部议二十五袋抽掣一袋之处。仍属碍难遵行。自系实在情形。嗣后桥仓运米。著准其遵照会典。每米五十袋。抽掣一袋。以速转运而昭核实。　　

○又谕、铁麟等奏、南粮首帮抵通日期。及闸河水浅情形一摺。南粮首进淮安头帮。业经抵坝起卸。其跟接之大河前帮。相拒已脱空五日。在后之扬州二三等帮。尚在山东聊城县境内。据该侍郎等查系山东湖水微弱。北河水势亦不充足。以致军船节节浅阻。虽饬员弁赶紧迎提。恐抵坝过迟。未能及时起卸。著直隶总督、山东巡抚、河东河道总督、迅速筹水济运。严饬沿河文武员弁加紧催趱。并饬地方官多雇船只。以备军船随处起剥。务令衔尾前进。不准再有迟延。致误重运。　　

○以都察院左都御史奎照、署管理钦天监事。户部左侍郎文庆、署管理咸安宫官学事。　　

○戊申。旌表守正捐躯河南固始县民周曰漋妹周氏。　　

○己酉。谕内阁、前据御史帅方蔚奏、赤峰县散役。约计不下千余人。勒诈婪赃。请行查禁。当降旨交耆英查明裁汰。兹据该都统派员赴县密访。县役数目。尚不至千余名之多。亦无倚势扰害情事。惟所设散役尚有一百十三名。按照从前奏定章程。逾额三十三名。现已饬行裁汰。并严饬留心稽查。不得稍事姑容。嗣后热河所属州县。务当查照奏定章程。责成该管道府严行饬查。无论地方之大小。州县之繁简。散役总不得过八十名之限。傥有逾额。悉行裁汰。仍于每年年终。造具花名总册。加具州县印结。申送都统衙门存案。以备稽查。经此次通饬之后。如再有滥增散役者。一经查出。或别经发觉即将该州县及失察之该管道府各员一并据实严参。无许稍事瞻徇。自干咎戾。　　

○又谕耆英奏。访查木兰围场情形一摺。热河围场地方。安设大小拨多处。原期声势联络。认真巡察。何以偷牲砍木之案。层见叠出。据该都统访查。或以为安设拨子。甚属得力。或以为徒滋流弊。究竟有无裨益。著派色伯克多尔济、及玛哈巴拉之子锡林达瓦、于秋季会同该总管详细巡查。悉心妥议具奏。　　

○谕军机大臣等、邓廷桢等奏、查明广东地方积弊。筹议办理章程。开单呈览。朕详加披阅。所议各条。尚属周妥。俱著照所议办理。惟纹银出洋实为东南一大漏卮。纹银之出。即为鸦片之所从入。视以银易货之害为尤大。节经该督等派委员弁。先后拏获匪犯陈亚二丁亚三等起获走私船只、洋纹银两。奏明惩办。可见奸徒诡秘。情伪百端。现在查拏认真。自觉暂为敛迹。若稍形松懈。难保不肆行偷漏。仍蹈前辙。著该督等乘此办理稍有头绪之时加意整顿。严饬各该文武员弁。于关隘紧要地方往来巡查。严密购缉。有犯必惩。久而勿懈务使中国财力。不致为外夷所耗。方为不□委任。将此谕知邓廷桢、祁＜?土贡＞、并传谕文祥知之。　　

○庚戌。谕内阁、御史张秉德奏、勤理词讼一摺。五城步军统领衙门。审理讼案各有应尽之责。向例徒罪以上。方准送部。近来送部各案。往往系细故轻罪。饰词咨送。以图推卸省事。及至部讯后。多系笞杖罪名。仍发回原衙门审办。往返咨行。殊形拖累。嗣后著遵照定例。凡遇罪止笞杖案件。俱自行审理速结。不得违例概行送部。以专责成。至五城御史坐城。五日一次。为期过宽。其应如何酌定日期。俾案无积压之处。著都察院堂官议奏。　　

○又谕、前因野马川地方。与大通河迤南边外野番较近。防守宜严。降旨令瑚松额于周悦胜到任后。会商妥办。兹据该督议将河北坡岸。立栅把守。并于山崖量设墩卡。酌派兵弁及将各营厂马归并。牧兵分半护群。均著照所议办理。其缉捕受伤之署游击周进保、著以应升之缺升用。把总潘国祥、著以千总升补。该督仍当饬属设法侦缉正贼。务获究办。该部知道。　　

○又谕、齐慎奏、腿伤复发。恳请赏假一摺。四川提督。统辖全省营务。最关紧要。齐慎操守清廉。训练认真。朕所深知。是以将伊调补四川提督。用资委任。兹该提督因腿疾复发。恳请赏假数日调治。齐慎著毋庸限以假期。即于途次安心调理。准其缓程赴任。以示体恤。　　

○谕军机大臣等、前因有人奏、浙江温州改行票盐。引增百倍。嗣因该商等意图阻挠。竞造浮言。该抚奏请将试办之知府撤任革审。请旨查办。当有旨谕令钟祥妥议具奏矣。本日复有人奏、两浙盐务。办理未尽妥善。恐致日益疲坏。并将该省现办情形。胪陈各款。著钟祥即将摺内所指各情节逐加体访。是否属实。仍遵前降谕旨。或遴派明干道府大员。前往确查。傥必须该督亲往查办方能得实。著即俟一半年间。该督有赴浙之便。再行亲往按款查察。据实具奏。原摺著钞给阅看。将此谕令知之。　　

○辛亥。上诣绮春园问皇太后安。　　

○谕内阁、御史朱成烈奏、银价昂贵。流弊日深。请饬查办一摺。所奏甚是。银钱价值。两得其平。方于国计民生。均无窒碍。近来钱价日贱。自系纹银不足所致。推原其故。固由于风俗奢移。耗于内地。而禁烟一物。贻害尤甚。耗银尤多。若如所奏、广东海口。每岁出银至三千余万。福建浙江江苏各海口。出银不下千万。天津海口。出银亦二千余万。一入外夷。不与中国流通。又何怪银之日短。钱之日贱也。前据邓廷桢奏、拏获出洋纹银。业有旨将出力各员弁。量加鼓励。并准其将所获之银。全数充赏。惟所拏之数。尚不及百分之一。且此等奸民。情变百出。难保不因广东查拏甚紧。遂暗与浙闽诸处交通。巧为透漏。是一处之摉拏。不足戢众奸之偷越。著直隶、山东、江苏、浙江、福建、广东、各省督抚。并海口各监督。严饬所属文武员弁。统于沿海要隘处所。随时随地。认真稽查。遇有出洋快蟹等船。务当实力巡查。傥敢装载纹银。妄冀偷漏出洋。立即设法截拏。按律惩办。毋稍轻纵。除将摉获银两。全数分别充赏外。并著查明实在出力各员弁。据实保奏。请旨鼓励。如有疏纵。亦即严参惩办该督抚受恩深重具有天良。当思纹银出洋。于国计民生。大有关系。惟当同心协力。不分畛域。处处堵缉周密即有奸民。何从施其伎俩。若经此次谆谕之后。仍复奉行不力。致有奸民吏胥。包庇私运出洋。不行查拏者。别经发觉。不特将沿海各员弁从重治罪。定将该督抚等严行惩处。决不宽贷。勿谓诰诫之不豫也。　　

○又谕、御史刘梦兰奏、外省绿营兵丁多染吸食鸦片习气。请饬查办等语。国家设立营伍。训练兵丁原期悉成劲旅。巡防御侮方能得力。道光十二年间。连州猺匪滋事一案。因兵丁吸食鸦片烟。临事不能得力。降旨将李鸿宾、刘荣庆革职发遣。用昭炯戒。若如该御史所奏、近来各省兵丁。多染此习。积重难返。虚糜粮饷。是此风尚未尽戢。若不严行查禁。何以肃营务而励戎行。著各直省督抚提镇振刷精神加意整饬。申明律令。严行访拏。该兵丁等有犯此弊者。即著按名裁革照律惩办。各营员弁。如有染此习气者。亦著严行参办。毋稍徇纵务使营伍肃清。一兵得一兵之用。方为无忝厥职。傥视为具文。不肯认真查禁。致兵丁疲弱。不能得力。李鸿宾等即其前车之鉴。朕惟知执法从事。不能曲为宽贷也。将此通谕知之。　　

○又谕、裕泰奏、访获夹带私盐。严审究办一摺。两淮盐务疲敝。总由邻私侵占。查缉未周。各省督抚。原当不分畛域。一体严拏。庶鹾务日有起色。现据裕泰通饬各属实力查办访获浙江奸民藉贩腌菜。夹带私盐至十六万一千余斤之多。查办甚属认真。可嘉之至。所有行户谢元亨等、著乌尔恭额饬属严拘务获。解往江西归案审办。无任脱逃。至浙商贩运腌菜。所带护盐。例由运司颁给联票。并著乌尔恭额转饬运司。嗣后务当遵照旧章。颁给联票。无任再有夹带弊混。以净私枭而肃鹾政。　　

○以访拏私盐出力。予江西知府张寅等、升叙有差。　　

○壬子。谕内阁、给事中沈鑅奏请严禁各门税口。藉端需索扰累一摺。各城门税口应税货物。自有一定则例。此外不准丝毫藉端需索。若如该给事中所奏、近来各门税口。于寻常行李。任意勒索钱文。更有不肖营兵。及无赖匪徒。冒充差役。拦阻讹诈。实为行旅之害。而右安门为尤甚。似此扰累。不可不严行查办。若仅交该监督及步军统领衙门查究。并责成该都司查拏。恐层层蒙蔽。仍不免有名无实。崇文门总局。本派有御史二员。专司稽查。其内外十三门税口。巡城各科道。本有稽查之责。嗣后著即责成该城科道。分段认真密访严查。傥有前项情弊。即时参奏。严加惩办。以肃门禁而安行旅。
  </div>
  <div class="pagination">
   <a href="清实录道光朝实录_page522.html">
    上一页
   </a>
   <span>
    ...
   </span>
   <a href="清实录道光朝实录_page518.html">
    518
   </a>
   <a href="清实录道光朝实录_page519.html">
    519
   </a>
   <a href="清实录道光朝实录_page520.html">
    520
   </a>
   <a href="清实录道光朝实录_page521.html">
    521
   </a>
   <a href="清实录道光朝实录_page522.html">
    522
   </a>
   <span class="current-page">
    523
   </span>
   <a href="清实录道光朝实录_page524.html">
    524
   </a>
   <a href="清实录道光朝实录_page525.html">
    525
   </a>
   <a href="清实录道光朝实录_page526.html">
    526
   </a>
   <a href="清实录道光朝实录_page527.html">
    527
   </a>
   <a href="清实录道光朝实录_page528.html">
    528
   </a>
   <span>
    ...
   </span>
   <a href="清实录道光朝实录_page524.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
