<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 550 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 550 页/共 681 页</h1>
    <div class="content">○升山东按察使叶九思、为山东布政使司布政使。贵州按察使李华之、为云南布政使司布政使。　　

○以江南苏州、松江、常州淮安四府、并徐州、水灾、命动支淮徐二属积贮。谷麦七万五千余石赈济。并免苏松常三府、白粮耗米九万七千余石。　　

○癸亥。吏部等衙门、察议原任内阁学士宋大业、疏参偏沅巡抚赵申乔轻亵御书等款、俱经赵申乔回奏辨明、应无庸议其赵申乔所奏宋大业两次奉差湖南、共得银九千余两、宋大业已经自认、应将宋大业革职杖流所得银两、追取入官赵申乔于回奏内首明馈银、应减罪二等、将赵申乔革职拟徒得上□日赵申乔、从宽免革职治罪。著降五级留任宋大业、宽免杖流。余依议。　　

○以翰林院侍读喇萨理、庶子党阿赖充日讲起居注官。　　

○丁卯。孝庄文皇后忌辰。遣官祭。暂安奉殿。　　

○顺天府进春。　　

○己巳。上奉皇太后、自畅春园回宫。　　

○庚午。谕领侍卫内大臣及礼部顷者朕躬有疾、今虽痊愈尚觉软弱元旦不能诣堂子行礼于宫中拜神。照常升殿。　　

○辛未。岁暮祫祭太庙。遣领侍卫内大臣公阿灵阿行礼。　　

○遣官祭太岁之神。　　

○遣官祭。永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○壬申赐朝正外藩科尔沁、乌朱穆秦翁牛特、阿霸垓蒿齐忒土默特喀尔喀杜尔伯特、巴林喀喇沁、敖汉毛明安、扎鲁特阿霸哈纳、王、贝勒、贝子、公、台吉等及内大臣、大学士、侍卫等宴。　　

○旌表八旗节妇、满洲色楞妻富氏等二十七人。蒙古、鄂诺妻巴氏等九人汉军、周成有妻曲氏等二人。烈女、满洲六格聘妻田氏一人。直隶各省节妇王元弼妻姚氏等三十四人。各给银建坊如例。　　

○是岁、人丁户口、二千一百六十二万一千三百二十四。田、地、山荡畦地六百二十一万一千三百二十一顷三十二亩有奇。徵银、二千七百八十万四千五百五十三两有奇。米豆麦、六百五十三万一千三百五十二石有奇。草、二百九十五万一千六百八十七束。茶、十六万二千四百十五引。行盐、四百三十二万九千五百九十七引。徵课银二百九十五万七百二十八两有奇。铸钱、二万六千八百四十二万二千六百有奇。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百三十五



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百三十六　　

康熙四十八年。己丑。春正月。癸酉朔。上于宫中拜神毕。率诸王、贝勒、贝子、公、内大臣、大学士、侍卫等、诣皇太后宫、行礼。御殿。王以下。文武各官、外藩王、及使臣等、上表朝贺。停止筵宴。　　

○朝鲜国子李焞、遣陪臣闵敦厚等、表贺冬至、元旦、万寿节。及进岁贡礼物。宴赉如例。　　

○丙子。上奉皇太后、幸畅春园。　　

○丁丑。孟春。享太庙。遣领侍卫内大臣辅国公鄂飞行礼。　　

○遣官祭太岁之神。　　

○己卯。世祖章皇帝忌辰。遣官祭。孝陵。　　

○辛巳。祈谷于上帝。遣领侍卫内大臣公阿灵阿行礼。御制祭文曰、臣仰承眷命、抚育万方。念切民生、亟图康乂。两年以来、江浙地方、遭罹水旱、民失生业。去岁山东河南、亦因被旱、田禾歉收。又去冬至今、乾暵无雪。臣虽抱病、心切靡宁。溯自顺治二年以迄今日、垂七十载。承平日久、生齿既繁。纵当大获之岁、犹虑民食不充。倘或遇旱潦、则臣虽竭力殚思、蠲租散赈、而穷乡僻壤岂能保无转于沟壑之人。在臣忧国忧民之念、即始终不渝。而雨泽应期、实惟上天仁爱愚氓是赖。兹者时届上辛春耕将举。臣理应躬诣斋次、祗修祀事。但今幸荷天佑、疾渐痊愈、而肃将大礼、尚未克胜。身虽未能致斋、而为万民恳切祈祷之诚、敢用摅布、仰吁洪庥。特命臣僚、洁蠲敬戒。虔备玉帛牲醴、粢盛庶品、恭祀上帝。伏冀昭鉴、俾雨旸时若、百谷用成、三农弘济。奉太祖太宗世祖侑神。尚飨。　　

○丙戌。上诣皇太后宫、问安。　　

○以上元节赐外藩科尔沁、乌朱穆秦、翁牛特、阿霸垓、蒿齐忒、土默特、杜尔伯特、巴林、喀尔喀、喀喇沁、敖汉、毛明安、扎鲁特、厄鲁特、阿霸哈纳王、贝勒、贝子、公、台吉、及内大臣、大学士、侍卫等宴。　　

○丁亥上元节、赐外藩王、贝勒、贝子、公、台吉、及内大臣、大学士、侍卫等宴。　　

○戊子。上诣。皇太后宫、问安。　　

○赐外藩王、贝勒、贝子、公、台吉、银币鞍马有差。　　

○庚寅。上诣。皇太后宫、问安。　　

○癸巳。上诣皇太后宫、问安。　　

○上召领侍卫内大臣、满汉大学士、尚书等、问曰、去年冬、朕躬违和、命尔等、于诸阿哥中、保奏可为储贰者。尔等何以独保允禩。允禩获罪于朕、身撄缧绁。且其母家微贱。岂可使为皇太子。况允禩乃允禔之党、允禔曾奏言、请立允禩为皇太子、伊当辅之。可见伊等结党潜谋、早定于平日矣。其日先举允禩者为谁。尔等各据实陈奏。时阿灵阿、鄂伦岱、揆叙、王鸿绪、私议保举允禩情形、廷臣不便举出。于是领侍卫内大臣巴浑德奏曰、其日宣上□日之后、臣等众人奏称、立皇太子事、关系重大、臣等阿敢保举。奉上谕尔等在行间、俱能效死、今正为朕效死之日也。不可稍有隐讳。奉上□日后、臣等出、文武分两班序坐。众人欲保允禩、遂公。同入奏。并无首先发言之人。上曰、尔等所举皆同、即大可疑矣。此必有倡首之人。尔等作速详查举奏。诸臣出。复入。巴浑德奏曰、臣等领侍卫内大臣、是日集坐一处。实系公同保奏。并无倡首之人。上问领侍卫内大臣坡尔盆。坡尔盆奏曰、臣等内巴浑德先发言。上又问领侍卫内大臣尚之隆。尚之隆奏曰、保奏允禩巴浑德发言在先是实。上曰、朕知之矣此事必舅舅佟国维大学士马齐以当举允禩默喻于众。众乃畏惧伊等、依阿立议耳。马齐奏曰、是日议斯事、奉上□日命臣毋得干预、是以臣即避去、诸臣所议、臣实不知。上曰、朕知马齐谬乱、是以不使之干预此事朕但加究问、必然发露。尔等务行详究举奏。诸臣出。复入。巴浑德等奏曰、是日奉上谕、此事著汉大臣尽所欲言。是以臣等见汉大臣举出允禩、遂公、同保举是实。上问大学士张玉书等、张玉书奏曰、是日列坐于后者俱举出允禩。是以臣等公保之。并无倡首之人。上曰、尔等再行查奏。朕至晚朝、务必究其根源诸臣出复入张玉书奏曰、是日满汉诸臣、奉上□日齐集。马齐、温达、到在臣先臣问马齐温达、何故召集诸臣。马齐云、命于诸阿哥中举可为皇太子者。臣又问所举为谁。马齐云众意欲举允禩。后众人俱举允禩。臣等因亦同行保奏。上曰、此事明系马齐暗中喻众。马齐向来谬乱。如此大事、马齐尚怀私意。伊等谋立允禩、岂非欲结恩于允禩、为日后恣肆专行之计耶。马齐奏曰、臣实庸劣无知、但素无朋比怀私之事。其日张玉书问臣何故召集诸臣。臣答云、命于诸阿哥内举可为皇太子者、为此召集张玉书又问所举为谁。臣答云、尚未定。闻众人中有欲举八阿哥者。张玉书系臣等同僚办事之人。彼既有问臣不得不答。并未尝使之保奏允禩。上曰朕欲辨明此事、是以究问今既问明、另候谕上□日。　　

○上召舅舅佟国维至众大臣前传上□日诘问曰、前因有人为皇太子条奏、朕降朱笔谕上□日示诸大臣时、尔曾奏称皇上办事精明、天下人无不知晓、断无错误之处。此事于圣躬关系甚大。若日后皇上易于措处、祈速赐睿断。或日后难于措处、亦祈速赐睿断。总之将原定主意熟虑施行为善。尔系解任之人此事于尔无涉。今乃身先众人如此启奏是何心哉。佟国维奏曰、臣虽以庸愚解任蒙皇恩命为舅舅。仰见圣体违和、冀望速愈故奏请速定其事。臣有何辞可对传谕佟国维曰、将来诚如尔言、朕有难于措处之处、自不必言众人亦将谓舅舅所奏果是矣。若朕无难于措处之处、彼时将如之何。日月甚长、且试待之、到彼时。自知之耳。人其可怀私仇而妄言乎。　　

○以内阁学士马礼年老不能供职。命解退。　　

○甲午。上诣皇太后宫、问安。　　

○谕满汉诸臣曰朕自抱疾以来、皇太子、三阿哥、四阿哥、五阿哥、七阿哥、昼夜侍奉用药调治、今已愈矣。并非诸臣医疗得痊也皇太子虽缧绁幽禁、并不怨恨、乃谆切以朕躬为念故今释之如彼又有不善。仍可幽禁也。所以拘执皇太子者、因其获戾于朕耳。并非欲立允禩为皇太子而拘执之也。皇太子获罪之处、虚诬者甚多。今马齐佟国维、与允禔为党、倡言欲立允禩为皇太子、殊属可恨。朕于此不胜忿恚。况允禩乃缧绁罪人。其母又系贱族。今尔诸臣、乃扶同偏徇、保奏允禩、为皇太子、不知何意。岂以允禩庸劣、无有知识、倘得立彼、则在尔等掌握中、可以多方＜欺＞弄乎。如此则立皇太子之事、皆由于尔诸臣、不由于朕也且果立允禩、则允禔必将大肆其志、而不知作何行事矣朕悉睹其情形故命亟释皇太子。朕听政四十九年、包容之处甚多。惟于兹事、忿恚殊甚。朕原因气忿成疾。昨日一怒、遂不御晚膳今日晨餐、所食尚少。如谓伊等作威可畏、则好官如齐世武、张鹏翮、赵申乔、彼何以俱不能杀之耶。朕观大小诸臣、无不实心爱戴朕躬。而伊等结为朋党、故欲使朕气忿、情理可恨、无如此者。朕因马齐效力年久、初心俟其年老、听彼休致、以保全之。昨乃身作威势、拂袖而出。众人见之、皆为寒心。如此不诛、将谁诛乎。著将伊族属、一并拘拏。尔等传问马齐、伊之作威可畏、果何益哉。马齐奏曰、臣原无威势、但因事务重大、心中惊惧、并不知作何举动。臣罪当死。奏入、谕曰、马齐原系蓝旗贝勒德格类属下之人。陷害本旗贝勒、投入上三旗、问其族中、有一人身历戎行而阵亡者乎。乃不念朕恩、擅作威势。朕为人主、岂能容此。马齐之弟李荣保、妄自尊大、虚张气焰。朕屡加儆戒、而怙恶不悛、亦当治罪。马齐等、著诸王大臣、会集速审拟奏。是日、和硕康亲王椿泰等、遵上□日审鞫马齐等覆奏。马齐等、系正蓝旗贝勒德格类属下、陷害本旗贝勒、投入上三旗。其族中、并无一人行间效死者。今马齐图谋专擅、欲立允禩为皇太子。且马齐于。御前拂袖而出。殊为可恶。不可留于斯世者也。李荣保、妄自尊大、虚张气焰、亦甚可恶。俱应立斩。马武、与马齐李荣保、系亲兄弟、亦应立绞。马齐、马武、李荣保、及马齐之兄马思喀等之子孙、有职者革职。概行枷责。其妻子、并发黑龙江。马齐之族护军参领庄图等、有职者革职。其护军、披甲、及闲散人、俱鞭一百。奏入、谕曰、马齐原不谙事、此数年中、起自微贱、历升至大学士。其处心设虑、无耻无情、但务贪得。朕知之已久、早欲斥之。乃潜窥朕意而蓄是心、殊为可恶。理应立斩。以为众戒。朕因任用年久、不忍即诛。著即交允禩、严行拘禁。李荣保、著免死、照例枷责。亦听允禩差使。马武、著革职。其族中职官、及在部院人员、俱革退。世袭之职、亦著除去、不准承袭。又谕曰、马思喀在日、曾有效力之处。著将伊子佐领三等侍卫衲尔泰、从宽释放。　　

○上命将朱笔谕上□日、及舅舅佟国维回奏之语、示众大臣。朱笔谕上□日曰、舅舅年老之人、屡向朕所遣人云、我夫妻每日祝天求佛、愿皇上万寿。朕思自五帝以至今日、尚未及万载、朕何敢侈望及此。此皆以荒诞不实之言欺朕、朕不信也。今舅舅既有祈望朕躬、易于措处之言、嗣后舅舅及大臣等、唯笃念朕躬、不于诸王阿哥中结为党羽、谓皆系吾君之子、一体看视、不有所依附而陷害其余、即俾朕躬易于措处之要务也。又谕诸大臣、原任内务府总管马思喀事君极其肫恳凡有关君上之事、皆实意奉行。前锁拏伊子。故著释放。其普奇、楚宗断非安静之人、俱系八阿哥。相面案内株连之辈、诸事无不悉知。若将伊等宽容、恐其所识匪类既多、复生事端。尔诸大臣亦不获安矣。著将此二人、拏交宗人府拘禁。大阿哥、朕亦不容其闲散。俟朕将未完之事理毕、即行严禁。不然、则必思报复矣。　　

○护军统领赵赖、以保皇太子时、推病不到。上命将赵赖革职、交该管王令入辛者库。当下贱差使。　　

○科尔沁和硕达尔汉亲王额驸班第、及满汉文武官员、奏请复立皇太子。得上□日、立皇太子事、理应即行宣谕。前因满汉大臣有请立允禩之言、朕深忿恚、欲俟朕剧疾少愈、将皇太子获罪时、乘隙紊乱国家、首倡欲立允禩之情、务期明晰。今邀天之佑、朕躬渐加康豫、事迹俱已昭著。皇太子允礽、累月以来昼夜在朕前守视汤药。其被镇魇诅咒、以致迷惑之处、已经全愈。是皆仰赖天地祖宗。眷朕眇躬、历年勤瘁、以克有此。著即查典礼具奏。　　

○乙未。谕文武诸臣曰、朕向待大臣、不分满汉、体恤包容、是以获罪者甚少。诸臣当人人感戴自效。乃九卿会议时、但一二人发言、众俱唯唯。其汉大臣、则必有涉于彼之事、方有所言。若不涉于彼之事、即默无一语。方伊等居下位时、亦似可取。及授大职、即仅图自保以全其身。熊赐履尝讲理学、后为大学士亦唯缄默自容。此皆为彼门生掣肘故也。尤可异者、汉官议事、前人画题、后人亦依样画题。不计事之是非、但云自有公论。又有至画题已毕、始问为何事者如此、宁不有愧于举国之清议耶。马齐王鸿绪、李振裕向在部院声名俱劣。朕早欲罢之。因念若等效力年久、是迟至今日。且张鹏翮、乃一清官、朕南巡时、马齐当众前詈之曰杀材。面不馈伊银币、遂尔辱詈。谁不畏死、敢不馈之银币乎。生人杀人、乃朕之权。彼焉得操之。此后尔等皆当省改。凡人既读书知义理、即当以其所学、见之于事。非仅作文已也。平时读书至临大事、竟归无用、则所读何书。所学何事耶。王鸿绪、李振裕、向来早应罢斥朕姑为容忍今不可再容矣。蔡升元、轻浮无实。杨瑄知交杂滥。其人品亦皆不端。俱著原品休致。　　

○浙江巡抚黄秉中陛辞。上谕之曰、为督抚者、但清以持己、实心办事、不交通近侍、不夤缘部院、则无往不宜矣。黄秉中奏曰、臣去岁奉上□日到浙、赈济饥民、见万姓无不顶戴。上曰、此何足言。大抵遇有凶年、除蠲粮发粟、赈粥、三者之外、别无奇策。但在地方官实心举行耳。　　

○浙江定海总兵官吴郡陛辞。上谕之曰、舟山在海中、所以防海寇者、不可不慎也尔系福建人、殆必知之。近闻广东武官、使兵丁貌为商人、出洋缉盗。误以商船为贼船、妄与交战者有之。此等缉盗之法、殊未善也。吴郡奏曰、昔施世骠亦用此法擒盗、不可云无弊。上曰、如将地方官已经给照之商船。捏称贼船朕断不许也。　　

○理藩院题、阿禄科尔沁、故固山、额驸巴特玛之妻县君叩阍。称我孀居无子、将巴特玛弟考南抚养、不意考南成人、竟怀异心。即家下人等、亦将我藐视。人愿以所属人丁、尽献皇上。止乞拨给六十人、日后为我夫妇二人、看守坟墓。上曰、此等人断不可受。县君乃中朝下嫁者也。所献之人、乃阿禄科尔沁之番兵、岂可取乎。尔等将朕谕上□日、明谕蒙古诸王、照土默特苏克图尔之妻、所献八佐领一例、暂遣官至彼处管理事务。日后仍将此所献之人、安插彼旗内可也。　　

○吏部尚书马尔汉、以老乞休。命原官致仕。　　

○丙申。上诣皇太后宫、问安。　　

○上幸南苑驻跸。　　

○上谕八旗都统等曰、朕此番抱病、肌体癯瘦、自分难于调治。朕承祖宗弘业。垂统万世。爱养生民、勤劳宵旰、理所宜然。并未有神奇之德。乃闻举国兵民、男妇老幼、俱以朕躬不豫、竭诚祈祷。仰蒙上天垂慈、今获痊可。已能挽弓乘马矣。尔等将此谕上□日、及朕躬痊愈之处、明白晓谕。务使比户咸知、以慰兵民祈祷恳切之意。　　

○丁酉。以翰林院侍读戴绂、提督顺天学政。右春坊右中允杨中讷、提督江南学政。右春坊右赞善吴垣、提督浙江学政。　　

○刑部题、散给伪劄之朱永祚、附从一念和尚、擅称大明天德年号、妄题诗句、摇惑人心。应立斩。得上□日、朱永祚、著即凌迟处死。　　

○己亥。鄂尔多斯多罗郡王松阿喇布、朝正来京病故。命给银一千两、办理丧事。榇归日、遣多罗贝勒允禩、及侍卫等往送。　　

</div>
    <div class="pagination">
<a href="清实录康熙朝实录_page549.html">上一页</a><span>...</span><a href="清实录康熙朝实录_page545.html">545</a><a href="清实录康熙朝实录_page546.html">546</a><a href="清实录康熙朝实录_page547.html">547</a><a href="清实录康熙朝实录_page548.html">548</a><a href="清实录康熙朝实录_page549.html">549</a><span class="current-page">550</span><a href="清实录康熙朝实录_page551.html">551</a><a href="清实录康熙朝实录_page552.html">552</a><a href="清实录康熙朝实录_page553.html">553</a><a href="清实录康熙朝实录_page554.html">554</a><a href="清实录康熙朝实录_page555.html">555</a><span>...</span><a href="清实录康熙朝实录_page551.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
