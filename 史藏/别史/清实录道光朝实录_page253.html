<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 253 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 253 页/共 848 页</h1>
    <div class="content">
○又谕、松廷等议奏、经纪掣欠逾额章程一摺。前因近来经纪制欠米石过多。谕令该仓场侍郎妥议章程具奏。兹据奏、从前掣欠逾额之米。均经户部咨准、令该经纪等折交银两。著照所议、准将掣欠在额内者。仍照收买余米例。其掣欠逾额者。援照历次成案。比照市价。议增五成。令其折价交银。每年全漕完竣后。由大通桥监督核明额内额外数目报部。自漕粮进仓完竣之日起。至次年二三月止。统限六个月。将应交银两。一律完结。并令坐粮厅监督按限督催。如逾限不完。即将所欠之经纪指名交刑部治罪。其家产查抄备抵。所有督催不力之坐粮厅满汉监督。一并查明交部议处。除此次逾额之米。仍照原议起限三个月完交外。嗣后著照新定章程办理。　　

○谕军机大臣等、据奕颢等覆奏、盛京现在情形。于办理巡幸事宜。恐不无竭蹷一摺。前降谕旨、拟于明年秋间恭谒祖陵。并临莅盛京。令该将军等察看收成民力若何。原以盛京为我朝发祥之地。桥山具在。慕切羹墙。八载之中。无时或释。允宜祗遵成宪。虔申叩谒。兹据该将军等奏称、奉天本年收成。尚难豫定。民间盖藏无多。物价渐致昂贵。且连年俱有供应差役。所奏自是实在情形。然必欲待连岁丰收。又无别项差役。方可前往。即使盛京能然。又恐直隶稍有不便。若俟两省屡获有秋。连年均无事故。是又不可期必之事。恭谒大典。岂容日久稽迟。朕意已定明年秋间亲诣举行。惟一切务当节减从宜办理。所有各处应修工程。止宜照旧略为修葺。不得稍事华靡。其黄旗堡等三处。向系安设大营。著毋庸添建行宫。巨流河河神庙内。亦毋庸添建备用房。以省糜费。至桥梁道路。应于何处搭架修治。著该将军等详加查勘。总期简便得宜。酌量妥办。不可过劳民力。方为至善。将此谕令知之。　　

○武备院卿福德、年老休致。以江西广铙九南道克蒙额、为武备院卿。　　

○辛丑。谕内阁、禧恩等奏、承修文庙碑亭工程。查勘情形分别酌议一摺。现当大雨时行。购办大件石料。人力难施。著俟交冬令。即将石料趁时采运。明岁仲春致祭后。择吉兴修。其现拟大成殿前西南隅建亭地址。旧有大柏树一株。有碍亭座。著移于大成门外西南隅建立。至拉运石料。工部按照定例估算。实属不敷。著援照各工拉运大件石料递加骡挂之例核给。工竣咨部据实报销。所有原估大臣王引之、顾皋、并未详悉声叙。殊属草率。著交部议处。　　

○又谕、前因伊萨克实心出力。忠勤可嘉。谕令那彦成等看其能否甘胜帮办大臣之任。据实覆奏。兹据奏、伊萨克遇事奋勉。颇具忠诚。其才实属可用。伊萨克著即以喀什噶尔阿奇伯克、加恩作为该处帮办大臣。仍照伊斯堪达尔帮办之例。一切营制军民交涉事件。不准干预。凡遇回务与边外各事宜。准其会衔具奏。名列帮办大臣之次。以示优奖。至土尔扈特汗、前因西四城军兴。协济蒙古兵丁。打仗出力。恭顺可嘉。近已有旨、加恩将策登多尔济、并其弟台吉哷恩臣多尔济、均赏花翎矣。又另摺奏、和阗帮办大臣富盛阿、年力渐衰。办事不洽舆情。富盛阿。著以原品休致。该员曾经出师著绩。著兵部照例核办。　　

○又谕、那彦成等奏、敬陈回疆历年补放伯克积弊、拟定章程一摺。所议甚属周妥。定例各城大小伯克缺出。由本城大臣拟定正陪。咨送喀什噶尔参赞大臣验放。分别奏咨。现据那彦成等查明、从前伯克缺出。往往有贿嘱营谋等弊。积习相沿。回民受累。现在回疆厎定。首重抚绥。欲戢众心。先清弊窦。自应明定章程。以垂久远。著照所议。嗣后各城三品至五品伯克缺出。由本城大臣查明、先尽出力受伤、或家口被害之人。次尽死事人之子孙。次尽出力世家。并视其人才能否办事。逐细声明。照内地体制。造具四柱清册。一劳绩。二资格。三人才。四家世。填注事实。出具切实考语。将应升应补之人。开列四五员。咨送参赞大臣验看。其应升人员。亦定为历俸三年之例。俸满者方准保送。如有朦混不清。即行驳查。如果覆核无异。即照各城大臣原送考语。开单奏请补放。此后该伯克犯有公过。与原保大臣无涉。若有扰累回众。或将已革陋规。改易名目。敛钱肥己等事。一经发觉。即将原保大臣严加议处。其六七品伯克、及金顶回子缺出。由各城大臣详加遴选。查明俸满应升及应补之人。亦造四柱清册。酌保三四员。咨送参赞大臣验放。毋庸具奏。仍咨明理藩院查核。此外回子工匠、及阿奇木家人。并在京为奴遇赦释回之回子。均因通晓汉话。充当通事。各城办事大臣。以其当差熟识。或瞻徇情面。遂至违例升用伯克。此辈出入衙门。内外串通。遇事滋扰。著于现在伯克内查明。如有曾充工匠家人。及有罪赦回之犯。有已放伯克之人。即行斥退。以后此等出身之回子充当通事。不准升补伯克。至各城阿奇木伯克、伊什罕伯克、都管伯克、均有经管粮赋差徭之责。一切苛派弊窦。皆出其手。乾隆年间旧例。大伯克回避本城。小伯克回避本庄。近来阿奇木伯克多用本城回子。小伯克以本庄之人。办本庄之事。该的克等情形熟悉。剥削尤甚。嗣后升补各城阿奇木伊什罕都管等伯克。回避本城。五六七品伯克。回避本庄。如有朦混错误补放者。理藩院查出。照例请旨交部议处。该参赞大臣仍随时密访。如有前项各弊。严行参奏。从重办理。以昭炯戒。至旧制英吉沙尔属于喀什噶尔。和阗属于叶尔羌。属城与本城。著一律回避。该衙门知道。　　

○钦差大臣那彦成等奏、请裁喀什噶尔副将一员。添设游击一员。都司三员。守备六员。千总十一员。把总二十员。外委二十六员。添设英吉沙尔守备把总外委各一员。裁叶尔羌副将游击都司各一员。改设参将一员。添设守备二员。千总一员。把总二员。外委三员。裁阿克苏游击二员。改设参将一员。添设都司一员。守备二员。千总把总各一员。外委三员。裁乌什参将守备各一员。改设副将一员。添设都司一员。把总二员。外委四员。得旨、此项换防人员。每届班期。著陕甘总督于陕甘两省、酌派实缺人员一半。其余于候补各员内。或品级较小之员。择其才技堪以造就。著给与委牌。令其统带该属兵丁出口。到防后再有不敷。由参赞大臣及各城大臣按缺委署。照例咨部。其各城现应凯撤各兵。俱著照所议办理。该部知道。　　

○调伊犁领队大臣孝顺岱、为和阗帮办领队大臣。赏三等侍卫贵成、头等侍卫。为伊犁领队大臣。　　

○修浙江仁和、海宁、二州县东西两塘柴坦各工。从巡抚刘彬士请也。　　

○壬寅。谕内阁、前据李鸿宾等奏、广东归善县绞犯林一溃、捏供丁单。贿求邻保捏结。朦准留养。该县知县。前此查报不实。事后访闻检举。且已获犯究办。是以加恩免其议处。试思该犯现有弟兄四五人。尚能捏报单丁。足见外省书吏。无弊不作。深堪痛恨。嗣后各省审拟命盗军流各犯。或据犯供亲老丁单。务当认真确查。实系独子。方准查办留养。其邻保族长。必须取具切实甘结。勿许稍有假捏情事。傥承审之员。不能查讯明确。受其朦混。甚至该犯贿求捏结。毫无闻见。一经发朦不但将承审州县、及审转道府臬司各员严加惩处。并将失察之该督抚一并处分。决不宽贷。将此通谕知之。　　

○又谕、屠之申奏、查明开州逸盗纠夥拒捕一案。就现获夥犯研鞫大概情形。请将疏脱首犯之地方文武。摘去顶带。责成严缉一摺。此案开州知州。会营缉拏逸盗。既将盗犯季考等捦获。乃于中途任听兵丁散行停歇。致逸盗季丙寅纠众拒捕夺犯。又不能将首夥各犯全行拏获。实属咎无可辞。开州知州张良志。开州营都司平保。千总高振德、均著摘去顶带。责令缉拏未获盗犯季内寅、及纠众夺犯杀伤兵役各犯务获。勿使一名漏网。并著该护督将现获各犯。严切根究。有无别项为匪不法情事。审明按律定拟具奏。　　

○癸卯。上幸静明园。诣龙神庙拈香。　　

○谕内阁、朕恭阅皇考仁宗睿皇帝实录。内载嘉庆七年四月奉圣谕、国家设官。内外各有体制。督抚身任封疆。自司道而下。皆系帮同办事之人。至署中一切案牍。自有幕友襄理。若由部院简放督抚者。皆得各带所属司员。前往办事。恐司员等揣知该堂官堪膺外擢。豫为趋奉。一经简放督抚。即可带往办事。补用道府。易启属官营求之弊。亦不可不防其渐。嗣后在京部院大臣。除有兵差审案等事。仍准随带司员外。其简放督抚及署理督抚者。不但不准请带御史。即所属官员。亦均不准奏请随带。如有违例陈请者。即当交部议处。以肃政体而杜弊端。将此通谕知之。钦此。仰见我皇考整饬官方、杜绝夤缘之至意。曷胜钦服。必当恪遵圣训。永远奉行。因思上年蒋攸铦简放两江总督。奏请随带刑部司员王瑞徵、前往差委。俟有相当知府缺出。酌量奏补。彼时虽准所请。究与皇考前降谕旨不符。且人才随地皆堪任用。岂必需随带之员。方足以资治理。王瑞徵著即撤任回京。仍在原衙门行走。嗣后在京部院大臣。简放督抚及署理督抚者。俱著遵照旧章。不准奏带所属官员。以符定制。违者朕必重加惩处不贷。　　

○又谕、邓廷桢奏参、相验不实、延不提解要证之知县、请革职审办一摺。安徽婺源县知县朱元理、于逆伦重案凶犯。服毒身死。辄将先后相验。捏为同日报验通详。现据尸亲指控该县刑仵有讳伤捏报情弊。经该抚饬司屡提要证。延不解者。必须彻底根究。以免冤纵。朱元理著革职。交该抚饬提尸棺。详加检验。并严拏要证黄添喜等务获。严审确情。按律定拟具奏。寻奏、黄时进殴死嗣母黄程氏属实。律应淩迟处死。已被该族长黄添喜等毒毙。仍照例戮尸枭示。黄添喜将该犯拏获时。并不送官。辄将黄时进毒毙。合依尊长擅杀应死罪人律。杖一百。已革知县朱元理。审办逆伦重案。种种错误。接律应予杖徒。下部议。从之。　　

○甲辰。江南河道总督张井等、奏报伏汛安澜。黄运各工。抢护平稳。洪湖水势接涨。现筹减洩。竭力防范。得旨、加意防守。断不可致长堤有意外之虞。至启坝放水。尤当审度。不至万不得已。守为正办。　　

○朝鲜国王李玜、遣使表贺平定回疆。并谢颁给敕书恩。恭进方物。命赏收贺贡。其谢恩贡物。留抵下次正贡。宴赉如例。　　

○以翰林院编修张日晸、为河南乡试正考官。户部主事刘梦兰、为副考官。国子监祭酒何彤然、为山东乡试正考官。翰林院编修帅方蔚、为副考官。编修吴式敏、为山西乡试正考官。继志、为副考官。　　

○以办理兵差出力。予河南道员蒋明允等议叙有差。　　

○乙巳。谕内阁、惠端奏、请酌给驰驿员弁经过首站廪粮一摺。盛京兵部所辖五路驿站。凡遇自京驰驿前往各项差务经过。俱照勘合火牌。应付车马廪粮。惟盛京首驿。仅止应付车马。不给廪粮。事涉两歧。著照所请、嗣后凡驰驿经过盛京首驿之官员兵役。除照票应付车马外。按依各驿之例。一体给予廪粮。以归画一。如系自奉天省城驰驿赴京各项差务。及差竣抵省者。于盛京首驿。仍照旧章办理。该部知道。　　

○以工部左侍郎奕经、署步军统领。　　

○旌表守正捐躯安徽六安州民冯有绪妻冯氏。河南太康县民斩正伦女轩氏。　　

○丙午。上诣绮春园问皇太后安。　　

○谕内阁、朕闻乾清门侍卫恩绪、有打死家人之案。经步军统领衙门咨交刑部审办。自应将现讯大概情形。先行据实陈奏。且恩绪系世袭二等男充乾清门头等侍卫。曾赏副都统衔。与大员无异。乃托病在家。任情酷虐。殴毙家人。或竟有致死别情。实属胆大不堪。何以迟至二十余日之久。屡经该部奏事。并无一字陈及。著刑部堂官明白回奏。　　

○又谕、陶澍奏、审明控争滩地一摺。此案孙景韶等、前在海州报买湾大等港下则新淤地亩。该地与官荡毗连。屡经争控查勘。兹据该抚查明。苇营官荡。生长柴薪。有裨工用。若召变归民。转恐工料昂贵。请照案退地归营。所有孙景韶等前买新淤共八百六十六顷零。著即尽行退出归公。拨还原价给领。追照涂销。至原丈召变新淤。尚有间杂滩租老粮地。并周殿华等价买共地九百余顷。该抚即饬令勘明办理。余照所议完结。该部知道。　　

○以户部右侍郎李宗昉。管国子监事。　　

○丁未。谕内阁、本日刑部将恩绪殴毙家人之案迟延缘由。遵旨明白回奏。恩绪系乾清门行走之员。辄任性殴毙家人。如果自行检举。据实陈明。朕亦不过交部照例办理。乃恩绪托病在家。不肯先行陈奏。刑部于步军统领衙门咨交之后。亦无一字奏及。以致案情不能上达。显系恩绪巧为弥缝地步。胆大已极。实属可恶。不可不严加惩创。恩绪著革去副都统衔头等侍卫。逐出乾清门。即著御前大臣军机大臣理伊至奏事件外。重责四十板。加恩留其世职。回旗当差。交该都统等严行管束。傥敢再滋事端。著即据实参奏。朕必从重惩办。至御前大臣于恩绪托病不出。不即查明参奏。实属疏忽。著传旨申饬。刑部堂官于此等案件。应即先行陈奏。迅速审明定拟。乃瞻顾迟延至二十余日之久。设遇有关系较重之事。亦复如此延宕。成何政体。刑部堂官俱著交部议处。　　

○又谕、昇寅等奏、查明将军副都统互相参揭各款。分别定拟一摺。此案庆山、噶普唐阿、身任大员。辄因意见不合。挟忿摭拾。互讦不休。均失大臣体制。其互参款内、据昇寅等查讯明确。该协领等于私扣私借库贮马匹各重款。实无浮冒侵蚀。即庆山亦无侵吞情事。惟庆山查验富云患病属实。辄于军政册内填注考语。朦混咨部。是其咎所应得。噶普唐阿错误传钞谕旨。已非寻常疏忽。且夤夜传马。业经奉旨严议。辄复具摺捏辩。希图规避。尤属狡饰。庆山、噶普唐阿、俱著交部严加议处。即行来京听候部议。协领科普通武、阿呢扬阿、多伦布、阿玺达、扎隆阿、于私扣各款。虽非侵蚀入己。惟未经呈明立案。究属不合。俱著交部议处。其私帮私借名款。著永远饬禁。寻议上。得旨、庆山著降二级。加恩赏给二等侍卫。噶普唐阿著革职。　　

○又谕、昇寅等奏、议等调剂宁夏满兵事宜一摺。甘肃宁夏满兵。旧有私帮私借二款。现经昇寅等查明饬禁。该营帮差公项不敷。自应量为调剂。著照所议、于通益库现存马价银内、提借银二万两。交宁夏府发商按年一分生息。每年可得息银二千两。以五百两归还原款。以一千五百两加帮差务。俾免苦累。至该处满兵。除月支钱粮外。别无生计。情形不免竭蹷。著加恩照绿营豫支饷银成案。于每年岁底、豫支次年饷银一万一千三百四十四两。按马甲二千二百名。每名借给银四两。步甲养育兵匠役一千二百七十二名。每名借给银二两。于次年二月至十一月。按十个月扣还。该署将军即将生息项下应行加帮差务各款。逐一详核咨部立案。以便年终报销。其豫支饷银。著咨会陕甘督。自本年年底为始。遵照办理。仍俟生息马价归款后。即由马价项下借给。将豫支饷银停止。该部知道。　　

○河东河道总督严烺奏、请借款挑办山东运河厅属济城塘河积土。允之。　　

○以热河都统英和、为宁夏将军。吉林协领伊勒东阿、为宁夏副都统。前任热河都统昇寅、为热河都统。　　

○以礼部尚书松筠、署热河都统。都察院左都御史那清安、署礼部尚书。协办大学士理藩院尚书富俊、署镶白旗满洲都统。　　

○戊申。孝懿仁皇后忌辰。遣官祭景陵。　　

○谕内阁、前派松筠恭送玉牒。前往盛京。现在松筠署理热河都统。著改派裕恩前往。　　

○己酉。谕内阁、松筠奏、请将未完交项、以都统养廉全行扣缴一摺。松筠前于嘉庆四年。在陕甘总督任内。借用养廉银两。除陆续扣还。及奉恩旨赏免外。尚未完银八千两。又道光二年。管理崇文门税务。分赔银两。除措缴外。尚未完银一万三千余两。兹据奏、请以每年应得都统养廉全行坐扣。陆续完款。松筠宣力中外。历有年所。其操守廉洁。朕所深知。所有前二项共应交银二万一千余两。著加恩全行宽免。以示朕体恤耆臣至意。　　

○旌表守正捐躯河南商邱县民王太和妻张氏。湖北随州民潘玉林妻田氏。　　

○庚戌。谕内阁、吏部奏、请将刑部堂官照例各降二级留任。不准抵销。著依议行。此案刑部堂官。于恩绪殴毙家人一案。瞻顾迟延。前此回奏摺内。含混声叙。显有不实不尽。朕若钦派王大臣切实根究。何难水落石出。现在案尚未结。于罪名亦无关出入。该堂官等业经惩处。不值深究。试思恩年幼无知。性情乖张。淩虐家丁。若使刑部于咨交后即行奏明。朕亦不过交部照例办理。乃迟至二十余日之久。并无一字奏及。皆由该堂官不能督饬司员勤敏办事。以至于此。刑部为刑名总汇。似此瞻顾宕延。必至颠倒是非。难成信谳。流弊殆不可问。是该堂官已属辜恩溺职。嗣后该部审办案件。务当督率司员。认真讯办。期得实情。应奏即赶紧具奏。不许稍涉颟顸。傥仍有延宕瞻徇情事。经朕查出。或科道纠参。朕必将该堂官从重治罪。决不宽贷。　　

○又谕、杨遇春奏、请减金厂人夫一摺。甘肃敦煌县水州金厂。开于乾隆年间。厂夫定额二千名。嗣于嘉庆年间。因厂金微细。奏准减夫六百名。留夫一千四百名。采穵抽课。兹据该督奏称、自减夫以后。迄今又将二十年。矿老金微。情形更非昔比。本年开厂。商夫畏累不前。招募不能足额。恳请再行核减。著照所请、准其再减夫四百名。以一千名定为正额。该督即饬该县会同厂员。赶紧募夫。督率开采。务期课项核实。毋许稍有短绌。该部知道。　　

○又谕、杨遇春奏、请留推升都司一摺。甘肃迪化城守营守备贾芳、业经推升。贵州仁怀营都司。该员并无出征劳绩。兹回疆军务已竣。亦无必须该员一手经理之事。贾芳著仍照部推升补贵州仁怀营都司。饬令赴部引见。该督请将贾芳仍留乌噜木齐提属差遣。遇有相当都司缺出请补之处。著不准行。　　

○又谕、博启图等奏、查获偷穵鹿窖人犯、审明办理一摺。此案佐领富勒东阿等、在松花江之东岸一带禁山内。查出鹿窖十五处。缉获人犯十名。富勒东阿、阳森保、俱著交部议叙。嗣后即责成派出员弁。严密稽查。如有穵窖偷牲人犯。立即严拏惩办。毋稍疏懈。　　

○补制陕西固原提标五营、并延绥镇各营军械。从总督杨遇春请也。　　

○辛亥。礼部奏、八月初十日。万寿节。应行礼仪。得旨、照例行礼。停止筵宴。　　

○壬子。上诣绮春园问皇太后安。　　

○御勤政殿听政。　　

○谕军机大臣等、本日有人陈奏、江苏武进县东安镇地方。讼棍庄午可、盘踞乡隅。把持公事。上年该地方有争夺地亩伤毙人命一案。该县下乡相验。庄午可即挑唆事主。将该县拘闭祠堂。逼写尸格伤单。并勒盖印信。该县茫无主见。竟照依填写。因未带印信。勒印手模。始能脱身。回署后委员拘提。庄午可抗不到案。该县遂延访教师。并招致窃贼。随同差役潜往。误拏庄午可之弟。致庄午可乘间鸣锣聚众。转将差役缚禁淩虐。并将窃贼扣住挟制。经该役等再四哀求。许还伊弟。始行释放。至今该县竟未能将庄午可等拏获一犯。而争地毙命一案。亦尚未审有端倪。并闻该县周锜、素好纷华。癖嗜鸦片。并时赴佐贰衙门挟妓饮酒等语。知县身膺民社。既未能将地方讼棍。先事查拏惩办。迨因案赴乡相验。转被拘禁。听从勒写尸格。况缉捕人犯。自有差役。何至延访教师。潜用窃贼。尤为纰缪。著蒋攸铦、陶澍、即查此案讼棍庄午可等犯曾否就获。何敢公然将该县拘禁。勒写尸格。该县何至用教师窃贼、随同差役缉犯。是否尚有别情。如庄午可等迄未就获。即委干员迅速查拏。究讯确情。严行惩办。并著该督等密加察访。该县周锜、平日办事如何。如果有癖嗜鸦片。时与佐贰挟妓饮酒之事。即行据实严参。勿得瞻徇回护。将此谕令知之。　　

○又谕、据彭淩奏称、盛京边外新添户口。至二三万之多。尽系种地谋硾。诚恐占种官荒。日积日多。驱逐不易。请饬严禁等语。盛京为我朝根本之地。风气素淳。近来流民趋之若鹜。占种官荒。渐致因此滋讼。不可不加以禁止。该处流民。惟由直隶山东前往者居多。与其驱逐于出关之后。不若豫禁于迁徙之时。著屠之申、琦善、悉心筹议。应如何豫行晓谕。勿致轻离故土。并于夫津登莱青各府属州县海口。除商贾海舶通行无禁外。如有二三小船。可以径渡至沈阳处所。如何设立条规。严行禁阻。详筹妥议。据实具奏。将此谕令知之。　　

○以通政使司副使吴椿、为光禄寺卿。　　

○命加乌噜木齐、巴里坤、古城、吐鲁番、塔尔巴哈台、领队大臣养廉银各二百两。　　

○癸丑。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后陵寝。　　
</div>
    <div class="pagination">
<a href="清实录道光朝实录_page252.html">上一页</a><span>...</span><a href="清实录道光朝实录_page248.html">248</a><a href="清实录道光朝实录_page249.html">249</a><a href="清实录道光朝实录_page250.html">250</a><a href="清实录道光朝实录_page251.html">251</a><a href="清实录道光朝实录_page252.html">252</a><span class="current-page">253</span><a href="清实录道光朝实录_page254.html">254</a><a href="清实录道光朝实录_page255.html">255</a><a href="清实录道光朝实录_page256.html">256</a><a href="清实录道光朝实录_page257.html">257</a><a href="清实录道光朝实录_page258.html">258</a><span>...</span><a href="清实录道光朝实录_page254.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
