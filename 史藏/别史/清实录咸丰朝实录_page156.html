<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 156 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 156 页/共 502 页</h1>
    <div class="content">
○又谕、逆匪已窜至稿城。势甚剽疾。我军若能赶紧追及。何至任其猖獗如此。胜保现已由获鹿驰至正定。扼贼北窜之路。讷尔经额现已革职。其统带官兵。并副都统维禄总兵经文岱、所带官兵。及在后盛京官兵一千余名。均著西淩阿、酌量调遣。飞速紧蹑贼踪。痛加剿洗。毋得稍有延缓。并随时知照胜保、桂良、务使声势联络。以期四面兜围。托明阿明庆等追贼。现抵何处。未据奏报。并著飞催前进。傥贼匪被我兵前后夹击。欲图东窜。即著相机截击。该都统等、追贼业已落后。若再不兼程前进。但事尾追。自问当得何罪。懔之。将此由六百里加紧谕令知之。　　

○又谕、寄谕署山东巡抚崇恩、逆匪东窜。势甚剽疾。山东与直隶毗连。必须严密设防。临清德州一带。运河水路。直达天津。必须将船只收集。万不可令该匪夺船北窜。该署抚现赴东昌一带。即著体察情形。扼要防剿。毋误事机。瑞昌带盛京兵一千名。驻劄濮州。如该处情形较缓。即可酌量咨调。毋稍拘执。并严饬各属文武员弁。实力堵御。无任逆匪纷窜。又滋蔓延。将此由六百里加紧谕令知之。　　

○又谕、前因胜保军饷孔急。谕令郭梦龄、速饬粮台。妥为供给。现在逆匪窜入直境。各路大兵云集。不难指日荡平。惟部库既形支绌。而直隶藩库亦无款可筹。著该署抚查明。无论何款。速拨银三四十万两。解交直隶藩库。以资军饷。其应行解部之款。仍遵前旨、派员迅速解京。不得彼此牵混。将此由六百里加紧谕令知之。　　

○又谕、据丰绅等奏、商民呈请开垦地亩、并请试穵金沙一摺。据奏塔尔巴哈台商民、报开荒地三千数百亩。业经派委查验。不碍屯工游牧。引用之水。足敷灌溉。俟明春开垦后。丈量收租。又雅尔噶图等处、现产金沙。苗头亦旺。俟见石工之时。照例增课等语。惟刨穵金沙。开垦地亩。其闲商民杂处。良莠不齐。著该大臣等留心稽查。认真弹压。如果办有成效。即著妥立章程。起课收租。务使商民各安生业。于经费亦有裨益。不致别滋事端。是为至要。将此谕令知之。　　

○命惠亲王总理巡防事宜。　　

○命察哈尔副都统盛桂、来京。调凉州副都统庆昀、为察哈尔副都统。以荆州协领奎毓、为凉州副都统。　　

○予直隶沙河县守城殉难知县玉衡、祭葬世职。　　

○庚戌。上诣寿康宫、问皇贵太妃安。　　

○谕内阁、已革大学士直隶总督讷尔经额、前奉旨督兵驰赴河南。于怀庆解围。贼匪西窜后。叠经谕令严防直隶与山西毗连各路要隘。应如何周密布置。乃于临洺关遇贼窜出山口。即退守广平。毫无筹策。现在逆匪纷窜畿疆。胜保已由获鹿、绕至正定一带。而该革督本日奏报。仍在广平株守。畿辅重地。较之他省更关紧要。该革督统辖全省。贻误事机。厥咎尤重。讷尔经额著即拏问。由桂良派员押解来京。交刑部按律治罪。　　

○又谕、理藩院尚书恩华、经朕特派带兵剿贼。并令帮办军务。自应奋勇出力。乃自怀庆解围而后。逆匪溃窜。该尚书带兵尾追。并未与贼一遇。经钦差大臣胜保、屡次咨催。仍复任意迁延。辜恩溺职。大负委任。恩华著即革职拏问。由胜保派员押解来京。交刑部、会同宗人府、审讯。按律治罪。恩华所带官兵。即交胜保统带。飞催前进。如有不遵调遣者。即著以军法从事。　　

○又谕、两翼前锋统领、八旗护军统领、向系轮流一人。在景运门外值宿。著添派一员。每日轮流在隆宗门外值宿。并著六班值宿之王公文武大臣等、一体认真稽查。以昭严肃。　　

○又谕、有人奏、知县因贪酿患、请饬查办一摺。据称江苏娄县知县余龙光、素行贪污。前在署青浦县任内。徵收免缓钱粮时。有棍徒周正春、又名周立春、聚众滋事。该县护庇延阁。未即惩办。致令周正春、肆行抢掠。甚至踞城抗拒。重烦剿办。是该县贪劣不职。酿乱殃民。若不从严查办。何以整饬官方。余龙光、著即革职拏问。交怡良、许乃钊、严切讯究。按律惩办。　　

○谕军机大臣等、胜保奏、督兵驰抵正定境内。审度贼势。兜截追剿等语。该大臣甫出获鹿山口。该逆已闻风东窜。势甚剽疾。如不犯保定。即恐由赵北口、窜入河闲天津等处。现在察哈尔官兵。及京营官兵。虽于初八日陆续启程。犹恐缓不济急。该大臣总宜带兵星速绕出贼前。迎头截击。总以保卫畿疆为要。西淩阿、维禄、经文岱等、现由临洺一路追剿前来。即著飞催应于何路截剿。相机调度。庆祺所带盛京兵二千名。由水路计已行抵保定。并著酌量调拨。恩华业经革职拏问。其所带马步官兵。即著胜保、严催统带各员。迅速前进。傥仍迟延观望。即著指名参奏惩办。将此由六百里加紧谕令知之。　　

○又谕、桂良奏、贼匪窜至定州、严守保定一摺。保定为畿辅屏障。最关紧要。该督务即督率文武员弁。实力巡防。认真堵御。断不可令该逆窜越。胜保若能绕至贼前。自可会同进剿。其河闲一路。亦须防其窜入。不可疏忽。至易州一带。据德春奏、防守浮图峪。系属后路。此时贼从前路奔窜。著该督酌量缓急。有可拨兵协济之处。即著分拨援应。京兵虽已陆续启行。仍恐缓不济急。该督仍当统筹全局。相机布置。贼情剽疾。傥越过保定直犯河闲。或至天津。俱当随时调度。一面知照胜保、飞饬带兵大员、拦截逆踪北窜。将此由六百里加紧谕令知之。　　

○又谕、前曾谕令恒春暂驻正定。督率文武据守滹沱。遏贼北窜。兹据奏称、行抵平定州与胜保相遇。并接受巡抚盐政关防等语。该抚既已驰抵山西地方。著即毋庸折回正定。现在贼已窜至定州。偪近畿辅。势甚剽疾。昨已有旨、谕令郭梦龄、速拨军饷三四十万两。解赴胜保军营。此时由晋入都。道路有无梗塞。该抚务须确实侦探。何处可以行走。派委妥员。迅速解赴大营备用。毋误事机。至部库需项紧急。并著督同藩司郭梦龄、遵照前旨。尽心筹款。迅速解部为要。晋省防守。固不可疏失。尤当以畿辅为重。该抚甫经出京。想近日情形。亦所深悉。无待朕谆谆诰诫也。将此由六百里加紧谕令知之。　　

○又谕、连日据桂良等奏、贼匪北窜。扰及定州一带。现当防剿吃紧之际。著毓书、再行挑拨热河官兵数百名。并热河哨内驻劄东三盟官兵三千名。饬令总管那敷德、即日管带启程来京。所有前调哨内牧放之锡林郭勒马三千匹。即速催趱前来。再古北口提标兵丁。如有可以调拨之处。即著该都统饬知该营员。挑选精锐数百名。派委得力将弁。带领来京。以备调用。毋稍延缓。将此由六百里加紧谕令知之。　　

○又谕、逆匪被剿奔窜。扰及直境。畿疆重地。自宜密为布置。先事豫防。著伦恭查明密云官兵内现在存营若干。酌派精锐兵丁数百名。迅委得力将弁。管带来京。以备调遣。将此由五百里谕令知之。　　

○又谕、奕经奏、徐州紧要。请旨暂留。或另派大员接替等语。徐州为南北适中之地。现在安设各路粮台。又值丰工漫口。恐土匪乘机窃发。该侍郎所奏、自系实在情形。奕经、著仍驻劄徐州。以资弹压。逆匪现踞安庆。扬城贼匪又穷蹙思窜。如该逆欲图北扰。务当扼要迎击。不可稍涉大意。仍随时察看皖省情形。与李嘉端、慧成等、声息相通。互为援应。军情变幻靡常。亦不可拘泥株守。其各属捻匪、务宜查拏净尽。以免句结。被灾饥民。亦著随时安插。勿令流离失所。将此由六百里谕令知之。　　

○又谕、据长臻奏、逆匪分股窜扰彰卫两府。会筹防御一摺。逆匪由怀庆窜入山西。复由洪洞东窜武安涉县一带。扰至直境。已有旨、谕令胜保等、督兵前后夹击。谅可得手。彰卫两府之贼。是否即是此股。抑系另股分窜。著该督即商同陆应谷、派员实力剿办。勿留余孽。陆应谷于初一日驰赴怀庆。著即督同河北镇花里雅逊布、加意巡防。如有回窜贼匪。务须尽数捕拏。楚旺镇、与直隶接壤。上通津淀。下达东昌兖济一带。恐有土匪乘机窃发。并著陆应谷派委妥员。设法弹压。前据李嘉端奏、贼匪复扰安庆。难保不又图北窜。皖豫交界地方。该抚尤当统筹全局。派兵扼要防守。万不可再蹈前辙。致令该匪纷窜。将此由六百里谕令知之。　　

○命工部员外郎耆英、在巡防处效力。　　

○以直隶临洺关剿贼被伤。赏吉林佐领墨尔赓额、花翎。予阵亡佐领依成额、多明额、防御胜福、祭葬世职。　　

○予河南防河跌毙参将斌庆、祭葬恤荫。　　

○辛亥。上诣咸福宫、问皇贵太妃安。恭送皇贵太妃还寿康宫。　　

○上御乾清宫。授惠亲王、奉命大将军印。御前大臣科尔沁郡王僧格林沁、参赞大臣关防。先期遣内阁学士载堪、奉印、奉关防、陈于乾清宫案。大将军、参赞大臣、暨从征各官。咸蟒袍补服。竣于丹墀东。届时上御龙袍衮服。至乾清宫入座。大将军、参赞大臣、升自东阶。从征各官从升。大学士裕诚、祁寯藻、奉印、奉关防、授大将军、参赞大臣。大将军、参赞大臣、祗受。率从征将士行礼。礼成。上还养心殿。　　

○谕内阁、前此逆贼滋扰怀庆。叠经大军攻剿。溃窜山西复经胜保等、飞追截击。该逆计穷东窜。复由临洺北窜正定一带。胜保等、现已统领大兵出山。绕至贼前。该逆不敢抗拒。残喘苟延。畿疆近地。岂容逆匪肆行。前命培成、多尔济那木凯、达洪阿等、统带旗营官兵。并察哈尔官兵。出京进剿。必须亲近重臣。总统诸军。以伸天讨。惠亲王绵愉、仁勇忠诚。威德克济。著授为奉命大将军。御前大臣科尔沁郡王僧格林沁、公忠体国。谋勇兼资。著授为参赞大臣。本日朕御乾清宫。亲颁大将军印。参赞大臣关防。并颁给锐捷刀。交惠亲王祗领。讷库尼素光刀。交僧格林沁祗领。即日统领健锐营、外火器营、两翼前锋营、八旗护军营、巡捕五营、及察哈尔各官兵。并哲哩木、卓索图、昭乌达、东三盟蒙古诸王等劲旅。由京前往合剿。与钦差大臣胜保等、前后夹击。天戈所指。自可克日荡平。王等其戮力同心。严明赏罚。迅奏肤功。以副委任。　　

○又谕、翁心存、宗元醇奏、请将顺天府属各营弁兵、暂准管调一摺。顺天所属各营。向系直隶总督管辖。现在军务殷繁。自应权宜办理。所有顺天府属各营将弁兵丁。著暂归该兼尹、府尹、管辖调遣。以资防卫。俟军务告竣。仍照旧例办理。　　

○又谕、恒裕奏、击退贼匪、克复县城、并台北获胜情形一摺。台湾府属南北中三路匪徒。同时句结滋事。该总兵恒裕、督令将备。联络庄董。防剿兼施。澎湖游击王国忠等、所调兵丁。与台湾道徐宗干、所派义勇屯丁。水陆合剿。毙贼不计其数。其中路大股首匪张佑、南路大股首匪黄再基等、中路股首林义等、北路股首王乌番、并伪总军师等、共十四名。又股首黄义、暨夥匪蔡南等、一百八十余名。一并捦获正法。现在山海道路已通。全台渐就肃清。著恒裕、会同徐宗干、严饬地方文武各官。与绅民人等、摉捕余匪务获。悉数惩办。毋任一名漏网以安地面而净根株。　　

○谕军机大臣等、胜保奏、追贼获胜、并飞催各路官兵、分道进扼一摺。逆贼自窜直境。所过州县。并未堵御。官兵亦迄未追及。以致穷蹙余匪。肆意奔突。经此次痛剿。及逃散不下三四千人。自必愈形穷蹙。惟该逆既已渡河而北。恐南路进剿之兵。又成尾追之势。本日特命惠亲王、为奉命大将军。并命僧格林沁、为参赞大臣。统带健锐营兵五百名。外火器营兵五百名。两翼前锋营八旗护军营兵二千名。巡捕五营兵五百名。察哈尔兵一千名。即日出京。与该大臣前后夹击。所有前次派出培成等、所带各官兵。皆系同时陆续启程。该大臣所称、催令分赴深泽、无极、及阜城驿等处、进剿之处。犹恐缓不济急。著即先将催到之兵。扼要布置。仍飞咨僧格林沁、分拨进剿。庆祺所带之盛京兵。已由水路启程。即可令其前赴河闲扼截。此时西淩阿等、由南兜剿。即可兼防东窜之路。该大臣再能迅速北趋。已不难兜围剿灭。勿因命将出师。稍有延待。总期同心戮力。迅殄妖氛。论功行赏。朕惟以剿贼之迟速为权衡也。本日又据桂良奏、水路由深州可通豫河、直至天津、现已移咨庆祺、相机进止。又滏阳河一带。界连冀州。献县等处。亦连天津。为盐船聚集之所等语。著该大臣即酌筹妥防。其讷尔经额原带之兵。现归西淩阿管带。能否即将此项官兵。调拨东南一带。即著酌量办理。将此由六百里加紧谕令知之。　　

○又谕、顺天府奏现饬大兴、宛平二县、赴乡雇觅骡驼车辆。价值较昂。请饬拨银备办等语。著准其于火器营拨给协济银四千两。核实给领。以资筹备。现在僧格林沁、统领官兵。即行启程。已令户部拨给银二万两。交顺天府赶紧设立粮台。派委妥员承办。送至直隶保定一带。再由直隶粮台接办。毋稍迟误。将此谕令知之。　　

○革职留任河南巡抚陆应谷奏、剿捕捻匪获胜、捦斩甚多。在事文武员弁。请择尤为出力者。酌量保奏。得旨。无论文武。俱要核实保奏。不准为数过多。以图见好。　　

○山西巡抚恒春奏、逆匪被剿。恐仍回窜山西。拟就近入省筹画防守事宜。得旨。昨已有旨、令汝勿庸折回。汝回省筹商亦是。但不可株守省城。以图自卫。　　

○添派亲王衔定郡王载铨、内大臣壁昌、办理巡防事宜。　　

○赏健锐营、外火器营、两翼前锋营、八旗护军营、巡捕五营、续派出征官兵银两有差。　　

○赏察哈尔续派出征官兵羊二百五十只。　　

○壬子。上诣寿康宫、问皇贵太妃安。　　

○谕军机大臣等、据桂良奏、贼由深泽、扰及深州、恐东窜河闲天津等语。贼匪知大兵自西北兜围。折向东南窜突。河闲、天津、甚关紧要。僧格林沁等、所带劲兵。昨甫启程。未必即能分路赶到。自应先就现到之兵。扼要布置。庆祺若折回天津、固嫌水程迂缓。令其严扼河闲。正可迎头截击。但盛京官兵。宜于陆战。必须舍舟登岸。方能得力。庆祺究系文员。祗宜督率调度。仍须曾经出队武职大员。管带接仗。著胜保迅即酌派一二员。飞速前往。恩华所带之兵。既并归胜保大营。其随带炮位。尽可留用。所有佟鉴带赴保定之炮。准其分携前往河闲一带。此时滹沱以南。傥已无贼。西淩阿、必已由稿城北渡。该处由束鹿东驰。距深州甚近。佟鉴由安平进兵。去深州亦祇数十里。必能前后夹击。维禄所带盛京兵。尚在南路。即由南宫冀州一带。扼其东南。贼更无从纷窜。至天津一路。已谕知文谦严防。本日复谕令将船只分别收撤。但兵力终觉单薄。著胜保妥筹布置。如佟鉴、西淩阿、均能追及贼踪。河闲扼守已严。或令庆祺折回。或另拨兵协助。即行飞咨办理。河闲文武。能否得力。省城守备。情形如何。即著桂良、随时具奏。总之兵贵神速。不可专待京兵。是为至要。将此由六百里加紧各谕令知之。　　

○又谕、天津一郡。为水陆要隘。屏障畿东。尤关紧要。卫河一水可达。所有沿河要隘。亟应严密堵御。文谦现奉派办理地方防守事宜。责无旁贷。著即督同镇道各员、及绅商士民等、迅速妥筹布置。该处团练。谅已办有成效。务须时加激劝。俾可协助兵力。该盐政等、即察看何路吃紧。即于何路设防。其要口渡船。亦应设法收集。偏僻汊港。实力巡查。并随时飞探贼情。严拏奸细。如有难民人等、应资遣者。即行遣令回籍。如有匪徒假扮冒充。即行严拏惩办。务须明白晓谕地方。镇静弹压。勿致惊扰。将此由六百里传谕文谦、并特克慎、张起鹓知之。　　

○又谕、给事中英绶奏、通州向有游民。专恃漕粮抵通盘坝。负米为生。今□山戊不□运通之米较少。请饬将游民募为乡勇等语。现在贼匪窜扰直境。通州为近畿重地。最关紧要。游民负米为生。一经失业。难保不流而为匪。致滋事端。著全庆、朱嶟、密饬该地方官、督同绅士将该处无业游民择其年力强壮。可充技勇者酌量收录。作为团练。随时操演。既足以资捍御。并可消患未萌。至通州沿河一带。商船甚夥。尤易藏奸。著即责成牙行。将逐日所到之船。查明报官。该侍郎等、即督饬地方官。实力筹防。严查保甲。以戢奸宄而靖闾阎。将此谕令知之。　　

○又谕、琦善等奏、攻城毙贼、并盘获奸细一摺。扬城逆匪。数已无多。两月以来。叠据该大臣等奏报、不过待其缒城而出。始图轰击。并未见并力进攻。今扬城克复之信。愈无凭准。而安徽庐巢一带。危急万分。逆贼以扬城余党。牵掣大兵。琦善等顿兵城下。久而不克。若皖省贼匪肆扰。则扬城各路之兵。必致腹背受敌。更难措手。现在北窜之贼。并无后援。尚且重烦兵力。若再听其扰及皖省。全股北窜。该大臣等、自问当得何罪。扬城余匪。势极穷蹙。著即并力进攻。迅图克复。一面分派得力员弁。带领兵勇。援救安徽。毋稍延缓。琦善本系江北总统。断不能专顾一隅。坐视贻误也。将此由六百里谕令知之。　　

○又谕、李嘉端奏、金陵贼船、窜入裕溪、巢庐情形危急一摺。并片称、东关已经失守等语。江西败窜余匪。占踞安庆、欲图牵掣金陵大兵。前已饬湖广、江西、速备船炮。下驶援应。并谕江忠源、跟踪追剿。八月二十八日。复有金陵贼船数百只。驶至和州。旋入裕溪。东关即行失守。是该逆进则窥伺巢庐。退可接应安庆。贼势愈张。兵力不足。览奏实深焦灼。本日谕琦善等、速筹应援。并催令张亮基、崇纶、即将改造船只。速配兵勇。随带炮械。赶赴下游。交江忠源管带。以资援应。著周天爵、遵照前旨。迅拨兵勇。前往堵剿。保护庐巢。杜贼北窜之路。吕贤基所带练勇。既可援应庐郡。仍须设法阻截安庆贼匪。令不得与东关联贯。常清、现经降旨摘去顶带议处。其所带青州官兵。现到和州。即著传旨该副都统、协力攻剿。以赎前愆。该抚一面严督在城文武绅士。固守庐州。一面知会河南、山东、豫防贼匪分窜。并著周天爵、李嘉端、督率玉山、恒兴、力筹堵御。万勿更令舍舟登陆。复行北窜。将此由六百里加紧谕知周天爵、李嘉端、并谕令吕贤基知之。　　

○又谕、江西下窜贼船。占踞安庆。前有旨、令江忠源跟踪追剿。现在复有贼船数百。闯入裕溪。情形紧急。该臬司行抵江西何处。所带船只。共有若干。是否足敷应用。著先会同李嘉端、设法水陆防剿。使该匪不致扰及庐州。俟湖北船炮兵勇到时。即可进援安庆。力保皖疆。万勿再令贼匪北窜。将此由六百里加紧谕令知之。　　

○又谕、江南扬镇三城。均未收复。若任该逆由庐郡一带。并力北窜。更难收拾。张亮基等、前已委员估买江船。改造战船。此时想已挑选兵勇。配齐炮位。著即迅委妥员管带。驶往安徽。交江忠源管带。以资攻剿。毋稍迟误。山东地方紧要。张亮基、即咨催吴文镕到任。交卸后、迅即前赴新任为要。将此由六百里加紧谕令知之。　　

○添派恭亲王奕办理巡防事宜。　　

○命恭亲王奕署正白旗领侍卫内大臣。　　

○命怡亲王载垣、管上虞备用处事。内大臣壁昌、管火器营事。　　

○以户部尚书文庆、兼镶红旗汉军都统。大学士裕诚、署正蓝旗满洲都统。　　

○以江苏扬州剿贼出力。赏总兵官武庆、巴图鲁名号。副将松龄、锡纶、游击常万清、王巨孝、毛三元、守备余兆青、协领富呢雅刚阿、副总管图库禄、佐领台禄、博奇乌里布、防御开奇哩、花翎。游击黄志配等、蓝翎。总兵官瞿腾龙等、优叙升赏有差。　　

○以带兵延玩。摘青州副都统常清顶带。并下部议处。　　

○拨山西司库银三十万两。解赴直隶。以备军需。　　


</div>
    <div class="pagination">
<a href="清实录咸丰朝实录_page155.html">上一页</a><span>...</span><a href="清实录咸丰朝实录_page151.html">151</a><a href="清实录咸丰朝实录_page152.html">152</a><a href="清实录咸丰朝实录_page153.html">153</a><a href="清实录咸丰朝实录_page154.html">154</a><a href="清实录咸丰朝实录_page155.html">155</a><span class="current-page">156</span><a href="清实录咸丰朝实录_page157.html">157</a><a href="清实录咸丰朝实录_page158.html">158</a><a href="清实录咸丰朝实录_page159.html">159</a><a href="清实录咸丰朝实录_page160.html">160</a><a href="清实录咸丰朝实录_page161.html">161</a><span>...</span><a href="清实录咸丰朝实录_page157.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
