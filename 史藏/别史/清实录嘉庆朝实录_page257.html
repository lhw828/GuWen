<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 257 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 257 页/共 523 页
  </h1>
  <div class="content">
   ○陕西宁陕镇总兵官杨遇春、来京陛见。命在乾清门侍卫上行走。　　

○己丑。改安徽宿州新设南平抚民同知为凤颍分防捕盗同知。并于宿、灵璧、怀远、亳、蒙城、五州县、抽拨民壮各十名。以资缉捕。裁新设照磨。从署巡抚鄂云布请也。　　

○广西思恩府属安定司土巡检潘允福、缘事革退。以其子清汉、袭职。　　

○旌表守正捐躯四川酆都县民余本刚媳秦氏。　　

○户部议准、两浙盐政三义助疏报、大嵩场、开垦涂田二百九十亩有奇。照例升科。从之。　　

○庚寅。上诣大高殿行礼。时应宫拈香。　　

○还宫。　　

○御乾清宫。召读卷官入。亲部定进呈十卷甲第。　　

○谕内阁、一日万几。岂可稍怠。本月二十二二十三两日。内阁均未进呈刑名本章。实属非是。虽因二十一日朕初得皇长孙。为国家茂衍蕃厘。敬取吉祥。但究于定制未协。又涉怠于勤政。况此次初得长孙。宫中并未设席演剧。诸事照常。而诸臣何必如此迎合耶。向来凡遇庆喜令辰。将立决章奏暂缓呈进。原有一定章程。并无因诞育皇孙连日不进刑名本章之例。设从前原议章程内载有此条。朕亦必早为删除。试思政务殷繁。岂容稍有旷误。若祇将立决章奏暂为缓进一日。犹属可行。至于寻常刑名事件。即降旨后、尚须俟次年秋审办理。且届时亦有情实缓决之分。此时何所避忌。前日朕未见奏递刑名本章。已觉不惬。乃待至昨日犹未呈进。实属非是。似此积压频仍。势必渐形丛脞。岂朕敕几勤政之意乎。大学士等均著传旨申饬。嗣后不必如此揣摩。朕非好言祥瑞之主。惟知勤政爱民耳。再前此诞育四阿哥时。在廷诸王公大臣、均各呈递如意。四阿可系朕登极后皇后诞生之子。臣工等抒忱展庆。理所当然。即前日诸臣等因皇长孙诞育。亦皆呈递如意。朕因初庆抱孙。特行赏收。并于两次俱回赏如意。用示锡祉联情。至此后庆育蕃昌。正未有艾。将来凡遇诞生皇子皇孙。诸王公大臣等均不准呈递如意。违者治罪。将此旨著内阁存记。并谕诸王公大臣等知之。　　

○辛卯。上御太和殿传胪。赐一甲吴信中谢阶树、石承藻、三人、进士及第。二甲朱棨等一百十五人、进士出身。三甲侯钤等一百四十三人、同进士出身。　　

○闽浙总督阿林保等奏报、拏获蔡牵义子蔡二来。赏署知府直隶州知州徐汝澜知府衔。　　

○调山海关副都统富疆阿、为锦州副都统。降江南提督皂保、为山海关副都统。调陕西提督薛大烈、为江南提督。以陕西宁陕镇总兵官杨遇春、为提督。四川阜和协副将马元、为宁陕镇总兵官。　　

○予故大学士保宁、将军奎林、附祀伊犁双烈祠。从将军松筠请也。　　

○壬辰。谕内阁、从前我皇考高宗纯皇帝万寿旬庆。皇子皇孙等祝嘏呼嵩。情殷庆献。仰蒙俯鉴悃忱。曲加体恤。豫赐多金。备进贡品。延厘。锡福。盛典昭垂。明岁为朕五旬万寿。诸王谊属宗亲。自必同殷祝颂。因思仪亲王、成亲王、系朕之兄。庆郡王永璘、系朕之弟。定亲王绵恩、在朕诸侄中居长。且系御前大臣。其次即荣郡王绵亿、亦在内廷行走。俱较诸王为近。允宜酌加锡赉。用遂抒诚。仪亲王、成亲王、庆郡王永璘、著各赏银一万两。定亲王绵恩、著赏银八千两。荣郡王绵亿、著赏银六千两。均由造办处给发祗领。俾从容备进贡物。此外诸王、俱著仍照每年万寿庆节。循例献祝。毋许多备贡品。傥于例外加增。朕亦断不赏收。诸王其各凛遵训谕。以副朕意。　　

○又谕、温承惠奏、查勘滏阳河淤阻情形、请挑穵水占粮地以资行运一摺。滏阳河系直隶运盐要道。向由宁晋之黄儿营一带。与滹水合流。至天津入海。今既据温承惠委员查勘黄儿营一带、因滹水泛涨。日久淤高。难以挑复。自应另筹运道。以利民生。著即照该督所请、将现在水占之耿家庄等处。分段挑穵成河。俾商艘民船不致阻滞。其所需工料银三万九千八百二十余两。亦著照所请知会长芦盐政、于本年秋后、将商捐银两照数拨发。选派干员。带同诚实商人赴工挑穵。一切夫料工价。俱由商人自行经手。仍著该督派委道府大员驻工督率。其河身所占地亩应纳钱粮。俟造册具题时加恩豁免。　　

○旌表守正捐躯安徽宿州民李希禹妻郑氏。　　

○癸巳。旌表守正捐躯云南会泽县民杨有仁妻蒋氏。　　

○甲午。命仪亲王永璇、成亲王永瑆、庆郡王永璘、分诣天神坛地祇坛太岁坛祈雨。　　

○乙未。谕内阁、据巡漕给事中韩克均奏、请定豫东漕船行走次序一摺。所奏尚是。豫省漕船。向例皆冬兑冬开。而东漕则须俟今春始行兑竣开运。乃历来办理拘泥。豫漕于行抵德州后。必须守候东省之德州正帮开行。始将豫省之通天二帮跟接前进。而该二省随后各帮。又须彼此参错行走。动辄停留守候。未免耽延时日。以致该旗丁等多有赔累。自应变通办理。嗣后著漕臣等转饬各员弁、所有豫东两省帮船。不必拘定德正通天四字名色。排列先后行走。惟当随时察看。无论何省何帮挽运在先。均著随到随行。挨次前进。毋任稍有停滞。以利漕运。　　

○又谕、刑部奏、审拟参革道员孙长庚、擅动库项放债渔利一摺。此案孙长庚、以监司大员。竟敢私提库贮银两。放债渔利。以国帑为牟利之资。行同市侩。其卑鄙无耻。胆大营私。实为从来所未有。刑部遵照前旨、按律加等问拟。以该革员所侵库银。车于未经发觉之先、陆续归款。比照监守自盗限内完赃之例、由徒罪加等、请旨发往新疆。其罪名已无可再加。惟其贪污骫法。实为可恨。孙长庚著即日起解发往伊犁。毋许停留。到配后著先行枷号三个月。再充当苦差。三年期满。不得照例奏请办理。仍交该将军随时察看。如在彼稍或滋事。即据实参办。从重治罪。如安静守法。亦俟九年期满。再行奏闻请旨。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百九十五　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十三年。戊辰。五月。丙申朔。谕军机大臣等、勒保奏峨眉县归化汛卡外野夷滋事、派兵查办缘由一摺。据称该处野夷、先于三月十三四等日、潜由箐林出至归化汛之锅石冈等处焚掠滋扰、嗣于本月初三四等日、又由山后绕至太平保所属之花秋坪等处焚掠、各该处被烧房屋不少、并烧毙民人商珩等二十余名、掳去梁敬诗等六十余丁口、现经派往之道员郑成基查明、系赶山坪等支野夷、并有罗回一带熟夷在内入夥、已就近派阜和协副将马元带兵五百名前往相机办理等语。野夷潜入内地滋扰。胆敢焚烧房屋。抢劫财物。甚至伤掠人口甚多。殊可痛恨。必应大加惩创。俾知畏惧。并须克期办净。方免日久扰累。勒保派马元带兵五百名前往查办。如兵力尚觉不敷。不妨再派五百名前往。合力剿办。庶声威壮盛。即可迅速了事。其提督丰绅、现在已由松潘回省。应即令其赶紧前往。督率办理。设另有需文员查办之事。臬司方积、亦应饬令前往会同查办。至此次野夷纠众不法。是否实因口食无资。是以勾结熟夷。阑入内地抢掠。抑或另有起衅别故。务须详晰查明。其纠约人数较多。必有为首起事之人。不可任令漏网。再此内若有汉奸勾引。尤当确切访拏。与为首之人一并尽法处治。不可轻纵。总以从严办理、不致需缓为要。其各该处被难民户。并即督饬地方官妥为抚恤。免致失所。将此谕令知之。　　

○丁酉。授一甲一名进士吴信中、为翰林院修撰。二名进士谢阶树、三名进士石承藻、为翰林院编修。　　

○戊戌。孝诚仁皇后忌辰。遣官祭景陵。　　

○命工部左侍郎英和、右侍郎陈希曾、教习庶吉士。　　

○己亥。命仪亲王永璇、成亲王永瑆、庆郡王永璘、分诣天神坛地祇坛太岁坛谢雨。　　

○谕内阁、和宁奏、接准塔尔巴哈台参赞大臣爱星阿咨商调取玛纳斯兵丁四百名、赴塔尔巴哈台屯田轮班更换一摺。朕披阅时。即觉其事窒碍难行。及召见庆桂、达庆、当经询问。伊二人俱曾任该处参赞大臣。于应否调兵屯田情形素所熟悉。庆桂等皆以为不可。且据达庆奏称、伊上年交卸来京时、爱星阿曾经商及添兵事宜、伊即面为阻止等语。今和宁接据咨会。据实奏驳。所见甚是。塔尔巴哈台屯田兵丁原有一千名。前经庆桂因该处粮石充裕。奏裁二百名。嗣又拨出三百名在彼差操。现在塔尔巴哈台存贮仓粮。尚有五万余石。每岁所获屯粮。计有七千余石。足资官兵口食。爱星阿即因屯粮不敷。势须动用仓粮搭放。豫筹开垦。亦应在差操兵三百名内就近酌拨。若因差务繁多。或酌量于陕甘内地换防官兵、奏明调拨数十名。俾资屯种。乃计不出此。辄思调取玛纳斯驻防眷兵四百名。赴该处分班屯田。不惟事涉更张。且恐该官兵等素事操防。不谙耕作。一经调换屯种。必致技艺生疏。于边防殊有关系。爱星阿冒昧议改旧章。殊属非是。著传旨严行申饬。所有该处屯兵。应否于差操兵内、及陕甘换防官兵、酌量调拨之处。著松筠会同爱星阿悉心妥议具奏。　　

○又谕、本科会试中式新进士王服经、年八十五岁。殿试三甲。文理清通。引见时看其精力尚健。洵为熙朝人瑞。伊即未经中式。例得邀恩赏给翰林院检讨衔。今若改用庶吉士。令其在馆学习。伊年已耄耋。词赋之学或非所长。且散馆转需时日。王服经、著加恩即授为翰林院检讨。以示嘉惠耆儒至意。嗣后如有中式进士年在八十以外者。均著照此例行。　　

○引见新科进士。得旨、一甲三名吴信中、谢阶树、石承藻、业经授职外。朱棨、陈官俊、萧应荃、周之琦、方保升、陶梁、尹济源、董国华、贺长龄、赵光禄、饶绚春、钱林、龚以镗、唐业谦、郑城、胡兆兰、罗家彦、史评、张葆、赵植庭、王耀辰、潘恭常、钱仪吉、宫焕、杨镇、屠倬、解运衢、元在功、李恩绎、沈学廉、区玉麟、郑家兰、林培厚、陈传经、沈岐、戴宗沅、恩宁、刘嗣绾、李桂林、于学宗、费丙章、高翔麟、张美加、赵维熊、吴恩韶、吴其浚、刘荣黼、杨煊、熊遇泰、邵凤依、唐善良、于德培、涂晋、冯清聘、赵钟彦、徐江、何珣、郝兆钰、李聚元、夏国培、廖敦行、曾冠英、吴昌龄、魏元烺、程钟灵、杨本浚、隆文、徐步云、王道行、姚丙成、王榘曾、贾秉钟、宗室敏勤、冯缵、王锡蒲、著改为翰林院庶吉士。丁嘉干、王若闳、吴侍曾、马毓林、陈澄清、武忠额、宗室德刚阿、谷怀清、恒祥、宗室功袭、著分部学习。孔传曾、陈柱、邹士麟、彭嘉恕、萧元桂、李保中、郭大经、王墀、张联奎、路文泽、傅德临、廖爵、李若嶂、吴鸾、匡晋珏、杨滨海、戴屺、苏献琛、叶璟、李慎修、郑士俊、吴乙照、沈邦基、江秋、戴扬辉、亓保、龚与春、王鹏翥、吴增嘉、秦光扆、瞿家鏊、仲振履、谭鹏霄、朱文燮、程际韶、孙岩、陈彦、刘超远、龚定国、刘亨地、周贻组、阎亮阁、蒋舒惠、高泽履、张翔、刘邦炳、曾锡龄、贾天培、李焕、林桂茂、傅钟瑑、金鼎寿、陈肇英、李源、盛化振、尹元龙、高崧、张思勖、黎葆醇、孙凤、强克捷、方时亮、李毓昌、席元榜、梁达榜、时功栴、田体清、张南圭、何奕簪、王余晋、郝延年、全福、王会清、祝纯禧、汪桂葆、沈礼、崔偲、张衍基、赵家震、许师贤、崔显宗、李元丰、马玉墀、徐时英、张焕光、杨岳东、陶运和、荣庆、任铨、徐淳瑞、杨蔚然、杜怀瑛、胡之鋘、刘统、黄锡宝、张云龙、王亻□欣、均著交吏部签掣分发各省以知县即用。候选员外郎查有筠、郭仁图、工部候补员外郎胡岱云、均著以六部员外郎即用。候选主事戚宗彝、著以六部主事即用。候补内阁中书茅润之、著遇缺即补。候选同知许嗣容、议叙知县刘斯宁、著交吏部以同知知县即行选用。余著归班铨选。　　

○庚子。谕内阁、朕勤求治理。惟日孜孜。不敢稍自暇逸。叠经训谕臣工恪勤供职。以符夙夜匪懈之义。乃竟因循疲玩。置若罔闻。本日各部院大臣、因节届端阳。俱来园呈递膳牌。并无一陈奏事件者。大属非是。端阳非如朝正钜典。万寿庆辰。例应虍□□申贺祝。于应奏事宜得以量为从缓。若时值元旦万寿。朕亦断不责令臣工呈进奏章。致为矫情之举。至于端阳、不过为屈原故事。旧俗相沿。实属无关紧要。非元旦可比。诸臣竟因此延搁奏章。其意或以为天中节序。未便奏事烦渎。谬为仰体朕怀。而于历次训诫之旨不知领会。殊不知朕心转为不惬也。向来端阳日、内廷原有排当承应。若值望雨之岁。即行停罢。若雨旸时若。循例踵行。且俱在披阅章奏召对廷臣事毕以后。不过二三时即止。于政务毫无妨碍。此皆内外臣工所共见共闻者。况宁使庶务稍繁。多稽晷刻。断无因现值节日、竟置公事于不办也。若本日有一二衙门奏事。朕亦不遽加责备。乃相率延搁。转增朕之咎戾矣。臣工等经朕再三训饬之后。尚不知力除积习。若不加以惩处。不足以示儆戒。因召见大学士、及各部院堂官、面加询问。据礼兵二部及都察院堂官、佥称本日实无应奏之事。该部院衙门事务本＜闲＞。即遇轮班值日。亦往往呈递无事奏片。朕所素知。尚非遮饰。户部于昨日甫经奏事。内务府堂官亦称本日实无应奏之件。俱著免其议处。至刑部为刑名总匪案牍较繁。本日例不进刑名本章。而该堂官因此意存避忌。于寻常事件亦不陈奏。究属拘泥。著从宽交部察议。其吏工二部、不得谓事＜闲＞衙门。今竟无一陈奏事件。殊属不合。该二部堂官著交都察院吏部议处。嗣后再有应奏不奏。任意积压。不止议处。必行革职。勿谓不教而惩。言出法随。绝无情面。诸臣其慎之。自十四年始。每遇端阳俱不必推班。仍照常值日奏事。不必来园呈递全牌。用副朕勤政敕几至意。　　

○旌表守正捐躯山西高平县民王明杲妻庞氏。　　

○辛丑。上御勤政殿听政。　　

○谕内阁、昨因各部院堂官于端阳日呈递全牌。业无一处奏事者。当经降旨严饬、并分别惩处。其内务府堂官、亦经询明实无应奏之件。是以加恩免议。本日据广兴参奏、内务府本有请派大臣修理庆隆舞器物一摺、该司员业已办理回堂、文宁坚以实无事件可奏、饰词欺罔、苏楞额在后、在以必欲找事自然尚有、总是拘泥、先行免冠叩头、文宁退出之后、将苏楞额当众指斥、在后者不应乱言、总该分辩、不应认不是、又询知礼部都察院堂官并未碰头、复将苏楞额反覆抱怨、词色之闲、不似同寅、竟如属吏等语。当特派大学士庆桂、董诰、禄康、费淳、将广兴参奏原摺、传集文宁等发交阅看。并详加质询。若果文宁实系有心欺罔。又复退有后言。则其罪甚重。旋据庆桂等覆奏、询问内务府大臣、佥称修理庆隆舞器物一事。本未缮具奏摺。实无将商定应奏事件、因节届端阳有意改期情事。其抱怨苏楞额在后不应乱言及碰头认不是之处。询之文宁苏楞额等、俱称实有此言。众口如一。是文宁昨日所言无事可奏之语。尚属有因。非敢饰词欺罔。而于退出后对众指斥苏楞额一节。实属狂妄。内务府堂官、分位相等。无论行走班次前后。于召对时、总应一律敷陈。岂有止许在前者进言、而在后者竟一言不发之理。况苏楞额所言并无不是。文宁新进后生。粗知办事。竟欲仿学和珅、以口舌争胜。令同寅相率缄默。实属胆大矣。即如六部九卿。官阶本有区别。而办理公务。尚须虚衷商搉。或各有所见。亦准另摺具陈。若必逞一人臆见。使众人随声附和。岂不又开专擅之渐。况同寅协恭。亦何得任意诋诃、视如属吏耶。至臣工等恪勤供职。不惟于办理公事偶有错误。一经训饬。亟当俯首引咎。即于召对闲随时指示训诲。亦应敬聆叩首。今文宁竟因此指斥同官。实属任性。此而不加以惩创。何以杜专擅而儆躁妄。文宁著先革去总管内务府大臣。仍交大学士会同该部严加议处。迅速具奏。广兴于昨日召对时、虽未将请派修理庆隆舞器物一事当面奏陈。但目睹文宁狂妄。即行参奏。甚属可嘉。著从宽免议。阿明阿、常福、英和、并未将现在本有应奏事件尚未办定之处、据实声明。祇称实无应奏之件。均有不合。又未参奏文宁。其咎益重。著交大学士会同该部议处。　　

○以国子监祭酒帅承瀛、为太仆寺卿。仍留山东学政任。　　

○以本年乡试。考试应开列试差人员于正大光明殿。　　

○壬寅。四川川北镇总兵官田朝贵、来京陛见。赏还花翎、并巴图鲁名号。　　

○除浙江仁和场、坍废荡地五千九百五十亩有奇盐课。　　

○癸卯。上幸静明园。诣龙神庙拈香。　　

○谕内阁、长麟戴衢亨奏、勘明毛城铺毋庸修复、并另筹宣洩之路、以利漕运而防盛涨一摺。据称毛城铺滚水坝、因启放日久、河水下趋著重、前经掣动大溜、致成漫口、经年累月、始行堵合、现在该坝东西相距五十余丈、口门宽广、一经启放、恐黄水建翎而下、不能循轨前进、大堤难保无溃决之虞、兹据康基田告称、天然闸迤东数里地名十八里屯、有前河臣靳辅所建石闸二座、足以减黄利运、当往勘明、该处有小石山一座、中峰两旁有山缝二道、东山缝内尚露旧时坝顶、西山缝内业已积淤、又复遍加采访、适有老民张姓指认、带领人夫刨挖、已得原旧坝基、该二闸每闸过水仅宽三丈有余、山石夹峙、可保无夺溜冲决之患、应请旨兴修、其毛城铺石坝毋庸办理等语。所办甚好。其摺内所叙情形并图说、亦皆明晰。前此铁保等请修毛城铺。原为减黄利运起见。但流敝□大甚多。若竟照所议办理。不但工费浩繁。且该处势若建翎。口门宽广。将来启放时必致一发莫御。下游溃决之患。何所不至。长麟、戴衢亨、于驰诣江境后。因康基田告称十八里屯地方旧有坝基。足资宣洩。即至彼确勘。并又访得一百三十余岁之张姓老民。令其指引人夫。立将坝基刨出。信而有徵。于此修复旧规。较之毛城铺工程。实属事半功倍。长麟、戴衢亨、能不迁就铁保等原奏。留心博访。措置得宜。实为可嘉。俟工成后再行优叙。至康基田曾任河臣。近因年老改用京员。此次派令随往。能将十八里屯旧闸基址呈明办理。可见其平日留心河务。深中窾要。应予嘉奖。康基田著加恩升赏道衔。并赏戴花翎。张姓老民、年已一百三十余岁。尚能记忆坝座旧基。带人指认。得济要工。亦属可嘉。伊从前自必得受旌赏。著铁保详查。如无顶带。即赏给七品顶带。再酌量赏银数十两。并加赏大缎二三匹。以示奖励。所有十八里屯修复旧闸、并开挑引河、打筑堤岸等事。俱著交该督等确估具奏。于本年大汛后即行办理。务须认真督办。期收减黄利运之益。不可草率。其修复毛城铺石坝之处毋庸议。　　

○甲辰。谕内阁、大学士庆桂等会同吏兵二部奏、遵旨严议文宁并议处阿明阿等一摺。请将文宁议以革职。处分甚当。其阿明阿等三人均议以降三级不准抵钞之处。所议亦是。惟摺内叙述文宁获咎之由。措词尚属未协。各衙门堂官遇有公事。原当虚衷商搉。即闲因持论不合。彼此争执。亦所时有。若如摺内出语所云、因文宁将苏楞额对众指斥。任性狂妄。即议以褫革。则从此各部院衙门大学士尚书侍郎等官、遇事唯阿。不敢稍涉辨难。彼此缄默。相率效尤。于政治何所裨益。文宁之罪。不在指斥苏楞额。朕实缘文宁前日于见面出后、敢向苏楞额声称、以召对时伊先已坚称内务府并无应奏事件、其余诸人俱当照伊分辩、乃苏楞额辄自认拘泥、免冠叩头、似此在后者可以乱言、在前者如何办事等语。其专擅胆大。莫此为甚。是竟欲以一人率逞臆见。众人皆随声附和。无或稍忤其意。从此箝口结舌。听其所为。岂不又如从前和珅争胜揽权之敝□大。朕之所以必欲重处文宁、与文宁之所以得罪者。在此而不在彼也。文宁性情乖执。本应照部议革职。姑念其在满洲翰林中、学问尚可。著加恩赏给编修。在文颖馆效力行走。仍带革职留任。如再不知愧悔。仍复躁妄争竞。必当重治其罪。又此摺内叙称阿明阿等三人出语、以伊等未将应奏事件据实奏明、又未将文宁参奏、是以议处等语措词尚有未尽。阿明阿、常福、英和、同系总管内务府大臣。于文宁面斥苏楞额之时。又同闻专擅之语。即当公同参奏。或各自具摺亦可。乃竟容忍不言。岂非又蹈从前积习。各怀缄默。一任文宁之在前专擅乎。阿明阿常福英和三人。本当照议降调。姑念同时更换。未免乏人。著加恩俱改为降四级从宽留任。所有步军统领员缺、著宜兴补授。伊现署刑部尚书事务、著瑚图礼接署。特克慎著襢授左都御史。所有理藩院右侍郎员缺、著庆惠补授。仍兼副都统。额勒布著补授总管内务府大臣。兼管奉宸苑事务。其所遗两淮盐政、著阿克当阿去。英和著充武英殿总裁。和世泰著管理三山事务。其额勒布未到京以前。所有奉宸苑事务、著英和暂行署理。扎郎阿现已＜闲＞放都统。仍著兼管太常寺鸿胪寺事务所有兵部右侍郎员缺、著成书调补。其工部右侍郎员缺、著常福补授。至福会年老无能。不胜京营总兵之任。著退去总兵。仍留副都统。所有右翼总兵员缺、著多庆补授。不必管理圆明园事务。此次朕＜闲＞放各缺。分别升调署理。遴用多人。而于苏楞额广兴二人、即署缺亦未派及。盖举措为大政所系。现因文宁意存专擅。与苏楞额争竞。被广兴参奏。是以镌职。若即令苏楞额广兴署理各缺。恐外闲无知之徒妄生议论。以为被参者立遭摈弃。而弹劾之人即可得其遗缺。恩眷加隆。或纷纷以攻讦见长。妄生觊觎。大于政体有碍。朕所以慎＜闲＞诸人、另为分别调派、而不及苏楞额广兴二人者。用人行政之苦心。内外臣工所当共喻。此即为君之所以难也。将此通谕知之。　　

○闽浙总督阿林保奏、拏获艇匪出力人员。游击陈梦熊、下部议叙。　　

○以镶蓝旗满洲副都统扎郎阿、为镶白旗蒙古都统。调镶黄旗蒙古副都统穆克登额、为镶蓝旗满洲副都统。以署正黄旗汉军副都统隆福、为镶黄旗蒙古副都统。调镶白旗汉军副都统常福、为正黄旗满洲副都统。　　

○乙巳。谕内阁、方维甸奏、嘉庆十年陕省采买供支兵粮麦石、因该省被灾、远赴托克托城采买、价值较昂、每麦一石需银二两九钱、援照六年成案、每石止准销银二两二钱六分二厘、其不敷之六钱三分八厘、仍行捐赔归款、所有应销麦石银四万二千九百七十八两、可否免其再减、请旨办理等语。陕省前次采买供支兵粮麦石。因本境难以购买。远赴山西托克托城采办。需价较昂、非例价可以报销。所奏自系实在情形。所有陕省嘉庆十年采买麦石请销银四万二千九百七十八两。著加恩准其报销。毋庸再行议减。　　

○调兵部左侍郎多庆、为礼部右侍郎。礼部右侍郎普恭、为兵部左侍郎。　　

○户部议准、陕甘总督长龄疏报、乌噜木齐塔西河所、开垦地一顷二十亩。照例升科。从之。　　

○丙午。旌表守正捐躯安徽石埭县民徐邦瑞妻陈氏。　　

○戊申。遣官祭关帝庙。　　

○除福建诏安场、坍废丘＜土屚＞盐课。　　

○辛亥。谕内阁、本日大学士议奏不进刑名本单内。朕详加酌核。如亲祭奉先殿、及恭进玉牒、惇叙殿筵宴宗室、向不进本之日。著改为不进立决本。至皇后千秋先一日初九、尚在朕万寿期内。自应仍不进刑名本章。其十一向不进刑名本之日。亦改为不进重辟本。皇子皇孙诞生日期。仍照旧进刑名本。余俱照所议行。
  </div>
  <div class="pagination">
   <a href="清实录嘉庆朝实录_page256.html">
    上一页
   </a>
   <span>
    ...
   </span>
   <a href="清实录嘉庆朝实录_page252.html">
    252
   </a>
   <a href="清实录嘉庆朝实录_page253.html">
    253
   </a>
   <a href="清实录嘉庆朝实录_page254.html">
    254
   </a>
   <a href="清实录嘉庆朝实录_page255.html">
    255
   </a>
   <a href="清实录嘉庆朝实录_page256.html">
    256
   </a>
   <span class="current-page">
    257
   </span>
   <a href="清实录嘉庆朝实录_page258.html">
    258
   </a>
   <a href="清实录嘉庆朝实录_page259.html">
    259
   </a>
   <a href="清实录嘉庆朝实录_page260.html">
    260
   </a>
   <a href="清实录嘉庆朝实录_page261.html">
    261
   </a>
   <a href="清实录嘉庆朝实录_page262.html">
    262
   </a>
   <span>
    ...
   </span>
   <a href="清实录嘉庆朝实录_page258.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
