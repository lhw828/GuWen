<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 330 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 330 页/共 523 页</h1>
    <div class="content">
○庚午。上行围。　　

○谕内阁、本年朕进哨行围四日。牲兽甚多。较去岁行围十数日所得牲兽相同。皆由围场总管安福等、平日管查严密。安福前在军营。曾给副都统衔。补授京城副都统。嗣因在围场总管任内。修理围场桥道平常。革去副都统衔。本年管理围场甚好。著仍加恩赏给副都统衔。仍赏加一级。翼长齐克图、巴达朗贵著各赏一级。　　

○辛未。上行围。　　

○遣官祭贤良祠。　　

○谕军机大臣等、百龄等奏、李家楼漫口急难堵合、并会同商酌办理缘由一摺。李家楼漫口。现宽至一百零一丈。口门水深二丈八九尺。外滩已刷成河槽。亦宽一百余丈。水深一丈八九尺不等。夺溜已至八九分。峰山闸之东河道。淤成平陆者三千余丈。宿桃南北四厅。亦闲段露出乾滩。是该处漫口。急切亦难于堵合。该督等拟于大堤之外。绕远圈筑土堰。接筑东西坝基。盘做裹头。以为进占地步。并筑拦河坝以免停淤。目下亦祇可如此办理。昨已据百龄奏将现办各工。区分次第。此时惟有先将王营减霸以下、河身淤垫处所。上紧挑挖接筑。以便将减坝漫口及早堵合。俾河流归入正路。则黄水绕湖出口。尚可稍收刷涤尾闾之益。随后再将李家楼以下河道。逐段抽沟挑浚。方能将全河挽归正流。复还故道。至李家楼以下漫水。纡回数百里。四散旁溢。江苏安徽两省被淹各州县、民田庐舍。悉在巨浸之中。朕宵旰焦急。实在于此。著百龄、章煦、钱楷、委员逐处勘查。加意抚恤。毋令灾民失所。应如何分别蠲缓施恩之处。迅速据实驰奏。其安徽灵璧、泗州、附近洪泽湖一带。详勘旧有河渠沟港。设法疏浚。导令漫水多入洪湖。被淹民田。亦可早行涸出。俾得及时耕种。各安生业。将此各传谕知之。　　

○旌表守正捐躯直隶曲周县民张荩妻王氏。　　

○是日。驻跸吉林乌里雅苏御营。　　

○壬申。上行围。蒙古盟长王公等、于行幄东门外。设大氊庐。侍上膳毕。上阅诈马等技。赏赉有差。　　

○是日。驻跸齐尔博库口内御营。翼日如之。　　

○癸酉。上行围。　　

○刑部奏、议覆直隶民人周菊、掷刀误伤伊继母一案。得上

□日、此案周菊醉后。用刀砍伤伊妻王氏。因王氏奔避。该犯将刀向掷。适伊继母张氏由厢房出视。误伤项颈。部议照子殴父母斩律、拟斩立决。周张氏系周菊继母。若该犯有心干犯。或持刀在手。误行砍伤。其罪均无可末减。今该犯因掷刀追砍其妻。适伊继母出房。误中致伤。于子殴父母律、稍觉有闲。周菊著改为斩监候。赶入本年秋审情实办理。　　

○军机大臣议覆、盛京将军观明奏新定大凌河马群餧养牧放章程窒碍难行各款。一、骟骒儿马入围。若按庄头等第。分马匹多寡。责令常川餧养。较为核实。请无庸议改。所有驯练各事宜。仍令该牧长牧副分率牧丁办理。一、两岁儿驹仍留骒马群内食乳、于孳生蓄息有益。惟核计口齿实逾两岁。即令拨入三四岁儿马群内餧养。俟骟割后。再归入骟马群。以杜敝□大混。一、出圈入圈日期、天气寒暖。以节候为凭。请以立夏日出圈。立冬日入圈。于牧放马匹调剂合宜。应如所奏办理。从之。　　

○甲戌。上行围。　　

○是日。驻跸森吉图御营。　　

○乙亥。上行围。　　

○是日。驻跸案巴究沟口御营。翼日如之。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百四十八　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十六年。辛未。九月。丙子朔。上行围。　　

○谕军机大臣等、百龄等奏、回空帮船渡黄行走顺利、并现在筹办宣洩事宜一摺。洪泽湖因上游李家楼漫口。黄河大溜全行汇注。清水日渐增长。现已长至一丈五尺二寸虽御黄坝、顺清湖、两处启拆。分洩畅流。而山盱五坝著重。前已将智坝开放。其礼坝已将土埽拆卸。察看机宜。亦应及时宣洩。免致意外之虞。惟目下湖水由清口畅出。虽湖口一带可资刷涤。帮船行走顺利。而水自王营减坝缺口旁洩。仍不能收刷涤正河畅达尾闾之益。此时惟有赶紧将王营减坝以下河身淤垫处所。挑穵深通。以便将减坝漫口及早堵合则河水绕湖出口。尚可趁其旺盛之势。束令直达海口。不致仍归散漫。该督等相机速筹。妥办为要将此谕令知之。　　

○丁丑。上行围。　　

○谕内阁、百龄奏补参办工冒滥草率之道员、请上□日饬令来工赔办一摺。上年马港口堵闭漫口挑穵正河各工程。动用帑项至三百四十余万两。在事各员办理草率。以致新挑之工。又多淤塞。仍须另行挑穵。除驻工督办之马慧裕、业经议处外。其前任徐州道单澐、原任河北道今以员外郎用之张裕庆、捐纳道员张凤藻、已革淮阳道叶观潮、或经手钱粮。或总催工段。皆系专调来工委办之员。责无可诿。除叶观潮一员已于另案革职。单澐张裕庆张凤藻俱著交部严加议处。并饬令该三员与叶观潮迅速前赴工次。将现在所估重挑正河补筑堤埝各工银五十余万两著落分赔。以为玩误要工者戒。至上年挑穵港口各工派令分段承挑之各文武员弁、亦著照所奏均予革职留任。三年无过方准开复。　　

○谕军机大臣等百龄等奏、筹计南河工用一摺。南河频年兴办钜工。糜帑浩繁。此次必须计出万全。方于国计民生有益。若目前暂图节省。将来仍不能一劳永逸。则所费必远过于所省。总以工归实济、帑不虚糜为准。固不可任听浮销。亦不可有心惜费也。至所请各直省督抚盐政关差司道府州县等官扣捐养廉一节。所奏非是。断不可行国家养廉之设。系为办公之用。若普行摊扣在贤者自以急工奉上为重。不改廉隅。而不肖者或因此藉口。多方巧取其敝□大岂可胜言。况为政有体。从前办理军务。费帑数千万。尚未令官员扣捐廉俸。此时岂值为河工创为此举。现在所筹之款。已足敷所办之工。但能经理得宜。即为不负委任也。将此谕令知之。　　

○旌表守正捐躯河南陕州民张一教妻高氏。广东阳江县民吴洛媳朱氏。　　

○给江苏砀山县、被水灾民一月口粮。　　

○是日。驻跸乌阑哈达南御营。　　

○戊寅。上行围。　　

○命伊犁将军晋昌、遣驻卡侍卫一员、往奠故塔尔巴哈台哈萨克公卓勒齐、茶酒。赏银三百两治丧。以其子萨喇特、袭爵　　

○是日。驻跸伊逊河东御营。　　

○己卯。上行围。　　

○谕内阁、伊犁将军呈进马匹。遵循已久。现在天闲内驯良得力者、多系伊犁所贡。即该将军每年于备贡之外、随带数匹致送亲友。及弁兵各私带数匹。亦向所时有。但未有如此次随带马匹多至一百七八十匹者。皆由该将军办理不善。复给与支应牌文。以致该弁兵等沿途滋扰。且恐经过地方官不为应付。并各致馈马匹。殊属不知政体。晋昌、著交部严加议处。其沿途经过台站及地方官员、于晋昌馈送马匹。率行收受。即滥与供支。均属不合。乌噜木齐提督定柱、科布多参赞大臣策拔克、乌里雅苏台将军庆溥、前任参赞大臣长龄、贝子凝保多尔济、古城游击杨杰迪化州知州经额、喇嘛庙同知那清阿、承德府知府世永、均著交部议处、至派出试马之御前侍卫华聘、阿那保、管理上驷院丹巴多尔济厩长德克精阿、于晋昌进贡马匹。均照例验收。并无挑剔驳换情事。其得受馈送马匹。亦系陋习相沿。均著免其议处。防御博勒洪武、系晋昌派出专管进马之人。于沿途例得骑马。换用驮只车辆。又因察罕布喇克驿站所给车辆不敷。加倍添索。实属违例。即照前上□日革职。其乌尔图纳苏图、色克精布、哈丹保、因引见同行。帮同照料。于博勒洪武索添车辆。咎止不能阻止。所有前上□日革职之处。均著开复。仍交兵部照例议处。嗣后伊犁每年进马。除正贡五匹外。再备进五匹。将正贡马照数交上驷院验收。余马几匹。一并交上驷院奏明。候朕降上□日指赏。此外不得借贡马之便私带一匹。致滋流敝□大寻议上。得上

□日、晋昌、著改为革职留任。定柱等、俱著改为降二级留任。　　

○命于木兰东哨门内。建立兴安大岭神祠。定每年秋狝经行。亲诣拈香。其由西崖口进哨之年。行在礼部奏请派员致祭。　　

○是日。驻跸阿圭图御营。　　

○庚辰。上赐蒙古王、贝勒、贝子、公、额驸、台吉等食。　　

○赏看守黄土坎等七处行宫弁兵、半月钱粮。　　

○是日。驻跸张三营行宫　　

○辛巳。遣官祭历代帝王庙　　

○以贝勒丹巴多尔济、失察护卫家人等包庇赌局。革领侍卫内大臣、都统及三眼花翎。仍留御前大臣。赏双眼花翎。　　

○以睿亲王端恩、为正黄旗领侍卫内大臣。都察院左都御史德文、兼镶蓝旗汉军都统。　　

○是日。驻跸波罗河屯行宫。　　

○壬午。上御行殿。勾到云南、贵州、新疆、广西、福建、情实罪犯停决云南斩犯三人。绞犯三人。贵州斩犯七人。绞犯六人。新疆斩犯三人。广西斩犯二人绞犯四人。福建斩犯五人。绞犯八人。余九十四人予勾。　　

○以礼部右侍郎帅承瀛、知武举。内阁学士吴芳培、为武会试正考官。詹事府詹事王宗诚、为副考官。　　

○命五城于冬春二季设厂煮赈。　　

○是日。驻跸中关行宫。　　

○癸未。上诣永佑寺行礼。　　
</div>
    <div class="pagination">
<a href="清实录嘉庆朝实录_page329.html">上一页</a><span>...</span><a href="清实录嘉庆朝实录_page325.html">325</a><a href="清实录嘉庆朝实录_page326.html">326</a><a href="清实录嘉庆朝实录_page327.html">327</a><a href="清实录嘉庆朝实录_page328.html">328</a><a href="清实录嘉庆朝实录_page329.html">329</a><span class="current-page">330</span><a href="清实录嘉庆朝实录_page331.html">331</a><a href="清实录嘉庆朝实录_page332.html">332</a><a href="清实录嘉庆朝实录_page333.html">333</a><a href="清实录嘉庆朝实录_page334.html">334</a><a href="清实录嘉庆朝实录_page335.html">335</a><span>...</span><a href="清实录嘉庆朝实录_page331.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
