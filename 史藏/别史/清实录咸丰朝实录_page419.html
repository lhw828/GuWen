<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 419 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 419 页/共 502 页</h1>
    <div class="content">咸丰九年。己未。十月。丁未。上御洞明堂、句到四川情实罪犯。停决斩犯十人。绞犯二人。余六十人予句。　　

○谕内阁、庆昀奏、军台废员聚赌、审明定拟一摺。此案废员什亮等、均系因案发往军台效力赎罪之员。乃不知安分悔罪。竟敢聚集无赖。开场赌博。实属怙恶不悛。所有废员什亮、文瑞、尹继昌、文哲浑、吉光、福荫、均著照该署都统所拟。改发新疆、充当苦差。德山、李成膏、和尔赓额、崇喜、许鹍、均著于军台本罪年限上加留一年。以示惩儆。该管兼管各旗员。著查取职名。交兵部分别议处。庆昀失于觉察。著一并交部议处。失察聚赌之管站部员。及失察聚赌承缉不力之知县。著吏部查取职名议处。　　

○以甘肃办团出力。予在籍知县李协中等、加衔升擢有差。　　

○以剿抚甘肃番族出力。赏还西甯办事大臣福济、头品顶带。予左翼正盟长郡王乌尔津扎布等、优叙。赏把总陈相猷等、蓝翎。余加衔升擢有差。　　

○戊申。谕内阁、仁寿等奏、此次武乡试、奉天武生不敷取中、请旨遵行一摺。本年武乡试。奉天例定中额。及捐输加广。共应取中五名。兹仁寿等、监较外场箭射技勇。合式者仅四名。所有该省不敷捐输加广中额。著归入下次补中。　　

○又谕、前据德楞额奏、徐州士民杨介臣等呈称、副都统伊兴额、现住徐州养病。恳请就近办理军务。当经谕令傅振邦查询。如该副都统病体渐痊。即饬随同剿贼。兹据傅振邦查据该副都统覆称、久病未痊。请回旗调理等语。伊兴额前经胜保奏参、乖僻任性。难胜统帅。降旨革去头品顶带。交胜保差遣。旋据该副都统奏称患病。恳请开缺回旗。当谕胜保查明。实系患病。亦令在营调治。不准回旗。此次该副都统所称、患病日久。已成半身不遂之证。是否属实。著袁甲三查验明确。如有捏饰情事。即行参奏。傥实系病将成废。不胜督队之任。亦著据实具奏。　　

○谕军机大臣等、本日据傅振邦奏、添派兵勇、截剿北窜捻匪一摺。此股捻匪。节据瑛棨、文煜、恒福等奏、窜陷兰仪。围偪考城。并分股窜扰曹县。及直隶之长垣、东明。经本地团勇击退后。复窜至曹考一带。与该提督所奏大略相同。傅振邦探闻贼扑定陶。业经飞催派赴北路之镇将前进。复加派兵勇一千名。令参将胡元昌、带赴河北一带。其已经派往豫省之博崇武、高玉振等、所带马队。复经飞调转赴山东。相机堵截。所办尚属妥协。惟贼踪剽悍异常。既经驶过河北。且窜入直隶山东境内。亟应痛加剿洗。以固北路藩篱。傅振邦惟当饬令胡元昌等军。会合东省官兵。绕由北路。迎头截击。偪令仍回老巢。断不可自南路攻剿。驱贼北来。致成尾追之势。将此由六百里谕令知之。　　

○又谕、本日据傅振邦奏、病体尚未大愈、请派员帮办等语。业经降旨、著太原镇总兵田在田、驰驿前往帮办矣。现在徐宿捻匪肆扰。时图北窜。经傅振邦拨兵策应。军务正当吃紧。著英桂即饬该总兵、迅速启程。驰赴傅振邦军营。毋稍迟延。所有太原镇总兵员缺。著该抚派员署理。将此由六百里谕令知之。　　

○又谕、上年因给事中清安奏、山东平度州、三座山、雕化涧等处、发露金苗。堪以开采。并称有商人薛普等、情愿自备资斧。前往承办。当谕令崇恩、派员查勘。本年四月。据崇恩覆奏、勘明该处并无金苗发露。该处民人。纷纷呈请免其开采。薛普等又查传不到。显系情虚避匿。奏请封禁。兹复据该给事中奏称、薛普等因在京贸易。未得即时投案。得信后赴省呈请委办。知已奏明封禁。兹仍愿承办等语。著文煜即传该商薛普等到案。派委妥员。带同前往平度州。确实查勘。如果矿苗丰旺。除费用外尚有盈余。堪供课税。即责令该商等、试行开采。傥系该商一面之词。诸多窒碍。亦著据实具奏。照旧封禁。原摺著钞给阅看。将此谕令知之。　　

○刑部奏、审明撤任监督吏部员外郎张仁政自缢。并局员吏役人等受财。比例从重定拟。得旨。奎麟、荣汇、吉祥、均照拟斩监候。完赃后均著发往新疆、效力赎罪。张仁政婪赃多款。死有余辜。著查明该故员之子。全数赔缴。不准稍有拖欠。断不准捏报赤贫。以为贪墨昧良。希图裕后者戒。　　

○命山西太原镇总兵官田在田、驰赴云南提督传振邦军营。帮办三省剿匪事宜。　　

○己酉。谕军机大臣等、前据恒福奏、贼窜东明、长垣等处。当经谕令统兵需员。即派乐善、迅速驰往大名一带。择要驻劄。兹据僧格林沁等奏、探闻捻匪。被长垣兵勇击败后。复被曹单兵团击退。分股窜往河南通许等处。北路情形已松。乐善即毋庸派令前往。所有直隶防兵马步各队。即著责令阿麟保统带。择要驻劄。实力防剿。以固疆圉。将此谕令知之。　　

○又谕、僧格林沁等奏、捻匪情形稍缓。请将黑龙江西丹马队、留驻豫北防剿一摺。现在河南境内。关保已亲赴通许。兼有崇安、承惠等、并力夹击。谅此败窜余匪。不难立就歼除。所有巴扬阿统带之马队。著瑛棨仍遵前旨。体察情形。饬令迅赴湖北。不可久事稽延。况此项系生力之军。正宜乘其锐气。以征皖匪。断不准瑛棨任意截留。致有疲乏。至此项马队抵楚时。官文等拟拨向何路进攻。如由光固六安一路进兵。需用此军。即可就近调拨。著官文、胡林翼、探明巴扬阿马队。进抵何处。飞速派员催提可也。收此由六百里各谕令知之。　　

○以工部右侍郎宋晋、为顺天武乡试正考官。詹事府少詹事许彭寿、为副考官。　　

○以拏获奉天盗犯出力。赏协领恩合、佐领恩科、防御穆锦、巴彦布、丰恩、花翎。骁骑校绰豁布等、蓝翎。余加衔升擢有差。　　

○庚戌。谕内阁、户部奏、青州满洲营出征兵丁、受伤成废、长支马乾银两、请免追缴一摺。青州满洲营、调赴各省军营剿贼阵亡兵丁。长支马乾银两。业经免其追缴。至打仗受伤成废。遣撤归伍兵丁。例无明文。惟该兵丁等、受伤回营。解退差操。照例仅食半饷。若再扣缴。难资养赡。所有青州满洲营。受伤残废解退、及续经病故兵丁一百四十八名。未扣长支马乾银一千六百三十九两零。加恩免其追缴。以示矜恤。　　

○又谕、玉明等奏、应办要工、请缓兴修一摺。奉天关睢宫等处工程。前经降旨、令于明年修理。兹据该将军等奏称、采办木植。尚属潮湿。应俟风晾乾透。以期坚固。著照所请。此项工程。准其缓至咸丰十二年。再行办理。　　

○又谕、恒福奏、防堵官兵应支盐粮、请将京商完交复价引课京帖制钱、就近拨交搭放等语。长芦商人、应完盐引复价。本为海口兵饷之用。著准其将现存徵收复价、京帖制钱一万九千九十余串。又咸丰三年至七年。京商完交引课、京帖制钱六万一千一百七十余串。就近拨交粮台。搭放兵饷。其应放票钞一两者。即以京帖钱四吊抵放。其实银仍照旧章给发。以示体恤。嗣后运库此款如有续收。一并拨解粮台。俾资接济。　　

○谕军机大臣等、本日据胜保奏、攻剿怀远。叠获胜仗。并翁同书奏、西南北各捻情形。捻首张乐行、盘踞怀远。句结粤逆。势甚猖獗。两月以来。经胜保妥筹布置。现以盱眙获胜。明光贼亦退遁。督饬各军。分路疾捣。连获大捷。傥能于十月内攻克怀城。皖北军务。自有转机。翁同书以怀逆与凤阳定远。联成一气。虑不力攻临淮。夺取明光。恐致大股窜往盱眙。欲令张得胜由盱贻、疾捣明光。李世忠由关山、直捣藕塘。固以牵制北路贼势。而尚未悉明光贼退之信。此时西路之太和阜阳县境。各有捻匪攻扑。亟应迅筹击退。南路匪党。闻楚师将至。欲以全力相抗。该抚已派都司陈松等、前往为楚师向道。著该大臣等、妥筹夹击机宜。其定远以北之捻。亦应督饬各军。迅速攻剿。勿令该匪分股赴庐。方操胜算。袁甲三接奉前旨。计即日驰往胜保军营。接署关防。所有各路军情。著与胜保、翁同书、通盘筹画。务臻周妥。苗沛霖练丁、打仗出力。经翁同书拨与粮台米粮一千石。自必倍加奋勉。惟前据胜保奏请、于山东河南两省漕粮内。各拨五万石。以济苗沛霖、李世忠等、军饷。已据文煜覆奏、于地丁项下动银五万两。抵作米五万石。解赴胜保军营。即系接济苗沛霖军食之用。若彼此均不咨商。将来必致重复。至该抚另片请、协济军饷等语。除江西省现须筹解湖北、及曾国藩月饷。恐未能再济皖北。所请毋庸议外。其四川每月应解一万五千两。本日已谕有凤、迅即筹解。此后袁甲三署任。并著与翁同书、仍照前议。将军饷匀拨分用。毋稍偏枯。其李世忠一军。并著胜保、饬令奋勇报效。毋任株守。将此由六百里各谕令知之。　　

○又谕、前因翁同书军营需饷甚繁。当谕有凤、每月筹银一万五千两。以资接济。兹据翁同书奏、准拨四川饷银。至今尚未报解。皖军待饷孔亟。饥溃堪虞。请旨饬催等语。著有凤仍遵前旨。每月拨银一万五千两。如期径解寿州军营。毋得迁延推诿。将此由五百里谕令知之。　　

○又谕、景淳、禄权奏、委员会晤俄酋、不遵开导一摺。此次署副都统富尼扬阿、会晤木哩斐岳幅、详细开导。乌苏里、绥芬、不与俄国连界。无所用其查勘。令其收回人船。乃该酋愈加忿怒。声言到瑷珲另有剖辩。并催该署副都统下船。即溯游上驶。该酋在黑河口。不遵委员开导。骄恣已极。特普钦现在守候该夷。爱伸泰、亦系专办之员。如与该酋会晤。仍应实力开导。告以黑龙江左岸空旷地方。既借与尔国。已属中国和好之意。吉林地方。本非俄国连界。断难允准。速将人船收回。无可再议。傥该酋桀骜不驯。先开衅端。该将军等、惟有密令城乡团练。及赶紧招募揽头人等。作为居民不依。欲与该夷相抗。然后官为调处。使该夷知众怒难犯。不致得步进步。无所底止。此中操纵机宜。全在该将军等、斟酌办理。以折其骄横之气。至在京之伊格那提业幅、日久不归。并无应办之事。吉林、黑龙江、争论地界一节。早经告知该夷酋、应由外办理。不使从中生事。该将军等、仍与木酋辨论。相机措置可也。将此由五百里各谕令知之。　　

○又谕、前经降旨、谕令曾望颜、署理四川总督。现在四川筠连、高县、庆符三邑。为滇匪分股窜扰。相继失守。飞催官兵驰赴援剿。办理军务。正当吃紧之时。臬司蒋徵蒲、已同万福带兵出省。由南广分起进攻。计省城中惟有凤、祥奎、二人驻守。有凤虽兼署四川总督事务。而成都将军本任。亦有应办事宜。副都统伊琫额、现又因病出缺。势难兼顾。著曾望颜于接奉谕旨后。即日驰驿迅速前往四川。署理总督事务。所有陕西巡抚。前有旨令谭廷襄署理。其未到任以前。即著布政使庆廉署理。以便曾望颜交卸启程。毋稍延缓。将此由五百里谕令知之。　　

○以荆州协领全亮、为成都副都统。　　

○改铸浙江布政使印信。从巡抚胡兴仁请也。　　

○以克复安徽霍山县城。复已革副将卢又熊等职。予都司徐邦道等、升擢有差。　　

○以安徽怀远县剿贼出力。赏参领金廷举、游击黄开榜、黄鸣铎、巴图鲁名号。县丞杨德昌、五品顶带花翎。复参领盛安等职。　　

○以统带马队赴皖北剿贼出力。予御前侍卫副都统穆腾阿、优叙。擢参将滕家胜、以总兵官用。知府洪贞谦、以道员用。　　

○以河南截剿山东曹县窜匪出力。赏副将博崇武、巴图鲁名号。擢参将高玉振、以副将用。　　

○拨山东司库银十万两。解赴天津。以备军需。　　

○缓徵奉天牛庄防守卫镶黄、正白、镶红、正蓝、镶蓝五旗。被淹册地本年额赋。　　

○抚恤奉天牛庄、盖州、地震伤毙灾民。　　

○辛亥。谕内阁、有人奏、云南省自回匪滋事以来。各处绅民兵勇。有临阵捐躯。闻警殉节之人。未经呈报者。恳请饬访汇奏等语。该绅民见危授命。忠节可嘉。虽经该省大吏。随时奏请旌恤。然或阖门共殉。无人为之阐扬。或穷乡僻壤。一时难于周知。甚有因书差需索。遂致延阁者。恐日久湮没。殊非所以励节义而慰忠贞。著张亮基、徐之铭、通饷各府厅州县。出示晓谕。详加采访。遴选公正绅士。设局办理。并严禁书差勒索等弊。统限半年汇奏一次。毋任遗漏。　　

○又谕、扎拉芬泰等奏、前发奏报、途次冲没、另缮补奏、并请饬查一摺。该将军于本年六月。由伊犁发报。行至山西之红崖沟地方。猝遇山水涨发。将背负摺件之马夫冲没。据押送外委边惟龙禀称、捞救无踪。惟该外委既有押送之责。应与马夫接踵同行。何以马匹摺件。均被冲没。该外委独安然无恙。恐事前偷安。并未押送。事后装点捞救。捏辞蒙禀。著英桂确切访查。如有前项情弊。即将该外委严参惩办。以肃邮政。　　

○谕军机大臣等、曹澍钟奏、逆匪分窜柳州等处。请全留湖南援兵截剿。并先调张运兰赴鄂等语。刘长佑所带之兵。前已准刘粤西剿匪。萧启江一军。亦已谕令穷追石逆。毋令兔脱。并谕知曾国藩、现在萧启江、未能调回。酌量另调张运兰回鄂。兹据曹澍钟奏称、萧启江接奉曾国藩札调会剿皖匪。禀请拔营回楚。自系该侍郎尚未接奉前次谕旨。广西贼势。非蒋益澧所能独支。该抚现拟分兵、由柳北融县、怀远、一带。绕出贼前。由雒容、柳城、一带。包抄贼后。为会合夹攻之计。著准其留萧启江一军。与刘长佑会合剿办。俟事竣酌撤回楚。至该抚请将张运兰、先调赴曾国藩军营差遣。以补萧启江一军之数。固属兼筹并顾。惟据骆秉章前奏、张运兰率所部由衡赴郴。获胜后即饬由郴宜越境追贼。急切未能更调。而皖境自庐以北。粤逆句结捻匪。势甚鸱张。曾国藩议分四路进兵之举。亦属不能稍缓。并须厚集兵力。方能大举深入。萧启江、张运兰、既不能刻即回军。除调回李续宜一军外。有无别项兵勇可调。能否即日东征。著曾国藩妥筹调派。总期援皖剿粤。两无贻误。方臻妥善。至石达开逆踪剽疾。能即在粤境聚歼。固为上策。据曹澍钟奏、该逆欲由怀远至洪江等处。趋黔入蜀。急须豫筹堵剿。虽田兴恕已由武冈、绥甯、靖州、一带。扼截。但与其扼于黔蜀之交。不若控其奔黔之路。著骆秉章飞饬该署总兵、探贼所向。择要防剿。迎头截击。勿致落后。将此由六百里各谕令知之。　　

○又谕、何桂清奏、咪酋渎请潮州、台湾、先行开市一摺。潮州台湾两处。各国私自买卖。己越三年。此次咪酋恳请先行开市。亦因贸易已久。欲掩其私开之迹。尚属心存恭顺。自未便执意阻止。俟何桂清与该夷会晤后。妥为筹议。具奏到日。再将潮州台湾开市。并先完船只吨钞事宜。降旨明白宣示。此次如该夷别有要求。仍应据理驳斥。毋得率行允许。至所称＜口英＞口□佛二国。亦必相率前往。惟未换新约。税则断不任其牵混等语。究系照新章办理。抑或仍照旧章。著该督于覆奏时。详细声明。将此由六百里密谕知之。　　

○又谕、本日据何桂清奏、＜口英＞口□佛二酋。仍无动静。惟探闻粤东夷商。指告口□普噜嘶办理不善。揣度该国王、必另派人来议和。又虑中国生异议。必准备兵船。同来寻衅。有不在天津而在盛京山海关等处。计期总在明春之说等语。现在天津海口。河流结冻。将近撤防。僧格林沁、傥能于撤防时。亲赴山海关。履勘情形。严密设防。更为妥善。又据奏称、外国商船。麕集山东烟台地方。经旬累月。询之咪口□佛领事。均称无船到东。＜口英＞夷领事。亦不知情。恐有奸民假托句结。私相贸易。现在条约。并无登州口岸。该夷本不应至烟台等处。僧格林沁等、前派李湘棻、会同郭嵩焘、前往山东各海口。查办此事。不可规目前小利。而开夷船私来贸易之端。本日已谕令文煜、严禁该处海口商人。私相贸易。如地方官知情故纵。即著严参惩办。使无内奸引诱。则夷船无利可图。不禁自绝矣。将此密谕知之。　　

○又谕、前因夷船。在山东沿海。私贩洋药。并于烟台地方停泊。叠次谕令崇恩、认真稽查。饬令夷船迅速开行。文煜到任后。复经派员前往查办。兹据何桂清奏、准崇恩函咨、外国商船。在烟台海口停泊。近来愈聚愈多。颇有不与通商。不肯遽去之意。经何桂清饬署苏松太道吴煦、照会各领事确查。据口□佛咪领事覆称、并无船只赴东。＜口英＞夷领事。则以登州口岸。非其所管。有无船只实不知情答覆。外夷船只。麕聚烟台。若非奸民与之句结。私相贸易。不完税课。断无平空逗遛之理。现在登州海口。并未与夷人约定通商。所有私到船只。不难驱逐。惟驱逐夷船。不若先清内奸。为釜底抽薪之计。著文煜严饬地方文武。即将该处海口。禁止私相贸易。勿因目前小利。而贻害大局。一应抽厘等税。应归地方办理者。仍然不废。但能禁止奸民。不在海口句引。则夷船无利可图。自不再至。如地方官有知情故纵弊窦。即行严参惩办。毋稍徇隐。将此密谕知之。　　

○又谕、本日据光禄寺少卿端昌奏、请饬度地开矿、协济新疆兵饷一摺。据称、伊犁乌噜木齐所属等处。闻有金银矿。久经封闭。难保不有私穵情弊。莫若招商开采升课。以济甘饷等语。惟该少卿未曾指明何地。著扎拉芬泰、饬查伊犁乌噜木齐所属。有无矿苗发露。堪以招商开采之处。再行详晰具奏。原摺著钞给阅看。将此谕令知之。　　

○又谕、发下朱封一件。由五百里寄与乐斌。著该督慎选道府大员。迅至陕西。俟新任抚臣谭廷襄抵省。随同秉公查办。仍由该督抚会衔具奏。不准稍涉迥护瞻徇。将此谕令知之。　　

○命前任山东巡抚崇恩、以内阁学士候补。　　

○缓徵陕西麟游县、被雹村庄、本年原贷社仓麦谷。　　

○壬子。谕内阁、舒精阿奏、官兵俸饷、恳请支领银票各半等语。黄新庄等四处行宫。官兵俸饷。准其支领银票各半。以示体恤。　　

○准新疆南路防兵一千七百名内缺额二百名。于各城就近募补足额。从伊犁将军扎拉芬泰请也。　　

○予安徽阵亡守备张映川、曾玉堂、唐见林、滕代清、千总鲁文成、把总陈昌标、黄兴隆、外委陈三元、周镇邦、王炳南、卢玉贵、伤亡守备穆大高、祭葬世职。　　

○旌表守节被戕、直隶威县民张泽女大姐。　　

○癸丑。谕内阁、恒福奏、永定河北三工合龙日期、并请保在工出力人员各等语。永定河北三工。应筑漫口工程。经恒福派委候补知府范梁、会同该河道锡祉、督率在工各员弁。昼夜堵筑。于九月十六日兴工。十月初十日卯刻合龙。办理尚属妥速。所有在工尤为出力之文武员弁。著恒福核实保奏。此项工程银两。内有应赔款项。该督先由藩道两库垫发。随后捐款归补。其捐输人员。除扣除赔项外。始准作为捐款。毋许含混。　　

○又谕、前据绥远城将军成凯等奏、请酌减大青山后牧地租银。当交户部议奏。兹据奏称、大青山后沙拉穆楞等处。地亩硗薄。原定租额过重。以致地户逃弃。租银拖欠。请照该将军等所议。将租额酌减等语。所有大青山后牧地租银。著照议减为每亩徵银二分一厘五毫。以纾民力。经此次议减之后。务须年清年款。其旧欠租银。应如何分年带徵之处。著该将军等、体察情形。报部核办。从前经徵官员。虽无侵那情弊。究属催徵不力。著查取职名。交部议处。此后经徵各员。傥敢仍前玩泄。即照大同朔平二府徵收粮石例议处。　　

○河南学政李鸿藻奏、捻氛日炽。请＜闲＞重臣。统带劲旅。赴豫督剿。得旨。汝之所见。诚非谬也。惟一时焉有如许马队。处处设防。瑛棨近有请留赴楚西丹之奏。谕令豫境稍松。仍催赴楚。况将来由楚豫之交。东征皖匪。剿发即可剿捻。正相资为力。殊不必先受人言。故为此奏。　　

○予安徽泾县阵亡守备金必胜、祭葬世职。　　

○甲寅。谕内阁、和润奏、现审续获盗犯、与前办结各案、情节不符、请派员查办一摺。据称咸丰五年。番役萧升杰等、拏获盗犯张吉、随同张勋等、抢劫张起家一案。现讯据素当眼线一邱廷元供称、张吉曾犯窃案。并无盗情。张起家被劫之案。系伊用非刑偪认。查新民厅卷宗内。拏获逸盗抱合土等、抢劫张起案内。并无张吉、张勋等名。且年分亦不相符。自应详查真伪。方可审断。何以盛京将军等衙门、会讯盗犯张勋等一案。已将抱合土等卷宗调齐。而奏结摺内。遽将张勋等拟罪。其抱合土一案。从此暗销。究竟续获之张吉、是窃是盗。必须将前案逐层根究。方无枉纵。现在一事三案。互相矛盾。恐委审各员。意存消弭。不肯认真。请派大员查办等语。著玉明、倭仁、亲提人证卷宗。秉公研讯确情。务期水落石出。以成信谳。毋稍瞻徇。　　

</div>
    <div class="pagination">
<a href="清实录咸丰朝实录_page418.html">上一页</a><span>...</span><a href="清实录咸丰朝实录_page414.html">414</a><a href="清实录咸丰朝实录_page415.html">415</a><a href="清实录咸丰朝实录_page416.html">416</a><a href="清实录咸丰朝实录_page417.html">417</a><a href="清实录咸丰朝实录_page418.html">418</a><span class="current-page">419</span><a href="清实录咸丰朝实录_page420.html">420</a><a href="清实录咸丰朝实录_page421.html">421</a><a href="清实录咸丰朝实录_page422.html">422</a><a href="清实录咸丰朝实录_page423.html">423</a><a href="清实录咸丰朝实录_page424.html">424</a><span>...</span><a href="清实录咸丰朝实录_page420.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
