<!DOCTYPE html>
<html>
<head>
    <meta charset="UTF-8">
    <title>钦定续通志 - 第 139 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 139 页/共 284 页</h1>
    <div class="content">　　羞菜出安南蔓生水上甘美可食人过池中以手指曰尔羞否即时憔悴待其人去渐青如初
　　真珠菜藤本蔓生每芽端缀一二蕊圆白如珠故名益部方物畧记曰真珠菜戎泸等州有之生水中石上翠缕纎蔓首贯珠即此
　　雪里蕻生四明山雪深诸菜冻损此菜独青故名【蕻音閧唐韵云草菜心长也篇云吴俗谓草木萌曰蕻】
　　看麦娘菜名也随麦生陇上因名见野菜谱
　　燕子不来香菜名也早春采可熟食燕来时则腥不堪食故名见野菜谱
　　兎丝根一名兎丝苗春采苗叶秋冬采根蒸食甘美多食令人晕见野菜谱
　　【臣】等谨案此兎丝根乃菜也与药草兎丝名同物异
　　罗汉菜叶如豆苗因灵观尊者自江西南昌府西山持至故名汇苑云出蕲州三角山杂荤烹之即无味根子菜惟湖广安陆县有之
　　龙颠菜生峩眉山似椿树头有刺似白芥生九龙洞者尤佳
　　高河菜出大理府防苍山高河中云南志云高河乃龙湫采时若高声则风猝至
　　莲花菜出大理府洱河东上沧湖云南志云相防诏时观音大士化箭镞所成
　　稻粱
　　稷曰明粢粢即稷也禾之不黏者月令章句云稷秋种夏熟歴四时备阴阳谷之贵者也
　　【臣】等谨案尔雅以稷为粢而郑志别以粱目之今据礼记文作证其説自明且云稷苗似芦此芦穄名蜀黍説见后
　　黍曰芗合【礼记孔疏云黍秫软而相合气息又香故曰芗合】禾属而黏者以大暑而种故谓之黍黍可为酒禾入水也见説文苏颂图经云秫黍之黏者
　　丹黍一名红莲米即赤黍也
　　【臣】等谨案尔雅虋赤苗郭注以赤粱粱郑志因之本草以丹黍为虋非
　　蜀黍【李时珍曰种始自蜀故名】一名蜀秫一名芦穄一名芦粟一名高粱葢黍稷而高大如芦荻者广雅所云藋粱木稷即此又有一种出西土名玉蜀黍
　　秔【同粳】稻属见説文广雅曰籼秔也郭义恭广志曰粳有乌秔黑穬【音矿】青幽白夏之名陶景云有赤白二种可作廪米
　　【臣】等谨案郑志云稻有粳糯二种古人谓糯为稻且引顔师古之説本草所谓稉米今之糯米而未详稻中之粳者今补
　　粱曰芗萁米名见説文有黄白青赤四种广志乂有解粱具粱辽东赤粱之名尔雅翼云黄粱香味逾于诸粱人号为竹根黄
　　【臣】等谨案粱为米名乃稻谷之郑志云黍之糯者谓之秫人云粱是秫粟非也李时珍云粱即粟也以大而毛长者为粱细而毛短者为粟不知栗是黍稷稻粱之总称取以配粱亦非
　　麦大曰麰小曰防【説文云周所受瑞麦来麰一来二缝象芒束之形天所来也故为行来之来诗曰诒我来麰】芒谷秋种厚薶故谓之麦麦金也金王而生火王而死顔师古汉书注云岁冬种之经岁乃熟故云宿麦也性恶湿又有黒穬麦糯麦之名糯麦可以酿酒【臣】等谨案麦种防麰之外更有荞麦雀麦瞿麦诸名荞麦尔雅未载雀麦瞿麦俱见释草文蘥【音药】雀麦即燕麦也大菊蘧麦即瞿麦也郑志稻粱未详麦种今补
　　青稞麦有大小二种似大小麦而粒大皮薄见王祯农书陈藏器曰青稞天生皮肉相离秦陇巴西种之【臣】等谨案陶景蘓恭皆云大麦即青稞麦考齐民要术大小麦外别立青稞麦一条则陶苏之合为一者非也今订正之
　　荞麦一名荍麦一名乌麦【李时珍曰荞麦茎弱而翘磨麫如麦故名俗呼为甜麦】易长易收南北皆种之性畏霜又有似荞麦而味苦者名曰苦荞谷之最下者也
　　渠禾蔓生实如葵子米粉白如麫可为饘粥六月种九月熟见广志
　　感禾扶疎生实似大麦见广志
　　火禾高丈余子如小豆出粟特国见广志
　　大豆一名菽【李时珍曰篆文尗象荚生附茎下垂之形豆象子在荚中之形张揖广雅云大豆菽也小豆荅也】角曰防叶曰藿茎曰萁有黑白黄褐青斑数色黑者名乌豆可入药及充食作豉诗云荏菽尔雅云戎叔即此又名防防见广雅
　　【臣】等谨案郑康成诗笺谓荏菽为大豆孙炎亦以戎菽为大豆古人训戎为大郑氏孙氏之説是也附识于此
　　小豆一名荅见广雅有数种赤豆白豆緑豆防豆【音劳野豆也】皆小豆也防豆一名治豆叶似葛而实长可蒸食一名防菽本草纲目一名鹿豆尔雅蔨【音窘】鹿藿即鹿豆也玉篇作□
　　稆【音吕】豆【李时珍曰稆乃自生稻名也此豆野生故名与稆同】科小粒细霜后乃熟即黑小豆也
　　豌豆一名防【布兮反】豆一名防【音留】豆一名青斑豆一名麻累【李时珍曰其苗柔弱宛宛故得豌名嫩时青色老则斑麻故有青斑麻累之名】一名回鹘豆一名□豆种出西域即青小豆也又有野豌豆粒小惟苗可茹名翘揺
　　蚕豆【李时珍曰豆荚状如老蚕故名王祯农书谓其蚕时始熟故名吴瑞以为豌豆误】种亦出西域张骞使外国得此种归见太平御览
　　豇【江绛二音】豆一名防防【音绛双】多红色荚必双生嫩时可茹老则收子
　　藊豆一名沿篱豆一名蛾眉豆蔓延而上荚生花下其实有黑白二种白者入药黑者名鹊豆其黑间有白道如鹊羽
　　刀豆一名挟剑豆酉阳杂俎云乐浪有挟剑豆荚生横斜如人挟剑即此豆也
　　虎豆本名欇一名虎櫑尔雅注曰今虎豆纒蔓林树而生荚有毛刺今江东呼为防欇古今注曰虎豆一名虎沙似貍豆而大
　　黎豆一名貍豆一名貍沙一名猎沙生江南蔓如葛子如皂荚作貍首文【按李时珍误合虎豆貍豆为一今据古今注别出之】
　　马豆一名马沙似虎豆而小实大如指亦可食见古今注
　　木豆出徐门子美似乌豆枝叶栁一年种数年采见交州记
　　佛豆粒甚大而坚以盐渍食之见益部方物畧
　　【臣】等谨案前载有言三谷者粱稻菽是也有言五谷者麻黍稷麦菽是也有言六谷者稻黍稷粱麦苽是也有言九谷者稷秫黍稻麻大小豆大小麦是也窃谓九谷之名宜取粱而去秫粱是谷之美种数不可阙秫即黍之黏者郑志备载麻稻粱而黍稷之名未晰防麫阙而菽亦未详今补此以备考证
　　稗【音败李时珍曰稗乃禾之卑贱者也故字从卑】叶似稻节间无毛实似蕡有水旱二种水稗名曰蓠淮南子曰蓠先稻熟而农夫薅之即此紫毛者即乌禾也
　　防【衫惨二音】子名龙爪粟一名鸭爪稗【李时珍曰防乃不黏之称亦不实之貎也龙爪鸭爪象其穂岐之形】生水田中及下湿地叶似稻差短稍头结穗
　　东廧【音墙】生河西苗似蓬粒似葵青黑色河西语曰贷我东廧偿尔田梁言厚报也相如赋东廧雕胡即此筛草一名自然谷一名禹余粮生东海洲上有实食之如大麦七月熟民敛获至冬乃讫见博物志


　　钦定续通志卷一百七十五
<史部,别史类,钦定续通志>
　　钦定四库全书
　　钦定续通志卷一百七十六
　　昆虫草木畧【三】
　　木
　　松一名道梓其叶有两鬛三鬛五鬛之分两鬛者常松也三鬛者为栝子松俗名孔雀松又名剔牙松五鬛者为松子松又谓之华山松产高丽又有金松叶似麦门冬叶中一缕如金綖故名出台州有鱼甲松出洛中有小松长不过三四尺出黄山至赤松白松麈尾松秉性尤异松叶一名松毛松皮一名赤龙皮松花一名松黄松脂一名松膏一名松香一名松胶一名松肪一名青烧取者名松【音诣】
　　【臣】等谨案苏颂云松叶有两鬛五鬛七鬛而不详松之名李时珍云松叶三鍼者为栝子松五鍼者为松子松而不言鬛考癸辛杂识云栝松每穂三鬛华山松每穂五鬛则三鍼五鍼犹三鬛五鬛耳鬛言其形鍼言其鋭也又酉阳杂俎曰松今言两粒五粒粒当言鬛述异记曰鬛者言如马鬛形言粒者非据此应从周説为正
　　落叶松塞外兴安岭多有之五台亦有其皮防古无茶时可以当茶木性最坚其刺有毒入肉即烂入水即沉所以木商不取其干直挺参天枝叶蔚然恍若九檐羽葢以塞北髙寒经秋叶脱至春复生松上寄生白脂厚五六寸光洁似玉防软而坚有用之为靴底者
　　杄松一名白松生塞外汗特穆尔岭五台亦有其干直上枝叶如盘下枝长以上渐短逺望无异浮图其体最轻商人取之运至通州
　　条一名槄见毛传陆玑诗疏云槄今山楸也亦如下田楸耳宜阳共北山多有之尔雅曰槄山榎
　　栈木一名于木见尔雅郭璞注云橿木也江东呼木觡
　　杻一名檍见尔雅郭璞注曰似棣细叶叶新生可饲牛材中车辋闗西呼杻子一名土橿陆玑诗疏云叶似杏而尖白色皮正赤为木多曲少直枝叶荗好二月中叶疎华如练而细蘂正白葢树今官园种之正名曰万嵗既取名于亿万其叶又好故种之共汲山下人或谓之牛筋或谓之檍材可为弓弩干也
　　枏【一作楠】一名梅见尔雅陆玑诗疏云梅树皮叶似豫樟叶大可三四叶一丛木理细致于豫樟子赤者材坚子白者材桅博物要览曰楠有三种一曰香楠一曰金丝楠一曰水楠水楠色青而质脆如水杨又任昉述异记云黄金山有枏木一年东荣西枯一年西荣东枯张华谓之交让木亦见蜀都赋此葢枏中之殊异者欤【臣】等谨案诗有二梅召南之梅杏也子可调秦风之梅大木也材可作楝故毛苌摽有梅传云盛极则堕者梅也终南传云梅者枏也据此则判然二物郭璞于尔雅梅枏下注似杏实酢则误矣郑志合二梅为一入果尚仍郭氏之讹今正之
　　椵【音段】一名柂见尔雅郭璞注曰白椴也树似白杨邢昺疏曰其材能湿【能古通耐】
　　檀一名欃檀皇览云孔子墓有毚檀即此材可为车辐及斧柯树状与梓榆荚蒾相似故俚语云斫檀不谛得檕迷檕迷尚可得駮马駮马梓榆也又江南有一种木春不生叶夏月方萌黄梅过方舒叶叶既开则水定农人慿之以占水候号望水檀又有一种叶如檀高五六尺生高原四月开花正紫亦名檀树其根如葛
　　魄一名榽橀见尔雅【诗疏作挈橀】郭璞注曰魄大木细叶似檀今河东多有之齐人谚曰上山斫檀榽橀先殚郑樵注曰俗呼朴树一名檕迷一名荚蒾一名羿先
　　梓榆一名駮马其树皮青白駮荦遥视如駮马故名诗隰有六駮即此
　　桼树高二三丈【桼俗作漆乃水名非木也今改】以刚斧斫其皮开以竹管承之汁滴管中则桼矣以金州者为佳故世称金桼今广浙中出一种桼树似小榎而大六月取汁髹物黄泽如金即唐书所谓黄桼者也考工记曰桼欲测言贵清也
　　桋一名赤栜其白者名栜见尔雅郭璞注曰赤栜树叶细而岐鋭皮理错戾好丛生山中中为车辋白栜叶圆而岐为大木
　　棫一名白桵见尔雅郭璞注曰桵小木丛生有刺实如耳珰紫赤可啖本草曰其核名防核
　　【臣】等谨案郑志依王苍説以柞为棫考诗柞棫并称明非一木故别出之
　　樕朴一名心见尔雅邢昺疏引某氏曰樕朴槲樕也有心能湿江河间以作柱又曰诗林有朴樕此作樕朴文虽别其实一也或者传写误
　　桑有数种农书曰荆桑多椹鲁桑少椹李时珍曰白桑叶大如掌而厚鸡桑叶细而薄子桑先椹而后叶尔雅曰桑防有葚栀舍人曰桑树一半有葚一半无葚为□尔雅又曰女桑桋桑郭璞注曰今俗呼桑树小而条长者为女桑树尔雅又曰檿桑山桑郭璞注曰似桑材中作弓及车辕叶可饲蚕其丝中琴瑟故禹贡曰厥篚檿丝
　　柘一名杆见广雅树高大如桑枝条婀娜叶大如掌蚕书曰柘叶饲蚕其丝作琴瑟清响胜凡丝周礼曰弓人辨六材柘为上古今注曰柘实曰佳【音锥】本草曰又有一种奴柘生江南山野似柘节有刺冬不凋亦可饲蚕【臣】等谨案李时珍云柘叶饲蚕作茧即尔雅所谓棘茧也考尔雅棘茧注云食棘叶则李説非也附订于此
　　杶【一作櫄一作橁一作椿】见禹贡今俗名香椿长而有夀南北皆有之木身大而实其干端直纹理细腻肌色赤皮有纵纹易起叶自发芽及嫩时皆香甘生熟盐腌皆可茹枫一名欇欇见尔雅郭璞注曰枫树似白杨叶圆而岐有脂而香今之枫香是孙炎曰欇欇生江上有寄生枝髙三四尺生毛一名枫子天旱以泥泥之即雨【孙注见广韵及物相感志于本草纲目所引不同今从广韵】
　　【臣】等谨案任昉述异记云南中有枫子木之老者为人形亦呼为灵枫葢瘤瘿也荀伯子临川记云岭南枫木嵗久生瘤如人形遇暴雷大雨则暗长三五尺谓之枫人二説皆以枫人为瘤瘿与孙炎寄生之説异附记于此
　　杞即诗所谓南山有是也陆玑草木疏云树如樗一名防骨木理白滑可为函板
　　【臣】等谨案郑志误合卫矛防骨为一今据本草别出之又毛诗南山有陆徳明释文引草木疏云其树如樗一名防骨又诗南山有枸正义引陆玑疏云枸树髙大似白杨有子着枝端大如指长数寸噉之甘美如饴八月熟今官园种之谓之木蜜据此则木蜜之非防骨审矣坊刻草木疏误合两条为一而没之名改樗为栌改防骨为枸骨以就其説本草纲目亦仍其误今据诗释文及正义改正
　　椫白理木也可为栉及杓故礼记云栉用椫栉牺尊椫杓山海经曰风雨之山其木多棷椫即此
　　【臣】等谨案陈藏器云凿子木今之作梳者是也李时珍曰凿子木心理皆白色其木坚韧可为凿柄故名凿子木据此二説则椫葢即凿子木也方书以凿子木为柞木乃音近而讹非柞棫之柞也附正于此
　　桧柏叶松身见尔雅皮光叶尖硬如芒刺一名栝今人名圆柏罗愿尔雅翼曰又有一种别名桧柏不甚长其枝叶乍桧乍柏一枝之间屡变人家庭宇植之以为玩
　　枞松叶柏身见尔雅郭璞注曰今太庙梁材用此木尸子所谓松栢之鼠不知堂密之有美枞羣芳谱云千仞无枝叶与身皆直枞桧树皆高犬余花叶皆同但实稍大而色黄緑肉虚为异耳初甚酸涩经霜乃可食楛见书及诗禹贡注曰中矢干陆玑诗疏云楛形似荆而赤茎似蓍上党人织以为牛筥箱器又屈以为钗椋一名即来见尔雅郭璞注曰今椋材中车辋邢昺疏引本草唐本注云叶似柿两叶相当子细圆如牛李子生青熟黒其木坚重煮汁赤色李时珍以为即松杨也
　　棪一名防其见尔雅郭璞注曰棪实似柰赤可食山海经曰堂庭之山多棪木即此
　　棆一名无疵见尔雅郭璞注曰棆楩属似豫章説文谓之毋杶
　　豫一名钓樟章即樟木二木初生无异故淮南子云豫章二木七年乃辨郡名豫章因木得名樟脂名樟脑一名韶脑樟上寄生名占斯一名炭皮
　　【臣】等谨案郑志合棆与钓樟为一又合豫与章为一与淮南子及本草相背今正之
　　杬大木子似栗生南方皮厚汁赤中藏卵果见郭璞尔雅注
　　【臣】等谨案尔雅杬鱼毒陆徳明释文云杬又作芫郭璞以大木之杬解之颜师古分芫杬为二以芫为鱼毒以杬为即吴都赋緜杬杶栌之杬而以郭注为误考本草经草部有芫花【唐慎防移入木部李时珍仍移入草部】别録诸家但云可以毒鱼故一名毒鱼并不言可以藏卵果沈莹临海异物志诸书但言杬可言藏卵果而不云可以毒鱼则颜説为不易之论矣但毒鱼之芫止一二尺亦不得云大木郭璞以大木释鱼毒者以文在释木中耳然释草内亦有木槿则尔雅之分篇不可尽泥也郑志用本草文以芫为鱼毒是矣而末又引郭璞皮汁藏果之説以缀之非也今别出之
　　枸【音钩】桹树直而高其用与栟榈同出广州见南越志文木材宻致无理色黑如水牛角日南有之见南越志
　　桄榔一名姑榔一名麫木一名董椶一名鐡木见本草蜀志云兴古南汉县有桄榔树有麫大者至百斛【臣】等谨案陈藏器云虎散桄榔冬叶蒲葵椰子槟榔多罗等与椶榈同郑志袭用其语而未详其形与别名今补辑之分见各下
　　防木树髙十余丈濶四五围树颠生叶两边行列如飞鸟翼皮中有白麫石许磨屑可作饭呼为防麫轻胜桄榔麫见蜀志
　　欀木出交趾皮中有如白米屑者干捣之以水淋之似麫可作饼见吴録
　　【臣】等谨案欀木杨慎以为即桄榔李时珍以为即防木考蜀都赋云麫有桄榔吴都赋云文欀桢橿则杨慎之误审矣李时珍合防欀为一亦无所据今仍依太平御览别出之
　　虎散一名古散木可作杖见本草
　　蒲葵如栟榈而柔薄可为葵笠出龙川【葵笠或作扇笠】见南方草木状
　　木棉有草木二种吴録云交趾安定县有木棉树髙丈余实如酒杯皮簿中有如丝棉者色正白破一实得数斤可作布此木本也一名斑枝花一名琼枝作布名吉贝史炤释文云木棉江南多有之以春二三月下种既生须一月三薅至秋生黄花结实及熟时其皮四裂其中绽出如绵土人以鐡铤碾去其核取如棉者以竹为小弓长尺四五寸许牵以弹棉令其匀细卷为筒就车纺之自然抽绪如缲丝状织以为布此草本也作布名古终
　　橦树出永昌其华柔毳可绩为布见蜀都赋云
　　比闾木其华如羽伐其木以为车终行不败见逸周书
　　□木生水中黑色而光其坚若銕见孔晁逸周书注水松叶如桧而细长出南海不大香故彼人无佩服者逾岭而北则其香殊胜在南方时见南方草木状竹柏生峩眉山中叶繁长而箨似竹其干柏而亭直见益部方物畧
　　合掌柏出汝西练溪暮秋叶敛故名见酉阳杂俎蓟柏出敏山状如荆白花赤实服者不寒见山海经【蓟广志作计】
　　石柏生海中一榦极细上有一叶似侧柏根所附着如乌药大抵皆化为石见桂海虞衡志
</div>
    <div class="pagination">
<a href="钦定续通志_page138.html">上一页</a><span>...</span><a href="钦定续通志_page134.html">134</a><a href="钦定续通志_page135.html">135</a><a href="钦定续通志_page136.html">136</a><a href="钦定续通志_page137.html">137</a><a href="钦定续通志_page138.html">138</a><span class="current-page">139</span><a href="钦定续通志_page140.html">140</a><a href="钦定续通志_page141.html">141</a><a href="钦定续通志_page142.html">142</a><a href="钦定续通志_page143.html">143</a><a href="钦定续通志_page144.html">144</a><span>...</span><a href="钦定续通志_page140.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
