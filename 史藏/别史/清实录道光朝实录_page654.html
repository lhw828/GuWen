<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 654 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 654 页/共 848 页
  </h1>
  <div class="content">
   ○己卯。上诣皇太后宫问安。　　

○谕内阁、发去造办处库贮圆城炮十五位。木靶子母炮十二位著珠勒亨。哈拉吉那岱昌。带往浙江军营。交扬威将军奕经等备用。　　

○谕军机大臣等、山东登州海口。为北来船只必由之路。叠据托浑布奏报防守情形。布置已属周妥。惟该处大小岛屿。共有几处。何处居民最多。何处人数寥寥。该逆傥敢扬帆北驶。料必占据海中岛屿一二处。则彼既有巢穴可居。且米粮淡水。取携甚便。不特岛民受其蹂躏。并恐驻足有所。则后顾无虞。其北驶更觉易易。该逆到处皆是此等伎俩。此时若处处添兵设炮既嫌调拨不敷。且亦无此办法托浑布久驻海口情形谅已深悉。乘此无事之时。著体察地势。豫为筹画。总使该逆到彼。明知实无可图之利。占据亦属无益。即偶尔寄碇。既无水米接济。并有木筏小船乘夜牵击。彼必进退趦趄。不敢肆行无忌。较之添设兵炮。更为得力。该抚惟当用智用计先事豫筹。其如何妥密布置之处。著一议速行具奏。将此谕令知之。　　

○拨山东司库银一万三千四百七十两有奇。津贴运河冬挑工费。河南司库银八万二千五百两。津贴十三厅料价。从河道总督朱襄等请也。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百六十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十一年。辛丑。十二月。庚辰朔。谕军机大臣等、据闲散宗室和昶、具呈登州等处海防情形。并愿往效力。已有旨令珠勒亨等、带往山东交托浑布询问矣。呈内所称防守各策。是否可行。著该抚面加询问。详细定议具奏。该宗室情愿效力之处。并著该抚留心察看。可留则留。如不可留。即行饬送回京。原呈钞给阅看。将此谕令知之。　　

○礼部奏、明年元旦应行礼仪。得旨、是。照例行礼。奉皇太后懿旨。停止筵宴。其在外公主福晋命妇进内行礼之处。并著停止。　　

○山西巡抚杨国桢覆奏、晋省硝斤。向在省城设立官店。民间埽积荒硝。不知煎提。无从出售。应仍归省城硝户。领给印票。赴产硝各县收买。责成阳曲县稽查经理。毋庸另议设局。得旨、严密稽查。著依议行。　　

○停阅本年八旗及内务府三旗冰技。仍给半赏。　　

○以山西银价昂贵。暂停宝晋局鼓铸卯钱。从巡抚杨国桢请也。　　

○辛巳。添设巡捕营枪兵一千名。裁藤牌等兵三百八十三名。从署步军统领恩桂等请也。　　

○壬午。旌表守正捐躯直隶安肃县民妇魏陈氏姑贾氏。　　

○癸未。谕内阁、用兵之道。贵乎纪律严明。赏罚必信。诚以纪律严则法度自昭。赏罚信则德威并济。我国家承平垂二百年。各省将弁。所以恩养而教育之者。至优极渥。偶遇徵调。宜何如争先思奋。为国立功。乃自止年军兴以来。屡与＜?口英＞夷接仗。惟定海一役。力战六昼夜之久。击毙夷匪无数。其余各仗。带兵各员。不能申明纪律。激励士卒。以致临阵脱逃。非逆夷之凶焰竟不可当。实由统兵大臣。一味姑容。故将士不能用命。若不亟加整顿。何以挽积习而励军心。著扬威将军、参赞大臣等、查明失守各城首先逃走之将弁兵丁。严切讯明。即照军法从事。毋稍宽纵。惟犯法者既正刑诛。立功者当膺懋赏。激劝以壮其气。锡赉以奖其劳。全在该将军等、开诚布公。勖以忠义。使人人有勇知方。同心敌忾。似此贪狡凶夷。罪恶贯满。揆之人心天理。歼灭何难。若使纪律严明。赏罚必信。自可迅奏肤功。兹特发去内库花翎五十枝。搬指八十个。翎管四十个。小刀九十把。火镰七十五把。六品顶六十个。七品顶八十个。著珠勒亨等、带往军营交扬威将军奕经等祗领。其将备兵丁。及收罗异材。并檄调各省官弁人等内。如有拔帜先登。不避锋焰。斩获夷目者。该将军等、即将颁去各件。优加赏赉。仍叙述事迹。据实保奏。朕必破格施恩。该将军等、惟当恩威并用。整饬戎行。以副朕绥靖海疆之意。　　

○谕军机大臣等、金应麟奏、进呈火器图说一摺。据奏逆夷汉奸。互相猜疑。宜为用间。夷船畏火。宜于乘夜潜攻。所进图说。多系前人成法。又另片密陈。用计破船之法。现值军务紧要。正宜集思广益。该将军等于一切攻战器具。及逆夷情形。当已胸有成竹。该少卿所奏各情。及所进图说。自在该将军等意计之中。或采访尚有未及。不妨博取备用。著将原摺片及图说一并发给阅看。是否可行。著即悉心筹议。随时陈奏。将此遇报便谕令知之。寻奏、用计破船之法。必须宁镇民人。而该处民人多系汉奸。未敢轻率施行。火器图说。查与火龙经金淂十二筹等书大同小异。器式药方。间亦采用。容俟悉心选择。再行制造。得旨、所奏俱妥。务操必胜之权。一鼓荡平＜?口英＞逆。勉之慎之。　　

○改山东曹州府粮河通判为曹单通判。　　

○从巡抚托浑布请也。　　

○甲申。上诣皇太后宫问安。　　

○谕军机大臣等、刘韵珂奏、逆夷退出余姚。闯入慈溪。并余姚失守情形一摺。据奏逆夷于十五日驾火轮三板及内地渔钓等船。由宁波驶至余姚。各处防守兵勇。即时溃散。该逆向城开炮。江西将弁。经该县跪地叩求。始定守城之计。旋被逆夷攻进。各兵奔出。逆复闯入慈溪。爬越入城。焚毁衙署。现仍退回宁波等语。此次逆夷侵犯。统计在船登岸。不过二千余名。我兵数足相当。且有城池炮位。主客劳逸。形势了然。乃既不能冲锋击贼。复不能婴城固守。一见逆夷。辄即纷纷溃散。以致该逆肆意滋扰。如入无人之境。国家安用此偾军之将。失律之兵耶。江西所调官兵。如此临阵仓皇。不战先遁。尤堪痛恨。现据该抚饬司确查。派员密访。著奕经、特依顺、文蔚、迅饬查明首先溃散之兵。即于军前枭首示众。其望风奔窜之将弁。亦即查明据实参奏。请旨正法。毋少姑息。江西将懦兵疲。全不足恃。傥仍留营听调不止不能得力。将来各省劲兵。相率效尤。更属不成事体。著即全数撤回由该收军等通盘筹算应调何处官兵。著即一面奏闻。一面先行咨调。毋误事机。其余姚县知县彭崧年投河遇救一节。仍著刘韵珂确查具奏。现在贼船已回宁波。其余姚、慈溪等处。若复添兵防守。直同儿戏。且恐他处兵力转单。毫无裨益。著奕经等出示晓谕该处义勇人等认真团练。各保身家。其先经迁徙各户暂缓归来。以绝逆夷之望。被难在逃者由该抚设法妥为安置。毋令转于沟壑。至该逆现有欲犯曹江奉化省垣之语。特依顺现已抵浙。著即会同刘韵珂、相机酌办。现在曹娥江最为扼要。应如何添兵驻守。著即妥速筹商办理。并责成该提督余步云。竭力保守傥敢于屡次退走之后。再有疏虞。惟该提督是问。将此由六百里谕令知之。　　

○乙酉。孝惠章皇后忌辰。遣官祭孝东陵。　　

○谕内阁、据兵部奏、驿站接递紧急奏摺。迟误时刻。请旨饬查等语。江苏扬州府高邮州所属界首驿。至下站安平驿。计程六十里。按五百里计算。应行一时四刻。该部将奕经等奏摺传牌。核对时刻。均有迟逾。现当军务紧要之时。沿途接递文报。岂容片刻耽延。著两江总督、江苏巡抚、即该地方官查明从严参办。以为玩视军务者戒。　　

○又谕、耆英等奏、鼓铸炮位工竣。请旨命名一摺。盛京新铸炮位。其二千五百斤、三千斤、四千斤、五千斤、八千斤者。著命名巩定将军。一千斤、一千五百斤者。著命名振武。　　

○谕军机大臣等、讷尔经额奏、遵旨招募雁户。并于新兵中择素识水性之人。派令雁户教演等语该处习水打雁民人。铳无虚发前经降旨饬令广为招募。兹据奏此项水勇。若一色招募雁户。不能甚多。此时各海口招募新兵。亦有素识水性。均可挑出教演。著该督责成沿海州县。暨该管道府。先尽雁户招募。如不能多得。即择素识水性。年力强壮之人。广为招致。派令雁户教演水中打枪。务臻熟练。俟募有成数。即专派参游以上大员管带。所有船只木筏硝磺柴草一切器具。并著多为豫备。该督务当实力实心。勤加训练一经遣派。人人得力。方为有益。不得滥行充数。以致有名无实。是为至要。将此谕令知之。　　

○又谕耆英奏查明奉天沿海情形。并绘图贴说呈览。朕详加披阅。据称该省大小海口三十九处。岛屿二十二处。惟金州所属海口内。间有老水贴岸之处。复州所属常兴岛以南。滨临大洋。无论大小船只。皆可逼近口岸。其余海口。非水浅滩薄。即礁石沙线大船断难进口。但三板夷船。均可乘潮拢岸等语。奉天海外。岛屿甚多。若处处驻兵安炮。不但不能得力。且亦无此办法著查明户寥寥。不难迁移者。即明白示谕。令其暂腹移地以避其锋。并将岛内淡水。设法下毒。以绝其占据之心。其有岛屿较大。居民不能全移者。除谕令自为团练各保身家外。并酌留淡水一二处。供民汲取。余皆置放毒物使＜?口英＞逆暗受其害较之设兵防堵更为有益。至各属海口虽有礁石沙线曲折旋绕。有路可通者。尚恐三板夷船随潮潜入。均须密加防范。毋稍疏虞。该将军身膺重任。务当实心实力审度机宜。庶几有备无患。将此谕令知之。　　

○盛京将军耆英等奏、查明所属产金产煤处所。并无私穵开采情弊。报闻。　　

○以盛京铸炮工竣。赏协领恒升、乌尔滚珍、花翎。佐领荣琪、蓝翎。协领乌尔滚泰下部优叙。　　

○修直隶温榆河果渠村坝埽等工从总督内尔经额请也。　　

○减免江苏六合县被水洼地一十四顷有奇额赋。　　

○丙戌谕内阁、各直省督抚等遵旨荐举人才。必应深知其贤。始登荐牍。如到任未久。不妨稍缓时日详加察看。本日据吴文镕保举摺内。称为到江未久。未能深悉底蕴。容再察看数月。又称先将洁己爱民。诚心任事者。出具考语呈览。该抚于属员之贤否。尚未深悉底蕴。何以遽行保奏。实属自相矛盾。有见好属员之心。所保各员。著毋庸议。　　

○又谕、双德奏、筹办加添擡枪一摺。密云营伍操防。仅设有擡枪二十杆。今该副都统自行筹添八十杆。请饬工部给领铅药。于操防不为无益。著准其添设。并免造册报销。其另片请将新建擡枪。归入大阵合操。不过取其声音宏大。专为壮观而设。于武备何益。且与添设擡枪本义。甚相刺谬其如何演放。务归有准有用。与鸟枪长枪。互相保护。俾资得力之处。著该副都统另行妥议具奏。寻奏、拟将擡枪兵列十六队。居头层。枭枪兵列十六队。居二层。挑长矛单刀兵八十名。列十六队。居三层。擡枪鸟枪。挨次演放。连环进步。刀矛手乘间齐出。合对披击得旨。擡枪打连环。若遇对敌之际。焉能枪枪下子。仍归无用。汝祇知崇尚虚文。营中恶习。渐染已深朕不能训饬。汝亦断不能会悟也。　　

○谕军机大臣等、王鼎等奏、两坝赶紧进埽引河并力抢挑。并续得丈尺。挑成分数一摺。据称自交冬至后。大河业已灙凌。经王鼎等督饬文武员弁。设法趱办。截至十一月二十九日西坝续得三十六丈五尺。东坝续得三十九丈二尺。两坝连前共做成一百六十六丈七尺。上下边埽各夹土坝。亦随正坝一律跟进。挑水坝连前做成一百四十丈。合计全工业已过半。所购秸垛麻斤。均已全行运到。正杂料物。足敷支用。各分引河沟工。牵计已有九分工程。若得天气常晴腊月十五以后。即可相机合龙。览奏深慰廑念。此次兴办大工。正值严寒之际。王鼎等亲驻坝头。昼夜催趱。不辞劳瘁。现已将次竣事。实属奋勉可嘉。另摺所请续拨帑银三十万两。已交记部速议具奏矣。王鼎等仍当严督工同。益加勤奋。务使两坝克期并进。毋稍停留。俾工程指日告成。是为至要。将此各谕令知之。　　

○荆州右翼副都统穆精阿。因病休致。以打牲索伦总管德龄阿。为荆州右翼副都统。　　

○展缓江西南昌、新建、德化、鄱阳、余干、建昌、瑞昌、湖口、彭泽、清江、新淦、万年、都昌、德安、新喻、峡江、庐陵、泰和、吉水、进贤、丰城、星子、二十二县及九江府同知所属被水歉区带徵额赋。　　

○丁亥。大高殿设坛祈雪。上亲诣行礼。　　

○谕军机大臣等、奕经等奏、溃散将弁俟查明再行惩办一摺。据奏段永福已赴曹娥江。俟到防后一切略为熟悉。再将余步云遵旨查办。收集散兵。现在分拨防守。拟俟各路防堵事竣。再行分别惩办等语。著即照议办理。切勿失之姑息。其余姚失守之将备兵丁。朕有旨谕令确查惩办。现据奏称、移咨特依顺。刘韵珂。就近查办著俟查明后。遵照前旨严行惩创所有饰词捏病之余姚县知县彭崧年。即与防守余姚带兵各员一并摘去顶带。仍令该县赴省候质。俟查明实在情形。分别惩究。其慈溪县土匪导引逆夷下船登岸。拆毁衙署。现虽退出。仍恐复来滋扰。已函致特依顺。择要屯扎。藉资应援等语。亦著照议妥办。段永福现已到防。曹娥江关系紧要。该镇人虽勇敢。亦须带有劲兵。方可有备无患。著奕经等酌拨得力弁兵。交该镇管带。以资防守。另单奏汉奸梁仁管理宁波事件。夷目罗布坦。最为狡诈。汉奸李姓用事。著俟大兵进剿时。设法捦获。毋任漏网其别国聘来大力军二百余人。系由何国聘来。何以称为大力亦著确探奏闻。又据称夷性多疑贪利各城头目。心不一心令不一令。正宜乘此用计。兵法攻瑕。不可错过。又另摺奏、火龙经已见过。军中现有此书。已在营中制造各项火器。并由牛鉴购买毒草制药拨解备用等语。览奏已悉此外有可制胜之器不妨多为制备。该将军等到浙后务宜谋勇兼施。毋负委任。朕拭目以待捷音之至也。将此由六百里谕令知之。　　

○又谕、奕山等奏、查覆筹备情形一摺。据奏逆夷遣人回国。添调兵船。欲于来春分扰台湾。并赴天津。广东塞河铸炮。修台造船。均须旷日持久。且有逆夷拦阻。水陆壮勇三万余名。仅能分据把守。未能出洋攻剿。志切同分者不过绅衿数十人此外非利不动等语。香港现有夷船十四只三板数十只。汉奸海盗万余人。不时窥伺该将军等惟知填塞省河。此外另无良策。现在逆夷制造火滚。欲沉水击打石桩。可见沈石填河。亦不能阻其内犯。且填河铸炮团练乡勇各节。皆地方官应办之事。又何待将军参赞为耶。摺内又称守为上策攻战次之。是攻战既无把握。万一逆船复来侵犯。未知作何抵御。傥战既不敢。守又不敢。经年累月虚糜帑项。该将军等自问当得何罪。至所称不走私。不接济。逆夷自可气沮。粤中汉奸甚夥。现用何计可以断绝。恐又系徒托空言。藉此延宕。再修复炮台。究竟何时可以工竣。至前奏每月军需几及三十余万。该将军等拥兵坐视。但幸贼之不来。不求事之有济。株守省城。何时方可蒇事。著奕山、齐慎、祁＜?土贡＞、各抒所见。不必会商。分摺密奏。傥仍以浮词搪塞。亦断难逃朕之洞鉴也。将此由五百里谕令知之。　　

○又谕、前据达洪阿等奏、逆夷滋扰台郡。官兵击沉船只。夺获器械。捦斩夷匪多名。当有旨谕令该总兵等严饬在事文武添派兵勇。严密防范并谕令王得禄移驻台湾。协同剿办。嗣因日久未据续报。复谕令怡良等确探驰奏。迄今又将帀月。朕心实深廑念。台湾为闽海要区。向系该逆垂涎之地此次驶入逆船。复经该总兵等歼剿。难保无匪船闯入。冀图报复。现据奕山等奏、逆夷有遣人回国添调兵船。于明春滋扰台湾之语。该总兵等接奉前旨后。于一切堵剿机宜。自已先事豫筹妥协。现在情形若何。有无续来滋扰。万一该逆大队复来。该处驻守弁兵。及招募义勇。是否足资抵御。其如何定谋决策。层层布置可操必胜之权。著达洪阿等会同王得禄悉心定议。一并会衔俱奏。并著怡良等密速确探现在情形。据实奏闻。毋再迟延。将此由六百里谕知怡良等、并传谕姚莹知之。　　

○又谕、浙江已革辛巳科举人徐廷策、因案发配陕西。闻现在汉中府。著伯葰、黄爵滋、于山西查办事竣后。驰赴陕西。将徐廷策提到。亲加验讯。令其默写三代履历。并中式是何题目。考官及房官系属何人。文诗能否记忆。当面默写数语。并因何事犯案。何时发到陕西。一一责令据实供吐。随时具奏。毋许走漏消息。致有不实不尽。将此谕令知之。　　

○命土默特扎萨克贝子德勒克色楞、固伦额驸德木楚克扎布、在紫禁城内骑马。　　

○科尔沁达尔汉亲王索特纳木彭苏克等二人。喀尔喀车臣汗阿尔塔什达等四人。巴林扎萨克郡王那木济勒旺楚克等二人。喀喇沁扎萨克都楞郡王色柏克多尔济等二人。敖汉郡王干咱巴拉。阿巴噶郡王萨尔济勒多尔济。于养心门内瞻觐。　　

○戊子。谕内阁、前因颜伯焘、陈奏厦门失守情形。恐有不实不尽。面谕端华驰往密查。兹据该侍郎覆奏、大致均属相符。即新兵水勇数目多寡。亦不甚悬殊。惟以总督大员。驻劄厦门。专办防堵事宜。已阅半年之久。乃一经逆夷突至。厦门登时失守。辄即退保同安泉郡。庸懦无能。罪无可逭。嗣因厦门业已收回。从宽免其治罪。降为三品顶带。革职留任。原期愧奋图功。藉资补救。近阅历次奏报。无非虚词搪塞。全无实际。其现应如何设法攻剿之处。概未筹及。种种荒谬。实属孤恩溺职。颜伯焘著即行革任。　　

○又谕、布勒亨奏、酌筹旗营添造鸟枪一摺。江宁驻防旗营。准其添造鸟枪二百杆。此项工料银两。系由该营公捐。著免其造册报销。其每年应操火药铅斤。仍著归江宁藩司。估令城守副将。一体添造。解赴旗营。俾资操防。所需鸟枪兵丁二百名。现由小甲闲散内拣选。遇有正额马甲缺出。即著在此二百名内挑补。毋庸议给粮饷。　　

○谕军机大臣等、牛鉴奏、防护漕船。及江海情形一摺。据奏夷匪不离大船。汉奸不离夷匪。该逆性多孤疑。断不敢冒险入江。阻我漕道。且江海水势沙线各别。船只制度器具各异。下游堵御既严。瓜州防护亦密。明年漕运可以无虞等语。览奏深慰廑念。仍著小心防范。毋以地利可恃。防守已严。稍存大意。所奏明春潮汛未旺以前。一律趱进瓜洲口。届期专委道府大员。会营弹压护送。即著照议妥为办理。惟思汉奸人数众多。行踪诡秘。粮船水手。虽有册籍可稽。惟沿途雇觅。难保无匪徒溷迹其中。且每年重运抵通。其附载北上者。甚不乏人。姓名籍贯。稽查难周。现当海防吃紧之时。一切宜加谨慎。应如何妥为防范。密为稽查。俾汉奸无从溷入。仍处以镇静。不致张皇惊扰。著牛鉴会同朱树、程矞采、悉心筹画。妥议具奏。将此谕令知之。　　

○以山西巡抚杨国桢、为闽浙总督。山西布政使乔用迁、署巡抚。　　

○旌表守正捐躯云南太和县民妇杨富民女汶姑。　　

○己丑。上诣皇太后宫问安。　　

○都察院左副都御史帅承瀚、因病解任。以宗人府府丞何汝霖、为都察院左副都御史。　　

○以云南布政使梁萼涵、为山西巡抚。直隶按察使岳镇南、为云南布政使。直隶大顺广道李僡、为按察使。　　

○以江苏按察使李星沅、为江西布政使。广东惠潮嘉道崇恩、为江苏按察使。
  </div>
  <div class="pagination">
   <a href="清实录道光朝实录_page653.html">
    上一页
   </a>
   <span>
    ...
   </span>
   <a href="清实录道光朝实录_page649.html">
    649
   </a>
   <a href="清实录道光朝实录_page650.html">
    650
   </a>
   <a href="清实录道光朝实录_page651.html">
    651
   </a>
   <a href="清实录道光朝实录_page652.html">
    652
   </a>
   <a href="清实录道光朝实录_page653.html">
    653
   </a>
   <span class="current-page">
    654
   </span>
   <a href="清实录道光朝实录_page655.html">
    655
   </a>
   <a href="清实录道光朝实录_page656.html">
    656
   </a>
   <a href="清实录道光朝实录_page657.html">
    657
   </a>
   <a href="清实录道光朝实录_page658.html">
    658
   </a>
   <a href="清实录道光朝实录_page659.html">
    659
   </a>
   <span>
    ...
   </span>
   <a href="清实录道光朝实录_page655.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
