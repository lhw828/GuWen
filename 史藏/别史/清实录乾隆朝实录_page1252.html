<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1252 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1252 页/共 1860 页</h1>
    <div class="content">○以内阁学士德风、为盛京户部侍郎　　

○甲午。秋分。夕月于西郊。遣理郡王弘＜?日为＞行礼　　

○步军统领衙门奏、贼犯孟九拏获。请发遣烟瘴地方。得旨、孟九节年随营肆窃。赃物累累。其情罪甚为可恶。若仅照积匪猾贼。拟以发遣。仍必逃回扰害地方。即并赃照窃盗满贯科罪。亦所应得。孟九、著交刑部另行定拟具奏　　

○乙未。太宗文皇帝忌辰。遣官祭昭陵　　

○谕军机大臣等、看来小金川贼人。屡经官兵歼戮。所存自不能多。即金川贼人代其守拒。不过每处留数人相助。是收复小金川之事。尚属易办。今西安驻防兵二千。计可先到军营。荆州兵亦当继至。其云南、湖广、陕、甘、等省之兵。亦应接踵而至。阿桂于兵丁到时。计敷分拨。以为收复小金川之用。即当定期进兵。迅速克复。不必俟京兵到彼。致稽时日。至进剿金川之事。就现在地图而计。似由三杂谷一路进兵较胜。即或贼人亦据险抗拒。谅与当噶尔拉、昔岭等处相仿。而进兵后路。则较为放心。何不酌用此路。又正地一路。应由革布什咱进兵。今章谷一带。派兵严防。其后路亦为安妥。与金川尚隔大河。不逼近噶拉依、勒乌围、两处。贼人守御。必不甚严。或可乘其不备。攻得碉卡。再渡河剿贼。似亦出奇之一法。但不知此一路、路径险易。及碉寨多寡若何。阿桂应已详询得实。著再谕阿桂、确按地形。迅速熟筹。妥酌密奏。又收复小金川之后。其地亦系进攻金川后路。但昔岭、及当噶尔拉。俱系仰攻。不能得力。只可派兵牵缀贼势。至进兵之路既添。或续调之兵。尚不敷用。阿桂不妨奏请添派若干。勿致临时再请。徒多延缓也　　

○调山东登州镇总兵林云、为浙江处州镇总兵。以江南太湖营副将夏攀龙、为登州镇总兵　　

○丙申。遣官祭关帝庙　　

○直隶总督周元理奏、万全县属张家口上堡圈城。修筑东北两面石坝。被水冲圮处、一百六十余丈。外添筑护坝石坦坡、四百十一丈二尺。所用银两。请于库项内支销。其坦坡下有平砌条石。遵旨筑为顺势。斜坦而下。从之　　

○河南巡抚何煟奏、京兵于七月初七日、按起行走。将次抵境。臣于十一日、自省起程。至安阳一带。随路查看各台站事务。并就近访察。如有不肖官吏家丁、及差保人等。籍端派累需索。并短价抑勒情弊。立即严参请旨治罪。不敢少有姑容。得旨、知道了。仍应时刻留心查察　　

○丁酉。太祖高皇帝忌辰。遣官祭福陵　　

○又谕、据索诺木策凌奏、发遣乌噜木齐之云南千总苏起文、前已满三年具奏。奉旨再留二年。今复期满请旨等语。遣发新疆人犯。其情罪较军流为重。军流各犯。既到配所。遇遇赦不准放还。今以军流不足蔽辜之犯。改发新疆。期满后仍得奏请回籍。是名为从重。转视军流减轻。原定之例。殊未平允。此案苏起文、既经效力五年。核其罪、尚非不可宽宥。著准其回籍。嗣后发往新疆效力人犯。如其本罪不至军流。到戍后、尚知奋勉自效者。仍著该管大臣、酌量奏闻请旨。若其情罪较重。由军流加等改遣者。即不当复令回籍。著交刑部、另行详悉定例具奏　　

○谕军机大臣等、前因古州镇总兵缺出。令窦瑸调补。仍兼署贵州提督印务。古州为苗疆要缺。一切控驭抚绥。必须大员妥为经理。是以前此拜凌阿兼署时。即令其带印驻古州办事。至现在川省军营。常有添调黔兵之事。亦不可不豫为筹备。提督一切。亦关紧要。著传谕窦瑸、接奉前旨之后。不必再来行在请训。即速驰驿赴古州新任。并谕徐绩知之　　

○又谕、据彰宝奏、准两广总督李侍尧、咨解藉差赴安南国越界徵索之何万珠、龙云、马德安、卢有财、并该国续解之蔡辛瑞等、接收审究等因一摺。何万珠、蔡辛瑞、以内地民人。窜居夷境。复敢勾引奸民龙云等。假捏云南按察司缉牌。在夷地需索滋扰。实为不法匪徒。该督等自应严行审究。从重定拟。至摺内称建水县差役刘顺、帮同猛赖头目刀正温、将交阯差人灿武、押回内地讯明。即将灿武释回。并将刘顺责处。又称刀正温、因其掌寨刀宁、被交阯拏去。寨民不安。恳求建水县、出示索回。该县姜毓渭、并未禀报。即发给告示等语。委员等查审此案。未免存回护之意。刀宁是否内地之人。抑系交阯夷目。无难立辨。乃该县闻知其事。并不禀报上司查办。辄擅自出差探听。致该役刘顺、在彼滋事。复据刀正温一面之词。又未禀报。率给告示。索放刀宁。尤属轻举妄动。是该县与差役、各有应得之罪。自应据实审明。分别惩治。并当严饬委员确审。不得丝毫瞻徇同官。该督亦不可略存袒庇属吏之见。务使情法允当。不稍姑息。其假造臬司牌文一案。并须彻底根究。尽法处治。方足以服外夷之心。至安南国王来文。措词不合体制之处。亦应正词申饬。俾其诚服而知儆。仍将此案、即行审拟具奏。将此传谕知之。寻奏、何万珠、蔡辛瑞、刘顺等、均系潜出外境。盘踞多年。藉端索扰。已审明从重定拟。分别斩决监候。擅差给示之建水县知县姜毓渭、应请革职。发往伊犁效力赎罪。该管知府王引楷、应交部严加议处。至力宁世居猛赖。与普洱九龙江。相隔遥远。不通往来。各有土籍支派。并非刀维宁一族。安南国王措词牵混之处。已酌拟檄稿申饬。下法司议行　　

○戊戌。上奉皇太后幸卷阿胜境、侍早晚膳。至辛丑皆如之。　　

○赐扈从王公大臣蒙古王公台吉及土尔扈特贝子台吉等宴。至辛丑皆如之　　

○谕曰、明亮著授为定边右副将军。即著富德为参赞大臣。在南路一同带兵进剿　　

○署河东河道总督姚立德奏、本年豫东黄河。伏秋汛水。叠次涨发。出槽漫滩。由洼处直至堤根。虽险工保护平稳。而河水消落之后。滩面外高内洼。堤根积水。不能仍归大河。浸灌日久。堤身易于损伤。而滩地未能栽种。亦属可惜。已严饬各道厅、乘此河水日涸之时。将积水挑沟导引。设法疏消。并委员估定宽厚土坝。俟积水乾涸。立即调拨兵夫。将土坝分段趱筑。于明年桃汛以前。一律完工。如过伏秋大汛。坝工坚固。漫水不至堤根。即将承办之员。奏请议叙。无效、亦即严参。得旨、甚是之举。实力为之　　

○己亥。万寿节。遣官祭太庙后殿　　

○遣官祭福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵　　

○遣官祭显佑宫、东岳庙、城隍庙。上诣皇太后行宫行礼　　

○御澹泊敬诚殿。扈从王公大臣官员、蒙古王公台吉、及土尔扈特贝子台吉等、行庆贺礼　　

○谕、据刘秉恬参奏、游击王万春、于瓦寺土兵阿弄、在山神沟抢夺民人赵小四物件。并用刀砍伤一案。该游击不将赃犯照例移送文员。将阿弄任性责挞。以致活口无存。俾该土司得以藉词狡饰。又不立时禀报。希图朦混。咎实难辞。请旨将王万春严加议处等语。王万春、著交部严加议处。　　

○谕军机大臣等、据阿桂奏、此时自当先办小金川。以路顶宗、沃克什、明郭宗为正路等语。与朕所见适合。此路既关紧要。自当令阿桂在彼统兵进剿。而以色布腾巴勒珠尔为参赞。至南路副将军。必得妥协之人。方于军务有益。明亮在南路军营二年。与将士等浃洽。地势番情。亦皆谙习。自应令明亮为副将军。富德为参赞。一面进剿。至所称右山之兜乌。左山之策布丹。稍远之本布尔桑冈。再远之别斯满、大板昭。皆可进兵等语。此等皆系西路军营之地。于其中酌分数路并进。自不可少。前因别斯满一路。就图而论。可通美卧沟、底木达等处。似为尤要。曾谕令丰昇额在彼统兵。而令海兰察为参赞。丰昇额现驻宜喜。以便将来进剿金川。自不必复行调动。当于色布腾巴勒珠尔、海兰察、二人内。酌择一人。在彼带兵。著阿桂悉心妥酌具奏。至所称南路官兵一万二千余。若再加四千。可敷夹击之用。而西路官兵。当此溃散之后。即加新兵四千。尚恐不能得济等语。是阿桂犹以兵数为不足。但彼止就陕甘滇楚之八千兵而计。其新到续调之黔兵一千。又先到营之黔兵二千。尚未算入。又西安荆州驻防兵三千。亦可陆续到营。又成都自愿随征之驻防兵五百。应已早往。通计共一万四千五百名。除酌拨赴军营应用外。尚可存兵一万三千余名。就西南两路兵数多寡。核计分拨。似现在收复小金川。已足敷用。原可不必俟京兵到齐再办。仍著阿桂实力妥筹。即行奏闻　　

○吏部奏请、大学士于敏中应授何殿阁。及兼衔。得旨、于敏中、授为文华殿大学士。兼户部尚书　　

○前任四川总督刘秉恬奏、臣奉旨摘去翎顶。实深感畏。缘臣识见不到。智虑未周。不能先事豫筹。致滋贻误。臣惟有矢此血诚。勉图报称。得旨、览。看汝如何效力赎罪耳。又批、董天弼之事。安得谓之智虑不到。此一节百喙莫辞。尚得巧辩乎　　

○庚子。定西将军尚书阿桂奏、据官达色禀报、大板昭一带。陆续脱出官兵五百余。大半均无器械。已令其将各兵送至桃关。俟办给军装器械。再赴西路。仍令各归本队。并查明此项兵。有无伤病不宜留营。或系在大板昭一带防守被遮。或即在木果木等处溃散。致拘贼境。是否在海兰察所查未出三千余名之内。均须核办。谕军机大臣等、此等兵丁从贼境脱出。大率胆怯心惊。不堪复用。且其中必从木果木等处军营溃散者多。著交阿桂逐一确查。如其中有在木果木倡逃者。查讯得实。即应正法。若系溃散之众。亦当照前旨、分省发遣。即或实系伤病。并非打仗者可比。不得复援随征优恤之例。自当发回本籍。革退名粮。不必官为资送。并不当令其子弟等补缺。阿桂务须确实严查。分别妥办　　

○定边右副将军尚书公丰昇额、参赞大臣副都统舒常奏、宜喜日旁二处。地势不同。宜喜山高风大。现已下雪。日旁山不甚高。粮站即在山坡。若于山梁设立大营。亦足保护粮站。臣等拟于宜喜山梁。建造碉楼。俟筑成后。即交绰斯甲布看守。至宜喜后路头站泥峙冈。地居山顶。山根即系觉木交。所贮粮石火药铅铜等物甚多。若遽行移驻日旁。一切器物。难以运送。拟将此二处之兵。仍行暂留。并增兵驻守。俟器物运完后。再行移驻。谕军机大臣等、丰昇额此奏非是。前因伊等接奉从前令其移驻大板昭、及往援阿桂之旨。酌量现在情形。仍驻宜喜不动。方以其能审度事机。并不拘泥遵旨。深为嘉慰。并望其相机攻剿。以牵贼势。若竟能得手。亦省将来进剿之力。今即不能进攻。何至转行移彻。徒示弱于贼人。实为非计。且向闻番地冬间不甚有雪。必至正月以后。雨雪始多。直至夏深始止。今甫交秋令。乃以已经下雪为词。欲移日旁就暖。是何时方可进攻乎。况丰昇额今年三月以前。即在宜喜攻剿。彼时正当多雪。并未彻兵他往。何以此时略一见霰。即思移营避去。而以山上新筑之碉。令绰斯甲布看守乎。至觉木交粮台。兵糈军火。储备甚多。将来分路进剿。极为得济。此时何可轻事更张。设或阿桂所定各路。仍需觉木交贮粮。则又将运回。仆仆往来。徒糜脚价。亦属失算。丰昇额身为副将军。舒常为参赞。乃一路军营所系。似此胸无成见。军务何所禀承。著传谕丰昇额、舒常、将因何如此举动缘由。据实覆奏。并传谕阿桂知之　　

○军机大臣等议覆、陕甘总督勒尔谨奏称、满兵移驻凉州庄浪。凉州所设协领二。分为左右翼。每员各管四旗。一旗一佐领。现有佐领六。其协领二。各兼一佐领缺。庄浪两旗一佐领。现有佐领四。无庸分左右翼。每佐领下佐领、防御、骁骑校各一。兵一百二十五。其应添营房。请将多余衙署兵房酌拨。凉州协领二员关防。应交礼部铸造。官兵俸饷等项。照例办理。凉庄应设炮位。于凉州镇照数拨给。从之　　

○又议覆、署云贵总督彰宝奏称、九龙江改设专营。请拨景蒙、元江、两营额内官兵移驻。添设都司一。中军守备一。左右两哨千总各一。把总各二。外委千总各一。外委把总各二。共设兵五百。衙署营房。准其建造。至车里宣慰土司。业经裁汰。其土练改为屯兵。酌拨庄田耕种。以资口粮。添设寨头五。百户五。稽查约束。该都司与中军守备。每季亲往巡察。千把等弁。俱令按月分巡。新设都司。并应铸给关防。谨拟营名。恭候钦定。得旨、依议。著用普安营　　

○署云贵总督彰宝奏、桂家头人叭立斋等、率眷属户口投诚。奉旨于缅地隔远之处。妥为安插。臣已饬属查得楚雄府城。有裁汰楚姚协营员衙署五所。共房一百十三间。堪以全数拨给夷民居住。其应支口粮。有景东厅置买土司圈庄田、一百二十三顷二十一亩。每年租息银一千五百九十二两。堪充养赡。并酌赏给衣履银。大口二两。小口减半。俾资御寒。得旨、好。如所议行　　

○辛丑。谕曰、裴宗锡覆奏、查办军屯一案。据称粮道林文德禀、请将上下江无为等州十七州县。向不归运之裁卫屯田。一概加徵津费。该抚以加徵津贴。事属创始。必须确查实在情形筹酌。尚无定议等语。所办非是。而加徵之名。更属不能深体朕意。前经嘉谟陈奏、屯田原以赡丁。若听其私相售卖。丁力必致日疲。是以令各该督抚查办。原指近年出运屯田之典卖在民者而言。即须彻底清查。亦祇可从乾隆年间查起。办理尚易为力。其在雍正年者。已属年远难稽。若国初早经裁并州县。田地久按民赋起科。更难悉行追溯。即其中有较民赋轻者。尚得云借屯田为影射。若已与民赋相等、及加重者。小民又何所利而为之。此理之显而易见者。裴宗锡何见不及此耶。至于实系屯田有据。则系逃军入民之类。应酌为津贴。仍属以屯济运。自相资助。亦不宜称官为加徵。朕惠爱百姓。普蠲恩免。不下数千百万。惟期家给人足。乐利永臻。何独因清厘屯粮一节。欲举百余年相沿之民产。一旦忽议加赋。朕岂肯为之。即谓疲丁宜恤。又岂可因恤丁而转以累民乎。况旗丁如果疲乏。亦必以渐而致。从前杨锡绂为总漕最久。颇能体恤运丁。何未闻其议及于此。岂丁力独疲于近日乎。其间或实系屯产转售他人。而豪猾者贪图轻赋、以逞其侵隐。此等官为之经理。实所宜然。若因此而追究远年之民产。且定以官为加徵之名。则断乎不可。此事著交高晋妥协查办。迅速完结。毋致稽延时日。其江苏省、并著一体照此旨办理　　

○吏部议准、浙江巡抚三宝奏称、杭州府属海宁县。系海疆要地。赋重差繁。兼有塘工修筑。应升为州。其事简之湖州府属安吉州。应降为县。并各改铸印信。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百四十


大清高宗法天隆运至诚先觉体元立极敷文奋武孝慈神圣纯皇帝实录卷之九百四十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十八年。癸巳。八月。壬寅。月食　　

○上诣皇太后行宫问安　　

○御制避署山庄纪恩堂记、文曰、圆明园之纪恩堂。纪受恩之自。避署山庄之纪恩堂。纪受恩之迹。名同而实异。文异而事同。一而二。二而一者也。盖皇祖养育予于宫中之旨。原降于圆明园之纪恩堂。兹不复赘。然其时实仍居皇考藩邸中。及从皇祖来避暑山庄。乃赐居斯堂之侧堂。即三十六景中所谓万壑松风者。夙兴夜寐。日觐天颜。绨几繙书。或示章句。玉筵传膳。每赐芳饴。批阅章奏。屏息侍傍。引见官吏。承颜立侧。或命步射以示众臣。持满连中。皇祖必为之色动。至于钓鱼而得。则令持去以给皇考。若隔旬余半月。则遣往狮子园以谒圣母。而其年秋、随皇祖幸木兰。又有宜纪者。入木兰初围场、曰永安莽喀围。中有一熊。皇祖御火枪中之。熊伏不动。久之。皇祖谓其已毙。命御前侍卫、引予去射之。意欲使予于初围得获熊之名也。其时予甫欲上马。而熊突起奔前。皇祖御虎枪殪之。事毕、入武帐。皇祖顾温惠皇贵太妃指予曰。伊命贵重。乃以射熊事告之曰。使伊至熊所。而熊起马惊。成何事体。又一日。虞者告有虎。皇祖命二十一叔父后封慎郡王者往。予跽奏愿去。皇祖曰。汝不可去。俟朕往之日。携汝去耳。似此深恩。彼时不知。至于今。每一念及。即欲堕泪。夫五十余年之事。历历如昨。而予六旬有三。亦视曾孙矣。不有以纪之。子若孙其何由知之。此予所以追忆而涉笔也。子若孙。其尚念我皇祖何以眷顾我之深。及我之乾乾矻矻。何以不敢负皇祖之恩。将亿万斯年。永丕基而承天眷。胥在是矣。讵惟一堂之记云乎哉　　

○自避暑山庄启銮幸木兰　　

○吏部议覆、户部奏称、经徵正杂钱粮。如系奉旨分年带徵之案。应将原参降职降级之员。带罪徵收。减等完结。仍以钦奉恩旨之日。另行起限催徵。如限内完解。不足所分之数。将经催各官。照例分别参处。应如所请。从之　　

○四川总督富勒浑奏、此次添调满汉官兵。为数甚多。翁古尔垄、绰斯甲布两路。将来添兵有限。惟西路须厚集兵力。臣已将三路军需先期豫备。而粮运尤关紧要。西路之米。截至七月底止。已计有一万二千余石。但现值大兵过境。需夫较多。各站滚运之米。难免停滞。商民长运之米。亦多寡不齐。已委知府李永祺、运米一万石。由木坪运至达木巴宗。知县牛兆鼎、王宓、运米一万石。由桃关运至日隆。俟大兵到齐。再催商米滚运。源源接济。至军火器械。现亦严催督办。迅速解营。得旨嘉奖　　

○以盛京户部侍郎德风、兼管顺天府府尹　　

○是日、驻跸中关行宫　　

○癸卯。谕军机大臣等、昨据丰昇额等奏、欲将宜喜之兵。彻至日旁。所见甚谬。业经屡次传谕。今据丰昇额等奉到朕旨。已自知前此识见之谬。至所称此处兵丁。约计五千名。实不敷分办等语。是丰昇额等之意。惟冀添兵。不知宜喜一路。果系进攻要地。自不得不用多兵。若仅为牵缀贼势。分防弹压而设。则在营之兵。已属有余。况前谕将拨交官达色之千余兵。仍彻回宜喜备用。现又经阿桂行知川督。酌将西安驻防、及云南绿营兵内先到者。各拨一千赴宜喜。统计又添兵三千余名。更为不少。丰昇额等、惟当实力妥办。即使无可进之机。亦应严密固守。勿再游移轻率。示弱于贼。至会剿金川。应分几路进攻。丰昇额等、惟静听阿桂调度而行　　

○又谕、据富勒浑奏、准阿桂咨覆、将到省之西安满兵一千。即从成都赴绰斯甲布军营。听候丰昇额调用。所办甚好。前因丰昇额军营。急需添兵接济。是以谕将黔兵一千。派赴宜喜。今此项黔兵已抵日隆。自无令其仆仆转回之理。阿桂酌令西安满兵。即由成都前赴宜喜。自属便捷。又富勒浑因前此令滇兵二千即赴宜喜之旨。仍飞饬将领概赴丰昇额军营。不知前谕系三路进攻时所筹。今以收复小金川为先务。则西路正当添兵进剿。而宜喜不过照常驻守。无庸复藉多兵。情形迥不相同。岂宜复执前说。阿桂令将新到滇兵酌拨一千赴宜喜之处。方为斟酌合宜。并著传谕文绶、于此两项兵到成都时。悉照阿桂所派。即令前往。其续到之滇兵一千。西安驻防兵一千。抵省亦即饬赴西路。至陕甘、湖广、并荆州满兵、共七千。应分拨何路之处。著阿桂妥速酌派。行知文绶遵办　　

○吏部奏、河南归德府通判岱青阿、升贵州平远州知州。以亲老请改补近地。得旨、亲老改补近省。本属汉员相沿之例。在汉员各居本籍。若一告亲老。即扣除其缺。并不令改补近省。转无以遂其禄养之私。故定例先期豫为呈明。将来坐补原缺。既防规避。亦体人情。行之原属无碍。若八旗人员。与汉员本不相同。即不为外任。在部在旗。均得当差报效。岂可因惮于远涉。仍听其在外希荣恋栈乎。况我满洲旧习。惟知体国奏公。遇有差遣。从不敢畏难避远。今若效尤汉人事例。则尊君亲上之谊。久必渐忘。于风俗人心。甚有关系。吏部照汉员一体定例之处。殊未允协。嗣后八旗升迁官员。如实系亲老不能远离者。得缺后、许其呈报该部。声明缘由。带领引见。候朕临时酌量。或以旗员。或以部缺改用。自无不可。俟该员养亲事毕。仍照伊原得之缺坐补。其豫为地步巧行规避之例。永著停止。庶不致蹈袭虚名。有乖旧俗。著为令。所奏之岱青阿。即照此例行　　

○以山东沂州营副将万朝兴、为直隶正定镇总兵　　

○是日、驻跸波罗河屯行宫　　
</div>
    <div class="pagination">
<a href="清实录乾隆朝实录_page1251.html">上一页</a><span>...</span><a href="清实录乾隆朝实录_page1247.html">1247</a><a href="清实录乾隆朝实录_page1248.html">1248</a><a href="清实录乾隆朝实录_page1249.html">1249</a><a href="清实录乾隆朝实录_page1250.html">1250</a><a href="清实录乾隆朝实录_page1251.html">1251</a><span class="current-page">1252</span><a href="清实录乾隆朝实录_page1253.html">1253</a><a href="清实录乾隆朝实录_page1254.html">1254</a><a href="清实录乾隆朝实录_page1255.html">1255</a><a href="清实录乾隆朝实录_page1256.html">1256</a><a href="清实录乾隆朝实录_page1257.html">1257</a><span>...</span><a href="清实录乾隆朝实录_page1253.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
