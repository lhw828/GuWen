<!DOCTYPE html>
<html>
 <head>
  <meta charset="utf-8"/>
  <title>
   建康实录 - 第 5 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建康实录 - 第 5 页/共 9 页
  </h1>
  <div class="content">
   太祖文皇帝讳义隆小字车儿武帝第三子也晋义熈三年生于京口十一年封彭城县公永初元年封宜都郡王镇西将军荆州刺史加都督时年十四长七尺五寸博渉经史善书是嵗来朝防武帝当聴讼乃遣上讯狱囚辩断称防武帝甚恱景平初有黒龙见西方上防五色云随之二年江陵城上有紫云望气者以为帝王之符当在西方其年少帝废百官议所立徐羡之傅亮等以祯符所集备法驾奉迎入承皇统立行台于江陵尚书令傅亮奉表进玺绂州府佐吏并称臣请题榜诸门一依宫省上皆不许敎州府国纲纪宥所统内见刑是时司空徐羡之等新有弑害及銮驾西迎人懐疑惧唯长史王昙首司马王华南蛮校尉到彦之共明朝臣并无异志因曰诸公受遗不容背贰且劳臣旧将内外充满今兵力足以制物夫何所疑甲戌乃发江陵命王华知州府留后事令刘彦之监襄阳车驾在道有黒龙负上所乘之舟左右失色上谓王昙首曰此乃夏禹所以受天命我何徳以堪之及至都羣臣迎拜于新亭先谒初宁陵次入中堂百官奉玺绂冲让未受劝请数四乃从之景平二年秋八月丁酉皇帝即位于太极殿诏曰朕闵凶在疚遭家不造崇基景业将坠于地永乐太后深鉴安危股肱忠臣协谋同力用集大命于予一人兢兢忧惧罔识攸处思与万国享兹惟新其大赦天下改元为元嘉
　　元嘉元年文武各进位二等逋租宿调一切放免戊戌追复庐陵王国庚子诏抚军将军领防南蛮校尉武陵公谢晦为荆州刺史京师精田多割赐之将行色自矜过辞叔父澹澹问以年晦曰三十有五澹曰昔荀中郎二十七为北府都督卿方之老矣晦有慙色癸亥以徐羡之为侍中司徒南平公王宏司空建安公檀道济征北将军武陵公傅亮散骑常侍左光禄大夫开府仪同三司始兴公食邑各四千戸甲辰封皇第五弟义恭为江夏王第六弟义宣为竟陵王第七弟义季为衡阳王各食邑五千户丙午徐羡之逊位不许九月辛酉给彭城王义康谢晦檀道济鼓吹各一部丙寅追尊所生胡婕妤曰章皇太后陵曰熙宁丙子立皇后袁氏冬十一月己丑以王华为侍中壬戌追赠后父袁湛为侍中左光禄大夫开府仪同三司是嵗大旱置竹林寺【案原注寺记元嘉元年外国僧毗舍阇造又置下定林寺东去县城一十五里僧监造在蒋山陵里也】
　　二年春正月丁酉朔范泰上疏曰元正改律品物惟始顷旱魃为虐元阳愆度通川燥流异井同竭老弱不堪逺汲贫寡疲于负水租输既重赋税无降臣年过七十寻春秋之意察洪范之言王泽不流于四方伏愿推忠恕之仁矜不逮之狱游心民瘼措意幽冥如此则苞桑可系危几无兆而灾害自消也故夏禹引百姓之罪殷汤甘万方之过天髙聴卑吉凶在人循末俗者难为风改正音者易为雅书奏乃弃官如东阳丙寅徐羡之傅亮上疏归政言自大礼告终鑚燧三改大明伫耀逺近倾属帝不许书三上帝又辞羡亮重请曰伏愿以宗庙为重百姓为心大业以嗣先轨隆圣慈以増徽烈愚瞽所献情尽于斯帝乃许之于是徐羡之避位归第侍中程道惠等劝奉诏摄职羡之旧与高祖深相结无他学术而局力坚正沉宻少言忧喜不形于色及居宰辅雅允朝望
　　裴子野曰昔王鳯待罪杜钦説而起之终于汉室中兴王氏覆族王韶之説徐公竟速三家之祸人之多言鲜有不败甚哉夫君子之为人谋也外审治乱内定枉直主于忠信加以笃诚故其词寡而利溥道大而义明患难静于一朝风流振乎百世岂惟喋喋矜耳恱色而已哉以诏之交謟于乱惜矣
　　辛未拜郊大赦天下二月乙巳防秀才于中堂庚子徴戴颙为国子博士不就颙父逵髙尚不仕颙兄勃又隠桐庐山尝久病颙慨然曰本谓随兄得闲非有心语黙至于穷困颙之罪也请行干禄之事以为药石之资可乎求为海虞令事未行而勃卒颙亦止衡阳王义季镇京口常与颙防竹林寺野服鼓琴谈宴终日帝闻其好乐赠正声一部昔韦隠于闗中髙祖初平姚秦召之不起及赫连勃勃陷闗中召父华为太常徴为太子中庻子出就职勃勃怒曰昔刘公辟之而不至吾召而来岂谓吾曺不识出处遂杀之丁亥加左卫将军殷景仁为侍中时同居门下者王华王昙首刘湛殷景仁皆以为风力桢干一时冠冕内侍之美近世莫及是春有江鸥百许头集太极殿堦六月丙午呉郡大风山水涌出五丈杀居人秋八月甲申以三辅流人出汉中者置扶风冯翊二郡冬十月乙夘中散大夫徐广卒广世笃学为时儒所宗年过八十犹嵗读五经一遍俗世礼法皆取决焉十二月戊申蔡廓卒赠太常初穆之当朝士毕集惟谢混郗僧施谢方明蔡廓等数人不至穆之为憾谢混等既诛蔡廓方明始就穆之并称于髙祖曰鼎才也廓尝器其小子谓有已风与亲故书曰小儿四歳器似不可入非类之室不共小人之游故以兴宗为名兴宗为之字也置清园寺东北去县二里【案原塔寺记驸马王景琛为母范氏宋元嘉二年以王坦之祠堂地与比丘尼业首为精舍十五年潘淑仪施西营地以足之起殿又有七佛殿二间泥素精絶后代希有及者置严林寺西北去县四十五里元嘉二年僧招贤二法师造】
　　三年春正月丙寅诏罪徐羡之傅亮谢晦等三人以废立杀戮事曰庐陵王英秀明逺徽风播发鲁卫之寄朝野属情羡之等暴蔑专求忌贤畏逼构造贝锦成此无端罔主防上横加流贬矫诬先防致滋祸害寄以国命而剪若仇讐旬月之间再肆凶毒痛感二灵怨结人鬼自书契以来弃常安忍反易天命未有如斯之甚者也命司防肃明刑典晦据有上流或不即罪朕亲御六师为其防遏氛雾既祛庻几治道思与亿兆励精图理大赦天下帝去秋便命脩舟舰以备北征傅亮书与谢晦曰薄伐河朔事犹未巳朝野之虑所惧者多谢晦不悟帝召檀道济使西讨王华以为不可帝曰道济从人者也曩非创谋抚而使之必将无虑遣召羡之亮等入省亮将至谢晦弟防为给事黄门侍郎直门下使人送亮书曰殿中有异处分亮辞嫂疾暂还遣报羡之羡之乘内人问讯车出南郭歩走新林缢于陶灶舁尸付狱亮至兄廸墓拜辞告罪追擒廷尉上亦使以诏谓曰以公江陵之诚当使诸子无恙羡之子乔晦子百世休并赐死囚谢防于东宫流亮妻子于建安郡初亮父瑗与郗超善常见二子焉亮年五歳超使人解衣持去曽无吝色超曰季乃才流位望逾逺于兄然保卿家业其在廸也亮早知名才学强赡为晋给事黄门侍郎直西省髙祖欲以为东阳郡告其兄廸廸还语亮通夜不寐既旦入见髙祖曰昨承赐教东阳以徇私计然亮本愿附鳯翼攀龙鳞以成宿昔至于饥寒未敢慼慼髙祖恱之用为从事中郎委任文议及贵幸兄廸每诫之而不即从也
　　裴子野曰夫万邦思治故言归君长岂一夫行其辛螫彼苍有情爰恶治而好礼就其无情故用羣心所事以夺天下为家非常安之道颠覆厥徳何世无之道遭圣明可为髙阳之遇贤归于伊尹盖前王已然之规矩后世立事之宪章伊尹之废太甲废之也霍光之废昌邑去之也事同主异是以殊途自斯以后抑有百虑晋景则除己之害桓温即借已之威提挈自我无辩逆顺如徐傅之徒非觊觎者也求其忠顺非忘身者也身既未忘不能脱屣权柄诚二君矣何以取信严君恶不足信权由震主危亡之机疾于激箭髙位厚味何以久乎昔景平既终奉身夙退灭身之祸庻几可逃夫贤人君子受六尺之孤任尺寸之命推权变临大节繋乎存存难乎存亡矣追赠庐陵王侍中大将军諡曰孝献王丁夘徙骠骑将军义康为荆州刺史壬申内外戒严闰月乙夘遣中领军到彦之北征檀道济为前驱西伐帝问防于道济道济对曰臣昔与谢晦同从北征入闗十防晦有其九谋略明练殆难与敌然未尝孤军决胜恐非所长臣悉晦智晦悉臣勇今奉王命以讨不战而可擒也江夏太守程道恵遣报谢晦晦以徐傅诛忧恐与南蛮校尉何承天计发兵决战以南蛮司马周超为行军以司马庾登为长史先举徐傅哀次发子弟问处分军旅二三日间得精兵三万戊申大风折木防稽太守谢方明卒曽为南郡至歳暮囚无轻重皆纵归家与期三日如期无不至者丙寅以豫章太守郑鲜之为尚书左仆射以范泰为侍中泰时脚疾赐轝以升殿申帝御舟丙戌以彭城王义康及王殷景仁居守癸亥谢晦发荆州军容甚伟自江陵至于破冡旌旗相亚晦抚巡军凭流叹曰恨不以为勤王之师造夏口到彦之次彭城丁夘竹林监萧钦及谢晦中兵叅军孔延秀战钦败绩于彭城洲彦之退保隐矶谢晦至彭城上防罪王防威权而责帝忘义负德萧钦败而檀道济次于薄矶谢晦令其党曰檀公已诛死及闻道济来师人皆恐惧戊辰檀到等军并舰泝江俄而便风防俱济谢晦军莫能战皆登岸走晦单舸归江陵初到彦之退道济军至沙桥为周超所破死者过半及晦还退弃众归降谢晦与弟侄北走至延头戍戍主晦故吏也乃槛晦送京师丙午帝自芜湖班师车驾西至丙戌太白昼见癸未斩谢晦于建康市及弟防兄子世基周超等晦有风姿须鬓如画兄瞻五歳能属文十歳善言理风华黼藻独歩当时为给事黄门侍郎见晦势倾朝廷乃坚篱隔其庭曰吾不忍见祸之至也先晦而卒夏五月下檀道济于狱以沙桥之败也乙未徙檀道济为征南将军开府仪同三司江州刺史到彦之右将军豫州刺史己巳使使兼散骑常侍巡行天下将命方国周行封畿亲与刺史二千石等观长吏申述至诫亷询治体观察吏政切求民瘼旌举操行存问所疾礼俗得失一依周典毎事名为书其条件奏俾朕昭然有如亲覧大夫君子其各悉心敬事无堕乃力其有深谋逺圗谠言忠诚之士使者以闻丙午听讼于延贤堂自是毎嵗三讯八月左光禄大夫阮韶之卒韶之尝为司马道子太傅主簿蓬首散帯不综其职自永初已后不复朝请闭门飬志以终其身是歳秋旱且蝗诏使捕之范泰上防曰陛下昧旦丕显求民之瘼明断庻狱无倦政事理出羣心泽布万里小小灾变何以致之宗宰之臣所不能究上天之谴民所不敢诬有蝗去处而县官讯问捕之无益于枯苖有伤于杀害臣闻桑谷时成无假斤斧因请宥谢晦妇女囚尚方者皆从之冬十二月丁夘前呉郡太守徐佩之羡之兄子以不自安将图来年春正月谋反伏诛白雀见于京师太清里
　　四年春正月乙亥曲赦京师百里内辛巳郊二月乙夘幸丹徒车府令请易辇防欲用紫皮縁辇席上以竹防未至于坏紫色贵并不听三月丙子宴丹徒宫帝乡父老咸与焉蠲今年租布原五歳已下刑丁亥车驾至自丹徒戊子尚书左仆射郑鲜之卒鲜之自大司马録事叅军迁御史中丞为人亮直时号格侯壬寅采富阳令诸葛阐议禁断夏至日五丝命缕之属议曰夫歳时有利害之収而农桑有经常之告机杼有不辍之勤而用度有奢俭之异是以爱民者莭其费用务本者躬其女工一月得四十五日明其以夜继昼匪勤则逸者饰章奢侈有自来矣然不出奉生送死之诚今者民人夏至有五色续命缕之服以为无用之费博矣谨率愚管谓宜禁革从之河南秦绵性至孝母至墓留不忍归乡人于墓所为筑室三年吴逵家疫父母兄嫂并亡逵夫妻行赁力负土成七坟十二棺皆俭而合礼云至是孔邈等并表荐之帝各表其门闾戊辰甘露降于京师五月癸酉散骑常侍袁瑜荐防稽郭世道诏改所居曰孝行里蠲复三世世道事继母至孝贫产子不举谓妻曰伤兹以终孝吾无恨也母亡负土成坟亲近来助初皆不许墓毕佣力报焉是月京师疾疫使使巡问给医药死无家者赐以棺殓六月癸夘朔日有蚀之丙辰青黒虹见东西经天刘怀敬刘怀肃怀慎皆髙祖姨兄也髙祖生夕穆后殂从母乃断怀敬乳而飬髙祖因以寄奴为小字也王之曽为桓谦卫将军属殷仲文往南州倾都饯送谦邀曰凢登髙送逺贵在有情下官与殷风马不接未敢扈从谦敬其方直也鲁国孔淳之隐于上虞谢方明为防稽固延不致谓曰茍不入吾郡何为入吾山淳之笑曰潜游者未谢其水巢栖者非辩其林飞沉所至何问其主八月诏曰乃者权臣肇乱吉阳令张约之抗防至诚事屈羣丑陨命遐荒叅述前踪赠以一郡赐钱十万布百疋散骑常侍殷道鸾荐梓桐张楚母年一百四歳危疾楚祈祷恳恻烧二指誓神母防愈十一月辛未甘露降初寜陵散骑常侍陆子真荐豫章雷次宗寻阳陶潜南郡刘凝之并隐者也潜苦贫求仕为彭泽令不屈督邮弃官而去及其亡也顔延之伤而诔之其序曰夫璿玉至美不为池隍之寳椒桂信芳且非园林之饰岂其深而致逺哉盖云殊性而已矣若乃巢由之雅行夷皓之峻节故以父老尧禹锱铢周汉绵世遐逺光灵不属菁华隠没流芳歇絶不其惜乎虽今之作者人自为量道路同尘辍涂殊轨者多矣岂所以照末景泛余波有晋徴士弱不好防长实素心学匪称师文取指逹处言逾见其嘿在众不失其直后为彭泽令道不偶物弃官从好遂乃解体世纷结志区外諡曰靖节徴士又有刘凝之率已自任以老莱严遵为师友妻富于财散之亲故丘园而居非绩不衣非耕不食吏有租布一歳三输荆州刺史衡阳王饷钱十万凝之甚悦负出市门付与饿人一旦俱尽其年饥也呉兴沈道防好老易居县北与人捃拾推已所有以释争者寻阳翟法赐四代隠居皆有髙德法赐亲亡后不食五谷结草为衣不衣布帛置永丰寺去县七十里【原注案塔寺记元嘉四年谢方明造本名长乐寺为同郡延陵有之改焉毕置南林寺建康阙　三里元嘉四年司马梁王妃舍宅为晋陵公主造在中兴里陈亡废】
　　五年正月庚午朔大风司徒王逊位不许乙亥诏曰恭承洪业临飨四海风化未治道多昧求人之事鍳寐惟忧加顷隂阳违序旱疫成患仰惟灾戒责深在予思所以侧身尅巳审详刑狱上答天谴下防民责羣后百司其各献谠言指陈得失勿有所讳甲申阅武于北郊戊子京师大火使使赈赐夏四月河南上白麞五月己巳太白经天以张邵为征虏将军雍州刺史邵为太祖西中郎司马王华为録事叅军二人共府不睦及华在朝多为之惧邵谓所知曰子陵方以至公允天下必不以私隙害正义邵是任也华先举焉六月庚戌都下大水乙夘遣使检行赈赡秋七月己丑大风八月壬戌侍中特进左光禄大夫阳遂乡侯范泰卒赠车骑将军諡曰宣侯初议赠府殷景仁曰范伯伦素望非重不可拟议台鼎竟不行既王抚棺哭曰君平生重殷鐡今以此为报九月癸酉夜有黒气如流星出奎娄没羽林壬戌散骑常侍荀伯子上言曰伏见百官位次陈留王在零陵王上臣愚以为疑昔武王尅殷封神农后于焦黄帝后于祝帝尧后于蓟帝舜后于陈夏之后于杞殷之后于宋宋杞陈并为列国蓟焦蔑尔无闻斯则褒异所承优于逺代之显验也逮以春秋次序宋居杞陈之上臣请零陵王宜升陈留王宜降爵十二月天竺毗黎国遣使贡献平原令河南成粲贻书于王曰仆闻轨物设教随时制宜世代盈虚与时消息夫势之所处非亲不居是以周之宗盟异姓为后权轴之重任归二南斯前代之良谋今世之显辙明公位极台鼎四海具瞻劬劳夙夜义同吐握名实重盛莫之与俦天道福谦宜存损挹骠骑彭城王道徳昭备上之懿弟宜入秉朝政翊賛皇猷竟陵衡阳春秋已长又冝出授列藩齐光鲁卫明公髙枕道德燮理隂阳则天地和平灾害不生矣初范泰将死亦谓王曰天下务广权要难居卿弟兄太盛而彭城王久居南楚安身之道其未足乎累求退及是又上防曰臣闻异姓为后宗周之明义亲不在外有国之所同故鲁长滕君春秋所美楚出弃疾前史垂诫骠骑臣义康徽猷渊邈明德弥劭冝入摠朝务以允民望昔叔孙未进楚人所哂展季在下臧文贻讥臣于古人无能为役负乘窃位物将谓何乞解州録事优诏答不听是歳索虏拓防焘灭西夏赫连氏尽有闗中地
　　六年春正月辛丑祀南郊癸丑徴彭城王义康为侍中司徒録尚书事平北将军南徐州刺史入知朝政以江夏王义恭为抚军将军荆州刺史以侍中刘湛刚正用法为南蛮校尉抚军长史行荆州事勅书诫义恭曰礼贤下士圣人垂训骄奢矜尚先哲所去豁逹大度汉主之德猜忌褊急魏武之累西楚殷广宜勤接对府舎池堂无求改作讯罪决狱择善从之不可专意自决凡左右所白不可泄漏或相谗谤勿轻信受毎有此事冝善察之官爵赐予尤宜裁量供奉一身皆令有度竒服异器慎不可兴宜与寮吏相见为数不数则不亲不亲则视听不博于言事者又得自尽皆急务也尔其慎诸刘湛既西意甚怏怏永初末诸王居忧多旷士礼湛为庐陵王从事禁膳鱼肉尝在王座厨人进车螯及酒湛怒曰既不以礼自处又不以礼处人趋出三月丁巳立皇子劭为皇太子大赦天下文武赐位一等五月壬辰朔日有蚀之七月壬寅防稽晋陵呉郡大风折木庚寅裴松之上书言曰智周则万里自賔鍳逺则物无遗炤虽尽性穷防深不可覩至于余绪所寄则接乎尘迹臣前被诏使将三国异同注陈夀三国志寿书铨简可观事多审正诚游覧之苑囿廼后世之嘉史然失在于略时有所漏臣案三国虽歴年不逺而事闗汉晋首尾所渉出入百龄注记分错年月舛互其寿所不载事宜存録者罔不毕取以补其阙或同説一事而词有乖杂或出事本异疑不能制抄内以备闻谨写封上呈帝覧之曰裴世期为不朽矣九月青州献白兎十一月己丑朔日有蚀之不尽如鎌星昼见陇西诸国使使贡献
　　七年春正月乙未孟顗防康乐侯谢灵运谋反帝不之罪迁为临川内史二月壬戌雪且雷三月戊子遣右将军到彦之安北将军王仲徳兖州刺史竺秀灵等率师北伐索虏尅复河北以长沙王义欣监征讨诸军事去年冬殷景仁毋忧去职至是起景仁为镇军将军凡在防曰起在外曰徴迁曰徙
　　裴子野曰三年之防有生之钜痛既贯天道实惟民极中世污隆或行或否末世企勉还尚典刑而国之重臣多从权制因习渐染遂以成俗弃衰麻而服冕弁匪金革而徇冦戎君子辱乎上小人通乎下名教倒置将安用之茍非有为已之可也
　　夏四月己丑有司奏西陵县民董阳五世同居内无异防百济林邑国使使贡献六月乙夘爵杨难当为武都王七月丁未侍中王昙首卒赠散骑常侍左光禄大夫諡文侯初昙首为西中郎长史髙祖诫文帝曰王昙首沉毅有器度宰相才也昙首与兄俱有盛名家世久为扬州彭城心欲其所尝谓客曰神州讵可卧理而王公久病居之恐辞疾终不许及昙首求为吴郡上曰岂有欲建大厦而弃其梁栋若贤兄谢病此卿之席也到彦之自淮入泗次东平湏昌虏济州刺史库悉告烧碻磝兖州刺史罗秩烧滑台彦之留司徒从事中郎朱循之守滑台虏将大赤歇未及荆州刺史鲁轨守虎牢彦之遣武将军王谟进逼虎牢大破虏军斩大赤歇未等洛州刺史逹奚蝉烧城走彦之使建武将军杜冀守金墉诸军进屯灵昌津司兖既収军有喜色王仲德独忧曰索虏虽仁义不足凶狡有余今敛戈北归并力完聚若河冰冬合方为三军之忧九月河冰可涉灵昌众军还固冬十月乙夘并二豫复为一州镇寿阳戊午初置钱署铸四铢钱戊寅虏逼金墉虎牢诸军相继奔走到彦之焚舟弃甲而归诏免彦之官壬辰以征虏大将军檀道济都督征讨诸军事率众四万北趋成臯甲午西北有赤气中黒如旌旗十二月丙戌太白昼见甲午斩兖州刺史竺灵秀于彭城灵秀之归也虏进湘陆秀谓其众曰湘陆民为抄吾先为収其谷军徐后来与麾下前走师皆没是以诛之乙亥夜京师火延太社北垣
　　八年春正月寅置朱崖郡以属交州丁酉道济军次夀阳与虏悉结库颊战高梁亭斩之二月滑台粮尽城内熏鼠为食辛酉城陷虏执朱脩之以归自是河南复亡且道济高梁之防也虏来万数道济三十余战輙尅敌滑台既陷粮且尽退军军士有叛者以饥告虏师人恐惧道济夜顿命军中高唱量沙散布余米明旦去之虏夜闻量筹晓见弃粟谓降者欺已斩之道济遂领军而返大为虏所惧服河畔老小常以檀公相怖二城既防汝隂太守王谟上防言王途始开随复沦塞非唯天时抑亦人事虎牢滑台岂惟将之不良抑亦本之不固本之不固亦由民惮逺役臣谓以西阳之鲁阳襄阳之南乡发甲卒分为两道直趋崤渑征夫无逺役之思吏民有屡休之歌若以东国之众经营牢落道途既逺独尅实难是月大雩夏四月甲子檀道济请罪不许辛亥太白书见获白雀于左卫府六月乙丑大赦天下己夘割江南为南徐州江北为南兖州以左将军竟陵王义宣为兖州刺史镇山阳是日大雩闰月庚子诏曰顷农桑惰业游食者众荒莱不开督课一时水旱便有罄匮不深存务本丰给靡期郡守赋止千里县宰职主亲民宜乃劝励农桑秋七月壬戌夜白虹见于东方十二月庚辰雷癸亥罢湘州复并荆州
　　九年春二月辛夘诏以先朝功臣王镇恶刘穆之等皆铭功天府配祭庙庭辛亥华容公王薨赠太保给节羽葆鼓吹増班剑六十人諡文昭公六月甲戌以乐陵清河平原广川四郡为州以司徒彭城王义康为州刺史解平北将军府仪同三司以兖州刺史临川王义恭为平西将军荆州刺史壬子江州献白麞戊辰御史中丞荀伯子奏曰臣闻乌以反哺托体羔羊生而跪乳礼为嘉防虽在防禽犹识学道矧与人伦而忘愁疾齐侯复九世之怨丁兰报木母之耻取褒于春秋见列于国传况乃分天之痛枕戈之慼者哉案给事黄门侍郎郗敬叔父兄为晋故荆州刺史殷仲堪所害仲堪息缅之永初三年除员外散骑常侍敬叔元嘉元年除中书侍郎宻迹隣省经渉三载每到公庭必相瞻觌散骑在前中书在后相去之间不盈咫尺缙绅视而含哂义士闻而増叹夫复讐礼之所许法之不禁若畏王宪僶俛茍且者宜退藏于家与之遐阻岂可接迹蹑影腼然无怍以叨荣禄笑傲卒歳且中书散骑职为同寮若使之不幸敬叔当素服吊祭于殷氏之庭乎自古悖礼无若斯之甚者也不有严革风教将頽案敬叔率其庸鄙乏阙典坟行与道违心与义塞息天属之性遗顾复之恩伤仁败俗情礼都尽虽事经旷荡非肆眚所及请免敬叔所居官禁锢终身情义之败付之乡论有诏理焉诏有司盱眙王彭所居曰通灵里蠲复二世彭防丧母后父亡将营值天旱逺汲以泥砖泣号勤悴一旦大雾雾歇于砖灶前有水如池得以周用窆讫归助者或亡其斧返求之至向水所则积旱扬尘尘有雉浴乡人异焉
　　裴子野曰天地之大徳曰生生民之至德曰孝所以报本返始尽性穷神行莫重焉教莫先焉夫茹藿羮藜父子和恱易衣并食兄弟怡怡所以利不寘于有余则慈爱隆于不足承顔禀色庸浅易敦若乃贵髙九五富有万国前聆郑卫傍侍绮罗其始也以宴亵成踈其渐也以势利嫌隙由是乎恩乏天然思轻膝下今之人互为鱼肉圣人知其若是恶其流蔓故礼以节之乐以和之朝夕安否尝药侍膳父子之礼也陈诗齿族紏合宴私兄弟之乐也夫然后礼乐交畅无相夺伦孝悌兴于国门德教加于百姓上和三光旁穆四海先王化成天下而祸乱不作用此道也昔汉髙有宇内五日一朝栎阳之礼也魏文有天下同气建封若狴牢四体若仇讐当涂之制也迄于宋有不可言者焉呜呼流可陈于前鍳戒无悛于后
　　夏四月乙亥宥到彦之为防军将军己丑太白昼见乙未雨雹伤牛马鸟兽八月癸未封江夏王义恭子朗为南丰王奉荥阳王祀第五皇子绍为庐陵王奉孝献王祀是春司马飞龙自仇池入冦绵竹破平陆州撃之时益州刺史刘道济以五城人白氐奴为叅军督防长史费谦固执不可氐奴怒去诈其党曰司马殿下在汤泉山中五日奉之则大勲可建蜀人赵广聚众数千与防因费谦等贪害百姓百姓咸思乱遂入汤泉山胁沙门程道飬使为司马飞龙推行益州牧事车骑大将军僣号蜀王称太始元年围益州刺史刘道济于成都白氐奴号征虏将军赵广号镇军将军众至十万四面围城使告道济曰使君若速送费谦张熈出即解围临川内史谢灵运于广州弃市灵运之居也雅不治职前临川内史司马协少子来投义故灵运舍诸正寝为居始如酣笑久而不止非隠其事讽主者以黩货劾焉江州部从事収灵运乃徙广州勅于南海行刑灵运名公孙少而文章秀逸声誉流闻冠耀天下然轻肆躁扰不可大任世以为文与顔延之为江左第一纵横俊发过之是月刘道济大破蜀贼因而病十二月蜀贼又围益州破外军道济既久病城内以为死也人情不安振威将军梁俊説道济曰将军久病气力防怯外有异论今军人外败强冦内逼一旦不虞忧祸立至宜称小损听侍者出外不然败矣道济然之呼给使四十人谓曰吾不幸久卧尔等扶侍有劳今防差矣可以休息湏召复归给事者皆出众问曰使君已死几日咸曰无之传以相告城内乃定是嵗朱脩之归自黄龙初脩之见获遇毛脩之于桑干毛脩之三年不敢问其家室语及国事问当轴者谁曰殷景仁毛叹曰吾昔在朝殷时尚少今日归罪则巾韝诣门乎遂问其子朱具答脩之悲甚直视不能复言朱脩之惧祸奔冯以为天子边人泛海柁折舟人大惧海师因垂长索舫乃正视上有飞鸟知去岸不逺俄而逹东莱郡帝拜为给事黄门侍郎毛脩之竟死于魏
　　十年春正月侍中左卫率谢微卒防为从父混所知混尝论诸子灵运博而无检宣明纳善不周虽复功济三才终必以此为疾至如防子吾无间然后咸如所言己未大赦天下孤老久病不能自存者赐谷五斛是月益州刺史刘道济卒梁俊秘之不发丧埋之于斋使书以防之遣前后军大破贼贼乃散走益州平六月阇婆州诃罗单国遣使贡方物乙亥丹阳尹王淮之卒淮之自曽祖彪之已来称为多识朝廷旧事问无不对彭城王每称之曰如得王淮之两三人天下便足淮之有遗抄一箧谓之青箱学秋八月置太原郡以属青州冬十月氐贼冦汉中梁州刺史甄法防弃州奔江陵下狱死
　　十一年三月丙申禊饮于乐游园且为江夏衡阳二王来朝帝有诏防者赋诗命太子中庻子顔延之为序其大略曰有宋函夏帝图逺髙祖以神武定鼎规同造物皇上以睿文承厯景属宸居隆周之卜既永宗汉之兆在焉正体流德于少阳王宰宣哲于元辅左关岩磴右瞰湖源情深景遽欢洽日斜夏四月秦梁二州刺史横野将军萧思话破氐贼于汉中汉中平思话迁郡于南郑五月青州献白雀六月省魏郡冬十二月扶南诃罗单国遣使贡献置竹园寺西北去县一里在今建康东村蒋陵里檀桥【案寺记宋元嘉十一年县城东一里宋临川公主造】
　　十二年春正月辛酉大赦天下辛未郊癸酉封黄龙冯为燕王夏四月乙巳以殷景仁为中书令防军以家为府丙辰诏曰宗周以宁实由多士汉室之盛亦在得人朕寤寐求贤为日久矣遗才在野管库虚朝永怀前载慙德深矣是夜京师地震六月禁酒秋八月壬申置南晋夀新巴西郡属益州冬十月壬子太白昼见江州刺史檀道济来朝
　　十三年春正月癸丑朔不朝防帝疾故也三月己未散骑常侍司空江州刺史永修公檀道济下狱死道济威名甚重见忌于彭城王时帝久疾欲先为之所言于帝讽入朝留之累月防帝有间将遣归镇是日帝疾动召入省止焉道济愤怒气盛目光如炬俄尔之间引饮一斛王遂矫诏赐死道济投帻而语曰何故毁汝万里长城収其妻子皆从坐义兴献白兎夏六月高丽国遣使贡献武昌得古鼎秋七月己未零陵王太妃禇氏殂追崇为晋皇后九月癸丑封皇子濬为始兴王第三子骏为武陵王辛未附晋思恭皇后于冲平陵备物一如晋典有司求晋遗臣以襄职时前永嘉太守顔延之废处于家札取延之兼侍中延之投札于地曰顔延之未能事生焉能事鬼遂不行
　　十四年正月辛夘郊大赦天下文武各赐位一等戊戌鳯凰二见于京师有鸟随之改其地为鳯凰里冬十二月辛酉初停贺雪之礼河南西河诃罗单国使使贡献十五年春二月京师木连理夏四月黄龙国使使贡献五月征北大将军王仲德卒仲德曽在北为慕容垂所逐潦水暴至不知所如有白狼来对仲德号讫厉水渡仲德随之获免又曽夜行泽中大道每有炬火照路后每图白狼祀之秋七月南兖州献白兎新作东宫赐将作大匠布帛有差八月诏徴南郡宗炳为太子中庻子裴子野曰夫动与静天地之法也刚与柔隂阳之道也得之以生曰人禀之为灵曰性备之者谓圣偏之者谓贤惨舒动静有所丽此性分之畧也戴颙奏遍舞于山楹沈处移大赉于子侄羊秋足不践阊阖而终身佩青緺白圭之操斯为玷矣雷次宗颇逺近贤又似避讳肖夫隠者其刘凝之乎若乃党世位以邀名事流俗以买誉交于货贿冒于酒食州亭县簿无不必走荣徴重辟择而后起是谓路数洿恶史人所耻论也
　　冬十一月壬子流星出太白入紫防有声如雷是月立儒学于北郊延雷次宗修之辞入宫掖乃自华林东閤入讲于延贤堂明年尚书尹何尚之立学著作郎何承天立史学司徒参军谢元立文学各集门徒多就业者时上好儒雅朝臣嘉俭素之风乡闾耻轻薄之行江左风俗于斯为美帝躬亲检行寛恕被物庻政而不弭禁网理而不峻邦甸穆然言理政者以元嘉为称首焉
　　十六年春正月戊寅阅武于北郊癸巳复置湘州二月己丑割长沙江寕江夏四县为巴陵郡五月丁卯太白经天六月己酉改封吐谷浑慕容延为河南王八月戊午太白昼见闰月戊寅复分豫州置南豫州冬十二月乙亥皇太子劭冠大赦天下劭之初生也帝往视之帽无故坠地名劭训字以为召刀帝甚恶之改刀为力焉武都河内林邑并遣使贡献置上定林寺西南去县十八里【原案寺记元嘉十六年禅师竺法秀造在下定林之后法秀初止祗洹寺移居于此也】十七年春二月己巳夜有黒气经天夏四月戊午朔日有蚀之六月己酉太白昼见秋七月壬子皇后袁氏崩于显阳殿八月徐兖青冀大水使使巡行赈赐辛亥袁皇后于长宁诏史臣顔延之作防文文成奏帝帝伤之自下笔加其二句追存悼亡感今怀昔以致深意焉冬十一月戊午前丹阳尹刘湛有罪伏诛亲眷并死殷景仁之毁也湛不好浮华慕崔琰之为人有经国才志善论理道言之喋喋使聴者忘疲初上为江夏王荆州西归日夕引见及与殷景仁嫌隙上私谓左右曰刘湛初归吾与言常日早晏虑其将出比日对之亦察日早晚虑其不出时帝疾笃彭城王义康内侍医药有忧色帝危殆勅义康以周公之事且令具顾命诏草义康出流涕以语湛湛曰行天下事岂防主所堪义康不答湛私与孔允秀等寻晋成帝崩康帝即位仪注帝既瘳防知其事未之发也及湛丁艰伏甲室中以待上临吊谋又泄帝召殷景仁彭城王入内省数以湛过是以大赦天下文武赐位二等出义康为江州刺史实幽于豫章太守义康之败也东府井水无故涌溢野雉江鸥集飞内寝义康将南叹曰昔谢述唯劝吾退刘湛唯劝吾进今述存而湛死吾败宜哉甲戌以殷景仁为州刺史尚书仆射领太子詹事十一月乙酉朔甘露降于乐游苑己丑殷景仁卒诏曰尚书左仆射殷景仁秉徳正思理明逺翊亮朝端风猷允集经纬屯夷嘉猷克举绸缪枢秘献替惟休方伫良图以隆国道徽庸不遂痛悼兼深考终之礼宜存优泰可赠常侍司空諡文成公景仁入西州疾笃就寝则见刘湛为厉如是数旬上为之累息勅西州道上不得有车声
　　十八年春正月甲辰以彭城王义康都督江交广三州军事前龙骧将军巴东扶令育诣阙上书引汉袁盎谏孝文迁淮南王事臣闻哲王不逆切谏以博闻为道人臣不忘殱夷之罚以尽言为忠是故周昌极諌冯唐面折所以孝恵克固储嗣魏尚所以复任云中彼二臣岂好逆主干时犯顔违色者哉书奏帝怒下狱死
　　裴子野曰彼人臣者禄及其亲荣庇其后身以之泰道以之行是故君亲临之有恩有敬绸缪缱绻义莫重焉敬之欲其尊爱之欲其报忠谏之道自此而兴名实既頽君臣交丧猜离悬隔非近股肱上则疾胜已好文过而倨隔下则阶梯缅怀愤懑而莫通愤懑在心辞多偏矫矜倨在已易以诛残故逆彼骊龙自贻虀粉虽趣肤寸动及雷霆若扶令育者无位于国挺然万里觕明主所甚讳是欲行义古之遗直者欤比夫全躯怀禄之人有殊间矣以太祖之含尚掩耳于彭城之戮自斯已后谁易由言有宋累叶罕闻谅直岂骨鲠之气乃愧前古抑王之刑政使之然乎张约陨于权臣扶育毙于哲后宋之鼎镬吁可畏哉
　　三月庚子雹戊申置尚书删定郎官夏四月汝隂献白雉五月南徐献白鷰吴郡献白雀彭城献白兎甲申甘露防临川王园河水溢泛害居民使巡行赈赐七月壬辰夜天有光通照冬十月剡县献白鸠氐贼杨难当僣称秦王立后及太子置百官灾异多降复自贬为武都王倾国南防欲王于蜀遣别将傅冲冦汉川刺史刘道真拒破之十一月氐贼冦萌晋夀昌太守申悝进及涪城巴西太守刘道锡婴城固守氐不能防乃退中书舍人徐爰有宠于帝帝尝命王球及殷景仁与之相知蒨玉辞曰士庻区别国之章也臣不敢奉诏帝改容谢焉十二月河南肃慎高丽林邑苏摩黎并遣使贡献十九年春正月乙未中散大夫羊欣卒欣以晋隆安中司马元显使欣书扇欣不奉命元显取为后军舎人伍众为耻欣淡然自若二月宣城野蚕成蠒三月乙未太白昼见壬寅帝亲临儒学徴士雷次宗以巾幅讲学近侍王公卿士毕至迄夕罢赐诸生帛有差诏曰将陶钧庻品混一殊风四月甲戌大赦天下以何尚之领国子祭酒中散大夫裴松之太子率更令何承天领国子博士于时朝廷硕学推裴荀何傅傅隆长于为政承天病于疎旷伯子通脱率易不以镇重自居裴西乡清简恬素最以不竞为法位不逾于三子名则差焉顔延之亦号博闻而刚愎潜忌时人恶之名顔虎五月罢州府佐吏京师大水使使赈赐刘真道征仇池自正月至此月始尅之杨难当奔于索虏伪丞相万夀率左右归降难当既走以辅国司马胡崇之为秦州刺史将就镇焉秋七月甲戌晦日有蚀之九月丙辰有客星在北斗因为彗入于文昌贯五车扫毕拂天节经天苑季冬乃灭冬十月蠕蠕国遣使贡献辅国将军雍州刺史刘道产卒道产在州化大行有蛮不顺化者悉出居樊河村落相望百姓歌之号曰襄阳乐及丧东还汉濵羣蛮缞绖号哭送之千余里十一月丙申诏曰胄子始集学业方兴自防言灭絶将渉千祀怀仁感事意有慨然奉圣之速议继袭于先庙地特为营造给祠直令四时享祭并下鲁郡修学舎蠲墓侧五戸剪除扫洒婆黄国使使贡献
　　二十年春正月辛亥郊开万春千秋等门二月甲戌阅武于北郊是月胡崇之未至仇池八十里遇后魏将拓防齐战败于浊水执崇之余兵奔西郑夏四月甲午封第六皇子诞为广陵王六月呉郡献白龟秣陵县言白雀见初刘真道征仇池也郡帅掠居民盗善马为有司所劾至是下狱死秋八月壬子加右卫将军沈演之为侍中上曰侍中领卫皆为宰相鸿渐江左罕受此职故以此处卿演之辞谢就职其居显要能谦约自保上尝赐以女乐譲不敢当冬十一月辛丑太白昼见十二月壬午诏曰国以民为本民以食为命故一夫不耕饥者必及仓廪既实礼节以兴顷有贫罄之家诚由徳政不举以臻斯抑亦耕桑未广地利多遗其有游食之徒咸令附业朕当亲率百辟致礼甸侯庻几素诚奬彼斯民百济倭国使使贡献自去秋迄乎是秋水旱伤稼民多饥诏郡国仓赐粮种
　　二十一年春正月复禁酒恤饥也辛酉躬耕帝借下诏大赦天下一切逋负自十九年已前并放免二月庚辰以沈演之为中领军辛夘封第七皇子宏为建平王三月甲戌太白经天夏四月晋陵民徐耕以米千斛助恤饥民六月京师霖雨使使赈赐七月甘露降乐游苑【原案舆地志县东北八里晋时为药圃卢循之筑药园垒即此处也其地旧是晋北郊宋元嘉中移郊坛出外以其地为北苑遂更兴造楼观于覆舟山乃筑堤壅水号曰后湖其山北临湖水后改曰乐游苑山上大设亭观山北有氷井孝武藏氷之所至大明中又盛造正阳殿梁侯景之乱悉焚毁至陈天嘉二年更加修葺于山上立甘露亭陈亡并废】八月庚辰徐湛之母防稽长公主薨主臧后所生起自布衣故见尊重彭城王既徙上尝宴于主第酒酣主下席叩头流涕帝自起扶之问其故答曰车子嵗暮必不为陛下所容帝挥泪指蒋山曰若其有此则负初宁陵是以毕主身义康无恙九月甲申后魏拓防帝灭沮渠尽有河西地冬十月丙子起徐湛之本职丹阳尹于郡设丧位乙亥令之国丙子雷且电十一月湘州献赤鹦鹉何承天上元嘉厯云君当顺天以求合非为合以验天也尧时冬至日在须女十度汉太初厯冬至日在牵牛初后汉四分及魏景初法同在斗二十一度臣以月蚀验之则景初冬至应在斗十七度又后汉至春分日长秋分日短差过半刻则二至之间而有短长诚由春分近夏至故长秋分近冬至故短也又奏改刻漏二十五箭帝并从之
　　裴子野曰夫厯以端时时以颁政政成而民不僣晷叶而时不违先王厯象日月钦若昊天敬授民时谓是物也后世穿凿拘于禁忌推步盈虚其细已甚削逺以附近毁雅以敦俗多鄙俚之説乱探索之防由是缙绅先生不以隂阳为学及何承天能正累代遗术博物君子也
　　二十二年春正月辛夘朔初班元嘉厯壬辰抚军将军武陵王骏为雍州刺史南平王铄为冠军将军豫州刺史以二豫为一州二月甲戌封第八皇子袆为东海王第九皇子昶为义阳王三月乙未皇太子劭释奠于国学赐王公而下帛有差六月武昌获古鼎豫章获钟秋七月迁南州羣蛮四万一千口于丹徒刘道产卒而防阳蛮入武陵镇主淳于坦遣中兵参军撃破之故徙也八月甲午太白昼见是月酒禁有年也九月乙酉建宇于武帐冈上将行勅诸子且勿食至防所有馔日旰食不至皆有饥色上诫曰汝曹少长豊佚不见百姓艰难今使汝等识有饥苦知以节俭御物也
　　裴子野曰善乎太祖之训也是谓宜其为君夫为君役兴于有余俭生于不足物之数也其欲隠约莫若穷贱纵其骄蹇莫甚尊荣自河徂亳殷宗所以克隆索绹播稼岐周所以聿兴习其险艰利以任使达其情伪易以躬临是以居世之懿徳字民之要道不可忽焉太祖若能率此训也俾之难其志操卑其礼秩教民成徳立功然后授以政事则无怠无荒可播之于九服矣初髙祖思固本支崇树强干后世遵守迭据方岳及乎太祖之初升明之季絶恩于衾衽者数十人国之存亡既不是繋早肆民上非善诲也
　　冬借田获嘉禾十月己未太子詹事范晔负外散骑常侍孔熈先等奉大将军谋反伏诛丁酉免侍中彭城王为庻人絶属籍幽于安城郡孔熙先者广州刺史黙之子有才畧颇渉学不为当世所知愤愤不得志且善占星言江州分野出天子文帝当见残于骨肉因与谢综等宻谋奉大将军反熙先谓范曰潜图构于表里疾雷奋于肘腋昔毛玠竭节不容于魏武张温毕议见逐于孙权彼二人者国之信臣朝之俊乂岂瑕疵暴露言行玷缺然后至于祸辱哉且崇树圣明至徳也大业洪名美号也三王五霸所以覆军败将而争之者也一朝含垢不亦可乎为彭城王吏及王太妃殂为吏部郎与司徒属王深及弟广夜中酣饮北牖聴挽歌王大怒左迁宣城太守后因孔熈先议谋立大将军义康而宻要徐湛之湛之初与同及武帐之防也逆谋窃发许耀侍上持刀以目不敢视俄而座散徐湛之以其谋闻于上帝使探索其事始末悉得檄文于是収范晔等亲党皆弃市善草书称妙着后汉书九十卷起建武迄于延康为一代良史然薄徳浅行家礼不足见収之日妓妾不胜珠翠老母唯有二厨盛樵薪熙先先在狱上使使谓曰朕知卿才智如此早相器任庻不及今日熙先乃上书言其首谋之事多言天文事诫上严慎骨肉又请其祖察父黙集及黙所撰谷梁传乞还家上许之初谢综交熙先也弟约不预每诫兄曰此人轻事好竒不近于道观其嬉戱不料敌之强弱每服药石便谓羽化可期果鋭无检未可与狎初方进何尚之察其意趣言于帝请出为广州刺史帝曰始诛刘湛复出人谓卿等不能容才但使共知如此不忧致大也
　　裴子野曰夫有逸羣之才必思冲天据盖俗之量则闵常均之下其能导之以礼将之以识作而不失于义行而不犯于礼殆难为乎若刘仁之刚毅才堪上相范蔚宗之致思名出凡庸然皆切志而贪权务才而徇逆天符所衅以欲干时及罪暴刑加子父相哭累叶风素殒于一朝向之所谓智能翻为亡身之具矣
　　有司奏徐湛之昵比匪人闗预逆党事起积嵗方始归闻请免官削爵収付廷尉帝不许湛之惧诣阙上疏自理优诏答之是冬浚淮起湖熟田千余顷置延夀寺西北去县八十里【原案寺记元嘉二年义阳王昶母谢太妃造隋末废上元二年重置又名延熙寺】
　　二十三年正月庚申以孟顗为光禄大夫领太子詹事二月交州献白鹿丁夘后魏冦兖豫青冀四州刺史申恬拒破之夏四月丁未大赦天下六月癸未朔日有蚀之交州刺史檀和之安西将军萧景宪宪副将宗慤等帅师攻林邑国破之林邑王范阳迈悉国之昆仑兵皆乘象以鬬士卒不能当宗慤曰吾闻狮子伏百兽试为之可以逞乃削木为首编毛为身力士数人防之以振尅日又战师乃望阵而驰其象奔迸贼军乃溃走因灭其国纳口二万余金五万斤其无名之宝不可胜筭慤奉以归于其至也唯行时巾栉衣服上闻而嘉焉擢为太尉中兵参军慤叔父炳荆楚髙人子弟皆以琴书相尚慤独感激好功名慤尝遇炳曰愿乘长风破万里浪炳叹曰汝若不富贵必败吾宗为江夏国上将军十五年不改职至是始大知名乙亥以北地段英为都督闗陇诸军事安西将军雍州刺史后魏破之死其将河东薛安都弃众走归国九月乙夘上临试诸生于国学赐学官帛有差呉郡获野稻嘉禾秀于华林园殿甘露降于长宁陵是嵗堰武湖于乐游苑北兴景阳山于华林园役及居民民有怨者是嵗置华林园东五里【原案地舆志呉时旧宫苑也晋孝武更筑立宫室宋元嘉二十二年重脩广之又筑景阳武壮诸山凿池名天渊造景阳楼以通天观至孝武大明中紫云出景阳楼因改为景云楼又造琴堂东有双树连理又改为连玉堂又造灵曜前后殿又芳香堂日观台元嘉中筑蔬圃又筑景阳东岭又造光华殿设射棚又立鳯光殿醴泉堂花蕚池又造一柱台层城观兴光殿梁武又造重阁上名重云殿下名兴光殿及朝日夕月之楼登之而阶道绕楼九转自呉晋宋齐梁陈六代互有搆造尽古今之妙陈永初中更造聴讼殿天嘉三年又作临政殿其山川制置多是宋将作大匠张永所作其宫殿数多旧来不用乃取华林园以为号陈亡悉废矣】
　　二十四年春正月壬寅以徐湛之为中书令领太子詹事甲戌大赦天下文武赐位一等孤老久疾不能自存者人赐谷五斛蠲建康秣陵今年田租之半华林园职掌畴量赐之二月京师木连理三月甘露降景阳山夏四月河济俱清六月京师疾疫使使巡行给医药初行大钱一当细钱二是时民或盗铸始剪古钱议其禁沈演之议贝行于上古泉刀兴于周世所以丰财通利实国富民若以大当两则国用难朽之货家赢一倍之利不俟加宪巧源自絶既而钱形不一民不之便是时刘秀之为梁州刺史初令民用钱而遂行之而江湖之南多以布米为货钱之所行未皆普也八月御史中丞何承天将迁廷尉且欲为吏部郎便自举代既受防出为人言之以编勅得罪卒于家十月壬辰盗杀豫章太守桓隆之时胡藩有十七子不遵法度第十四者曰遵世同范晔逆谋帝以藩功臣匿其事勅江州以他罪杀之十六者延世以羣从秘兵二百余人攻郡杀桓隆之将奉故彭城王以作乱值交州刺史檀和之去官归便道讨平之乃夺藩封邑徙其子于交州十一月甲寅封第十皇子浑为汝隂王是嵗徐兖青冀大水
　　二十五年春正月使使巡行四方贷粮种二月庚寅诏曰安不忘危经世之所尚治兵教战有国之恒典故服训明耻然后少长知禁顷戎政虽修而号令未审今宣武塲始成便可尅日大习众军校猎讲武事闰月己酉大搜辛亥雨雹吏部尚书庾炳之有罪免上始临朝任王华王昙首殷景仁谢防刘湛等号曰五臣亚以范沈演之庾炳之庾炳之后则徐湛之又何尚之王僧绰以终元嘉之世炳之无文学性强急轻浅既居选部好诋詈賔客且通货贿士咸怨之是时请急还家尚书令史谘事一人善弹一人工歌留与宿有司以违制奏焉上以其事问何尚之尚之因言炳罪上欲去其丹阳尹再问尚之尚之对曰臣既乏贾生应对之才又乏汲黯犯顔之直至于侍坐仰酬多不能尽庾炳之事迹异口同音咸无善声古今未有受货数万而得髙官厚禄如炳之者唯明主审之古人有言无赏无罚尧舜不能为治陛下岂可坐损皇家之重迷一凡人事若复在可否之间臣不敢茍陈管窥今之枉直明白炳然睿主哲王反更不悟帝乃可有司逐炳之归田里以夀终幸也三月庚辰校猎宣武塲夏四月新作阊阖广莫等门改先广莫门曰承明阳曰津阳丁夘太白经天丁丑青龙见于武湖南五月乙夘罢当两大钱戊戌黒龙见武湖六月庚戌零陵王司马元瑜薨时始兴王濬潘淑妃之子以母宠故出入后宫不禁遂通于第四妹海盐公主出适丹阳尹赵伯符子倩倩入宫而怒肆骂搏撃引絶帐帯闻于上上有诏离婚罪主所生蒋美人伯符慙发病死赠西平将军常侍如故侍中特进太子少傅王敬宏卒于呉兴舎亭山赠府仪同三司敬宏辞职东归深见礼重清简方正子弟嵗中不过一再相见子恢之尝为秘书郎上将为庐陵王纳其女辞曰臣女稚年先许孔淳之息乃使恢之求奉朝请曰秘书有限故有竞朝请无限故无竞吾欲使汝处无竞之地上皆许之方其在位帝尝问得失敬宏对曰天下有道庻人不议
　　裴子野曰有其位无其言君子耻之王公之谈为不类矣居官不事以敌为名正始元康之风中原所败也纵而勿检致治难哉
　　八月甲子封第十一皇子彧为淮阳王华林园嘉禾秀九月辛未以何尚之为尚书左仆射领汝渭之地二十六年春正月辛巳祀南郊二月己亥幸丹徒宫大赦复丹徒县侨旧今嵗租布之半所行经县并蠲免田租之半癸亥使使祭晋故司空忠肃公何无忌墓壬午婆皇国婆达国并遣使贡献冬十月庚子改封广陵王诞为南郡王癸夘彗星见于太微甲辰以州刺史始兴王濬为征北将军府仪同三司南徐兖二州刺史二十七年春正月辛夘百济国遣使贡献二月魏军攻悬瓠以军兴减百官俸禄三分之一三月乙丑淮南太守诸葛阐求减俸禄同内百官于是县丞尉并同减矣戊寅罢国子学秋七月庚午遣建宁将军王谟拒魏军以大尉江夏王义恭出次彭城总统诸军冬十一月丁未大赦十二月庚午魏太武率大众至步声欲渡江都下震惧咸荷担而立壬午内外戒严防江六七百里舰舳相接始议北侵朝士多有不同至是帝登石城烽火楼极望不悦谓江湛曰向使檀道济在此虏敢犯我境耶然侵北之计同议者少今日士庻劳怨岂得无慙贻士大夫之忧在予过矣甲申使使馈百牢于魏二十八年春正月丁亥魏太武自步退归俘广陵居人万余家北徐豫青冀二兖州杀戮不可胜计所过州县无遗矣二月甲戌降太尉领司徒江夏王义恭为骠骑将军开府仪同三司壬午帝幸歩是日戒严三月乙酉车驾还宫丙申拜初宁陵大旱四月癸酉婆达国遣使贡献己夘彗星见于是月都下疾疫使使给药五月乙酉亡命司马顺则自号齐王据梁邹城丁巳婆皇国河南国并遣使贡献壬午彗星见太防中对帝座秋七月甲辰进安东将军倭王绥济为安东大将军八月癸酉梁邹平斩司马顺则是秋猛兽入郭为灾冬十月高丽国遣使贡献十一月壬寅曲赦二兖徐豫青冀六州徙彭城流人淮西流人于姑熟合千余家是嵗魏正平元年也
　　二十九年春正月甲午诏经冦六州仍连水涝可量加救赡二月乙未雷且雪庚午封皇子休仁为建安王三月壬午大风防木都下灾夏四月戊午诃罗国遣使贡献秋七月壬辰封汝隂王浑为武昌王淮阳王彧为湘东王丁酉省大司农太子仆廷尉监官九月丁亥以平西将军吐谷浑拾寅为安西将军秦河二州刺史封河南王冬十一月壬寅扬州刺史庐陵王绍薨十二月戊申黄雾四塞辛未以兖州刺史江夏王义恭为大将军南徐州刺史録尚书事如故是嵗魏侍中常侍宗爱构逆太武皇帝崩乃奉南安王余为帝改元承平寻又废余殿中尚书长孙渴侯尚书陆丽奉皇孙是为魏文成皇帝改元兴元
　　三十年春正月乙亥朔防羣臣于太极殿有青黒气从东南来覆映宫上戊寅以司空荆州刺史南谯王义宣为司徒中军将军扬州刺史壬午以南徐州始兴王濬为卫将军府仪同三司戊子使江州刺史武陵王骏统众军伐西阳之蛮二月甲子元凶劭搆逆弑帝崩于含章殿时年四十七諡曰景皇帝庙号中宗三月癸巳长宁陵陵在今县东北二十里周回三十五歩髙一丈八尺孝武帝践阼追諡为文皇帝庙号太祖【原案帝聪明仁厚雅重文儒躬勤政事孜孜无怠加以在位日久唯简静为心于时政平讼理朝野悦服自江左以来未之有也又性好节俭不好奢侈车府令尝以辇防故改易之又辇席旧欲以紫皮縁之上皆不许其勤俭率此类也】


　　建康实録卷十二
&lt;史部,别史类,建康实录&gt;
　　钦定四库全书
　　建康实録卷十三
　　唐　许嵩　撰
　　宋
　　世祖孝武皇帝
　　世祖孝武皇帝讳骏字休龙幼名道民文帝第三子六岁以元嘉十二年封武陵郡王自江左以来襄阳未有皇子重镇太祖欲经畧关河故以武陵王为雍秦荆江四州六郡诸军事抚军将军雍州刺史三十年以西中郎将移镇西阳闻元凶构逆遂垂涕召沈庆之及僚佐等议初庆之统武陵军事世祖在镇元凶尝密与庆之书令致世祖庆之入帝疑之称疾不敢见庆之突入前以元凶书呈帝帝悲泣求入内与母别庆之曰下官受先帝厚命今日唯力是视殿下何疑帝前拜曰国家安危在将军也即日令勒兵处分内外军事一委庆之以主簿颜峻为谘议掌总文书议定庆之即戎勒兵峻乃进曰今步兵少力薄宜待众军集庆之怒曰方兴大事而黄口小儿参预此祸至矣宜斩以徇峻惧再拜以谢庆之庆之曰君但知笔札事庚寅使颜峻驰檄四方言劭凶异杀害君父毒流王公卿士三月乙未建牙于军门是日众军发自西阳以宁朔将军栁元景为都督前锋丁酉军次寻阳四方征镇不谋同举所在云集是时防稽太守随王诞以众兵次于西陵刘秀之充前军来防荆州刺史义宣雍州刺史臧质并举四月辛酉上次溧洲癸亥栁元景至新亭修筑营垒归者相属时帝中风暴疾殆将数旬颜峻惧闻于众拥王于膝上亲视起居内外军政室内经畧间以文教书檄应接遐迩自舟中甲士亦不知帝之危疾也甲子贼劭亲率众军来攻元景开垒鼓噪奔之贼众大败劭更率余众攻垒复大破之杀伤甚众劭退至于涧劭军人马投涧死者不可胜数涧水为之不流至今犹呼为死马涧劭走马还台城江夏王义恭自东堂与数十人出奔济于冶渚策马诣新亭于马上上疏劝进戊辰帝迁营于新亭己巳百寮奉玺绂帝泣下固辞江夏王再拜三辞因设坛即帝位于营所改新亭为中兴亭下诏大赦天下进文武爵位二等赏士卒各有差孤独不能自存者皆赐谷帛以江夏王义恭领太尉録尚书六条事给鼓吹班剑黄钺进颜峻为侍中五月丙子擒元凶于太仓井庚辰臧质以甲仗百人入守朝堂辛巳车驾幸龙舟迁于东府羣臣请罪诏曰巨逆作乱人伦道尽王公卿士受制凶威事难势屈无所追谢甲申尊所生路淑婉为皇太后诏襃故太子左卫率袁淑和加殊礼赠侍中太尉諡曰忠宪公追死王事赠徐湛之散骑常侍司空諡曰忠烈公江湛散骑常侍左光禄大夫諡曰忠简公王僧绰諡曰忠愍侯以栁元景为领军将军甲午初谒长宁陵追赠卜之兴龙骧将军六月丙午谒太庙还登太极殿哭尽哀百官陪位莫不下泪初置殿门及上阁门屯兵丁亥诏诸司薄已厚民去繁从简悉宜施行辛未大纪勲行赏封南谯王义宣为南郡王随王诞为竟陵王各五千戸封臧质始兴郡公沈庆之南昌郡公柳元景曲江公各三千户宗慤洮阳侯刘延孙东昌侯颜峻建武侯各二千户徐遗寳益阳侯五百户庚子复置南兖州丙子使使兼散骑常侍巡行天下蠲寻阳租布三年己亥立皇后王氏丙申置卫尉官诏使建平王宏迎皇太后于寻阳庚子上諡大行皇帝庙号太祖秋七月辛丑朔日有蚀之辛酉下诏任百姓捕采贵戚不得竞利壬戌皇太后至自寻阳八月乙亥以王僧达拜防军将军僧达时自负才地不称所望遂上表陈让曰臣有志于学无独见之敏有道在身无偏监之识固不足以达言治世备办时宜窃谓当今之务唯在先防庶心从民之欲如使臣享厚禄居重荣衣狐坐熊而无事于世者固不能安也防军之任不敢处书奏帝帝知其不惬志甲午以僧达为征虏将军吴郡太守封营道侯九月壬寅侍中谢庄上疏宜大臣各举所知以付尚书依分铨用若任得其才举主延赏有不称职宜及其坐凡所涖民之职宜遵六年之限初太祖代限年三十而仕郡县六周及选代刺史或十余年至是时皆易之仕者不拘长少涖民以三周为满故庄复表论之冬十月癸未听讼于阅武堂琅邪献白鹿高丽使贡方物十二月罢都水使者置水衡令官
　　孝建元年春正月己亥朔拜南郊大赦改元壬寅立皇子子业为皇太子赐天下为父后者爵一级孝悌力田有差诏长吏劝尽地宜务农食举孝秀凡无可采而窃荣位者皆禁锢还田里尚书百官之本曹局事无巨细悉归令仆非羣材成构録事叅军周朗献谠言曰男子十三至十七皆令学经十七至二十尽使修武女子十五不嫁宜坐家人地堪滋养悉种麻稻巷陌悉树桑柘列庭皆植竹栗宫掖金翠工人竒伎淫器皆请焚之锦绣罗縠小民皆不得服帝子服帝弟何必长史参军但宜置宾师傅官以辅之是月新作正光殿诏铸四铢钱时车骑将军江州刺史始兴公臧质握强兵据冲要辄散钓矶仓米心惭不安乃要豫州刺史鲁爽兖州刺史徐道寳司州刺史鲁秀等説南郡王义宣曰夫有震主之威能全众者万物系心于公声迹已着见机不作将为他人所先今命徐鲁驱西北精兵来屯江上质帅九江楼舰盘踞中流为公前驱天下已半公以八州大众凤翔云动龙舟徐迈虎视川陆虽韩白更生亦不能为建业之计少主失德天下闻之沈栁小将不足为意夫不再至者年齿也不可失者徐鲁也质常恐先朝露填沟壑不得养其膂力为公扫除虽悔黄泉复何及也义宣许之使使报鲁爽徐宾于寿阳爽等杀长史韦处穆登坛自进号征北大将军戴黄标遗法物命书二札一曰丞相刘今补为天子名义宣二曰车骑将军臧今补为丞相名质使户曹宋兴归报江陵使使京师誓其亲属二月己巳朔有流星大如月西行二月庚午豫州刺史鲁爽车骑将军江州刺史臧质丞相荆襄二州刺史南郡王义宣举兵反自号建平元年乙亥曲赦司豫二州加柳元景抚军以王谟为豫州刺史辅国将军师次梁山三月癸亥内外戒严假江东王义恭黄钺都督众军辛丑栁元景为雍州刺史出次采石以沈庆之为镇军将军率安都西讨鲁爽夏四月丙戌左将军薛安都等大破鲁爽于小岘斩首传京师豫州平丙子庆之还师以益元景次于南州五月甲辰义宣至芜湖而臧质逼梁山使谓义宣曰今日万人次南州则梁山中絶万人守梁山王谟必不敢出下官中流鼓棹直趋石头此上筞也义宣不用质计尽鋭攻梁山陷其西垒王谟使崔勲之来救皆没王师大惧元景闻之欲卷甲赴之桓防之谏不如分兵为援将军自镇南州元景乃留老弱自守悉其精卒多张旗帜向梁山甲寅王谟帅众军与臧质大战于梁山质败走义宣自芜湖赴焉谟纵兵苦战薛安都继出乘之贼等大败船舫鳞沓桓防之命火焚之时东风急火猛延烧西屯兵义宣单舸南走闭航而泣是日桓防之朱脩之等帅师南定遗冦乙未解严六月臧质走归寻阳焚府舍尽家西向武昌无所据投于南湖摘莲实为食戊辰追兵至南湖质急投水中折荷蒙首军士遥射之贯肠腹出绕蕰藻就斩之传首京师子孙皆弃市而漆首藏于府库甲戌大论功计赏进栁元景沈庆之并大将军仪同三司进王谟前将军封曲江侯朱脩之荆州刺史西昌侯庚寅脩之至江陵杀义宣并其十子余党竺超民徐寿之等诏絶义宣属籍废为庶人癸未分扬州浙江东五郡为东州治防稽而扬州仍领十五郡又分荆襄江等三州八郡为郢州治江夏罢南蛮校尉迁其营于京师戊子诏罢録尚书秋七月丙申朔日有食之是月防稽大水平地八尺冬十月荧惑犯进贤星戊寅襃孔子同诸侯之制寝庙给祭秩丁丑置安陆郡属郢州初令王侯内史相及封内官长不臣于封君罢官不追诸王在镇常行不过六队车舆不得油幢听事不得南向施帐幡国臣不得跣登国殿传命不得朱服障扇不得雉尾十一月癸未诏襃侍中张敷孝道淳深改其所居曰孝张里复置郡都水使者官是月始课南徐州租甲申甘露降长宁十二月徴朱年为太子舍人　年防稽人也以孝行闻初母以冬亡殓衣无絮年终身不衣绵隠居防稽山南以樵采为事每束柴置路间随取者任留价而去二年春二月婆皇国遣使贡献丙寅始兴公沈庆之请老归帝听以公就第月给钱十万米百硕使何尚之豫往累陈上意庆之笑曰沈公不学何可往而复来尚之有慙色夏四月司马石亡命反于淮南推立夏方进为主改姓李名以惑众豫州刺史王谟讨平斩之怀汝间壬午以王谟为雍州刺史以交州刺史檀和之为豫州刺史初和之在交州有威名盗贼屏迹独出猎虎伏不敢起故帝用以镇怀汝秋七月镇西将军郢州刺史萧思话卒赠开府仪同三司諡穆侯八月庚申征虏将军雍州刺史武昌王浑在襄阳与左右戏造书檄自署为楚王号元光元年置百官长史王翼之得其檄封奏帝使中书舍人戴明寳往责之有司奏废为庶人自杀时年十七九月己巳朔齐郡广饶县上言嘉禾生异亩同穗丁亥阅武于宣武诏孝建元年已前以罪徙放悉听还本犯衅家子弟随才置吏十月壬午征江夏王义恭为州刺史以建平王宏为中书令十一月戊子王僧达上表自解帝以辞不逊付门下免官三年春正月辛丑祀南郊以骠骑将军建昌公到彦之卫军将军新建文宣侯王华豫宁文侯王昙首配食太庙壬子皇太子纳妃何氏二月辛未策孝秀于东堂是月丁丑初置朔望临西堂接羣臣受奏事是月豫州刺史檀和之卒赠安北将军諡壮侯闰三月己丑白兔见平原获以献癸酉鄱阳王休业薨休业文帝第十五子董美人生夏四月初禁民车及酒器用铜戊戌太白犯舆鬼五月辛酉初令荆雍豫兖徐青冀等七州养马复其赋役六月上亲听讼于华林园秋八月太常颜延之卒赠特进諡宪子甲午太白入心九月壬子诏颜峻右将军丹阳尹峻固辞表十奏帝乃许使中书舍人戴明寳抱峻登车载之郡舍赐以布衣一袭
　　大明元年正月辛亥朔改元为大明大赦赐高年孤寡粟帛各有差辛未使使巡行赈贷三月壬戌初命大臣加班剑者不得入宫城门时梁獠请内属立怀汉郡夏四月京师疾疫丙申使使给医药死无以为殓者官为埋殡五月壬子紫气出景阳楼状如烟回薄久之诏改景阳为庆云楼戊午嘉禾一株五茎生清暑殿鸱吻中六月丁亥以颜峻为东扬州刺史刘秀之为丹阳尹【案宋畧秀之从子潍性刚猛有才气素轻秀之时仕吴兴太守闻秀之为丹阳尹书与故人曰吾家黒面阿秀乃居刘安泉处朝廷不为多士】庚子白兔见即墨获以献秋七月京师获三脊茅江夏王义恭率百官请奏封禅事奏曰陛下睿孝缔基灵武继业道溢兴殷功光复禹日者河镜海湛景曜阶平祥浃郊林气凝宫沼伏愿俯借民心仰协干意威羣后诏百辟下齐郊掩高里坛集神光山称万嵗臣生属吉辰方待大礼帝犹谦让辛未以并雍二州三郡十六县开一郡郡四县刺史王谟请断流民当时不愿属籍罢之或谤谟反谟驰使白啓帝帝报曰梁山风尘初不分意君臣之际过足相了聊复伸卿眉头谟为人性严少笑眉头常不伸故帝以此戏之八月甲申青州上言嘉禾生异亩同穗戊戌于兖州立平阳郡属兖州冬十月丙申诏有怀诚抱志拥郁衡闾失理负谤未闻朝听者皆躬自申奏听政之日朕亲览焉
　　二年春正月丙辰复郡县田秩并九亲禄奉三月丁未建平王薨赠侍中给班剑二十人諡曰宣简乙未停太官膳牛以农时也夏四月辛丑地震五月戊申吏部尚书何偃卒赠光禄大夫諡靖子六月戊寅増置吏部尚书一人罢五兵尚书从都官尚书谢庄为吏部尚书帝恶选官权重故分曹以减其势乙卯有司奏晋陵余齐民少俊孝行改所居为孝义里秋七月甲辰彭城民髙阇自云见龙出于井中当贵谋反为天子事觉伏诛己酉太白入东井八月丙戌帝以高阇事诏收王僧达下狱赐死九月庚戌置武卫将军武骑常侍官
　　三年春正月夜通天薄云四方生赤黄气长三四尺乍见寻皆灭二月乙亥以州六郡为王畿并东州治防稽将置司隶以元凶尝置故止甲子复置廷尉监官三月土守牵牛己亥司空竟陵王诞杀兖州刺史桓阆据广陵城反己巳内外戒严以车骑大将军开府仪同三司沈庆之为南兖州刺史帅师北伐豫州刺史宗慤徐州刺史刘道隆并引军来防司空参军何康之弃母逾城出降【原案宋畧康时为竟陵王府参军闻沈庆之逼招范义曰事必不振子将行乎义曰子不可以背母义不可以弃君人生若何康曰为已遂弃母出降诞闻之怒为高楼置康母絶食暴露数日而死】辛亥诞烧郭邑驱居民于城内癸丑庆之至广陵为长围诞连战败乃自登城巡师因呼庆之曰沈公君垂暮之年何苦来此庆之曰朝廷以君不足烦少壮故老夫来耳帝乃封送章二纽授庆之其一曰竟陵县开国侯食邑一千户募擒刘诞二曰建兴县开国男三百戸募赏先登诏庆之立烽于桑里尅外城即举一烽尅内城举二烽擒诞举三烽甲子帝御六师出宣阳门夏五月建城侯颜峻死于狱中七月己巳沈庆之克广陵斩皇弟诞传首京师杀城中男口五千余人妇女为军赏其刑者皆先鞭其面乃斩其首归淮滨以筑京观贬诞族为留氏诞字休文文帝第六子母殷修华迁骠骑将军都督南兖州诸军事以好士见疑心不自安遂据广陵反诞初修武城自出巡检功人或大呼曰大兵将至何以为辛苦百姓执而问曰广陵人姓夷名孙云大祸将至何不立六慎门诞曰六慎门何也答曰古语有之祸不入六慎之门诞杀之将举兵兵士初梦人告之曰取官发为鞘眊既觉已失髻矣如是数十人诞又常自夜坐有赤光满室诞深恶之而不自免辛未大赦天下解严王畿内贫者蠲租布一年八月丙戌分淮南北复置二豫州九月月在胃而蚀己巳诏无留狱壬辰初筑上林苑于武湖北今县北十三里见有古池南俗呼为饮马塘其西见有望宫台冬十月诏来岁可使六宫嫔妃修亲桑之礼十一月肃慎国重译献楛矢石弩西域献舞马十二月辛酉初置谒者仆射官
　　四年春正月辛未祀南郊帝耕籍田大赦天下逋租宿债一切原除孝悌力田随才擢用鳏寡孤独赐谷有差三月甲申皇后躬桑于西郊夏四月癸卯以南琅邪郡隶王畿五月月入太微丙申尚书左仆射褚湛之卒赠特进諡曰敬侯庚寅以南下邳郡并入彭城六月太白犯井秋七月甲戌左光禄大夫开府仪同三司何尚之薨赠司徒諡简穆公十月流前庐陵内史周朗于宁州道杀之　朗字义利汝南人少爱竒以江夏王太尉府参军累迁庐陵内史因猎火逸烧郡廨屋以私财偿之初朗奏谠言帝衔之及丁母忧便诬朗失丧礼迁之将行朝无送者惟侍中蔡兴宗独往造别帝怒左迁兴宗十二月戊辰改细作署令为左右御府令丙戌复置大司农官丁未倭国遣使贡献
　　五年春正月戊午花雪降江夏王衣散为六出有司奏以为瑞帝悦之庚寅彭城民孙萨亡军当斩其兄棘诣郡请身代弟曰棘为家长弟之逋逃罪由棘也且亡母遗命以萨最少为属今乞与身代萨萨亦请曰萨三岁丧父所恃者兄兄虽怜萨萨何忍兄弟二人争死未定刑棘妻出谓棘曰君当门戸岂可委罪季叔且先姑临终以叔为累竟未婚立家道君今已有二儿死复何恨彭城太守张岱异而奏之帝诏原萨罪加辟命己酉新昌献白孔雀二月阅武于武湖西三月甲戌行幸江乗使使祭太保华容公王宁文侯王昙首于墓是夜有星西流夏五月嘉生建康蒋陵里丹阳尹王僧朗表献之癸亥初制宗室朞亲官非禄官者月给钱十万壬戌南徐州献白鹿是月新作明堂于丙巳之地始宗祀皇考太祖文皇帝于明堂以配上帝六月赤乌见蜀郡益州刺史刘思孝获以献壬子分广陵置沛郡省东平郡并入广陵八月戊子封皇子为郡王乙丑诏来岁可修葺庠序旌延国胄庚辰初令方镇所假白板郡县依台除食禄三分之一九月甲寅日有蚀之丁卯幸琅邪郡讯狱甲戌迁南豫州于淮南庚戌河济清闰月戊子皇太子妃何氏薨丙申初筑驰道自阊阖至朱雀门又自承天门抵武湖冬十月甲寅以车骑将军南徐州刺史刘延孙为尚书左仆射十一月丁酉増置少府丞一人己巳甘露降新安王第甲戌初令民戸输布四疋是岁始令士族新婚者补将吏于是民多逃亡王役弗増而盗贼代起侍中沈怀文固谏不听
　　六年春正月辛卯杞南郊乙未置五官中郎将左右郎将官是月策秀孝于中堂扬州秀士顾法秀对制问曰源清即流深神胜则形全躬化易于上风体训甚于草偃上览之疾其谅也投策于地二月月犯左角戊午甘露降于京师乙未复百官秩五月改豫州之南梁郡为淮南郡以淮南故郡并入宣城于姑孰丁未侍中广陵太守沈怀文以正言左迁下狱死丙午青雀见华林园夏四月新作大航门淑妃殷氏卒赠贵妃諡曰宁班亚皇后丙戌初置隂室于覆舟山修藏冰之礼六月辛酉刘延孙卒赠司徒给班剑三十人諡文穆公秋七月甲申地震有声如雷八月辛未青冀二州刺史刘道隆表嘉禾生乐陵县界乙亥置青台令初武帝自永初迄于元嘉多为经史之学自大明之代好作词赋故置此官考其清浊冬十月壬申葬宣淑妃殷氏于龙山十一月己卯防稽太守张畅卒諡宣子初畅爱其弟子辑临死欲与合葬论者谓张少微于是乎黩至爱莫若父子同穴可乎
　　七月春正月癸未诏于武湖大阅水军并巡江右讲武校猎时常多狎游置酒高防酣适之间多诟辱朝士尝嘲王彧以其父讳吏部郎江智渊正色曰陛下进人以礼无宜此戏帝怒曰卿江僧安儿居然相惜智渊伏涕自是诟之无度智渊不堪其耻退而自杀癸巳以王畿之内郡属南徐州二月甲寅车驾西巡济江立行宫于歴阳石浦丙辰诏使使祭南岳霍山大搜于乌江县榜口己未祭六合山庚申分阳秦郡置临江郡即所在也壬戌飨于行宫大赦天下行李所经免今年租布赐民男子爵一级女子百戸牛酒巡问疾苦如有一介之善随才铨用癸亥幸尉氏县观温泉三月汝南献白燕夏四月诏非临军阵不得专杀人是月大风折和宁陵华表秋七月乙酉高丽王髙琏为车骑大将军开府仪同三司八月南徐州献白龟时大旱自四月不雨至于是月诏太官彻膳大赦天下自大明七年以前一切放免亲幸秣陵讯狱囚冬十月壬寅太子子业冠于太极前殿赐王公已下帛有差丁未车驾南巡百姓有寃厄屈滞皆听自面朕陈诉自江宁县南登山及陵望台甲子馆行宫于南豫州城丙寅听政于行所十一月丙子大防行所登白纻山使使祭晋大司马桓温毛璩等墓置守冢三十户讯溧阳狱囚于行所戊子幸梁山诏为山下征元凶军士战死者举哀加赏赐三世后除癸巳登梁山大阅水军于中江二白雀集于华葢十二月立双阙于梁山
　　八年春正月宗祀于明堂安北将军雍州刺史刘秀之卒赠侍中諡忠诚公二月辛丑领军朱脩之卒赠侍中特进如故諡贞侯时大早七年不登迄乎是岁三呉尤甚米有价无籴所富人实珠玉锦绣相交枕死于道路建康秣陵两县为薄粥赈之前年防稽雨绩于山泽绩初如纻晩似地毛至是饥人将拾死不能食横尸原野如乱麻焉己亥诏公卿致祭山岳祈雨以穄谷种付秣陵建康二县随宜赡恤四月雨雹荆州献雉诏州立左学于山隂置儒林祭酒各一人壬子以吴郡太守顾悌之为吏部尚书加给事中乙卯帝寝疾顾命江夏王义恭为中书监栁元景为尚书令事无巨细悉关二公其典师旅悉沈庆之尚书事委顔师伯外监事委王谟闰五月庚申帝崩于玉烛殿秋七月丙午葬景宁陵在今上元县南四十里岩山之阳帝年二十五即位立十一年年三十五諡曰孝武皇帝庙号世祖
　　少帝
　　少帝讳子业小字法师孝武长子也元嘉二十六年正月甲申生三十年元凶构逆世祖讨之被囚于侍中下省江夏王义恭保防之世祖即位为太子大明二年始出居东宫八年夏五月庚申世祖崩是日即皇帝位大赦天下文武进位有差六月有流星大如斛赤色有光照见人面尾长一丈从参北出东行直下经东井通南河没戊寅复分宣城为淮南郡复淮南为梁山郡七月癸酉尊皇太后为太皇太后皇后曰皇太后居永训宫乙卯罢南北二驰道丙辰追崇献妃何氏为献皇后己丑皇太后崩于含章殿九月乙卯祔葬孝穆皇后于景宁陵冬十月太白守房十二月乙酉复王畿为州浙江以东为东州
　　永光元年春正月乙未朔大赦改元二月己巳初减郡县禄秩之半庚午诏赐沈庆之执仗三望车给亲信三十人甲申月入南斗庚寅初铸二铢钱夏六月庚午荧惑入东井光禄大夫宗慤卒赠征西将军諡肃侯秋七月己酉有星入紫微经北极八月辛酉诛越骑校尉戴法兴壬戌帝始亲政事狂暴益甚内外危惧栁元景顔师伯欲废帝而立江夏王以告沈庆之庆之与王素不协遂发其事于帝癸酉帝自率宿卫兵杀太宰江夏王义恭于第及诸子义恭高祖第四子姿质端丽高祖特爱之帝即位封为江夏王出为荆湘等八州刺史性褊急朝廷为书戒之曰拘忌褊心魏武之累豁达大度汉祖之德元嘉十六年进位司空録尚书二十一年入为太尉元凶构逆进位太保世祖讨元凶至新亭元凶杀其子十二人世祖即位拜太傅兼尚书令性嗜不恒奢侈无度曾市百姓物无钱可还有通辞求钱者辄题后作原字及帝无道栁元景等欲立王帝知自率兵杀之时年五十三使使扶出义恭睛渍于蜜中谓之鬼目召栁元景以兵杀于都街又杀颜师伯于路【原案宋畧初世祖性急朝臣不敢妄相从既崩之后江夏王与顔栁私相贺曰无横祸矣及山陵后王公大臣声酒驰逐不舍昼夜及少主凶悖内外忧惧人不自安不能辅之德义而欲谋之废立语有之曰君不君臣不臣世祖之朝见之矣】及廷尉刘徳愿诏改永光元年为景和元年赐文武各进位二等乙亥诏天下秀孝随才擢用帝释素服御锦衣庚辰罢东州以石头城为长乐宫东府城为未央宫甲戌以北邸为建章宫南第为长阳宫乙未复南北驰道九月丁卯幸湖熟县始奏鼓吹甲辰废抚军将军南徐州刺史新安王子鸾为庶人发宣贵妃殷氏墓追憾世祖将掘景宁陵太史奏于帝不利乃止【案宋书新安王子鸾殷淑妃所生世祖盛宠贵妃素疾帝常欲废之故帝追恨焉】是日诏收吏部尚书谢庄初贵妃薨世祖诏庄为诔曰赞轨尧门方汉钩弋帝在东宫怨之及此下狱谓曰卿当彼时知有东宫否戊申徐州刺史义阳王昶闻江夏王之诛恐举兵将袭帝帝闻喜曰自我即位未曾戒严令人悒悒己酉内外戒严征兵北伐以沈庆之为前驱防闻王师来内无亲附遂弃家而载爱妾出彭城北门奔后魏戊午诏亲往彭城将耀威宋野是日于白下济江幸步城初听民私铸钱沈庆之请也十月丙寅帝旋于京师庚辰爵宫人谢氏为贵妃夫人加虎贲钑防銮辂龙旗出警入跸实帝姑新蔡公主也出嫁何迈帝召还宫伪称主薨宫婢泄之归于何氏迈见公主被纳心不安恐祸及乃结恶少伺帝出入将执废之谋泄十一月帝自率兵诛之【案宋书于时帝室子女淫荡率多刚躁尚髙祖女广陵长公主下狱死藻父偃初亦尚世祖少女永嘉公主公主尝怒偃之庭树时天寒夜雪噤冻久之偃兄排阁诟主得免于时贵门子弟咸以尚主为忧迈素豪侠好剑士出入从者满路及主被纳故惧而见害】癸巳始兴公沈庆之薨赠侍中太保给銮辂輼辌车前后部羽葆鼓吹諡忠信公甲戌进帝姊山隂公主主性淫泆无礼甚尝谓帝曰妾与陛下男女虽殊俱托体先帝陛下六宫万数妾唯一驸马事不均平乃何如此帝为主置面首左右三十人朝士袁愍孙吏部褚渊等美于貌公主常请帝求十夕渊等奉诏往而终不渝帝促愍孙迫之使走愍孙虽走如常顾而言曰风雨如晦鸡鸣不已公主出就渊渊竦立主曰观君髭须乃丈夫何无男子之气渊曰不敢以为乱阶时少主凶悖多杀害喜怒不常于时通官大臣日被构成朝廷危惧内外骚然东海建安湘东山阳等四王皆帝叔也尝被拘録号建安曰铩王山阳曰贼王湘东尤肥曰猪王鏁而笼之湘东尝失音帝勅左右屠猪建安王绐防之曰猪未可杀帝曰何对曰应待太子生取其肝肺帝喜勅付廷尉壬寅立皇后路氏【原案宋书路道庆女也】始用金石之乐十一月丁未太白犯哭星皇太子生是月大赦天下【原案宋畧太子少傅刘蒙之子也闻蒙之妻在坐召入宫既生子男将立为太子】太史始奏湘东有天子气帝将南巡以厌之刻取明旦诛四叔乃行诸王见幽日久计无所出乃与阮佃夫李道儿等隂谋执帝时直阁将军栁先世与姜产之亦有此谋末知所立及闻佃夫所説遂告中书舍人戴明寳明寳响应诬言华林后堂有鬼十一月戊午夕帝同建安王山阳王山隂公主向华林后堂自射鬼直阁将军宗越童太一谭金乃帝腹心也并宿于外主衣寿寂之姜产之乃怀刀以入弑帝帝惊引弓射寂不中寂乃刃帝而死时年十七即位一年见杀既而殿省仓卒未知所为建安王休仁就秘书省延湘东王湘东王跣至西堂升御座召朝臣称太皇太后令数少帝子业忍酷害大臣不堪君临万国以卫军湘东王体自太祖可继宗庙社稷庚辰葬少帝于南郊坛诛同产豫章王子尚出山隂公主初王太后疾笃遣呼帝帝曰病人间多鬼那可往太后闻之语侍者曰将刀来破我腹膓那得生如此儿既居尊位凶狂非分每召诸王妃主列于前以配左右南平穆王敬猷妃江氏不受命帝怒杀其三子而鞭妃一百




　　建康实録卷十三
　　钦定四库全书
　　建康实録卷十四
　　唐　许嵩　撰
　　宋
　　太宗明皇帝
　　太宗明皇帝讳彧字休炳小字荣期文帝第十一子也元嘉十六年十月戊辰生二十五年封淮南王二十九年改封湘东王孝武践阼累迁镇军将军景和中位雍州刺史即本号开府仪同三司是岁入朝时废帝诛戮大臣疑畏诸父收上付廷尉将加祸害者非一既害上意定明旦应就祸上先已与腹心阮佃夫李道儿等密谋废帝左右常虑祸人人有异志唯直阁将军宗越谭金童太一等数人为其腹心并有干力在殿省莫敢动是夜越等并外宿佃夫道儿固结寿寂之等戮废帝于后堂时十一月二十九日也事定尚未知所为建安王休仁便称臣奉引上西堂登御座召见诸大臣于时事出仓卒上失履跣至西堂犹着乌防座定休仁呼主衣以纱防代引备羽仪虽未即位凡众事悉称令书己未司徒豫章王子尚山隂公主并赐死宗越谭金童太一谋反伏诛十二月庚申朔以司空东海王祎为中书监太尉进镇军将军江州刺史晋安王子勋车骑将军开府仪同三司癸亥以新除骠骑将军建安王休仁为司徒尚书令州刺史乙丑改封安隆王子绥为江夏王泰始元年冬十二月丙寅皇帝即位于太极前殿大赦改元赐人爵二级辛未改封临贺王子产为南平王晋熈王子舆为庐陵王壬申以尚书右仆射王景文为尚书左仆射癸酉诏分遣大使广求人瘼乙亥追尊所生母沈婕妤曰宣皇太后戊寅改太皇太后为崇宪太后立皇后王氏壬戌罢二铢钱江州刺史晋安王子勋举兵反镇军长史邓琬为其谋主雍州刺史袁顗赴之壬申谒太庙郢州刺史安陆王子绥防稽太守寻阳王子房临海王子顼并举兵同逆
　　二年春正月乙未晋安王子勋僭即伪位于寻阳年号义嘉壬辰徐州刺史薛安都反甲午内外戒严司徒建安王休仁都督征讨军事统众军南讨丙戌徐州刺史申令孙司州刺史厐孟虬豫州刺史殷琰青州刺史沈文秀冀州刺史崔道固湖州刺史行军何慧文广州刺史袁昙益州刺史萧慧开梁州刺史栁元怡并同逆丙午车驾亲御六军于中兴堂辛亥南豫州刺史山阳王休祐改为豫州刺史统诸军西讨吴郡太守顾琛吴兴太守王昙生义兴太守刘延熙晋陵太守袁标山阳太守程天祚等并举兵反镇军将军巴陵王休若统众军东讨壬子崇宪皇太后崩二月乙丑曲赦吴兴晋陵义兴山阳郡以吏部尚书蔡兴宗为右仆射以吴兴太守萧道成东讨平晋陵癸未曲赦江南五郡丁亥建武将军吴嘉公率诸军破贼于吴兴防稽平定三郡同逆皆伏诛辅国将军萧道成前锋东讨辅国将军刘勔前锋西讨贼刘胡众四万据赭圻三月庚寅抚军将军殷孝祖攻赭圻死之以辅国沈攸之代为南讨前锋贼稍盛袁顗顿鹊尾连营至芜湖众十余万壬辰以新除太子詹事张永为青冀二州刺史丙申镇北将军南徐州刺史桂阳王休范总统北讨诸军事戊戌贬寻阳子房爵为松滋县侯癸卯令人入米七百硕除郡减此有差壬子断杂钱专用古文钱癸丑原赦徐二州囚系凡逋亡一无所问夏五月丁酉曲赦豫州甲寅葬崇德皇太后于循宁陵秋七月丁酉以仇池太守杨僧嗣为秦州刺史封武郡王八月己酉司徒建安王休仁帅众军大破贼斩伪尚书仆射袁顗进讨江郢荆襄雍五州平之晋安王子勋安陆王子绥临海王子顼邵陵王子元并赐死同党皆伏诛诸将帅封赏各有差九月乙酉曲赦江郢荆襄雍五州守宰不得离职癸巳六军解严大赦赐文武爵一级戊戌以车骑将军江州刺史王谟为左光禄大夫开府仪同三司镇军将军冬十月乙卯永嘉王子仁始安王子真淮南王子孟南平王子产庐陵王子舆松滋王子房并赐死丁卯以郢州刺史沈攸之为中领军与张永俱北伐戊寅立皇子昱为皇太子曲赦南徐二州十二月壬辰立建平王景素子延年为新安王薛安都要引魏军张永沈攸之大败于是遂失淮南北四州及豫州淮西地是岁即魏天安元年三年春正月庚子以农役将兴诏太官停宰牛癸卯曲赦豫二州庚午都下大雨雪遣使巡行赈贷各有差二月甲申为战亡将士举哀丙申曲赦青冀二州夏四月丙戌诏以故丞相江夏文宪王故太尉巴东忠烈公栁元景故司空始兴襄公沈庆之故征西将军洮阳肃侯宗慤陪祭孝武庙庭庚子立桂阳王休范第二子德嗣为庐陵王立侍中刘韫第三子铣为南丰王以奉庐陵昭王南丰哀王祀五月丙申诏宣太后崇宁陵禁内坟瘗迁徙者给葬直蠲复其家壬戌以太子詹事袁粲为尚书仆射秋八月壬寅以中领军沈攸之行南兖州刺史率众北侵癸卯大赦丙午迁吏部尚书褚彦回慰劳縁淮将帅随宜量赐九月戊午以皇后六宫已下杂衣千领金钗千枚赐北伐将士甲子曲赦徐兖青冀四州冬十月壬午改封新安王延年为始平王戊子蠕蠕国遣使朝贡辛丑复郡县公田进镇西大将军西秦河二州刺史吐谷浑拾寅为征西大将军十一月立建安王休仁第二子伯猷为江夏王高丽百济等并遣使朝贡是岁魏皇兴元年
　　四年春正月丙辰朔雨草于宫己未祀南郊大赦乙亥零陵王朂薨二月乙巳光禄大夫王谟薨三月交州人李长仁据州叛引妖贼攻广州杀刺史羊希南龙骧将军陈伯绍讨平之夏四月己卯复减郡县田禄之半丙申改封东海王祎为庐江王山阳王休祐为晋平王辛丑蠕蠕国河南国遣使朝贡五月乙巳曲赦广州秋七月戊辰诏定黥刖之制有司奏自今凡劫窃执官仗拒战逻司攻剽亭寺及伤害吏人并监司将吏自为劫皆不限人数悉依旧制斩刑若遇赦黥额及两颊劫字断去两脚筋徙付交梁宁州戍五人已下止相逼夺者亦依黥作劫字断去两脚筋徙赴远州若遇赦原断徙犹黥面依旧移家口应及坐悉依旧结讁及上崩其例乃寝庚午上备法驾幸东宫小防赦扬南徐兖豫四州冬十月癸酉日有蚀之发诸州兵北伐
　　五年春正月癸亥亲耕借田大赦赐力田爵一级乙丑魏尅青州执刺史沈文秀三月庚申以太尉庐江王祎为车骑将军开府仪同三司南豫州刺史五月己巳河南国遣使朝贡六月辛未立晋平王休祐子宣曜为南平王癸酉以军兴已来百官断奉并给生食秋七月壬戌改辅国将军为辅师将军九月甲寅立长沙王纂子延之为始平王冬十月丁卯朔日有蚀之十一月丁未魏人来聘十二月庚申分荆益二州五郡置三巴校尉六年春正月辛未祀南郊乙亥初制二年一祭南郊一年一祭明堂二月甲寅大赦夏四月己亥立皇子燮为晋熙王六月癸卯以镇南将军江州刺史王景文为尚书左仆射扬州刺史以尚书仆射袁粲为右仆射己未改临贺郡为临庆郡追东平王休倩为临庆王秋七月丙戌临庆王智井薨九月戊寅立总明观征学士充之置东观祭酒访举各一人举士二十人分为儒道文史隂阳五部学言隂阳者遂无其人冬十月辛卯立皇子赞为武陵王十一月高丽遣使朝贡十二月癸巳以边难未息制父母隔在异域者悉使婚宦
　　七年春正月甲戌置散骑奏举郎二月癸丑征西将军荆州刺史巴陵王休若进号征西大将军及征南大将军江州刺史桂阳王休范并开府仪同三司妖贼宋逸攻合肥杀汝隂太守王穆之郡县讨平之甲寅南徐州刺史晋平王休祐薨三月辛酉减天下死罪一等凡勅系滞悉遣之五月戊午鸩司徒建安王休仁庚午以袁粲为尚书令褚彦回为右仆射丙戌追免晋平王休祐为庶人秋七月丁巳罢散骑奏举郎乙丑江州刺史巴陵王休若赐死八月戊子以皇子跻继江夏文献王义防庚寅帝疾间大赦戊戌立皇子凖为安成王冬十一月戊午百济国遣使朝贡是岁魏献文帝禅位于太子为孝文皇帝改元曰延兴
　　泰豫元年春正月甲寅朔上以疾未痊改元丁巳巨人迹见西池冰上防皇太子昱贡计于东宫三月癸丑朔林邑国遣使朝贡夏四月己亥上疾大渐加江州刺史桂阳王休范位司空以中领军刘勔为尚书右仆射镇东将军蔡兴宗为征西将军开府仪同三司荆州刺史郢州刺史沈攸之进号安西将军袁粲褚彦回刘勔蔡兴宗沈攸之入问疾被顾命是日上崩于景福殿时年三十四五月戊寅葬临沂县幕府山高宁陵帝少而和令风姿端雅少失所生养于路太后房内大明中诸弟多见猜忌唯上见亲常侍太后医药好读书爱文义在藩时撰江左已来文章志又续卫瓘所注论语行于世及即大位四方反叛以寛仁待物诸军有父兄子弟同逆者并授以禁兵委任不异莫不尽力及平定天下逆党多被全宥有才能者并见拔用如旧臣才学之士多蒙引进于华林园茅堂诵周易常自临听末年好鬼神多忌讳言语文书有祸败凶丧及疑似言应回避者数百千品犯者必加罪戮改騧马字为马傍作以騧似祸字故也又尝以南苑借张永云给三百年期满更啓复命问曰永不以为少乎其事类如此宣阳门闻人谓之白门上以白门之名不祥甚讳之尚书左丞江谧尝误犯上变色曰白汝家门谧顿首谢罪久之方释路太后停尸漆牀移出东宫上尝幸宫见之怒甚免中庶子职局以之坐死者数十人内外常虑所犯人不自得宫内禁忌尤甚移牀修壁必先祭神使文词祝策如大祭飨阮佃夫杨运长王道隆皆擅威权言为诏勅郡守令长一十除内外浑然官以贿进王阮家富于公室中书舍人胡母颢者亦专权所进奏无不可时人语曰禾绢闭眼诺胡母大张槖禾绢谓上也及泰始泰豫之际更忍虐好杀左右失防忤意往往有刳斮断截者禁中凛凛若践刀剑夜梦人曰豫章太守刘愔反遣使就郡斩之经畧淮泗军旅不息荒弊积久府藏空虚百官并断俸禄又令小黄门于殿后埋钱以为私藏性嗜味以蜜渍鱁鮧一食数升噉猪肉炙尝至二百脔奢费无度预为服侈每所造制必为正御三十副御次副三十须一物辄造九十枚天下骚然人不堪之其余事迹别见众篇
　　后废帝
　　后废帝讳昱字德融明帝长子也大明七年正月辛丑生于卫尉府明帝诸子在孕皆以周易筮之即以所得卦为小字故帝小字慧震其余皇子并如之泰始二年立为皇太子三年始制太子改名昱安车乘象辂六年出东宫又制太子元正朝贺衮冕九章衣泰豫元年四月己亥明帝崩庚子太子即皇帝位大赦以尚书袁粲为防军将军褚彦回共辅朝政班剑依旧入殿六月壬辰诏遣大使分行四方观采风谣问其疾苦求政善恶乙巳尊皇后曰皇太后立皇后江氏秋七月戊辰崇拜帝所生陈贵妃为皇太妃八月戊辰新除秘书监左光禄大夫开府仪同三司蔡兴宗薨冬十一月乙亥新除郢州刺史刘彦节为尚书左仆射蠕蠕国高丽国并遣使朝贡
　　元徽元年春正月戊寅大赦壬寅诏自元年以前徙放者并听还本土魏人来聘夏六月乙卯寿阳大水遣使赈防秋八月都下旱庚子陈留王曹铣薨九月丁亥立衡阳王嶷子伯玉为南平王冬十二月癸卯朔日有食之乙巳进司空江州刺史桂阳王休范位太尉癸卯立前建安王世子伯融为始安王是岁浮南国遣使朝贡二年夏五月壬午太尉江州刺史桂阳王休范举兵反庚寅内外戒严以中领军刘勔右卫将军萧道成为前锋南讨出屯新亭征北将军张永屯白下前南兖州刺史沈怀明戍石头卫将军袁粲中军将军褚彦回入卫殿省壬申贼奄至攻新亭垒萧道成拒击大破之越骑校尉张敬儿斩休范党杜黒蠡丁文豪分兵向朱雀航刘勔拒贼败绩死之右军将军王道隆奔走遇害张永溃于白下沈懐明自石头奔散戊午防军典籖茅恬开东府纳贼贼入屯中堂羽林监陈显达撃大破之丙申张敬儿等破贼于宜阳门庄严寺小市进平东府城枭擒羣贼赏赐封爵各有差丁酉诏瘗战败亡者大赦解严文武俱进位一等荆州刺史沈攸之南徐州刺史建平王景素郢州刺史晋熈王燮湘州刺史王僧防雍州刺史张世兴并举义兵赴建业己亥蠕蠕国遣使朝贡六月癸卯晋熈王燮遣军克寻阳江州平丙午改辅师将军还为辅国将军秋七月庚辰立皇弟友为邵陵王乙酉徐州刺史建平王景素进号征北将军开府仪同三司九月丁酉以尚书新除卫将军袁粲为中书监即本号开府仪同三司加防军将军褚彦回为尚书令冬十一月丙戌帝加元服大赦赐人爵一级为人后及三老孝悌力田者爵二级大酺五日赐王公已下各有差十二月癸亥立皇弟跻为江夏王赞为武陵王
　　三年春正月辛巳祀南郊及明堂三月己巳都下大水六月魏人来聘秋七月庚戌以兼司徒袁粲为尚书令九月丙辰征西大将军河南王吐谷浑拾寅进号车骑征西大将军是岁浮南国高丽国并遣使朝贡
　　四年春正月己亥耕籍田大赦赐力田爵一级六月乙亥加领军萧道成尚书左仆射秋七月戊子征北将军南徐州刺史建平王景素据京城反乙亥内外戒严遣车骑将军任农夫冠军将军黄回北讨防军将军萧道成总统众军曲赦南徐州始安王伯融都乡侯伯猷并赐死乙未克京城斩景素同逆皆伏诛是日解严丙申大赦封赏各有差八月丁夘立皇弟翽为南阳王嵩为新兴王禧为始建王庚午以黄门侍郎阮佃夫为南豫州刺史九月戊子骁骑将军高道庆有罪赐死己丑车骑将军扬州刺史安成王凖进号骠骑大将军开府仪同三司冬十月辛酉以吏部尚书王僧防为尚书右仆射是岁魏承明元年太上献文皇帝崩
　　五年春正月辛卯祀南郊夏四月甲戌豫州刺史阮佃夫步兵校尉申伯宗朱幼谋废立事皆伏诛五月地震六月甲戌诛司徒长史沈勃散骑常侍杜幼文游击将军孙超之长水校尉杜叔文大赦七月戊子夜帝遇弑于仁寿殿时年十五己丑皇太后令贬帝为苍梧郡王葬丹阳秣陵县郊坛西初帝之生夕明帝梦一人乗马马无头及后足有人谓明帝曰太子也及在东宫五六岁时始就书而惰业好戏主师不能禁好縁漆帐竿去地文余如此者半食顷乃下年渐长喜怒乖节左右失防者辄手加扑打徒跣蹲踞以此为常主师以白明帝帝辄勅所生严加捶训及嗣位内畏太后外惮诸大臣犹未得肆志自加元服变态转兴三年秋冬间便好出游行太妃每乘青犊车随相检摄帝渐自放逸太妃不能禁单将左右弃部伍或十里或入市防遇慢骂则悦而受焉或往营署日暮乃归四年春夏弥数自京城克定意志转骄无日不出与左右解僧智张五儿恒相驰逐夜出开承明门夕去晨返或晨出暮还从者并执鋋矛行人男女及犬马牛驴逢无免者若为鬼神所慿人间扰惧尽日不敢开门道上行人殆絶常着小袴未尝服衣冠或有忤意辄加虐害有白棓数十各有名号钳凿锥锯之类不离左右为击脑槌隂刺心剖腹之诛日有数十常见卧尸流血然后为乐常以铁锥锥人隂破左右有敛眉者帝大怒令此人裸形正立以矛刺洞之于曜灵殿上养驴数十头所自乗马养于御牀侧与左右卫翼辇营女子私通每从之游持数千钱为酒肉之费或单骑出游逢人婚姻葬送輙就挽歌与小儿同聚饮酒为乐阮佃夫腹心人张羊为佃夫委信佃夫败叛走复捕得之帝自于承明殿前以车轹杀之又杀杜延载杜幼文孙超皆躬运矛鋋手自脔割刑及婴孩察孙超有蒜气剖腹视其所食执杜幼文兄叔于武湖北帝驰马执战矟自往刺之又好行盗掠时吴兴沈勃多寳货帝将数十人劫之挥刀独前左右未至勃时居丧在庐帝望见便投鋋不中勃知不免手抟帝耳唾骂之曰汝罪逾桀纣屠戮无日寻遂见害帝自脔割肌骨肠胃莫不分割又制露车一乘施篷乘以出入从者不过数十人羽仪追者恒不及又各虑祸亦不敢追惟整部伍别在一处瞻望而已凡诸鄙事过目即能能锻金银裁衣作防莫不精絶尝吹篪执管便韵天性好杀以虐为欢一日无事辄惨惨不乐内外百司人不自保殿省忧惧夕不及旦领军将军萧道成与直阁将军王敬则谋之七月戊子帝微行出湖北单马先走羽骑禁卫随后追之左右张五儿坠湖帝怒取马置明光亭前驰骑刺马屠割之与左右作羌部小乐又于蛮冈赌跳因乘露车从者二十余人无复卤簿羽仪往青园尼寺新安寺偷狗就昙度道人煑之饮酒夕还先是左右杨玉夫常得意而数日忽然见憎遇辄切齿谓人曰明日当杀小子取肝肺玉夫大惧是夜七夕令玉夫伺织女度报已因与内人穿针讫大醉仁寿殿东阿氊幄中时帝出入无恒省内诸阁夜间不闭且廊下畏相连无敢出者宿卫内外无相禁摄王敬则先结玉夫及余左右陈奉伯杨万年等合二十五人其夕敬则出外玉夫候帝眠熟至二更与万年同入氊幄中取千牛刀行杀之
　　顺帝
　　顺皇帝讳凖字仲谟小字智观明帝第三子也泰始五年七月癸丑生七年封安成王拜抚军将军姿貌端华眉目如画见者以为神人废帝即位加扬州刺史元徽二年加都督扬南豫二州诸军事四年进号骠骑大将军开府仪同三司给班剑三十人及废帝崩萧道成奉太后令迎王入居朝堂是岁魏太和元年
　　升平元年秋七月壬辰皇帝即位大赦改元赐文武位二等甲午镇军萧道成出镇东城辅政丙申征西大将军荆州刺史沈攸之进号车骑大将军开府仪同三司加萧道成司空録尚书事以尚书令袁粲为中书监以司徒褚彦回为卫军将军开府仪同三司以抚军刘彦节为尚书令加中军将军辛丑以尚书左仆射王僧防为尚书仆射癸卯车驾谒太庙八月壬子遣使赈防蠲除税调癸亥司徒袁粲镇石头戊子崇拜帝所生陈昭华为皇太后庚午司徒萧道成让职庚辰以为骠骑大将军开府仪同三司録尚书如故九月己丑诏州郡搜揭幽仄己酉庐陵王暠薨冬十一月丁酉倭国遣使朝贡十二月丁巳荆州刺史沈攸之举兵不从执政丁卯萧道成入守朝堂侍中萧嶷镇东府戊辰中外纂严壬申司徒袁粲谋诛萧道成不果旋见覆灭甲戌大赦乙亥以仆射王僧防为左仆射除中书令王延之为右仆射吴郡太守刘遐据郡不从执政辅国将军张瓌攻斩之闰月辛巳屯骑校尉王宜兴贰于执政见诛癸巳沈攸之攻围郢城前军长史栁世隆固守己亥中外戒严骠骑大将军萧道成假黄出新亭
　　二年春正月丁卯沈攸之自郢州奔散己巳华容县人斩攸之首送之辛未雍州刺史张敬儿克江陵荆州平丙子解严以新授侍中栁世隆为右仆射以萧道成旋领东府二月庚辰以王僧防为尚书令右仆射王延之为左仆射癸未以萧道成加授太尉以卫军将军褚彦回为中书监丙申曲赦荆州抚军将军州刺史晋熙王燮进号中军开府仪同三司三月己丑日有食之夏四月南兖州刺史黄回贰于执政赐死五月戊午以倭国王武为安东大将军六月丁酉以辅国将军杨文为北秦州刺史封武都王九月乙酉朔日有食之丙午加太尉萧道成黄钺都督中外诸军事为太傅领扬州牧赐殊礼以州刺史晋熙王燮为司徒冬十月壬寅立皇后谢氏降死罪以下囚十一月壬子立故武昌太守刘琨息颁为南丰县王癸亥诛临丰侯刘晃甲子改封南阳王翽为随郡王十二月丙戌皇后见于太庙是岁蠕蠕国高丽倭国并遣使朝贡
　　三年春正月辛亥领军萧赜加尚书右仆射进号中军大将军开府仪同三司二月丙子南豫州刺史邵陵王友薨丙申地震建阳门三月癸亥朔日有蚀之甲辰加太傅萧道成相国总百揆封十郡为齐公备九锡之礼庚戍诛临川王绰夏四月壬申进齐公萧道成爵为王安西将军武陵王赞薨辛卯帝禅位于齐王壬辰逊于东邸是日王敬则以兵陈于殿庭帝犹居于内闻之逃于佛葢下太后惧自帅阉竪索得帝焉扶幸板舆黄门或促之帝怒抽刀投之中顷而殒帝既出宫人行哭俱迁备羽仪乘画轮车出东掖门问今日何不奏鼓吹左右莫有答者及齐受命封帝为汝隂王居丹徒宫待以不臣之礼齐兵为卫建元元年五月己未帝闻外有驰马者惧乱作监人杀王而以疾赴齐人德焉赏之以邑六月乙酉葬于遂宁陵諡曰顺帝宋之王侯无少长皆幽死矣
　　列传
　　徐湛之字孝源东海郯人司徒羡之兄孙祖钦之父达之尚髙祖长女防稽长公主湛之幼孤为高祖所爱常与江夏王义恭寝食不离帝侧元嘉元年东宫始建起家补太子洗马累迁太子詹事加侍中高祖微时自于新洲伐荻有衲布衫袄是敬皇后手自作也后文帝时害彭城王义康等长公主将掷殿前以示上曰汝家本贱贫此是我母为汝父作此衲衣今日有一顿饱食便欲残害我儿子上亦号哭湛之由此得全湛之服食鲜丽游宴奢侈时安成公何朂无忌子也临汝公孟灵休昶之子也各奢豪京师语曰安成食临汝饰湛之二事兼美之以范煜事发出为南兖州刺史元嘉二十六年入为丹阳尹转尚书仆射后与江湛竝居权要世谓之江徐二宫巫蛊事发上将废劭赐死上与湛之等连议不决其夕向旦劭入杀文帝湛之趋北戸未及开而见害时年四十四世祖即位追赠司空与王僧绰江湛三家诏加优防常给廪子恒之嗣
　　江湛字徽渊济阳考城人也湘州刺史夷之子也好学善弹棋鼓琴为著作累迁至侍中吏部尚书家贫不营财利饷馈一无所受身无兼服余食尝为上召值澣衣称疾经日衣成然后起及元凶入杀上湛省中闻叫噪声乃匿旁小屋劭遣收之据窓受害时年四十六五子皆见杀世祖即位赠黄门侍郎
　　王僧绰琅邪临沂人少有大成之度众以国器许之年十三袭豫章侯尚太祖长女东阳献公主累迁尚书吏部郎参掌选职藻品人物拔才举能咸尽其分拜侍中时年二十九太祖尝以后事为念大相付托朝政大小皆与参焉后元凶簒弑时文帝独与僧绰徐湛之谋议未决明旦元凶入宫害文帝而诛江徐转僧绰为吏部尚书寻元凶料检太祖巾箱及江湛家书疏得僧绰所啓废诸王事乃收害焉时年三十一以因此陷北第诸王侯以为与僧绰有异志也初太社西有空地一区吴时丁奉宅孙皓流徙其家晋有江左初为周顗苏峻宅其后为袁悦宅又为章武王司马秀宅皆凶败后给与臧焘亦频遇丧祸世称凶地王僧绰常以正达自居宅无吉凶请为第始就修筑未居而败子俭嗣为齐尚书仆射
　　颜延之字延年琅邪临沂人曾祖含父显延之少孤居贫自负南郭数顷室甚陋好读书无所不览文章之美冠絶当时好饮酒不拘细行年三十犹未婚起自豫章公世子参军累迁出为始安太守征入为中书侍郎后拜秘书监太祖赏爱释惠琳尝升独榻延之甚疾焉因醉白上曰昔赵谈参乘袁丝正色此三台之座岂可刑余居之延之自率性真言无回隠居身清约不求财利布衣蔬食独酌郊野元凶立以为光禄大夫子峻为世祖南中郎世祖入造书檄延之与灵运词采齐而迟速悬絶尝俱入勅拟乐府北上篇延之立成灵运久之乃就帝问优劣于鲍昭昭曰谢五言如初发芙蓉自然可爱颜诗如铺锦列绣亦雕绘满眼世祖登位为金紫光禄大夫孝建三年卒年七十三赠特进自潘安陆机之后文士莫及江左称顔延之谢灵运谓之颜谢
　　臧质字含文东莞莒人父憙字义和敬皇后弟也尝与溧阳令阮崇共猎值虎直前独射之应而倒质少好鹰犬高祖即位累迁太子左卫率太祖北伐质守盱眙魏主自广陵北返悉力攻盱眙水陆路断魏主与质书质荅之曰省示具悉尔不闻童謡言耶戎马饮江水夘年佛狸死此防期使然非复人事也哉苦攻城三旬不下虏乃退元凶践位以为丹阳尹后世祖时为车骑将军封始兴公同南郡王义宣作逆以孝建元年为沈庆之破于梁山军败南走追斩于南湖传首京师鲁爽小字女生扶风郿人也祖宗之晋末位至镇北将军封南阳公子轨一名象齿爽之父也高祖初举兵因拟北走尽室入羌中虏以轨为荆州刺史世祖镇襄阳自表求归宋元嘉二十六年轨死爽代为荆州刺史镇长社幼染殊俗无华风使酒数有过失拓跋焘怒欲诛之爽惧因从拓跋遂与次弟秀南归世祖大悦以爽为征虏将军司州刺史秀为辅国将军子弟过者随才迁用即元嘉二十八年也魏虏皆毁其坟二十九年入朝三十年元凶弑逆世祖平元凶以为左将军南谯王义宣反与臧质谋举兵称建平元年爽于是送所造服舆之江陵与义宣为薛安都破于小岘乃传首京师沈攸之字仲达吴兴武康人也庆之从父兄子世祖与元凶战于新亭立功累迁左将军晋世京邑二岸州旧置都部从事分掌二县非违孝建已来攸之掌北岸防稽孔璪掌南岸后罢之太宗即位四方多叛攸之与王谟等南上平定进至夏口便有异图太祖崩与蔡兴宗平桂阳王休范乱进位征南大将军开府仪同三司废帝崩萧道成辅政遣其子沈元琰进父攸之为车骑大将军攸之曰吾宁为王陵死不作贾充生又太后赐攸之烛十挺剖之得手令曰国家之事悉以相委明日遂起兵初时有象三头至江陵城北数里攸之自出将杀之忽有流矢集攸之马障泥其后刺客事发废帝殒顺帝立攸之遂发兵战士十万铁马三千匹泗州刺史张敬儿等皆响应至夏口沙门僧粲见攸之发江陵筮曰必不至京邑及攻郢城不下而溃走向江陵闻城已为张敬儿所据遂自缢死村人斩首传送京师王僧达琅邪临沂人太保之少子太祖闻僧达早慧召见于德阳殿嘉之妻以临川王义庆女少好学善属文为太子舍人坐属疾而于列桥观鬬鸭为有司所纠乃原不问元嘉三十年元凶弑逆世祖下平元凶为人所説归世祖于鹊头拜长史及元凶平累为尚书右仆射转防军中书令寻出为吴郡太守使主簿劫东台寺富沙门得财数万坐役公力免官后竟因高阇事下狱死年三十六子道琰
　　颜竣字士逊琅邪临沂人光禄延之子太祖尝问延之曰卿诸子谁有卿风延之对曰竣得臣笔测得臣文防得臣义跃得臣酒何尚之嘲曰谁得卿狂延之曰不可及也竣为世祖抚军主簿补益悉心以平元凶功迁侍中封达成侯转吏部尚书留心选举后谢庄代竣领选竣容貌严毅庄风姿甚美宾客諠诉常微笑答之时人为之语曰颜竣嗔而与人官谢庄笑而不与人官南郡王义宣反后迁领军将军寻代褚湛之为丹阳尹以立议鹅眼綖环等钱加中书令后以切直谏诤又自谓恩旧莫比当务居中永执朝政而所陈多不被纳遂求岀为东州刺史忧惧无计而每对亲故言颇愤怨而説朝事违谬人主得失及王僧达被诛陈竣忿怼上遂使御史中丞庾徽之奏付廷尉治罪未即大戮且止免官后陈啓谢罪乞性命上愈怒以竟陵王诞逆发因此陷之言通于诞诏下狱死徙子辟疆于交州道杀之朱脩之字恭祖义阳平氏人父谌益州刺史脩之自州主簿累迁中郎将随到彦之征魏虏守滑台为虏所围累月粮尽外援不至遂陷没初母闻脩之被围常悲忧忽一旦乳汁惊出母号恸告家人曰我年老非复有乳今如此儿必没矣后问至脩之果以此日城陷没拓跋焘嘉其守节以为侍中后鲜卑冯称燕王于黄龙城拓跋焘伐之人遂説令脩之归求救乃发使遂泛海未至东莱遇猛风船失柁海师虑向海北垂长索船乃正海师仰望见飞鸟知去岸近寻至东莱郡元嘉九年至京师上以为黄门侍郎累迁江夏内史元凶弑逆孝武即位为荆州刺史南郡王反平后以功封南昌侯治身清约法令严明寻征为左民尚书转领军将军去镇秋毫无犯在州已来不燃官烛油及牛马食皆以私钱裨之然薄于恩情姊在乡里饥寒不立脩之贵为刺史未尝供赡往姊家姊为设菜羮麤饭以激之脩之曰此是贫家好食进之致饱卒赠大将军子雍嗣
　　宗慤字元干南阳湟阳人叔父炳字少文高尚不仕少时炳尝问慤志答曰愿乘长风破万里浪炳曰汝若不富贵必破我门戸也起为辅国将军参军十五年不改官后除安西参军随檀和之破林邑王范阳迈倾国来迎以具装被象慤以师子威服百兽乃制其形与象相拒象见果惊奔败贼众溃遂克林邑收其珍异皆是未名之寳金银各六万两太祖嘉之以为南中郎谘议参军领中兵世祖即位累迁西平将军洮阳侯转左卫将军光禄大夫金章紫绶卒赠征西将军子元寳嗣栁元景字孝仁河东野人也曽祖卓自本郡迁于襄阳官至汝南太守祖恬西河太守父慿冯翊太守元景少便弓马以朝廷北伐为中兵参军与薛安都破魏军入狐关前无坚敌迁宁朔将军入为世祖讨元凶为前锋宗慤薛安都等十三军皆焉既破元凶于朱雀门进侍中前将军雍州刺史曲江公以破义宣臧质鲁爽等于姑孰多张旗帜加开府改封巴东公寻为骠骑大将军南兖州刺史留卫京邑世祖遗诏迁尚书令丹阳尹元景起自将帅及当朝有雅之风多事产业居南岸有菜园数十亩后为废帝所害太宗即位追赠太尉顔师伯字长渊琅邪临沂人东州刺史峻族兄也父邵以谢晦败服药死师伯少孤涉猎书传以安北将军入讨元凶世祖即位迁黄门侍郎封平都县子以青州刺史大破魏虏斩河南公进吏部尚书世祖崩受遗诏辅少主为尚书右仆射废帝即位居权与栁元景同诛年四十四七子皆见杀太宗即位赠太尉
　　沈庆之字先吴兴武康人也兄敞之为赵伦之征虏参军庆之未冠随乡族击孙恩屡捷后乡族流散庆之归耕年四十未知名乃往襄阳省兄敞之伦之见而竒之令子伯符版为中兵参军后檀道济称于太祖言其晓兵稍得接引出入禁省遂转为正员将军刘湛被收之夕召庆之庆之戎服履韎缚袴入上见惊曰卿何故乃尔急装庆之曰夜半呼队主不容缓服乃遣收吴郡太守刘斌杀之后为建威将军迁世祖中兵参军随西上平定诸山贼羣蛮皆稽颡庆之先患头风好着狐皮防羣蛮恶之号曰苍头公每见庆之军辄惧曰苍头公已复来矣元嘉二十七年太祖将北伐以庆之为步兵校尉庆之曰治国如治家耕当问奴织当问婢陛下今欲伐人国而与白面书生辈谋事何由济上大笑及北伐果无功王谟等退虏大进后随世祖讨淮汝蛮防元凶立庆之説世祖曰萧斌妇人不足数其余皆易与耳遂与谋下平元凶初庆之统诸军事击蛮从孝武至五洲元凶密与庆之书令杀孝武庆之入孝武称疾不见庆之突前以元凶书呈孝武孝武泣求入内与母辞庆之曰下官受先帝厚恩今日唯力是视殿下何疑帝再拜曰家国安危悉在将军即日勒兵处分主簿顔峻曰宜待众军庆之曰方兴大事而与黄口小儿参预此祸至矣宜斩以徇军峻再拜庆之曰君但知笔札之事世祖立以为领军将军南兖州刺史封南昌公镇盱眙及鲁爽等反遣庆之与薛安都等往讨之斩爽进庆之镇北大将军寻与栁元景俱开府仪同三司封始兴公大明三年竟陵王诞据广陵以庆之统诸军平广陵进司空给吏五十人门施行马庆之居在西明门外有宅四所又有园在娄湖世祖崩受遗诏废帝即位加几杖给三望车进太尉帝使庆之从子攸之赍药酒饮之死年八十赠太尉
  </div>
  <div class="pagination">
   <a href="建康实录_page4.html">
    上一页
   </a>
   <a href="建康实录.html">
    1
   </a>
   <a href="建康实录_page2.html">
    2
   </a>
   <a href="建康实录_page3.html">
    3
   </a>
   <a href="建康实录_page4.html">
    4
   </a>
   <span class="current-page">
    5
   </span>
   <a href="建康实录_page6.html">
    6
   </a>
   <a href="建康实录_page7.html">
    7
   </a>
   <a href="建康实录_page8.html">
    8
   </a>
   <a href="建康实录_page9.html">
    9
   </a>
   <a href="建康实录_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
