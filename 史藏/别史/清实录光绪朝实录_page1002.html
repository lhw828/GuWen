<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 1002 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 1002 页/共 1316 页</h1>
    <div class="content">○河南巡抚松寿奏。兰仪考城两县。被水成灾。具陈办赈情形。得旨、著分别查明妥筹赈恤。毋任失所。摺包　　

○以江苏按察使诚勋为浙江布政使。江苏粮储道效曾为江苏按察使。现月　　

○乙酉。以剿办广西土会各匪出力。赏广东补用道潘培楷布政使衔。广西补用道陈昭常遇缺尽先补用。摺包　　

○丙戌。谕内阁、张人骏奏、遵保文武人才以备录用一摺。山东候补道何昭然、江苏候补知县薛培榕、安徽候补直隶州知州王鉴、江苏候补道程和祥、山东候补副将王世清、均著交军机处存记。现月　　

○谕军机大臣等。朕钦奉慈禧端佑康颐昭豫庄诚寿恭钦献崇熙皇太后懿旨。据刘坤一电称因病恳请赏假等语。览奏甚为廑念。该督公忠体国。任事实心现在时局艰难。正赖认真经画。著毋庸赏假。务即随时加意调养。期早就痊。以慰垂念。

寄谕

　　

○又谕、电寄崧蕃。电悉。所请具见悃忱。惟地方紧要。并现办科场。应即妥慎经理。著毋庸前来。寄谕　　

○护理山东巡抚胡廷干奏、黄河伏汛。异常甚涨。各游抢护险工。及下游上段大堤、两处漫决情形。得旨、著即督饬将决口相机堵合。并将各游险工认真保护。毋稍疏虞。摺包　　

○丁亥。谕军机大臣等、御史王祖同奏随扈各军。往往占据市廛作践店铺。并有骚扰平民情事请饬统兵大员。传谕各营严勒步伍。毋许滋扰等语。扈从各营。自应以申明纪律为最要著邓增、夏毓秀、严饬各军将领。加意约束沿途公平交易。不准强取勒卖亦不准占居店栈。充塞街衢。及藉端骚扰跸路而害闾阎。如勇丁有犯。随时严加究惩。勿稍徇隐干咎。现月　　

○又谕、有人奏、教民肆扰无辜。请饬地方官禁止一摺。据称直隶山西一带教民。往往殴打乡民。勒索银钱。近日豫境各属。亦有此风。请饬严禁等语。著李鸿章、岑春火滟宣、松寿、转饬地方官。遇有教案。务即持平办理。速为了结。毋任肆意寻衅。如有依托教民。藉端滋扰者。即行严拏惩办。以靖闾阎。原摺著钞给阅看。将此各谕令知之。寄谕　　

○又谕、增祺奏、奉省需款孔亟。拟将大淩河牧厂招垦收价以裕饷糈一摺。据称奉省兵燹之后。用项纷繁。奏请协拨缓不济急。锦州大淩河牧厂。一律招垦。可得银数十万两。于目前急需。不无裨益。马匹变价。及草豆节省银两解供要差。亦可无误请将该牧君■羊官丁。改为经制官兵一体交价报领升科。将牧地准予弛禁等语。所奏尚属实在情形。著照所请由该将军遴委妥员。详慎开办并将未尽事宜。酌定章程。奏明办理。将此谕令知之。寄谕　　

○工部尚书张百熙等奏。勘修跸路紧要工程。核实估定钱粮。择日开工兴修。并开具作法清单。绘图贴说如所请行。摺

包

　　

○钦天监监正恩禄等奏、上年洋兵入城。衙署房屋。多被拆毁观象台仪器板片书籍。遗失无存。报闻。摺包　　

○戊子。谕军机大臣等、内外城门扇官厅堆拨各工。仍著张百熙等一并承修。由部拨款。撙节动用。寄谕　　

○又谕、电寄刘坤一、电悉著赏假十五日。安心调理。寄

谕

　　

○绥远城将军信恪奏、蒙古地方教务重案。查办渐有端倪。得旨、著即妥筹善后。务期民教相安。以弭后患。摺包　　

○山西巡抚岑春火滟宣奏、整顿河东盐务。拟将本省引地改为官民并运。以挽颓纲。下部议。摺包　　

○以捐赈万两。予候选道渠本翘以道员分省尽先补用。并赏加三品顶戴候选知县叶光国、以知县尽先即选。摺包　　

○以年老技疏难期振作。革长江巴河营左哨都司记名总兵曾玉和等职。现月　　

○以约束不严。革诚信营帮管带黄天喜等职。摺包　　

○缓徵山西临汾、襄阳、洪洞、浮山、太平、曲沃、吉永济、临晋、猗氏、荣河、万泉、虞乡、绛、河津、霍、赵城、灵石、大甯、山阴、怀仁、闻喜、夏、安邑、长子、平陆、汾西、甯乡、阳曲二十九州县被灾地亩新旧钱粮有差。摺包　　

○己丑。陕西巡抚升允奏、秦晋赈捐。不宜分办。请照原奏分拨赈济。毋庸各设各局。以归划一。得旨、著仍遵前旨。按秦六晋四办理。摺包　　

○又奏、秋节倏届。恭值回銮。诸司部署供支。于科场事宜。未遑兼顾。请再展缓陕省乡试。得旨、著缓至明年举行。　　

○庚寅。谕军机大臣等。电寄陶模等。电悉。广东本科武乡试。仍遵前旨停止。　　

○江西巡抚李兴锐奏、章滟贡省本年复被水灾工赈兼施需款甚钜。请将现办赈捐再行展办一年从之。摺包　　

○赏头等侍＜目辟＞行＜匧心＞口＜韦未＞＜夗贝＞色普西贤副都统衔。为锡伯营领队大臣。摺包　　

○追予江苏六合等处阵亡副将蔡其骠、蔡其荣在江西乐平县原籍建立专祠。摺包　　

○辛卯。以美国大总统被刺受伤。命使臣伍廷芳传旨慰问。电寄　　

○以擅离职守。革署陕西榆绥道黄泽厚职。摺包　　

○以捐款助饷。予四川崇庆州孀妇周邓氏建坊。摺包　　

○壬辰。谕内阁、朕钦奉慈禧端佑康颐昭豫庄诚寿恭钦献崇熙皇太后懿旨。捐纳职官。本一时权宜之政。近来捐输益滥。流弊滋多。人品混淆仕路敺■几杂。实为吏治民生之害。现在振兴庶务。亟应加意澄清。嗣后无论何项事例。均著不准报捐实官。自降旨之日起。即行永远停止。统限一个月内截数报部。毋得再请展限。其虚衔封典翎枝贡监及现行常例准捐各项。究竟有无妨碍。著该部核议。奏明办理。现月　　

○又谕、现在整顿兵制。停止武科亟应于各省省会建立武备学堂。以期培养将才。练成劲旅。查南北洋湖北所设武备学堂。及山东所设随营学堂。均已办有规模。应即责成李鸿章、刘坤一、张之洞、袁世凯等。酌量扩充认真训练。其应如何分门操习。俾精兵学而备干城。一切规制章程。务再细心核议。斟酌尽善。详晰具奏请旨施行。其余各省。即著该督抚设法筹建。一体仿照办理。以归划一。将此通谕知之。现月　　

○甘肃新疆巡抚饶应祺奏、库车、码喇巴什、两厅被灾甚重。委员查勘抚恤。得旨、即著查明被灾轻重情形。妥筹赈恤。毋任失所。摺包　　

○以捐赈十万两。赏四品卿衔分部郎中左宗蕃以四品京堂候补。摺包　　

○以捐赈二万两。赏提督刘维桢之子国木滟巳举人准其一体会试。摺包　　

○以捐赈万两。予江西候补知府张煜南以道员分发广西尽先补用。浙江试用知县罗文槐、以知县遇缺即补。已革甘肃举人陈宝璇、陈森、均赏还举人。咨回广东原籍。摺包　　

○癸巳。谕内阁、前因各省制兵防勇。积弊甚深。业经通谕各督抚认真裁节。另练有用之兵。因念练兵必先选将。而将才端由教育而成。自非广建武备学堂。挑选练习。不足储腹心干城之选。但学堂成效。既非旦夕可期。其各省之设有学堂者。学成之员现尚不敷分调。惟有先就原有将弁。择其朴实勤奋者。遴选擢用。著各直省将军督抚。将原有各营严行裁汰精选若干营。分为常备、续备、巡警等军。一律操习新式枪石滟驳。认真训练。以成劲旅仍随时严切考校。如再沾染积习。窳惰废弛即行严倢■＜曰融＞■＜石木＞惩办。朝廷振兴戎政在此一举。各该将军督抚务当实力整顿。加意修明。期于日有起色。无负谆谆申儆之至意所有改练章程。及应如何更定饷章著政务处咨行各省。悉心核议。奏明办理。将此通谕知之。

现月

　　

○谕军机大臣等、电寄李鸿章朕钦奉慈禧端佑康颐昭豫庄诚寿恭钦献崇熙皇太后懿旨。闻李鸿章现在患病。尚未痊愈。该大学士以时局多艰。力疾从公。不肯请假。具见忠爱性成。朝廷嘉许之余。益深廑念。著赏假二十日。安心调理。期早就痊。以纾垂系。　　

○召见道员用广西镇安府知府严震。得旨、著开缺以道员仍留广西遇缺即补。并交军机处存记。　　

○护理山东巡抚胡廷干奏、沿海匪徒猖獗。屡有弋获现已渐就平靖。得旨、仍严饬防缉。　　

○以亏款潜逃。逮已革山东署陵县知县吴明昭籍产备抵　　

○予续查顺直各属殉难官绅。同知衔署完县知县王开运等、暨兵民妇女一百二十六员名口、旌恤如例。纂修官胡骏恭纂　　

总纂官熊方燧恭辑监修总裁世恭阅二签四月二十五日正总裁那月日专司蒿■禾本陆恭覆阅癸丑十一月二十六日　　

</div>
    <div class="pagination">
<a href="清实录光绪朝实录_page1001.html">上一页</a><span>...</span><a href="清实录光绪朝实录_page997.html">997</a><a href="清实录光绪朝实录_page998.html">998</a><a href="清实录光绪朝实录_page999.html">999</a><a href="清实录光绪朝实录_page1000.html">1000</a><a href="清实录光绪朝实录_page1001.html">1001</a><span class="current-page">1002</span><a href="清实录光绪朝实录_page1003.html">1003</a><a href="清实录光绪朝实录_page1004.html">1004</a><a href="清实录光绪朝实录_page1005.html">1005</a><a href="清实录光绪朝实录_page1006.html">1006</a><a href="清实录光绪朝实录_page1007.html">1007</a><span>...</span><a href="清实录光绪朝实录_page1003.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
