<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 166 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 166 页/共 505 页
  </h1>
  <div class="content">
   ○以记名总兵官李季高为甘肃甯夏镇总兵官。　　

○以内阁学士殷兆镛为福建乡试正考官。宗人府理事官阿克丹为副考官。左春坊左赞善昆冈为河南乡试正考官。翰林院编修王之翰为副考官。通政使司通政使朱梦元为山东乡试正考官。翰林院侍读学士童华为副考官。铭安为山西乡试正考官。内阁中书张兴留为副考官。　　

○追予故漕运总督袁甲三于江苏淮安府城建立专祠。　　

○甲辰。谕内阁、议政恭亲王奏、敬陈感悚下忱。请停亲王双俸一摺。咸丰十一年冬闲。朕奉慈安皇太后。慈禧皇太后。自热河旋跸。授恭亲王为议政王。并以王自留京办事以来。诸臻妥协。因仰体皇考文宗显皇帝酬庸未竟之志。宣示遗命。以亲王世袭罔替。王涕泣固辞。不得已降旨从缓。俟朕亲政之年。再行办理。先行赏食亲王双俸。以示优礼。昨因江甯逆首就歼。红旗告捷。我两宫皇太后。以王首赞枢廷。贤亲最著。亟思丕承先绪。仍加恩以亲王世袭罔替。王乃推功诸将。再三恳辞。念其情词谆切。俯如所请。仅加恩王之三子载澂等。于朝廷论功行赏之心。初未尽惬。兹复据奏、金陵虽克。而湖北江西。贼氛尚炽。陕甘云贵。余孽未平。军饷浩繁。库款支绌。且在京王公诸臣之俸糈。八旗兵丁之月饷。减成支放。未复旧章。而王公贝勒。萃于一门。既忝高爵。复膺厚禄。若不痛自抑损。不独满则必亏。徒增咎戾。且何以副知遇之隆。而塞天下之望。请将支食亲王双俸之处。即行停止等语。览王所奏。具见忠爱恻怛。出于至诚。惟爵以驭贵。禄以驭富。国家诏糈之典。古今所同。王自＜??闲＞任枢廷。于今三载。运筹决策。成效卓然。嗣后慎始敬终。忠勤匪懈。行当廓清区宇。丕著全功。拭目昇平。更加懋赏。至此次嘉赏成功。因王撝抑为怀。仅酌中给予恩施。未尝加厚。若将从前所降恩命。遽尔收回。亦恐无以昭劝赏之平。而示人臣之则。恭亲王仍著食亲王双俸。其毋固辞。　　

○又谕、前因僧格林沁奏、遵查苗逆仇杀徐立壮等案。并呈递黄鸣铎等禀词。当经谕令兵部传知翁同书声覆。并交曾国藩、乔松年、详查具奏。嗣据乔松年于驰抵临淮。附陈大概。复经谕令俟会同曾国藩奏到。再降谕旨。兹据曾国藩、乔松年奏称、遵查孙家泰力拒苗逆。仰药自尽。蒙时中慷慨赴难。突遭惨害。与黄鸣铎等禀词。均相吻合。惟徐立壮被杀情形。传闻异词。出入甚重。徐立壮本苗逆部下队长。后因积不相能。自愿助守寿州。以拒苗逆。而所募勇丁。入城肆行剽掠。徐立壮明知故纵。又招著名捻首葛小牛窜掠寿城。该州人民公议请于翁同书。令其移营城外。徐立壮以违令被诛。罪由自取。其家属之死。系为苗逆所杀。与办团无涉。可无庸议。博崇武署寿春镇总兵。于苗逆构乱。一意主抚。自知众志不孚。与庆瑞、尹善廷突围南去。避匿不出。坐视苗逆攻城。并未堵御。虽查无与苗逆合队确据。而迎合苗逆。顿兵不出。实属共见共闻。张学醇奉袁甲三檄提孙家泰、蒙时中、解赴临淮。堕苗逆诡谋。一筹莫展。卒至寿州城陷。孙家泰等之死。虽非张学醇设计偪胁。而追原祸始。办理错误。实无可辞。邹学镛拟就摺稿。偪令翁同书出奏一节。查无实据。惟随同附苗。款接献勤。实属昬愦无耻。请将博崇武等分别罪名拟结。并孙家泰优恤建祠等语。此案前署寿春镇总兵记名副都统博崇武、以专阃大员。迎合苗逆。顿兵纵寇。所犯情节较重。著即行革职。发往新疆充当苦差。永远不准援减。总兵庆瑞、尹善廷、随同博崇武避匿。坐视城陷。实属畏葸无能。均著即行革职。发往新疆效力赎罪。寿春营游击邹学镛、听从博崇武等指挥献媚苗逆。实属卑鄙可恶。著即行革职。永不叙用。前任臬司张学醇身任监司。毫无识见。甘为苗逆所绐。致寿城被陷。颠倒荒谬。贻害地方。该员前经袁甲三奏参革职。嗣以军前立功。复经奏请奖励。著将前次请奖之案。即行撤销。仍发往军台效力赎罪。前任漕运总督袁甲三、于苗逆攻偪寿州时。派张学醇查提孙家泰等解赴临淮。原系权宜办理。冀消反侧。惟于张学醇等之办理不善。致堕狡谋。未能先行觉察。亦有应得之咎。所有前次降旨准将该故漕督在临淮建祠之处。著即撤销。其办团各员。除徐立壮罪有应得。毋庸议恤外。已革刑部员外郎孙家泰、力拒苗逆。疾恶若仇。候选从九品蒙时中、挺身就义。甘蹈汤火。均属义勇可嘉。孙家泰著开复原官。追赠四品卿衔。照阵亡例从优议恤。蒙时中著追赠通判衔。照阵亡例从优议恤。孙家泰之父五品封职盐大使孙赠祖、于寿州城破被执。骂贼阵亡。及国子监典簿孙家德、追贼救父。力竭被害。甘肃候补府经历孙家彦、候选训导孙家洪、候选盐大使孙传洙、候选从九品孙传熙、在籍办团。均被戕害。一门忠节。洵堪嘉悯。著交部各照本职从优议恤。即在寿州地方。建立孙氏专祠。并准将蒙时中附祀。以慰忠魂。其余殉难官绅人等。著曾国藩等续行查明。分别请恤。　　

○又谕、前因张凯嵩奏参广西署宣化县典史李映松。与署南甯府知府陈瀚。互相禀讦。当经降旨将李映松、陈瀚、分别革职撤任严讯。兹据张凯嵩奏称、李映松因陈瀚尚未到省。辄赴桂林府等衙门。藉词催审。肆无忌惮。该抚因应传人证甚多。由南甯赴省。动须月余。且与陈瀚等同乡姻戚。应行回避。请就近饬交两广总督提审等语。此案李映松因挟陈瀚撤任嫌隙。辄列款禀讦。本应立案不行。惟陈瀚是否实有劣迹。抑系李映松挟嫌诬控。虚实均应彻底根究。著交毛鸿宾即行提集全案人证卷宗。秉公严讯确情。按律惩办。毋稍徇隐。　　

○谕议政王军机大臣等、乔松年奏、接奉叠次谕旨。并陈近日军情一摺。据称贼匪盘踞罗田。积谷掳人。以为久住之计。余贼仍在麻城屯聚。是贼踞罗田为巢穴。必将逐渐进步。与寻常之飘忽乱窜者不同。蓄谋甚狡。亟应乘其盘踞未固。大张挞伐。前据僧格林沁奏、驻扎光州之长岭集。居中调度军情变幻靡常。刻下应由何路督率诸军。合力兜剿。并联络楚师夹击之处。著该大臣相机办理。务将贼氛迅速殄灭。陈国瑞一军。蓄锐已久。或令从商城进剿麻城。拦腰横截。或令由英山进剿罗田。迎头兜击。著僧格林沁妥筹调度。檄令速进。正阳关地当扼要。著乔松年懔遵前旨。亲往移扎。一切攻剿机宜。随时禀商僧格林沁。协力进取。寿州地方。派定何员驻守。并著奏闻。将此由六百里各谕令知之。　　

○又谕、毛鸿宾奏、进剿客匪。连破匪巢。并张运兰所部勇丁。潜逃回籍各摺片。阳春客匪自窜入新兴后。经卓兴等军。联营进剿。将古院回龙等处大小匪巢八十余座。尽行攻破。毙匪千余人。余匪向高明县属之五阬逃窜。此次出力员弁兵勇。著准毛鸿宾择尤汇案保奖。毋许冒滥。客匪挟仇相杀。兵连祸结。积十数年。势难一概诛戮。且其攫食求生。情殊可悯。亦与甘心叛逆者有闲。办理之法。总当剿抚兼施。胁从罔治。方有了期。该匪等现经此次痛剿。逃窜五阬。而五阬客民复与高明土民。相持未下。势将联为一气。固结不解。开平、恩平、鹤山等县。处处均虞窜突。毛鸿宾、郭嵩焘、惟当乘此军威丕振该匪胆寒之时。妥为开导。饬令将贼首戴梓溃速行交出。其余胁从。即可分别良莠。网开一面。以期早就廓清。一面严饬卓兴等军。妥为布置。毋任四处蔓延。重烦兵力。土客皆朝廷赤子。若使穷蹙铤走。虽多行杀戮。殊失朝廷剿办之意。毛鸿宾、郭嵩焘、谅能洞悉办理也。张运兰起程赴闽。该营弁勇。竟敢藉欠饷为名。私行逃去至千余名之多。实属目无法纪。所有湖南补用游击萧洪任、程德亮、都司幸万春、唐春山、守备言作朋、均著拔去花翎。都司贺良生、守备邹甫田、邹洪亮、官正清、阳光武、陈有才、冯定发、千总萧福泰、李光明、易明德、郭泰山、李玉华、把总朱长松、均著拔去蓝翎。与把总颜桂山一并革职。即由毛鸿宾咨行恽世临、严密查拏。务获究办。以示惩儆。闽省防剿。至关紧要。并著毛鸿宾等檄饬张运兰、即带旧部二千人。迅由信丰长甯取道。先行赴闽。其道员张恒祥等所募桂东之勇。并催令赶紧成军。陆续前进。毋稍宕延。将此由五百里谕令知之。　　

○又谕、张凯嵩奏、匪扑泗城府城。经勇练击退。奸民句结土匪。袭陷归顺州城各一摺。匪徒廖万服、杨通潮等、由滇黔边境。窜入西林淩云。突扑泗城郡城。经知府吴其逵督率勇练击剿。该逆退至距城一百六十里之甘村。旋窜出凤凰山逻耶等处。我军毙匪无算。追至石里安凝一带。该逆势将回黔。若非合力兜剿。势必于两省边界。狼奔豕突。肆意蹂躏。渐至不可收拾。著劳崇光、张亮基、张凯嵩、严檄派出官兵团勇。并力进攻。两面夹击。以期聚而歼旃。匪首廖万服是否业已炮毙。杨通潮现逸何处。著张凯嵩查明具奏。投诚之张世荣、虽经助剿获胜。是否始终可用。张凯嵩务当严密防范。不可稍涉大意。劳崇光、张亮基、当激励将弁。越境追蹑。不得专防黔省本境。徒事株守。土匪小张三、窜扰天保县之渌坡等处。另股陆侍汰、由天保图扑归顺。已革团总钟启藩、诡称系奉调乡团。潜抵城下奸民遽开东门。放贼窜入。归顺州城被陷。署天保县知县瑞龄等先后中枪倒地。是否业已殉难。及其余文武下落。著张凯嵩查明具奏。惟天保归顺。被匪窜扰。系上年八月至十一月之事。该处虽距省窎远。亦何至迟至本年六月。始行入奏。办贼之道。侦探最为紧要。迟钝颟顸。至于此极。尚望其运筹决胜。神速用兵耶。泗城归顺之贼。现在均藉团勇堵御。恐声势较弱。一时骤难得手。该省浔州等属。先后肃清。正可腾出兵力。前往剿办。著张凯嵩抽拨劲旅。星速前赴泗城归顺等城实力进剿。歼除丑类。克复城池。以期廓清疆圉。将此由六百里各谕令知之。　　

○署山西巡抚沈桂芬奏、整饬边界捕务。请力行保甲以靖地方。得旨、口外保甲等事。著饬该地方官实力奉行。以靖奸宄。　　

○补铸福建邵武县知县、泰甯县儒学、各印信条记。从巡抚徐宗干请也。　　

○以安徽凤阳等处肃清。暨收复怀远县城出力。赏总兵官宋庆提督衔。参将何文喜、同知唐训邦等花翎。县丞田逊忠等蓝翎。余加衔升叙有差。　　

○以广东连州英德、剿办窜匪出力。赏游击王维德等花翎。知县龙甘霖等蓝翎。余升叙有差。　　

○乙巳。谕议政王军机大臣等、鲍源深奏、敬陈考试情形。并思南一带。土匪纵横。强团跋扈。请饬督抚设法裁制各摺片。据称武缘团总林源海。因阻抑各团考试滋衅。屡动干戈。该学政按考思恩。行至心墟地方。值林源海与甘墟伊岭各团开仗。该学政折回南甯。欲将武缘等州县调至南甯附考。署知府陈瀚并不禀商。辄行请兵办理。实属乖谬。陈瀚业经另案撤任提讯。张凯嵩已派姚翔之署南甯守。著即饬令该员设法开导。俟道路疏通。即请补行考试。以免生童觖望。恶团林源海及劣生梁诒远等著张凯嵩迅即拏办。甘墟伊岭等处匪徒派兵□□穴□又□捕。毋稍懈忽。另摺奏、特参贪鄙谬妄之知府。并开单胪陈劣迹。请饬督抚查办等语。陈瀚前因与李映松互讦案内。已降旨撤任。昨又有旨。交毛鸿宾提讯。兹据鲍源深奏、访闻该署守劣迹。如侵那厘局捐项及地丁钱粮。纵勇抢劫。陵辱生童等款。必非无据。著毛鸿宾于提讯陈瀚等互讦一案时。并将鲍源深所参各款。逐一严密详查。据实参办。原摺单著钞给毛鸿宾阅看。广西军务渐平。地方必须认真整顿。方可为久安长治之图。若如该学政所奏。劣团把持考事。绅士代理地方。久假不归。恐渐成尾大不掉之势。现在首恶多就殄除。该抚自当分兵各路。翦除余匪。抑制恶团。派委廉干地方官。认真经理。不得一味迁就。致蹈从前养痈贻患覆辙。守令各官。如有似陈瀚之贪劣不职者。著毛鸿宾、张凯嵩、随时严参惩办。以肃吏治而靖边陲。将此各谕令知之。寻苏凤文奏、审明陈瀚尚无侵那厘捐各劣迹。惟考试命题率忽。于学政按临时。疏防匪党窜扰。应请革职。已革宣化县典史李映松、禀讦陈瀚各款。系属怀疑。尚出有因。惟因充学政巡捕。诬禀民人冯宣传递文字。应按律拟徒。下部议。从之。　　

○吉林将军景纶等奏、吉林已无贼踪。现经撤兵归伍。得旨、仍应督饬官兵。严密侦探。不得徒托空言。　　

○以正蓝旗满洲副都统绵宜暂署左翼前锋统领。　　

○以双城堡总管克蒙额为墨尔根城副都统。　　

○以捕盗无能。降吉林佐领舒亮为防御。并撤勇号。　　

○丙午。谕议政王军机大臣等、李云麟奏、楚军借款。急难归还。现拟遣回湖北。再行变通办理一摺。据称援陕后添立陇军水陆各营。饷无所出。不得已借用楚饷二万五千余两。并因所部义胜三旗豫东协饷。屡催不解。复将毅健一军解到饷银。通融垫发。总计垫发过义胜军饷银一万一千余两。合之陇军各营。实借用过楚饷三万六千余两。本拟俟陕南肃清。筹款补还。不意陕南甫清而陕北吃紧。省局不能兼顾。不但前借楚军之饷。不能筹还。且并无粮米糊口。楚军众议纷纷。久恐生变。拟于数日内先将楚军六营。交游击金殿安、杨桂芳等、分统回楚。此项借款。暂由官文设法弥补。俟陕省肃清。或豫东欠饷解到。即行陆续解还楚省等语。毅健六营。本系湖北拨援陕省之兵。李云麟现因饷项支绌。恐致哗溃。先行撤回楚省。自系迫于万难之势。即著李云麟严饬金殿安等。妥为管带赴鄂。毋令沿途滋事。此军到后。著官文酌量调遣。至借用该军饷项。既据李云麟奏称无款筹还。亦系实在情形。即著官文先行设法。将前项借用银三万六千余两。筹款分给。以瞻饥军。李云麟亦当迅速筹措。解还鄂省。至所留陇军各营。仍著李云麟妥为驾驭。一切粮饷军火。就近咨商刘蓉。随时接济。以振士气而靖贼氛。将此由五百里各谕令知之。　　

○命前任直隶清任道鲍桂生赴贵州军营。听候云贵总督劳崇光等差委。　　

○缓徵甘肃皋兰、河、靖远、陇西、安定、岷、西河、隆德、秦安、清水、成、灵台、崇信、十三州县被灾被扰地方新旧额赋。　　

○丁未。孝静成皇后忌辰。遣官祭慕东陵。　　

○谕议政王军机大臣等、富明阿奏、派员管带裁撤头批师船回粤。并将二三批师船。陆续撤回一摺。据称广东来江红单拖罾各大船七十六只。杂项快艇十九只。现裁出二十五只。作为头批。发给一月口粮。派令副将赖镇海管带。于七月初三日起程回粤。在粤守领欠饷。经手散放。并将二批师船。于七月中旬。交副将林宜华管带。其三批应裁各大船。由吴全美统带回粤各等语。现在金陵克复。江北防务既松。所有裁撤师船。业经富明阿派员陆续管带回粤。即著饬令吴全美严饬赖镇海等。沿途妥为弹压。毋令滋事。各起师船到粤。应发欠款。毛鸿宾、郭嵩焘、当赶紧筹措。交该管带官分别散给以清积欠。此项师船。已由吴全美修补。毛鸿宾、郭嵩焘、仍当派委妥员照料。免致复有损坏。各船勇丁。应否酌量裁撤。及如何分别调拨。均著悉心妥办。吴全美著俟统带师船回粤事竣后。来京陛见。其余炮划等船。应留应撤之处。著富明阿妥为办理。苏松镇总兵李起高。既据富明阿奏称、现无经手未完事件。即著饬令前赴新任。以重职守。将此由四百里各谕令知之。　　

○予江南军营病故记名总兵官张茂清祭葬恤荫。　　

○戊申。孝懿仁皇后忌辰。遣官祭景陵。　　

○谕内阁、户部奏、请将军需报销。变通办理一摺。据称军需报销。向来必以例为断。然其闲制变因时。亦有未能悉遵之处。各省军需。历年已久。承办既非一人。转战动经数省。则例所载。徵调但指兵丁。而此次成功。半资勇力。兵与勇本不相同。例与案遂致歧出。在部臣引例核案。往返驳查。不过求其造报如例。而各处书吏。藉此需索。粮台属员。借以招摇。费无所出。则浮销苛歛等弊。由此而起。请将同治三年六月以前。未经报销各案。开具＜??闲＞明清单。奏明存案。并请饬禁劝捐归补名目等语。所奏系为因时杜弊起见。军需报销一事。本有例定章程。惟近来用兵十余年。蔓延十数省。报销款目。所在多有。若责令照例办理。不独虚糜帑项。徒为委员书吏开需索之门。而且支应稍有不符。于例即难核准。不得不著落赔偿。将帅宣力行闲。甫邀恩锡。旋迫追呼。甚非国家厚待勋臣之意。著照该部所请。所有同治三年六月以前。各处办理军务未经报销之案。准将收支款目总数。分年分起开具＜??闲＞明清单。奏明存案。免其造册报销。此系朝廷破格施恩。各路统兵大臣、各省督抚、具有天良。务须督饬粮台委员。核实开报。不得因有此旨。任意影射浮冒。并著严禁劝捐归补名目。及私设厘卡等弊。如有不肖委员。仍以前项情弊。巧为尝试。别经发觉。除将承办各员严办外。必将各该统兵大臣及各该省督抚等从重治罪。部中书吏。如有在各处招摇撞骗。蒙混包揽者。并著严行拏办。以惩奸蠹。其自本年七月起。一应军需。凡有例可循者。务当遵例支发。力求撙节。其例所不及。有应酌量变通者。亦须先行奏咨备案。事竣之日。一体造册报销。不得以此次特恩。妄生希冀。将此通谕中外知之。　　

○谕议政王军机大臣等、有人奏、河南项城县知县姚亮元、纵役殃民。与该县外委李振云殴骂。行同恶棍。捕役诬陷良民王呼囊为盗。妄扳申姓。该县酷刑严讯。索贿株连。无所不至。经知府刘拱宸讯明将王呼囊释放。该县因怀忿恨。传谕绅民。以后盗劫重案。不必来县控告。是夜即有贼匪数十人。至主事高钦中家。抢掠一空。百姓皆以该令密为唆使。请旨饬查等语。州县为亲民之官。关系最为紧要。似此纵役殃民。索贿毙命。且有唆匪抢掠情事。大为地方之害。亟应严行惩办。以儆官邪。著张之万将姚亮元被参各款。确切查明。据实参奏。毋得稍涉徇隐。原片著钞给阅看。将此谕令知之。寻奏、遵查姚亮元并无行同恶棍通盗殃民劣迹。已于被参后病故。应无庸议。从之。　　

○引见选用知府原峰峻、得旨、著以知府发往陕西。交刘蓉酌量补用。　　

○派礼部右侍郎绵宜、兼管顺天府府尹万青藜、监临顺天乡试。　　

○赏科尔沁贝勒伯彦讷谟祜三眼花翎。　　


大清穆宗继天开运受中居正保大定功圣智诚孝信敏恭宽毅皇帝实录卷之一百九　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬槁本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。七月。己酉。谕内阁、江甯前明太祖陵寝。本朝每□山戊不□春秋致祭。并于江甯地方官内专委一人修理倾圯。设有陵户加意防护。所以敬礼前代者极为优渥。咸丰三年贼匪窜陷江甯。曾据向荣奏称、明陵享殿被焚。前因逆焰鸱张。未获以时展祀。缅怀前朝陵庙。良用恻然。现在红旗奏捷。攻拔名城。地方已臻厎定。而兵燹之余。庙貌倾坏。若非重加缮治。殊不足以肃禋祀而昭优礼。著派曾国荃前往明太祖孝陵致祭。其有应行修葺之处。著曾国藩一面查明情形迅速奏闻。一面督饬地方官酌量兴修。务令完固整齐。用副隆礼胜朝有加无已至意。寻奏、遵查明陵毁伤过甚。修理维艰。拟俟修城挑河各工完竣。再行筹办。报闻。　　

○谕议政王军机大臣等、前据李鸿章奏、镇江考棚。现拟改建府城。以臻便捷。兹据御史王兰谷奏、丹徒首邑繁剧。考棚改建。应试时士商云集。滋事堪虞。且该处近有洋商建盖房屋。尤恐生童毕集。易启衅端。又坛溧士多贫乏。地方新复。元气久伤。若府院两试。均须远道跋涉。势必人数寥寥。难期满额。文风恐因此日衰。请仍将考棚建设金坛。以符旧制等语。金坛为四邑适中之地。丹徒近复华洋杂处。该御史籍隶镇江。于地势人情。知之必悉。所筹自系实情。著李鸿章斟酌情形。或将前奏所筹经费。即于金坛按照旧址建立考棚。以顺士心而复旧制。或丹徒业已建有成规。即以专备徒阳府试。另于金坛建设考棚之处。并著该抚妥筹办理。将此谕令知之。　　

○又谕、据御史陈廷经奏、江浙投诚士卒。宜妥为安置。即如直隶原设有大名镇。近遇宋景诗纷窜。徵兵调将。几及二年而后竣事。山东原设有兖州镇。兵额无多。教匪起事。已逾数年。蔓延滋甚。该二省宜再增兵额以资分布等语。各营兵额。原有定制。大名兖州两镇。地处扼要。兵力是否足资调遣。现在江浙军务渐次肃清。投诚士卒。亟应分拨安置。以资钤束。著刘长佑、阎敬铭、悉心体察情形。如该二镇宜酌添兵额。或即以此项勇丁拨往防守之处。即著妥议具奏。将此由四百里各谕令知之。　　

○又谕、有人奏、苏州勇丁。散回广东佛山等处。一月内连劫至数十次。番禺等处散勇。至千百成群。帆樯络绎。有纠众攻打花埭情事。毛鸿宾不能安插等语。该省有如此情形。何以未据毛鸿宾等奏报。现在扬州师船。又经富明阿裁撤。分起回粤。当此各路勇丁纷纷遣散。该督抚等自当振刷精神。妥为安插。岂可毫无措置。致告捷之余。别生枝节。重扰吾民。著毛鸿宾、郭嵩焘、一面将各该处被劫情形据实奏闻。一面将散回勇丁设法安置。并遵前奉寄谕。将应发师船欠款。赶紧筹给。傥一味颟顸。致散回勇丁。再生事端。惟该督抚是问。原摺著摘录钞给阅看。将此由五百里谕令知之。　　

○又谕、杨岳斌奏、贼势趋重崇仁。现在出省督剿。并亲赴各路察看形势。调回水师五营。分布赣河一摺。崇仁之贼。图犯吉临等郡。杨岳斌拟由丰城驰赴崇仁督剿。著即会商刘典。督同江忠朝等军。力图埽荡。并令鲍超等将许湾东乡各踞贼。分投剿洗。毋任旁窜。贼众我寡。宜黄南丰金溪兵力尚难遍及。该督已调回水师五营。如陆军单薄。亦可咨商曾国藩等将金陵陆师酌量调派。以厚兵力。省城防务。沈葆桢督率万泰等认真巡防。务须周密。乔松年奏陈国瑞已赴麻城。英翰驰驻商城。麻城贼势固重。罗田之贼亦图久踞。终有窜扰英霍之虞。该抚现拟先赴寿州。即赴正阳关察度形势。权其缓急。期于兼顾无失。所筹尚妥。著即于到寿布置后。仍遵前旨。驰赴正阳关。妥筹防剿。朱淮森四营。即可令全驻寿州。以备缓急调用。图一件留览。另片奏、罗田之贼。恐窜英山。请调金陵劲旅。从英山进剿等语。金陵得胜之师。休息已半月有余。著曾国藩即调派得力将弁。带精兵万人。从英山一路前进。与楚师会合夹击。该抚片内所称、曾国藩不日仍回安庆。已与函商办理等情。江甯地属首要。现在甫经克复。一切抚绥安缉。应行办理之事甚多。曾国藩如不能再赴安庆。即著派彭玉麟、曾国荃等、酌量带兵分驻上游。以资控扼。其皖南之广德等处。恐湖州贼匪续犯江西。并著分派劲兵。迅图克复广德。毋任分窜。昨据御史陈廷经条陈善后事宜一摺内。有疆舆略为变通一条。请以徽州甯国池州太平四府。割属江苏与江甯苏州松江常州镇江为一省。以扬州淮安徐州海州通州割属安徽。与安庆庐凤颍泗为一省。江南江北分设科场各等情。与地方吏治有无裨益。著曾国藩、李鸿章、乔松年、酌度形势。妥筹具奏。其安置勇丁一条。叠经降旨。令该督抚等豫筹善策。如何酌量挑补兵额遣散归农之处。并著该督抚等妥慎办理。毋贻后日无穷之患。又据御史贾铎奏、请饬曾国藩等勉益加勉。力图久大之规。并粤逆所掠金银。悉运金陵。请令查明报部备拨各等语。曾国藩以儒臣从戎。历年最久。战功最多。自能慎终如始。永保勋名。惟所部诸将。自曾国荃以下。均应由该大臣随时申儆。勿使骤胜而骄。庶可长承恩眷。至国家命将出师。拯民水火。岂为征利之图。惟用兵日久。帑项早虚。兵民交困。若如该御史所奏、金陵积有钜款。自系各省脂膏。仍以济各路兵饷赈济之用。于国于民均有裨益。此事如果属实。谅曾国藩亦必早有布置。惟该御史既有此奏。不得不令该大臣知悉。曾国藩由安庆到江甯。于调兵安民整饬地方各事宜。谅已有奏报在途。江甯城内情形若何。居人能否渐次复业。实深廑系。贡院有无损坏。应如何修葺之处。著曾国藩查明具奏。闻江北厘卡亩捐户捐及一切各捐。均仍照前。叠经降旨裁革。未据地方官认真办理。亟应厘剔弊端。与民休息。著曾国藩、吴棠、李鸿章、严行禁革。如有委员劣绅藉端苛敛。即行拏办。以儆其余。两淮盐务。为库款大宗。曾国藩早经派员兴办。此时江路通畅。可以图复旧观。著饬运司招商认运。以期国课渐充。并著饬令藩运司等官。各归旧驻地方。不得仍前驻扎泰州一隅。图旦夕晏安之便。致与大局无益。江防师船。已由富明防次第裁撤回粤。浙江之贼。不能越苏常而至镇江。楚北之贼。不能越英霍而至天六。江西之贼。不能越九江而至安庆。此外并无可防之贼。是扬防各军。现属无事。著富明阿酌量裁撤调拨。以节糜费。楚北麻城等处之贼。剿办若何。如须增兵助剿。为一劳永逸之计。即著僧格林沁、官文、飞咨曾国藩。将金陵得胜之军。酌量调拨。以期早日肃清。近日军情贼势。并著赶紧奏报。以纾朝廷南顾之忧。将此由六百里各谕令知之。　　

○庚戌。慈安皇太后圣寿节。遣官祭太庙后殿奉先殿。　　

○上率王以下文武大臣诣慈宁门行庆贺礼。众官于午门外行礼。　　

○谕内阁、官文奏、请将带兵各员。分别惩处等语。总兵王桐柏统领湖北抚标各营。当贼氛密迩之时。率行托词请假。实属不知缓急。总兵李喜溢、参将张炳德、游击王德光、于所部勇丁传令拔队时。藉词索饷。持械拦阻。不能约束。实属庸懦无能。总兵萧恒胜、参将尚秉衡、副将周友胜、所部各营。亦因索饷滋闹。毫无纪律。尚秉衡辄乘隙避匿。尤为狡猾。道员梁作楫前因禀报报郧西胜仗。未尽属实。先经官文奏参摘顶。兹据该督查明。梁作楫赴援郧西。顿兵未下。迨贼渐遁去。该员带队进剿。将新掳之众。收降遣散。城围遂解。与原禀杀贼解围等情回不相同。实属意存捏饰。以上各员。亟应分别惩办。以肃军律。提督衔总兵王桐柏著革去提督衔。撤销勇号。以参将降补。总兵李喜溢著撤销勇号。以游击降补。道员梁作楫、著即革职。暂行留营以观后效。并将前奏郧西解围出力各员存记汇奖之案一并撤销。总兵萧恒胜、参将张炳德、游击王德光、副将周友胜、参将尚秉衡、均著革职永不叙用。并不准再赴各路军营投效。此外各营员弁。如有带兵不能得力者。即著随时从严参办。　　

○谕议政王军机大臣等、官文奏、官军剿贼叠胜。粮道疏通。现拟移营黄冈督剿。并英山已无贼踪。暨豫筹出境剿贼。拟派大员督军各摺片。发捻麕集麻城之白杲地方。环偪营垒。阻我粮道。经成大吉等防剿兼施。叠获胜仗。粮道得以疏通。其洗马畈蔡家河一带贼匪。经梁洪胜等分路追杀。败贼溃入围陂。黄冈坛坪踞贼。复经富森保派兵狙击。均有斩捦。是鄂境各股逆匪。势焰渐衰。亟应乘胜埽荡。僧格林沁所派之色尔固善及善庆两军。均已抵扎麻城。其苏克金一军。亦在黄土冈。由北面进偪。而自陕回援之蓝斯明等各营。复分扎蕲黄要隘。温德勒克西等已抵黄陂。姜玉顺自樊城拔营。计日即可到楚。大兵云集。声势甚盛。著僧格林沁、官文、督饬马步水陆各军。乘金陵已克贼心震慑之际。并力夹击。尽殄狂氛。毋留余孽。惟贼计狡狯。难保不铤而走险。为避兵之计。豫省南路边防。最关紧要。张之万务当豫筹布置。扼要严防。毋令一贼得以窜越。官文现已移营黄冈。并著督饬各路将弁。会合僧格林沁所派之军。将发捻各逆。四面兜击。毋令余匪纷窜邻省。致滋延蔓。官文另摺奏、豫筹出境剿贼。拟令唐训方督带楚军等语。自系为先事图维起见。惟唐训方本日已＜??闲＞放直隶藩司。吴昌寿到鄂后。该员即须前赴新任。将来发捻万一他窜。必须大员督军出境追剿。届时再行请旨办理。将此由六百里各谕令知之。　　

○又谕、前因李云麟奏、饷项支绌。请将毅健六营。先行撤回楚省。当因所奏尚系实在情形。谕令将楚军六营。交游击金殿安等妥为管带赴鄂。毋令沿途滋事。兹据官文奏、湖北先后拨解李云麟援陕楚军饷银。已逾十四万两。截至四月底止。并无欠缺。五六两月饷银陆续筹解后。自七月起。楚省实难再顾。而五月十八九等日。已有李云麟所部毅健营溃勇二百余名。由水路行抵夹河。陕西白河县水陆两路亦有溃勇过境等语。是五月饷银始议停止。甫及旬余。即多逃散。可见该京堂约束不严。非尽因停饷之故。且纷纷溃散。难保无沿途滋扰情事。著刘蓉迅派妥员确切查明。从严究办。并查明此项勇丁。如未全数启行。现在留陕若干。即将官文此次解款银两。由李云麟酌量散放。妥为安置。俾遣撤各勇。不致别滋事端。川陕交界防剿正当吃紧。著李云麟督率所留陇军严密堵击。不得因楚勇既撤。藉口兵单。希图诿卸。李云麟所部兵勇。前次克复山阳。剿办回匪出力。曾经谕令官文等查明保奖。兹据官文声称、远在楚省。打仗情形。无从详悉。仍将原保底单。咨送刘蓉就近办理。并咨覆李云麟等语。著刘蓉详晰查明。会同李云麟核实保奖。毋许冒滥。将此由六百里各谕令知之。　　

○实授都察院左副都御史钟岱仓场侍郎。　　

○实授户部左侍郎沈桂芬山西巡抚。调刑部右侍郎吴廷栋为户部左侍郎。管三库事。以署河东河道总督谭廷襄为刑部右侍郎。　　

○以直隶布政使郑敦谨为河东河道总督。湖北按察使唐训方为直隶布政使。湖北荆宜施道唐际盛为按察使。　　

○辛亥。谕内阁、恩麟奏、请将发遣革员暂留差委等语。已革参将邹学镛、前在陕西城固办理巡防。辄因兵溃擅离防所。经前任陕西巡抚瑛棨奏参革职。当以邹学镛恇怯贻误。情罪较重。将降旨改为革职发往新疆效力赎罪。恩麟何得以差委需人。辄请将该革员留于甘肃随营差遣。实属冒昧。且此等革员。留之有何裨益。所请著不准行。　　

○谕议政王军机大臣等、恩麟奏、大兵攻克平凉。收复瓦亭。东路现就疏通。亟须筹办西北各情形一摺。雷正绾等攻克平凉后。余贼窜入瓦亭峡城内。复经官军夺其要隘。贼匪北窜。自应乘胜进兵。节节埽荡。前据都兴阿奏、督饬杜嘎尔带领派出各军。由石觜山渡河。绕赴甯夏。而雷正绾自攻克平凉后。一切进兵情形。未据入奏。现在甯夏灵州一带。匪众麕集。而平凉瓦亭两处败贼。又尽数北窜。势焰愈张。必须南北两路大军。会合夹击。方可制贼死命。又恐贼匪乘虚西窜。则中卫正当其冲。该处一片孤城。仅有梁生岳所带兵勇驻扎。为数无多。恐不足恃。且靖远又有续到之陕西回目黑牙古、赫明堂等、带领数万之众。具禀乞抚。此辈人数过多。剿抚均属不易。设或包藏祸心。计图一逞。其患尤不可胜言。著都兴阿迅饬杜嘎尔等渡河之军。由北而南。节节进击。雷正绾移平凉得胜之师。取道北攻。会合都兴阿派出各军。实力狙击。立埽狂氛。迅克甯夏汉城。立解甯夏满城并平罗之围。并饬陶茂林绕过西面。驻扎中卫靖远适中之地。约会南北两军。并力兜击。兼防甯灵贼匪西窜之路。黑牙古等率众乞抚。既据该护督称其人数太多。安插不易。即著饬令杨炳锃暂示牢笼。随时防其中变。毋稍疏虞。并著雷正绾到后。斟酌情形。妥筹办理。毋贻后患。将此由六百里谕知都兴阿、雷正绾、并传谕恩麟知之。　　

○以正蓝旗满洲都统瑞常兼署镶黄旗满洲都统。　　

○以兵部左侍郎曹毓瑛兼署吏部右侍郎。户部左侍郎吴廷栋兼署刑部右侍郎。
  </div>
  <div class="pagination">
   <a href="清实录同治朝实录_page165.html">
    上一页
   </a>
   <span>
    ...
   </span>
   <a href="清实录同治朝实录_page161.html">
    161
   </a>
   <a href="清实录同治朝实录_page162.html">
    162
   </a>
   <a href="清实录同治朝实录_page163.html">
    163
   </a>
   <a href="清实录同治朝实录_page164.html">
    164
   </a>
   <a href="清实录同治朝实录_page165.html">
    165
   </a>
   <span class="current-page">
    166
   </span>
   <a href="清实录同治朝实录_page167.html">
    167
   </a>
   <a href="清实录同治朝实录_page168.html">
    168
   </a>
   <a href="清实录同治朝实录_page169.html">
    169
   </a>
   <a href="清实录同治朝实录_page170.html">
    170
   </a>
   <a href="清实录同治朝实录_page171.html">
    171
   </a>
   <span>
    ...
   </span>
   <a href="清实录同治朝实录_page167.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
