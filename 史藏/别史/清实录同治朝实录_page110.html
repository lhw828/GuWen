<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 110 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 110 页/共 505 页
  </h1>
  <div class="content">
   ○以甘肃盐茶厅城失陷。护总督恩麟等下部议处。革护都司赵喜职并逮问。　　

○予直隶高邑阵亡知县毕世榕、祭葬世职如知府例。于死事地方暨原籍建立专祠。外委销慎言。祭葬世职如守备例。附祀毕世榕专祠。　　

○辛卯。以神灵显应加福建归化县福顺夫人封号日灵应。　　

○谕内阁、步军统领衙门奏、步甲把持地面。侵蚀钱粮。请交部严审等语。正蓝旗蒙古地面步甲城儿即杜小儿、镶蓝旗满洲地面步甲郑五幅即毛儿窝、胆敢把持该甲喇事务。侵吞空名钱粮。包庇冒名雇替。不法已极。并据供称有与本管各官通同侵蚀兵饷情事。虚实均应澈底根究。城儿即杜小儿、郑五幅即毛儿窝、均著交刑部严讯确情。按照步军统领衙门新章章程。从重惩办。其受雇顶替步甲之常海一名。著一并交部归案审办。正蓝旗蒙古协尉赵那苏锦、副尉毓珖、委协尉玉海、步军校萨斌、庆林、伊淩阿、玉秀、常升、镶蓝旗满洲步军校全兴、署协尉双山、协尉崇禧副尉德恒、委协尉庆福、步军校德山、色克图、委步军校文通、均著回旗当差听候传质、在逃之步甲崔大得、吕大印、富得等、仍著步军统领衙门顺天府五城一体严缉务获。归案办理。　　

○谕议政王军机大臣等、前因御史吴台寿奏奉省东边闲旷之地。多未开垦。锦州广甯义州一带官荒马厂。尽可设法变通。请饬实力履勘以开利源。当经谕令恩合悉心查奏。兹据恩合奏称锦州牧马之区。名为西厂。水草丰茂。足敷牧放。此外则广甯所属之闾阳驿小黑山等界。名为东厂。地势平坦内有洼陷。于牧放不甚相宜。若将东厂裁撤。一律开垦。可得田一百万亩。惟东边一带。近有流民在彼私垦。聚集日众查办甚难。请派封疆大员。详酌筹办等语。闾阳驿小黑山等界旧设牧厂。既据恩合奏称地势低湿。于牧马不甚相宜。而大淩河西岸地势宽广。即官马多至一万余匹。亦足敷用。即著照该副都统所议。将东厂裁撤归并西厂牧放。遵照旧章妥为经理。其应垦厂地。即照恩合所拟。令盛京六十六佐领下甲兵。按名分领。招佃取租。除交升科租银外。余资津贴常差。其按年应徵租银。即责成各该佐领催交造报。以收裕饷便民之效。该副都统本系盛京旗员。情形熟悉。所陈垦田一百万亩之说。谅必确有把握。即著该副都统妥为经理。实力举行。不准稍存诿卸之心。至盛京东边一带旷闲山场。林木稠密。奸民流民聚众私垦。历年既久。人数过多。经理稍失其宜。即恐激成事端。利未兴而害立见。于根本重地殊有关系。著玉明会同恩合、将东边自叆阳边门以北。何处必应照常戍守。何处可以展垦地亩。流民之屯聚者。何以化梗为良。隐患之未形者。何以潜消默化。不动声色。严密访查妥议具奏。候旨遵行。此事朝廷早有所闻。利害攸关。固不能不消患未萌。亦不肯孟浪从事。玉明、恩合、务即密查据实具奏。不准一字欺饰。俟奏到后再行妥筹办法。亦决不咎其既往。将此各谕令知之　　

○又谕、英桂奏、潞盐销路积滞。请饬严禁侵越。停止抽厘一片。河东盐课。为现今饷需大宗。河南行引地面。既有芦盐侵越。且抽厘较前过重。以致商贩视为畏途。新旧各引。诸多积滞。于国课大有关碍。著刘长佑通饬所属。严定芦盐行销界限。查禁私销。毋得侵及潞盐行销之地。张之万将鲁山等处抽收盐厘各局卡。酌量裁减。以纾商力而利行销。该督抚等、务当通筹全局。俾各省引路厘局均无窒碍。方为妥善。将此各谕令知之。　　

○以山东兖州等处剿匪出力。赏知府曹丙辉守备张永清等花翎。通判陈兆庆等蓝翎。余升叙加衔开复有差。　　

○缓徵山西榆次、洪洞、两县节年民借仓谷。　　

○壬辰。以神功显著。颁三姓地方关帝庙扁额。曰威震挹娄。城隍庙扁额。曰灵昭黑水。　　

○谕内阁、给事中徵麟奏、外省寄有匿名公启。关系地方情形。据实奏闻一摺。投递匿名揭帖。例不准行。虽据该给事中所陈各情。有关军务吏治。与挟仇讦告似稍有闲。何以不在都察院步军统领衙门呈诉。辄用匿名公启。假托泰安府署缄寄。又何以知鸿仪钱铺之铺夥。与给事中徵麟认识。令其转送私宅。情节展转支离。难保中无别项情弊。所有投递匿名公启之鸿仪钱铺铺夥李连珠一名。著交刑部严讯。所递匿名公启。究系何人寄交。务即确切根究奏明办理。　　

○又谕、沈葆桢奏、官军击贼。大获胜仗。并阵斩巨逆各摺片。据称伪堵王黄老虎。与许家山等处踞匪。由祁门进偪。与参将韩进春对河而阵。营官王大魁等率枪队凭河扼之。该逆分路渡河。蜂拥来扑。韩进春亲率死士。冲其右翼。杨必遇等统马队撼其左翼。韩凤飞等直捣中坚。殪其前锋甚多。偪至河边。三面夹击。贼遂大溃。杀贼一千余名。并将阵毙伪孝王胡鼎汶枭首示众。该将士等齐心杀贼。血战解围。办理甚为出力。仍著沈葆桢督饬韩进春等乘胜进剿。将退屯枫树龙之贼。悉数埽除。毋留余孽。所有此次在事出力员弁兵勇。著该抚查明保奏。以示鼓励。　　

○谕议政王军机大臣等、给事中徵麟奏、外省寄有匿名公启。关系地方情形一摺。据称前门内东交民巷鸿仪钱铺铺夥李连珠送到信一封。拆阅系东省士民公启。所称皆山东近日军务吏治等事。谨将原信呈览等语。匿名揭帖。本应立案不行。惟所陈各款。均关系该省军务吏治等事。未可概置不问。且阎敬铭甫经到任。正须整顿地方积弊。无所用其回护。著按照原信所陈各款。逐一严密访查。据实奏闻。如查明实有其事。即著严密查办。秉公奏参。不准一字欺饰。又前据徵麟奏参东省文武庸劣各员摺。暨谭廷襄办理降众。一意主抚各摺片。各该员被参各款。如果属实。亟应严行惩办。并著阎敬铭一并查办。再前据山东试用道钟文呈递酌拟东省急务十二条。是否悉中窾要。著阎敬铭按照所呈各条。悉心体察。如有可以采择之处。即著奏明办理。徵麟摺片三件。并匿名公启。钟文条陈。均著钞给阅看。将此谕令知之。　　

○又谕、沈葆桢奏、韩字营血战解围。并逆首胡鼎汶阵毙各摺片。伪堵王黄老虎等。由祁门界桃墅镇一路。率悍贼十余万。渡河扑营。韩进春亲督死士。奋力击贼。以少胜多。杀贼无数。阵毙伪孝王胡鼎汶一名。实属异常出力。惟黄老虎尚未就捦。该逆现退至离营三十余里之枫树龙一带。难保不乘隙复出滋扰。仍著督饬韩进春一军。加意严防。毋任窜越。段起一军。前据该抚奏报、已赴枧田街躧看地势。拟与韩进春会商进剿。刻下祁门贼势甚蹙。即著饬令该道员等。一鼓作气。实力剿办。务将黄逆歼除。勿留余孽。以靖边防。将此由六百里谕令知之。　　

○又谕、沈葆桢奏、请将江海关代徵九江洋税。抵解京饷等语。京饷为目前要需。现在度支告匮。各该督抚自宜竭力筹拨。以济急需。此项洋税。本系应行解江之款。以之抵解江省京饷。诚为两便。著曾国藩、李鸿章、迅饬江海关。速将前项税银。匀月分批。解京充饷。抵作江省应解奉提地丁之项。毋稍延宕。其尾欠银数。仍著沈葆桢于地丁项下。徵存搭解。以清款目而裕度支将此由四百里各谕令知之。　　

○又谕、特普钦奏俄人赴省要求。按约驳阻。并请饬总理各国事务衙门禁止各摺片。海兰泡俄酋布色依。不听拦阻。擅赴齐齐哈尔。谒见该将军。呈递公文。恳求在省城通商。并乞由齐齐哈尔省城。借道前往吉林。自松花江水路回国。经该将军按照条约指驳。语塞而止。俄人复欲在雅克苏对岸江右地方种地。并恳暂行借给。又欲暂给瑷珲城江右地方。开垦打草。均经该将军正言拒绝。并派员弹压。伴送该俄人回行。所办甚属妥协。俄人贪得无厌。诡谲异常。现虽废然而返。难保不另生枝节。别启狡谋。特普钦惟当随时防范。如俄人续有要求。仍当按照条约。严词阻止。不可稍事游移。该将军所奏摺片各一件。本日已谕令总理各国事务衙门办理。将此由四百里谕令知之。　　

○予安徽黟县阵亡千总晏维中等祭葬世职加等。　　

○癸巳。孝端文皇后忌辰。遣官祭昭陵。　　

○谕内阁、此次病痊补行大考之翰林院编修徐申锡。著附入二等末。由该衙门带领引见。　　

○又谕、前因升任给事中顺天府府丞卞宝第奏、江防水师各员。侵吞厘金。纵勇通贼等款。当交曾国藩、李鸿章、严行查办。兹据奏称、遵查被参各员。除黄彬业经革职解交该大臣审办。应另案奏结。李德麟业经都兴阿奏参革职外。其总兵陈国泰所部红单船勇。不免有济贼情事。赖镇海打仗尚称奋勇。惟所部勇丁。亦有出入贼中。售物图利者。现在勇丁已多遣撤。游击张瀚船勇。驻守靖江一带。不免有勒收商船捐款之事。刻下沿江卡局。均归粮台经理收放。该船勇不得再有干预。参将郭定猷船。在刘河地面。劫商分财。捏报胜仗。尚无确据。总兵泊承升、亦无领饷肥己之事。惟年逾六十。难期振作。其子亦无生事滋扰等情。参将常海、于咸丰八年扬州失陷时。因兵单力竭。退守万福桥。实非先行逃避。惟误认殉难廪生汪桂家藏有木料。指为恶勇私拆民房。并将汪桂之妻郭氏掌责。实属不合。游击文裕、亦无交结劣绅专事游宴情事。其咸丰十年驻防九里沟。因警信叠至。撤保城池。实非逃匿。以上各员。请分别办理等语。除赖镇海、郭定猷、张瀚、文裕四员。或部勇业经裁撤。或参款并无确据。均著无庸置议外。福建金门镇总兵陈国泰、以专阃大员。于上年贼窜江北。未能实力堵御。且于所部弁勇通贼。失于觉察。实属约束不严。陈国泰著即行革职。江南狼山镇总兵泊承升、年已衰迈。难期整顿。即著以原品休致。陈国泰、泊承升二员。均著不准留营。扬州营参将常海、擅责殉难廪生之妻。调停息事。殊属不合。著即行革职。以示惩儆。现在江防正关紧要。水陆带兵员弁。正宜严加整饬。以期纪律严明。贼氛速殄。仍著曾国藩、李鸿章等、随时申明军律。严密访查。傥有通贼济匪之员。及纵勇殃民等劣迹。即著严参惩办。如情节较重。并即于查明后军法从事。毋得稍涉姑容。　　

○又谕、李续宜奏、途次患病。悲痛未释。请仍开巡抚署缺。专办军务等语。夺情起复。本系朝廷不得已之举。既据该署抚沥情陈奏。至再至三。自当曲体下情。勉从所请。李续宜著准其开署理安徽巡抚之缺。仍专办皖北军务。迅速前赴军营。毋稍迟延。　　

○谕议政王军机大臣等、李鸿章奏、太仓全境肃清。官军进扎昆山城下。攻剿获胜一摺。总兵程学启一军。于太仓肃清后。进偪昆山东门。跨河立营。该逆由南门冲出。我军一面扎营。一面奋勇截杀。毙贼甚众。该逆败退入城。现在官军已薄昆山城下。剿办极为得手。即著照李鸿章所拟。迅借轮船大洋炮两尊。调齐水陆队伍。并力围攻。速将昆城克复。以期步步进偪。为进规苏州之计。戈登既由松来沪。商借英国炮火。约定带队前往会攻。著李鸿章即饬戈登带同常胜军。即日前往昆山协剿。毋得稍涉迟滞。致误戎机。惟昆山攻剿愈形得手。则苏城之贼。势必图窜江北。既得就食里下河完善之区。即可掣动南岸官军之势。本日据李鸿章奏称、伪忠王李秀城已带大股。赴皖北巢县庐江等处。与鲍超各军相持等语。是其窥伺江北狡谋。已可概见。著都兴阿、富明阿、督饬各军。严密布置。加意防御。江北关系。极为紧要。该将军务当慎之又慎。毋得稍有疏失。致为该逆所乘。将此由六百里各谕令知之。　　

○又谕、唐训方奏、临淮官军剿苗。蹋破吴家匪圩。进规怀远寿州蒙城。击贼获胜等情形。暨苗逆句合发捻。已由六安进扑定远而偪凤阳各摺片。苗逆自败归蚌埠。复添水陆大队。死守怀远。并于淮河南岸之李家觜。北岸之黑窑一带。密排营垒。其迤东三十里。又有逆党吴昆田匪圩。阻我军进攻之路。而该逆以小队分扰寿州。亲率大股。合围蒙城。逆意专欲持久。以待官军粮尽自溃。经唐训方饬令总兵张得胜等乘间进兵。将吴昆田匪圩塌毁。官军进偪黑窑。攻破外垒。水陆斩获其众。其围攻寿州之贼。均为署牧毛维翼等击走。蒙邑城外。贼营数十。以深沟高垒困我。并围蒙东之白家圩。令与城中阻隔。马新贻令副将程文炳等往援。与该圩练内外夹击。颇有斩获。惟守备李加英。以追贼过猛。马踬被掳。而程文炳等复夜砍贼营。破其六垒。寿蒙守御。尚足自完。进攻怀远之军。亦尚足以挫其凶焰。苗逆盘踞淮甸。练多粮足。唐训方以贼欲久持困我。官军利在速战。以伐狡谋。实为切中机宜。本日李续宜复奏、行抵湘乡县城。因病耽延。恳请开其署抚之缺。责令专办军务。业经明降谕旨。允其所请。仍催令迅速前赴皖营。并已有旨将唐训方补授安徽巡抚。该抚身任疆圻。当兹巨寇猝兴。更属责无旁贷。著即督饬所部。力图怀远。并拊循各路之军。激励团练。屏障凤临。督令蒙城寿州文武。竭力战守。惟是临淮兵单饷绌。独力御苗。已虞不及。此时该逆复句合发捻。由六安以进扑定远。偪近凤阳。蔓延所属之刘府总铺一带。纵横至百余里。逆势鸱张。并闻苗逆尽掳下蔡民船。装载悍党万人。意将乘势东下。蒙亳永宿之降众。阜霍灵固之苗圩。类皆首鼠两端。特以僧格林沁之军。早晚即可到皖。故皆跧伏未动。若令日久肆煽。势必并起应之。前经叠谕僧格林沁。迅即回军赴皖剿苗。实属万不得已。此时直东股匪残败。淄川围攻。及白莲池进剿各事宜。该大臣当已布置周妥。著即遵前旨。移交刘长佑。阎敬铭督办。僧格林沁即行返旆南征。仍于蒙亳择要驻扎。节节进攻。不可辄行深入。一意直前。致为逆党包抄后路。是为至要。苏克金一军。闻已由该大臣饬令回剿苗逆。其余尚有何路官军。即行酌量调遣。以厚兵力。寿州一路。李续宜到皖尚未有期。鲍超之军。能否从庐州定远一路进援。著曾国藩相机调遣。如李续宜病未稍减未能即日赴皖。而鲍超之军。又不能赴援寿境。应如何另筹劲旅。以顾寿州一路之处。著曾国藩唐训方迅筹妥办。毋稍疏虞。唐训方既力保东路。其东北一带。兵力空虚。著吴棠严饬黄开榜等勤加侦探。遏其北窜。豫省官军。驻守归陈不若越境以剿为防。即著张之万等、饬令进兵颍上三河尖等处。与皖军四面兜剿。以期得力。唐训方所部各军。节经分布蒙城长淮卫等处。临淮兵力既单。军火饷需。在在缺乏。此时他处无可指拨。惟有曾国藩就近尚可勉筹接济。即著该督设法运济。谅曾国藩必能尽力筹措。以顾全局也。唐训方另片奏、捕获附逆之训导元继曾。当即正法。所办甚是。其知州陈之锜一员。既有侵吞军饷。罔利营私。及藉端挑衅等重情。该抚请将所欠饷盐。勒限比追。发往军台。不足蔽辜。著即在军前正法。以昭炯戒。淮甸悍俗。遭值寇变频仍。恣睢暴乱之徒。及依草附木者。必须重加惩治。其中如有恃符狡展。即著该抚便宜从事。毋稍牵掣。致误事机。其各圩绅董。有能激励奋发。集团助剿者。亦即优加奖劝。俾贼不得肆其诱胁。且使备多力分。以孤其势。僧格林沁回军在即。先声所播。自可令反侧潜消。唐训方定能因势利导也。正在寄谕间。张之万、毛昶熙、奏到余际昌追剿捻匪获胜。及李世玉等剿办直东窜匪。李续焘所带勇丁。因病裁撤等摺片。所奏总兵余际昌追剿窜鄂捻股。于沙子冈获胜。并将回窜之贼。夹击于淮河南北等情形。即著张之万等饬令余际昌、与添派之副将孙之友等军。并力击剿。尽歼丑类。直东股匪。窜扰河北连界。其由成安境内被击东窜。及临漳属境。击往东北窜走之贼。仍即督饬参将李世玉等实力剿办。与直东各路官军。随时联络兜剿。埽除净尽。李续焘所部湘军。著张之万酌量遣撤。参将张士元所带马勇。即著照所拟。归袁保恒统带赴陈。以资防剿。其防剿机宜。仍著袁甲三妥筹办理。将此由六百里各谕令知之。　　

○又谕、夺惟起复。本朝廷不得已之苦衷。现在皖北军情。紧要如此。唐训方兵单饷绌。僧格林沁全军。为直隶山东贼匪牵掣。未能即时南下。亟需李续宜赴皖援剿。该前抚谅能仰体朝廷盼望之殷。早赴皖北。毋待催迫也。苗练久蓄异谋。李续宜前在皖抚任内。曾力主剿苗之议。时以苗练尚在依违。未克声罪致讨。现在显行叛逆。李续宜正可一意进剿。藉申素志。顷据唐训方奏称、苗逆已句结发捻。由六安进扑定远而偪凤阳。围攻寿州之贼。水陆环绕。并添集大队。盘踞怀远。又诇知临淮缺饷。于淮河两岸。密排营垒。亲率大股。合围蒙城。欲为持久之计。以待官军粮尽。贼多兵少。力难支持。情形万分危急。李续宜务当仰体朝廷拯民水火之心。力疾赴皖。会剿苗练。早殄逆氛。以全大局。并迅将起程日期驰奏。以慰廑念。将此由六百里谕令知之。　　

○又谕、熙麟奏、泾州获胜。并延绥官兵已抵庆阳。饬赴平凉一摺。白吉原之贼。窥伺泾州。直扑小垣营垒。经游击马天祥、与驻防都司范铭、分路迎击。将贼击败。该游击统带骁捷营。于援兵未至之先。初次接仗。即能以少胜众。甚属可嘉。著熙麟传旨嘉奖。并与都司范铭先行存记。俟续有劳绩。再行奏请奖励。惟平凉被围已久。该逆以地雷轰塌城垣十余丈。虽经守城兵勇抢筑。贼仍昼夜环攻。亟宜迅图援救。现在该督已饬马天祥等、带兵驰赴平凉。而参将阿章阿所带延绥镇官兵一千余名。又已驰抵庆郡。该督已派知府和英会同阿章阿统带。前赴平凉进剿。兵力既形厚集。且泾州之捷。先声已振。即著熙麟督饬该员弁等。迅解平凉之围。以期节节埽荡。大彰挞伐。毋留余孽。该督另片奏、前奏阿拉善兵已抵固原。率据禀词入告。自请察议等语。已于片内批示。加恩宽免。嗣后于军情贼势。务当侦探明确。以免贻误。将此由六百里谕令知之。　　

○又谕、熙麟奏、本年二月初八日。所奉催调伊克昭、阿拉善等旗蒙兵。迅速赴甘会剿谕旨。由五百里驰寄。该督于四月初八日。始行奉到。查阅牌单。业经破损。无从考核。惟依稀有二月十三日丑时六刻到潼关驿。十五日寅时初刻到蓝田字样。查该厅同知刘芬两次具禀。由潼关至庆阳。不过五六日即到。何以廷寄到驿。使之绕越陕甘二省地面。俾迟两月始到。是何居心。请饬陕西巡抚查明参办等语。甘肃军务紧要。凡有批发摺报。寄信谕旨。宜如何飞速驰递。乃前次奏报。既有遗失。此次紧要谕旨。复绕越行走。迟至两月始到。实属不知缓急。著瑛棨即行查明。此件系由何处迟延。因何绕越行走。两月始到。如果有心贻误。即行据实严参。以肃邮政。不得稍存回护。将此谕令知之。　　

○实授湖北布政使唐训方安徽巡抚。　　

○以记名总兵官王吉为江南狼山镇总兵官。王东华为福建金门镇总兵官。　　

○以玩视军务。革江苏知州疏有庚职。　　

○以河南攻克尚店寨贼巢。赏守备宋徵文、雷才贵、巴图鲁名号。游击姬成功等花翎。余加衔升叙开复有差。予阵亡游击李忠奎祭葬世职。如副将例。　　

○复江南军营病故已革福建陆路提督曾秉忠原官。予祭葬恤荫。谥壮果。　　

○予浙江湖州殉难知府瑞春祭葬世职加等。建专祠。知县许承岳、署守备吴凤祥等、祭葬世职加等。　　

○予安徽淮河南岸阵亡都司王国元祭葬世职加等。　　

○予安徽颍上殉难知县濮炜、在籍主事秦承埙、知县吴景春、祭葬世职。　　

○予江苏各属阵亡殉难都司严康保等绅民妇女一千八百二十四员名口分别旌恤如例。　　

○予浙江阵属阵亡殉难同知谭祖同等绅民妇女八十五员名口分别旌恤如例。　　

○甲午。谕内阁、给事中王宪成奏、各直省府厅州县两庑先贤先儒位次。每多陵躐。并有奉旨准从祀者。神牌尚未敬制入庙等语。著礼部将祀典次序。绘图颁发各直省督抚学政。转饬府厅州县等官遵照办理。其神牌未经制造入庙者。迅即制造供奉。寻礼部奏、遵查两庑位次。乾隆十八年。曾经厘定。载在会典通礼诸书。嗣后先贤中增祀公孙侨公明仪二人。拟移公孙侨为东庑第一位。在林放之前。蘧瑷为西庑第一位。在澹台灭明之前。牧皮为东庑第三十五位。公明仪为西庑第三十五位。其余先贤位次。悉仍其旧。先儒增祀者凡十五人。拟合原定从祀之儒。各就时代。按其生年。一东一西。以次排列。俾免陵躐之弊。谨缮单绘图。恭呈钦定。刊刻颁发各直省谨遵办理。从之。　　

○谕议政王军机大臣等、前因御史王兰谷奏、记名运司李元华谋勇兼优。当经谕令吴棠等查明。饬令前赴天长盱眙一带防剿。兹据吴棠奏、李元华在六安办团。击贼有效。熟谙行阵。胆识兼优。请调赴清江差遣等语。李元华籍隶六安。所带练勇。保卫乡里。本系自备资斧。若移调他处。即须筹给口粮。恐清江饷需支绌。未能筹此钜款。现在苗逆鸱张。正须添兵攻剿。六安地当冲要。与前降谕旨时情形不同。著吴棠、唐训方筹商。如李元华尚在六安。即饬集团助剿。以辅官军之不足。傥该员已赴清淮。即著吴棠酌量调遣。将此由五百里各谕令知之。　　

○予江苏常州阵亡同知朱善宝祭葬世职。　　

○予江苏吴县殉难文童黄元荣等暨妇女三十五名口分别旌恤如例。　　

○赏会试年老举人陈大年等十七人司业编修检讨职衔有差。　　

○乙未。谕内阁、礼部奏、朝鲜国王李昇遣员以先诬未尽昭雪。请将谬妄书籍。恳恩刊正一摺。朝鲜国王先系源流。与李仁任即李仁人者。族姓迥别。我朝纂修明史。于该国历次办雪之言。无不一一备载。仰见列圣睿裁。折衷至当。久已颁行天下。中外皆知。今该国王因见康熙年间郑元庆所撰廿一史约编。记载该国世系多诬。遣员奉表来京。吁请刊正。情词肫挚。具见谊笃本根。实事求是。郑元庆约编一书。如所称该国王国祖康献王为李仁人之子。实属舛误。惟系在明史未修以前。村塾缀缉之士。见闻未确。不免仍沿明初之讹。岂足徵信。该国有原奉特颁史传。自当钦遵刊布。使其子孙臣庶。知所信从。约编一书。在中国久已不行。亦无所用其改削。著各省学政通行各学。查明晓谕。凡该国事实。应以钦定明史为正。如有前项书籍。流播士林。其中讹载该国之事。不得援据。以归画一而昭信守。　　

○又谕、前因给事中徵麟奏、接有山东匿名公启。据实封呈。当经降旨。将投递信件之鸿仪钱铺铺夥李连珠。交步军统领衙门拏交刑部讯办。兹据步军统领衙门奏、将李连珠之弟李连桂、并伊家人王二、刘泳拏获。据李连桂供称、此信系已革山东盐运使桂亮托伊送交徵宅。请交部审办等语。李连桂、王二、刘泳、均著交刑部确切根究。审明办理。桂亮著听候传讯。李连珠一名。据供现往西山未回。仍著步军统领衙门顺天府五城一体严拏务获。归案审办。　　

○又谕、僧格林沁奏、直隶开垦稻田。已有成效。请归地方官经理。并前任盐政捐赀倡办请奖等语。直隶自天津迤东。至新城一带。海河两岸水田。日久荒芜。经僧格林沁等捐赀开垦。现届三年。办有成效。此项水田。嗣后即著归直隶总督派员经理。自行报部。以归简易而昭核实。其咸水沽等地亩。酌减租米新章。是否允协。及上年所收米石。是否变价。应作何支放之处。均著刘长佑核明办理。前任长芦盐政宽惠捐赀倡办。尚属急公。应得奖叙。著内务府核议具奏。　　

○又谕、刘长佑奏、官军捦首逆一摺。匪首张玉怀怙恶不悛。久稽显戮。上年十月闲。张锡珠率众倡乱。该匪首先怂恿。由山东莘冠一带。扰及畿疆。迨张锡珠被剿伏诛。该匪并有其众。直东一带。被其蹂躏。实为积年著名悍贼。罪大恶极。现在官军剿办各股窜匪。渐次扑灭。该匪被剿穷蹙。意图远扬。乘隙再逞。经刘长佑饬令都司唐建勋。密饬杨朋岭将该匪捦获。讯明后极刑处死。实足以申天讨而快人心。杨朋岭自投诚收营后。即能捦获巨恶。尚属出力。不能不予以自新之路。著加恩免其治罪。　　

○又谕、前因文煜奏、总兵伊绵阿纵贼抢掠。到处逗遛各情。当经降旨将该总兵革职。交该督等审明定拟具奏。兹据刘长佑奏、亲提伊绵阿到营。逐款审讯。该革员与道员秦聚奎、分路剿贼。在焦庄与另股贼匪接仗。而秦聚奎于白塔集失利阵亡。并非有心退缩。上年十二月闲。该革员追贼至冀州。文煜催令赴衡水行营。听候调遣。有文煜照会可恶。实非迁延不进。该革员于衡水拔队南追。于次日赶到。嗣因行至赵庄。见有旗帜。派员往返查探。因较各队到迟刻余。尚出有因。其兵勇偶有动取民闲物件者。均经随时惩办。兵勇口粮。悉由粮台支发。并无纵兵抢掠。及任意开销情事。惟伊绵阿以总兵大员。虽无前项劣迹。而于本辖汛地。当贼匪抢渡过河。既不能遏贼窜路。迨逆匪到处纷扰。又不能迅速扑灭。辜恩溺职。莫此为甚。刘长佑奏请将伊绵阿发往军台。效力赎罪。实属自有应得。惟据该督奏称、该察舆论。该革员平日声名尚好。著准其暂留军营。效力赎罪。傥再不知奋勉。即著起解。　　

○又谕、前因文煜奏、参将王恩第通贼扰民各情。当经谕令该督等讯明正法。复于刘长佑到任后。谕知该督严密办理。兹据奏称、遵旨将该革员提至军前正法等语。所办甚是。王恩第以参将大员。辄敢广集党与。私通贼匪。到处掳掠。实属罪不容诛。所有该部勇丁。业经罪坐主将。即著妥为遣散。免其查究。嗣后各路军营带勇员弁。务当恪守军律。奋勉立功。傥有通贼抢掠各情。即著统兵大臣及各督抚等随时查办。毋稍姑纵。　　

○谕议政王军机大臣等、僧格林沁等奏、筹画南北军务缓急情形。刘长佑奏、遵筹直东豫三省交界地方剿匪事宜各一摺。直东各股贼匪。虽经被剿殆尽。而伏莽尚多。且各处团练。率多凶恶。前此苏克金带兵路过德州故城等处。竟被团练搁阻。即直省派出追贼之洋枪队。亦曾被团练拦截。至贼匪由该团经喧。但闭门自守。并不出击。团练之设。原以助兵力所不及。似此纵贼阻兵。有名无实。若不从严惩办。必至贻害无穷。刘长佑、阎敬铭、身任封圻。责无旁贷。著即严饬所属。实力清查。如有贼匪余党。及恶劣团练纵贼阻兵者。即咨会僧格林沁、督饬苏克金、恒龄等马队尽力剿除。毋稍姑息。杨朋岭诱捦张玉怀、已降旨免其治罪。此等匪徒。屡降屡叛。且素与宋景诗相契。难保不暗中句结。仍著刘长佑随时密察。如再有反覆。即按照办理王恩第之法。立正典刑。勿得以受抚在先。稍涉瞻徇。其程顺书等降股。谅该督亦必自有办法。僧格林沁所陈。南北军务情形。虑及直东不靖。大局堪虞。自是老成之见。惟苗沛霖蓄谋已久。势甚鸱张若不及早翦除。任令句合发捻。将来盘踞愈久。根柢愈固剿办更难著手。且现在唐训方、止能力顾东路。利在速战。而苗逆知我饷绌。计图坐困。李续宜因病难即赴皖。寿州一路。未知鲍超能否赴援。情形万分危急。僧格林沁、自应仍遵前旨。将淄川围剿事宜。交阎敬铭妥为经理。俟布置已有端绪。各营扼扎稳固。该大臣即反旆南征。行抵蒙亳。酌量进止。殄除巨憝。刘长佑所奏。豫省之内黄滑浚等县。与大名最为切近。该处素多土匪。现派大名道祝垲前往。会同河北镇道妥办。即著张之万速饬该镇道督饬各属。集团练兵。以期缓急可待。其与直省毗连之东昌临清等州县。匪巢林立。降卒叛将。杂处其闲。必须直东两省会商筹办。方免彼此歧异。阎敬铭现赴淄川。不克亲临边境。著即遴委文武明干大员。会同王榕吉将应剿应抚。及一切善后事宜。实力整顿。毋误事机。刘长佑仍当不时亲历三省交界各州县。体察妥筹。如有不称职之文武。随时咨商各该抚。分别查参更换。俾疆圉一律肃清。方为不负委任。将此由六百里各谕令知之。　　

○又谕、前因苗沛霖叛迹昭著。谕令僧格林沁统兵南下。兹据该亲王奏称、恐督军深入。粮饷缺乏。甚为可虞。请暂缓南行等语。现在皖北发捻各逆交乘。曾国藩所统各军。已有接应不暇之势。若再任苗逆得以句结肆扰。则皖事愈难措手。唐训方以饥军支持于两淮之闲。情形甚属急迫。历据该抚请饬僧格林沁南下。亦因待援孔亟。得以及早蒇事。本日仍催令该亲王南行。惟僧格林沁饷需。由山东等省筹拨。设大军深入。而饷需不继。亦甚可虑。著曾国藩悉心筹酌。或能于盐课等款项下。遇僧格林沁饷项缺乏之时。就近接济。唐训方酌饬地方官豫备粮草。以供支用。俾该亲王于抵皖后。无后顾之忧。方能一意攻剿。该大臣等营饷项短绌。朝廷本所深悉。第苗逆一日不除。则于该大臣等办理军务。诸多牵掣。曾国藩等身任地方。自能和衷商办也。将此由六百里各谕令知之。　　

○又谕、传谕山东按察使丁宝桢。前因苗沛霖复叛。僧格林沁即当统兵南下。谕令丁宝桢迅速赴东。迄今为时已久。尚未据该臬司覆奏。著再传谕丁宝桢。无论行抵何处。即行兼程前进。迅赴山东接印任事。与阎敬铭会商剿匪机宜。俾僧格林沁得以统兵南下。毋得稍涉迟误。　　

○又谕、张凯嵩奏、容县逆匪盘踞。遴员统兵进剿。暨阵斩首逆吴淩云。攻克陇罗老巢各一摺。匪首范亚音盘踞容县。蔓延岑溪。素与陈金缸狼狈相依。兹复句结信宜匪党。窜入北流县境。势甚狓猖。虽经官弁绅团。痛加剿洗。北流一律肃清。而余匪遁回容县老巢。是范逆一日不除。即时时防其回窜。且与高州陈金缸逆匪。东西接壤。若不亟图殄除。势必此击彼窜。于浔州大军后路。尤多牵掣之虞。蒋泽春一员。本日业经降旨开柳州府知府之缺。以道员候补。著张凯嵩即饬该道员统领各营。克期出省。督同该地方官及绅团。相机剿办。并檄令各路兵勇。会集绅团。四面兜围。务将首要各匪。悉数歼灭。以除巨患。其梧州一路。即照张凯嵩所拟。严饬署知府赵元模调派兵练。四面兜围。毋令窜越。陇罗老巢。虽经攻克。吴淩云亦经炮毙。而逆子吴亚终。尚恐乘闲脱逃。致令死灰复然。仍著督饬吴德徵等激励兵弁。严密摉捕。毋留余孽。范陈二逆。既已联为一气。如能将陈逆歼除。则范逆之势自孤。著晏端书等仍遵前旨。鼓励各营兵勇。将高州股匪。迅速扑灭。昆寿叠奉谕旨前往剿办。此时计已出省。即著该提督迅饬卓兴等乘锐进攻。与广西军联络声势。互相夹击。将高梧一带各股匪次第埽荡。净绝根株。以清边圉。将此由五百里各谕令知之。
  </div>
  <div class="pagination">
   <a href="清实录同治朝实录_page109.html">
    上一页
   </a>
   <span>
    ...
   </span>
   <a href="清实录同治朝实录_page105.html">
    105
   </a>
   <a href="清实录同治朝实录_page106.html">
    106
   </a>
   <a href="清实录同治朝实录_page107.html">
    107
   </a>
   <a href="清实录同治朝实录_page108.html">
    108
   </a>
   <a href="清实录同治朝实录_page109.html">
    109
   </a>
   <span class="current-page">
    110
   </span>
   <a href="清实录同治朝实录_page111.html">
    111
   </a>
   <a href="清实录同治朝实录_page112.html">
    112
   </a>
   <a href="清实录同治朝实录_page113.html">
    113
   </a>
   <a href="清实录同治朝实录_page114.html">
    114
   </a>
   <a href="清实录同治朝实录_page115.html">
    115
   </a>
   <span>
    ...
   </span>
   <a href="清实录同治朝实录_page111.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
