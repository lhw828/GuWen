<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1825 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1825 页/共 1860 页
  </h1>
  <div class="content">
   ○又谕、据徵瑞奏、于天津关口。另设收缴小钱之局。晓谕过往客贩。令其尽数缴出等语。前因各省小钱充斥。曾经降旨通饬查禁。实力收缴。并令各关口一体留心查验。俾私贩咸知儆畏。第思此等奸徒贩卖。盈千累百。捆载远行。必不肯由陆路贩运携带。多糜运脚。致有亏折。总由水路行走。便于装载。惟在责成各处津关。实力稽查。一体收缴。小钱方可净尽。著传谕各关监督等、于关津要隘处所。仿照徵瑞办法。留心查验。并设立收缴小钱之局。一律查收。晓谕各商等、赴关尽数呈缴。以清钱法而绝弊源。　　

○是日起。上以冬至祀天于圜丘。斋戒三日。　　

○辛亥。谕、前因各省小钱充斥。节经降旨。令该督抚等严行饬禁。实力收缴。原以清厘钱法。便益商民。该督抚等自应督饬所属。明白晓谕。令其自行呈缴。不致稍有扰累。乃各省奉行不善。往往有派委佐杂微员。竟至铺户逐一搜查。而胥役人等。即藉端勒索讹诈。弊窦丛生。此等收缴小钱之事。督抚等固不能亲身办理。但各省道府州县。身任地方。于此等事。岂不应各矢天良。悉心妥办。该督抚等虽派微员分查。亦当分派道员。分路各责成令查所派微员。实心任事。设法劝谕。妥为经理。不致吏役因此骚扰。俾小民闻风呈缴。则小钱自可日就廓清。何得一任不肖官吏。藉事生风。因以为利。此等劣员。该督抚等、如果能留心查察。据实严参。亦可惩一儆百。而各省从未有办出者。是各督抚已无一具良心。俟朕琐碎一一指示。何无一人奏及乎。欲以除弊。而转以滋弊。岂利用便民之道。著再通谕各督抚、务须随时稽察。慎加遴委。妥协办理。俾小民踊跃乐从。毋任劣员蠹吏。稍滋弊端。倘经此次训饬之后。仍漫不经心。致有扰累闾阎之事。一经察出。必将该督抚从重治罪。决不稍为宽贷。　　

○谕军机大臣等、据惠龄奏、安省现有缉拏要犯刘之协一事。最关紧要。俟陈用敷到楚后。驰赴安省。至湖北地方。仍留心饬拏。不敢因交代在即。稍存疎懈等语。刘之协在豫省脱逃。至今尚无踪迹。陈用敷此时尚在安省。即责成该抚。董率所属查拏。迅期弋获。其湖北地方。与安省豫省均属接壤。该犯若不潜回原籍。或即逃往湖北藏匿。惠龄在楚。自当一体留心严缉。今陈用敷既不能即赴楚省。惠龄亦应缓赴新任。庶免往来交代。致属员等互相观望。心存怠玩。著传谕惠龄、陈用敷、各于安省楚省地方。实力侦缉。四路截拏。俟刘之协就获后。再行各赴新任。以专责成。　　

○壬子。上诣南郊斋宫斋宿。　　

○癸丑。冬至。祀天于圜丘。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵、端慧皇太子园寝。　　

○是月。长芦盐政徵瑞奏、查看天津府属静海等州县。抚恤灾民。均已得所。津城粥赈四厂。逐日就食者二万余人。该道等经理周妥。得旨、今年尔等办实可嘉。欣慰览之。　　

○山东巡抚毕沅奏、现由东昌赴济宁一带。查看运河挑工。批、此番可谓用力矣。又奏、运河道罗煐、向知其晓畅河务。并可面询事宜。以裨公务。得旨、有此人。运河省朕劳心也。告彼勉为之。又奏、请于藩库内借银十万两。委员籴买米谷。俟春融运至附近灾区。豫备平粜。得旨、好。妥实为之。　　

○广西巡抚姚棻奏、给价收买小钱。请于十千以内者。每觔给银二分。十千外至数十百千者。给银三分。限一年缴尽。得旨、亦颇有所见。总以实力妥办为要。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百六十五


	大清高宗法天隆运至诚先觉体元立极敷文奋武孝慈神圣纯皇帝实录卷之一千四百六十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十九年。甲寅。十二月。甲寅朔。上诣大高殿行礼。　　

○谕军机大臣等、上年＜口英＞咭唎遣使来京。恭进表贡。所有经过各省。曾令各该督抚给与筵宴。此次荷兰国遣使来京。本日据陈淮具奏、未经给宴。但该国慕化输诚。航海远至。自因知上年＜口英＞咭唎使臣到京时。得蒙天朝恩锡优渥。宴赉骈蕃。是以闻风踵至。今该使臣等、在途经过省分。未与筵宴。是同一西洋进贡使臣。转似区分厚薄。失中国正大之体。该贡使等闻知。未免稍觉觖望。除俟该贡使等到京后。一体酌加赏赉外。著传谕各该督抚、将来该使臣等回程经过时。俱仍仿照＜口英＞咭唎使臣之例。酌给筵宴。筵宴时、并宣谕该使臣等、此次尔等慕化远来。大皇帝鉴尔恭顺。从前尔等进京时。原应筵宴。但因尔等赶于年内到京。沿途行走限期紧迫。恐致耽延时日。是以未经筵宴。今尔等回程纾徐。仍遵旨赏尔筵宴等语。向其明白宣示。该使臣等闻知。自必益臻欢感也。　　

○又谕曰、梁肯堂覆奏芦东盐价。改为卖银。酌筹办理情形一摺。据称初接徵瑞札商之时。亦以改卖银两。商人获利浮多。未免病民。曾经详晰咨询。嗣准徵瑞札覆。以商人应交正课外。尚有杂课余引帑利运费等项。核计商人赔折。实须一百余万两等语。此论不过芦东商人。因现在钱价较贱。易银交课。不无赔折。商力难支。设以商之正课而论。或量为变通。俾得营运有资。不致亏本。其事尚可准行。若以内府帑利而论。则系商人应交内府借项。与民无涉。朕惠爱黎元。屡次蠲租贷赋。不惜帑金亿千万两。岂肯为商人应交内府些须帑利。转将盐价加增。致民受困之理。其事断难准行。况此项帑银。原系该商等自行恳请借给者。并非官派其借。出于商人勉强也。且帑利祇系一分起息。为数甚轻。若商人等于民间自行借贷。焉得如此轻息。是商人已受其利矣。况从前借给时。本系银两。并非钱文。此时何得以易银耗折。牵合藉口。现在钱价虽贱。然从前商人领帑之时。据称纹银一两。可易钱八九百文。以此核算。则该商等彼时自得利已多。其官借帑项。为日已久。节经加恩带缓。即就帑利言之。其所称每年交纳数目。亦不应至如许之多。是梁肯堂并未深悉原委。祇据徵瑞一面之词。代为附和。著传谕徵瑞、将应交课帑、及帑利各项实数清册。带同经手总商数人。亲自来京。听候军机大臣会同核办。将此谕徵瑞、即令其速来。并谕梁肯堂知之。若梁肯堂现无要事。即来同议更好。　　

○又谕曰、全德在两淮署理盐政。为时已久。浙江盐政印务。虽有吉庆兼署。但巡抚地方事件较多。盐政本任。亦未便久悬。前据苏楞额奏、于十月初间。自粤起程。计此时已可行至扬州一带。著传谕苏楞额、于何处接奉此旨。即回赴扬州。提署两淮盐政。全德交代后。即回浙江本任。至徵瑞、现有奏请将长芦盐价改卖银两一事。是其本任经手。现已降旨。令其带同总商。来京核办。俟此事办理完竣后。再降谕旨。将此传谕全德、徵瑞、苏楞额、并谕吉庆知之。　　

○乙卯。谕军机大臣曰、福康安奏行抵云南省城、及查办地方钱法各事宜一摺。初阅摺内称钱法之坏。云南较贵州尤甚。竟似该省钱法。现有弊窦。及阅至后幅。又称云南地方。所有从前每百不及一二寸之小钱。久已收缴净尽。赴局抽验官铸钱文。觔两已足。轮廓亦甚整齐。省城及附近州县。现一律纯用局铸大钱。但每银一两。换钱至二千五百余文。其价实觉太贱等语。自系福康安甫到云南。尚未及详细遍查。此次所奏。不过大概情形。云南为小钱渊薮。即使目下局铸官钱果无情弊。但前此该省小钱。到处公行。此时外府州县所行钱文。亦尚不免私铸搀杂。此等小钱从何而来。民间私铸。不过于隐僻处所。暗自倾镕。为数无几。若非从前官局克减牟利。安得小钱如许之多。况该省现在每银一两。换钱至二千五百余文。价值太贱。亦由该省为产铜之区。采买便易。管钱官员。每年于额外多铸。以致钱价贱至如此。设非朕降旨停止鼓铸。则该省钱价日贱一日。局铸钱文不能行使。日积日多。伊于何底。钱法为国家货弊。贵在流通。岂可任其壅滞。此事惟在福康安妥定章程。设法调剂。务期银钱两得其平。俾商民两便。通行无阻。方为妥善。至福康安奏、途次多服汤药。颇能见效。精神现已照旧等语。览奏欣慰。但福康安气体素弱。尚宜爱惜精神。加意调养。以副委任。将此谕令知之。　　

○赈山西代州、五台、繁峙、三州县本年水灾贫民。　　

○丙辰。上幸瀛台。　　

○谕、前因六十年乙卯元旦日食。上元月食。虽薄蚀躔度。可以豫行推测。所谓千岁日至。可坐而致。但稽古史传所载。遇有日食月食等事。往往下诏求言。以示修省。朕思上天垂象。固宜戒慎。而应天以实不以文。与其托诸空言。孰若施诸实政。前已降旨。普免天下应徵漕粮。俾海宇子民。共臻乐利。今思各省尚有节年民欠、及因灾带缓未完银谷。俱应按限徵输者。小民究因官欠未清。未得遂其含哺之乐。朕仰邀昊眷。在位六十年。寰宇宁谧。景运增隆。丙辰年即届归政。今若于朕临御之年。覃敷恩赉。俾小民节年欠项。廓然一清。得以户庆盈宁。共游化宇。所谓修德爱民。孰大于是。而修刑亦概于是矣。以此上应垂象。感召休和。实属吉祥盛事。所有各省节年正耗民欠、及因灾缓徵带徵银谷。著各督抚详晰查明。按照该省所属之某州、某县、实欠在民银谷若干。速行开单具奏。到日降旨豁免。并著先将此旨誊黄宣示。俾乡村镇市。咸使周知。得以共沾实惠。官吏胥役等、无从影射侵冒。以副朕子惠黎元。敷锡延禧。俾普天群黎。无一负欠者。喜孰大于是。该部即遵谕行。　　

○谕军机大臣曰、庆桂等奏履勘堰旴风损石工。并圈筑越坝一摺。高堰、山旴、两厅塌损石工。经庆桂等、查勘应补应拆各段。形迹显然。毋庸戽水查验。可见兰第锡前请先筑越坝之说。皆系管工劣员。豫为开销地步。兰第锡为其所愚。率行奏请。今据庆桂等查明。果不出朕之所料。所有此项应办各工。应照所查工段越坝。于春融赶紧开工。著传谕苏凌阿、兰第锡、认真稽查。务期料实工坚。不得任听工员浮冒。此为最要。至今年潮水漫涨。风浪掣动石工。幸西北暴风即时止息。得以用埽抵御。此皆仰赖淮神默佑。化险为平。实深敬感。其工次之禹王庙、关帝庙、显王庙、二帝宫、黄堽寺、崇祀湖滨。均昭显应。著发去藏香一百二十枝。于淮神庙、及各处神庙内。各用二十枝。虔诚报谢。用酬灵贶。　　

○又谕、姚棻奏安南递到呈覆福康安呈文。并备送土仪一摺。据称阅其呈文。情词甚属恳肫。谨将原文进呈。其肉桂、犀角二件。暂行收贮。恭候指示等语。阮光缵接到福康安前次照会。能知悦服。复备呈文。兼送土物。实属通晓大义。但福康安若行收受。又须备物酬答。该藩接到后。自必复备呈文土仪。以伸谢悃。稠叠往来。徒滋繁节。无所底止。所有此次该藩备送物件。竟可毋庸收受。福康安祇须缮写照会。告知阮光缵、以该藩所递呈文。情词恳切。并备送土物。足见恭顺可嘉。但人臣无境外之交。况与该藩并未接见。其感戴悃忱。已经鉴悉。所有备送物件。未便收受。此后亦毋庸再行备送。以免往返之烦。如此明白照会。既可安该藩之心。亦可省酬答之繁。岂不两便。著福康安遵照办理。并令姚棻、俟福康安照会到日。即同收存原物。一并遇便发还。将此谕令知之。　　

○以健锐营翼长赛冲阿、为吉林副都统。　　

○丁巳。谕、本年乡试诸生。年届八十七十以上。未经中式者。除顺天业经分别加恩外。兹据各省陆续奏到。诸生中年跻耄耋。踊跃观光。共百有余人。虽未中式。而三场均能完竣。洵为士林盛事。所有江南省八十以上之朱楷、魏伯营、王岩、潘东曜、卞廷□(石□又)□木□、黄本泰、邵维新、保学灏、饶梁材、吕明、赵履泰、孙绍闻、洪衍、刘梦卡、陈迈、王勋辉、王殿英等十七名。江西省八十以上之刘大知、刘嘉谋、杨化雨、欧阳峋、熊定飞、杨梁材、万锦龙、孔彦、邹学洙等九名。浙江省八十以上之温大鹤、盛廷谟、王琇琪、张大维、盛邦燮等五名。福建省八十以上之林廷对、黄协清、周达、魏正芝、郑玉麟、余鸣珂、郑梦凤、梁梗、苏发昆、谢成瑚等十名。湖北省九十以上之郑泳、八十以上之梁国铨、何乘时、李方荣、胡萃英、王应徵、萧士光、况绍中、周维新、胡镗、文振翎、罗致之等十二名。湖南省八十以上之卢山、黄士商、董简、邓世魁、谌正品、唐大聘、袁义昆、蔡翔等八名。河南省八十以上之李滋、马喦、陈念中、唐汀盎、李步青等五名。山东省八十以上之杨乃依、曹允柱、郭思名、吴仑、杨逊志等五名。山西省八十以上之薄文龙、张抡升等二名。陕西省九十岁之郝振甲、八十以上之李平格、景常泰、安甲第、刘毓瑞、张云鹤、杨晏、艾尔＜氵雷＞、王甲第、宗其位、王雨苍、张钧等十二名。四川省八十以上之曾世荣、李升谷、刘果昌、张孔训、梁灿章、张仁荣、赖标、岳星、卢麟祥等九名。广东省九十以上之范拱北、谢师灏、陈钟、陈至道、潘宗岳、邹铁券、许元衡、莫元进等八名。云南省八十以上之郝瑄、王楫、潘士钟、杨鹤荣、俞近仁、赵宗武等六名。俱著加恩赏给举人。准其一体会试。其浙江省七十以上之康辰、时长延、濮晋、余光熙、俞廷镳、刘献、何永年等七名。福建省七十以上之孙大年、薛谦等二名。湖南省七十以上之朱隆堮、秦邦桢、黄杰、何如、段科等五名。山西省七十以上之王明远、孙尚志、王开蒙、樊晚遇、吕际云、杜灵钟等六名。俱著加恩赏给副榜。以彰寿世作人至意。　　

○戊午。上幸瀛台。　　

○己未。孝惠章皇后忌辰。遣官祭孝东陵。　　

○谕军机大臣等、据毕沅奏收缴小钱、毋庸给价一摺。此事各省奏到。办理不一。惟姚棻所奏摺内称广西省。五十五、七、两年给价收缴。则所收小钱。至十余万斤、及四十余万斤之多。五十六年未经给价。仅收缴一万余觔。可见给价则收缴之数多。不给价则收缴之数少。所奏颇为明晰。现经户部定议通行各省。无论铸数多少。均准赴官呈缴。每觔换大钱六十文。并予一年之限。收买净尽。且收缴小钱。改铸大钱。经户部核算。改铸大钱一串。除工本外。尚赢余三百文。是收买小钱。改铸大钱。亦属有赢无绌。自应遵照办理。除交部汇总。同他省一并议奏外。将此先行传谕知之。　　

○又谕曰、琳宁等奏、昭陵前石牌楼一座。向南微欹七八寸。托梁亦有斜璺一道。请暂设戗柱四根。以资保护等语。陵寝重地。工程未宜轻动。此项石牌楼。自建立以来。已阅百余年。至今不过稍有偏欹七八寸。可见从前工程坚固。可保无虞。自应详加察看。如偏欹形势。业已站定。竟不妨听其自然。倘有须保护之处。亦祇须酌量加戗。盛京地方。木植不能坚实。不若用一色好石加戗。自比木柱更为得力。岂可轻议拆动更换。看来竟系该处官员。希图借此工程。以为沾润地步。现在新授盛京工部侍郎泰宁、本系工部司员出身。于工程较为谙悉。此事著交该侍郎、于到任后亲加履勘。酌量情形。遵照办理。以期巩固而昭慎重。除就近传知泰宁外、将此谕令琳宁等知之。　　

○山西巡抚蒋兆奎疏报、山西浑源州、开垦荒旱地八十四亩。　　

○庚申。上幸瀛台。翼日如之。　　

○谕、每年腊月于直隶解到旗租银两。普赏八旗兵丁一月钱粮。本年此项银两。至今未据解到。该兵丁等寒冬岁暮。生计维艰。若俟到后。再行给发。未免迟缓。著于部库节年积存旗租项下。先行拨动。加恩普赏八旗兵丁一月钱粮。俟直隶旗租解到。再行归款。以示朕敷锡春祺。恩膏速沛至意。该部即遵谕行。　　

○军机大臣等覆奏、各省满汉营演放炮位。动用铁子铅丸。拣销分数。多系拣七销三。惟贵州省所用铅丸。拣六销四。山东宁夏俱用铁子。向系全销。热河满营所用铅子。销五拣五。请一并改为拣七销三。以昭画一。报闻。　　

○予故吉林将军宝琳、祭葬如例。谥勤恪。　　

○辛酉。谕、本年春间得雨稍迟。入夏后雨水较多。现在钱价过贱。自因银两短少之故。且钱价既贱。物价未免昂贵。官员兵丁。生计稍艰。著加恩自王以下。满汉各官。俱赏借半年俸银。其闲散宗室、觉罗、八旗兵丁。各赏借半年饷银。均作为三年。按季按月扣还归款。以示朕加惠官兵。恩施无已之意。并著该管大臣。务须各矢天良。代为筹画。或立度日之资。或办婚嫁之事。以归实用。如有任听糜费者。一经查出。必将该管大臣治罪。所有应行赏借俸饷银两。交该部于年内普行支放。用示格外体恤至意。　　

○又谕、昨因金简患病。令伊子緼布来京看视。今金简病体。未能即愈。緼布不能即时回任。泰宁镇总兵。系兼陵寝内务府总管。员缺未便久悬。特清额、系策楞之子。经梁肯堂保举总兵。其才具似尚能胜任。著即行前往署理緼布之缺。不必来京请训。俟金简病痊后。再令緼布回任。　　

○壬戌。谕军机大臣曰、朱圭呈进御制几余诗一部。朕略加披览。系缮录御制诗章。分门别类。编缉成帙。可谓用心细而措辞当。但所进表文、及每门卷首按语。俱有颂无规。及其颂扬之处。亦觉过于繁缛。朱圭方任巡抚。察吏安民。是其专责。至于词章之学。乃系余事。今阅其所撰各条按语。比事属辞。朕偶经披阅。一时尚未能了然。何况逐加分纂。头绪更繁。然看此书。非该抚之俗幕友所能代办。自系朱圭自行编纂。该抚应办地方要务甚多。若专用心于笔墨之事。恐致政务转不免疏漏。岂朕畀任封圻之意。且御制诗卷帙浩繁。若似此分类编辑。祇须钞集成书。以存一体。除颁赏荷包笔墨锞锭外。著传谕朱圭、务须尽心政务。以察吏安民为重。不可缓其所急。用心于无用之地。嗣后亦毋庸再行纂办进呈。惟当悉心民事。以期无负委任。　　

○旌表守正捐躯湖北襄阳县民吕万得妻王氏。　　

○癸亥。上诣雍和宫行礼。　　

○礼部议覆、调任四川总督公福康安疏称、酉阳州属秀山县应试童生。向附州学进取。该县生齿日繁。文风蔚起。自宜设立专学。查松潘厅进额六。茂州、汶州、保县、各八。应试童生自三十名至五十余名。额多人少。请即于四厅州县学额内各裁二。拨秀山。武生如之。岁试取进文生八。武生八。科试文生八。酉阳旧额廪增各二十。亦应于松潘等四学内。拨廪增各三。定为秀山廪增各十六。三年一贡。并移松潘厅训导于秀山学。改颁学记。均如所请。从之。　　

○甲子。谕曰、庆桂等回京复命奏称、今岁夏秋雨多。淮水盛涨异常。兼之西北风甚大。以致浪拍堰工。山盱一带工段。多有塌损。几致漫溢。幸而风势陡转。得以抢护平稳。淮南一带。民获奠安。诚为神祗顺佑。理宜重新庙貌。以答灵庥。除已发去藏香。交该督等敬谨祀谢外。所有该处原有之禹王庙、关帝庙、风神庙、三处殿宇。交苏凌阿、兰第锡、动支正项。酌量展拓。易盖黄琉璃瓦。用昭轮奂。永庆安澜。至三处神像。并应照内廷款样。制造龙袍。著该督等量准尺寸。就近交苏州织造、如式绣办送往。以副朕崇德报功。卫民祈祐至意。　　

○谕军机大臣等、前降旨令各督抚呈递奏摺。将第一摺第二摺第三摺缮写黄签。黏贴封函之上。原因各省奏摺。不知酌量事情轻重。先后倒置。故令其开明次序。以便按次披览。兹据伍拉纳等奏、漳州被水无需接济、及收缴小钱毋庸给价等摺。竟将所奏事由。全行开注摺封之外。设遇地方机密事件。不必拆封。业已宣露。殊非慎重封章之意。各省奏摺封上。俱祇写奏摺次第。惟伍拉纳、浦霖、如此开写糊涂。实属非是。著传旨申饬。嗣后奏摺。祇须于封面黄签。开写第一第二摺字样。不必摘叙事由。以昭慎密。将此谕令知之。　　

○又谕、镶黄旗满洲都统带领引见人员内、有盛京补放防御之骁骑校张保住一员、系满洲旗人。取名殊近汉习。屡经降旨申禁。八旗将军、都统、并不留心更正。甚属疎忽。张保住、著改为保住外。琳宁等著申饬。将此传谕八旗各省一体遵行。　　

○以故甘肃西宁县土司祁执中子云鹗、云南腾越州属大塘隘土把总刘尔游子学聪、四川建昌道属大田正土百户马群英族人奇英、贵州贵阳府属白纳长官司土官周廷玉弟廷珍各袭职。　　

○乙丑。上御乾清门听政。　　

○谕军机大臣曰、御史王城奏、盐课以两淮为重。淮盐以楚纲为重。近闻河东贩卖盐觔。私行阑入楚境。官纲不能畅销。请饬该督抚盐政会同妥议。于楚豫交界处所。设卡查拏等语。河东鹾务。因该处盐池不能旺产。商力疲乏。逐年缺销经朕加恩将盐课归入地丁。连岁以来该省民无食贵之虞。并免佥商之累。实属沾益无穷。但各省行盐。俱有定界。今王城奏、河东现在盐贱。私行侵销出境。以致两淮官引壅积。若果有此情形。于鹾务亦有关系。该管督抚、及两淮盐政。何以未经奏闻福宁、本系湖北巡抚今复擢授湖广总督。于该处纲引行销。有无侵占。自必早有见闻。即阿精阿、虽甫任河南巡抚。但河东盐觔。是否由豫省阑入楚境。亦无难询访而知。著传谕福宁、阿精阿、即将楚豫交界地方。有无河东盐觔侵销之处。据实核办覆奏。毋稍回护。至苏凌阿、现署两江总督。有兼管盐政之责。而全德正署两任。久在两淮。盐务尤其专管。如果湖广滞销。由于河东私贩入境。该处盐道及商人。岂有不行禀报之理。全德何以竟未奏及。著传谕苏凌阿、全德、即将各实在情形。详悉覆奏。　　

○以詹事那彦成、为内阁学士兼礼部侍郎。鸿胪寺卿佛尔卿额、为太仆寺卿。　　

○丙寅。谕、两淮盐政之缺。朕本拟将徵瑞调补。兹芦东盐务有酌量调剂事宜。徵瑞系经手之人。未便另易生手。所有两淮盐政。即著苏楞额去。
  </div>
  <div class="pagination">
   <a href="清实录乾隆朝实录_page1824.html">
    上一页
   </a>
   <span>
    ...
   </span>
   <a href="清实录乾隆朝实录_page1820.html">
    1820
   </a>
   <a href="清实录乾隆朝实录_page1821.html">
    1821
   </a>
   <a href="清实录乾隆朝实录_page1822.html">
    1822
   </a>
   <a href="清实录乾隆朝实录_page1823.html">
    1823
   </a>
   <a href="清实录乾隆朝实录_page1824.html">
    1824
   </a>
   <span class="current-page">
    1825
   </span>
   <a href="清实录乾隆朝实录_page1826.html">
    1826
   </a>
   <a href="清实录乾隆朝实录_page1827.html">
    1827
   </a>
   <a href="清实录乾隆朝实录_page1828.html">
    1828
   </a>
   <a href="清实录乾隆朝实录_page1829.html">
    1829
   </a>
   <a href="清实录乾隆朝实录_page1830.html">
    1830
   </a>
   <span>
    ...
   </span>
   <a href="清实录乾隆朝实录_page1826.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
