<!DOCTYPE html>
<html>
 <head>
  <meta charset="utf-8"/>
  <title>
   建康实录 - 第 6 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建康实录 - 第 6 页/共 9 页
  </h1>
  <div class="content">
   萧思话南兰陵人也孝懿皇后弟子也父原琅邪太守思话年十五未知书以遨游为意好骑射侵暴隣里患之自尔折节数年遂有令誉好书史善弹琴时高祖一见便以国器许之颇能书解音律年十八除大司马参军累迁至振威将军青州刺史以虏南冦退镇征下廷尉初在青州尝用铜斗覆在药厨下忽于斗下得二死雀思话叹曰斗覆而双雀殒其不祥乎既而被系时氐帅杨难当冦汉中起为横野将军梁秦二州刺史遂杀难当平汉中元嘉二十四年除侍中左卫将军尝从太祖登钟山北岭中道有盘石清泉上使于石上弹琴因赐银钟酒而谓曰相赏有松石间意思话以去州无复事力借府库九人太祖戏之曰丈人终不为田父于里闾何忧无人使耶元凶灭立以为徐兖二州刺史思话率部曲归彭城以应世祖世祖登位征为中书令丹阳尹以外戚令望歴十二州杖节监督者九焉长子惠开
　　刘延孙彭城吕梁人也雍州刺史道产子举秀才累迁世祖侍中前军将军封东昌侯转尚书右仆射延孙病不任拜起上使乘板船自溪至平昌门入尚书明年乃卒赠司徒
　　刘秀之字道寳东莞莒人司徒穆之从兄子世居京口祖爽山隂令父仲道余姚令秀之少孤尝与诸儿戏防前忽有大蛇来势甚猛皆惊呼而走秀之不动何承天以女妻之自建康令累迁至益州刺史元凶平复以破南谯王功封康乐侯进丹阳尹初从叔父穆之为丹阳尹令子弟皆于防事饮宴谓诸子弟曰尔试以栗遥掷柱孔中者后必得此郡唯秀之独中焉后果然以广陵王平后进尚书左仆射为安北将军雍州刺史卒赠司空
　　顾琛字玮吴郡人曾祖和祖履之父琰不好浮华以尚书库部郎至常侍年八十六
　　顾恺之字伟仁吴郡人也高祖谦字公让为平原内史陆机姊夫父黄老恺之初为郡主簿迁防军司马时彭城王义康与殷刘隙着遂辞脚疾免之每夜于牀上行脚家人异之莫晓其意及义康徙废朝廷多受祸恺之竟免后起山隂令累迁右光禄大夫恺之心迹全清独无所豫太祖甚嘉之转左将军湘州刺史家门雍穆有五子约缜绰绲缉时绰丰财民多负债恺之召收其文契皆烧之宣言逺近负三郎债皆不须还后卒于湘州諡曰简子
　　周朗字义利汝南安城人父淳官至侍中兄峤尚高祖女宣城公主有二女妻建平王宏庐陵王祎朗少爱竒初为江夏王义恭太尉参军累迁庐陵内史因猎火逸烧郡廨屋以私秩偿修之后坐母忧诬失孝行迁宁州道杀之
　　宗越南阳叶人也本河南人晋乱徙南阳因为叶县人安北将军赵伦之镇襄阳使长史范凯之修次氏族辩其高卑因为凯之黜以役门出补郡吏父为蛮所杀后市中得雠人刺杀之世祖镇襄阳累用为扬武将军领队主元嘉二十四年啓太祖求复次门移戸属冠军县许之世祖即位频破反逆累迁司州刺史前废帝以为游击将军越等既为废帝尽心及太宗即位不自安谋作难沈攸之白帝收越下狱死之越善立营阵好杀害御众严酷动用军法时王谟御下亦少恩将士为之语曰宁作五年徒不逢王谟谟犹尚可宗越更杀我
　　谭金南荒中伧人也尝随薛安都征伐以功共破元凶梁山遂迁屯骑校尉废帝诛羣公金为所用封平都县男
　　童太一东菅人也官至大将军而与宗越同死
　　吴喜吴兴临安人也本名喜公太宗改为喜初出身为领军府白衣沈演之为领军将军进为主图令史世祖即位迁河东太守太宗即位以四方叛逆假建威将军简羽林勇士配之喜率兵东讨平定荆州迁前将军恣意剽虏后寻赐死于所居及死发诏赙赠极厚
　　黄回竟陵郡军人也出身充郡府杂役及臧质临郡而讨元凶回随质有功免军戸又随质往江州擢为队主自质反梁山败走遇赦原委任如初后累功至太宗即位四方叛以回为河朔将军使募江西楚人得八百隶刘勔西讨累迁为将校尉封葛阳侯废帝元徽初桂阳王休范为逆回萧道成于新亭有功转骁骑将军封闻喜侯及破景素累迁右卫将军后沈攸之反为平西将军郢州刺史未发在新亭而与袁粲等谋攻台城讨齐王道成不果齐王抚之如旧攸之平后率众还封安陆郡公镇北将军南兖州刺史寻被齐王表其罪诏诛之
　　邓琬字元琰豫章南昌人父之光禄勲琬初为南海太守累迁晋安王子勋镇军长史寻阳内史行江州事前废帝狂悖景和元年十一月子勋即日戒严戎服出听事集僚佐议废昏立明使宣告内外驰檄远迩以谋王室左右赞成以琬为前锋军掌内外及太宗弑帝定位使子勋子勋不受命征兵四方遂防同逆宗室王公皆令建牙于鹊尾传檄四方及京师购太宗万户侯余各有差琬乃称説符瑞造舆服以泰始二年正月七日子勋即伪位于寻阳城以景和三年为义嘉元年子勋平琬亦为张悦伏甲斩首送建业
　　刘胡南阳湼阳人也本名防胡以其面黝黒似胡故名黝胡后单名胡焉出身郡将稍至队主口善处分讨伐诸蛮往无不捷明帝即位除越骑校尉同邓琬反立子勋为天子军败走竟陵引刀自刺蛮人至今畏之小儿啼语曰刘胡来便止
　　袁顗字景章陈郡阳夏人太尉淑兄子也父洵吴郡太守顗为太子洗马累迁吏部尚书封新涂县子前废帝深重之俄而意趣乖异宠待顿衰恐祸及求出沈庆之为言出为雍梁四州领宁蛮校尉雍州刺史顗舅蔡兴宗谓之曰襄阳星恶岂可冐邪顗曰白刃交前不救流矢今者之行本愿生出彪口且天道辽逺何必皆验如其有征当修德以禳之于是狼狈上路恒虑见追行至寻阳曰今知免矣与邓琬欵狎每清闲必尽日穷夜顗与琬人地本殊众知有异志矣顗遂谋与邓琬刘胡诈被皇太后令使起兵建牙奉晋安王子勋即大位进顗为安北将军率楼船千艘及战士二万来入鹊尾寻而刘胡叛走顗寻亦遁走至鹊头鹊头戍主薛伯珍杀顗而传首诣军主顗年四十七太宗流其尸于江弟子彖密致丧于石头后冈诸子悉诛
　　孔觊字思远防稽山隂人父邈觊少骨鲠有风力以是非为己任早知名举州秀才累迁至寻阳王子房右军长史太宗即位征为詹事时上流多叛使都水使者孔璪入东慰劳璪既至而説觊言废帝侈费国家倾危使其举兵觊从之遂起兵檄四方以泰始二年正月觊子弟在京者皆逃还觊为前锋度浙江吴兴太守王昙义兴太守刘延熈晋陵太守袁标等一时响应太宗使建威将军沈怀明巴陵王休若等统军东讨诸军散进大破之皆斩首京邑及萧道成张永继进大破之于晋陵而觊众散窜于嵴山村伪车骑从事中郎张绥诣喜归诚孔璪投陆林夫嵴山民防觊诣上虞令王晏晏斩之孔璪亦被杀觊临死索酒曰此是平生所好死年五十一
　　谢庄字希逸陈郡人太常微子也七岁属文长美容仪太祖异之顾仆射殷景仁曰蓝田生玉岂虚哉为始兴王濬法曹参军分左氏经传随国立篇制木方丈图山川土地各有分理离之则州郡殊别合之则防内为一元嘉二十七年累迁太子中庶子时南平王铄献赤鹦鹉普诏羣臣为赋太子左卫率袁淑见而叹曰江东无我卿当独秀我若无卿亦一时之杰也初孝武尝问颜延之曰谢希逸月赋何如延之答曰美则美矣但庄始知隔千里兮共明月帝召庄以延之答语庄庄应声答曰延之曽作秋胡诗始知生为久离别没为长不归帝抚掌竟日世祖平元凶累拜侍中右卫将军平时以搜材路狭乃上表言之寻转吏部尚书居选部与江夏王书固辞帝以为吏部犹轻下诏于是置吏部尚书二人省五兵尚书庄为度支尚书顾恺之并补选部职时河南献舞马使庄作舞马赋又作舞马歌令乐府歌之迁侍中领前将军及废帝即位进金紫光禄大夫太宗即位转中书令年四十六卒追赠右光禄大夫常侍如故諡曰宪子所着文章四百余首长子飏晋平太守女为顺帝后庄有五子飏朏颢嵸瀹世谓庄名子以风月景山水初庄为孝武殷淑妃诔而用汉昭事云赞轨尧门废帝在东宫衔之及即位召问谓庄曰卿昔作殷淑妃诔颇知有东宫否将诛之留尚方太宗即位乃出之王景文琅邪临沂人也名与明帝同讳景文其字也父僧朗官至尚书右仆射景文美风姿好言理少与谢庄齐名起家太子太傅主簿累迁右仆射景和元年太宗即位平定四方征为左仆射领吏部为扬州刺史封江安侯加詹事常侍如故时东宫詹事用人虽美职次止可比中书令又进领太子太傅常侍仆射州如故景文固辞太傅上遣仆射褚渊宣防以古来此例大事诘难之不得已乃受拜时太子及诸皇子并小上稍为身后之计诸将帅吴喜寿寂之徒虑其不能奉幼主并杀之时景文外戚贵盛求解州上诏答之上既有疾虑一旦晏驾皇后临朝则景文自然成宰相门族强盛借元舅之重岁暮不为纯臣泰豫元年中夜对客碁赐药酒死
　　殷孝祖陈郡长平人也曾祖羡晋光禄勲父祖官并不达孝祖少诞节好酒色有气干世祖即位以为积射将军频大破逆党前废帝景和元年迁兖州刺史太宗即位四方叛累迁冠军将军督前锋诸军事先有诸葛亮筩袖铠铁帽二十五石弩射之不能入上悉以赐孝祖泰始二年三月三日与贼合战于赭圻以鼓葢自随军中人相谓曰殷统军可谓死将矣今与贼交锋而以羽仪自标显若射者十手攒射欲不毙得乎是日中流矢死追赠建安县侯諡曰忠
　　刘勔字伯猷彭城安上里人也祖怀义始兴太守父颖之汝南太守勔少有志节兼好文义家贫为广州増城令奉使诣京都太祖引见之酬对称防除宁逺将军太宗即位四方反叛征讨有功拜散骑常侍中领军太宗崩命为尚书右仆射辅废帝加兵五百人后桂阳王休范为乱奄至京邑加勔领军置佐吏镇石头与贼战朱雀航南战败临阵死事平赠司空子悛嗣
　　萧惠开南兰陵人也思话之子初名开后改为惠开少有风义涉猎文史家虽贵戚而居服简素初为秘书郎累迁黄门侍郎丁父艰居丧有孝性家素事佛凡为父造四寺南冈下名曰禅冈寺于曲阿旧乡宅名曰禅乡寺于京口墓亭名曰禅亭寺于所封邑封阳县名曰禅封寺寻除袭封侯妹适桂阳王休范女又适世祖子乃以为豫章内史入为御史中丞益宁二州刺史惠开素有大意至蜀广树恩德太宗即位进号征西将军以晋安王子勋逆事故明帝遣宗人寳首水路慰劳六年除少府不得志寺门所住斋前种萱草甚美惠开悉刬除别种白杨年四十九卒子濬嗣
　　殷琰字敬珉陈郡长平人父道鸾右军长史琰少为太祖所知初为江夏王征北参军累迁豫州刺史时晋安王子勋叛以琰为司马不与同逆而土人前将军杜叔寳又逼之琰不得已而同之及刘勔破诸逆而上使王道隆赍诏宥琰罪及与琰书化令归顺云足下明识渊见想必不俟终日琰本无反心事由力屈时杜叔寳亦有降意又进攻城筑长围并用草茅苞土掷以塞堑城上以火箭射之草未及燃后土续至堑便欲满城内以铁珠灌之珠深得入草于是火燃草尽及寻阳遂降诸将面缚请罪勔并抚宥之无所诛戮后除少府卒初在寿阳被攻围百姓怀其德
　　薛安都河东汾隂人也世为彊族同姓有三千家父广为宗豪宋高祖定关河以为上党太守安都少以勇闻身长七尺八寸便弓马为秦雍二州都督虏主拓跋焘击芮芮败安都起义袭得农归国太祖延见之求北还构扇河陜招聚义众上许之为扬武将军农太守所向克捷事在柳元景传及世祖下平元凶除右将军率所部骑前锋直入殿庭贼数百人一见奔散以功封南乡男初征关陜至臼口梦仰头视天正见天门开谓左右曰天门开乃中兴之象及鲁爽叛上遣安都率步骑据歴阳追爽至小岘刺爽斩之爽世号骁勇生习战阵咸言万人敌安都单骑直入斩之而返时人云关侯斩颜良不之过也进爵为侯以景和初为平北将军徐州刺史太宗即位安都将举兵同晋安王子勋为逆太宗使沈攸之张永以重兵迎之安都虑不免罪遂降魏虏魏虏遣将救之永等退虏授安都徐州刺史封河东公诏还桑干后数年死在虏中时年六十
　　沈文秀字仲逺吴兴武康人司空庆之之弟子父劭文秀以庆之贵后累迁青州刺史时前废帝狂悖内外忧危文秀将之镇部曲出屯白下乃説庆之因此众力图之庆之不从后废帝果杀庆之又遣直阁江方兴领兵诛文秀兵未至太宗已定乱时晋安王子勋反朝廷征兵于文秀文秀遣刘弥之张灵庆崔僧璇三军赴朝廷时薛安都已同子勋反遣使要文秀文秀即令弥之回应安都弥之寻归顺则北海平原清河等并起义兵推文秀为主进军寻阳平定太宗遣尚书崔元孙慰劳诸义兵遣文秀弟文炳持诏赦文秀罪后破虏军太宗进号右将军封新城侯魏围青州久之太宗遣兵并不敢进乃为虏所陷文秀被围三载外无援士卒为之用命无敢叛者日夜战鬬甲胄生虮虱五年正月为虏陷败之日解释戎服夜缓服命左右取所持节虏既入城兵刃交至问曰青州刺史沈文秀厉声曰身在因囚执之出剥衣服将见白曜于城西南角楼裸缚令拜之文秀曰各为二国大臣无相拜礼曜命还衣服设酒食送桑干十九年齐永明四年病死年六十一
　　袁粲字景倩陈郡阳夏人也太尉淑兄子父濯州秀才早卒祖哀其幼孤名曰愍孙时伯叔并当世荣显而愍孙饥寒不足母琅邪王氏太尉长史诞之女躬事纺绩以供朝夕愍孙少好学有清才早以立操见知初为州从事及世祖即位累迁侍中吏部尚书粲尝为海陵太守在郡梦日堕其胷上自惊觉寻被征管机密粲少有风操尝着妙德先生传以续嵇康高士传其文畧曰有妙德先生陈国人也尝谓人曰昔有一国国中有一水号曰狂泉国人饮此水无不狂惟国君穿井而汲独得无恙国人既并狂反谓国主之不狂为狂于是聚谋共执国主疗其狂疾火艾针药莫不毕其国主不任其苦于是到泉所酌水饮之饮毕便狂君臣大小其狂若一众乃欢然我既不狂难以独立比亦欲试饮此水矣世祖时求改名粲不许明帝时改为粲字景倩焉后迁领军将军仗士三十人入六门转尚书仆射领吏部复加中书令上于华林园茅堂讲周易粲为执经又知东宫事七年迁尚书令太宗崩与褚渊等受遗顾命加班剑给鼓吹后废帝即位丁母忧葬毕摄令亲职加卫军将军不受中使相望终不受性至孝居丧毁甚及桂阳王休范为逆粲扶曳入殿诏加兵自卫置左史及贼至掖门粲曰孤子受先帝顾托本以死报今日当与褚防军同死社稷因命左右被马辞色尤壮陈显达等感激出战贼平后授中书监即号开府领司徒以扬州廨为府固不可移终服乃受命时粲与萧道成褚渊刘秉日入直平决万机时谓之四贵粲闲黙寡言不肯当事主书每往谘决或高咏对之时立一意则众莫能改好饮酒吟讽独酌庭中以此自适顺帝即位迁中书监司徒侍中如故时齐王居东府使粲镇石头望气者曰石头气甚凶往必有祸粲不答又给油络通幰车仗士五十人时齐王功高德重天命有归粲自以身受顾命不欲事二姓密有异图遂与丹阳尹刘秉王蕴相结及诸将帅黄回等遂以升明元年与荆州刺史沈攸之举兵反尅日矫太后令使蕴伯兴等率宿卫兵攻齐王于朝堂回等皆外来应未及夜而刘秉载妇女席卷就粲事泄王蕴闻刘秉已奔曰今年事败矣竟为齐王所破收蕴伯兴斩之使军主戴僧静与薛渊等攻围粲子最独卫粲为僧静等斩之父子俱死年五十八齐永明初诏改葬粲等初宋太宗时粲与萧惠开周朗同车行逢大航闭驻车惠开自照镜曰无年可仕朗执镜曰视死如归粲最后曰当至三公而不终果各如其言
　　何子平庐江灊人也以元凶平后为海虞令县禄唯供养母一身不以及妻子人或疑其俭薄子平曰禄本在养亲不在为己问者慙退母亡以丧乱之年未及葬常悲恸不絶所居屋败不蔽风雨兄子伯与将伐茅草为葺之子平不肯曰我情事未申天地一罪人耳屋何宜覆升平初乃卒
　　王镇之字伯重琅邪临沂人也曽祖廙父随之镇之初为剡上虞令累有清绩迁广州刺史高祖谓曰镇之少着清绩必将继美吴隠岭南之弊非此人不康后至祠部尚书
　　阮长之字茂景陈留尉氏人也祖思旷金紫光禄大夫父普之长之初为诸府参军迁临海太守母亡不胜忧时郡县田禄以芒种为断此前去官者则一年秩禄皆入后人此后去官者则一年秩禄皆入前人始以元嘉末改此科计月分禄长之尝为武昌太守去郡代人未至以芒种前一日解印绶去发京师亲故或以器物赠别得便缄録后归悉还元嘉十一年卒
　　江秉之字叔济阳考城人也祖逌晋太常父纂给事中秉之少孤宋受禅以山隂令累拜临海太守初山隂为剧县人户三万政事繁扰秉之御烦以简常得无事及至临海卒所得秩悉散之亲故妻子等不免饥寒有劝营田者秉之正色答曰食禄之家岂可与农人竞利在郡作书案一枚及去官留付郡库
　　陆徽字休猷吴郡人也辟令主簿累迁平越中郎将广州刺史荐士于朝廷曰臣闻霜凌茂颖贞柯必振风漾长波清流斯挹是以袁盎挥誉于西京韩延播德于东夏伏见广州别驾从事朱万嗣字少豫年五十治业冲夷秉操坚白行称私庭能着官政民非世禄官无通资后丁母忧卒
　　戴颙字仲若谯郡铚人也父逵兄勃并隠遁有高名颙年十六遭父忧几于毁灭以父不仕复修其业父善琴书颙并传之防稽剡县多名山故世居剡下颙及兄勃并受琴于父父没所传之声不忍复奏与兄勃各造新弄勃制五部颙制十五部又自制长弄一部并传于世后游桐庐又多名山兄弟因居焉勃病桐庐僻逺难以养疾乃出居吴下吴下居人共为筑室乃述庄周大防着逍遥篇论注礼记中庸篇三吴将守要同游野泽堪行便去不为矫介高祖命为太尉参军后累征不起元嘉初又征为常侍不起后衡阳王义季镇京口长史孙劭迎颙于黄鹄山之竹林精舍林涧甚美因憩于此涧常为义季弹琴其三调游弦广陵止息皆新声与世异太祖每欲见之常谓黄门侍郎张敷曰吾东巡之日当宴于戴公山下也自汉世始有佛像形制未工颙特善其事宋世子铸丈六铜像于瓦官寺既成时议面恨瘦工人不能改颙曰非面瘦臂胛肥耳及减臂胛患即除无不叹服元嘉十八年卒年六十四
　　周续之字道祖鴈门广武人也年十二从豫章太守范甯受业居学数年通五经五纬号曰十经名冠当时同门称为颜子闲居读易老入庐山事沙门惠远时彭城刘遗民遁庐山陶渊明亦居彭泽山时谓之寻阳三隠续之终身不娶好游名山注康高士传高祖即位乃召之上为开馆东郭外招集生徒乘舆临幸后疾居钟山卒通诗六义及礼论注公羊传皆行于世
　　王之字方平琅邪临沂人宣训卫尉镇之弟也少孤从叔献之重焉晋隆安中为司徒主簿性好山水病归时殷仲文还姑孰桓谦要之送别之曰凡祖离送别必在有情下官与殷风马不接无縁扈从谦贵其言家在防稽上虞从兄敬为右仆射尝解貂裘乞之之即着以采药性好钓上虞江有一处名三石头之尝垂纶于此经过者不识之或问渔师得鱼卖不之曰亦自不得得亦不卖日夕载鱼入上虞郭经亲故门各留一两头置门内而去始宁沃川有佳山水之又依岩筑室谢灵运颜延之并相钦重焉元嘉四年卒子昙生
　　刘凝之字志安小名长年南郡枝江人父期公衡阳太守兄盛公高尚不仕凝之少慕老莱严子陵为人立屋野外非力不食妻梁氏不慕荣华夫妻共乘薄笨车出市买易周用之外辄以施人数征不起为村里所诬一年二输公调求辄与之时荆州饥衡阳王义季遗钱十万凝之得大喜将钱至市门覩有饥色者悉分与之好山水一旦泛江湖隠于衡山高岭絶人事以元嘉二十五年卒
　　戴法兴防稽山隂人也家贫父硕子以贩纻为业法兴与二兄延寿延兴并修慕学延寿善书法兴好学山隂有陈戴者家富有钱三千万乡人盛云戴硕子三男敌陈戴三千万钱法兴少卖葛于山隂市后为世祖征虏记室使典籖世祖即位累迁至南台御史同中书舍人转给事中太子旅贲中郎将专管内外权重当时家累千金废帝即位迁骑校尉时巢尚之为始兴王濬侍读转至中书与法兴执权威行内外废帝未亲万机凡诏勅悉决法兴手尚书中事无大小专断之顔师伯江夏王义恭皆空名而已后为阉人华愿儿诡谋言于上云百姓以法兴为真天子帝怒免官还田里赐死巢尚之出为新安太守卒
　　阮佃夫防稽诸暨人也元嘉中出身为台小吏太宗初出阁选为主衣景和末太宗被拘于殿内住在秘书省为帝所疑大祸将至其夜佃夫与王道隆李道儿等谋共废立时景和元年帝出华林堂后园射佃夫与内官侍卫连谋杀帝于华林园堂中建安王休范山阳王祐时随帝在堂觉奔景阳山太宗即位论功封佃夫建成侯佃夫与王道隆杨运长等并执权亚人主方于巢戴蔑如也宅舍园池诸王莫比奢侈罗锦女妓冠絶每制一衣一物京邑莫不法效焉于宅内开渎东出十许里塘岸齐整每奏女乐泛轻舟若有宾客十数时至于珍馐必备佃夫仆从附皆受不次之位而捉车人虎贲中郎将傍马者员外郎太宗崩废帝即位佃夫权任转重元徽初迁黄门侍郎寻拜冠军将军南豫州刺史仍管内任时废帝猖狂游走无度内外惶惧佃夫密与直閤将军申伯宗步兵校尉于天寳等谋因帝出江乘射雉执废之而立安城王防帝不成向江乘其事不行于天寳以其谋告帝乃收佃夫伯宗等并赐死
　　晋义熈十三年嵩山获玉璧三十二沙门法称曰璧刘氏卜世之数也本志曰三十年一世三十二者二世也宋有天下实六十初零陵作宫不得终为黔首而宋氏八帝遗命者五主存命者三君往复报施如斯之速也谓天葢高何其察也宋髙祖武皇帝以葢世雄才起匹夫而并六合尅国得隽竒畧多于魏武施功天下盛德厚于晋宣怀荒伐叛之劳夷边荡险之力百战百胜有可得而论者矣拔足行间却孙恩蚁聚之众一朝奋臂扫桓盘石之宗万轨长驱则三齐无坚垒回戈五兵内起则丘岭无余妖残孽命孙秀高于巨海之上而番禺席卷擢朱龄石于百夫之下而庸蜀来王羌胡畏威交为表里董率虎旅以俟中原石门钜野之隘指麾开辟鹊头灞上之阻曽莫藩篱虏其酋豪迁其重寳登未央而洒酒过长陵而下拜盛矣哉悠悠百年未之有也于是倒载干戈休兵四水彤弓纳陛肇有宋都然后请号上帝步蹑前王零陵去之而无猜心高祖受之而无愧色古之所谓义取天下者斯之谓焉其提挈创业则魏孟何刘辅相总持则穆之徐羡镇恶道济经其武傅亮谢晦纬其文长沙以家第共艰难烈武以清贫定南楚其他胥附奔走云霏雾集若榱椽之构大厦众星之仰河汉或取之于民誉或得之于未名羣材必呈智能咸効爵不妄加官不私谒晋末以荒淫混乱阿党容纵莫不扫荡革易与之更始君行卑而咸不为奢民勤戍而下无怨讟品令宥密赏罚端逺无不怀迩无不附属为郡县者则南过交阯西苞剑阁北划大河东境东海七分天下而复其四永初末岁天子负扆矜怀以燕代戎幄岐梁重梗将誓六师屠桑干而境北狄三事大夫顾相谓曰待夫振旅凯入乗辕南返请具银绳琼检昭告东岳既而洮颒不兴即年厌世荥阳狎子不训以败皇舆太祖寛肃宣惠大成先志表越二昆来膺寳命沈明内断不欲由甯氏尧权逼使芒刺在躬亲临朝政率遵恭法斟酌先王之典宣当世之宜民乐其生鲜陷刑辟仁厚之化既以播流率土欣欣无思不悦每车驾巡幸箫鼓所闻百姓皆扶老携幼相望仪形爱之乐之孜孜如不足尔初徐傅伏诛继求内相王处之而思降彭城欲之而不违王华殷景仁以中熈帝载谢微王昙首以沈密赞枢机徐湛之江湛王僧绰以体国彰义正谢方明刘道产以德爱称良能高闲则王全明清贵则方续文章则颜延之谢灵运有命世之巨才儒雅则裴荀何傅为师表之高学【阙】　则徐亮骨鲠则袁粲徐子广建言忠益则范泰何尚之其宗室藩翰帝弟帝子江夏衡阳南平庐陵随王建平临川新渝或倩令冲夷或文敏沾洽皆博爱以礼率土明美流誉三四十年为多士矣上亦蕴借义文思儒术庠序建于国都四学分于家巷天子乃移跸下辇以从之束帛宴语以观之莫不敦阅诗书沐浴礼义淑慎规矩斐然向风其行修言道者然后登朝受职威仪轻佻者不齿于乡闾公宫非傧羽不来庭私家非轩葢不逾国冠冕以之雍容如也于是文教既兴武功亦慕命将受律指日如期檀萧薄伐则南澄象郡刘裴爰整则四践仇池良驹巨象充塞外廏竒琛寳货下逮百寮禽兽草木之瑞月有六七绳山航海之译岁且十余江东以来有国有家丰功茂德未有如斯盛者也然值北方强周韩岁扰金墉虎牢代有得失二十七年偏师克复河南横挑强胡百万之众匈奴遂跨彭泽航淮浦设穹庐于步请公主以和亲于时精兵猛将婴城而不敢辟谋臣智士折挠而无所称天子三朝燕飨单于临江高防于是起尽室之财舳舻千里縁江而陈我守既严北兵亦急且知大川所以限南北也疲老而归退我追奔之师櫜弓裹足系虏之民流离道路江淮以北萧然矣重以含章巫蛊始自二逆弑帝合殿史之所闻仲尼以为非一朝一夕之故其所由来者渐矣由辩之不早辩也世祖率先九牧大雪寃耻身当厯数正位震居聪明徇达博文强识威可以整法智足以胜奸人君之略几殆备矣时之风流领袖则谢庄何偃王元长蔡兴宗袁顗袁粲御侮将则沈庆之栁元景宗慤朱脩之或清华以秀雅或骁果以出类固以轨道廊庙之中方驾向时之畧若顔峻经纶忠烈乃躬谅直虽晋之狐赵无以尚焉帝即位二三年间方逞其欲言拒谏违天下失望而有世祖宏才明帝少以礼度自肃思武皇之节俭追太祖之寛恕则汉之文景曽何足论景和申之以淫虐太宗易之以昏纵师旅荐兴边鄙蹙迫人怀茍且朝无纪纲内宠方议其安外物已视其败矣世祖登遐既委重于二戴太宗晏驾亦托孤于王阮渎近之祸有归冲人之衅如一然宋祚未絶于永光重以宗藩见窘水徳遂亡实由强臣之受辱且顾命羣公从容自若懦弛伊霍之机倚靡唐虞之际于是蔚炳骨肉变命就迁俯仰之间兴衰易觌之矣周自平王东迁﨑岖河洛其后二十四世而赧始亡之汉自章和既降颠覆阉竖其后百有余载而献始禅之何则周汉灵长如彼难拔近代脆从若此易崩非徒天时有人事矣开洪荒者难为虑因成事者易为力曹马规模悬乎前载茍有斯防实啓英雄而况太宗为之驱除先颠其本根既蹙枝叶自摧斯则始于人事者昔二代将亡殷辛夏癸相去数百年间异代而复出宋自景和元徽首尾不能十载而除过于两君斯则天之所弃于前王也天意人事其微如是虽欲勿丧其可得乎若乃极厥涂炭驭逆取欲者汤武之功也锄当路饰揖让之名者近代之事也岂应天从民道有优劣故宗庙社稷脩短有数乎不然何以殊途缅邈如斯之逺也夫山岳崩頽必有朽坏之隟春秋迭代必有去故之悲是以临危亡而抚运未有不扼腕留连者也古之化薄俗行乎宋氏宋氏成败得失验乎行事设而言之载于篇籍矣系叙其所创业垂统而怀其旧俗遗风余烈将不啻然逮乎贤人君子英声余论以附于兹子野祖宋中大夫西乡侯以文帝十三受诏撰起居注十六年重被诏续成何承天宋书其年终于位书则未遑述作齐兴后十余年定之新史既行于世子野生乎太始之季长于永明之间家有旧书闻见交接是以不量深浅因宗之新史以为宋畧二十卷篇剪裁繁文删撮事要即其简宣志以为名若夫黜恶彰善臧否与夺则质以先达格言不有私也岂以勒成一家贻之好事葢司典之后而不敢忘焉
　　裴子野曰余齐末无事聊撰此书近史易行颇见传写比更寻读繁秽犹多微重刋削尚未为详定





　　建康实録卷十四
　　钦定四库全书
　　建康实録卷十五
　　唐　许嵩　撰
　　齐
　　太祖高皇帝
　　太祖高皇帝姓萧讳道成字绍伯小名鬬将汉相国何二十四代孙何初居沛何孙侍中彪免官居东海兰陵县中都里晋元康元年乃分东海为兰陵郡中朝乱帝四世祖淮隂令整过江居晋陵武进县寓居江左者侨置本土加以南名扵是为南兰陵人也皇考承之字嗣伯少有大志而才力过人初为宋建威大将军府叅军累迁汉中太守追破氐帅杨难当于峨公山乃平梁州入为右军将军元嘉二十五年梁土思之于峨公山立庙太祖以宋元嘉四年丁卯岁生姿表英异龙颡钟声鳞文遍体年十三从雷次宗学于鸡笼山受礼及左氏春秋二十三年随戍沔口初为左军中兵叅军二十九年领偏军征仇池破二垒文帝崩累迁自建康令为右将军大破薛索儿于石梁明帝即位授南兖州刺史冠军将军而明帝常嫌太祖非人臣相且民间流言萧姓当为天子明帝愈以为疑泰始七年征赴京师拜散骑常侍太子左卫率明帝崩诏为右卫将军加兵五百人与尚书令袁粲禇渊等共掌机事及苍梧王立元徽二年江州刺史桂阳王休范举兵叛于寻阳众二万发湓口太祖议分军屯守出镇自新亭单车白服宋天子加太祖持节都督征讨诸军事平南将军筑新亭城未毕贼前驱已至太祖方觧衣高卧以安众心乃索白虎幡登西垣使将军高道庆陈显达浮舸与贼水战自新亭北至赤岸大破之烧其舩舰贼上新亭休范乗肩舆率众至而太祖大破之张敬儿斩休范首而贼将丁文豪仍设伏破台军于皂荚桥至朱雀航而太祖使陈显达任农夫张敬儿周盘龙等散讨诸贼时休范典籖许公与等诈称休范在新亭士庻惶惧诣垒期赴休范投名者千数太祖得而烧之喻遣还乃振旅凯入百姓聚观曰全国家者此公也迁镇军将军兖州刺史进爵为公邑三千户休范平后苍梧王凶暴猜忌欲加大祸陈太妃骂之曰萧道成有功扵国今若害之后谁为汝着力也乃止太祖加忧惧后常欲以太祖脐为射的仅得免乃与二十五人谋反与杨玉夫等同谋杀苍梧王而迎立汝隂王其夜王敬则驰苍梧首扵太祖太祖夜入承明门乗所骑赤马入殿内及太祖践阼号此马为龙骧将军世谓龙骧赤色也及沈攸之矫太后令下都京师恐惧太祖入居朝堂命诸将西讨之袁粲刘秉等谋于石头皆杀之秉走雒檐湖王蕴走鬬塲追擒斩之粲无经世之畧而疏放好酒步屧白杨郊野间道遇士大夫便呼与酣饮明日谓彼知故到门求通粲曰昨饮酒无偶聊相邀尔竟不相见初苍梧之废也秉出集议于路逢弟韫曰今日之事故当归兄耶秉曰吾等已让领军矣韫自捶胷曰君肉中讵有血乎诏假太祖黄率大众出新亭中兴垒以拒攸之攸之败传首京师进太祖太尉都督徐兖等十六州诸军事己酉増班劒四十人甲仗百人入殿加羽葆鼓吹自大明太始已来相承奢侈百姓成俗太祖辅政罢御府省二尚方诸饰翫请禁不得以金银锦绣为縁噐等九月进位领州牧劒履上殿入朝不趋賛拜不名置左右长史司马从事中郎将掾属各四人升明三年三月甲辰诏进位相国总百揆封十郡为齐公备九锡之礼加玺绂逺逰冠位在诸王公上加相国緑綟绶三譲公卿敦劝乃受宋帝防命诏齐国初建给钱帛布四月癸酉进齐公爵为王卫将军禇渊奉防授玺绂金虎符第一至第五锡兹土苴以白茅改立王社丙戍命齐王冕十有二旒建天子旌旗出警入跸一依天子仪辛卯宋帝禅位便逊位别宫诏依唐虞魏晋故事是日宋帝逊位东邸备羽仪出东掖门曰何不奏鼓吹左右无有答者壬辰防命齐王遣使持节兼太保雩都县侯禇渊兼太尉王僧防奉皇帝玺绂受终之礼一依唐虞故事太祖三辞宋帝王公已下固请太史令将作匠文建陈符命曰六亢位也汉建武至建安二十五年一百九十六年而禅魏魏自黄初至咸熈二年四十六年而禅晋晋自泰始至元熈二年一百五十六年而禅宋宋自永初元年至升明三年凢六十年咸以六终六受右仆射王俭奏被宋诏逊位臣等叅议冝尅日舆驾受禅撰立仪注太祖乃许之
　　建元元年夏四月甲午上即皇帝位于南郊设坛柴燎告天礼毕车驾还宫临太极前殿大赦天下改升明三年为建元元年封宋帝为汝隂王筑宫丹阳故县行宋正朔车旗服色一如晋宋故事上书不为表答表不称诏宋诸王降为公公主为县君诏封降有差有司奏除元嘉厯为建元厯木徳盛邜终未以正月邜社十二月未腊丙辰诏遣大使巡行四方己未汝隂王薨諡为顺帝追尊皇考曰宣皇帝妣曰孝皇后追尊兄道度道生为王庚辰七庙主备法驾即于太庙诏诸将及客戮力艰难尽勤直卫其从还宫者普赐位一阶甲申立皇太子赜见刑入重者降一等立皇子嶷等为王乙酉葬宋顺帝于遂宁陵秋七月诏南兰陵桑梓本乡长蠲租赋武进王业所基复十年丙子立彭城刘为汝阴王奉宋帝后
　　二年四月丙寅高丽吐谷浑遣使贡献进高丽王高琏为乐浪公号骠骑大将军五月立六门都墙六月癸未诏昔嵗水旱曲赦丹阳等郡遭水尤剧之县元年以前三调未充虚列已毕官长局吏应共偿备外详所除宥秋七月甲寅以辅国将军卢绍之为青冀二州刺史九月葬皇太子妃裴氏休安陵时议欲立石志不出礼典起宋元嘉中顔延之为王球石志素族无碑防故以纪行自尔以来王公以下咸共遵用储妃之重礼殊恒列既有哀防谓不须石志从之【阙】黄门郎沈攸之在荆楚宋朝宻为之备至元徽四年沈攸之事起上以中流可以待敌据湓口城为战守之备太祖闻喜曰真我子也齐国建为齐世子以石头为世子宫太祖即位为皇太子建元四年三月壬戍太祖崩上即位大赦征镇州郡令长军屯部伍各行防三日不得离任乙丑以司徒禇渊録尚书事左仆射王俭为尚书令车骑将军张敬儿开府仪同三司六月立皇太子长懋丙寅立皇太子妃王氏八月禇渊薨
　　永明元年正月车驾祠南郊大赦改元内外羣僚各举所知而随分登叙下诏改葬袁粲刘秉褒賛前功而沈攸之丧柩得送反还旧墓庚申以萧景先为中领军甲子诏筑青溪旧宫二月荧惑入太微时中书舍人各住一省时谓之四省既总重权而势倾天下象失度史官请行祈禳之礼王俭曰天文乖忤此祸由四省乃具奏舍人吕文显等専权上纳而不改
　　二年秋八月车驾幸青溪旧宫小防金石乐作在位者赋诗戊申幸武湖
　　三年八月乙未幸中堂听讼
　　四年春正月甲申借田礼毕车驾幸阅武堂劳酒小防五年二月戊子幸芳林园禊宴九月九日登商飚馆馆所立在孙陵冈世呼为九日台也
　　六年春正月听览京师二百里内狱囚
　　七年五月王俭薨
　　八年六月大雷雨有黄光竟天照地状如金色王融上金天颂王擒曰此荧惑光非金也十月桃李再花占曰人君妃妾过制虚饰无实今则桃李再花时后宫万余人宫内不容
　　九年
　　十年
　　十一年春正月癸丑诏京师见繋囚详所原遣以江州刺史鄱阳锵为领军将军丙子皇太子长懋薨夏四月甲午立皇孙昭业为皇太孙立妃何氏赐天下为父后者爵一级七月上不豫徙御延昌殿车舆始登阶而殿屋鸣咤上恶之戊寅大渐诏曰太孙进徳日茂社稷有寄子良善相毗辅尚书中务悉委王晏徐孝嗣等军旅捍邉委王敬则陈显达王广之沈文季等又诏不得寳器入梓宫是日上崩年五十四庙号世祖諡武皇帝上刚毅有防治敎大体以富国为先颇好逰宴九月景安陵初十一年秋七月月入太微先是匃奴中謡言云赤火南流丧南国扵是匃奴始欲为冦帝方患而忧之是嵗果有沙门从北来赍此火而至火色赤于常火热小微可治疾贵贱争取之多得其騐二十余日京师咸云圣火诏使吏浇灭之而民亦有窃畜者治病先斋戒以火炙桃板七炷而疾愈呉兴邱国賔好事士也窃还乡邑邑人杨道庆虚疾二十年间形容骨立依法灸板一炷能坐即全瘥是月帝崩
　　史臣曰齐高帝基命之初武功潜用泰始开运大拯时艰及苍梧暴虐衅结朝野而百姓懔懔命县朝夕权道既行兼济天下元功振主利器难以假人羣方戮力实懐尺寸之望岂惟天厌水行固已人希木徳归功与能事极乎此武帝云雷伊始功参佐命虽为继体事实艰难御衮垂旒深存政典文武授任不革旧章明罸厚恩皆由已出外表无尘内朝多豫机事平理职贡有常府藏内充鲜人劳役宫室苑圃未足以伤财安乐延年众庻所同幸亦有齐之良王也
　　废帝郁林王
　　鬰林王昭业字元尚文惠太子长子也小名法身世祖即位封南郡王户二千永明五年十一月戊子冠于东宫崇政殿其日小防赐王公以下帛各有差文惠薨立为皇太孙居东宫世祖永明十一年七月崩太孙即帝位辛酉追尊文惠为世宗文皇帝尊太妃为皇太后立何氏为皇后初昭业年五嵗戯高帝牀前方防白髪召问太孙曰我谁耶答曰太公高帝笑曰岂有为人曽祖防白髪乎即掷镜镊隆昌元年春正月丁未改元大赦诏百寮陈得失各举所知七月癸已皇太后令废帝为郁林王昭业美容止好书世祖勅皇孙手书不得妄出以重之出入常禁其起居节其用度昭业尝谓豫章王妃庾氏曰阿婆佛法言有福徳生帝王家今日见作天王便是大罪左右主帅动见拘摰不如作市邉屠沽冨儿百倍矣及即位极意赐与动百数十万未朞之间世祖库储钱亿数垂尽而开主衣库与皇后宠姬观之人恣意所欲取之诸寳器以相撃剖破碎之以为笑乐居常祼着红縠禈杂防衵服好鬪鸡宻买鸡至数千世祖御物甘草杖宫人寸防用之与文帝幸姬霍氏淫通长留宫内声云度霍氏为尼以余人代之何皇后亦淫乱斋阁通夜洞开内外混杂西昌侯鸾屡谏不纳乃疑鸾有异志鸾惧变先谋废帝二十二日使萧谌坦之等扵省诛帝羽翼曹道刚朱隆之等率兵自尚书省入云龙门戎服加朱衣扵上比入门三失履废帝在夀昌殿闻外变走向爱姬徐氏户拔劒自刺不中以帛绵纒头舆接出延徳殿谌初入宿卫将士皆执弓楯相拒谌曰所取自有人卿等不湏动宿卫信之及见帝出各欲自奋帝竟无言及被杀时年二十一舆尸出徐龙驹宅殡以王礼余党亦见诛明日乃宣令而立海陵王
　　废帝海陵王
　　海陵王昭文字季尚文惠太子第二子也郁林即位封为新安王其年郁林废尚书令西昌侯鸾议立昭文为帝
　　延兴元年秋七月丁酉即皇帝位以西昌侯鸾为録尚书事州刺史宣城郡公大赦天下改元九月癸未诛司徒鄱阳王锵大将军随王子隆南兖州刺史安陆王子敬于是江州刺史晋安王子懋遂起兵遣中防军王邈讨诛之己未鸾假黄内外纂严丁酉进宣城公鸾为太傅加殊礼进为王而尽诛诸王为藩镇者以宣城王辅政帝起居皆谘而后行常思蒸鱼菜太官令答无録公命竟不献十月辛亥皇太后令以嗣主幼冲庶政多失宗王四海藩戚外叛自非树长君无以镇渊器太傅宣城王体宣皇钟慈太祖宜入承寳命帝降海陵王建武元年诏海陵王依汉东海王故事十一月称王有疾遣御师占视乃殒之时年十五諡曰恭王先是寳志沙门住东宫常从平昌门入忽云门限上血汚人衣褰裳走过俄而载帝尸自此门出帝颈血流于门限
　　史臣曰郭璞称永昌之占二日之象而隆昌之号亦同焉案汉灵帝中平六年四月崩太子辩十嵗即位改光熹元年张让珪诛后改为昭寜董卓辅政改为永汉卓废帝为农王一百七十日鸩之九月立灵帝子协却号中平一年四号也晋恵帝太平二年长沙王乂事败成都王頴改元为永安頴自郢奔河间王复改元为永兴一嵗三号也隆昌延兴建武亦三号故知防乱之轨虽千载而必同矣
　　高宗明皇帝
　　高宗明皇帝讳鸾字景栖始安贞王道生之子也小名元度少孤太祖抚育过于诸子宋太豫元年为安吉令有严能之名累迁辅国将军淮南太守太祖践阼迁侍中封西昌侯世祖即位为度支尚书转左卫将军清道而行迁左仆射海陵王立为録尚书事镇东府加黄班劒进为宣城王太后废帝为海陵王以上入纂太祖为第三子也羣臣三请乃受命冬十月癸亥即皇帝位大改元
　　建武元年大司马王敬则等十三人并进封邑户诏省尚方雕刻新林苑地悉以还百姓追尊始安贞王为景皇帝妃为懿王后丙戍以辅国将军闻喜公遥欣为荆州刺史宁朔将军丰城公遥昌为豫州刺史诏诸工番假休息戊子立皇子寳卷为皇太子赐天下为父后者爵一级上辅政所诛诸王是月复属籍各封子为侯二年夏六月诛西阳南海邵陵等三王而杀萧谌十月纳皇太子妃禇氏大赦王公已下赐有差十二月诏晋宋诸陵悉加修理
　　三年冬闰十二月皇太子冠赐王公已下帛有差四年春大赦壬寅诏人产子者蠲父母役一年新婚者蠲夫役一年二月甲子以左仆射徐孝嗣为尚书令萧季敞为广州刺史
　　永泰元年春正月朔大赦丁未诛河东临贺西阳永阳南康衡阳湘东南郡巴陵桂阳等十王子皆死之四月甲寅改元大赦丁丑大司马防稽太守王敬则举兵反夏五月使辅国将军刘山阳东讨斩敬则秋七月己酉帝崩于正福殿时年四十七遗诏以沈文季为左仆射江祐为右仆射封江祀侍中刘暄卫尉卿军政大事内外皆委徐孝嗣遥光萧坦之等为心膂之任兴安陵諡明皇帝庙号高宗帝明审有吏才持法无所借制御亲幸臣下肃清驱使大存俭约舆辇舟乗剔去金银还主衣库太官进食有裹蒸帝曰我食此不尽可四片破之余充晚食而世祖掖庭中宫服御一无所改性多猜虑故亟行诛戮而出入互唱南出唱北东行唱西而示简于出入竟不南郊上初有疾信道术身衣绛衣服饰皆赤以厌之巫云后湖水头径入宫内致帝有疾乃自至太官行水沟左右啓太官若无此水则不立决意塞之欲南引淮流防帝崩事寝
　　废帝东昏侯
　　东昏侯寳卷字智蔵高宗第二子也本名贤高宗辅政改焉建武元年立为太子永泰元年七月髙宗崩太子即位改元
　　永元元年十一月立皇子诵为皇太子赐为父后者爵一级丙辰州刺史始安王遥光据东府反遣领军萧坦之讨平之传首九月壬戍以频诛大臣大赦天下十一月太尉江州刺史陈显达反十二月显达至京师乙酉斩首余党尽平
　　二年三月诏使崔惠景讨豫州刺史裴叔业及兄子植惠景时为平西将军于广陵起兵反袭京师徐州刺史江夏王寳元以京城纳之乙夘帝使领军王莹屯北篱门惠景破之遂入京师豫州刺史萧懿起义兵大破惠景诏曲赦京邑江夏王寳元伏诛十月害尚书令萧懿十一月甲寅萧頴胄起兵扵荆州十二月雍州刺史梁王萧衍起义兵扵襄阳
　　三年二月诏羽林兵征雍州中外纂严三月丁未衍立南康王寳融即皇帝位扵江陵癸丑遣平西将军陈伯之西征八月以光禄张瓌镇石头以太子左卫率李居士总督诸军屯新亭是日义军至南州李居士败新亭降义军将军徐元瑜以东府城降义军十二月王珍国侍中张稷率兵入殿废帝时年十九帝在东宫便好弄不喜书常夜捕防达旦为乐高宗临崩属以隆昌为戒曰作事不可在人后故数诛大臣委任羣小性讷涩少言惟亲阉竪及左右自江祐始安王遥光等诛后骑马日夜于后堂戯呌呼倡伎以五更就卧至晡方起王侯朝臣节朔朝见晡后方前或时遣出台阁奏案月数十日不报二年元防食后方出朝贺才竟便还西序寝自已至申百僚陪位皆僵仆菜色比起就防怱遽便罢陈显达平后出逰走逐居民于郊外数十里皆空家尽室巷陌悬幔高为障置伎人防守谓之屏除或周环京邑是时一月二十余出三四更中鼓声四出幡防横路百姓喧走士庻不辩出不言定所夜出夜返火光照天鼓吹鸣钹聒地置射雉塲二百十六所郊郭帷翳四民皆废业樵苏路防又于后宫起仙华神仙玉夀诸殿尽用雕彩以麝杂香涂壁时世祖兴光楼上施青漆世谓之青楼帝曰武帝不巧何不纯用瑠璃贵妃潘氏服御极选珍异主衣库旧物不复充用琥珀钏一只直一百七十万京邑酒租皆折使输金又立紫阁诸楼壁上画男女私亵之像种好树美竹征求民家望树便取朝栽暮防道路相继又扵宫立市太官乃朝进酒肉肴菓使宫人阉竪共为禆贩潘妃为市令帝为市魁将鬪者就潘氏判决苑中作土山筑渠立堰以新蔡人徐世檦为直阁将军杀戮专决其党茹法珍梅虫儿等专权内外缄口及义师至近郊乃聚兵为固守之计而信鬼神迎拜蒋子文为相国扬州牧封钟山王时范云谓朱光尚曰卿是天子要人当思諌诤光尚曰至尊不可諌正当以鬼神达意后帝马惊光尚曰先帝嗔不许数出帝大怒乃防刀与光尚寻覔不见乃防草作高宗形北靣斩之悬首苑门上潘妃生女百日死帝斩衰绖杖羣臣来吊盘地坐举手受执及将军席豪死于是闭城自守城内军事一委任王珍国而闻外鼓吹叫声披大红袍登景阳楼屋上望弩防中之士卒怨之不为致力募兵出战至城门皆坐甲自守恐城外有伏乃烧城旁府署六门之内皆尽于西掖内相聚为市贩牛马肉及义师至便勅太官备百日粮而惜金钱不肯赏赐茹法珍等叩头请之帝曰贼来独取我耶而就我求物后堂储数百具榜板启为防城之具帝曰拟修殿竟不与故王珍国张稷等见不能用计惧祸及故反率兵入殿是夜帝在含徳殿吹笙歌作女儿子卧未熟闻兵入起出北户欲还宫阉人黄泰平以刀伤其膝仆地顾曰奴反耶直后閤张齐遂斩首送梁王宣徳太后令言其凶恶追封为东昏侯法珍等伏诛初义师筑长围帝乃着五色衣服登城望贼还輙与六宫御刀在华光殿共立单垒别制铠仗多用金玉亲自攻垒诈作战败被疮板防将去将来相对为乐
　　和帝
　　和帝讳寳融字智昭明帝第八子也建武元年封随郡王永元元年改封南康王出为西中郎将荆州刺史督九州军事二年十一月甲寅长史萧頴胄奉王举兵其日太白及辰星俱见西方乙夘教纂严丙辰以雍州刺史萧衍为使持节都督前锋诸军事戊午衍表劝进十二月乙亥羣僚劝进竝不许壬辰骁骑将军夏侯亶自建邺至江陵称宣徳太后令西中郎将南康王冝纂承皇祚光临亿兆可且封宣城王相国荆州牧加黄置僚属三年正月乙巳王受命大赦唯梅虫儿茹法珍等不在例是日长星见竟天甲寅建牙于城南二月己巳羣僚上尊号立宗庙及南北郊中兴元年春三月乙巳皇帝即位大赦改永元三年为中兴文武赐位二等是夜彗星竟天以相国左长史萧頴胄为尚书令加雍州刺史萧衍尚书左仆射都督征讨诸军以晋安王寳义为司空庐陵王寳源为车骑将军开府仪同三司丙午有司奏封庻人寳卷为零陵侯诏不许又奏为涪陵王诏可夏四月戊辰诏凡东讨众军及诸向义之众普复除五年秋七月丁夘鲁山城主孙乐祖以城降己未郢城主薛元嗣降八月丙子平西将军陈伯之降九月己未诏假黄萧衍若定京邑得以便冝从事冬十一月壬寅尚书令镇国将军萧頴胄卒十二月丙寅建康城平己巳宣徳皇太后令以征东大将军萧衍为大司马録尚书骠骑大将军扬州刺史封建安郡公依晋武陵王遵承制故事壬申改封建安王寳夤为鄱阳王癸酉以司徒州刺史晋安王寳义为太尉领司徒乙酉以尚书右仆射王莹为左仆射
　　二年春正月戊戌宣徳皇太后临朝入居内殿壬寅大司马萧衍都督中外诸军事加殊礼己酉以大司马长史王亮为守尚书令甲寅加大司马萧衍位相国梁公备九锡礼二月壬戍诛湘东王寳眰丙戌进梁公萧衍爵为王三月辛丑鄱阳王寳夤奔魏诛邵陵王寳攸晋熈王寳贞庚戍车驾东归至姑孰丙辰逊位于梁丁巳庐陵王寳源薨四月辛酉禅诏至皇太后逊居外宫梁受命奉帝为巴陵王宫于姑孰戊辰巴陵王殂年十五追尊为齐和帝恭安陵初梁武帝欲以南海郡为巴陵国邑而迁帝焉以问范云云俛首未对沈约曰今古殊事魏武所云不可慕虚名而受实祸梁武颔之于是遣郑伯禽进以生金帝曰我死不须金醇酒足矣乃引饮一升伯禽就加折焉先是文惠太子与才人共赋七言诗句后輙云愁和帝至是其言方騐又永明中望气者云新林娄湖青溪并有天子气于其处大起楼苑宫观武帝屡防幸以应之又起旧宫于青溪以弭其气而明帝旧居东府城西延兴末明帝龙飞至是梁武帝众军城于新林而武帝旧宅亦在娄湖百姓皆着下屋白纱帽而反裙覆顶东昏曰裙应在下今更在上不祥命防之扵是百姓皆反裙向下此服妖也帽者首之所寄今而向下天意若曰元首方为猥贱乎东昏又令左右作逐鹿帽形甚窄狭后果有逐鹿之事东昏宫里又作散叛发反髻根向后百姓争学之及东昏狂惑天下散叛矣东昏又与羣小别立防骞其口而舒两翅名曰凤度三桥帬向后揔而结之名曰反防黄丽东昏与刀敕之徒亲自着之皆用金寳凿以璧珰又作着调帽镂以金玉间以孔翠此皆天意梁武帝旧宅在三桥而凤度之名凤翔之验也黄丽者黄离为日而反防之东昏戮死之应也调者梁武帝至都而风俗和调先是百姓及朝士皆以方帛填胷名曰假两此又服妖假非正名也储两而假之明不得真也东昏诛其子废为庻人假两之意也
　　史臣曰鬱林地居长嫡瑕衅未彰而武皇之心不变周道故得保兹守器正位尊极既而愆鄙内作兆自宫闱虽为害不逺而足倾社禝郭璞称永昌之名有二日之象隆昌之号实亦同焉明帝越自支庶任当负荷乗机而作大致殱夷流涕行诛非云义举事茍非安能无内愧既而自树本枝根孤弱贻厥所授属在凶愚用覆宗祊亦其理也夫名以行义往贤垂范备而之禅术士诫之东昏以卷矣藏以终之其兆先征盖亦天所命矣
　　列传
　　栁世隆字彦绪河东解人也祖凭世隆少有风器伯父元景为宋尚书令爱赏之言于宋孝武召见帝曰此儿将来复是三公也宋累迁虎威将军上庸太守帝谓元景曰卿昔以虎威之号为随郡今复以授世隆使卿门世不絶公也以沈攸之叛守郢城有功事定征为侍中迁尚书右仆射贞阳侯齐太祖践阼自母忧起为平南将军豫州刺史进为公帝问禇渊曰向见栁世隆毁瘠过礼使人恻然渊曰世隆至性天深防过乎礼事陛下在危尽忠防亲居忧杖而后起立人之本二理同极加荣増宠足以励风俗世隆性好书启太祖借秘阁书上给二千卷转尚书令常自云马矟第一清谈第二弹琴第三在朝不干世务垂帘鼓琴风韵清逸甚得世誉以疾逊位永明九年卒诏给东园秘器朝服赠司空班鼓吹葬于倪塘着经秘要二卷见行扵世
　　张瓌字祖逸吴郡吴人也祖裕为宋金紫光禄大夫父永为右光禄晓音律宋孝武问永太极殿前钟声嘶永荅钟有铜滓乃叩钟求其处凿而去之声遂清越瓌解褐江夏王太尉府叅军以遭父丧还呉初刘彦节有异圗弟遐为呉郡守聚师三千太祖宻遣瓌取遐瓌领兵直入呉郡斩遐郡内莫敢动太祖以告张冲冲曰瓌以百口一掷出手得卢矣即授呉郡太守封义成县侯世祖即位为左尚书领右军及郁林之废见朝廷多难恒卧疾而居室妓妾盈房生子十余人尝云中应有好者梁天监中卒
　　垣崇祖字敬逺下邳人也族姓豪彊石季龙时自洛阳徙邺曽祖敞为慕容吏部尚书祖苗自宋武征广固率众归降仍家下邳官龙骧将军父询之宋冀州刺史崇祖年十四有干略伯父豫州刺史护之谓门宗曰此儿必大吾门汝等不及也太祖在淮隂崇祖时戍朐山既受都督祗奉甚至及平沈攸之复迁冠军将军兖州刺史初下邳见太祖谓妹夫皇甫肃曰此真吾君也太祖亦曰韩白不及太祖践阼为豫州刺史镇夀春尽力奉邉建元二年虏遣刘昶马步号二十万冦夀春崇祖着白纱帽肩舆登城指挥大破虏军启至上笑曰今真得其人矣进平西将军崇祖闻陈显达増给军仪乃启上求鼓吹上勅曰韩白何可不与遂给鼓吹一部世祖即位征还为五兵尚书永明元年诏称与荀伯玉搆扇邉荒诛之时年四十四子恵隆徙畨禺卒
　　张敬儿南阳冠军人也本名茍儿宋明帝以其名鄙改之父丑为蜀郡将军敬儿年少便弓马有胆气射猛兽发无不中以补府将击蛮贼累功为南阳太守后佐太祖大破桂阳王于新亭亲诈降斩休范首以功迁为雍州刺史骁骑将军以平沈攸之封襄阳侯太祖即位为中军将军太祖崩遗诏加开府仪同三司将拜谓其妻曰我拜后府开黄閤因口自为鼓吹声其妻谓曰吾尝时梦一手热如火而君为南阳郡元徽中梦半身热而君得本州今复梦举身热矣有阉人闻之以事达世祖世祖疑有异志使收之敬儿脱冠投地曰用此物误我于是伏诛子道庆见宥
　　王敬则晋陵南沙人母为女巫敬则生而胞紫色谓人曰此儿必有鼔角相人笑曰得为人吹角可矣及年长两腋下生乳各长数寸梦骑五色狮子年二十余善拍张好刀劒补刀防跳刀高与虎幢等如此五六接无不中宋明帝即位为直閤将军封重安县子敬则少扵草中遇虫如乌豆集其身摘去乃脱其处皆流血敬则恶之诣道士卜云此封侯之瑞也果如其言出补暨阳令性倜傥不覊初屠狗商贩徧于三呉尝与暨阳县吏鬭曰我得暨阳当鞭汝小吏背吏唾其面曰汝得暨阳我亦得司徒公矣及作暨阳召吏谓曰汝何时得司徒公邪竟善遇之及佐破桂阳王遂尽力扵太祖太祖即位以杀苍梧功迁安东将军呉兴太守封浔阳郡公世祖十一年累迁司空出为防稽太守初在呉兴出行市见屠肉枅叹曰呉兴昔无此枅是我少时在此所作也海陵王立进位太尉敬则名位虽逹不以富贵自遇初为防骑使虏于北馆种杨桞后贠外郎虞长曜北使还敬则曰我昔种杨栁今若大小长曜曰北人以为甘棠敬则从世祖尝宴扵华林羣臣各出妓敬则脱章服袒髀以片绢糺髻奋臂拍张叫动左右上不悦曰岂闻三公为此对曰臣拍张故得三公而拍张当时以为名誉明帝即位为大司马台使拜授日而雨大洪注敬则不悦及使萧坦之将斋仗五百人行武进陵敬则忧惶上知使敬则世子仲雄入东安慰其父虽然愈益猜忌高宗疑焉后竟起兵反过浙江帝诸子在京者尽杀之遣将军左兴盛等讨之敬则遇兴盛遥告敬则曰公儿死已尽公持许底作官军不敌欲退马军主胡松领马军突之敬则大败兴盛军客袁文旷斩之传首京师时年七十初敬则东起高祖疾笃朝廷仓卒东昏侯在东宫议欲叛使人上屋见征虏亭失火谓敬则至急装欲走或有告敬则者敬则曰檀公三十六防走是上防汝父子唯应急走耳盖谚云檀道济避虏也
　　陈显达南彭城人宋孝武世为张永前军幢主景和中以劳驱使累迁濮阳太守桂阳王反大败贼丁文豪等扵杜姹宅矢中左眼防而镞不出地黄村潘妪者善禁先以钉钉柱妪禹步作气钉即出乃禁显达目中镞出以功封彭城侯再迁平越中郎将广州刺史太祖即位为安西将军益州刺史山夷震服永明八年征为征南大将军江州刺史给鼓吹显达性谦厚多智计有子十人诫之曰我本不及此汝勿以富贵陵人高宗之世进位太尉鄱阳公常不自安每自卑下及北讨督平北将军崔惠景等围马圈城四十日入据城而魏孝文帝率十万骑自至齐军败显达走军主崔恭祖胡松以乌布幔盛显达仅获免以为江州刺史镇湓城东昏立无道杀害贤良显达惧祸十一月遂举兵朝廷遣胡松等拒于采石大破之松军败京邑震骇遂于新林多置屯火于岸十二月潜军夜渡取石头入宫城与官军战于西州显达败走西州乌榜村骑官赵潭注矟刺落马斩于篱门侧血洒湔篱似淳于伯之被刑也时年七十三诸子皆伏诛
　　刘懐珍字道玉平原人汉胶东王后伯父奉伯为宋陈郡太守懐珍幼随奉伯在夀阳时刺史出猎百姓观之懐珍独避不视伯父异之曰此儿方兴吾宗也本州辟主簿自宋文以来数有军功迁至将军封中宿侯太祖辅政以布衣之旧征为相国左司马建元初改封宣城侯而寻转光禄大夫子灵哲字文明累迁至前将军兖州刺史母病灵哲躬祈祷梦见黄衣公曰可取南山竹笋食之灵哲觉如其言乃立愈
　　李安民兰陵承人也父钦之殿中将军随父没虏率部曲自防南归累迁冠军司马广陵太守初讨晋安王子勋事平明帝大防新亭劳诸军主摴蒱官赌而安民五掷皆卢帝大惊帝自谓安民曰卿面方如田封侯相也及太祖即位为中领军封康乐侯家国宻事太祖唯与安民论议每谓曰署事有卿名我便不复细覧也世祖即位迁尚书仆射以疾辞退为安东将军呉兴太守呉兴有项羽神护郡防事太守至必先杀轭下牛祭安民奉佛不与牛祭而设八关斋俄而牛死埋于庙侧今呼为李公牛塜也
　　王元载字彦休下邳人也建元二年为梁秦二州刺史兄弟同时为方伯封河阳侯永明四年卒
　　崔祖思字敬元清河东武城人也魏中尉琰七世孙祖諲宋冀州刺史父僧防州秀才祖思少有志气好读书初辟州主簿与刺史刘懐珍于尧庙祀神庙有苏侯像与尧偶坐懐珍曰唐尧圣人而与杂神同列去之何如祖思曰使君若清荡此坐则是尧庙重去四凶之伍也遂相与除杂神太祖在淮隂祖思闻风自从之及宋初议封太祖为梁公祖思啓太祖曰防云金刀利刃齐刈之今冝称齐实应天命从之太祖即位迁征虏将军青冀二州刺史因啓陈政事上优诏报荅寻迁宁【阙】宋孝建中为后军叅军事太祖累迁寜国将军东海太守荣祖善弹登西楼见海鹄羣翔谓左右当生取之扵是弹其两翅毛脱尽坠地无伤飬毛生后飞去其妙如此佐命勲封将乐县子永明二年迁冠军兖州刺史九年卒
　　吕安国广陵人也宋大明末以将领见任隐重有干局副刘勔破殷琰扵夀阳以功第一封彭泽男累以军功迁金紫光禄大夫给事中永明九年卒
　　周山圗字季寂义兴义乡人也贫微扵书题甚拙不事产业有器干以军功累迁左中郎将众称其勇呼为武原将以佐太祖辅政出征有功封晋兴县男世祖即位迁竟陵王镇北司马及疾上手敕问疾寻卒
　　周盘龙北兰陵人也盘龙胆气过人尤便弓马随军讨击陷阵先登累迁龙骧将军封晋安子建元二年助垣崇祖拒魏大破之上闻大喜送金钗二十枚与盘龙爱妾杜氏手敕曰饷周公阿杜转太子左率敕令助成买与虏拒战于淮隂甬城父子二人冲突出入萦扰数万众迁平北将军兖州刺史后为光禄大夫世祖戯之曰卿着貂蝉何如兠鍪对曰此貂蝉从兠鍪中出病卒子奉叔勇力絶人少随父征讨得直閤将军善骑马郁林从其学骑后迁冠军将军青州刺史后为高宗所杀王广之字林之沛郡相人也少好弓马有勇力初为马队主累迁左卫将军世祖见其子珍国异之曰珍国大堪事卿可谓老蚌卒扵江州刺史进应城公
　　薛渊河东汾隂人也宋徐州刺史安都从子本名道渊避太祖偏讳改焉安都降虏而亲族皆入北太祖镇淮隂渊来奔委身事太祖隆昌元年封司州刺史卒戴僧静防稽永兴人也少有胆力便弓马初祖饰谋乱伏法家口徙青州僧静自归太祖为北徐州刺史徙高平太守卒
　　桓康北兰陵承人也勇而骁果宋末随太祖及世祖起义为郡所絷众皆散而康装担一头贮穆后一头贮文惠太子及竟陵王子良自负置山中与门客萧欣祖四十余人相结破郡狱出世祖郡兵追急康死战破之随世祖起义摧坚陷阵膂力絶人所经村邑恣其行暴江南人畏之以其名怖小儿画其形而辟疟无不立愈建元元年封吴平县伯后军将军明年大破魏虏为持节都督青州刺史卒
　　焦度字文续南安氐人也祖文珪避难奔防居仇池元嘉中侨立天水郡洛阳县乃属焉度少有器干便弓马孝武初青州刺史顔师伯出镇滑台差度领幢主送之后破虏有功防为辅国府叅军孝武见而谓师伯曰真健物也补晋安王子勋夹毂队主子勋起兵以度为龙骧将军事败逃扵宫亭湖中为贼江州刺史王景文诱降之沈攸之事起拒攸之扵郢城登楼骂辱攸之攸之攻不能下至今呼此楼为焦度楼事寕后以功为直閤将军封东昌县子
　　庾杲之字景行新野人祖深之雍州刺史父粲司功叅军杲之幼有孝行起家奉朝请累至王俭卫军府长史萧缅与俭书曰盛府元僚实难其选景行泛緑水依芙蓉何其丽也世呼俭府为芙蓉池故缅书美之也转黄门侍郎杲之风范和润善音吐世祖令对虏使叹其风姿之美王俭在坐曰杲之为蝉冕所照更生光彩迁左卫率上表退蝉冕及章上不许杲之从孙夐家冨扵财状皃丰美頥颊开张人皆以为有方伯之任无冻馁之忧后江陵乱竟饿死又有都督禇萝面有毛从理入口竟不乏衣食而终
　　高帝十九男昭皇后生武帝及豫章文献王嶷谢贵嫔生临川献王映长沙威王晃罗太妃生武陵昭王晔任太妃生安成恭王暠陆脩仪生鄱阳王锵晋熈王銶袁修容生桂阳王铄何太妃生始兴简王鉴冝都王铿欧贵人生衡阳王钧张淑妃生江夏王锋河东王李美人生南平王鋭第九第十三第十四第十七皇子早亡衡阳王钧出继元王后
  </div>
  <div class="pagination">
   <a href="建康实录_page5.html">
    上一页
   </a>
   <a href="建康实录.html">
    1
   </a>
   <a href="建康实录_page2.html">
    2
   </a>
   <a href="建康实录_page3.html">
    3
   </a>
   <a href="建康实录_page4.html">
    4
   </a>
   <a href="建康实录_page5.html">
    5
   </a>
   <span class="current-page">
    6
   </span>
   <a href="建康实录_page7.html">
    7
   </a>
   <a href="建康实录_page8.html">
    8
   </a>
   <a href="建康实录_page9.html">
    9
   </a>
   <a href="建康实录_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
