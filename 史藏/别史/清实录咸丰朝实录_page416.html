<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 416 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 416 页/共 502 页</h1>
    <div class="content">
○兵部以武会试中额请。得旨。满洲蒙古取中一名。汉军取中二名。奉天取中一名。直隶取中十名。河南取中五名。山东取中四名。山西取中二名。湖北取中一名。湖南取中一名。四川取中二名。陕甘取中一名。广东取中一名。广西取中一名。福建取中一名。浙江取中二名。江西取中一名。　　

○癸未。谕内阁、前据给事中李培祜奏、翰林院五经博士孟广均、于咸丰四年、在高唐军营、捐输谷米三千石。经胜保奏请赏戴蓝翎。并赏加主事衔。迄今尚未缴清。又与本省官吏交结。徇庇匪徒。干预公事。本族讼案。不候官办私行出票传人讯断等语。当令崇恩确切查明具奏。兹据奏称、该博士所捐米谷。实欠缴七百五十石。检查案卷。并无被控实据。该博士因有奉发钤记。每遇该族细故、即为理论。未结者仍送官审断。尚无任意营私之事。惟因办理团练。不时赴县谒见。遇事好为议论被参各款。事非无因等语。五经博士孟广均、以在籍绅士。因团练出入衙门。虽查无营私劣迹。究属不知谨饬。至其捐输米石。已邀奖励。迄今数年之久。尚未缴清。尤属非是。孟广均著先行交部议处。并将主事职衔赏戴蓝翎之案。一并撤销。俟缴足时。再由该抚奏明办理。　　

○谕军机大臣等、景淳奏、俄夷勘界、先已派员守候、并筹办地方情形一摺。吉林距乌苏里口。三千余里。断非该夷所应到。俄酋木哩斐岳幅、如至乌苏里地方。景淳亦未便前往与之见面。即饬在彼守候之署副都统富尼扬阿、协领禄昌、向其详细开导。毋得迁延了事。致贻后患。夷目奇萨罗幅、不肯收回人船。语言骄横。并拒阻赫哲、不准驱使及递送公文。复在乌苏里迤东之伯力地方。聚集千余人。备有军械食粮。显有寻衅之意。狂悖已极。断非口舌所能折服。该将军前已令揽头招募人夫保护山场。并拟拣派丁壮数百名。于明春变装前往绥芬一带。以巡海捕牲为名。借助声势。布置尚为周妥。富尼扬阿等、守候该夷。傥木哩斐岳幅到后。情词恭顺。撤回人船。自可暂为羁縻。设敢恃众侵占吉林地界。则是该夷。自起衅端。该将军总以该处居民不容侵占、地方官未便弹压为词。以为将来转圜地步。一面激励城乡团练。严密设防。切不可先行开仗。亦毋任该夷肆意蔓延。将此由五百里谕令知之。　　

○赏已革直隶总督谭廷襄、五品顶带。往直隶大顺广一带、帮办团练。　　

○甲申。上幸静明园。　　

○谕内阁、庆端等奏、剿办甯洋土匪、捦获股首、焚毁贼巢、全境肃清一摺。福建甯洋土匪胡熊、句结党与叠出滋扰。复经官兵剿击。犹敢窜踞山寨。负嵎抗拒。经署延建邵道英朴、督饬员弁、四面环攻。将该逆首用炮击伤。旋有贼目陈情、将逆首胡熊捆送。并带男妇幼孩八十余名。到营投诚。该督等已饬该署道、即将逆首胡熊淩迟处死。以彰国法而快人心。其投诚之陈情等、如讯系真心向化。即行免罪。妥为安插。现在上游各股土匪。或已就抚。或经歼灭。全境渐就肃清。办理尚为妥速。所有节次在事出力文武员弁兵勇。著准其查明请奖。以示鼓励。　　

○又谕、前因张亮基、奏参贵州署毕节县知县周芾、声名狼籍。当降旨将该员革职。交该督提讯。兹据蒋霨远奏称、该员平日居官。不洽舆情。复于审办已革武生刘彦芳、人命重案。未能究出实情。率行定拟。请将该员革职提究等语。周芾业经革职。所有刘彦芳等致毙两命一案。著蒋霨远俟云南结案后、即提该革员到省。并传集人证。讯明严办。以肃官方。　　

○谕军机大臣等、本日据僧格林沁等奏、接收俄夷照会信函一摺。俄夷既恐进京往返耽延。有需时日。又因北塘海面风浪。难以久停。该大臣等、已与约定、暂在北塘停泊。听候伊格那提业幅回信到时。即便开行。所有该夷交来之驻京俄夷信函四件。已由军机处转交理藩院、付该夷收领。一俟取到伊格那提业幅回信。即由军机处递交该大臣行营、令委员等交付该夷。饬令迅速开行。至俄夷照会内、有物件几匣、同公文转送之语。本日该大臣等咨交军机处文内、并无此件。并著查明办理。将此由五百里谕令知之。　　

○又谕、胜保奏、筹攻怀远、援应东路各事宜、并恳恩回京穿孝各一摺。逆匪叠受惩创。跧伏怀远老巢。胜保派副都统穆腾阿等、水陆进攻。并筹度东西两路情形。饬令都司余通海等、带领炮船。驶赴三河等处策应。布置尚为周密。至所称拨新到马队二百名、及马勇一百名、派赴桃源屯劄。亦为兼顾东路起见。惟兵分则势单。难期得力。著于所派马勇外、另拨步队相辅。饬赴挑源。其马队二百名。毋庸派往。留为攻剿怀远之用。至该大臣以痛母成疾。吁恳暂准回京穿孝。情词哀切。具见至性。惟此时皖省贼势狓猖。该大臣统率全军。责任至重。傅振邦虽系帮办军务。业已专顾北路。断难兼统全军。其余如穆腾阿、张得胜等、祇能分路带兵、听候调度。实无人能暂摄统帅之任。使胜保北行、而军情涣散。贻误非轻。况李世忠等、投诚未久。恐非他人所能驾驭。胜保著仍遵前旨。暂留军营。墨绖从戎。速清皖境。俟军务稍缓。接替有人。再请回京穿孝。该大臣惟当以移孝作忠之义。勉自策励。勿负厚望。将此由六百里谕令知之。　　

○钦差大臣僧格林沁等奏、请将调任盐运使崇厚、暂缓交卸。留办团练。从之。　　

○予安徽因公淹毙知府倪元灏、祭葬恤荫。遇贼被戕知县何桂楫、祭葬世职。　　

○乙酉。谕内阁、劳崇光奏、官军克复厅城一摺。据称贼匪分扰连山厅境。署同知韩凤翔、带勇驰赴上吉抵御。该匪由天堂岭、阑入厅城。该署同知退守金坑山。捐赀募勇。随同副将恒通、叠次进攻。将厅城克复。办理尚属迅速。署连山厅同知韩凤翔、虽随同克复。究有失守处分。若竟予免议。不足示惩。著改为革职留任。在事出力官绅兵练。准其择尤保奏。　　

○又谕、劳崇光奏、粤东西路兵勇、克复开建怀集两城一摺。广西怀集县城。于咸丰七年七月间。被匪窜陷。十一月间。与怀集毗连之广东开建县城。相继失守。怀集以狮子觜为门户。开建以良心寨为屏蔽。该匪悉力踞守。并分股窜扰广甯等处。本年六月。广甯县知县沙翊清等、将狮子觜贼巢攻破。乘胜进攻古水中塘草氵□朗等处。沿途巢窟。悉被平毁。遂于十七日、将怀集县城克复。开建之良心寨。亦经署肇庆府知府刘式恕等、购觅内应。分道进兵。于六月十三日攻拔。进逼狼岭。遂抵南丰。开建县城。即于十九日克复。该逆负嵎自固。两载有余。官军叠次接仗。卒能克复坚城。所有在事出力员弁兵练。著劳崇光查明保奏。仍著严拏首匪陈金缸等务获。并堵剿零匪。毋任回窜。　　

○又谕、劳崇光奏、贼匪窜陷乐昌县城、经官军进剿克复一摺。本年二月间。逆匪由湖南桂阳、窜扰广东乐昌县境。署乐昌县知县许延珏等、督率练勇。分投抵御。因贼众兵单。贼匪乘势阑入。经广州府知府吴昌寿、前往应援。署总兵勒福、带兵会剿。连获胜仗。贼势已蹙。二十三日。复派兵勇直扑贼营。将更寮望楼纵火焚烧。枪箭济施。该匪大败。各勇乘势攻入。当将县城克复。办理尚为妥速。所有在事员弁兵勇。著准其择尤请奖。以示鼓励。署乐昌县知县候补同知许延珏、乐昌县典史娄禹甸、署乐昌城守汛千总南韶连镇标左营把总蔡有芳、虽经随同大军克复县城。惟失守城池。咎有应得。功过不足相抵。著一并革职。仍责令随营效力。以观后效。　　

○又谕、蒋霨远奏、回匪窜扑普安、经官兵击退一摺。贵州普安厅。于本年五月间。被回匪窜扰。经蒋霨远派委知府胡霖澍等、带兵往剿。该匪拥众猝至。攻扑营盘。官军连日夹击。该匪倾巢而至。并由刘官＜屯土＞窜扑普安厅城。总兵金刚保、督率文武。登陴守御。把总陈国泰、立毙红衣贼目一名。兵练乘势冲杀。贼退城外之观音山。金刚保复令游击邓逢霖、乘夜袭营。复暗出奇兵、会合团练、从后抄击。贼众惊溃。由大坡铺逃逸。此次回匪攻扑普安厅城。经兵练竭力守御。会同击退。办理尚为妥速。所有阵亡之弁兵练勇。并著查明汇案请恤。　　

○谕军机大臣等、前因楚南贼匪图窜川省。谕令骆秉章、如探明贼有入黔消息。即调田兴恕一军。由武冈至绥甯靖州一路。力图扼截。本日据蒋霨远奏、湖南之贼。虽皆遁入广西。而由黔亦可入川。急应豫筹防堵。况镇远思州等府厅。苗教各匪。又复蠢动。请饬田兴恕、飞速回黔助剿等语。田兴恕一军。甚为得力。该省现在贼势狓猖。著骆秉章即饬该副将、带同原队兵练。迅速赴黔。仍由黎平一带分道进剿。以免蔓延。至黎平军中缺饷已久。省库空虚。无从筹解。所有湖南省欠解黔省各款饷银。并著骆秉章迅速筹拨。以资接济。将此由六百里谕令知之。　　

○又谕、劳崇光奏、前借绅士银两、请于续徵关税内拨还等语。粤东前因军饷紧要。经黄宗汉饬令绅士伍崇曜、代借银三十二万两应用。现届应还期限。著照该督所请、俟粤海关税续行徵有成数。陆续给还。以符原议。前据桂良、花沙纳奏、该大臣等在上海时。据黄仲畬禀称、叶名琛在总督任内。有银二百万两。交与伍崇曜收存。嗣闻此项银两。系存于志诚信银号。有叶名琛家丁二人知悉。经桂良花沙纳函致毕承昭、嘱其密查。此信系由吴健彰交火轮船递粤。至今未有回信。此时毕承昭如尚未离粤。即著劳崇光询问该员。接到桂良等信函、何以未覆。并另派委员密行查访叶名琛、究有存银若干。是否在志诚信银号。据实覆奏。毋令伍崇曜等知悉。致有欺隐。将此由五百里谕令知之。　　

○以贵州平越等处剿贼出力。赏五品顶带陈铭勋、四品顶带。花翎。县丞熊锡龄等、蓝翎。余升叙有差。　　

○以剿贼不力。革贵州知府胡霖澍、千总薛明训职。　　

○予广东陈亡外委王兆麟、黄立绶、祭葬世职。附生虞辅元、虞亦简、赏恤如例。　　

○丙戌。谕内阁、都察院奏、江西监生余震龙等、以团练绅民殉义、并合州出力捐赀、恳请旌奖等词、赴该衙门呈诉。据称江西义甯州。自咸丰二年办理团练。捐赀助饷。杀贼立功。经该州详报、请增广学额、并将殉难士民请恤。因书吏延阁。未蒙办理。案关团练要务。必应确实根究。著恽光宸、即将所控各情。确切查明。如果书吏延阁。著即严行惩办。并将增广学额、及殉难各士民、分别具奏。以慰忠魂而励众志。　　

○又谕、户部请将报部候拨银两擅自动用之巡抚藩司议处等语。河南清查提解司库银十三万余两。业经该省造入拨册。自应听候部拨。乃该抚等、率行于军需项下动用银十一万余两。并未先行奏明。实与定例不符。著该部查明河南巡抚、并布政使各职名。照例议处。其动用银两。仍著尽数提回归款。内除拨解东三省俸饷外。下余银两。著专款存储。听候部拨。不得擅行动用。以重库项。　　

○又谕、乐斌奏、查阅陕西提标各属营伍事竣、分另奖劾一摺。陕西护静甯协都司靖远营千总易腾甲、署提标中营守备静甯协营千总朱殿雄、署固原城守营守备西安州汛千总马兆麒、署提标后营千总西安城守营千总牛玉林、材技较优。训练得力。均著以守备升用。以示鼓励。肃州镇靖逆营游击张国镜、年力已衰。著即勒令休致。　　

○科布多帮办大臣富尼雅杭阿、缘事解任。赏内阁侍读学士锡霖、头等侍卫。为科布多帮办大臣。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百九十五　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。己未。九月。丁亥。谕军机大臣等、曾国藩奏、遵旨筹剿皖匪机宜、现已由鄂回驻巴河一摺。皖省贼气甚炽。必须楚师东下。方可埽荡。曾国藩奏称、以两军循江而下。规取安庆桐城。两军循山而进。规取舒城庐州。各军所部兵勇。自即照官文前奏派拨。该侍郎独任一路。尚拟将萧启江调回。派张运兰留湘协防。但萧启江一军。已入粤西。现当桂林危急万分。全恃此军援应。急切未能调回。至湘中防堵。尚有兵勇可派。著该侍郎斟酌情形。即将张运兰调取回鄂。亦可补萧启江之缺。再本日据袁甲三、庚长奏、现闻官文等、筹议进兵剿办皖逆。并议令胜保等、于东北路截剿。惟胜保、傅振邦、兵力单弱。一经楚师大举。深恐驱贼北窜。请饬由光州固始颍州一带。绕赴北路进剿等语。曾国藩所奏北路一军。由商城前进。本去颍州不远。惟须折赴六安。规取庐州。则蒙亳等处。已难兼顾。此时捻粤句结。设因南路不支。竟图北窜。恐傅振邦、翁同书等、不能堵遏。袁甲三等、所虑亦不为无见。著官文、曾国藩、胡林翼、再行悉心筹酌。所有东下四军内。应如何派出一军。取道光固颍州。绕出怀蒙以北。与胜保等官军会合南剿。俾逆匪不敢北犯。是为至要。至此次官文等、会筹大举。关系全局利害。总须计出万全。不妨稍迟时日。谋定后动也。将此由六百里各谕令知之。　　

○改铸广西柳州府知府、新太协副将印信关防。从升任巡抚劳崇光请也。　　

○戊子。以都察院左副都御史煜纶、为盛京兵部侍郎。　　

○己丑。谕内阁、此次考试翰詹各员。经阅卷大臣等校阅进呈。朕复详加披览。亲定等第。一等二员。二等二十四员。三等三十八员。四等一员。其考列一等之编修颜宗仪、周学源、俱著以侍讲学士升用。考列二等之编修黄倬、著升授侍讲。编修夏同善、景其浚、俱著以庶子升用。编修杨秉璋、修撰孙如仅、编修马恩溥、俱著以侍读升用。编修梁肇煌、杜联、俱著以侍讲升用。以上各员、现在无缺可补者。俱著先换顶带。在任候缺。编修杨荣绪、检讨宗室瑞联、任兆坚、侍读张之万、编修沈秉成、寇嘉相、俱著记名遇缺题奏。并各赏大卷缎袍料一匹。小卷缎袍褂料各一件。编修谭钟麟、洪昌燕、侍读学士冯誉骥、编修罗嘉福、鲍源深、蓝拔奇、少詹事许彭寿、侍读学士潘祖荫。俱著各赏大卷袍料一匹。许彭寿、潘祖荫、并各加赏春一匹。考列三等之左中允丁绍周、著降为编修、仍留五品衔。右庶子衍秀、著以赞善降补。侍读学士麒庆、著以侍讲降补。左中允恩吉、著降为编修、编修宗室延煦、马元瑞、王凯泰、著各罚俸半年。左赞善宝珣、著降为编修。编修范希淳、周誉芬、张洵、检讨汪朝棨、编修钱桂森、著各罚俸一年。编修王浵、检讨董文焕、著各罚俸二年。升用侍讲编修张正椿、著撤销升用侍讲。仍罚俸一年。检讨顿福之、著罚俸一年。侍读苏勒布、著降为编修。仍罚俸二年。考列四等之编修于光甲、著改为内阁中书。仍罚俸一年。其考试繙译列入一等之右中允奎昌、著升授左庶子。列入二等之侍读学士依奇哩、少詹事广凤、侍读学士清安、俱著记名遇缺题奏。并各赏大卷缎袍料一匹。小卷褂料一件。列入三等之编修全顺、著罚俸半年。侍读桂丰、著罚俸一年。侍讲毓瑞、著以赞善降补。侍讲学士桂清、著以侍讲降补。侍读衔右赞善文奎、著降为编修。并撤销侍读衔。余俱著照旧供职。该员等其各力求实学。慎守官方。用副朕教育人材至意。　　

○又谕、傅振邦奏、督剿北路窜匪、迎击叠胜、将贼尽偪回巢一摺。张家大屯、唐家寨等处地方。为山东、江南、河南、三省交界。股匪时思窜突。经傅振邦分饬记名总兵博崇武、道员黄良楷等、马步各队兵勇。前后夹攻。互相掎角。马队旋由张家大屯、进至砀山县境。贼已闻风远扬。黄良楷等东勇。先已驰往北路堵截。并经乡团于黄河大堤、修筑濠墙。该匪不能绕越。折而西窜。直趋虞城夏邑交界。东勇折回。至夏邑之李家洼。正及贼之大股。我军分队迎击。贼众败回。复有大股蜂拥而前。黑龙江前锋委骁骑校博克布、奋勇当先。直冲贼队。砍翻执旗贼目数名。佐领委营总恒龄、同时冲入重围。纵横驰突。鏖战自午至申三时之久。贼向西南奔窜。我军追杀十余里。全股北窜。博崇武等、驰往遏截。贼又北折而东。我兵并力东追。沿途截杀。至薛家湖地方。贼复散漫。由东而南。我军由王家楼一带。追至大回村。适傅振邦由濉口、驰往接应。各军勇气倍前。贼队惊乱。纷纷南窜。我军追杀过车家集。贼众穷蹙。泅水归巢。是日由西折北。又折东南。追奔一百三十余里。毙贼三百余名。生捦二十一名。夺获贼马四十余匹。枪炮器械无算。仍著傅振邦督饬各军。直捣贼巢。并确探各路。分投堵截。勿令再行窜扰。　　

○谕军机大臣等、据翁同书奏、攻剿捻逆情形吃重。请饬陕西月解协饷。勿再短绌等语。现在颍亳一带。捻逆鸱张。意图攻扑寿州。亟应力图剿洗。惟需饷孔殷。陕西协饷。每月止解银一万两。实不敷用。著曾望颜、每月解银二万两。务须如数筹拨。以济要需。将此由五百里谕令知之。　　

○又谕、景霖奏、河口封冻较早、拟请十月初间撤防、以节经费一摺。本年田庄台设防。经将军玉明、派拨防兵一千名。分驻两岸。防守内河。现在奉天洋面。并无夷船踪迹。河口封冻。船只不能行驶。防兵自宜裁撤。著玉明于十月初间。将田庄台防兵一千名撤回归伍。以节经费。将此谕令知之。　　

○以河南商邱等处剿匪获胜。赏总兵官朱连泰、头品顶带。副将王凤祥、巴图鲁名号。余升叙有差。　　

○予安徽阵亡同知陈采伦、知州杜兰、通判周锡璜、王鹤龄、知县邓元镐、王九皋、德俊、庆泰、萨剑南、朱为霖、张永保、骁骑校博克布、都司恩兴、守备王锡培、府经历朱含章、县丞周诗、教谕汪承基、训导殷鳦、从九品陈师盛、典史纪煐振、千总朱佩芝、把总甘全、外委李光斗等、祭葬世职。　　

○庚寅。谕内阁、裕瑞奏、请将专擅自用之伯克。改调简缺。另行拣补一摺。喀什噶尔三品阿奇木伯克阿里、于布鲁特案件。并不呈堂审办。辄自监押。实属颟顸。不胜边要之任。著照所请。准其改补简缺。阿里著调补喀喇沙尔所属布古尔三品阿奇木伯克。所遗喀什噶尔三品阿奇木伯克员缺。准其以阿克苏赛里木三品阿奇木伯克库图鲁调补。所遗员缺。另行拣员奏补。其布鲁特爱依岱克等原案。并著查明办结。以昭平允。　　

○谕军机大臣等、据文艺奏、甘肃司库节年欠解乌什经费银两、请饬迅速拨解等语。甘肃司库欠解乌什节年经费银两。前经谕令乐斌、迅速筹拨。新旧积欠银一万二千四百余两。其欠解八年经费银二万一千八百余两。并应解九年经费银两。一并筹款陆续接济。兹据该帮办大臣奏称、甘肃拨解各城经费。仅分拨乌什银三千两。早经散放无存。现届冬令。该官兵月支盐菜等项。无款可资接济。著乐斌即将欠解乌什七八两年经费银两。无论何款。迅速筹拨起解。勿再迟延。其应解九年经费银两。并著该督陆续筹拨。毋误要需。将此由五百里谕令知之。　　

○赏河南等省戊午科乡试年老诸生关镇西等十九人。举人副榜有差。　　

○改铸河南南汝光道、添铸归德镇总兵官、归德营参将、各关防。从前任巡抚恒福请也。　　

○辛卯。谕军机大臣等、朕闻奉天没沟营田庄台等处。为商贾辐辏之地。船只来往。向有规费。著玉明、倭仁、景霖、察看情形。将没沟营、田庄台、船规酌量归公。应如何留为该处防兵经费之处。妥筹办理。并著劝谕该商捐输米豆。自行运赴天津。以资防兵口食。此项米豆、既由商捐商运。著该将军等、妥议章程。核明捐数。随时奏请奖励。将此谕令知之。　　

○又谕、前因江苏萧县民人郑立本、在步军统领衙门、呈诉贼势鸱张。恳令伊兴额驻守濉溪。降旨令胜保俟该副都统病痊后。饬令仍往濉溪一带、督兵剿捕。本日复据德楞额奏、行次铜山。有徐州士民杨介臣等、呈称伊兴额、现住徐城养病。傥令就近办理军务。必能灭贼奏功等语。伊兴额前此带兵剿贼。尚能得力。现当徐宿等处。贼势蔓延。既据该士民等、称其威声素著。自宜俯顺舆情。著傅振邦就近查询。如该副都统病体渐痊。即饬随同该提督进剿徐州一带贼匪。以收指臂之助。将此由五百里谕令知之。　　

○壬辰。上诣清夏斋、问如皇贵太妃安。　　

○谕内阁、曾望颜奏、请将纵庇革书致酿事端之知县、革职提讯一摺。陕西宜君县书吏孟继周等、前因蒙官勒派。业经斥革。该署知县张奎、又令复充兵书。孟继周并为其子弟等、营充县吏。以致乡民情急。将孟继周等房屋拆毁。该署知县并不据实禀报。是既徇庇于前。复敢捏饰于后。现在孟继周先行逃逸。难免无纵容指使情弊。张奎、著即行革职。交曾望颜、提集人证卷宗。研讯确情。从严惩办。并勒令该革员会同该地方官。迅将要犯弋获。归案审讯。　　

○以正红旗蒙古副都统克兴阿、署镶蓝旗护军统领。散秩大臣恩龄、署镶蓝旗汉军副都统。　　

○以宗人府右宗人载岱、管健锐营事。　　

○调乌里雅苏台参赞大臣玉通、为科布多参赞大臣。　　

○以奉天捐输军饷。永广满洲蒙古学额三名。汉军四名。海城县二名。承德盖平辽阳铁岭义广甯六州县各一名。　　

○以江西捐输军饷。再永广乡试中额三名。　　

○以甘肃捐输军饷。永广皋兰县学额四名。靖远县一名。　　

</div>
    <div class="pagination">
<a href="清实录咸丰朝实录_page415.html">上一页</a><span>...</span><a href="清实录咸丰朝实录_page411.html">411</a><a href="清实录咸丰朝实录_page412.html">412</a><a href="清实录咸丰朝实录_page413.html">413</a><a href="清实录咸丰朝实录_page414.html">414</a><a href="清实录咸丰朝实录_page415.html">415</a><span class="current-page">416</span><a href="清实录咸丰朝实录_page417.html">417</a><a href="清实录咸丰朝实录_page418.html">418</a><a href="清实录咸丰朝实录_page419.html">419</a><a href="清实录咸丰朝实录_page420.html">420</a><a href="清实录咸丰朝实录_page421.html">421</a><span>...</span><a href="清实录咸丰朝实录_page417.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
