<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 307 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 307 页/共 848 页</h1>
    <div class="content">○旌表守正捐躯山西灵石县民郝大贵妻宋氏。江苏铜山县民贺得申妻宗氏。　　

○免跸路经过地方本年额赋十分之三。　　

○贷湖南乾州、凤凰、永绥、古丈坪、保靖、五厅县屯丁及苗佃耔种口粮。　　

○是日。驻跸黄新庄行宫。　　

○癸卯。上诣皇太后行宫问安。　　

○谕军机大臣等、孙尔准奏、请将福建浙江各营添制擡炮一摺。擡炮一项。携用灵便。原是军中利器。惟南省北省。人力不齐。即闽浙水陆标燥地势情形。亦复不一。若遽概行添设。将来演用不能得力。转恐有名无实。孙尔准现已照式制造一门。著于督标之外。或令水陆各提镇先制造一二门。试行演放。如果用之得力。各标营俱能取法。再行详细奏明。候旨遵办。将此谕令知之。　　

○以办理乌什军需报销出力。赏八品笔帖式职衔绳格。以七品小京官即补。余选补有差。　　

○是日。驻跸半壁店行宫。　　

○甲辰。上诣皇太后行宫问安。　　

○谕内阁、朕闻盛京将军奕颢、有演戏宴会之事。特命富俊等前往详查。兹据奏称、沿途采访舆论。知沈阳城本有弋腔戏两班。近又到一徽班。将军府内。时常演剧。比到省密访相同。并查得该将军服用一切。诸近奢华。务耽丰美。副都统常明、亦喜演戏宴会。性近奢靡等语。盛京为根本重地。风俗素称淳朴。将军副都统。表率一方。遇有旗民及地方官吏。习尚浇漓。尚应力加整饬。乃竟时常宴乐。自蹈繁华。岂能胜将军副都统之任。奕颢、常明、著交宗人府兵部严加议处。即来京听候部议。富俟著暂留盛京。署理将军印务。保昌即带同司员回京覆命。陪都地方。断不容戏班聚集。日趋侈靡。著富俟即将盛京城内外所有戏班杂剧。概行驱逐。饬令地方官严行查察。嗣后再不准潜行入境。每届年终。著该将军会同五部侍郎奉天府府尹、将境内并无戏班之处。联名具奏。如再查有潜留之事。惟该将军等是问。　　

○调吉林将军瑚松额、为盛京将军。以察哈尔都统福克精阿、为吉林将军。泰宁镇总兵官武忠额、为察哈尔都统。调镶红旗蒙古副都统额尔登、为盛京副都统。　　

○以户部左侍郎敬徵、署泰宁镇总兵官。兼总管内务府大臣。　　

○是日。驻跸秋澜行宫。　　

○乙巳。上诣皇太后行宫问安。　　

○命定亲王奕绍、署管理钦天监事。　　

○以理藩院右侍郎常文、兼镶红旗蒙古副都统。　　

○以正蓝旗汉军副都统六十五、署正红旗护军统领。　　

○赏看守黄新庄、半壁店、秋澜、梁格庄、行宫弁兵半月钱粮。　　

○是日。驻跸梁格庄行宫。　　

○丙午。上恭谒泰陵。泰东陵。昌陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员。均随行礼。　　

○诣皇太后行宫问安。　　

○谕内阁、福绵奏、科布多屯田紧要。请留熟悉换班弁兵一摺。科布多每岁应放兵粮。向于屯田所获粮石内支放。该处蒙古兵。人数虽多。不谙耕耘。全赖绿营兵丁教引播种。该大臣因值弁兵换班之期。恐全行更换。有误屯田。自系实在情形。著照所请、准其将应换弁兵一百六十九员名内。酌留管屯官弁三员。屯兵六十名。以资熟手。俟下届换防时。将此次所留弁兵。全行更换。该大臣即将新到换防官兵。挑拨屯田。学习农务。　　

○铸给陕西西宁府属丹噶尔抚边同知、并陇西县丞训导关防条记。从总督杨遇春请也。　　

○以故云南腾越厅土司刀如莲子永寿、袭职。　　

○旌表守正被戕广东曲江县民朱庆元妹松娣。朱醮保妻江氏。　　

○是日。回銮。驻跸秋澜行宫。　　

○丁未。上诣皇太后行宫问安。　　

○谕内阁、塔尔巴哈台领队大臣德勒格尔桑、上年于所带官兵在卡伦与哈萨克交结往来。漫无觉察。及至酿成命案。又不亲讯明确。率行呈报。非寻常疏懈可比。著降为三等侍卫。即行撤任回京。　　

○赏二等侍卫尤盛德、头等侍卫。为塔尔巴哈台领队大臣。　　

○是日。驻跸半壁店行宫。　　

○戊申。上诣皇太后行宫问安。恭送皇太后回绮春园。　　

○抚恤日本国遭风难夷如例。　　

○是日。驻跸黄新庄行宫。　　

○己酉。上幸南苑。　　

○以呈进马匹乘骑稳速。赏前任塔尔巴哈台领队大臣降补三等侍卫德勒格尔桑、二等侍卫。在乾清门行走。　　

○旌表守正捐躯四川西充县民王自权妻赵氏。　　

○是日。驻跸新衙门行宫。　　

○庚戌。上行围。　　

○江西巡抚吴光悦奏、察看江西现在情形。得旨、览奏均悉。朕看何增元、是一长厚之人。萨兴阿、无非中等人物。皆难望其理繁治剧。至王凤生、已另有用处。南赣道府二缺。汝可在通省道府中留心查看。如有可调者。即行奏调。若不得其人。有素所深知者。亦可密奏。总要人地相宜方好。通省营务。尤当加意讲求。认真训练。断不可专尚虚文。图治之道。不出乎除莠安良。进贤退不肖。汝切志之。日久必有功效也。勉之。　　

○旌表守正捐躯湖南湘乡县民蒋俸翔妻成氏。河南鹿邑县民徐尚林妻刘氏。　　

○是日。驻跸团河行宫。至壬子皆如之。　　

○辛亥。谕内阁、奕颢奏、圈禁宗室图克坦、讦控官员撞骗。究出该犯诱奸雇工。并私出高墙。奸宿妇女。请交部严审一摺。此案图克坦以严行锁铐永远圈禁之犯。复敢出入自由。种种任意妄为。实属怙恶不悛。藐法已极。觉罗族长万德。职司弹压。不能严行约束。转商同托莫尔欢等、代拟保奏释放摺底。未必仅为搪塞借贷起见。难保无别项情弊。必须彻底根究。以成信谳。笔帖式万德、佛保住、均著解任。交署将军富俊提同宗室托莫尔欢、及案内一干人证。严审确情。按律定拟具奏。至高墙内弹压各官及值班官兵等。任听图克坦私开刑具。出外妄为。显有知情故纵情弊。著于定案时分别参办。奕颢失于觉察。亦俟定案时附参。再降谕旨。　　

○又谕、伯都讷理事同知文庆、于该处民人王安等私开荒地。隐种一千余亩之多。未经查出。非寻常失察可比。著照部议革职。嗣后如有似此失察私垦地亩之案。即照部议办理。毋庸票拟双签。　　

○凉州副都统武尔衮布、因病解任。以呼兰城守尉寿昌、为凉州副都统。　　

○以射鹄中箭三枝。赏乾清门侍卫巴里善黄马褂。　　

○赏看守南苑各行宫苑户一月钱粮。海户银一千两。　　

○壬子。上行围。　　

○谕内阁、玉麟等奏、据哈萨克汗阿勒坦沙拉等、呈请遣子入觐。仍遵前降谕旨。明白晓谕一摺。哈萨克汗阿勒坦沙拉等呈请入觐。系伊等诚悃。甚属可嘉。玉麟等已遵前降谕旨。明白晓谕。令其暂回游牧候旨。所办甚是。嗣后如有似此吁请朝觐者。即照此明白晓谕。俟朕巡幸热河有期。再行豫降谕旨。该将军玉麟等、即将所属哈萨克汗王台吉等酌定人数。分为年限。照从前办过之例。由草地行至热河陛见。将此遇便明白晓谕哈萨克汗阿勒坦沙拉等。俾各遵行。　　

○又谕、蒋攸铦等奏、审讯屡请试采禁山之廪生。并严定章程。禁止开采一摺。此案上高县廪生陈泰来、屡请试采封禁山场矿苗。且将原勘有碍居民田庐之山。捏词呈控。虽讯无惑众捐资情事。殊属申诉不实。事在赦前。准其免罪。著即将廪生斥革。不准开复。以示惩儆。生员林森、及借银之罗作栋、均不知情。著免其置议。至宜春县所辖登土□布里。及毗连之松树壁韩婆土□凹棚卜里等山。萍乡县所辖之叶丝冲山。著概行永远封禁。不准开采。即照该督等所定章程。责成该管文武各员严行稽查结报。如有匪徒偷穵情弊。立即严拏惩办。傥该管员弁巡察不力。该管上司结报不实。即行参处。　　

○赏南苑总领章京等银币有差。　　

</div>
    <div class="pagination">
<a href="清实录道光朝实录_page306.html">上一页</a><span>...</span><a href="清实录道光朝实录_page302.html">302</a><a href="清实录道光朝实录_page303.html">303</a><a href="清实录道光朝实录_page304.html">304</a><a href="清实录道光朝实录_page305.html">305</a><a href="清实录道光朝实录_page306.html">306</a><span class="current-page">307</span><a href="清实录道光朝实录_page308.html">308</a><a href="清实录道光朝实录_page309.html">309</a><a href="清实录道光朝实录_page310.html">310</a><a href="清实录道光朝实录_page311.html">311</a><a href="清实录道光朝实录_page312.html">312</a><span>...</span><a href="清实录道光朝实录_page308.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
