<!DOCTYPE html>
<html>
<head>
    <meta charset="UTF-8">
    <title>雪屐寻碑录 - 第 11 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>雪屐寻碑录 - 第 11 页/共 20 页</h1>
    <div class="content">
　　奉天承运皇帝制曰乌府阶崇朝着实瞻乎邦宪豸冠秩峻官联首挈夫王纲式贲新纶用嘉懋绩尔都察院左都御史镶红旗汉军都统加四级于成龙操修端谨学识宏通正色立朝克励公忠之节洁身率属还彰蹇谔之风振国纪以森然殿中执法肃朝仪而俨若柱下垂绅允谐司直之名宜有酬庸之典兹以克襄公事特授尔阶光禄大夫锡之诰命于戏孝宪贞度方严益励夫霜标激浊扬清端亮尚符于风采承兹誉命勉乃嘉猷初任直隶永平府乐亭县知县二任顺天府通州知州三任江南江宁府知府四任江南安徽按察使司按察使五任督理高宝等处下河事务六任巡抚直隶等处地方管辖紫荆等关宣府一镇地方密云等关隘赞理军务兼理粮饷都察院右佥都御史七任都察院左都御史八任今职制曰职重上卿地道合含章之誉礼崇内则家人彰顺位之功爰嘉壸仪之修用晋国恩之锡尔都察院左都御史镶红旗汉军都统加四级于成龙妻李氏克勤懿德式资良猷合志相成奉公忠之茂绩同心交儆树廉正之休声令轨攸昭褒章载沛兹以尔夫克襄公事赠尔为一品夫人于戏风着素丝伫助良臣之阀阅芳流彤管敬承宸陛之丝纶嘉尔德音贲兹宠命制曰臣忠体国靖共裕乃谟猷妇顺宜家贞静昭其似积爰嘉令德宜沛鸿尔都察院左都御史镶红旗汉军都统加四级于成龙继妻周氏秉性端庄持躬淑慎组紃执作缵内行以重辉珩佩和谐佐清操而媲美前庥克嗣宠命宜颁兹以尔夫克襄公事封尔为一品夫人于戏壸教相承允着坤闱之范纶章载锡均邀天室之恩懿则丕昭荣光祗服康熙三十一年九月初三日 

　　奉天承运皇帝制曰位列崇阶作忠由于移孝业隆严训资父所以事君念兹堂构之贻厥有丝纶之贲尔于得水乃都察院左都御史镶红旗汉军都统加四级于成龙之父躬裕懿修世推淳德泽流弓治裕家学于庭帏庆衍门闾亮天工于邦国令名允称殊典庸加兹以尔子克襄公事封尔为光禄大夫都察院左都御史镶红旗汉军都统加四级锡之诰命呜呼一经迪后式传报国之忱七命沾恩益着象贤之美钦承休宠用奖嘉谟制曰职重期班宜溯源乎内训功崇王国尤归美于母仪式奖芳规俾承休宠尔都察院左都御史镶红旗汉军都统加四级于成龙母王氏名成令善质秉柔嘉七诫早娴流徽声于妇职三迁足法着慈教于卿材令问夙彰洪施宜沛兹以尔子克襄公事赠尔为一品夫人呜呼鸾书锡庆伸乌哺之私恩象服增荣慰熊丸之勤苦钦予宠命昭乃休风制曰劬劳罔间垂鞠子之深恩褒锡维均懋劝忠之令典谊无分于先后宠并极乎优隆尔都察院左都御史镶红旗汉军都统加四级于成龙继母宛氏夙娴内则克嗣前徽贵不忘勤妇职克敦于苹藻慈能启孝母仪聿着于庭闱茂典爰颁殊恩并沛兹以尔子克襄公事封尔为一品夫人呜呼藋茀恭膺益表柔嘉之范丝纶洊被用申顾复之情休命其承德音弥播康熙三十一年十一月二十日 

　　皇清诰封荣禄大夫镇守云南鹤丽等处地方总兵官右都督加四级四十六碑文奉天承运皇帝制曰阃外疏功特重丈人之任师中树绩爰标上将之名望重干城恩颁纶綍尔镇守云南鹤丽等处地方总兵官右都督加四级四十六谋猷克壮材艺兼优早执锐以披坚久司军旅乃建牙而仗节遂总戎麾裘带从容功信成于樽俎车徒整练势俨并于金汤爰贲宠纶俾膺嘉奖兹以覃恩特授尔阶荣禄大夫锡之诰命于戏式颁殊宠用酬伐阅之勋祗服徽章益展韬铃之略尚勤后効无替前劳初任拜他喇布勒哈番二任加一级三任湖广均州副将四任总兵官右都督加四级五任贵州大定总兵官右都督六任今职康熙三十一年男李世□□锦世蔚世茂孙真立 

　　奉天承运皇帝制曰从龙捧日建嘉绩于崇班弋雁瞻星赖同心于内助尚嘉阃德宜沛明纶尔原任都统伯石廷柱妻何氏夙彰淑慎克着柔嘉相玉帐之勋猷敬能聚德厉素丝之节槩俭以成廉欲表徽音特申殊渥兹以尔孙克襄公事赠尔为一品夫人于戏鸾章五采同雨露以咸沾象服六珈俪河山而并重钦兹宠命慰尔幽灵康熙三十二年四月初九日 

　　阵亡头等公内大臣都统舅舅谥忠勇侈 【侈：佟】 国纲碑文朕惟自昔勋旧之臣乃心王室平居恪勤职事左右宣劳一旦奉扬威命而忠不辞难勇不避险鸿名骏烈焜耀无穷史册所书良足嘉叹尔佟国纲赋性贞纯秉心渊塞亲居元舅而敬以持身位列上公而谦能服物入则虔共宿卫出则筦领禁军伟量夙重于岩廊令问允孚于寮寀乃者小丑构争近逼边圉三军声讨简佐元戎尔乃慷慨厉兵赳桓敌忾属贼锋之既挫将弃垒以潜奔尔犹擐甲直前提戈独进锐弥坚 【锐弥坚：锐□弥坚】 金石壮气逾薄虹霓誓扫陆梁永清朔汉 【汉：漠】 岂期上将遽殒师中夫尔以肺腑之亲心膂之寄秩崇望峻劳久勋高假令偕众旋军亦可从容奏凯而尔义存愤激甘蹈艰危人尽如斯寇奚足殄易曰君子以致命遂志传曰杀敌为果致果为毅惟忠生勇尔实兼之循行易名洵无愧矣呜呼典礼加隆荣哀悉备英风震于边徼劲节炳若丹青九原有知应无遗憾惟朕惓思懿戚笃念老成身后追褒久而滋痛特命所司勒文墓石昭朕己 【朕已：已字衍】 之怀亦俾后之人知所激劝焉康德 【德：熙】 三十二年四月二十四日立 

　　如此 【如此二字之上：有阙文】 公生于天聪乙亥年六月三十日午时卒于康熙戊午年五月二十九日丑时年四十有四配孟氏川陕总督忠毅公女逮事姑嫜克勤有道相夫子内庀家政庭帏肃睦而母仪聿着尤有剪发还鮀之风以覃恩封夫人子二长王?剌则理官户部江南清吏司员外郎娶觉罗氏继娶那氏觉罗氏明氏次孙着国学生娶郎氏孙三包临泰王?则王?刺则理 【泰王?则王?刺则理：泰王?刺则理】 出包寿包德孙着出余因叹国家开创之际景运休明材贤蔚起肤敏之士望风景从而先世笃忠贞克济厥美勤劳茂于殿陛勋业着于疆场益以光大前谟启佑奕■〈礻冀〉可不谓盛焉者乎余愧不文与公之长□交□契□□墓碑□属不获辞谨摭其大者而书之于石且为之铭铭曰皇皇宾恪蔼蔼懿亲少参扈从早笃忠纯海氛初炽势且震邻勇冠行间天威□振载逼其拗臣舰屹陈奋跃先登山岳催堙豹尾峩峩属目天人波澄绝岛风静八闽帝嘉乃绩宠渥殊伦泽裕后嗣久而弥新余职史氏论事核真爰纪□轨永勒贞珉赐进士出身承德郎侍东宫会讲左春坊左中允兼翰林院编修前右春坊右中允兼翰林院编修平定三逆方略明史纂修官翰林院编修甲子科顺天乡试主考官翰林院满书庶吉士琅玡王沛思拜撰内阁纂修一统志馆监生钱塘诸德泮拜书康熙三十二年岁次癸酉嘉平月吉旦皇清诰封通议大夫王公之墓大清康熙岁次癸□七月吉旦立 

　　镇守西安等处地方将军三等阿达哈哈番谥敏恪马喇碑文朕惟国家绥靖封疆必资果毅之臣寄以元戎之任勤劳克着恩礼斯隆生膺显秩之荣殁厚饰终之典□酬勋庸示褒劝也尔马喇秉志纯诚赋才英伟早承前绪聿将匪懈之忱分典禁兵能励靖共之谊奉吁谟指授削平雅克萨城宣服远之威灵厘定俄罗斯界特膺简命你镇秦关训练多方纪律明而俾裨奋勇□罔倦慈惠溥而卒伍腾欢允称阃外之才克协师中之吉遽闻溘逝深悼朕怀爰考彝章宜颁渥泽谥名□以表嘉猷呜呼虎帐星沈永念干城之佐龙章日丽用昭简牍之光勒以丰碑垂诸奕叶不亦休欤康熙三十三年四月二十四日立 

　　康熙三十三年七月初三日皇帝遣太仆寺正卿杨舒谕祭总督江南江西等处地方军务兼理粮饷操江兵部右侍郎兼都察院右副统御史加一级傅腊塔之灵曰朕惟国家简贤分治聿崇制阃之司人臣着绩宣猷当懋酬庸之典果其正己率属敷惠宁民生则朝宁倚为股肱殁则闾井思其膏泽殊恩特沛遗爱斯彰尔傅腊塔志行端方谋猷练达剔历中外久着忠勤精白乃心恪共尔位朕以两江重地保障需人乃于卿贰之班简畀节钺之任尔有为有守洵才德之兼优克慎克勤更抚绥之靡暇纪纲振饬而官吏之肃清恺惠昭宣而兵民辑睦廉隅足式远近赖其激扬经画多方东南乐其静镇今春入觐眷遇有加倚毗正殷奄终忽告廑朕心之轸恻越常格以敷恩特遣专员驰祭官舍呜呼封疆任重允为屏翰之楷模棨戟风清遽悼老成之徂谢苾芬式荐纾悲感于小民纶綍遥颁表□□旌于泉壤灵其不昧尚克歆承本年十月二十九日皇帝遣礼部左侍郎席尔达谕祭总督江南江西等处地方军务兼理粮饷操江兵部右侍郎兼都察院右副都御史加二级赠太子太保拜他喇布勒哈番谥清端傅腊塔之灵曰朕惟国家课治亟资保障之才臣子奉公尤重端纯之品苟正身而率属能实心以惠民懋绩着于生前休声留于殁后宜加殊锡以表嘉猷尔傅腊塔志笃贞诚材优干济始宣劳于秘省早树望于中朝晋陟霜台出司藩牧忠勤克茂任使咸宜□迁卿贰之班□効赞襄之力惟两江之要地藉制府为重臣特简贤能俾膺节钺尔乃精白自矢才守均优驭下则务恤穷阎律己则谨持廉节激扬清浊而官吏承风绥辑军民而东南乐业倚毗方切奄忽云殂棠荫常存感兆人之殒涕輀车乍返闻夹路之衔悲朕前遣专员致祭官署用申轸悼以示褒扬兹复峻赠台司荣加世秩式□彝典并予易名谥曰清端允昭懿行呜呼保厘奏最己征卓越之勋庸赠恤加恩聿沛优隆之典礼式几筵而荐享作屏翰之仪型惟尔有灵尚其□受本年十一月二十一日皇帝礼遣礼部尚书张英谕祭总督江南江西等处地方军务兼理粮饷操江兵部右侍郎兼都察院右副都御史加二级赠太子太保拜他喇布勒哈番谥清端傅腊塔之灵曰朕惟尔秉志公忠负才练达矢丹心以报国弊绝风清凛素节以持躬民怀吏畏方倚封疆之寄遽兴永逝之悲睠劳贤念 【睠劳贤念：睠念】 贤劳再颁奠享呜呼功施未泯爰征爱戴于舆情恤典加隆迭被宠绥于泉壤用彰激劝尚克歆享 

　　奉天承运皇帝制曰朕惟尚德崇功国家之大典输忠尽职臣子之常经朕承往制甄进贤能特设文武勋阶必忠以立身仁以抚众智以察微防奸御侮机无暇时能此则荣及前人福延后嗣而身家永康矣敬之勿怠浑达礼尔原系护军□署参领往征广东新会县有贼李定国兵万余列阵拒敌尔率本甲喇击败之山峪内有贼兵四万余列阵拒敌尔率本甲喇又击败之横州江边有贼兵万余列阵拒敌尔率本甲喇击败之其殿后□贼兵二千余众尔闯阵活擒总兵官一员击败之嘉尔故授为拖□喇哈番复以覃恩加级特授尔阶中宪大夫锡之诰命大清康熙三十四年四月初六日立 

　　奉天承运皇帝制曰堂陛尊严九级辨等威之分班□师济百僚资赞导之能尔鸿胪寺卿布遮礼持躬谨饬莅事勤能掌廊庙之宣传登降罔愆于度朝习朝廷之典故会同咸□于仪欣逢嘉会之期用锡纶音之宠兹以覃恩特授尔阶中宪大夫锡之诰命于戏趋承有□广励翼于庶可崇奖宜加席府隆庥于卿尹大清康熙三十四年四月初六日立 

　　皇帝谕祭故诰封光禄大夫都察左都御史汉军都统加四级于得水之灵曰朝廷宏锡类之恩典均存殁臣子着靖共之节荣被亲闱尔于得水乃总都河道都察院左都御史兼兵部右侍郎于成龙之父尔子历仕有年勤劳厥职推原家训宜贲彝章谕祭特颁以光泉壤尔灵不昧其钦承之康熙三十四年十一月十九日 

　　康熙叁拾肆年伍月拾壹日遣礼部郎中加三级舒图祭文皇帝谕祭甘肃巡抚兼都察院右副都御史加八级严泰之灵曰鞠躬尽瘁臣子之芳踪恤死报勤国家之盛典尔严泰性行纯良才能称职服官年久着有勤劳方冀遐龄忽闻奄逝朕用悼焉特颁祭葬以慰幽魂呜呼宠锡重垆庶沐匪躬之报名垂信史聿昭不朽之荣尔如有知尚克歆享康熙三十四年十二月十八日立 

　　皇清诰封朝议大夫山东督粮道刘大老爷感恩碑康熙叁拾伍年岁次丙子季春吉旦山东士庶军民王求宁车增□振梁克壮王知命徐秉伦李长禧任汝阜江存礼傅京刘荣治张卫等仝立老爷讳安国号宁侯殁后为都城隍东省屡月 【月：有】 显应其详载德州祠堂碑记中老爷清廉正直为国爱民山东士庶军民无不感戴恳留葬本省奈其家终不允故送至京都立感恩碑于墓前以垂不朽或少尽心于万一云 

　　云麾使加一级通议大夫尼堪之碑康熙三十五年三月谷旦孝子花子立 

　　内阁侍读学士加八级授为正一品光禄大夫吴达哈之碑康熙三十五年三月谷旦孝子吴达寿立 

　　奉天承运皇帝制曰翼亮天工象协三台之列弘敷帝载位居庶职之先惟懋丕绩以酬恩乃沛新纶而锡爵尔文华殿大学士兼吏部尚书佐领加二级伊桑阿凤阁清才鸾台雅望典章练达服勤匪懈于寅恭器识渊凝顾问时资于靖献属在纶思之地参机务之殷繁每抒钦翼之忱佐经猷于密勿崇阶蚤陟弘奖申加兹以覃恩特授尔阶光禄大夫锡之诰命于戏启乃心以沃朕心尚嘉谟之时告慎厥位以风有位期庶绩之咸熙永劭休声祗膺荣命康熙三十五年三月十四日中宪大夫江西南安府知府海宁陈奕禧谨书 

　　皇帝谕祭故原任杭州副都统因年老原品解任倭黑之灵曰鞠躬尽瘁臣子之芳踪恤死报勤国家之盛典尔倭黑性行纯良才能称职方冀遐龄忽闻长逝朕用悼焉特颁祭葬以慰幽魂呜呼宠锡重垆庶沐匪躬之报名垂信史聿昭不朽之荣尔如有知尚克歆享康熙三十五年八月二十九日 

　　奉天承运皇帝制曰分五戎而布略臣职攸司沛七命以酬庸国恩覃被阀阅既光夫旧德丝纶宜贲以新荣尔头等阿思哈尼哈番又一拖沙喇哈番佐领巴郎素抒尽诚备娴武事人参环卫久资奔走之才出佐戎行克奋赳桓之气惟矢心之如一斯莅事以多功幸际风云欣逢庆典诞敷雨露宜荷宠褒兹以覃恩特授尔阶资政大夫锡之诰命于戏夙夜匪懈无忌敌忾之思章服斯皇尚克効忠之素伫须后命式绍前猷康熙二十三年九月二十四日康熙三十六年二月十八日□封夫人妻武客孙觉罗氏谨立赐进士出身礼部精膳清吏司主事王作舟书康熙三十五年五月十三日镌文一等阿思哈哈番又一拖沙喇哈番牛彔章英孝孙巴郎孙妇赵氏 

　　奉天承运皇帝制曰锡类推恩朝廷之大典分猷亮采臣子之常经尔蓝翎薄思和持心克谨莅事惟勤奉公罔懈尽职靡愆盛典既逢宜加新命兹以覃恩授尔为承德郎锡之敕命于戏宏敷章非之荣用励靖共之谊钦此宠命懋乃嘉猷制曰恪共奉职良臣既殚厥心贞顺宜家淑女爰从其首尔蓝翎薄思和嫡妻傅查氏含章协德令仪素着于闺闱黾勉同心内治相成于夙夜兹以覃恩赠尔为安人于戏龙章载涣用褒敬戒之勤翟茀钦承永作泉原之贲薄思和剿灭湖广山贼时往攻茅麓山门路贼众二千余兵于三处列阵拒敌俱击败之因攻门下阵亡故授为拖沙喇哈番准袭二次康熙三十六年七月继妻马佳氏立 

　　奉天承运皇帝制曰德厚流光溯渊源之自始功多延赏锡褒宠以攸宜应沛殊施用扬前烈尔东格乃一等护卫苏鲁纳之祖父性资醇茂行谊恪纯启门祚之繁昌华簪衍庆廓韬钤之绪业奕叶扬休巨典适逢崇阶宜陟兹以覃恩赠尔为通议大夫一等护卫锡之诰命于戏三世声华实人伦之盛事五章服采洵天室之隆恩显命其承令名永着制曰天朝行庆必推本于前徽家世贻谋遂承休于再世彝章宜锡宠命载扬尔一等护卫苏鲁纳祖母李佳氏壸范示型母仪着媺惠风肆好既比德于珩璜余庆绵延自邀恩于翟茀特颁渥典用表芳规兹以覃恩赠尔为淑人于戏缓带轻裘□孙枝之材武高文典册貤大母之显荣祇服宠绥永昭良轨制曰遡贻谋于式谷恩义兼隆广锡庆于重闱后先媲美前劳既懋崇奖宁遗尔一等护卫苏鲁纳继祖母纳拉氏阃仪不忒母德可嘉传淑懿之芳规历岁年而弥着启忠贞之贤嗣衍宗绪以常新宠泽攸加显扬克遂兹以覃恩赠尔为淑人于戏礼娴内则留长庆于后人宠锡朝章荷荣名于奕世特颁休命以慰尔灵康熙三十六年七月十九日 

　　奉天承运皇帝制曰云霄官阀式崇开府之勋棨戟家风实始趋庭之训爰施宠奖用贲徽章尔绰尔门乃巡抚云南兼建昌毕节等处地方赞理军务兼督川贵兵饷都察院右副都御史加七级石文晟之父世投青箱庭生玉树贻之清白蔚为盛世圭璋教以义方屹作兴朝屏翰兹以覃恩赠尔为光禄大夫巡抚云南兼建昌毕节等处地方赞理军务兼督川贵兵饷都察院右副都御史加七级锡之诰命于戏称先则古诗书蕴文武之谟浴德澡身忠孝立子臣之鹄祇承渥典永荷殊荣制曰家声光大庭闱之式谷攸先门祚蕃昌闺闼之贻庥夙裕洊加天宠用阐母仪尔巡抚云南兼建昌毕节等处地方赞理军务兼督川贵兵饷都察院右副都御史加七级石文晟母李氏娴于典则着有规型爱必先劳每勖莅官之敬忠于所事率由贻教之贤兹以覃恩赠尔为一品夫人于戏锡茂奖于兰陔芳蕤益播被惠风于葱佩馨泽弥新祇受荣章永标淑德康熙三十六年七月十九日 

　　奉天承运皇帝制曰奉玺书于中禁位重旬宣领节镇于外台职司抚辑任专锁钥绩奏澄清尔巡抚云南兼建昌毕节等处地方赞理军务兼督川贵兵饷都察院右副都御史加七级石文晟才本优长躬能表率六条秉宪人瞻列戟清霜百郡承流地徧随车膏雨特颁庆典诞播徽章兹以覃恩特授尔阶光禄大夫锡之诰命于戏厘纪振纲资奠安于伟略諴民饬吏慰宵旰之深衷罔替成劳用终永誉制曰持纲秉宪良臣奏节钺之勋履顺思庄淑女着珩璜之范芳型无忝茂奖宜加尔巡抚云南兼建昌毕节等处地方赞理军务兼督川贵兵饷都察院右副都御史加七级石文晟妻李氏名家作配内则是娴励妇节于缟綦每觉霜威辉映谨家闲于阃阈益彰铃阁清严兹以覃恩赠尔为一品夫人于戏贲锡宠章播休声于闺闼诞敷嘉泽扬令问于巾袿式受荣施祗承显命康熙三十六年七月十九日 

　　奉天承运皇帝制曰十连班峻蕃宣先守土之臣九牧任专方岳表莅官之范保厘是寄僚属具瞻尔湖广湖北布政使司布政使王燕综务精明持躬恪谨敛财均用平赋式于权衡宣化承流宁闾阎之干止式逢庆典用锡恩纶兹以覃恩特授尔阶通奉大夫锡之诰命于戏天章贲宠懋膺车服之荣氏俗协和益展阜成之效勉图终誉永荷荣光康熙三十六年七月十九日 

　　奉天承运皇帝制曰宜威効力事父资以事君锡类推恩教忠本于教孝道存激劝志慰显扬佐领兼拜他拉布勒哈番又拖色拉哈番秦达瑚乃镇守宁古塔将军加一级沙纳海之父倜傥负奇老成垂范鲤庭授传家之训国有爪牙虎臣策报主之勋人敦诗礼兹以覃恩赠尔为光禄大夫镇守宁古塔将军加一级锡之诰命母傅查氏赠尔为一品夫人于戏莅官能敬已弘冑后之基有子亢宗益励在公之念予何吝于爵赏尔克世其弓裘康熙三十六年七月十九日 

　　奉天承运皇帝制曰国重干城之选宣力惟人朝颁章服之荣酬庸有典爵首隆于五等命宜锡自九重尔一等公议政大臣舅舅佟国维性资忠勇器识宏通依日月之光华懋成劳于钟鼎际海山之清宴食旧德于旗常比晋秩夫崇阶益靖共于在位心存天室长存捧日之忱贵列上公弥励循墙之节欣逢庆泽式焕新纶兹以覃恩特授尔阶光禄大夫锡之诰命于戏懋乃嘉猷允称腹心之寄膺兹宠奖益彰阀阅之勋祇服训辞对扬休命初任一等侍卫二任内大臣三任领侍卫内大臣四任一等公领侍卫内大臣五任今职制曰夙夜匪懈王臣既殚厥忠黾勉同心命妇爰从其贵既含章而正内宜锡爵以疏荣尔一等公议政大臣舅舅佟国维妻何奢礼氏顺以正家慈能逮下赞良规于琴瑟徽柔不让女宗致孝养于尊章门视悉符内则既代忠而余庆宜受祉以分荣兹以覃恩封尔为一品夫人于戏躬亲苹藻以用之公侯之宫象表山河永厘尔子孙之庆益端懿范勿替徽音康熙三十六年七月十九日 

　　奉天承运皇帝制曰德厚流光溯渊源之自始功多延赏赐褒宠以攸宜应沛殊施用扬前烈尔农济拔乃御前一等侍卫包衣佐领兼武备院大人加一级关保之祖父性资醇茂行谊恪纯启门祚之繁昌华簪衍庆廓韬钤之绪业奕叶扬休巨典式逢崇阶宜陟兹以覃恩赠尔为资政大夫御前一等侍卫包衣佐领兼武备院大人加一级锡之诰命三世声华实人伦之盛事五章服采洵天室之隆恩显命其承令名永着制曰天朝衍庆必推本于前徽家世贻谋遂承休于再世彝章宜锡宠命载扬尔御前一等侍卫包衣佐领兼武备院大人加一级关保祖母□□□里□□□示型母□□□惠风肆好既比德于珩瑾余庆绵延自邀恩于翟茀特颁渥典用表芳规兹以覃恩赠尔为夫人于戏缓带轻裘挺孙枝之材武高文典册貤大母之显荣祇服崇阶永昭□□制曰遡贻谋于式谷恩义兼隆广锡庆于重闱后光媲美前劳既懋崇奖宁遗尔御前一等侍卫包衣佐领兼武备院大人加一级继祖母觉罗氏阃仪不忒姆德亦□传淑懿之芳规历岁年而弥着启忠贞之贤嗣衍宗绪以常新宠泽攸加显扬克遂兹以覃恩赠尔为夫人于戏礼娴内则留长庆于后人宠锡朝章荷荣名于奕世特颁休命以慰尔灵康熙三十六年七月十九日 

　　奉天承运皇帝制曰位列崇阶作忠由于移孝业隆严训资父所以事君念兹堂构之贻厥有丝纶之贲尔拜音住乃吏部尚书加三级佐领科尔坤之父躬裕懿修世推淳德泽流弓冶裕家学于庭帏庆衍门闾亮天工于邦国令名允称殊典庸加兹以覃恩赠尔为光禄大夫吏部尚书佐领锡之诰命于戏一经迪后式传报国之忱□命沾恩益着象贤之美钦承休宠丕裕来昆康熙三十六年七月十九日 

　　奉天承运皇帝制曰恩敷有位晋显秩于清班泽逮前人溯劬劳于大人 【大人：大父】 尔□勒乃骁骑参领佐领奉宸苑海子郎中加三级都图之祖父善积厥躬庆流于后业守一经之训允裕孙谋庭开再世之祥克□祖武兹以覃恩赠尔为资政大夫骁骑参领佐领奉宸苑海子郎中加三级锡之诰命于戏谷贻既永昭式廓于家声宠锡弥弘贲隆施于泉壤制曰朝廷广锡类之仁恩昭晋秩臣子遂显扬之志源溯重闱尔骁骑参领佐领奉宸苑海子郎中加三级都图之祖母瓜尔佳氏礼娴内则泽裕后昆含饴早着夫恩勤祥绵华冑称职念由于壸□庆沛新纶兹以覃恩赠尔为夫人于戏佑启后人丕振光昌之绪褒嘉淑德永垂纯备之仪康熙三十六年七月十九日 

　　奉天承运皇帝制曰宣猷服采中朝抒报最之忱锡类推恩休命示酬庸之典尔满达尔汉乃詹事府左春坊左庶子掌坊事加六级常寿之父令德践修义方夙着诗书启后用彰式谷之风弓冶传家克作教忠之则兹以覃恩赠尔为资政大夫詹事府左春坊左庶子掌坊事加六级锡之诰命于戏笃生杞梓之材功归庭训丕焕丝纶之色泽及泉台康熙三十六年七月十九日 

　　奉天承运皇帝制曰正四品典仪加一级袁宛尔达砥行谨良持身勤恪服劳藩邸克昭祇慎之仪相礼天宗常着等威之辨兹以覃恩特授尔阶通议大夫锡之诰命尔妻安氏勤以相夫敬能聚德赠为淑人尔父袁有栋禔躬醇谨课子义方赠为通议大夫锡之诰命尔母高氏爱劳兼至诲育弥勤赠为淑人尔祖父袁焕高门叶吉积善贻臧赠为通议大夫锡之诰命尔祖母顾氏礼法夙娴恩勤素着赠为淑人于戏奕叶克昌沛新纶而式焕重徽弗替扬旧德以弥光慰乃孝思励兹忠勇康熙三十六年七月十九日 

　　奉天承运皇帝制曰臣子靖共之谊勇战即为敬官朝廷敷锡之恩作忠乃以教孝尔科尔魁乃护军参领加一级谟尔洪之父令德克敦义方有训衍发祥之世绪早大门闾旌式谷之休风用光阀阅惟令子能娴戎略故懋典宜沛纶章兹以覃恩赠尔为资政大夫护军参领加一级锡之诰命于戏显扬既遂壮猷一本于贻谋缔构方新殊锡永绥夫余庆钦予时命慰尔幽涂制曰臣能宣力爱劳固赖于严亲子克承家令善多由于慈母尔护军参领加一级谟尔洪母马家氏柔顺为仪贤明着范当弧矢悬门之日瑞应虎臣迨干城报国之臣恩沾鸾诰兹之覃恩赠尔为夫人于戏贲翟车而焕采宠命祇承摛彤管而扬徽遗型益永制曰美相继而益彰家有贤明之教恩并施而斯厚国崇褒锡之文尔护军参领加一级谟尔洪继母觉罗氏勤克相夫慈能逮下一堂琚瑀和鸣允叶于闺帏五夜机丝俭德茂传于婣党兹以覃恩赠尔为夫人于戏溥一体之荣光戟门袭庆沛九天之濊泽马鬣生辉康熙三十六年七月十九日原任盛京工部侍郎西安书 

　　奉天承运皇帝制曰谊笃靖共入宫必资于敬功归诲迪能仕而教之忠爰沛国恩用扬庭训尔布舒库乃骁骑参领佐领奉宸苑海子郎中加三级都图之父躬修士行代起儒风抱璞自珍克毓圭璋之秀析薪能□弥彰梓杞之良兹以覃恩赠尔为资政大夫骁骑参领佐领奉宸苑海子郎中加三级锡之诰命于戏贻令问于经籝义方久着佩徽□于策府礼秩加优茂典丕承湛恩永荷制曰移孝作忠懋简劳臣之绩推恩锡类式扬贤母之名载贲荣纶用宣懿范尔骁骑参领佐领奉宸苑海子郎中加三级都图之母张氏蚤娴典则夙着规型敬以从夫宜室聿征其顺德勤于训子备官一本于慈祥兹以覃恩赠尔为夫人于戏荷彩翟之天章徽音益畅披彤毫之仙藻惠问常流祇服宠光永绥福履康熙三十六年七月二十五日 

　　奉天承运皇帝制曰谊笃靖共入官必资于敬功归诲廸能仕而教之忠爰沛国恩用扬庭训尔阿哈尼□乃包衣参领佐领兼武备院郎中锡满丕之父躬修士行代启儒风抱璞自珍克毓圭璋之秀析薪能荷弥彰杞梓之良兹以覃恩赠尔为通议大夫包衣参领佐领兼武备院郎中锡之诰命于戏□令问于经籝义方久着佩徽章于□府礼秩加优茂典丕承湛恩永荷康熙三十六年岁在丁丑八月吉日 

　　康熙三十六年八月初七日皇帝遣礼部尚书加四级佛伦谕祭议政大臣经筵讲官刑部尚书佐领加三级谥文恪图纳之灵曰朕惟位崇九列端良冠师济之班职重五刑明允藉慈祥之彦遡勤劳于中外眷注良优伤奄逝于丘原酬庸滋切尔图纳性笃忠诚才优干济早登仕藉誉重词曹当其表率官僚温恭茂着及乎赞襄纶阁敏练夙称拥旌麾于山右司鏁 【鏁：古锁字】 钥于关中膏雨殷流闾里之耕桑皆润仁风丕布庶官之纲纪交修晋陟爽鸠俾掌邦禁秉心似水大小之狱咸清执法如山轻重之条悉协寓精明于浑厚养介直以和平莱尔式敬之小心弼予好生之至意迨屡膺简命克达机宜往理朔方弥昭恪慎正朗台星之曜忽闻朝露之晞每念丰仪成劳可式爰深轸悼恤典攸隆考行易名谥曰文恪呜呼重西曹之法纪共念释之沛北阙之丝纶寔褒定国式将牲醴用布几筵灵如有知尚其祗受 

　　雪屐寻碑录卷九 

　　●雪屐寻碑录卷十 

　　清宗室　盛昱　集录 
　　皇帝谕祭故光禄大夫镶红旗副都统兼管火器营加一级费扬古之灵曰鞠躬尽瘁臣子之芳踪恤死报勤国家之盛典尔费扬古性行纯良才能称职効力行间着有劳绩方冀遐龄忽闻长逝朕用悼焉特颁祭葬以慰幽魂呜呼宠锡重垆庶享匪躬之报名垂信史聿昭不朽之荣尔如有知尚克歆享康熙三十七年二月二十五日遣礼部郎中董务立祭 

　　内大臣谥勒僖阿尔廸碑文朕惟国家简任良材俾列禁地罔分远迩务在得人其有奋迹遐荒克副任使宿卫恪谨扈从宣劳斯荣名褒恤恩有加焉尔阿尔迪秉质朴诚识几明决来从属国早笃向日之忱翼我天衢克慰瞻云之望朕录奇取异疏逖不遗眷惟内附之素诚优以□阶之显秩久膺恩遇屡着勤劳用是拔之内署之班陟之迩臣之上身依陛楯奉左右以不违职典周庐矢忠贞而勿替方期长享多福孰意不克永年朕目?眷思往勚震悼中怀爰诏司存予之祭葬谥曰勤僖于戏亮节克宣累被阙庭之宠嘉名追锡永增泉壤之光勒诸贞珉用垂不朽康熙三十七年六月初八日 

　　议政大臣经筵讲官刑部尚书佐领加三级谥文恪图纳碑文朕惟宣力服劳臣子奉公之谊旌能彰善朝廷恤下之仁矧夫位列卿?軄掌邦禁始终一节罔替忠勤生既被以殊恩殁宜加夫异数聿颁宠綍用慰幽扄尔图纳秉性端方赋姿明敏自升仕版即居禁掖以敷文洊历宫端复簉纶扉而赞采靖共尔位精白乃心爰特畀以封疆俾再膺夫节钺抚循晋地既弊剔而利兴保障秦关复民安而兵戢擢司秋典益裕春温庶狱精研仰体好生之德五刑钦恤上孚慎罚之衷民皆恃以不冤朕每嘉其淑问迨夫军旅驰驱之会着有机宜相度之劳志实笃于棐忱才更优于练达生平扬历并懋功庸夙夜在公方蒙眷倚岂期溘逝深切轸伤是用载考彝章遹昭恤典谥曰文恪以备哀荣呜呼忱隆报国常怀匪懈之纯忠礼重易名克享无穷之令问勒之贞石式贲千秋康熙三十七年六月十一日立 

　　总督江南江西等处地方军务兼理粮饷操江兵部侍郎兼都察院右副都御史加二级赠太子太保拜他剌布勒哈番谥清端傅腊塔碑文朕惟国家所以资封疆之大吏者固在乎操履洁清正己率物又必优干济之才具通明之识斯足以振肃下僚综理□剧绥靖兵民以无负乎简任之重古人所谓有猷有为有守兼之者实难其人也尔傅腊塔秉性贞诚赋材敏达朕屡□拔擢出典屏藩入为卿贰稔知其品行端廉谟猷恢裕念两江幅■〈巾员〉辽阔事务殷烦弹压保厘□需伟略爰畀尔总制之任俾展其经理之才尔能精白一心坊表□职风清弊绝舆论翕然更能宽严互用咸纲举而目张教养交修亦害除而利溥军民辑睦里井□安斯其才守兼优岂非国家之桢干臣子之楷模者与倚任方殷遽尔相□□民讴思至于流涕且吁请□祝观爱戴之弗谖知德施之未泯朕用是深轸于怀驰赐奠醊恤典加渥谥曰清端亲制文以褒美之呜呼人臣能奉宣德意以嘉惠□方生膺显秩殁有荣名勒之贞珉傅于奕世宁不休与康熙三十七年六月二十六日立盛京礼部读祝官官保掌仪司员外郎加一级张保住盛京刑部八品笔帖式桑哥监生布尔赛监生成住监生厄鲁德仝敬立 

　　光禄大夫色公之碑皇帝制曰内府大官之职秩视诸卿中朝典膳之臣统司列署果受成而奏绩斯锡命以旌能尔光禄寺卿加三级色特律己清醇当官恪慎醴羞必节上下固有常经宾祭以时出入曾无非度用颁嘉奖爰答成劳兹以覃恩特授尔阶光禄大夫锡之诰命于戏咨尔和羹宜叶戒平之颂勉其退仓弥抒献纳之忠益懋新猷嗣膺显秩初任兵部笔帖式哈番二任兵部督捕衙门他赤哈哈番三任本衙门主事四任加一级五任刑部员外郎六任本部郎中七任加一级八任山西按察使司按察使九任陕西布政使司布政使十任兵部侍中十一任加一级十二任又加一级十三任翰林院侍讲学士十四任侍读学士十五任今职康熙三十七年九月二十四日 

　　原任内大臣兼辅国将军额奇碑文自古帝王创业垂统以贻万世凡在宗支皆隆爵秩所以劝懿亲也尔额奇乃镇国公额克亲之子性行温朴克守厥职方冀遐龄忽焉奄逝朕笃宗亲爰稽成宪勒之贞珉以垂不朽云尔康熙三十七年十月初六日立 

　　皇清诰赠光禄大夫镶蓝旗副都统一等阿达哈哈番又一拖沙喇哈番加一级觉罗龙公墓志铭古来国姓之赐所以崇有功示一体优礼勋贤之大典也夫本非族属而一旦谱系天潢与昭穆懿亲同其伦序万世子孙与被光荣焉较之五等之封三公之秩尤为宠渥膺斯典者顾□思□自感激报称之不遑而子子孙孙勿替引之其宣猷戮力更有不可涯涘者如镶蓝旗副都统觉罗龙公是已公讳龙席库本姓纳喇氏大父讳卓内部于哈达当太祖皇帝时以其族来归年甚少而太祖与公曾大父有旧遂留大内抚育且赐姓觉罗生丈夫子四人叔讳罗洛即公父也公生而峻拔状貌雄伟神气英英年甫十龄即授一拖沙喇哈番未几迁王府闲散章京寻授护军参领□稔之内官凡三擢公不满假慨然以愿竭股肱心膂为志适察哈尔布尔尼叛奉命出关至大鲁山溪公为后劲击逆突骑斩级俘获过当天子嘉公忠勇又加一拖沙喇哈番擢前锋参领嗣后累事行间功积难以枚举盖不愧古名将之烈云及噶尔旦游魂塞外乌澜布通等处地方公奋不顾身冒矢石负重创皇上耳目其勤慰恤甚至旋自本旗副都统之□与大臣班列时赠缯帛礼秩有加又以三次从征论功加一级呜呼是亦可以见公忠诚报効之大较矣惜乎年不配德未迨悬车之岁以疾考终讣闻九重悯悼赐祭葬呜呼公亦含笑于泉台矣按公生于崇德三年正月十八日戌时卒于康熙三十七年四月初四日亥时享年六十有三历任诰授光禄大夫娶武祖氏诰封一品夫人少司马纳公镇抚山西大中丞达公之妹也子四人长阿密达光禄寺署正袭佐领次罗密达佐领次鄂密达袭一等阿达哈哈番又一拖沙喇哈番次舒密达八品笔帖式女二人俱适望族今于康熙三十七年六月十二日辰时葬于八角村爰差次梗概如左而系之以铭铭曰天汉通兮世爵崇兮间气锺兮笃匪躬兮夺折冲兮截长虹兮酬勋庸兮食报丰兮誉永终兮星陨空兮帝念恫兮恤典从兮树且封兮欝茏葱兮碑石砻兮词难工兮景遗风兮奕■〈礻冀〉同兮庆重重兮延无穷兮诰授朝议大夫户科给事中前户部山西河南四川三司主事赵吉士顿首拜撰康熙三十八年三月十九日  

　　康熙三十七年七月十三日皇帝遣礼部郎中加一级董国礼谕祭镶蓝旗满洲副都统加一级头等阿达哈哈番又一拖沙喇哈番兼佐领龙席库之灵曰鞠躬尽瘁臣子之芳踪恤死报勒国家之盛典尔龙席库性行纯良才能称职方冀遐龄忽焉长逝朕用悼焉特颁祭葬以慰幽魂呜呼宠锡重垆庶沐匪躬之报名垂信史聿昭不朽之功尔如有知尚克歆享康熙三十八年岁次己卯三月十九日立 

　　皇清诰封奉政大夫呢哈里之墓大清康熙三十九年二月二十六日孝男佐领□哈哪仝孙七十三立 

　　康熙三十九年四月初五日遣头等侍卫仪都额真领侍卫壮大布赛宗人府郎中瓦尔达礼部笔帖式巴什皇帝谕祭兵部尚书兼都察院右都御史总督河道提督军务拜他喇布勒哈番加十级于成龙之灵曰朕惟熙载亮工端藉劳臣之力宁民敷政允资□事之才苟忠勤无间于始终斯宠□不渝于存殁殊恩特沛懋绩弥彰尔于成龙秉质朴诚负材强干早树声名于州郡旋擢观察于江淮佐理河工不苟附和粤从外服简在朕心拥上谷之旌旄有为有守领中台之风纪克慎克勤辖羽林之禁兵膺河防之重寄扬历多效委任皆宜一自沙漠用兵总领馈饟间关跋涉不惮艰辛事定酬庸优加世职于是节钺再试良质 【良质：良资】 畿甸之新猷昏垫为忧俾就决排之往绩尔能祗承朕命审度机宜驰驱而寝食俱忘筹划而精力倍竭养疴两月即起行河冀厥功之有成讵斯人之云谢朕心震悼越格敷恩特遣专员驰酬官舍并令护视还尔之丧呜呼御灾捍患朕方轸念于河渠尽瘁鞠躬尔遽归魂于泉壤安澜未底怀旧弥殷几筵用陈灵其歆享 

　　皇清诰封资政大夫初任内阁中书二任内阁票签侍读三任宗人府理事官四任都察院御史五任山西按察使司按察使加二级戴纳碑赐进士出身通议大夫兵部右侍郎年家眷弟严曾榘顿首拜题康熙三十九年岁次庚辰七月吉旦孝子长明石图贵升敬立 

　　康熙三十九年八月二十五日遣礼部左侍郎觉罗三宝祭皇帝谕祭兵部尚书兼都察院右都御史总督河道提督军务拜他喇布勒哈番加十级谥襄勒于成龙之灵曰惟尔杰出禀秀锺英扬历艰巨器局恢宏初膺州郡早着循声迨迁皖臬断狱称平协赞河工矫然持议擢抚畿封毅然任事守德奉公惠民察吏仰副朕心宫衔特畀擢居台长宪纪克持俾司禁旅戎政允厘河防是亟命汝往治勉效竭蹶三载于兹朕统六师亲征绝漠汝典饷军锡以世爵抚绥三辅展汝新猷督理黄淮効汝前筹工役方兴安澜日冀忽抱沈疴一朝溘逝追念平生厥劳足悯泉壤虽遐棐忱未泯专官唁问护汝归丧繐帷莅止弥增衋伤酬庸勿替眷此难忘尔灵不昧享此椒浆 

　　兵部尚书兼都察院右都御史总督河道提督军务拜他喇布勒哈番加十级谥襄勤于成龙碑文朕览篇什至于皇华四牡之章用增叹息盖为人臣者驰驱王事不遑宁处以奉简书而上尝述其情以宠之则于其殁也追录旧劳宣示无极固其宜也尔于成龙器局恢宏才力强敏自历州县朕重其人俾握大郡之章旋长江淮之臬曩者下河抗议朕益嘉之命抚邦畿用展干略洎乎晋陟□台兼领都统风纪弥肃戎政亦修时朕已廑念河防往哉维汝施功未竟以服解官及朕大漠亲征尔总理馈饷事平议叙世职优加旋以畿甸要区申命往抚方倚褰帷之重莅用慰八郡之歌思而河患不宁告灾益甚朕念救民仍以付汝冀收后效以续前劳昨朕南巡亲授方略尔奔走无斁夙夜河干况瘁既深疾疢遂作朕遣医赐药慰问于病中专官护丧优恤于身后易名象行谥以襄勤呜呼诗不云乎王事靡盬今者王事河渠是亟省览遗疏朕为怆然盖庶几勤其官以死者故援古人臣矢志靡盬之义以赐之勒我训辞俾永有光于后祀康熙三十九年十二月初十日立 

</div>
    <div class="pagination">
<a href="雪屐寻碑录_page10.html">上一页</a><span>...</span><a href="雪屐寻碑录_page6.html">6</a><a href="雪屐寻碑录_page7.html">7</a><a href="雪屐寻碑录_page8.html">8</a><a href="雪屐寻碑录_page9.html">9</a><a href="雪屐寻碑录_page10.html">10</a><span class="current-page">11</span><a href="雪屐寻碑录_page12.html">12</a><a href="雪屐寻碑录_page13.html">13</a><a href="雪屐寻碑录_page14.html">14</a><a href="雪屐寻碑录_page15.html">15</a><a href="雪屐寻碑录_page16.html">16</a><span>...</span><a href="雪屐寻碑录_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
