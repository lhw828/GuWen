<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 309 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 309 页/共 681 页</h1>
    <div class="content">○丁巳。升左佥都御史徐诰武、为顺天府府尹　　

○旌表河南节妇、商邱县高氏、虞城县李氏、烈妇、杞县朱氏、烈女、西平县杨氏等、各给银建坊如例　　

○戊午。旌表山东节妇、城武县刘氏、烈妇、即墨县王氏、烈女、峄县褚氏、城武县邵氏等、各给银建坊如例　　

○庚申。改贵州大定府、为大定州　　

○旌表福建节妇、侯官县陶氏、闽县陈氏、烈妇、闽县张氏、烈女、闽县吴氏、连江县杨氏等、各给银建坊如例　　

○壬戌。以翰林院编修熊赐瓒、为浙江乡试正考官。吏部员外郎刘迪、为副考官。翰林院修撰陆肯堂、为江西乡试正考官。户部员外郎李振世、为副考官。户科掌印给事中汪晋徵、为湖广乡试正考官。内阁中书冯廷櫆、为副考官　　

○乙丑。予故镶蓝旗护军统领马尔翰、原任四川建昌总兵官佟浩年、各祭葬如例　　

○丁卯。礼部左侍郎严我斯、疏请给假葬亲。允之　　

○戊辰。吏部议覆、云南贵州总督范承勋疏言、贵州所属十五卫、十所、请分晰裁改。偏桥卫、裁并施秉县。兴隆卫、裁并黄平州。移州治于卫治。新添卫、裁并贵定县。移县治于卫治。贵州、贵前、二卫裁去、改设贵筑县。镇西、威清、二卫、赫声、威武、二所裁去、改设清镇县。平坝卫、柔远所裁去、改设安平县。安南卫裁去、改设安南县。定南所、裁并普定县。普安卫、裁并普安州、安笼所、裁并安笼厅。敷勇卫、修文、濯灵、息烽、于襄、四所裁去、改设修文县。永宁卫、普市所裁去、改设永宁县。毕节、赤水、二卫裁去、改设毕节县。乌撒卫、裁并威宁府。应如所请。从之　　

○辛未。旌表直隶贞女安氏、年少拒奸、受伤殒命、给银建坊如例　　

○癸酉。以翰林院侍讲米汉雯、为江南乡试正考官。检讨龚章、为副考官。翰林院侍讲高裔、为狭西乡试正考官。内阁中书许曰琮、为副考官　　

○乙亥。转礼部右侍郎徐乾学、为左侍郎。调兵部右侍郎张英、为礼部右侍郎　　

秋。七月。丁丑朔。享太庙、遣内大臣伯费扬古行礼　　

○戊寅。上奉太皇太后、皇太后、自畅春园回宫　　

○己卯。上幸畅春园　　

○安徽巡抚薛柱斗疏报、康熙二十五年、安、宁、太、庐、凤、滁、和、七府州属、共垦过荒田三百八十八顷十五亩、照例起科。下户部知之　　

○庚辰。升正白旗副都统杭奇、为护军统领　　

○癸未。升太常寺卿成其范、为兵部右侍郎　　

○赠故太医院院使加通政使衔马之俊、为礼部侍郎。予祭葬如例　　

○丙戌。礼部议覆、福建巡抚张仲举疏言、台湾郡县设立学校、但与考人数无多、未便照内地之额。请于府学、量设廪增各二十名、县学各十名、俟人才渐盛、仍照直隶各省、补足定额。至廪生出贡、挨年考取、请自康熙二十七年始、照例举行。应如所请。从之　　

○丁亥。上自畅春园回宫。诣太皇太后皇太后宫、问安　　

○戊子。先是、喀尔喀土谢图汗、奉上谕侦探鄂罗斯分界使臣消息。至是、土谢图汗奏、鄂罗斯遣使请和、已抵臣境。上命萨布素等、统率官兵、乘天时未寒、还至黑龙江、墨尔根、修整器械、休息马匹、以度隆冬。仍于要地严设斥堠。并以鄂罗斯遣使请和、撤还大兵之故、晓谕雅克萨城内罗刹知之　　

○吏部等衙门议覆、江西道御史钱三锡疏言、远省微员病故者、向有给发勘合归榇之例。或亲仆同乡、无人可以代领勘合、扶送归家者、请敕该督抚、令地方官择地安葬。查云南、贵州、四川、广西、微员身故、理应归榇乡土。如无亲仆、并同乡之人、令地方官选差的役二名、给费送回原籍、取具本地方官印结为凭。从之　　

○升左佥都御史王遵训、为太常寺卿　　

○以工部左侍郎党务礼、为西安副都统　　

○辛卯。中元节。遣官祭永陵、福陵、昭陵、孝陵、仁孝皇后、孝昭皇后陵　　

○刑部题、浙江民张遴叩阍、请发与该抚审理。上谕大学士等曰、此案若交与该抚审理、岂肯将实情明白审出。著刑部择选贤能司官往审。近见奉差审事司官、多不明晰、此皆瞻徇各部院堂官、不敢结怨耳。大凡督抚、无不与部院堂官、营求结纳、分树门户。若司官与督抚相悖、即结怨于堂官、尚能保其职乎。部院堂官、各援引亲戚、朋党营求、凡员缺未出之先、其人预定、及会推时、惟赞扬援引、而从公推拟者甚少。又有为司官笔帖式时、所行贪婪、至于大位、伪称清廉者。若此居心、深可鄙耻。今部院官员、亦稍知更改。若循此而行、固善、倘仍蹈前辙、贪污不悛、是自弃其身也。虽或徼幸、苟免于刑、鬼神岂肯宥耶　　

○以刑科掌印给事中刘国黻、为广西乡试正考官。中书科中书卫秦翰、为副考官。翰林院编修陈捷、为河南乡试正考官。内阁中书鲁应星、为副考官　　

○壬辰。予故太子太傅文华殿大学士宋德宜祭葬。谥文恪　　

○甲午。上移驻瀛台　　

○谕大学士等、马哈达补授都统以来、凡咨补官员、皆有情弊。著将都统、并所得世职、俱行革去。发往黑龙江效力　　

○乙未。上诣皇太后宫、问安　　

○转工部右侍郎沙赖、为左侍郎。升左副都御史傅拉塔、为工部右侍郎　　

○以左春坊左赞善周清原、为山东乡试正考官。礼部主事柯愿、为副考官。工科给事中何金蔺、为山西乡试正考官。中书科中书徐树谷、为副考官　　

○丙申。以翁牛特故多罗达尔汉戴青贝勒额林臣子额尔德布鄂齐尔、袭爵　　

○己亥。上谕差往浙江察审张遴一案刑部郎中阿西潭等曰、向来奉差官员、往往骚扰驿递、贻累小民、朕所深悉。故数年以来、概不差遣。昨见张遴所告、似有冤抑、因遣尔等往理。务须详审公平、慎毋颠倒是非。奸民叩阍、亦有巧为饰说者。地方官员、亦有善于夤缘者。尔等不可偏私拘执、专徇一面之词、必得两造实情、始副朕差遣至意。若是非不明、舆论不服、则大负朕怀矣。阿西潭奏曰、臣等敢有偏私、纵圣恩宽宥。天亦降祸子孙。上曰、此等语、朕习闻之、颇觉厌听。如向日禅塔海往审广东沉志达案、在朕前面奏、何等恳切、至广东曲直不分、是非倒置、与前言逈异。如此举动、岂不负朕耶。尔等其戒之　　

○升通政使阿山、为都察院左副都御史　　

○喀尔喀土谢图汗、遣使进九白年贡。宴赉如例　　

○庚子。谕大学士等曰、民间用度充足、由于节俭。观八旗之人、祭葬筵宴之事、踰分者多。都统、副都统、宜严行禁止。至三年之丧、武官虽不可行、而文官似属可行。或有三年之服未满、即会客宴饮、殊为不合。著礼部一并定议　　

○予台州阵亡杭州副都统阿什图、祭葬如例　　

○壬寅。上幸南苑行围。是日回宫　　

○甲辰。上诣太皇太后宫、问安　　

○乙巳。升光禄寺卿凯音布、为通政使司通政使　　

○丙午。上诣太皇太后宫、问安　　

○上以巴林淑慧公主所居地方、马牛羊、多染疫倒毙、田禾、亦不收获、命乾清门侍卫武格、往迎公主。并令携带马驼糗粮、以济之　　

○升工部郎中党爱、为甘肃按察使司按察使　　

○大学士等奏、户部请裁公费。上曰、目下国计充裕、所争不在于此。况贫官需此以资生者甚多、岂可尽裁。著仍照见行例行　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百三十




大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百三十一　　
</div>
    <div class="pagination">
<a href="清实录康熙朝实录_page308.html">上一页</a><span>...</span><a href="清实录康熙朝实录_page304.html">304</a><a href="清实录康熙朝实录_page305.html">305</a><a href="清实录康熙朝实录_page306.html">306</a><a href="清实录康熙朝实录_page307.html">307</a><a href="清实录康熙朝实录_page308.html">308</a><span class="current-page">309</span><a href="清实录康熙朝实录_page310.html">310</a><a href="清实录康熙朝实录_page311.html">311</a><a href="清实录康熙朝实录_page312.html">312</a><a href="清实录康熙朝实录_page313.html">313</a><a href="清实录康熙朝实录_page314.html">314</a><span>...</span><a href="清实录康熙朝实录_page310.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
