<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 58 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 58 页/共 263 页</h1>
    <div class="content">　　○丙寅命礼部遵  太皇太后懿旨度僧一千名
　　○升考郎兀卫指挥使哥哈为都指挥佥事
　　○丁卯沈王佶焞赵王瞻塙代世孙仕壥各奏以宫殿新成欲赴京朝贺  上念道途＜叐＞涉各止以书自是诸王有欲来贺者俱复书止之○监察御史丘俊奏江西乡试小录刊举人胡皞易经家人卦彖辞义九五阳刚谬作六五柔顺考试官礼部主事林璧湖广岳州府通判林文禾□告同考官浙江鄞县儒学致仕教谕钱绅俱合治罪礼部请黜皞回原学肄业待下科再试并言旧例同考官止请四员今湖广江西广东山西山东狭西皆多一员福建多二员湖广乡试小录自增知贡举官二员事属僣妄宜通行禁革  上从之命今后考官必求文学老成行止端庄不许将六十以上及致仕老病与署事举人年少新进学力未至者举用违者从风宪官紏劾治罪
　　○免直隶徽州府所属六县旱灾税粮四万五千九十余石
　　○狭西布政司右参政李寅以老疾请致仕从之○京城安定门火
　　○戊辰赐贵安顺州等衙门把事阿遨四川盐井卫已故土官千户八的抄孙男八剌麻播州宣慰使司长官张瑾等钞锭彩币表里有差瑾过期到京如例减半
　　○命户部官于扬州漷县等处收钞者每岁一替收粮并各马房监牧草料者三岁一替时各官差出年久不替渐至扰人刑科给事中杨信民以为言故有是命
　　○命直隶保定等七府被灾户口盐粮俱准顺天府例纳钞
　　○夜有流星大如杯色赤有光出轸宿行至库楼
　　○己巳赠故翰林院待制王祎为翰林学士祎浙江义乌人洪武初授漳州府通判召总裁元书成擢待制遣奉诏至云南抚谕元宗室梁王祎至谓之曰  皇帝聦明神圣统驭万方天命人心所归惟尔有众僻在西南未被声教故遣使来宣德意若能亟奉版图归职方则兵息民安高爵厚禄不尔吝也若旅拒不服譬之釜鱼罝兔祸将及矣梁王颇有降意留祎未遣适元遗孽有自立于朔漠者遣其臣脱脱徵粮饷于梁王以危言激使杀祎王以祎名儒不忍杀匿之民间脱脱诮让益甚王不得已出之脱脱欲以威屈祎祎慷慨骂曰天既灭汝元命眷我  大明混一天下汝如爝火余烬岂能与日月争光我奉  上命必不为汝屈汝以凶威逼我我宁畏死耶遂自刎至是义乌县县丞刘杰建言请加赠谥乃赐诰曰为臣奉君命出疆能毅然守节捐躯以明君臣之大义者虽死必有旌异之荣此风化之所系帝王之令典也尔祎事我  太祖高皇帝于混一海宇之初以博学高文联职近侍制作之美有光简册暨奉命往谕南诏怀忠秉义不屈而死臣节凛然光明俊伟历年已久虽没不亡今特赠翰林院学士奉议大夫谥忠文服此光荣垂休无斁
　　○庚午命故羽林前卫指挥使赵歹都沙侄信羽林左卫指挥同知萧璲弟珏金吾左卫指挥同知张泉弟通金吾右卫指挥佥事柯脱欢帖木儿子显赵得弟荣俱袭职
　　○辛未礼科给事中邹冕以私忿殴堂叔法司论罪应赎杖还职  上曰冕犯上如此岂可复居近侍其罢职为民既而冕妄引诏赦屡求复职命谪戍边卫
　　○初镇守狭西右副都御史陈镒奏令延绥各边堡采刈秋青草而各堡执称沙漠无草镒令管粮参政李寅佥事许资等覆勘资奏镇守官都督佥事王祯意在勒要民供宜治其罪祯抗奏不服云镒使资害已并摭镒奏移神木县杨家城寨不便革去保安安定二县官军非旧制各寨堡岁用草一百万束镒止拨延安府草十万束供给瘦损马疋  上命镇守佥督御史王翱等勘实以闻至是翱等奏县寨移居山顶实不便宜移置神木县于平川杨家城寨于县西五十里守备二县官军亦宜仍旧然镒所言草实茂盛有余宜令用心采刈并取延安绥德二卫屯田余丁及本处守备军余于寨堡附近给田耕种量纳草束以备补助俱听协赞军务副使陈斌提督比较仍令延安府拨民草二十万给之如复马瘦误事则祯罪不可逃矣  上从之命该部移文狭西都司布政司及王祯陈斌俱令用心董理母复偏执误事违者不宥
　　○壬申南京兵科给事中刘昭言皇城各门官军不以守卫为重每俟点视一过輙皆私逸回家击柝之声不闻媮惰之风相效乞令守备丰城侯李贤等究治之上曰禁城守卫事甚重兵部其如昭言
　　○增置保德州判官一员专理偏头关监收粮料从巡抚大同宣府右佥都御史罗亨信奏请也
　　○周王有爝奏男女婚期皆近无房以居本府有空房欲拆移于隙地修造乞给工匠物料  上不从谕工部臣曰河南百姓屡被灾伤艰窘之际岂宜重困其令王自为之
　　○南京鸿胪寺损敝乞修理  上曰比以成造宫殿军民罢困甚矣况今百姓艰辛其令自修葺之
　　○户部言福建兴化县绝户田地七百七十余顷年久抛荒已行勘实不堪耕种其递年负欠并该徵税粮宜与除豁从之
　　○甲戌升肥河卫都指挥佥事别里格为都指挥同知指挥佥事咬失并失里木卫指挥佥事哈的哈俱为指挥同知授兀几者卫舍人纳因哈肥河卫舍人吉撒兀安出俱副千户肥河卫头目苦出铁满合马忽俱百户
　　○太子太保成国公朱勇奏哨马营缺官总领都指挥佥事夏瑛老成谙练宜补其缺从之
　　○命脩安定门
　　○下户部尚书刘中敷右侍郎吴玺陈瑺于狱时瓦剌使臣朝贡带长行马驼存留大同牧放  上问户部官存留马驼数几何应支草料数几何中敷等不知无以对中官王振言于  上执中敷等下狱会官鞫问论罪应斩遂禁锢之
　　○大风有声扬沙蔽天
　　○乙亥命户部左侍郎王佐复理本部事
　　○以直隶保安州临边民少减儒学训导一员生员并为两斋岁贡依县学例
　　○南京太仆寺少卿杨亨以老疾请致仕从之○丙子赐迤北瓦剌使臣都督阿都赤等纻丝绢匹以续进马及青鼠皮也
　　○升翰林院学士李时勉为国子监祭酒时祭酒缺员吏部举时勉历练年深学行俱优故有是命
　　○命直隶凤阳府寿州同知李亨复任升从五品俸亨九年将满州民相率言其廉慎平易乞留之御史以闻吏部言亨当迁而为民怀服如此宜从之故有是命
　　○先是  上命兵部会官议狭西边务至是少师兵部尚书兼大学士杨士奇等条陈其事宜一狭西甘肃宁夏延安绥德系西北极边其将领多老疾畏懦平居苟延岁月遇警一无所措自今惟总兵参将请命裁择其守备头目及各卫官宜令总兵镇守及参赞军务官从公廉察不堪守备者退还原卫选精壮历练善抚军士者代之其卫所管军官有老疾懦弱不堪任事者亦选堪用官掌管庶几将领得人边务脩举一狭西各处更番操备官军俱系狭西都行二司并直隶潼关河南南阳等卫所率一年一更其下班官军惟延绥附近卫所遇河冻仍赴守备冻角□羊遣还甘宁操备者俱俟该班日期始赴切虑所领头目私受贿赂纵还原籍者有之遇警岂能调用宜将下班官军直隶宁山及南阳等卫者令本卫正官同原领操官在卫操练遇边境用兵听狭西镇守官调遣其狭西都行二司者令于各卫所操练询访二都司谙晓武略都指挥三员分命提督仍举廉能公正老成重望可为镇守及总兵都督一员往彼镇守总督训练遇警躬率官军剿贼仍命原镇守都御史协同提督每遇秋冬防寇令各管头目整肃军马衣粮器械听候调用或分路策应或合势夹攻务在制胜如无警报依限赴操又狭西原报效民壮及各卫多余军丁俱令籍名所司蠲其徭役遇警视下班官军一体训练给其月粮各处官军多有父子兄弟如遇官军出境剿贼令其操守如例给赏有愿效力随征有功者不限常例升赏庶几养锐待时军获实用一各处虽有见贮粮草第虑调遣军马费用浩繁猝难措备其兰县环县等处俱近各边且有城池仓廪可贮宜令户部勘报粮数会计增拨或于附近有粮之处以时儧运或各布政司粮多之处折徵银布运赴狭西收贮俟年丰籴粮庶几粮饷有备一各处军器旧系狭西都司所造支用不给宜令工部查其见有之数仍酌量铁料运赴狭西都行二司委官监造务在坚利可用一官军骑操马不足者宜于都指挥刘永今冬徵收茶马及狭西苑马寺孳牧马内领骑  上命悉如所议行之下班官军每岁九月中至正月终三日一操其余时月令其休息凡遇调遣毋得失误
　　○巡抚大同宣府右佥都御史罗亨信言偏头关备御官军四千五百俱隶都指挥使马贵统领恐一人不能独办乞命文臣一员协同其事奏下兵部谓其部分不远不必专命文臣宜令山西按察司岁委副使或佥事一员协责守备从之
　　○丁丑复大同立功为事官林丛张翥田增为山西行都司都指挥佥事吕昇署都指挥佥事
　　○戊寅迤北使臣都督阿都赤卒于会同馆  上命礼部比汉官都督例行丧礼赐文祭之命有司具棺歛葬其先世有墓在崇文门外遂附葬焉　　○命故弗提卫都指挥使塔失子察阿奴指挥佥事保奴弟管秃俱袭职
　　○设四川盐井宁番二卫仓副使各一员
　　○免直隶大名府开州及内黄滑浚三县广平府邯郸肥乡成安永年四县灾伤粮草凡免粮五万二千三百九十八石草九十六万六千五百五十余束
　　○己卯奉御尹良差守安定门占部军出办月钱窃官草以供私骑事觉法司坐赎绞还职  上命锢禁之
　　○庚辰赐木忽剌河等卫野人女直指挥著不你等彩叚表里纻丝袭衣靴袜绢有差
　　○命狭西都司都指挥同知汪寿都指挥佥事杨信行都司都指挥同知陈钦督操狭西各卫所官军
　　○辛巳总督云南军务兵部尚书兼大理寺卿王骥总兵官定西伯蒋贵等奏十月初六日大军将抵金齿贼酋守镇康者陶孟刀门捧遣人乞降臣骥等受之令右参将冉保勋卫陈仪率兵五千由东路往攻缅甸湾甸水寨入镇康因令刀门捧集夷兵攻破昔剌寨移攻孟通十一月初一日臣骥及贵统兵二万余由中路至上江初五日操舟师于江贼伏兵四起守兵亦悉力来拒官军大呼奋击斩首千余级余贼遁入寨围之初六日内官吉祥副总兵刘聚至初九日内官萧保左参将宫聚自下江夹象石至合攻之贼拒守益严铳弩飞石交下如雨初十日南风大作顺风焚其排栅火亘夜不息贼随机拒御臣骥等躬援桴督阵又调都指挥赵伦等并兵合力少卿李蕡等亦亲督战贼众穷蹙自水门突出伏兵截杀无一脱者上江寨遂拔余贼千余犹操刃迎敌官军骑步并进以长戈蹴之贼将刀放戛父子俱毙刀招汉父子杀其妻孥阖门自焚生擒刀门项前后斩馘五万余横尸蔽野贼所恃上江以为屏蔽至是荡然矣捷闻  上赐敕曰得奏捷音朕深嘉悦卿等尤宜奖励将士同心协力以殄灭贼首为期不可信其诳诈有误兵机古人用兵好谋乃成进兵之际尤宜筹画精熟用图万全勿以一胜輙有轻敌之心况此贼谲诈百出又其地瘴疠不可久居宜乘时进取以靖边境以建功勋爵赏之颁朕不尔吝也
　　○命复为事官侯义为贵州都司都指挥佥事以败麓川反寇功也
　　○金吾卫带俸都指挥佥事王斌辽东都司都指挥同知邹溶佥事吴诚及锦衣卫住坐达官千户撒迭儿必失等一十四员相继卒赐祭如例　　○壬午书与榆社王钟铉曰得奏伯晋宪王存日收留自净身军民儿男王庆等二十三名今以亲亲之故特允所言仍令在府使用先朝禁令须恪遵守此后不可复违特报知之
　　○命故掌四川都司事右军都督同知徐甫孙钦袭为指挥使
　　○甲申革直隶大名府魏内黄元城长垣四县河泊所其课钞令各县带办以其地湖泊淤塞故也
　　○丁亥福余卫都指挥帖木儿遣指挥纽歹都指挥安出遣指挥脱欢朵颜卫都指挥完者帖木儿遣指挥失剌纽林指挥朵罗秃遣指挥隔干帖木儿等各来朝贡马赐宴并赐彩币等物有差
　　○命吏科给事中赵冕署尚宝司事以司丞朱礼等坐事下狱故也
　　○命四川龙州宣抚司故宣抚薛志昇子公辅袭职○户部言山东济南府淄川县蝗灾其原该运临清德州及本府县仓细米九千七百一十余石民愿折布宜令每米一石折徵布一疋赴京库交纳庶不重困从之
　　○己丑巡按福建监察御史郑颙等奏琉球国通事沉志良使者阿普斯古驾船载瓷器等物往爪哇国买胡椒苏木等物至东影山遭风桅折进港修理妄称进贡今已拘收人船将前项物货并护船器械发福州府大储库收顿听候  上曰远人宜加抚绥况遇险失所尤可矜怜其悉以原收器物给之听自备物料修船完日催促起程回还本国
　　○命江西赣县知县李素复任升正六品俸素九年秩满当迁巡按御史为邑民奏请复任吏部移文布政司核实故有是命
　　○山东备倭署都督佥事李福奏官军原领弓箭年久兼以海雾蒸角□羊胶漆不堪御敌及神铳硫黄急缺应用乞于南京内库支给从之凡给弓二千五百张弦五千条箭七万五千枝硫黄二百五十斤
　　○庚寅遣驸马都尉王谊为正使给事中廖庄为副使持节册封南城兵马副指挥刘淳女为周府原武王子埘妃
　　○辛卯朵颜卫都指挥朵罗干头目乃儿不花等遣指挥伯儿克等福余卫指挥佥事阿兀歹遣指挥伯忽广西太平府安平县湖广施州卫散毛宣抚司及大旺金峒忠孝三安抚司各来朝贡马赐宴并赐彩币等物有差
　　○翰林院侍读周叙奏钦奉诏书今后凡军民一应利病该载未尽者许诸人陈言臣以菲才叨侍经筵一得之愚无任惓切谨陈政务所当急者三事一曰兴学校今国子监既择学士李时勉为祭酒其教官老疾无学者退去宜令廷臣举教官年年四十以上德业充备者补之诸生习经义外兼习一事如治民治兵书法筭数之类月季考试随才选用其未至者不论食粮年月惟考其德行才学优等者充贡在京公侯驸马伯武职二品以上应袭子孙文职七品以上子弟通晓三场者会官严考中试许令入监今之学规流传未广宜取先儒程端礼所编朱熹读书日程附以学规卧碑教条类为一编刊印成书会试副榜举人宜令冠带肄业岁终考选优等者除府州县学正官给与新编学＜矢见＞教条候在任教有成效不次擢用其举保儒士一如举人例送监考用则道德一而风俗同矣二曰劝农桑今之有司急于簿书期会者多留心民事者少自今宜令吏部考课有司加农桑兴废一条为殿最每岁风宪官核实其有田土荒芜桑枣不茂者劾奏降黜山林川泽之利宜如古制加厉禁民之勤生树蓄者有赏游手未作者有罚仍令翰林院同户部礼部取农桑撮要蓝田吕氏乡约附以国朝训典为一书刊印颁行使人知劝则民生厚而礼义兴矣三曰慎铨选吏部为任官之本宜精选四方贤才兼用不宜偏取一方之人其本部官除授之际必六部都察院堂上官会议其人允协舆论然后任之天下考满官至者所司如例考讫别置簿册候布政司按察司官至日陈说各官贤否实迹先守令次佐贰官备书核实各处方面官考满至日都察院亦如吏部法询问岁终送部稽考黜陟监察御史出巡必令察举方面实迹造册复命之日进缴仍存副本送吏部稽考则人怀向用治化日隆矣  上以所言皆切时务命该部议而行之
　　○移福建龙溪县海门山巡检司于县之青浦山
　　○湖广左布政使李旭卒旭字彦昇江西赣县人以国子生释褐为福建道监察御史秩满升湖广按察使既至代还改山东又代还需次吏部未几升今官久之致仕至是卒旭贪婪无厌积至钜富屡以厚赂获高擢卒获老死牖下幸矣
　　○壬辰赐朝鲜国陪臣成念祖泰宁卫指挥脱欢等宴并赐彩币等物有差
　　○浙江台州府民张端原等十四人处州府民叶绰等三人江西南安府民李复初等六十四人吉安府民胡荣武等三十五人临江府民饶仲逊等十七人瑞州府民黄以政等十一人南康府民陈昱等十四人饶州府民石玉明等十七人各出榖千石有奇赈济赐敕奖谕复其家
明英宗睿皇帝实录卷之八十七
　　正统六年十二月癸巳朔  上省郊祀牲
　　○朝鲜国陪臣成念祖等安定王亦班丹弟绰失加黑巴安定卫镇抚失勒本等辞归命赍敕并彩叚表里各归赐其王
　　○南京常宁公主府火
　　○甲午钦天监监正皇甫仲和等奏测日定时等事初隶顺天府阴阳学掌行近者府尹姜涛等奏请改于本监其定时挂牌铜壸等物多阙甚有抵换非原造者当于本学官员人等名下追陪其敝坏不堪者欲行工部照数修补应用从之
　　○兵部奏大营三千五军神机等营及府军前等卫官军缺马二万三千四百余匹宜令行在太仆寺官往直隶保定等七府山东济南等三府选民间壮马二万五千匹送京给与从之
　　○巡抚辽东左副都御史李浚奏今岁辽东广宁宁远等十卫屯田俱被飞蝗食伤禾稼屯军缺食并乏下年种粮愿于官廪借给俱候秋成抵数还官从之
　　○免直隶太平府当涂芜湖繁昌三县灾伤粮草凡免粮一万一千七百三十余石草一十万三千五十余包
　　○乙未肥河卫指挥同知咬失等辞命赍敕并彩叚表里归赐都指挥同知别里格仍赐咬失等及其在卫头目莽都合咬纳人各彩叚一表里
　　○命辽东都指挥同知夏通子霖代为指挥使
　　○丙申命通政使李暹提督在京并通州各仓场以侍郎王佐回部理事故也
　　○丁酉泰宁卫都督佥事拙赤都指挥使火脱赤讨勤都指挥同知隔干帖木儿都指挥佥事纳哈出火儿赤台福余卫都指挥同知安出都指挥佥事歹都申帖干朵颜卫都指挥使完者帖木儿都指挥同知倒斤朵罗干建州左卫都指挥李张家等各遣使来朝贡马赐宴并赐彩币等物有差命庙祀平江恭襄侯陈瑄初瑄为总兵官督漕运＜锍-釒＞凿清江浦等处增设移风等闸坚筑堤防以畜水行舟立常盈仓积粮甚多及殁民感其惠于清江浦东立祠堂塑像崇奉祷者屡有灵应至是事闻命有司春秋致祭
　　○戊戌赐迤北瓦剌使臣脱木思哈等呕罕河等卫野人女直舍人宁哈答等钞绢彩叚表里靴袜有差
　　○朝鲜国王李祹奏本国僻在东陲语音与中国异凡遇  圣谕及使臣至国必资通译乃克知之迩者辽东铁岭卫军李相被虏至国颇识文墨语音纯正合无赐留本国训习语音以通上国之情  上赐敕谕之曰比奏欲留李相足见王之谨于事大诚心可嘉特允所奏谕王知之
　　○命直隶砀山县知县杜钊复任升从六品俸钊秩满赴京县民相率言其有惠政尝劝富民出牛具粟种给流逋复业者甚众乞留之吏部移巡按御史核实故有是命
　　○泰宁卫都指挥隔干帖木儿奏以女与瓦剌也先太师为婚今将原送马匹进贡乞赐珍珠罟□□姑冠袍为礼  上命赐大红纻丝表里二青纻丝表里二罟□□姑冠袍等物无例其止之
　　○给蓟州永平山海等处备边官军马二千八百余匹
　　○镇守凉州副总兵会川伯赵安在凉州招延无藉之徒为家人扰害良善巡按御史孙毓劾奏请治其罪  上以事在赦前姑贷之仍命法司录状示安俾改过自新○己亥敕镇守狭西都督同知郑铭甘肃总兵官宁远伯任礼等曰边备国家重务而西北尤为要害是以屡敕尔等严督然虑其中将领未尽得人士马未尽练习器械有未锋利粮刍有未积贮猝然遇警何以应之已命兵部集诸大臣议所以整饬防御之宜尔等尚酌量事情从公审处仍以所选官军余丁名数及粮刍军器马匹一一以闻如事有窒碍或别有长策可以御暴安边者亦宜奏闻区处尔等受朕重托宜夙夜尽心务使兵备修边境宁庶副朕怀因各以在廷大臣所议事宜条示之
　　○乐平王妃王氏薨妃行太仆寺主簿清之女永乐二十二年册封至是薨  上遣中官致祭命有司营葬
　　○泰宁等卫使臣指挥朵罗阿台等辞归命赍敕并彩叚表里归赐都督拙赤
　　○命剌麻绰丹星吉为净悟广慧国师赐诰命
　　○庚子腊节赐文武百官宴
　　○升迤北瓦剌使臣都指挥佥事脱木思哈脱哈答俱为都指挥同知指挥使皮儿马黑麻为都指挥佥事指挥同知速檀为指挥使指挥佥事孛端秃秃儿俱为指挥同知授完者土干正千户木撒法儿副千户
　　○巡按狭西监察御史李匡奏西安卫卒有谋杀其兄者按察司拟应绞然其兄未死情有可矜  上曰此卒意在杀兄不死幸耳宥之何以励风俗其如律
　　○辛丑刑科给事中刘孚言国子监为教育天下英才之地所宜宏壮庶副  皇上崇儒之意近年殿宇虽尝完美而堂舍皆未备乞新之如南京则贤才乐于造就矣  上谓侍臣曰孚言固是第宫殿落成已诏恤人力而复役之何以示天下况今岁饥其俟丰稔时为之
　　○壬寅赐永宁伯谭广诰券从广奏请也
　　○巡按山西监察御史严敬奏阳曲王美垙容留逃军在府私役又以私忿杖大者焦亨吴文致死  上以事在赦前置不问但移书谕王戒以再犯不宥
　　○癸卯赐诸王府及天下文武衙门进表官员人等路费钞锭有差
　　○升山东右布政使王质为户部右侍郎先是侍郎吴玺等下狱命吏部举代之者吏部以质闻驿召至京遂升之
　　○命湖广施州卫金峒安抚司安抚覃添贵子友铭忠孝安抚司安抚田大兴子敬俱代职
　　○命河南洛阳县县丞冀信复任升正七品俸信以九载秩满赴阙当迁县民赴上司言信佐政廉平乞奏留之吏部移文核之无异故有是命
　　○己时日生晕并左右珥上又生背气一道各色淡至未时云遮
　　○甲辰亦力把里等处也先卜花王等遣使臣满剌舍黑马黑麻等来朝贡驼马及方物赐宴并赐彩币等物有差
　　○赐迤北瓦剌等处脱脱不花王使臣都督阿都赤等二千一百九十人彩叚表里纻丝袭衣靴袜有差
　　○赐瓦剌等处公干都指挥陈友及旗军人等钞币彩叚表里纻丝袭衣靴袜有差
　　○命福建狭西广西云南直隶池州等府县原系裁减衙门者今省其儒学训导一员从狭西汉中府知府尹任言也
　　○益实卫指挥佥事赛彻年老以其子苦女代之
　　○授安定王亦班丹之弟辍思恭巴为安定卫指挥同知都指挥佥事果脱不花年老命其子朵儿只巴代之
　　○免直隶池州府所属六县灾伤田地夏麦三千八百三十余石秋粮四万六千三十余石草六万七千三十六包
　　○巡按直隶监察御史程富言地灵则人杰古有是言顺天府之永清县学置非善地致科目乏人其山川坛风气殊美请互易之庶贤才辈出  上曰贤才之出在教养有方而系以地耶不允
　　○乙巳赐蜀王庶第二子名曰友墦第三子名曰友土□威永川王庶长子名曰友埐
　　○命故新建伯李玉子英袭为府军前卫指挥使燕山前卫指挥同知罗信老疾以其子全代之
　　○宥户部侍郎王佐王质罪时通政司奏质初授任未及谢恩即佥押文书又行移字多差错佐等俱舍治罪命各官自陈具服  上曰为大臣于事不谨何以率下今姑宥之若再不详审不贷
　　○丙午秦府仪宾刘名泰卒遣官赐祭
　　○户部奏瓦剌公干官军马驼骡驴合用粮料给与一年内本色米一月余俱折布绢从之
</div>
    <div class="pagination">
<a href="明实录英宗实录_page57.html">上一页</a><span>...</span><a href="明实录英宗实录_page53.html">53</a><a href="明实录英宗实录_page54.html">54</a><a href="明实录英宗实录_page55.html">55</a><a href="明实录英宗实录_page56.html">56</a><a href="明实录英宗实录_page57.html">57</a><span class="current-page">58</span><a href="明实录英宗实录_page59.html">59</a><a href="明实录英宗实录_page60.html">60</a><a href="明实录英宗实录_page61.html">61</a><a href="明实录英宗实录_page62.html">62</a><a href="明实录英宗实录_page63.html">63</a><span>...</span><a href="明实录英宗实录_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
