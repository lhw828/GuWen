<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 42 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 42 页/共 518 页</h1>
    <div class="content">　　○乙卯裁革湖广汉阳府新设同知一员
　　○海西建州等卫女直夷人入贡赐赉如例
　　○提督两广都御史姚镆劾奏广东参政李锐当徭贼之乱诈称有病离任遽归避难旷职无人臣礼布政使梁材知而故纵并宜究治得旨锐材俱下巡按御史按问
　　○丁巳遣大学士石珤祭先师孔子
　　○兵部言有司清军官员不务清解册内应勾军丁而数以绝户及见伍里甲邻佑等赴部查理补伍者少带回者多往返劳苦无禆军政自今惟册内逃故及册外自首者如例清解其余听本部发册然后施行从之
　　○戊午祭  社稷遣武定侯郭勋行礼  巡抚山西都御史江潮言老营堡旧设游击一员领游兵三千戍守今以偏关之兵例无行礼掣回千人寄操如卒然有警则徵调不集临期误事请仍还堡戍守便兵部覆议从之
　　○盗起淮安之洪泽转掠泗州境中官军逐捕不获事闻兵部覆请得旨令巡抚高友玑会同镇巡官严督所司剿捕
　　○南海户净身男子九百七十余人复乞收入  上怒命锦衣卫逐还原籍为首者杖之
　　○工部尚书赵璜等言江西兵荒之后民困未苏大真人修造府第请先下抚按及二司勘核估计然后兴工所遣内臣乞暂停罢诏如前旨
　　○己未调狭西佥事刘淮于山西吏部以其名上  上谓淮方被王府讦奏行勘未结不宜輙拟除调自今各官事迹湏＜锍-釒＞明以请
　　○定新宁伯谭纶岁支禄米千石本色七折色三
　　○以旱灾免西宁卫屯粮
　　○礼部会试天下举人命大学士贾咏詹事董＜王巳＞为考试官
　　○庚申升云南按察使葛浩为广东右布政使狭西副使陈鼎为浙江按察使云南副使盛仪为湖广按察使江西副使谢迪为河南按察使
　　○初御史刘偶请添设巡抚于江北使专御盗贼安军民下漕运都御史等议至是以地方宁静议罢从之
　　○先是土鲁番数遣人持番文求贡词先后不一巡抚右佥都御史寇天叙等以为谲诈反覆不足深信第恐求贡不得明春复来防御不可不严于是兵部议以为土鲁番恃其诈力且贡且叛往岁甘州之役大肆侵掠故议闭关绝之今以计穷乞贡而番文皆戾夸张不实其所遣又非彼中夷人诈谖叵测请下提督镇守巡官晓谕夷使如果悔过效顺方许通贡如有诈则仍旧闭绝严兵境上以备之  上从其议
　　○先巡抚应天都御史吴廷举请以南京马快船十分之四改为操江巡哨船可省派南直隶数十万南京兵部尚书李充嗣议以为南京江淮济川二卫及锦衣卫见船不过九百余只每岁差用常六百余往来守候动经时岁而又有年例钱及赔偿修理之费每佥船甲民甚苦之然必船只有余乃可稍宽八力若去十之四则存留应役之人何以堪命且旧制潞河听守船只无事以通使客有事以备征进若减旧额则停泊难久失  祖宗防微至意非臣等所敢知也得旨存留马快船及修造操江船皆如故
　　○辛酉太常寺卿赵铭吴大田皆以从龙恩得超用南京科道官论其冒滥铭等因上＜锍-釒＞乞休不允
　　○壬戌应天府尹王爌朝觐回任以母年九十乞便道归省许之
　　○御史简霄＜锍-釒＞陈三事一言武弁皆世禄之家宴安骄惰不习军旅自今军职袭替之初先行巡按考较如式则起送否则发回肄习以俟再考如考选武举法既袭之后听御史按历比试分别赏罚及五年考选军政率以此法从事一言问刑条例有官军对敌损伤被掳数十人以上者比以守备不设律边远充军盖以补律之未备而执法者不分战守凡有杀虏即绳以是法故将官不务防捕抚按官惟务姑息苟避文法上下因循坐误军士宜申明律例除守备不设正律外其能身先士卒杀敌致胜者即有伤虏皆全录其功胜负相半者赏其功略其罪畏懦不前驱平民以塞责者乃重罪之则法令严明人乐战斗一言沿海诸卫军伍虚耗水塞军及备倭船存者无几故山海寇发率临时募兵造船动失机宜此不可不虑宜设法清补令复旧额军伍既充则修补战船责以操练乃可备缓急＜锍-釒＞下兵部覆议以为武职袭替先令巡按御史考较非旧法别难再议守备杀虏律例正德中已经分别其议今宜申明遵守惟沿海军士及战船宜补练修造如法  上从部议
　　○甲子裁革福建福宁州税课局
　　○庄浪副总兵鲁经言其子副千户瞻有斩虏功请加职赐敕以便管束所部土官军余兵部覆言瞻等功方核实未报且袭职未久难遽请敕得旨令瞻依父祖责任抚管土官土人所奏功次行巡按御史查报敕书应否给与抚按官议奏定夺
　　○安远侯柳文庆贺事竣称疾不能赴任兵部劾其欺诈  上宥之趣令复任
　　○乙丑给事中管律言两淮盐课旧制七十二万引有奇其常股四分以给工役赈济之需其存积六分非国家大事边镇有警未尝擅开粮草皆输本色未尝滥收银价是以国不言虚边不告歉正德中改存积常股皆为正课破例生奸遂令□人逯俊等自请开中又皆折收价银缓急无备臣请自嘉靖五年始尽复旧规则公私两便户部覆议从之
　　○丙寅以辽阳副总兵都指挥同知杨镇署都督佥事挂印充总兵官镇守辽东
　　○以提督叙泸等处左参将署都指挥佥事何卿充副总兵分守松潘
　　○先是岷庶人家属留高墙者甚众  上怜而出之以属楚王钤束仍令所在有司严加约束
　　○戊辰庄浪副总兵鲁经以疾乞休  上以经累立战功赐敕奖励令供职如故
　　○己巳命太仆寺给宣府骑操马三千疋
　　○庚午山西灵丘矿贼千余射伤官军大同巡抚都御史蔡天祜以闻诏天祜会镇巡官剿之
　　○海西野儿定河等卫女直羊卜鲁等百九十余人朝贡赐赉如例
　　○贵州巡抚右副都御史熊一渶言官军讨广西土官岑猛急猛必逃于他土官所他土官固不在议讨中又或以亲戚故匿猛不出师老费财势所必至请令诸土官有匿猛者以同逆论不待奏报移兵诛之有敢借猛以兵者革其世袭庶势孤援绝猛必就擒兵部覆如一渶议从之
　　○提督狭西三边少傅尚书杨一清请定召募升赏格如弘治中少卿王质奏例百户召百人升副千户副千户召百人升正千户正千户召二百五十人升指挥佥事指挥佥事召二百人升指挥同知指挥同知召二百人升指挥使而止皆月加俸粮一石总小旗召军百人者如例升级舍人召军百人者为冠带小旗俟军功升授其召军不及数者扣数给赏如例所召军人收伍之后人给银三两以备仆物银取之太仆马价不足则取之狭西库盔甲军器则给之固原平凉旁近官库中编籍既定择其稍有丁力者给以官马下兵部议以为弘治中大虏深入事势危蹙故王质议设此例盖一时权宜非常法也今所召军士人给银三两并给月粮人皆乐从召募本不劳力况边事孔殷军储告乏前拟赏格不无过滥惟情分别功次量加犒赏以酬其劳其甲马器械粮赏等皆如所拟  上从部议
　　○壬申顺天保定河间大饥民馁死者甚众巡按御史张珩以状闻  上悯之命巡抚及有司先发仓粮赈济不足更发通仓太仓银粟补给仍宽不急之征  癸酉四川摩多等六寺只朴等六寨都纲柒指坚锉番僧何达儿等入贡方物
　　○巡抚辽东右副都御史张琏奏谪戍给事中刘济疾笃乞放生还以广圣泽兵部亦以为请  上以刘济倡率跪门欺慢君上张琏党护奏扰切责而宥之
　　○乙亥南京御史赵光等言席书张璁桂萼霍韬方献夫以疏远之臣骤致清阶未及一载更加迁擢大礼之成出自  宸断书等逆探  圣意而将顺之不足为功宜听辞免  上谓书等赞成大礼特加升用不为私恩切责光等轻率狂妄夺俸二月
　　○南京吏科给事中黄仁山等十三道御史史梧等各＜锍-釒＞言杨一清以席书之荐召入内阁故侯秩以为不可虽言词过激当曲赐优容今诏旨太峻谴责太深非所以开言路而安大臣也臣请还秩故官以劝忠直得旨责诸臣不识大体夺仁山等俸三月梧等二月
　　○录靖固原平凉诸边斩获功升赏游击将军周尚文等有差
　　○己卯罢永宁添设参将
　　○庚辰以清明节遣官分祀  七陵
　　○以灾伤免山西太原等府文水祁县交城清源浮山平遥襄垣翼城榆社屯留等县税粮有差
　　○壬午礼部会试天下贡士取赵时春等三百人
　　○诏官粜太仓米十万石赈济京师饥民
　　○先是吉安所舍余刘容等诬奏故都御史王懋中并其子鲁敏党附宸濠事下抚按三司勘问至是上状言懋中故与王守仁等协谋讨贼子敏赴省试被拘贼中既而得脱无从逆情容等所奏皆出讐诬于是刑部当容充边卫军余皆决杖诏如所拟
　　○癸未  昭圣慈寿皇太后圣旦免命妇朝贺
　　○大学士杨一清三上＜锍-釒＞引疾乞休言臣至边之日经营上马防御虏寇不敢自怠期收安攘之功然后乞骸归故里今未及期年一切边务粗举其概而未究厥用方谋诸始而未要其成乃遽蒙召还臣心犹且自骇无惑乎群议之纷纷也夫枢要之地未免招嫌流言之传易惑难解而臣年益衰疾益甚安能驱难强之筋力以冒未明之物议哉＜锍-釒＞奏  上复优诏慰留趣令赴召
　　明世宗肃皇帝实录卷之六十一
明世宗肃皇帝实录卷之六十二
　　嘉靖五年三月甲申朔罢遣狭西固原等处催粮郎中仍命该省管粮佥事及分巡兵备兼督
　　○广东琼山县雨霜雹伤禾
　　○乙酉赵王家庙火工部覆请差官营造  上命河南布政司量派工料以助脩理不许扰民
　　○江西广昌县雨雹杀禾苗
　　○提督巡捕都督同知桂勇及原任东官厅参将刘晖各上＜锍-釒＞辞任  上以勇督捕效劳晖累立战功俱不允
　　○丁亥凤阳秋班官军赴京违限兵部奏当罚班武定侯郭勋言凤阳频岁灾伤各军以饥馑后期况当役作  世庙大工乞贳其罪  上矜而许之○原任南昌知府郑瓛奏臣前守南昌宸濠谋逆臣首发其窝主何顺之奸次擒其党与凌进保之属濠深恨臣遂中臣以危法法吏乘风煆炼成狱身幽囹圄及濠举兵命囚臣别舟声言用臣祭祃幸臣以微言风感守者得脱械先登斩其七贼归诣都御史王守仁具陈贼中虚实守仁以为忠相与决策攻入南昌因委臣围守王宫颇效劳绩而御史杨林乃诬臣投到于贼亡之后心迹未明死有余恨吏部以闻  上曰瓛抗逆遇祸不陷非义又颇有斩获功准复旧秩不必再勘
　　○戊子南赣巡抚潘希曾奏先年因两广军饷不足奏准广盐于南雄府抽分许行南赣发卖继因南赣军饷不足复令广盐于赣州抽分行袁临吉三府发卖正德十三年户部仍禁广盐不得至三府盖恐夺淮盐利也然淮盐溯流而上费繁价重相去倍蓗三府之民称不便况豪民世以私贩为业连艘挟刃官不能禁且私征税马是贾盗也不若因其事而导之令广盐行鬻三府如故道经赣州量行抽税以资兵食兵部覆请从之
　　○己丑诏给四川静州长官司土舍车匀冠带印信先是匀兄节贵以叛诛本司印信亡失兵部言叛人子孙法当废革但车匀颇著勤忠宜特与承袭统摄羗苗仍照例纳谷五千石免其赴京报可
　　○庚寅天方国额麻都抗等八王各遣使进贡方物给赐如例
　　○辛卯沈王诠钲妃宋氏薨请照例官为选婚礼部言故事宗室无后者方许继室今沈王已有后第令自行选娶不必上闻报可
　　○
○壬辰崇王厚燿奏乞容收买女子二十人给役许之
○癸巳镇守辽东总兵却永有疾罢升副总兵杨镇为都督佥事代之
　　○乙未巡抚辽东都御史张琏以疾乞休不允
　　○驸马都尉邬景和奏永福长公主守坟内使乞行内府支粮不许
　　○礼部尚书席书言旧例廷试贡士掌卷官先行看阅分送内阁然后以次及于九卿进士甲第前后第决于读卷官职之尊卑不复论其文之高下非所以示大公也自今请糊名混送以防奸弊其一甲三名不分内阁九卿从公会取既定然后轮次均填不宜偏私以官爵为序＜锍-釒＞入  上初未允书复争论乃许之
　　○丙申大学士费宏以子＜棥心＞贤廷试读回避读卷  上不许
　　○先是巡抚甘肃都御史陈九畴兵部尚书金献民各奏哈密二种向因避仇内徙一居肃州东关一居金塔等处异类襍处终难辑睦控驭一失事变丛生议将肃州北境弃地及曩时威勇旧址量与筑室脩城以安插之永杜后患至是总制杨一清覆议各夷自内属以来未尝为患今一旦过意猜防迁之外地此不北合瓦剌必西连察台徒足召衅未见有益且脩营城廓宫室财力不赀逆未形之患而兴得已之工徒自困耳以臣愚计请毋事纷更待哈密复立之日方可议此  上以为然命二夷不必迁徙仍令提督尚书王宪转行镇巡官晓谕抚绥各保生业毋致疑贰
　　○工科给事中张嵩等言狭西织造羊绒已奉诏裁革今太监刁永复以四宫缺用为辞乞遣官织造  陛下姑以奉亲之故屈意从之殊不知狭西外困番丑内被征徭民困未息不堪中使之扰请改命工部经度其费而以其事属之抚臣便御史陈察等亦以为言  上谓业已遣官不允
　　○丁酉
　　武宗毅皇帝忌辰遣会昌侯孙景祭  康陵
　　○戊戌
　　上御奉天殿策试天下贡士赵时春等制曰朕惟自昔言治道者有二曰王曰伯三代而上纯王之治也卓乎不可尚已论者乃谓三皇以道五帝以德三王以功五伯以力又谓皇降而帝帝降而王王降而伯果若是殊乎其所谓道德功力亦有可指言者乎自是而后惟汉唐宋历世最久号称至治其间英君谊辟固有专务以德化民而致刑措之效力行仁义而成贞观之盛至诚恭俭而收庆历之治盖于王道皆若有庶几焉者由今观之其施之当时而见诸政事者果何道欤德欤抑功力欤亦有可述者欤议者有言汉王而未足唐犹夫汉也然则宋固可知矣岂世道愈降而先王之道卒不可复欤朕  太祖高皇帝创业垂统  太宗文皇帝安内攘外  列圣相承益隆继述莫不以纯王之心行纯王之政百五十余年以来亦既成纯王之化矣朕嗣承大统夙夜孳孳亦惟帝王之道  祖宗之法是遵是守夫何承平日久人心宴安固尝劝农桑矣而闾阎之间衣食益困饬武备矣而辇毂之下营伍不充士病其诡遇也而流风相顾伤于太激俗恶其奢靡也而守礼之家不免于僣侈储蓄之政何岁不讲一遇水旱至坐视赤子之流离备御之策无时或忘一有边警輙告称兵粮之虚耗夫体统纪纲人才风俗皆王政之大而足食足兵又今日之急务也信如兴滞补敝之不暇有克举之又何择乎王伯哉夫上有愿治之君则下有辅治之臣是故道易交而志易行也昔之人臣所以事其君固有以法天立道为对以饥渴教化为喻以诚心公道为佐治之具者夫岂不知尊王而抑伯哉何卒混为一途而莫之能正也后之论治者有言尽天道则可以行王道又谓又内圣之德则有外王之业又谓必有父母天下之心乃为王道当以何者为不易之论欤朕闻王者之民劳之而不怨利之而不庸迁善敏德而不知其功相安相餋而莫识其力士让于朝民和于野万物并育各得其所朕甚乐之甚慕之何施何为而可以臻此子大夫明于王道有素矣其详著于篇朕将择而行之
　　○大同巡抚蔡天祐以边储匮乏请听本镇及宣府榆林山西等处凡军官坐法立功者得输米赎罪  上采其议诏自今军官犯罪每徒一年纳米十石准赎罪还职不许管军管事
　　○时江北徐沛等州县河徙不常岁比告歉总督漕运都御史高友玑请浚山东之贾鲁湖河南之鸳鸯口令水势分洩不得偏害一方工部覆奏今发卒浚河未必能分河势也而物力工费所损已不赀矣藉令功成河徙而从山东河南则山东河南之民又可保其不复为徐沛乎万一河流横逆运道梗阻则为害益深为今之计莫若捐治河之费以恤被水之民轻徭省赋而徐沛安矣何必以邻省为壑哉  上从部议友玑又请脩筑朝阳门至张家湾诸桥梁闸坝以济转运得旨允行其闸河以堙塞已久报罢
　　○己亥上林苑监蕃育良牧二署民饥  上命发京仓银七千余两贷之候其稔熟征还官
　　○司设监成造卤簿奏工匠不敷请发工部银九百余两雇工应用  上从部议以四百五十两给之仍戒饬所司刻期完报不许迁延
　　○庚子初天方国使臣火者马黑木等入贡礼部主客郎中陈九川拣退其玉石所求讨蟒衣金器皿等奏俱不与题覆又怒骂本馆通事胡士绅等提督会同馆主事陈邦备约束过严禁其货易以致回夷□人各怀怨恨士绅等因诈为夷人怨词讦奏九川邦备等
　　上怒下锦衣卫逮讯礼部尚书席书等言九川等行事乖方不能抚顺夷人致生怨谤罪诚有之然有进  上之物不得不辨验精详而拘泥旧规严禁夷人出入至待通事人等礼貌过琚遂使胡士绅挟夷情以快私忿所属小吏蔑视部官二臣固不足惜恐夷人效尤愈肆桀骜  上曰九川等恣肆妄为堂官不行举奏反为论救岂大臣事君之道士绅又奏九川浼兵部郎中张＜羽惠＞转与镇抚司指挥佥事张潮嘱托及番本奏郎中字样通事龚良臣听大学士费宏令译作兰州字样九川因以贡玉馈费宏制带于是锦衣卫指挥骆安等辞不敢问请会多官鞫之  上不允命士绅免逮九川等照前旨拷问于是刑科给事中角□羊一贯等言治狱当服人心今不逮士绅等不发番汉原本独将九川等拷掠势必诬服治狱之道恐不当如此
　　上责一贯等恣意回护已锦衣卫奏上狱辞  上切责安等展转支调鞫问未明革理刑邵辅回卫带俸命并逮张＜羽惠＞龚良臣等验问而以夷人求讨蟒衣等奏下礼部查覆其后竟坐九川侵盗贡玉及番货刀皮陈邦备不抚夷情刁难货易及张＜羽惠＞等听嘱张潮回护于是谪九川戍边黜邦备为民降张＜羽惠＞远方杂职张潮总旗邵辅龚良臣等俱罚俸有差
　　○辛丑赐进士龚用卿等三百名及第出身有差是日赐宴礼部命武定侯郭勋待勋因奏历年赐宴主席大臣位次居中今宴图乃左右列坐臣无足齿柰辱朝命何得旨如旧规行比入宴礼部设席仍左右分列勋不得已就左席已复＜锍-釒＞争之  上责礼部不奉诏令自后务遵故事毋再争扰
　　○升南京光禄寺卿张云为都察院右副都御史巡抚山东
　　○原任南京刑部右侍郎周季凤称病乞休许之
　　○壬寅文华殿中书房办事通政司知事朱天麒等自言供事二十余年官至少卿登极之诏裁革冒滥吏部不行查核乃与传乞幸进者例降＜锍-釒＞求复原职吏部言其妄言奏扰请罪之得旨天麒等效劳日久各准升二级
　　○甲辰原任都察院右副都御史方良永以丁忧辞免终餋月米＜锍-釒＞再上许之
　　○丙午礼部覆御史周煦议考选馆职宜每科一举每选不出二十人留馆不出五人务求学行俱优将来效用必有可观＜锍-釒＞入  上命阁臣便会同吏礼二部从公考选必年少可进学者送翰林院读书
　　○致仕右都御史张纶卒赐祭葬如例赠太子少保
　　○丁未建州左卫女直夷人都指挥撒哈答等来朝贡马给赏表里钞绢有差
　　○升通政使司提督誊黄右通政安金为南京光禄寺卿
　　○南京都察院右都御史聂贤引疾请老
　　上优诏不允
　　○吏部奏请行久任法凡府州县官治绩卓异者各抚按以闻令其加俸管事俟九年满日不次升迁报可
　　○狭山清水县礼县地震
　　○戊申巡按直隶监察御史张珩言今天下西北困于边储东南竭于漕运譬之人身四肢已病所恃者腹心耳京师腹心也顺永保河四府之民腹心之荣卫也臣顷按其户口死徙过半而征徭之旧额犹存官吏之朘求无已重以岁比不登穷民去而为盗是病且及腹心矣不可不为之虑也乞将嘉靖五年钱粮暂准改折及四年所负量行停免俟年豊带征以宽民力户部覆议惟缓其四年所逋负者
　　上从部议
　　○天台县起复知县潘渊进嘉靖龙飞颂内外六十四图五百叚一万二千章效苏蕙织锦回文体  上以其字文纵横不可辨识使开写正文再上
　　○升运粮把□才□口心□王端田茂程鹏孙机俱署都指挥佥事以趱运三年有功故也
　　○大同巡抚都御史蔡天佑引疾乞休因举原任二司官许瓒王廷相吕经李珏刘大谟知府马卿等自代吏部以天佑年力未衰诏留之
　　○己酉命成安伯郭瓒佥书前军都督府事
　　○以广西用兵量减各工坐派料银之半
　　○狭西阶州地震
　　○庚戌先是虏酋亦卜剌等为小王子所败窜入西海逼胁洮州属番大为西宁洮河之害时大臣献议者金献民主抚杨一清主剿兵部尚书李钺则谓兵难遥度湏先守后战方可万全请行新任总制王宪预处兵食便宜度虏在目中机会可乘即密约甘凉庄浪等处将官量调延绥狭西宁夏三镇游奇兵马刻期剿捕一举收功不可因循玩寇坐失事机亦不可轻率寡谋重贻后患
</div>
    <div class="pagination">
<a href="明实录世宗实录_page41.html">上一页</a><span>...</span><a href="明实录世宗实录_page37.html">37</a><a href="明实录世宗实录_page38.html">38</a><a href="明实录世宗实录_page39.html">39</a><a href="明实录世宗实录_page40.html">40</a><a href="明实录世宗实录_page41.html">41</a><span class="current-page">42</span><a href="明实录世宗实录_page43.html">43</a><a href="明实录世宗实录_page44.html">44</a><a href="明实录世宗实录_page45.html">45</a><a href="明实录世宗实录_page46.html">46</a><a href="明实录世宗实录_page47.html">47</a><span>...</span><a href="明实录世宗实录_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
