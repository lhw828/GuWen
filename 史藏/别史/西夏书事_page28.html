<!DOCTYPE html>
<html>
<head>
    <meta charset="UTF-8">
    <title>西夏书事 - 第 28 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西夏书事 - 第 28 页/共 77 页</h1>
    <div class="content">    初，曩霄欲以没宁浪等处为界，仁宗下河东经略使郑戬议之。戬言：“没宁浪诸处并在丰州南，深入府州之腹，若从其言，则麟、府二州势难以守，宜以横阳河为界。”议弥年不决。曩霄复遣杨守素纳丰州故地，上言先以兵马收获承平分水向西一带疆土，已分赏得功将校，今边臣数有所争，未协累年之议。仁宗以戬所上地图，命刑部员外郎张子至保安军与守素面议。会子病，改命国子博士高良夫同东路巡检马怀德、管经略机宜文字楚建中往莅其事。议未定，兵暴集，骑皆傅矢，引满相向，建中披腹当之，毫无惧色。众服其量，议稍有绪。建中请筑安塞、黑水等八堡以控东道。曩霄遣兵争之，闻有备，不入。

    庆历七年、夏天授礼法延祚十年春二月，猎于两岔河，生子谅祚。

    曩霄常顾没藏尼于戒坛院，臣下谏之不听。是时出猎，载没藏氏偕行，营于两岔河而生谅祚。始名宁令两岔，国语谓“欢喜”为“宁令”，“两岔”谓至两岔河而生。时月之六日也。曩霄令养于没藏讹庞家。讹庞以汉人毛惟昌、高怀正向属遇乞帐下，使二人妻更乳之。讹庞，没藏尼兄也。

    按：《纲目》书子生五，皆有关治乱之故者。此书谅祚，丑夏也。曩霄身为枭獍，生子非夭死即逆诛，至以奸生之子继承国统，非谱牒羞乎？罗氏《夏国世系》不详其事，兹取李氏《长编》及王氏《事略》补之。
    二月，起高台寺。

    曩霄五月五日生，国中以是日相庆贺。旧俗止重冬至，曩霄更以四孟朔为圣节，令官民礼佛，为己祈福。至是，于兴庆府东一十五里役民夫建高台寺及诸浮图，俱高数十丈，贮中国所赐《大藏经》，广延回鹘僧居之，演绎经文，易为蕃字。

    三月，以没藏讹庞为国相。

    于是没藏氏与讹庞日夜谋危宁令哥，为立谅祚计。

    夏四月，通银星和市。

    初，杨守素等画界，既以横阳河为定议，而于麟州屈野河西地则云：“吾马足所践，即为吾土”，不肯明立界至。仁宗命知麟州张继勋勘之，继勋言：“夏人日逼屈野河，耕垦畜牧，兴置寨栅，若即以河西为禁地，实与城相距非便；若用咸平五年以前界至，则太远难守；当以大中祥符中所定为则。”遣临塞堡监押马宁、指使殿侍康均诣宥州，与监军司言之。曩霄令把关太尉曹勉、管勾和市曹谓均等曰：“中国若肯通银星和市，则河西疆界一切如约。”经略司令入保安军自陈，勉等至军，朝议以疆界既肯如旧，许之。

    五月，夺子妇没移氏，立为后。

    曩霄先七娶：一卫慕氏；二索氏；三都罗氏，早死；四咩米氏；五野利氏，生三子：长宁明，次宁令哥，次薛哩，早死；六耶律氏，契丹公主也；七没移氏，即营天都山居者。至是为太子宁令哥娶妇没移氏，见其美而自纳焉，号为“新皇后”。张溥曰：曩霄雄毅多略，志成叛逆。卫慕氏其母也，而弑之；山遇其叔也，而杀之；及为子娶妇，而美则自纳焉。卫宣、高洋，两钟其恶，天命不佑，宜其死不旋踵也。

    按：自古乱伦之主，若卫宣、楚平，及唐元宗、梁朱温，皆国乱身危，贻讥千古。曩霄自中国讲和，契丹战胜，志得意满，日即忄舀淫荒佚之事，史不胜书。至夺宁令哥妇，立以为后，其灭绝天伦，尤非人类。盖不如是，则罪不极贯不盈，不足殒其身、弱其嗣也。《续纲目》列其事于外注，兹特书之，以著其恶。
    六月，废后野利氏。

    野利氏，遇乞从女也。身颀长，有智谋，常带金起云冠，令他人无得冠者。封宪诚皇后，曩霄素畏之。自纳没移氏，别居天都山，后稀得见。旺荣、遇乞之死，后已不平，及夺子妇没移氏，益失宠，出怨望语。曩霄闻之，黜居别宫，不复相见。

    按：《纲目》废后例有二：书后某氏废，有罪辞也；废后某氏，无罪辞也。曩霄凶逆，母且弑之，何爱于野利氏？故虽以怨望废，仍以无罪书。
    秋七月，筑离宫于贺兰山。

    贺兰阳屏西夏，阴阻北蕃，延亘五百余里，树木青白，望如驳马，北人呼“驳”为“贺兰”，故名。曩霄自夺没移氏，废野利后，阴闻宁令哥有怨言，大役丁夫数万，于山之东营离宫数十里，台阁高十余丈，日与诸妃游宴其中，悉以国事委之讹庞。

    九月，徙榷场于顺宁寨。

    曩霄因保安榷场僻陋，羊、马无放牧地，请徙顺宁，然蕃商卒不至。

    冬十一月，遣使请岁赐。

    旧，中国岁赐尽明年六月乃毕，曩霄以为缓，使宥州监军司牒保安军请以岁终为限。延州以闻，枢密院牒草报“如约”，时延帅阙，主管经略司文字李师中更其草曰：“当如故事”。曩霄气慑，不复请。

    庆历八年、夏天授礼法延祚十一年春正月朔，日赤无光。

    元旦行朝贺仪，群臣相顾失色。

    国主曩霄为子宁令哥所弑。

    初，曩霄杀野利兄弟，其族皆失职怨望。及宁令哥失妻，野利后被黜，母子日夜虑祸及。没藏讹庞知其意，阴劝宁令哥作乱，宁令哥信之，与野利族人浪烈等于月之望日，乘曩霄醉，入宫刺之，不殊，救者至，浪烈等斗死，宁令哥劓曩霄鼻而出，追者急，走免。明日，曩霄死，年四十六，僭号十七年，改元五，谥曰武烈皇帝，庙号景宗，墓号泰陵。王曰：“自德明款塞，西鄙息肩矣。元昊强梁凶悍，乃谋僭尊，以天下之力，临区区一方，然未尝少挫。及败于女色，祸发其子，彼能叛君，而子亦能弑父，此天道也。”

    按：臣弑君，子弑父，天下之大逆也。书法必曰：某弑其君某，某弑其父某，正弑者之罪足矣！兹曷以“为子所弑”书？书为所弑，则弑者有可诛之罪，被弑者亦有难逃之责。盖曩霄弑母夺媳，灭理乱伦，罪大恶极，岂寻常书法可例，故以《纲目》梁朱温、燕刘仁恭例书。至宁令哥之罪，则书“子”，书“弑”，早正之矣。
    论曰：曩霄智足以创物先，才足以驭群策。衣冠礼乐之变，官法文字之奇，更祖宗成规，藐中朝建制，人言可恤，彼恶知之。而其用兵，则严赏罚，集众长，攻少坚城，战无猝败。倘生乱世，刘元海、石世龙当其亚也。迹其英雄自喜，霸王由吾，妄膺宝，显盗鸿名，肆兵力以胁诸蕃，逞狡谋而欺中国，羌戎残犷，斯为甚乎！然而政尚刑诛，性耽淫，戳叛戚则弑其母，逞逆谋则杀其叔，贪好色则辱其臣之妻、夺其子之妇，三纲沦矣，国何以立？况又穷奢极欲，劳役无时，众怨方兴，子祸旋作。张氏谓中国未扬郭李之威，狂夫自蹈安史之﹃。旨哉，言乎！
    国人讨宁令哥，诛之。没藏讹庞立谅祚，尊没藏氏为太后。

    初，没藏讹庞欲以谅祚主夏国，诱宁令哥弑逆，因以为罪。及宁令哥刺曩霄不死，逃匿黄芦。黄芦，讹庞所居也。讹庞遣人执杀之，并其母野利氏。曩霄遗命，立从弟委哥宁令，大酋诺移赏都、埋移香热、嵬名浪布、野乜浪罗等与讹庞议，众欲如遗言，讹庞曰：“委哥宁令非子，且无功，安得有国！”诺移赏都曰：“国令无主，然则何所立？不然，尔欲之乎？尔能保守夏土，则亦众所愿也。”讹庞曰：“予何敢哉！夏自祖考以来，父死子及，国人乃服。今没藏后有子，乃先王嫡嗣，立以为主，谁敢不服？”众曰：“诺”。遂奉谅祚立之，尊没藏氏为宣穆惠文皇太后，讹庞以诺移赏都等三大将典兵久，令分掌国事；己为国相，总揽政柄。没藏本大族，讹庞为之长，至是权益重，出入仪卫拟于王者。

    按：于是，讹庞杀宁令哥而书“国人讨”，何不予讹庞以讨贼之义也？盖宁令之逆，讹庞实构成之。其杀宁令，亦为谅祚地耳，岂真知大义哉！故宁令哥书“国人讨”，以见弑父之贼，人人得诛，万世之公也。谅祚书“讹庞立”，以见违命专擅，利立幼君，一人之私也。
    二月，遣杨守素告哀。

    讹庞既立谅祚，遣守素至京师告哀。守素多智数，尝劝曩霄不称臣纳使节者，押伴陕西转运使任颛试问国主所以死，守素不能对，讫还，不敢肆。仁宗遣开封府判官、尚书员外郎曹颖叔为祭奠使，六宅使、达州刺史邓保信为吊慰使，赐绢一千匹、布五百端、羊百口、米面各百石、酒百瓶。及葬，仍赐绢一千五百匹，余如初赙。

    献遗于契丹。

    初，曩霄卒，使人至契丹告哀。契丹主遣永兴宫使耶律袅里、右护卫太保耶律兴、老将作少监王全慰奠，至是讹庞以曩霄遗物献。

    三月，铁不得国请契丹会师来攻，契丹不应。

    铁不得在伊吾西，素不通契丹。曩霄据瓜、沙，尝以兵掠其境，国主畏之，不敢御。是时闻曩霄死，遣间使由郭煌山谷间至契丹，献毡、玉、马、驼等物，请以本部兵攻夏国，乞以师援。契丹主谓其“道里辽远，声应不及”，谢之。

    夏四月，谅祚受册为夏国主。

    中国议者因谅祚幼弱，母族专权，请以节钺啖其诸将，使各有所部分，以弱其势，可不战屈也。陕西安抚使程琳曰：“幸人之丧，非所以柔远人，不如因而抚之。”或请乘丧举兵，知庆州孙沔亦言：“伐丧非中国体”。仁宗乃遣尚书刑部员外郎任颛充册礼使、供备库副使宋守约充副使，册谅祚为夏国主。初，曩霄受封，朝廷颁以印绶，至是但有封册，不更赐印，后遂为例。

    附：《宋史?程琳传》：夏人围庆阳，会朝廷行谅祚册礼，琳止诏使于延曰：“夏人贪此，可纾庆阳之难。”乃具礼币赐予之数移报之，夏人果喜，即日迎册使而围解。考欧阳修作琳墓铭及神道碑不载此事，《琳传》不知何据？
    五月，索叛酋孟香于庆州。

    孟香，宥州蕃酋，得罪惧诛，率众千余内附。讹庞遣兵以求香为名，劫边户，掠牛马。仁宗诏知州杜杞还之。杞言：“夏人违约举兵，香不可与。”因移檄言“不偿所掠，则香不可得”。讹庞不肯偿所掠，杞亦卒不遣香。

    六月，谋攻延州，兵及境而还。

    延州东北阻山，无城郭，蕃骑易于出入，知州程琳尝获夏国戎首，不杀，戒遣之，夏人亦声言毋捕汉人。久之，以五百户驱牛羊扣边，云：“契丹兵至衙头，国中大乱，愿自归。”琳曰：“此诈也。契丹兵至，当举国取之，岂容来降？闻夏人方捕叛者，此其是耶？不然，直诱我耳。”拒不受。已而，果有三万骑临境上，以捕判者为辞。琳戒诸将勿动，闭壁偃旗以待，夏兵知有备，引还。

    秋九月，遣使入谢祭奠。

    曩霄称臣后数犯约抄边，边吏避生事，不以闻。于是谅祚谢祭奠使入延州，颇偃蹇自大，经略司遣引伴送阙，不敢慢。

    冬十二月，使谢封册。

    献马、驼各五十匹，宴于朵殿，赐物遣还。史臣曰：赵德明在祥符间已追帝父于国中，逮元昊始显称帝，谅祚因之，虽受封册于宋，宋亦称有岁币之赐，誓诏之答，要皆出于一时之言，其心终未尝有臣顺之实也。

 
●卷十九
    皇元年、夏延嗣宁国元年春正月朔，日有食之。

    群臣以幼主改元，元旦日食，天象可畏，请慎政刑，讹庞不听。

    二月，契丹留贺正使。

    曩霄临终遗言曰：“异日力弱势衰，宜附中国，不可专从契丹。盖契丹残虐，中国仁慈，顺中国则子孙安宁，又得岁赐、官爵；若为契丹所胁，则吾国危矣。”是时，契丹以南壁旧怨，不肯行封册。及遣使贺正迟期，遂羁使者。会集诸道兵，遣北院枢密副使萧惟信以伐夏告中国。

    夏六月，复遣使如契丹贡。
</div>
    <div class="pagination">
<a href="西夏书事_page27.html">上一页</a><span>...</span><a href="西夏书事_page23.html">23</a><a href="西夏书事_page24.html">24</a><a href="西夏书事_page25.html">25</a><a href="西夏书事_page26.html">26</a><a href="西夏书事_page27.html">27</a><span class="current-page">28</span><a href="西夏书事_page29.html">29</a><a href="西夏书事_page30.html">30</a><a href="西夏书事_page31.html">31</a><a href="西夏书事_page32.html">32</a><a href="西夏书事_page33.html">33</a><span>...</span><a href="西夏书事_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
