<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 327 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 327 页/共 505 页
  </h1>
  <div class="content">
   ○追予江西瑞州等处历次阵亡军功陶忠烈等二十七名赏恤如例。　　

○赏会试年老举人黄凤翔等二十一人司业编修学正职衔有差。　　

○旌表守正捐躯奉天新民厅民张甸发妻王氏。　　



大清穆宗继天开运受中居正保大定功圣智诚孝信敏恭宽毅皇帝实录卷之二百三十　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治七年。戊辰。四月。己亥。策试天下贡士蔡以瑺等二百七十一人于保和殿。制曰。朕以冲龄。诞膺昊眷。寅绍丕基。荷列圣之诒谋。承两宫之训迪。兢兢业业。夙夜不敢康。深惟典学传心之要。去奢崇俭之方。练兵讲武之经。弼教明刑之用。冀与中外臣民。致上理于大同。臻郅隆之盛轨。兹值临轩发策。虚衷博采。广集嘉谟。尔多士其敬听朕命。危微精一之旨。为帝王道统所开。尧曰执中。舜曰用中。汤曰建中。与中庸致中和之义有合否。朱子谓大学之格致诚正。以至修齐治平。始终不外乎敬。中庸之圣神功化。枢纽不外乎诚。心法治法。一以贯之。二书实括其全。能申明其义欤。帝范。帝学。心经。政经。以及大宝丹扆之箴。其言亦有可采欤。真德秀大学衍义。仅及修齐。何为略治平而不言。邱浚大学衍义补。政典极为详备。抑尚有提挈大纲者在欤。洪范皇极。汉儒训为大中。宋儒又以为不然。其义何欤。自古求治之主。罔不躬行节俭。为天下先。然非徒务乎其名也。书曰。慎乃俭德。惟怀永图。左氏云。俭、德之共也。俭以德名者。有清心寡欲之功。而后有制节谨度之事也。尧之土阶。舜之土簋。禹之菲食。文之卑服。尚已。汉文帝衣绨履革。屏雕文之饰。惜中人之产。治犹近古焉。厥后令辟。焚翟裘。毁筒布。却珠贡。非不节俭可风。然究不能跻一世于敦庞以追踪隆古者。岂徒俭不足以示国欤。抑务其名而不求其实之过欤。今欲使天下黜华崇实。易俗移风。何道以致之。武备之要。训练为先。搜苗狝狩。四时教战。成周之制备已。汉有京师教试之法。有州郡教试之法。能详悉言之欤。唐设府兵。三时劝农。一时讲武。人思自奋。悉为精锐。果何由而得此。宋初收天下劲兵。列营京畿为禁兵。亲御近郊阅武。京师之兵。称为强盛。而州郡率皆疲弱。意在惩前代藩镇之癀。其制果尽善欤。明戚继光练兵实纪一书。为谈兵家所称善。其六练之法。能备详之欤。国家整军经武。兵制修明。近复练兵近畿。用备藩卫。果何以慎＜??闲＞军实。俾各营悉成劲旅也。上古无司刑之官。虞命皋陶制刑。为五刑所由昉。周官五刑之属各五百。而吕刑言五刑之属三千。所增减者安在。楚之仆区。郑之刑书。晋之刑鼎。作于春秋时。而论者谓李悝法经六篇。为后世律例所自始。其果然欤。汉初约法三章。厥后萧何定律令。于李悝法经。凡益若干篇。叔孙通复益者何律。唐之律令格式。宋之刑统。元之至元新格。大元通制。明之大明律令。其轻重繁＜??闲＞之数。可约举欤。朕欲本钦恤之心。行明允之法。司宪者宜如何持平协中。以臻刑期无刑之郅治也。凡兹四端。懋修以建极。节用以阜财。训卒以诘戎。明罚以敕法。经邦体国。莫要于斯。尔多士其详明著于篇。毋泛毋隐。朕将亲览焉。　　

○庚子。谕军机大臣等、英翰奏、会商机宜。拟驰赴临清布置。并请饬天津拨给米石。及南乐等处民圩劫毙员弁各摺片。捻逆窜向禹城高唐等处。前阻黄流。西北两面。又有运河足资守御。正可乘机兜剿。现在李鸿章驻扎德州。丁宝桢驻扎东昌。若英翰移扎临清。足成掎角之势。即著照所议。会同李鸿章、左宗棠、丁宝桢、妥筹商办。更番厄守。更番轮战。以期迅速殄灭。此时各路大军不下十余万。而捻逆不过数千。该大臣督抚等、屡奏贼势穷蹙。而任其窜突。莫可制御。总由各将领互相观望。不肯实心痛剿。试思合数省兵力。剿此残寇不能及时殄灭。该大臣等久任统帅。们心岂不自愧。即著李鸿章妥筹方略。申明纪律。奋加剿洗。毋得再涉迁延。致干咎戾。傥任该逆窜渡运西。必当查明由何路窜逸。将沿运督防之该大臣督抚等从严惩处。决不宽贷。天津赈米。尚有存余。英翰军营需米甚急。即著崇厚拨给一万石。派员解交英翰军营。以资接济。如此项米石。不堪食用。并著崇厚另筹拨解。免致转折。徒烦运费。丁宝桢所调吉林黑龙江丹丁马队三千名。前谕将挑出之一千五百名。饬赴直隶交春寿管带。其余一千数百名丹丁马队。著训练餧养。以备调遣。此项马队现扎何处。春寿所带一千五百名。能否得力。著左宗棠、丁宝桢查明覆奏。直隶民团。屡经戕害官弁。前已明降谕旨令地方官严行禁止。何以此次南乐元城复有此等恶习。并敢劫掠银两马匹。开枪抗拒。其为地方奸棍。已可概见。岂可稍事姑容。著官文再行饬属严行晓谕。务使军行无阻。并恐山东民团亦有此弊。著丁宝桢一体饬属豫行晓示。傥敢戕害官弁。即行严办。以儆刁顽。该大臣督抚等亦必严饬各带兵将领。于所过圩寨。不可骚扰地方。庶兵民相安。不至互相仇恨。将此由六百里各谕令知之。　　

○三口通商大臣兵部左侍郎崇厚奏、办理津郡保甲。抚恤难民。得旨、所有抚恤及清查户口事宜。著督饬各员认真办理。毋得虚行故事。　　

○予直隶南乐被戕运同马畯祭葬世职。如阵亡例。　　

○予河南滑县阵亡都司魏玉祭葬世职加等。　　

○辛丑。谕军机大臣等、给事中陈鸿翊奏、请严禁兵勇抢掠。并各营毛勇。改与勇丁一律服色各摺片。各路援直兵勇。叠经谕令统兵大臣督抚等严禁抢掠。以肃戎行。若如该给事中所奏。兵勇在天津售卖所抢驴马衣服等项。经地方官严禁。始行歛迹。并有毛勇。服饰与发贼无异各情。是其不遵纪律。毫无忌惮。已可概见。该管将领。所司何事。何以纵容至此。该统兵大臣督抚等既不能灭贼以卫民。又不能申法以惩勇。其何颜以对此穷黎。著左宗棠、李鸿章、官文、英翰、丁宝桢、崇厚、严饬各将领等。务当恰守纪律。不得仍前抢掠。傥有前项情弊。即按军律严办。其毛勇服饰。尤骇观瞻。并著查明饬令改与勇丁一律。不得稍有歧异。经此次申谕后。傥仍前玩忽。或经科道参奏。或别有访闻。必将该大臣督抚等严惩。各将领以军法从事。毋谓不教而诛也。原摺片均著钞给阅看。将此各谕令知之。　　

○又谕、德勒克多尔济等奏、难民土匪回匪。滋扰蒙古游牧。现经官军击退。并筹补马匹一摺。甯条梁等处回匪句结难民土匪。在蒙古游牧边界。四出掳掠。该将军现饬扎那格尔第督兵防剿。即著严檄该贝子相机布置。遇贼即击。毋任再行纷窜。傥该贝子仍前玩泄。未能实力堵遏。即著德勒克多尔济等据实参奏。并饬令贝子巴达尔琥、总兵马升、一体严防。毋稍疏虞。金顺著恪遵前旨。迅将甯条梁攻克。以便绕赴东路。藉保完区。并弹压匪众。不至四出滋扰。难民纷窜抢掠。多由困苦失所。以致流而为匪。并著金顺咨商穆图善、派员将收复地方难民未经归业者。妥为安插抚恤。裁撤营勇。并给赀令其回籍。以免别滋事端。扎那格尔第所报防兵马匹。多有倒毙。亟应筹补。以资乘骑。即著照德勒克多尔济等所拟。妥为办理。将此由六百里各谕令知之。　　

○又谕、苏凤文、冯子材奏、太郡官军。叠克全茗等处贼巢。疏通镇安饷道。苏凤文奏、镇安官军。收复东山寨等处。并攻克大虎岩。现仍督军进剿各一摺。龙州匪股纷扰。虽经官军攻拔下冻岩寨全茗等处贼巢。歼捦匪首黄忠传、陈七等多名。疏通镇安饷道。而龙英向武镇远等土州地方。匪踪麕聚。尤应及早歼除。著苏凤文、冯子材、仍饬姚茂田等军乘胜进攻。并知会谅山夷官两面夹击。迅埽边氛。一面檄饬各该地方文武。于要隘处所实力严防。毋稍疏懈。东山寨等处匪巢林立。经道员覃远琎会同李云梯各军。分路攻取。将大虎岩一带贼垒。悉数蹋平。余匪向归顺州大道墟等处遁去。逆匪吴亚终势力渐衰。潜结镇远向武各股逆窜扰右江河道。希图牵掣官军。该逆负固稽诛。正宜乘此声威。一鼓聚歼。著苏凤文严饬覃远琎等。会合下游巡防水师及刘玉成等军。奋力剿击。以期埽穴捦渠。毋得迁延观望。贻误事机。将此由五百里各谕令知之。　　

○又谕、伊勒屯、何琯奏、巴里坤哈密军务紧急。请催援兵一摺。西路贼匪。句结哈密缠头。攻扑哈城。虽经伊勒屯等派勇会同驻哈员弁。将贼击退。而据获贼供称。乌垣踞逆。己会商吐鲁番各处回贼。拟于三四月闲分路东犯。该逆等蓄意大股内扰。巴城等处兵力孤单。势甚危急。文麟、景廉、已抵安西玉门。距哈密甚近。何以屡次催令赴任。犹复顿兵不救。实属大负委任。著文麟、景廉、接奉此旨后。即日驰赴哈密。将防守事宜。妥为布置。傥再意存观望。必将该大臣等军法从事。成禄一军。围攻肃州。久无成效。朝廷未加严谴。特令移师出关。至今尚未成行。尤属有意延玩。署提督杨占鳌、现在是否抵肃。即著穆图善催令该署提督速将肃州军务接办。成禄交卸后。即日带兵赴援关外。不准稍事逗遛。如仍前玩泄。贻误戎机。必重治其罪。决不宽贷。原摺著钞给文麟、景廉、成禄阅看。将此由六百里谕知穆图善、文麟、景廉、伊勒屯、成禄、并传谕何琯知之。　　

○署山西巡抚郑敦谨奏、匪踪回窜直境。酌拨营勇。移守固关。得旨、捻踪现窜山东禹城一带。难保不乘隙渡运。一意西趋。固关自应添防。辽潞各隘口。亦不可稍形疏忽。著督饬各将弁严密防守。陈国瑞一军。催令迅速渡河。相机截剿。晋省西面河防。并著陈湜实力堵御。毋再疏虞。致干重咎。　　

○壬寅。上御养心殿。召读卷官入。亲阅定进呈十卷甲第。　　

○吏部以大学士曾国藩、朱凤标、应定何殿阁请。得旨、曾国藩著授为武英殿大学士。朱凤标著授为体仁阁大学士。　　

○盛京将军都兴阿奏、请将蒙古官弁改奖。得旨、萨金淩保著注销三品台吉。赏给头品顶带。吉克莫特等十五员。均著赏戴花翎。　　

○癸卯。上御太和殿传胪。赐一甲洪钧、黄自元、王文在、三人进士及第。二甲许有麟等一百二十七人进士出身。三甲郑贤坊等一百四十人同进士出身。　　

○谕军机大臣等、李鸿章奏、捻逆折窜东北。官军分投兜剿。崇厚奏、捻窜沧州迤南。厄守防剿情形各摺片。捻匪由高唐博平折窜平原陵县等处。直趋沧州。势甚剽疾。虽经刘松山等军在平原夜击贼营。迄未痛加歼戮。现在沧州捷地减河已开。杨鼎勋、潘鼎新等军。在该处筑墙。沿岸扼守。将扑墙贼匪击退。逆踪已向东南一带逃窜。左宗棠追剿之兵。亦至牐河南岸。惟减河下游。淤浅处所尚多。著崇厚赶紧设法疏浚。并饬杨鼎勋、潘鼎新等军。分扎减河。力固北面。至由沧州抵德州一带。沿河西岸。尚无兵勇。仅恃民团堵御。不足以资扼守。崇厚现咨令郑魁士、刘祺所部。分赴薛家窝泊头。与淮军联络声势。并饬余承恩由静海沧州。与杨鼎勋等军协同迎截。而泊头以南。仍属空虚。且郑魁士等军。兵力亦单。必须兵有后继。方可以资接应。据崇厚奏称、已函商李鸿章就近筹办。即著该大臣派兵力顾德州以北运防。并著左宗棠、定安、恩承、就近相机援应。兼将运河西岸严密巡扼。官文当速筹兵勇。添赴该处。力扼运西。以资厚集。傥任贼踪抢渡河西。扰及河间。惟左宗棠、官文、崇厚等是问。恐不能当此重咎也。李鸿章现驻德州。当督饬前敌。诸军尽力穷追。毋任贼踪稍行喘息。并著设法绕前兜击。丁宝桢一面分军与李鸿章所部合剿。一面与英翰各军严扼东昌临清河防。并著英翰酌抽得力将弁。与李鸿章、丁宝桢所部。分路兜剿。迅图殄灭。本日复据左宗棠奏称、防剿情形一摺。与李鸿章、崇厚所奏、大略相同。该大臣现进军盐山一带。欲与英翰、丁宝桢、所部各军。蹙诸海隅。以期局势较紧。所筹不为无见。惟贼踪异常飘忽。恐各路官军未集。而贼已乘隙他窜。左宗棠、李鸿章、丁宝桢、英翰等、总当迅速乘机。督军会剿。不可稍缓须臾。致令贼踪蔓延。运河水势。消长靡定。民团心志不齐。难于深恃。左宗棠当随时相机兼顾。不可稍涉大意。东昌临清德州至沧南一带运防。官文、丁宝桢、英翰、当彼此兼顾。联络声势。以防贼骑回窜。总须一面筹防。一面筹剿。临机相度。不可偏执一见。至左宗棠、李鸿章、均系督兵大臣。前因贼窜保定等处。左宗棠已抵直境。距贼较近。是以令其总统前敌诸军。嗣因贼窜山东。距李鸿章行营较近。是以将前敌诸军。改命李鸿章总统。朝廷本系为剿贼迅速起见。于该大臣等并无轩轾。左宗棠现虽将张曜、宋庆等军。交与李鸿章统带。亦当与李鸿章合力会办。不得稍涉推诿。该大臣等同办一事。且现在驻扎处所。相距不远。自应以国事为重。和衷商酌。不可固执成见。各分畛域。前敌诸军。虽已交李鸿章调度。左宗棠亦可就近檄剿。以期迅速蒇事。将此六百里各谕令知之。　　

○又谕、前因刘铭传剿贼较为出力。且三月假期已满。是以谕令李鸿章传谕该提督。迅赴直隶山东一带剿贼。兹据李鸿章奏称、已两次手书传令到营襄助。曾国藩亦为恳切函催等语。刘铭传受朝廷不次之擢。任重专阃。迩来捻势狓猖。自应奋勇誓师。灭此朝食。以图报称。且三月假期已满。骽疾谅已全愈。岂可藉病推诿。自耽安逸。现在捻逆偪处黄运之交。各路大兵已集。机会大有可乘。李鸿章既称刘铭传熟悉捻情。即著再行行飞催销假。迅速到营。不准片刻稽延。致误军事。并著曾国藩、吴坤修、就近催令启行。现在军事甚急。若待添募兵马。必至耽延时日。所部铭军。既派丁寿昌在邳州代为操练。即可统率旧部。鼓行而前。不必另行招募。至湘淮皖豫各统将。平日既与刘铭传相习。该提督到营时。即著总统前敌马步各军。奋力剿贼。以期迅奏肤公。荣膺上赏。该提督素日尚明大义。当不始终延误。自外生成也。铭军启行时。如有应需款项。著曾国藩代筹助给。以利遄行。将此由六百里谕知李鸿章、曾国藩、并传谕吴坤修知之。　　

○甲辰。谕军机大臣等、都兴阿奏、遵旨严审要犯。供认强抢得贿纵盗大概情形一摺。前因练目陈安屡经被控。谕令麒庆解交都兴阿严讯。兹据该将军奏称、审明该犯夥众强抢得财放盗等情。均已属实。惟假团练扰民一节。该衙门并无案据。其在热河有无扰害被控实迹。请饬热河都统详查再办等语。匪犯陈安、始则纠众行劫。拒捕伤官。迨充番役后。复于抚民厅甯远州等处。得贿纵盗。肆行抢劫。实属怙恶不悛。若不按律严惩。何以安闾阎而靖奸宄。陈安一犯。即著照响马例定拟。所请饬热河都统详查之处。著毋庸议。将此谕令知之。　　

○又谕、理藩院奏、据土尔扈特汗布彦乌勒哲依图报称。收留厄鲁特人众。请归布伦托海办事大臣妥为筹画。并应给俸饷。请饬户部核议各等语。厄鲁特人众。因伊犁失陷。逃避土尔扈特游牧地方。情极可悯。而该汗布彦乌勒哲依图竟能容留。洵属深明大义。第厄鲁特人众。寄居该游牧地方。究非久远之计。即著交李云麟、明瑶、锡纶、就近将厄鲁特十四佐领下官兵等妥为安插。酌给耕牧地方。以资生计。所需俸饷。应如何支给之处。著户部核议具奏。原摺著钞给李云麟等阅看。将此由六百里各谕令知之。　　

○又谕、总理各国事务衙门奏、西疆毗连俄境各卡伦。请饬建立界牌鄂博一摺。新疆各城。多与俄界毗连。前经分界大臣与俄官会勘分定。嗣以该处回氛不靖。未能举办。续据俄使照会内称。俄国官员。拟从昌吉期台至乌科卡伦一带。撤出中国卡兵。其建立鄂博一端。并请速定等语。分界一事。现既可以设法办理。自应从速举行。且呼图克图进攻哈萨克一案。即因界址未清。俄国得以藉口。此时若不速筹建立。势必酿成衅端。办理更形棘手。著奎昌、福济、车林多尔济、李云麟、明瑶、锡纶、咨商麟兴、荣全、锦丕勒多尔济、速将分界事宜、会同俄国边界官员。查明三年所分界址。将应建界牌鄂博。概行建立。以固边防。原摺均著钞给阅看。将此由六百里各谕令知之。　　

○引见满洲考取军机章京人员。得旨、丰绅泰、增林、桂斌、文绶、文龄、额勒精额、如松、文英、荣堃、曾鉌、穆特亨额、德克吉讷、那丹珠、钰坤、承恩、鄂昌、堃岫、玉恒、佛尔恭额、丰伸泰、富华、均著记名以军机章京用。　　

○署山西巡抚郑敦谨奏、添派绅士襄办省城防务。得旨、现在捻踪离晋虽觉稍远。而地方团练。本系应办之事。仍不可稍形松懈。所请酌保数员之处。著俟军务肃清。再行奏请。　　

○以失察勇丁抢夺。革山西副将胥建发职。勒令回籍。　　

○予山东海丰等处阵亡千总戴文彬、黄纪成、从九品胡湘、祭葬世职加等。　　

○乙巳。谕军机大臣等、崇厚奏、捻扑减河。淮军截击获胜一摺。捻逆大股。由减河以南。扑犯于家桥等处。经官军追剿。该逆败窜庆云所属之旧县。匪踪异常剽疾。亟应速筹兜击。著左宗棠、李鸿章、懔遵二十五日谕旨。迅速会商。督军进剿。不可稍缓须臾。致令贼踪蔓延。崇厚务将减河下游淤浅处所。赶紧设法疏浚与左宗棠等妥筹守御。毋稍疏虞。左宗棠、李鸿章、当和衷共济。迅殄逆氛。以副朝廷委任。不得各分轸域。贻误戎机。自干咎戾。将此由五百里各谕令知之。　　

○署直隶总督官文奏、派按察使张树声等察看民团。互相激劝。以资保卫。得旨、著即饬令该臬司等督同地方绅团。实力防守。毋稍疏懈。　　

○福建台湾镇总兵官刘明灯奏、整顿台湾营务。稍有端倪。恳请入觐。得旨、台湾营务久弛。此次整顿之后。当见日有起色。该总兵仍当认真筹画。毋任积久弊生。其水师应办事宜。即著咨明该省督抚办理。所请入都陛见之处。著俟二三年后。该地方大定。再行奏请。　　

○予直隶保定阵亡提督罗雨春祭葬世职加等。　　

○予直隶盐山殉难知县杜恩禄、教谕刘铣、典史鲍桂芬、千总孙大鹏、祭葬世职加等。　　

○丙午。引见乙丑科散馆人员。得旨、修撰崇绮、业经授职。二甲庶吉士逢润古、福臣、刘恩溥、张相宇、王先谦、朱福基、汪鸣銮、廖寿恒、郑守孟、顾奎、罗家劭、李汝霖、萧晋卿、黄毓恩、钮玉庚、李用清、杨绍和、周开铭、施之博、朱以增、吴仁杰、张清华、谢维藩、张怀恩、顾云臣、龚显曾、文治、茹芝、胡聘之、张英麟、韦业祥、郑溥元、松森、杨颐、潘衍鋆、董执、庆锡荣、汪叙畴、张端卿、曹秉哲、李璠、温绍棠、周岱、楼誉普、易子彬、崔文海、俱著授为编修。三甲庶吉士杨泰亨、田翰墀、刘青照、吉长清、黄晋洺、周冠、俱著授为检讨。郝同箎、冯光勋、启秀、王廷辉、柳长庚、唐景崧、夏裕纶、李士彬、霍鹏南、沈成烈、李绪昌、苏维城、俱著以部属用。何探源、德生、胡元照、谢文起、刘凤苞、杨超元、杨松兆、屈秋泰、林梁材、俱著以知县即用。繙译庶吉士崇勋、著授为编修。　　

○丁未。孝慎成皇后忌辰。遣官祭慕陵。　　


大清穆宗继天开运受中居正保大定功圣智诚孝信敏恭宽毅皇帝实录卷之二百三十一　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治七年。戊辰。闰四月。戊申朔。上诣绥履殿问慈安皇太后安。平安室问慈禧皇太后安。至丙子皆如之。　　

○谕军机大臣等、前因李云麟等奏、详酌新城事宜。请豁免贡皮。改设台兵额兵等情。当交原议王大臣等妥议具奏。兹据惇亲王等奏称、李云麟等以前拟分归新城之土尔扈特及乌梁海数旗。现拟安设正台。各该旗一切差徭。络绎不绝。请将呈进皮张。全行停止。自为体恤贡户起见。所有阿勒台乌梁海七旗应进皮张。著准其暂行停止。惟此项皮张。为内廷传用及颁赏要需。仍著该大臣随时体察情形。总期该处丁力稍充。即量为变通。设法补交。以符旧制。其乌梁海各旗内。既有善猎枪手数百名。可藉为劲旅。又有贡户额兵多名。该大臣等请将贡户一项。以百数十户改为台兵。下余五百余户作为额兵。傥能训练得宜。诚为一举两得。著即照拟办理。仍著该大臣等按季认真操演。务期悉成劲旅。以资防剿。不得有名无实。台兵遇有重差。应用帮台之人。由各该旗贡户以外之散兵闲丁中调派。即由该大臣等详定章程。妥为办理。惇亲王等会议原摺。均著钞给阅看。将此由五百里各谕令知之。　　

○又谕、宋延春奏、逆匪围攻省城。分股袭踞各州县。近日办理情形。请将从逆各员革职严拏各摺片。逆匪攻陷易门县后。句结内奸。先后窜陷昆阳新兴晋甯呈贡嵩明寻甸等州县。贼垒已偪省垣城下。仅余东路尚可绕越。亟应赶紧援救。岑毓英现由七甸进攻。即著该抚督饬各军转战而前。将逆股次第埽荡。力解省城之困。仍一面兼顾东省。以通粮运。宋延春即饬杨盛宗等。就现有兵力。分路防剿。迅殄逆氛。刘岳昭职任兼圻。责无旁贷。著懔遵前旨星驰前进。将省城防守事宜。与岑毓英会商妥办。以固根本。并著该督严檄李家福等。统率所部。迅速赴省。相机策应。从贼之参将杨振鹏、杨先芝、马天顺、武进士田庆余、都司马世德、守备马葵、千总马文成、均著革职。严拏务获。迅明后即在军前正法。以昭炯戒。毋任一名漏网。将此由六百里谕知刘岳昭、岑毓英、并传谕宋延春知之。　　

○河南巡抚李鹤年奏、军务未竣。请将本年彰卫怀三府秋审展缓办理。从之。　　

○予安徽盱眙等处被戕训导金崧、伤亡千总王光明祭葬世职。　　

○己酉。谕内阁、罗惇衍、钟岱奏、请将押运漕米赴通各员弁分别奖惩等语。本年海运剥船抵通。业已陆续验收。其第一起第九起漕白粮米。全数交清。米色乾洁。该押运员弁。尚属认真。惟第十六起剥船。短欠漕米至一百四十余石之多。且有潮湿搀杂情形。自应分别奖惩。以昭激励。候补州判淩道增、外委隋登甲、试用典史郭鸿绶、外委潘富元、均著赏给六品顶带。候补未入流吴崇杰、外委章文元、均著先行摘去顶带。仍责令押运后起剥船。赴通交纳。如再不知愧奋。即著从严参办。　　

○谕军机大臣等、左宗棠奏、贼踪近偪山东运河。现回吴桥防剿。英翰奏、暂驻临清。布置防务。并郭运昌等军击贼获胜各一摺。捻股窜至旧沧州。经宋庆等追击。折向东南。由盐山掠及乐陵德平一带。郭运昌等军败贼于恩县城南。贼复走清平县境。是贼之纵横奔突。总思抢渡运河。现在东昌沿运一带墙工。计已竣事。追剿各军。不下十万。机势实有可乘。左宗棠务将运西力加扼守。并商同英翰、丁宝桢、严饬刘松山等军相机夹击。以为且防且剿之计。其临清迤北等处。并著李鸿章、官文、赶紧派拨队伍。前往填扎。丁宝桢亦当督同郭松林等。严扼张秋一路。并与英翰所统各军联络声势。毋任匪踪窜越。如稍有疏虞。必惟丁宝桢等是问。至前敌调派事宜。乃李鸿章专责。该大臣务须严督淮湘各军奋加剿击。依限灭贼。迅奏肤公。傥日久防疏。致贼势复行延蔓。则咎各有归。朝廷不能为之曲贷也。英翰现赴观音觜一带河下。著即将防务妥为布置。并筹进剿。其张从龙一军。即归该署抚调度。以厚兵力。将此由六百里各谕令知之。　　

○又谕、郑敦谨奏、侍卫陈国瑞自请带队北援。据情代奏一摺。现在捻逆退窜东境。各路大军云集。叠经谕令该统兵大臣等速筹攻剿。自当克日歼除。回逆虽向西趋。距晋稍远。而西河一带。防务未可松懈。该侍卫业经拔队启行。著郑敦谨饬令恪遵前旨。迅速渡河。将宜川等处防剿事宜。相机妥办。毋得藉词延宕。致干重咎。所有该侍卫进止机宜。仍著归郑敦谨暂行就近调度。嗣后如带兵需人。再降旨令其北上也。将此由五百里谕令知之。　　

○以詹事府詹事邵亨豫为内阁学士兼礼部侍郎衔。
  </div>
  <div class="pagination">
   <a href="清实录同治朝实录_page326.html">
    上一页
   </a>
   <span>
    ...
   </span>
   <a href="清实录同治朝实录_page322.html">
    322
   </a>
   <a href="清实录同治朝实录_page323.html">
    323
   </a>
   <a href="清实录同治朝实录_page324.html">
    324
   </a>
   <a href="清实录同治朝实录_page325.html">
    325
   </a>
   <a href="清实录同治朝实录_page326.html">
    326
   </a>
   <span class="current-page">
    327
   </span>
   <a href="清实录同治朝实录_page328.html">
    328
   </a>
   <a href="清实录同治朝实录_page329.html">
    329
   </a>
   <a href="清实录同治朝实录_page330.html">
    330
   </a>
   <a href="清实录同治朝实录_page331.html">
    331
   </a>
   <a href="清实录同治朝实录_page332.html">
    332
   </a>
   <span>
    ...
   </span>
   <a href="清实录同治朝实录_page328.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
