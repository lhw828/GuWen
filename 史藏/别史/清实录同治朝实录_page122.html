<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 122 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 122 页/共 505 页</h1>
    <div class="content">
○庚申。谕内阁、前因都察院奏候选主事穆大鹏呈恳投效江南军营。当经降旨允准。兹据顺天府奏、穆大鹏于本年二月闲。呈诉经纪杨兴漋句串帖主周永福谋夺典帖等情。经该衙门呈讯。典字内并无典给穆姓之语。传讯中人薛思曾。亦坚称并无其事。现在该员尚未呈递亲供。请旨暂行扣留等语。穆大鹏既系捐纳主事。乃与小民争执牙帖。私典私押。已属违例。又复砌词控告恃符狡执。并敢于案悬未结之时呈请投效军营希图巧避。似此卑鄙无耻。肆行狡诈。实属有玷官箴。穆大鹏著不准其投效军营。先行革职。交顺天府归案严行审办。按律定拟具奏。　　

○谕议政王军机大臣等、僧格林沁奏、攻剿教匪及追击淄川窜匪等情形。并蒙城粮路已通各摺片。白莲池教匪。经黄国瑞、舒通额等由东西两路攻进贼巢。会合摉剿。捦斩多名。余匪窜上红山。僧格林沁驰抵白莲池后。复督令恩锡等将远处营垒移扎西南红山脚下。并督队四面环攻。该逆拌死抵拒。官军仍未得手。现于红山对面平岭之上添扎营垒两座。安设炮位。昼夜轰击。该逆被炮轰打。难保不穷而思窜。山径丛杂。防范最宜周密。该大臣务应严为布置。毋令乘闲出窜。惟出势险峻散漫。既难仰攻。又恐非重围所能困。总宜寻觅机会。使逆巢有内应之贼。庶几一鼓可下淄川逸匪。被官兵追剿穷蹙。赴黄国瑞军燥投诚。此辈狼子野心。反覆无常。难保不与教匪暗通消息。著僧格林沁督饬黄国瑞随时防范。如查有反覆情形。即速歼除。毋稍姑息。捻首李大个子等投诚。是否真心悔罪。亦须令马新贻、英翰等、详加体察。斟酌办理蒙城所属狼山。逆垒十余座。既经撤退赵王两圩均经乞降。总兵姚广武复将附近投诚各圩收抚蒙城粮路。现已疏通。著僧格林沁即严劄该总兵奋力进抵蒙城。会合马新贻英翰等军内外进攻。迅解城围。毋许藉词逗遛。致干重咎。昨据唐训方奏称苗逆亲率党与二万余人。于临淮南北两岸添扎营垒。官军日有伤亡。而逆党日加增益。情势甚为危迫。僧格林沁务当迅将红山股匪剿除净尽。以便移师皖省埽荡苗氛。毋稍延缓。将此由六百里谕令知之。　　

○又谕、阎敬铭奏、由淄回省。督军驰赴清博一带。因阻水未能速进。并楚勇到东一摺。据称由山东省城前赴清平博平两路水势宽深。桥梁沉没。阎敬铭前派赴堂邑之三营均在齐河一带阻水亟应设法催趱以期无误军行著该署抚酌度情形饬令该营迅速由大清河水路挽行毋再迁延。并著严饬各该州县逐段疏消。或于水浅处插标引路。或觅船扎筏分起渡送以便各该营将士得以畅行无滞。东昌剿匪正值吃紧亟需该抚前往统率著阎敬铭俟水势稍减。即行驰赴清博一带妥为调度。游击王心安等所募楚勇三千。已陆续到齐。既据该抚奏称总兵保德等在堂邑剿办宋逆并运河东岸防军。兵力尚嫌单薄。应如何将新到楚勇酌量派往以利攻剿之处。即著阎敬铭悉心筹画相机布置。另片奏、前因游击王心安那借饷银。经严树森咨调赴鄂归案讯办。现在该游击管带新募楚勇。未便遽易生手请暂留山东等语。王心安著准其暂留东省带勇。随同剿办东昌叛匪。一俟军务稍松即行派员押解赴鄂归案讯办。将此由六百里谕令知之。　　

○予山东峄县阵亡知县张振荣祭葬世职加等。　　

○赠浙江归安殉难文生张福禧训导衔。赏恤加等。　　

○赠浙江余姚殉难文生吕受豫训导衔。义民吴方林把总衔。暨贡生劳廷梯等绅民妇女一百四名口分别旌恤如例。　　

○予浙江湖州殉难训导沈金诏等绅民妇女一百二十五员名口分别旌恤如例。　　

○辛酉。文宗显皇帝二周年忌辰。命惇亲王奕誴诣暂安寝殿。恭代行大祭礼。　　

○上诣奉先殿行礼。　　

○诣观德殿圣容前供奠。　　

○谕内阁、前任漕运总督袁甲三。老成正直。强毅有为。由部曹著声台谏。出历戎行。蒙皇考文宗显皇帝特达之知。叠擢京卿。简任漕运总督。畀以钦差大臣重任。自逆捻纵横皖豫数年统军淮甸。捦灭张漋等巨股。叠次克复凤阳府县各城。勤劳懋著。备历艰难。前在临淮军营。积劳致病。屡经奏请开缺。准其回籍。适值苗练复叛。以该漕督矢志灭贼。本籍陈州。毗连淮颍。复经谕令在籍督率兵团。兼施堵剿。犹能筹饷筹兵。悉心捍御。前据奏称沉疴未愈。又复疽发于背。方冀调理就痊。堪资倚任。兹据张之万奏该漕督于防所遽尔溘逝。念其力疾筹防。殁于王事。披览遗摺。悼惜殊深。袁甲三著照漕运总督军营病故例从优赐恤。历任一切处分。悉予开复。应得恤典。该衙门察例具奏。伊长子前詹事府右庶子袁保恒、著俟服阕后以翰林院侍讲学士即补。次子举人袁保龄、著赏给内阁中书。用示笃念荩臣至意。寻予祭葬。谥端敏。　　

○壬戌。谕内阁、前因中外诸臣交章奏参胜保贪污欺罔各款。当经降旨将胜保革职拏问。交刑部治罪。嗣经刑部奏称胜保押解到部。复派议政王军机大臣大学士会同刑部审讯。节经王大臣等将胜保亲供呈览。于被参各款。情无质证一味狡展。而于携带姬妾赴营一节则业已承认不讳。本日复据王大臣等陈奏胜保所据亲供及诉呈各一纸更堪诧异。胜保于督兵入陕之初。人言藉藉。朝廷不惜谆切训诫。至再至三。原期其力洗前愆。立功赎罪。乃入陕以后仍复肆无忌惮。怙恶不悛。即其所自认携带姬妾赴营一节。已属大干例禁。谕旨谆谆训诫之谓何。竟敢视若弁髦。欺藐朝廷至于此极。苗沛霖性情阴鸷。曾谕胜保察其就抚是否可靠。胜保极口保其无他并乞恩施且擅调其练众入陕。迨谕旨不准。犹敢屡次抗辩。今苗沛霖已戕官踞城。肆行背叛。宋景诗以反覆降匪。经胜保代为捏报战功。保至参将。后又在陕拥众东归。亦已背叛。是今日苗宋二逆之糜饷劳师。皆胜保之养痈贻患所致。而胜保之党护苗宋二逆。不得谓无挟制朝廷之心。至胜保被参各款。前经僧格林沁覆奏。有派员查访并咨询地方所称情形大略相同。胜保任性妄为。即此已可概见等语。是胜保之贪污欺罔。实天下所共知。岂能凭其自行回护之词。信为竟无其事。据胜保本日所递诉呈内博引律例。妄欲将原参各员治以诬告之罪。尤属饰非乱是。胆大妄为。核其种种情罪。即立正刑诛。亦属咎所应得。姑念其从前剿办发捻有年。尚有战功足录。胜保著从宽赐令自尽。即派周祖培、绵森、前往监视。所有案内牵涉人犯。即著刑部分别提审。讯明奏结。以清积牍。　　

○又谕、本日候补宗人府府丞温葆深奏谨陈管见摺内。推广捐例一条。有请世给生员举人俾守其业等语。军兴以来。捐例之设。实出万不得已。各该州县捐有成数。曾准加广文武学额中数。于奖励捐生之中。寓嘉惠士林之意。此外或乃祖乃父为国宣勤。朝廷笃念荩臣。于其子孙特加赏赐。以旌劳勚。此尤异数之恩。岂得援以为例。若因一时急公。捐助米粟。而使其后人得以生员举人长荷国恩。竟同世袭。将富民皆得滥厕科目。而寒士何由奋志功名。且从来亦无此政体。该员所奏职见迂谬。断不可行。　　

○又谕、步军统领衙门奏、请严禁私贩马匹一摺。民闲私贩马匹。本干例禁。各直省军营驿站赴口采买马匹。兵部原有定例。惟恐日久视为具文。亟宜严申禁令。即著兵部查照定例。行知各直省及各路统兵大臣一体懔遵办理。摺内所称到京采买马匹一摺。京城地面马匹。应否准令外闲采买。应如何详定章程之处。并著兵部妥议具奏。　　

○又谕、前因御史梅启照奏访闻江西总管硝局候补知府姚镶、厘金局委员万永熙、升用知府程元瑞、贪劣不职各款。请饬查办。当经谕令沈葆桢确切查明。据实参奏。兹据沈葆桢奏称、江西南镇火药库失火。查询附近居民。佥称初闻雷声自下而上。旋即烟焰飞腾。非由姚镶侵渔克扣积怨所致。佑清寺硝局火失。伤毙碓夫二百五十余名。由牙厘局筹给恤养钱文。并未经姚镶之手。其局中一切工价银两。均系照章给发。尚无浮冒克扣情事。万永熙前委赴玉山县设局抽厘。被商民扭捆高台。殴打辱骂。实因刁徒王米细等谣言蛊众。希图抢夺银钱。业经讯明就地正法。万永熙办理尚无不合。所参挟带炮船护送女眷。访查实无其事。万永熙于推升广东连平州知州后告病开缺。病痊起用。经耆龄奏留江省差遣。复经曾国藩等留局当差。尚非该员贪恋不肯离省。程元瑞委署九江府篆时。办理浔郡租地一案。系与该司道定议。所参故抑商民价值激变潜逃各情。访查尚无确据。程元瑞之侄程之琦在九江府城外租赁房屋。开设茶栈。程元瑞之子程培莹即程幼农因患目疾。赴浔就医。寄居栈内。并非程幼农强租。该员等均无在江西省城置买产业之事各等语。此案姚镶、万永熙、程元瑞等、被参各款。虽经沈葆桢分别确查。或事属有因。或查无实据。惟姚镶系督办硝局之员平日并不认真率属小心防范。以致轰毙轰伤碓夫二百五十余名之多。实非寻常疏忽可比。万永熙既经在江服官差遣。乃于伊弟万永煇等在省典置房屋。不行阻止。复向借居。殊属不知检束。程元瑞曾署九江府知府率听伊侄程之琦赴浔开设茶栈。并任其子程幼农赴栈寄居。致滋物议。虽在该员卸事之后。究难辞咎。候补知府姚镶、广东补用直隶州知州万永熙、升用知府候补同知直隶州知州程元瑞、均著一并交部议处。以示惩儆。　　

○又谕、前因山西驿丞胡廷华以柏井甘桃两驿马匹缺额。并本管直隶州知州董汇芳骫法营私各情。赴都察院呈揭。复据英桂将该驿丞参劾。当经谕令爱仁等会同审办。兹据爱仁、英桂奏、讯明定拟一摺。此案已革山西柏井驿驿丞胡廷华因闻大计入劾。疑被董汇芳揭参。随以夫马缺额扣发工食各款。并因前被刘际昌禀伊痰迷。指为得受董汇芳赃私。具词通禀。乃不静候查办。复擅用驿递直揭部科。旋因董汇芳追回原揭。又遣抱赴都察院呈控。并敢抗不交卸。种种任性妄为。意图挟制。胡廷华著即发往新疆效力赎罪山西平定直隶州知州董汇芳。因胡廷华擅用驿马驰递揭文。恐干例议。遣役追回禀送巡抚查办。尚无不合。被控各节。审悉虚诬。惟所管三驿马匹。陆续倒毙至四十余匹之多。未能即时买补。虽于交卸时买补足额究难辞咎。著交部照例议处。候补知府刘际昌、奉委查验马匹。因胡廷华语言失次。妄责驿书。因以该革员似有痰迷情形禀报。虽非无因究属失实。刘际昌著交部察议。候补道前任太原府知府保龄、候补知府万济、讯无调停抑勒情事。均著免其置议。回避陕西候补知县吴延庆、既据胡廷华供明委非代董汇芳说合。著免其提质。马夫所摊规费等项。虽为数无几。究属私款。著山西巡抚严饬该管知州谕令永远革除。　　

○又谕、沈葆桢奏、道员禀讦知县袒匪杀良。请＜??闲＞派大臣审办一摺。此案于同治元年三月闲。南康县监生张起凤呈控职员许高鸿诬逆抄抢。内有牵涉升任江西督粮道前署南康县知县周汝筠袒纵等情。当经沈葆桢饬属讯办。兹据南康县知县石昌猷详称许高鸿倚势害命。藉局吞财。复来省面称其图财害命。确有案据。并所禀多有牵涉周汝筠之处。当即饬令分别办理。闰八月闲。又据石昌猷禀称许高鸿之父许观国呈送忤逆。结求速予正法。当即就地处决。迨石昌猷禀称周汝筠幕友索诈扰民。周汝筠亦禀揭石昌猷杀良袒逆。互相禀讦。正在饬属提讯。本年二月闲。许观国同其四子许高深以贪赃害命擅杀无辜具控并供称当初结求正法。系熬刑不过所致。且伊子许高深来省呈控。行至中途被县役拏获。又经该县家丁放走。是以事逾半年。始行出控。周汝筠则欲将石昌猷立置重典。并疑该抚袒护各等语。案关诬赃枉杀。处实亟应彻底根究。著曾国藩亲提前后人证卷宗。秉公严讯确情。据实具奏。沈葆桢自请议处。及请将李桓一并议处之处。著俟定案时声明请旨。　　

○谕议政王军机大臣等、刘长佑奏、督军剿匪。兵力尚单。请饬东抚驻扎东南。以资夹击各摺片。现在直军剿贼。正当吃紧。且东南一带地面辽阔。防兵单薄。纷窜堪虞。著阎敬铭迅遵前旨。先将前派赴堂邑三营并王心安所募楚勇三千名。催令设法渡河。无分水陆趱行前进。交丁宝桢、保德、妥为调遣。新到兵勇恐难联络。仍著阎敬铭探明道路。即行起程。驰赴清博一带。以资控驭。山东兵勇未到以前。著刘长佑饬令丁宝桢等就现有兵力实力防剿。柳林等团。向称得力。务当激励联络俾为我用。不得藉口兵单。稍涉疏懈。将此由六百里各谕令知之。　　

○又谕、吴棠奏、皖军危迫。请饬僧格林沁赴援。并将宿蒙饷道绘图呈览各摺片。唐训方奏、蒙城诸军合击狼山。贼弃垒遁。趋重怀远。请饬黄国瑞星驰援蒙一摺。蒙城围虽未解。粮道已通。该逆不得逞志于蒙。于是益抽精锐。前赴怀远。困我前敌。连营河岸。联络炮划。连日文报军粮尽为阻绝。杨岳斌等所派丁泗滨等统带炮船百号。现已驶至经唐训方令其会合总兵何绍彩往援。当能力挫凶锋。俾前敌复臻稳固。惟陆师以分防苦战。近复染疫。能否得力。尚不可知唐训方请饬僧格林沁令黄国瑞一军星驰援蒙。该抚即抽换蒙城数营回援临淮。稍纾兵力。刻下山东匪势已蹙。即宋景诗一股有直东兵勇合剿。似尚不难了结。著该大臣自行察度。如东匪即日可以蒇事。该大臣即可亲统大军南下。以得胜之师削平苗捻。或一时不能亲往。即令黄国瑞一军先赴蒙城。听唐训方调遣。该大臣务当酌量情形。星速援皖。毋令稍有疏失。吴棠当严饬姚广武竭力会剿。并将徐宿各捻股设法剿除。唐训方就现有兵力固守临淮。并催令丁泗滨等水师速赴怀远。力顾前敌。痛挫凶锋。不得专待援师。致滋贻误。染疫士卒。善为拊循。以期得力吴棠所奏翁廷奎勇丁滋闹淮安关署情形。所拟办法。甚为草率。显有不实不尽。著该漕督再行确查。按律惩治。毋稍姑容。淮关应解清淮军饷二万三千两。著就近催令该监督按月拨解。李鸿章、吴棠另摺奏、江北各属漕米。仍请准收折色。以济扬营饷糈等语。本年江北各漕。著仍照向章折徵。留充扬营军饷。以资兵食。将此由六百里各谕令知之。　　

○又谕、都兴阿等奏、覆陈江北拨赴镇江助剿兵勇。碍难全行归并镇营一摺。前因冯子材等奏请将江北拨赴镇江兵勇二千九百六十名归并镇营防剿。并称与都兴阿咨商已妥。是以降旨允准。兹据都兴阿等奏称、前此分拨兵勇赴镇助剿。原以南岸拟击丹阳。牵制贼势。虽北岸兵力素单。亦不得不于无可抽拨之中。一时权宜通融。以厚南岸军势。若竟将此军归并镇营。扬防兵力本单。且刻下苗捻未靖。防堵全局攸关。所有前次调赴镇江兵勇。碍难全行归并镇营等语。所奏亦系实在情形。著冯子材等即将江南领饷之广西提标兵一营。忠成提壮勇二营。共一千一百五十余名。归并镇营＜??闲＞阅。其余江北领饷之湖南各起官兵。捷壮凯胜勇营。仍交副将刁经明统带。暂留南岸协剿。毋庸归并镇营。以示限制。并著冯子材等激励将士相机进取。扬防西路虽靖。而北岸沿江一带。未可稍涉松劲。并著都兴阿等督饬兵勇与南岸将弁联络一气。严密防范。傥南岸有警都兴阿仍当不分畛域拨兵救援。记名总兵王万清、已明降谕旨勒令休致。所部川勇。著都兴阿等遴派得力将弁妥为统带。以资整顿。将此由六百里各谕令知之。　　

○又谕、瑛棨奏、汉中危急万分。请饬催川楚援师迅速进剿一摺。汉中被围已久。叠经谕令官文、骆秉章等、迅调兵勇赴援。数月以来。张由庚朱桂秋两军。总无出境消息。梁作楫一军。虽已行抵兴安。据称接准该省督抚饬谕。令其即在兴安驻扎。不可冒昧前进。是朝廷移缓就急。徵调援师。该文武员弁等竟敢任意迁延。全不以国事为重。道员张由庚、总兵朱桂秋、均著先行交部严加议处。道员梁作楫著先行交部议处。刘蓉业已擢升陕抚。责无旁贷。著骆秉章会同该抚严饬张由庚等星夜前赴汉南援剿。刘蓉亦即督率后起之何胜必等军赶紧前进。力解汉中之围。并著官文迅饬梁作楫由兴安拔队进援。毋得以楚省边防紧要。藉词观望。李云麟前已出京。计不日即可抵陕。著官文等传谕鄂省援陕各营。俟李云麟到陕统归调遣。以期得力。股首陈玉和就捦正法。亦足以稍寒贼胆。刘蓉未到任以前著张集馨转饬毛震寿激励诸军勉力支持。毋稍贻误。汉南各营军饷。仍著张集馨妥筹运解。藉资接济。署花马池营参将王锡爵久未回营。该参将本系云南回教。难保不投入贼营。并著刘蓉、张集馨查明下落。据实奏闻。将此由六百里谕知官文、骆秉章、严树森、刘蓉、并传谕张集馨知之。　　

○以久病未痊。江苏记名总兵官王万清勒令休致。　　

○以山东临清助剿不力。摘副将王佐臣顶翎。夺勇号。予阵亡侍卫益谦、署都司长泰、祭葬世职加等。　　

○予江苏江浦阵亡知县符宋英祭葬世职加等。　　

○蠲缓江西南昌、新建、丰城、进贤、清江、新淦、新喻、永丰、万安、临川、南丰、新城、建昌、德化、德安、湖口、安福、余干、莲花、十九厅县暨九江府同知所辖被水被旱地方新旧额赋有差。　　

○癸亥。谕议政王军机大臣等、庆昀等奏、遵查阿拉善蒙兵情形一摺。阿拉善蒙兵。前于平罗边口遇伏失利。朝廷即虑其畏葸难用。兹据庆昀等历陈该旗迁延不进情形。是此项兵丁万不足恃。现虽经庆昀等、叠次咨催。始有绕道过渡进定。边口驰赴庆阳之说。而远来疲乏。断不可用为前敌。致偾事机。至鄂尔多斯蒙兵。已在口外阿拉庙等处。且据庆昀奏称较阿拉善兵差胜即著熙麟飞檄严催。齐抵庆阳。以厚兵力。其阿拉善旗官兵抵庆阳后。应令屯扎何处。藉壮声援。并著熙麟酌量调遣。平凉已否解围甘省军情。近日如何熙麟务当随时奏报。以慰谨系。将此由六百里各谕令知之。　　

○又谕、麟兴奏、筹办边防情形一摺。据称乌里雅苏台东北起至科布多卡多兵少。相去甚远。声势难以联络。设欲添兵又恐俄人藉口。拟严劄各卡伦互相出探。遇俄人来。就近呈报各该处大臣相机办理并行文库伦科布多大臣密为晓谕防范等语。所筹均尚妥协。现在俄人在各边界闯卡滋事。前据常清奏该夷闯赴博罗胡吉尔卡伦竟敢施放大炮。我军用擡炮轰击。该夷大队。退至科斯莫銮地方。集有五六百人。是其用意寻衅已可概见。当经谕令常清整队严防。如敢再来扑犯。即激励官军奋勇迎击。并令知照各城一体严密备豫。乌里雅苏台地方卡多兵少。防范难周。若议增兵。又多窒碍。麟兴所称如遇俄人前来。详细问明。用善言开导。不准滋生事端。设执意不退。其在乌里雅苏台边境者。迅速呈报该署将军。其在科布多边境者。就近呈报该处大臣。酌量重轻或亲身前往。或派员前往。即著照所议实力办理。其唐努乌梁海地广人杂。尤当妥为防范。哈萨克前有暗附俄人之事。尤未可恃。麟兴现署将军篆务。责任綦重。务当严饬各卡伦实力奉行。并随时侦探情形。不可稍有疏忽。以副委任。将此谕令知之。　　

○以陕西同州等处守城出力。赏道员刘鸿恩等花翎委参领音登额等蓝翎。余加衔升叙开复有差。　　

○以四川龙＜?穴孔＞场剿灭全股逆匪出力。赏总兵官唐桂林一品封典、彭顺五、王大文、胡尊贤、副将魏松亭、杨得元、彭文兴、萧庆泗、杨得胜、谢正球、张升扬、萧万忠、参将陈友胜、朱成俊、巴图鲁名号。守备黄兴寿等花翎。千总张官南等蓝翎。余加衔升叙开复有差。　　

○甲子。谕议政王军机大臣等、曾国藩奏、汇报近日各路军情。并调淮扬水师驶往临淮各摺片。金陵逆匪。聚集悍党。坚守老巢。时复伺隙出战并有白齐文投入贼中。广置炸炮。分解金陵。曾国藩务当饬令各营豫为布置。以防该逆用炮轰扑。毋稍大意。并著李鸿章于沪上友沿江隘口严密摉查。毋令洋人卖给粤匪枪炮。以断该逆接济。伪护王等逆首毕萃金陵。苏常等处贼势必单。李鸿章正可饬令所部各军乘机克复。为步步进偪之计。张运兰已在楚南另募三千人赴粤。其原部湘勇。现驻甯国等处防剿。自应仍留皖南。以资得力。石太股匪窜入黟县。经王文瑞督兵克复。将贼众驱出羊栈岭外。仍著曾国藩饬令徽防将士会合浙军严密堵遏。毋令再窜入境。江忠义李榕两军在坚山等处获胜。逆匪分窜都昌彭泽境内。湖口已无贼踪。著曾国藩即饬江忠义等军速由湖口与饶郡各营合力并进。由石太一路东下。埽尽逆氛。乘势进攻东坝。以期与沪浙各军声势联络。前据唐训方奏李世忠一军突如其来。疑系矫托。兼恐坐观成败。是以有旨令曾国藩设法调回。既据曾国藩察其防守五河之意。尚属至诚。著即将详细情形知会唐训方办理。并著唐训方妥为驾驭。毋令别生枝节。贼众麕聚临淮与唐训方并力相持。情形甚紧。彭玉麟等所拨三板船八十号。计日可到临淮。著唐训方即督饬水陆各军奋力攻击。迅埽逆氛。毋稍迟缓。李朝斌所部太湖水师既已陆续入沪。上海战船足敷分布。黄翼升所部淮阳水师。著李鸿章将一半留沪助剿。其余一半即饬令黄翼升并行统带速赴临淮。惟淮沪两处相距甚远。黄翼升往来布置。能否兼顾。仍著曾国藩、李鸿章、酌量办理。所请俟克复苏州后将沪淮各营分扎洪泽湖等处。及苏皖两省供支黄翼升军粮饷火药章程。均著照所议办理。将此由六百里各谕令知之。　　

○又谕、多隆阿奏、南北两岸叠获大胜。攻毁贼巢多处。及遵饬德兴阿省各摺片。多隆阿现在驻军三府里。该处距西安省城密迩。日内该将军当已亲抵省垣。布置一切。防守无虞。陕省军情。当可日有起色。殊慰廑系。多隆阿自上年督军入陕。所向克捷。复以偶婴疮疾。各营将士亦久劳多疫。以致省城及西路军情。多有未能兼顾兹据所奏渭河北岸连克蒲桃洼拜家村贼巢。南岸连克三府里白鸭觜及马乌什十余村堡。大誓三军。即日攻下沙窝贼之老巢。霆击风驰。军声丕振。所办极为得手。多隆阿抵省后。瑛棨业经革职。即著与张集馨、穆腾阿等、将城地内外妥为筹布。即严督诸军乘此声威。将东西两路回逆迅速全行埽除。马德昭所部。是否可交德兴阿统带。凤翔被围几及一载。或即派马德昭前往。抑另派大员赴援处。著多隆阿迅速妥筹办理不得再有迁延。以致救援莫及。该将军督办全陕军务。东西两路。均属责无旁贷。高陵县城。是否尚为贼踞。此处攻克。东路各军。便可与雷正绾三原之兵会合。将西路逆氛痛加埽荡。以次廓清。甘省军情。熙麟驻守庆阳。兵力过为单薄。多隆阿亦应遵奉叠次谕旨随时兼顾。乘胜迅将全陕肃清。自可速筹分兵援应。毋得稍存膜视。温德勒克西常星阿二员。据称连日接仗。战功卓著。本日已降旨交部议叙。指日全陕肃清。必当叠膺懋赏。该大臣仍饬令奋勉图功可也。将此由六百里谕令知之。　　

○以故青海扎萨克头等台吉布彦达赖子达什多布济袭职。　　

○以陕西攻克渭河两岸贼巢。赏副都统金顺、参将孟宗福曹国安、巴图鲁名号。予副都统温德勒克西等升叙有差。　　

○予安徽歙县合门殉难训导汪士熙暨眷属人等分别旌恤并立祠建坊如例。　　

○予安徽绩溪殉难八品衔胡韬等绅民妇女五百六十三员名口分别旌恤如例。　


大清穆宗继天开运受中居正保大定功圣智诚孝信敏恭宽毅皇帝实录卷之七十四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年。癸亥。七月。乙丑。谕内阁、前据河南学政景其浚奏、请将品学兼优之副贡生苏源生等量予录用。当经降旨交部议奏。兹据吏部奏称、景其浚所保各生。拟请比照考试优贡新章。附入下科优贡之末。由该部验到考试。分别等第。请旨录用。嗣后各省学政于生员中果有品学兼优之士。均归入优贡一途。不得于优贡外别开保举之门等语。所奏自系为慎重选举起见。惟此次景其浚所保各该生等。既经该学政详加察核。自应名实相孚。且恐有敦品励行之儒。年近迟暮。未能应试者。若必概令考试。绳以举业。殊非朝延崇尚实学、鼓舞群材之意。所有河南副贡生苏源生、岁贡生李浚、曹肃孙、附生许静、于锦堂、均著以本省训导用。嗣后各省学政于该省生员中。务当综核名实。认真考察。如有经明行修之士。该学政真知灼见。许其酌保数人。以为乡里矜式。不准视为常例。滥行保奏。以杜幸进而重选举。傥有夤缘干进。举非其人。必将该学政照例议处。以为滥保者戒。　　

○谕议政王军机大臣等、景纶等奏、赴豫官兵。被雨水阻滞。及三姓地方被水情形各摺片。吉林所派赴豫官兵。因该处雨水连绵。松花牡丹等江。河水汹涌。未能依限到省。现在苗逆鸱张。豫省需兵甚急。著该将军等、迅即飞饬管带三姓官兵之委参领胡尔栋阿等。赶紧设法济渡。一俟到省。即令星夜赶赴前队。毋许逗遛。其业经起程之头二起官兵。并著催令趱行。毋稍稽滞。至三姓地方。江流陡涨。西北各坝。多被冲开。河水泛溢入城。江岸附近居住旗民。屋田庐。均被漫淹。著该将军等派委妥员。前往该处。将被水居民。善为抚恤。毋令失所。如有成灾地方。即著奏明分别办理。将此由五百里谕令知之。　　

○又谕、毛震寿奏、汉南攻剿情形。及沥陈□窘。请于川楚借地抽厘。以裕秦饷各摺。所奏汉江南北两岸。贼踪蔓延。进兵之路。须从北岸之十八里铺东西文川、及南岸之油房街、西路之长寨、三面夹击。方能应手。而现在兵力尚单。疾疫又重。惟有先疏粮道。以救汉中。毛震寿现已进次青石关。饬催易佩绅进扎南岸之法慈院。与郡城文武相约。并力南关。力据汉水之险。声息联络。以为一路生机等语。所筹尚合机宜。著即妥为办理。力保郡城。以待援师。仍著刘蓉懔遵叠次谕旨。星速驰赴汉南。统率诸军。力解郡围。官文、严树森、骆秉章、严催川楚派援各军前往。如再迁延。即著指名严参惩办。鄂省援师。须俟李云麟到后。交其统带。未知该员何日方可抵陕。刘蓉抵汉南后。著即并归节制。以一事权。将陕南之原有各军。加以激励。与川楚援师合并调遣。俾资得力。汉江南北岸三路进兵。是否切中机宜。并著妥筹进取。刘蓉未到以前。毛震寿仍当竭力战守。毋得稍涉松劲。致滋罪戾。陕南蓝张郭曹与邓逆股匪窜并。又有兴安捻股。连成一片。汉中城固。兵力本单。而饷尤缺乏。毛震寿所陈艰窘各状。尚属实在情形。不得已而筹及川鄂两省借地抽收盐货两厘。以为接济之策。或当有济。即著官文、严树森、骆秉章、按照所奏。竭力筹办。毛震寿摺一件。著钞给官文严树森骆秉章阅看。多隆阿剿办渭河两岸回匪。甚为得手。昨经谕令乘胜速将陕省东西两路逆回次第剿除。刘蓉抵陕南后。当能与该将军随时关照。以筹全局。克副委任也。将此由六百里谕知官文、严树森、骆秉章、刘蓉、并传谕毛震寿知之。　　

○引见前任工科给事中苏廷魁。前任户部郎中杨宝臣。得旨、苏廷魁著以道员发往河南。交巡抚张之万差委。杨宝臣著以道府用。　　

○旌表守节尽孝直隶静海县民张桂荫妻周氏。　　

○丙寅。谕内阁、朕奉慈安皇太后慈禧皇太后懿旨。文宗显皇帝龙驭上宾。倏经三载。本年十月。即届释服之期。春露秋霜。曷胜凄怆。我朝定制。皇帝于释服。后一切庆典。均应次第举行。惟念梓宫尚未永远奉安。遥望殡宫。弥深哀慕。若将应行庆典一切照常举行。于心实有不忍。除朝贺大典均仍照常举行外。其各项庆典。及内外王公大臣筵宴。应如何分别举行停止之处。著议政王、军机大臣、御前大臣、会同礼部等衙门妥议奏闻。至万寿礼节。向有赏王大臣听戏筵宴。著一并停止。俟永远奉安后。与一切庆典。再行照例举行。以符旧制。所有昇平署岁时照例供奉。并著俟山陵奉安后。候旨遵行。其咸丰十年所传之民籍人等。即著永远裁革。　　

○谕议政王军机大臣等、黄赞汤奏、高州各路军情。及办理厘金。亟宜酌量变通。东北两江盗匪蠢动各摺片。逆匪陈金缸占踞信宜县城。已将三载。劳师糜饷。日久无功。现在卓兴、方耀两军。虽经昆寿派员劝解。释怨和衷。而积疲之余。未必即能振作。毛鸿宾前奏、拟募楚勇数千。派张运兰带赴粤东剿贼。此时想已募练成军。即著迅速起程。先将高州军务认真整顿。务令壁垒一新。迅歼大憝。此股巨匪一灭。则办理余匪。自可迎刃而解。郭嵩焘前经谕令由海道赴粤。此时想已起程。即著赶紧前进。广海寨城。虽经吴昌寿督兵围偪。而贼援未断。仍属可虞。毛鸿宾等到省后。务饬该藩司慎密防范。毋稍疏虞。至土客互斗。猜贰已深。兵连祸结。曾无已时。该督抚等务当持平妥办。惩其首逆。散其胁从。以期逐渐相安。永消争衅。粤省厘金。止有广肇惠韶四府一律办理。而潮廉琼三府。即有殴官罢市之举。近来南海等县?行人等。又复聚众歇工。藉端恳免。抽厘助饷。原系一时权宜万不得已之举。固不可任意苛歛。致怨讟之繁兴。然刁商聚众阻挠。藉端要挟。此风亦断不可长。军兴以来。办理厘金。惟两湖办有成效。毛鸿宾曾任湖南巡抚有年。郭嵩焘籍隶湖南。在籍日久。于此中利弊。知之甚悉。即著于抵任后。体察情形。妥为筹办。务令商贾不苦扰累。军饷可以源源接济。方为妥善。东北两江盗匪蠢动。亟应乘其初起。赶紧扑灭。俾免燎原。黄赞汤摺片三件。均著钞给阅看。将此由六百里各谕令知之。　　

○钦差大臣官文等奏、鄂省边防紧要。未能派兵前赴临淮。得旨临淮军营。已由曾国藩等调派水陆各军赴援。楚省既无兵可派。著无庸议。皖豫边防。加意整顿。成大吉驻三河尖。如该逆上犯。恐其兵力尚单。应如何添调防剿之处。著与曾国藩函商办理。　　

○湖北巡抚严树森、拏获习教谋逆匪犯宋幺等正法。报闻。　　

○予湖北蕲水阵亡在籍主事蔡恭诠祭葬世职加等。入祀昭忠祠。　　

○予湖北应山等处阵亡殉难从九品李育玉等绅民妇女四百五十三员名口分别旌恤如例。　　

○丁卯。谕内阁、阎敬铭奏尼山圣庙被匪损坏。请将奉祀之衍圣公议处。并自请议处一摺。山东邹县尼山一带。偪近教匪巢穴。本年五月闲。叠被肆扰。毁坏庙宇。砍伐树株。准袭衍圣公孔祥珂职司奉祀。疏于防护。著交部议处。阎敬铭未能先事豫防。咎亦难辞。著一并交部议处。该管地方文武员弁。均著查取职名。交部议处。并著阎敬铭派员前往。敬谨查勘。赶紧筹议设法修补。以副尊崇圣道至意。寻吏部议、孔祥珂、阎敬铭、均照防范不严降一级留任例上加等。降三级留任。得旨、准其抵销。　　

</div>
    <div class="pagination">
<a href="清实录同治朝实录_page121.html">上一页</a><span>...</span><a href="清实录同治朝实录_page117.html">117</a><a href="清实录同治朝实录_page118.html">118</a><a href="清实录同治朝实录_page119.html">119</a><a href="清实录同治朝实录_page120.html">120</a><a href="清实录同治朝实录_page121.html">121</a><span class="current-page">122</span><a href="清实录同治朝实录_page123.html">123</a><a href="清实录同治朝实录_page124.html">124</a><a href="清实录同治朝实录_page125.html">125</a><a href="清实录同治朝实录_page126.html">126</a><a href="清实录同治朝实录_page127.html">127</a><span>...</span><a href="清实录同治朝实录_page123.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
