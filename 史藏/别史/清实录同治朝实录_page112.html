<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 112 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 112 页/共 505 页</h1>
    <div class="content">
○以四川天全、荣经、州县两城。被匪窜陷。旋即收复。革副将秦华祝职。撤勇号。知州丁云章、知县孙怡禄、革职留任。予阵亡副将邹威彪等十四员祭葬世职加等。　　

○予四川军营病故提督蒋玉龙祭葬恤荫加等。谥勇果。　　

○追骤陕西平利殉难翰林院庶吉士邢景周建立专祠。千总陈钰武生杨应钟附祀。　　

○贷山西丰镇、辽、襄陵、大同、怀仁、武乡、蒲、七厅州县歉收地方仓谷。缓甯远、霍、保德、右玉、阳曲、太平、曲沃、虞乡、临汾、灵石、十厅州县节年应还仓谷。　　

○壬寅。谕议政王军机大臣等、奉宸苑奏、苑外居民越墙进苑肆扰。请饬严拏一摺。据称本月二十二日。南苑团河行宫迤南地方。突有匪徒四五十名。持械肆扰。经巡夜官兵查问。该匪直前拒捕。经官兵捦获张自保徐进幅二名。送苑审讯。供出同夥二十九名。开列住址清单。请饬步军统领等衙门。按名严拏等语。南苑重地。关系非轻。著步军统领衙门顺天府都察院五城御史按照单开住址姓名。密速查拏。悉数弋获。不得稍露风声。致令远扬。被获之张自保徐进幅二名。著顺天府严行审讯。按律治罪。墙外虽有堆拨。并无外营兵丁住班。以致该匪夥党进苑。毫无知觉。并著步军统领衙门严饬外围营汛兵丁。嗣后务须随时稽查。昼夜梭巡。以昭慎密。傥查有旷误疏懈情事。即著认真惩办。毋稍姑容。原摺一件。单一件。均著钞给阅看。将此各谕令知之。　　

○又谕、有人奏、知县玩视军务。苛派殃民。请饬查究一摺。据称前直隶枣强县知县王兰广在任加派差徭。不愿认真团练。上年直东降众滋事。窜扑枣强。经该县绅团击贼出境。该令恐绅民藉团抗差。即饬撤防。责令团首催缴差费。迨贼复犯境。该令与委员何庚生潜匿北乡。任令县城失陷。阵亡团总六七十人。团众死者三千有余。贼退后。该令并不分别禀请奖恤。惟与何庚生串通牟利。催缴差费。纵令书吏尹培善增税加徭。勒折浮费。及捏称募勇。侵冒入已各等语。王兰广本系革职查办之员。著刘长佑按照此次被参各款。逐一根究。毋稍徇纵。并将杀贼出力及阵亡之绅团。一并查明。分别奏请奖恤。原摺片均著钞给阅看。将此谕令知之。　　

○又谕、熙麟奏、回匪围攻平凉府城。援剿获胜一摺。回匪围攻平凉。于城之东南东北两处。轰发地雷。均经官绅兵民奋力抢护。补筑完竣。此次又经马天祥等援剿获胜。贼知有备。当不至并力围攻。惟援兵太少。虽获小捷。未挫凶锋。究不可恃。著熙麟迅将前调延绥镇兵。催提到平。以厚兵力。仍严饬马天祥等及总兵吕元、知府田寿增、就现有兵勇。实力防剿。毋稍疏虞。至败匪西窜。系向何处遁逃。平凉郡城。曾否解围。熙麟摺内未经声叙。仍著详晰查明。迅速驰奏。将此由六百里谕令知之。　　

○广东巡抚黄赞汤奏陈广东吏治民生。及军务军饷。亟应筹办情形。得旨、该抚甫经莅任。于该省官民利弊。均能洞悉。惟当力图挽救。行之以实。持之以久。期于吏治民生。两有裨益。方为不负委任。　　

○以才不胜任。降广东高州镇总兵官讷苏肯为副将。以记名总兵官郑金华为广东高州镇总兵官。　　

○改丁忧广西左江镇总兵官王海清为署任。　　

○以甘肃平凉剿办回匪获胜。予游击马天祥等升叙有差。　　

○以广东克复西甯县城出力。予千总马有汇以守备用。并赏花翎。从九品杨保镛等蓝翎。免已革守备钟文彩等罪。余加衔升叙有差。予阵亡千总李标、外委区容光等、祭葬世职。　　

○癸卯。谕内阁、前因多隆阿奏、副都统祥恩寄顿胜保赀财。该将军派员往查。祥恩辄将委员捆欧。当经降旨将祥恩革职查抄。交多隆阿严讯。复因僧格林沁呈出郎中何恩寿信函。有道员戴鸾翔贪鄙奸诈。逢恶助虐等语。一并交多隆阿审讯。经多隆阿奏请将该员革职归案审办。嗣据多隆阿奏屡经研讯。该二员坚不吐实。因军务方殷。请解部严审。复经谕令将该二员就近押赴山西。交爱仁、王茂荫、秉公讯办。兹据爱仁等奏称查明祥恩等被参各款。均讯无实据。惟祥恩于协领同庆等查起胜保寄物。并不细询来历。辄因口角细故。将笔帖式安成欧伤。戴鸾翔奉委劝捐。并不善为经理。因前任卫千总童维即童登魁书捐过少。辄将其捆缚两手。交县看押。又因长安县代雇骡驮短少。将县役棍责。实属任性妄为。业已革职。应毋庸议等语。已革副都统祥恩、已革道员戴鸾翔、久在胜保军营。最为亲信。该革员等非但不能匡正胜保。复敢凭藉威势。肆行无忌。虽被参各款。讯无实据。而殴打委员。捆押捐户。棍责县役。种种妄为。其平日之倚势作威。已可概见。况戴鸾翔未至胜保军营以前。久已声名狼藉。以上二员。仅予革职免议。不足蔽辜。祥恩、戴鸾翔、业经革职。著永不叙用。均发往军台效力赎罪。以昭炯戒。　　

○又谕、晏端书、黄赞汤奏、广东治理需才。请饬前任运河道敬和来粤委用。并请将指发广东试用道杜学礼、刑部候补主事刘宗岱、浙江候补知县汪承绪、留粤差遣等语。敬和系告病回旗人员。杜学礼指发广东。例应来京引见刘宗岱既系京员。尤非外省督抚所能擅留。汪承绪一员。虽经晏端书带赴广东。委办厘捐。将来仍应回浙。该员等或在粤未久。或并未到粤。人地讵即相宜。现在广东军务。虽未告竣。究非江浙等省可比。晏端书等何得辄为违例奏请。致开趋避取巧之风。所请著不准行。至广东候补同知萧灿章随同耆龄赴闽。晏端书等请将该员调回粤省。尚属与例相符。即著耆龄饬令萧灿章迅速回粤。毋许逗遛。　　

○又谕、晏端书奏、遵保堪胜水师总兵人员一摺。除卫佐邦一员。前经劳崇光保奏。业已记名外。升署香山协副将陈佐光、升署大鹏协副将许颍升、均著记名以水师总兵用。俟军务告竣再行送部引见。升署水师提标右营游击郑耀祥、补用游击香山协都司黄廷彪、升署闽粤南澳镇右营游击赖建猷、升署水师提标后营游击汤骐照、升署海安营游击雷秉刚、均著俟军务告竣送部引见。　　

○又谕、晏端书等奏、请将庸劣不职各员。分别降革一摺。署高廉道广州府知府文王、才具中平。自署道篆以来。地方蹂躏。两载有余。一筹莫展。著以同知通判降补。吴川县知县陶楫、体弱多病。著以府经历县丞降补。署遂溪县知县乔家铣、性情拘迂。不通时务。署乐会县知县吴裕徽、办公竭蹶。才欠开展。均著以教职铨选。卸任三水县知县向世永、办事粗鄙。声名平常。卸任河源县知县梅霈琳、性情乖张。遇事偏执。茂名县知县汤克勤、贪庸废事。谤讟沸腾。署东安县知县祝庆符、巧滑欺饰。不洽舆情。卸署合浦县知县毛仁麟、心术不端。行为巧诈。卸署合浦县知县沈骏选不知检束。声名狼藉。均著即行革职。　　

○谕议政王军机大臣等、前因刘长佑奏、军务紧要。请调总兵李明惠等赴直差委。当经谕令毛鸿宾。饬令该总兵等募勇成军。由轮船驶赴天津。所需口粮。即由湖南广东筹给。兹据晏端书等奏、轮船以贩货为主。原非专载行人矣勇为数既多。必须数船并发。尤难同时觅雇。且轮船定价。每人约需百金。计李明惠等募勇一千五百名。搭船一项。已需银十数万两。粤理各库。摉括已空。一时实难得此钜款。查湖南省至广东省。水陆计程二千余里。加以由海赴津。轮船驶行各口。又无定期。程途实形迂折。不如由楚豫径赴大顺广一带。较为便捷等语。所奏亦系实在情形。即著毛鸿宾饬令李明惠等统带所部。径由楚豫取道北上。俾利师行。其一切行装口粮。仍著晏端书、黄赞汤、毛鸿宾筹款支给。毋令缺乏。并著刘长佑行文催提李明惠等迅赴直省。以资攻剿。将此由五百时各谕令知之。　　

○又谕、曾国藩奏、官军苦守力战。石涧埠庐江等处。先后解围。并历陈江西皖南援剿情形。都兴阿等奏、各路军情吃重。分饬水陆各军。严密布置各摺片。逆酋李秀城率党围扑石涧埠营盘。经毛有铭等会合彭玉麟水师。并力夹击。荡平贼垒。立解重围。其窜扑庐江六安州等处之贼。该文武员弁且守且战。叠获胜仗。贼遂解围而遁。剿办尚属得手。惟伪忠逆自六安解围下窜。据都兴阿等奏、苗逆纠同发逆。诈称数十万。已由滁州窜至天长之玉兴集。仪邑西北乡居民。纷纷震恐。与曾国藩所奏。或称其图犯扬州里下河。或称其纠合苗党。窜扰滨淮各属之语相合。是其窥伺扬防。图窜里下河一带。已无疑义。现在淮扬两郡。防剿正当吃紧。著都兴阿、富明阿、严饬水陆各军。整肃队伍。相机迎剿。并著吴棠仍遵前旨。檄饬蒋坝衡阳高宝等处守将。认真扼截。淮扬唇齿相依。都兴阿、富明阿、吴棠、务当不分畛域。互为策应。力保完善之区。俾该逆无隙可乘。方为妥善。李显发驻扎六合。并不力筹堵御。竟欲亲往里下河查办游勇。实属不知缓急。著曾国藩速行劄饬李世忠迅将李显发调回。固守六合。毋稍疏懈。并责成李世忠就近调派勇队。遏截贼匪东窜之路。毋得意存观望。自取咎戾。鲍超现由庐州追击忠酋。著即饬令该提督会同刘连捷等进攻巢县。迅拔坚城。寿州粮缺兵单。万分危迫。该大臣当严檄蒋凝学等军。星夜驰援。克期赶到。俾免疏虞。僧格林沁现因围攻淄川。功在垂成。未便撤围南下。虽据该亲王驰奏。一俟淄川克复。即督率全部。回剿苗练。而此军何日可以南下。究难豫定。成大吉业已由鄂旋皖。计日可抵寿州。该提督熟习苗练情形。著即先行檄饬成大吉、蒋凝学毛有铭、会师进讨。其蒙亳一带。并著唐训方督饬将弁妥筹援应。毋稍大意。李续宜已由水路北来。行将抵鄂。该前抚受恩深重。著曾国藩飞催前进。迅速抵皖。毋再迁延。皖南之贼。时思窜扰江西。虽经刘典王沐等军。埽除黟祁贼匪。而贼之窜往鄱阳者。已由视田街近偪浮梁。且昨据沈葆桢奏、建德踞贼。恨彭泽县九都团练之悍。以大股分路猛扑。民团为贼所乘。退至西河扼守。现因饶防危急。不能分兵往援。是江省防务。饶九均形吃重。曾国藩现调李榕一军。由北岸驰赴建德。著即酌度机宜。将此军就近调赴彭泽。攻剿窜匪。俾该县民团。不至溃败。则士气益坚。边防可期稳固。惟该大臣酌量迅速办理。镇江军务。昨据冯子材具奏与都与阿所奏略同。该将军务当随时严檄上下游水师。认真防范。备豫不虞。并咨会乔松年将沿江团练。实力整顿。以壮声势。正在寄谕闲。据李鸿章驰奏、克复昆山新阳县城。捦斩逆匪殆尽一摺。昆新一城。为苏省东面切近门户。现经官军克期攻拔。捦斩逆贼至数万之多。苏城踞贼。自必闻风丧胆。且据曾国藩奏探悉忠酋有回救苏城之说。亟宜乘贼情惶恐之际。迅速进攻。著李鸿章督饬程学启等速移得胜之师。规取苏城。力图克复。俾渡江之贼。回顾巢穴。不敢肆意分窜。则淮扬一带防务。可期稍松。现在我军乘胜之余。宜先由何路攻取。最操胜算之处。著该抚妥筹迅速办理。李鸿章另片奏请将俞斌所抄家产。发还变卖。令其缴足罚款等语。著照所请。所有抄过俞斌产业。准其发还。勒令自行变卖。将应缴之款。赶紧如数呈缴。如缴不足数。或任意迟延。即著从严参办。李鸿章请将新复之太仓等州县漕粮豁免等语。已特颁谕旨。将本年漕粮一体豁免矣。该州县居民。叠漕蹂躏。困敝不堪。全赖良有司加意拊循。随时安集。并著曾国藩李鸿章、慎选牧令。绥辑地方。俾流民不至失所。以副委任。将此由六百里各谕令知之。　　

○以克复江苏昆山、新阳县城。赏总兵官程学启正一品封典。总兵官陈有昇、副将成俞卿、张光泰、刘士奇、宋有胜、参将周良才、吴建瀛、巴图鲁名号。余加衔升叙开复有差。予阵亡千总黄虎臣等祭葬世职。　　

○以安徽石涧埠、庐江、等处解围。赏道员毛有铭巴图鲁名号。曾广翼花翎。余加衔升叙有差。予阵亡参将黄仁亲等祭葬世职加等。　　

○予江苏常州被戕知府于醇儒祭葬世职。　　

○予安徽桐城、贵池、阵亡殉难监生周元贞等绅民妇女四百四十六名口分别旌恤如例。　　

○豁免江苏太仓、镇洋、常熟、昭文、昆山、新阳、嘉定、金山、八州县本年额赋。　　

○甲辰。上复诣大高殿祈雨坛行礼。　　

○遣恭亲王奕?诣时应宫。惇亲王奕誴诣昭显庙。钟郡王奕詥诣宣仁庙。顺承郡王庆恩诣凝和庙。肃亲王华丰诣觉生寺。豫亲王义道诣黑龙潭。喀尔喀郡王达尔玛诣密云县白龙潭。拈香。　　

○谕内阁、宗人府刑部奏审明宗室图诈控告。并职员指官撞骗。按例定拟一摺。据称已故宗室色勒布之妻色克氏因已故奉恩镇国公有凤之妾张氏。欲与胞侄玉洁分居。从中唆令控告。并以到官受辱。恐吓张氏。代为觅人托情。曾先向辅国将军宗室奕绣通知。当因奕绣索银五百两未允复向刑部员外郎绍恒属托。绍恒以张氏分家涉讼。自可邀准。希图撞骗。遂捏称托情。并饬书吏代钞张氏前控分产结案奏稿。为张氏代觅候审坐落地方。先后得受谢银八百两。并衣物等件。色克氏堂侄松荣、及僧人慧悟、稔知绍恒托情不实。向绍恒诈索银一百两。益将前事告知奕绣。奕绣希图控吓得财。邀同慧悟。以色克氏串通绍恒指名撞骗等词。赴宗人府呈控。经该衙门会同刑部审悉前情。应请按律定拟等语。此案奕绣于张氏分居涉讼。系属事不干已。仍因诈银未遂。捏词讦告。实属不知自爱。著革去辅国将军。发往吉林安置。绍恒身系职官。辄因张氏分家涉讼。撞骗得受谢银。实属有玷官箴。著革去员外郎。发往黑龙江效力赎罪。色克氏素不安分。屡次涉讼。此次所犯案情。尤为卑鄙。著发往盛京交该将军严加管束。其松荣、慧悟、张氏等、应得罪名。均著照所拟办理。　　

○乙巳。孝慎成皇后忌辰。遣官祭慕陵。　　

○谕内阁、前因上驷院奏、阿敦二等侍卫世恒在良乡县地方。被甲长杨汰等谋害。当交顺天府府尹提犯严讯惩办。兹据万青藜、林寿图奏称、讯据巡役郭峻等供称侍卫世恒于本年二月闲。随钟郡王差回。行至良乡县东关药王庙地方。旧患痰病复发。随地身□党卧。郭峻起意商同甲长杨汰、牌头萧百岁等、窃取世恒身旁眼钱衣物等件。旋赴县禀报。因该县知县饬送出境。杨汰等将世恒扶至火石沟地方。复起意剥取衣服。因世恒挣扎郭峻等用石块攒殴殒命。将尸掩埋。旋经尸侄荣昌报官。访获尸身属实。杨汰等饬缉未获。请将郭峻等交部审办等语。此案良乡县捕役郭峻等胆敢叠殴职官身死。窃夺多赃。并起意私埋匿报。实属目无法纪。且所供世恒素有痰病复发一节。并未据尸侄荣昌声明。显系藉词狡饰。至世恒身□党卧。杨汰等已将其身旁衣服银两取去。并剥取其身穿布袍。世恒亦并无知觉。且业经禀报该县。令其送出本境。何以杨汰等必欲纠约多人。将其致死。情节种种支离。亟应彻底究办。以成信谳。郭峻、任玉、萧百岁、均著交刑部严行审讯。将该犯等供内不实不尽各节。逐一研诘。务期水落石出。毋稍含混。其在逃之逸犯杨汰、萧柱儿、并著步军统领衙门顺天府五城直隶总督一体严拏务获。归案严讯究办。寻刑部奏、审明郭峻等图财害命属实。除杨汰在逃未获。萧百岁在监病故。郭峻任玉拟即斩决。良乡县知县庄允端失察。应咨吏部议处。从之。　　

○又谕、前因德兴阿所带兵丁。在蒲州入村抢掠。致酿人命。谕令英桂分别查办。兹据奏称德兴阿所带天津兵丁陆得胜等。于上年十一月闲。因在蒲州东门外盘获之胜保眷口行李。均寄存盐郭村。起意乘机摉抢。行至中途。张国安等畏罪折回。陆得胜等二十四人。即至该村遍加摉抢。该村民人任知贤等出向拦阻。均被扎伤。任知贤、宋得全、并先后毙命。少女何春娥等二口。同时投井自尽。陆得胜等即在景文禄等三十八家。并于距村半里许之上原村贾维栋等家。抢得银钱衣饰。分携出村。时有正定营兵丁吴存德等。因陆得胜等久未回归。前往查探。即在中途会遇陆得胜等。告知前情。分给零星物件。属勿声张。一同回防。即经德兴阿访闻查拏。该兵丁宋平安等闻拏逃逸。现将已获各犯拟结。并请将约束不严之带兵各官。分别革职严议等语。此案陆得胜等身充营兵。胆敢乘机抢掠。持械行凶。致该村民死伤多人。少女二口。同时自尽。实属目无法纪。罪不容诛。除谢汶奎等四犯。业经病故外。其陆得胜等三犯。经该抚于审明后。即在犯事地方处斩枭示。张玉汰等五犯。亦均在辽州防所处决。办理尚为妥协。在逃之宋平安等十二犯。并著一体严拏务获。即由各该地方官讯明。就地正法。带兵官游击田茂等。于所部兵丁抢掠村庄。杀伤人命。事前既毫无觉察。事后又不将该犯按名送究。致有脱逃。非寻常疏忽可比。除千总郝承恩业经病故。应无庸议外。千总贾如璧、外委于兴云、均著革职留营。以观后效。游击田茂、守备吴德元、均著交部严加议处。　　

○谕议政王军机大臣等、穆腾阿、瑛棨等奏、击退扑城回逆。遵查省城现驻兵勇数目。曹克忠现带楚勇。疏通粮道。咨催雷正绾驰援凤翔。又历陈汉南军务。请饬李桓自行奏事各摺片。西安省城。防守紧要。节经谕令穆腾阿、瑛棨等妥筹备豫。自多隆阿攻克仓头。将由沙窝高陵一路剿击。分路并进。省城尤应竭力固守。使贼不得乘闲攻扑。意图牵掣。本日据奏、回逆复扑城营。官军击走各情。仍著穆腾阿、瑛棨等、督率城营兵勇。实力巡防。并筹战守。毋稍懈。贼既广造攻具。计图攻袭。尤须严密防范。设法破其奸谋。俾不得逞。至城内外旗绿各营布置情形。览瑛棨开单及穆腾阿所奏均悉。穆腾阿督率巡防各营兵。亲加操练。务令精熟。其补额幼丁等。亦须随时教练。以资得力。瑛棨所有城内外现存兵勇。合之穆腾阿存营兵数。如果布置得法。调度有方。与曹克忠之军。就近联络声势。自当战守兼施。足资镇抚。何得意存恇怯。藉口兵单。动成坐困之势。多隆阿大兵不日西指。省城防务渐纾。马德昭叠经谕令督兵赴甘。著即懔遵前旨。即日赶紧驰赴庆阳。与熙麟筹商攻剿。毋再迁延致干咎戾。曹克忠由咸鄠交界一路疏通粮道。并可与省城就近随时策应。所有三堡及牛东等处之投诚反正各村民人。难保非因曹克忠兵威较振。暂图苟免。著即饬令该总兵察其诚伪。随时严防。毋稍大意。如果系良懦汉民。为逆回迫胁者。自应宽其既往。予以自新。多隆阿前奏雷正绾之军。因泾阳三原等县。尚属匪巢林立。未可轻动。并令专力严防北山。西路一带。仍令王梦麟统兵往救凤翔。所筹甚合机宜。著瑛棨仍遵前旨。与多隆阿通筹全局。相机办理。其王梦麟一军。往救凤翔。兵力不敷。仍著该将军等酌度调派。并督催王梦麟星驰前往。力解凤郡之围。不得再有迁延退缩。自干重罪。汉南军务紧要。毛震寿办理久成疲敝。汉郡此时仍被贼围。而毛震寿所部健武营。又被贼冲蹋于高家岭等处。并有蓝逆分党过河。以至马鬉滩及茶镇一带。偪近石泉。瑛棨所奏。亟须统率得人。以图振起。尚属实情。李桓计日可到陕南。现在行抵何处。著即懔遵前旨。迅速趱行。抵陕后。所有该处一切军情。即著李桓自行驰奏。并著将兴汉军务。悉力整顿。详细驰陈。渭河搭造浮桥。曾否集事。沙窝高陵等处进剿情形。如何部勒。著多隆阿随时驰奏。以慰廑念。将此由六百里谕知多隆阿、雷正绾、穆腾阿、瑛棨、并传谕李桓知之。　　

○又谕、江忠义奏、接奉寄谕。率所部赴皖。现赴湖南省城乞饷一摺。前因江忠义奏、该营已于三月初八日。次第启行赴粤。业已准该署提督所请。谕令毋庸赴皖。即日赴粤。乃本日据奏仍将前军调回。准备赴皖。自系未接奉以后寄谕。著江忠义仍遵照四月初七日寄信谕旨。赶紧赴粤。酌量贼势轻重。相机剿办。至所请于湖北省拨调马队一百名。如到粤尚需应用。即著酌量采买。以资得力。将此由六百里谕令知之。　　

○又谕、明绪等奏、俄兵在卡伦外居住。防范晓谕情形一摺。塔尔巴哈台巴克图卡伦之外。有俄兵三四百人。随带器械炮车。在彼居住。意欲先占地方。潜立石垒。经明绪等派员前往晓谕。令其将兵队撤回。该国带兵官执意不允。明绪等现已行文西悉毕尔衙门。令其彻队。措词尚属周妥。本日已谕令总理各国事务衙门。告知该国住京公使。转行西悉毕尔总督办理矣。该国既有兵队居居巴克图卡伦以外。难保不于他处另派兵队潜住。私垒鄂博。修盖房闲。著明绪等密为探访。严行防范。并随时知照伊犁及乌里雅苏台等处。一体豫防。斋桑卓尔既有俄国派兵数千人。耕地盖屋。并赴各游牧收服众哈萨克之说。著明绪等即探明确实情形。并随时知照科布多地方。一律防范。不得令该国兵队。于未经分界之先。豫行占越。至两国分界处所。总以前次总理衙门所发地图。折中立议为断。固不得任令俄国任意侵占。亦不必与原定和约。大相径庭。致该国有所藉口。著明绪等于该国使臣到卡时。斟酌机宜办理。并著明谊迅即驰赴塔城。与明绪等妥商筹办。此事早结一日。即早免一日葛藤。若再稽滞迁延。恐将来又另生枝节。现值天气和暖。正宜及时办理。明谊务当于俄使未到以前。先赴塔城。以便及早会议。免致延及秋闲。大雪封山。又将此事寝阁也。将此由五百里各谕令知之。　　

○以纵兵讹索。革山西把总周永年、外委尹得明职。遣戍新疆。　　

○予陕西西安阵亡武生张占魁等赏恤加等。　　


大清穆宗继天开运受中居正保大定功圣智诚孝信敏恭宽毅皇帝实录卷之六十六　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年。癸亥。五月。丙午朔。上诣绥履殿问慈安皇太后安。平安室问慈禧皇太后安。至乙亥皆如之。　　

○谕内阁、昨因御史奎龄、承继、瑞亨、引见科缺未到。面谕议政王军机大臣查明该御史等不到次数。据实具奏。兹据奏称、查据吏部文称。御史奎龄引见科缺四次。承继引见科缺六次。均止此次告假未到。瑞亨引见科缺八次。共计四次告假未到等语。京畿道御史。遇有京察年分。向来均得保列一等。瑞亨调任京畿道后。引见科缺。四次未到。其为意存趋避。显而易见。此等取巧之风。断不可长。瑞亨著撤去京畿道以各道御史调补。用示薄惩。其所遗京畿道一缺。著都察院堂官拣员请补。奎龄、承继、均系初次未到。姑从宽免其置议。向来都察院章程。因京畿道及巡视西北两城御史差务较繁。京察保列一等。以致捷径争趋。反以升转为迂途。陋习相沿。殊属非是。嗣后都察院堂官。务当认真察核。所有京畿道及巡视西北两城科道。如果才品兼优勤能称职。仍准照旧保荐。其不胜繁剧者。即当随时奏撤。毋得以拣补在前。稍存回护。至各科道中有品行端方才具开展者。亦当列为上考。不必拘定成案。致令向隅也。至汉员保送御史。例须考试。满员则向不与考。殊非慎简言官之道。以后保送满洲御史。著即由各衙门堂官认真考试。择其通晓清汉文字品行端谨者。出具切实考语。保送候简。以期台谏得人。力除积习。　　

○谕议政王军机大臣等、阎敬铭奏、沥陈东省兵勇民团积弊。请暂留僧格林沁驻扎。以安反侧而靖人心一摺。另片奏、恒龄苏克金两军。实为直东一带必不可少之劲旅等语。所奏自系实情。惟皖北发逆方炽。张落刑余党未尽歼除。加以苗练踞邑戕官。蔓延句结。曾国藩大有应接不暇之势。且李续宜抱病北来。日久尚未抵皖。唐训方兵饷两绌。止能固守临淮。曾国藩现虽檄调成大吉等驰援寿州。能否解围。尚难豫定。即或南路攻剿得手。又恐该逆乘虚由蒙亳一带北窜。以现在贼势而论。南北均形吃重。亟应缓急兼权。僧格林沁惟当仍遵前旨。先将淄城攻拔。翦除巨憝。再行赴皖。期与楚师南北兜剿。共图苗逆。庶不至有后顾之忧。而又不可旷日持久。为淄川一城牵掣兵力。以致顾此失彼。阎敬铭平日颇能实心任事。现在既膺重寄。责无旁贷。亟宜振刷精神。拣任贤能之员。将该省兵勇团练诸积弊次第整顿。俾军务吏治日有起色。方为不负委任。刘长佑有督办三省剿匪之责。所有直东毗连州县各股匪。该督当不分畛域。督饬员弁越境会剿。其孤山屯聚教匪。据阎敬铭片奏总兵黄国瑞督军进剿获胜。即著阎敬铭速饬该总兵乘胜进捣贼巢。肃清余孽。另股匪首张广得被剿穷蹙。率众乞降。既据奏称准其暂留保德军营。以观后效。仍著该署抚留心密察。如果稍萌异志。即行拏办。杨朋岭、程顺书、自就抚以来。能否真心反正。并著留长佑严密侦察。毋贻后患。本日据王拯奏、降贼宋景诗于昌邑莘县临清聊城四州县村庄。竖伊旗号。勒取麦石。心甚狡而谋甚大。请密饬刘长佑计调来营及早诛戮等语。宋景诗自陕逃归。沿途骚扰。近复招集党与。专与团练为仇。其心本属叵测。若不早图。必为直东巨患。著僧格林沁、刘长佑、阎敬铭、体察情形。妥筹办理。原摺著钞给阅看。又据御史富稼奏、风闻直隶大城县有总保长名目。包办合邑差徭。从中侵肥欺索。请饬详查惩办等语。著刘长佑逐一查察。如各州县实有前项情弊。速行裁汰。并将该地方官严参惩办。原摺著钞给刘长佑阅看。将此由六百里各谕令知之。　　

○又谕、东省兵勇。率皆招募乌合。并无得力之军。而降众叛卒。杂出其中。通贼扰民。挟制官长。实为心腹之患。民闲藉团啸聚率众抗官者。所在林立。此等情形。久为朝廷所深悉。惟因苗逆猖獗。不得不移缓就急。屡谕僧格林沁督兵南下。冀得及早蒇事。第东省情形如此。刘长佑虽久在行间。而甫经到任。或民望未孚。阎敬铭本不知兵。设该亲王南征。直东匪势复张。不无后顾之忧。且所统马队冒暑南行。于天时地利均不相宜。实为兵家所忌。因谕知该亲王俟淄川克复。再行南下。惟苗逆盘踞长淮。唐训方督兵进剿。前已获胜。并将发捻大股击退。于剿办极有把握。仍著督饬将弁。随时相机攻剿。毋稍松劲。曾国藩已调蒋凝学等军会援寿州。共讨苗逆。并著严饬各军合力会攻。不可专待僧格林沁之军。致有贻误。吴棠调派陈俊家等炮船五十只。驰赴临淮五河。是湖防已臻周密。宿州一带。仍著饬令姚广武随时侦探。严密防范。其太和颍上均与豫省毗连。张之万身任疆寄。责无旁贷。务当抽调重兵。妥为扼截。并著曾国藩、唐训方、设法拦堵。毋令苗逆西窜。豫省得力之将甚少。恐不足以御巨寇也。李续宜为苗逆所畏服。该前抚现虽患病。但能镇抚调度。即可制其骄悍之气。前经叠次谕知曾国藩催令赴皖。该前抚谅已接奉前旨。即著兼程前进。会商剿办苗逆。以副委任。阎敬铭原摺。均著钞给阅看。吴棠另片奏、总兵黄国瑞孤山剿匪获胜等语。东省教匪。恃险负嵎。必当埽其巢穴。小胜未可深恃。著吴棠饬令该总兵会同兖军。迅速进攻。以期及早肃清。用靖地方。将此由六百里各谕令知之。　　

○又谕、多隆阿奏、凤翔危急请派马德昭驰救。并分路进剿情形一摺。凤翔被围九月。情形万分危急。傥不亟图援应。孤城困守。势难久持。多隆阿现已移营仓头。在渭河搭造浮桥。分兵两路进剿。一由高陵节节埽荡。一由临潼直捣沙窝老巢。兼顾西安根本重地。该大臣布置既已妥协。省防即可微松。著多隆阿星速进兵。埽清悍党。将西安城外防剿各事宜。妥筹兼顾。城内现存兵勇。为数已不为单。即责成穆腾阿、瑛棨、督饬弁兵实力筹防。不得稍形弛懈。多隆阿既称省城可以兼顾。瑛棨即可无兵单之虑。所有马行昭一军。著多隆阿、瑛棨、令其凑足三千人之数。驰救凤翔。力解城围。俟解围后。仍遵叠次谕旨。驰赴庆阳。与熙麟筹商进剿。迅解平凉之围。马德昭未到以前。著熙麟就现有兵力。相机剿办。毋稍疏虞。瑛棨亦不准再请攀留马德昭之军。致令株守贻误。将此由六百里各谕令知之。　　

○直隶总督刘长佑奏、军务未竣。请将同治元年大计。再行展缓举行。从之。　　

○以江苏攻克海州等处贼巢。暨肃清山东沂州出力。赏副将欧玉标、游击陈顺理、巴图鲁名号。守备崔阳春等花翎。知县刘惟金等、蓝翎。余加衔升叙有差。　　

○丁未。赏河南等省壬戌恩科乡试年老诸生陈鹿鸣等十八人举人副榜有差。　　

○戊申。孝诚仁皇后忌辰。遣官祭景陵。　　

○谕议政王军机大臣等、袁甲三奏、遵筹团练备御。及豫省兵力不敷防剿。现闻蒙城危急等摺片。并袁保恒奏、遵旨留陈帮办转练。恳请免赴军营一摺。袁甲三以接奉前谕。因苗逆猝叛。陈州切近皖疆。饬令号召乡团速为备御。并以袁保恒应遵前旨。留陈郡帮同办理。自陈病体支离。现将团练办法。饬令伊子袁保恒会同地主官绅。实力整顿。惟豫省兵力不敷分拨。近因余际昌战殁。张曜等亦调赴南路。不能派往太和。东路空虚。苗沛霖占踞颍上正阳以后。分围蒙寿。若令得逞。势必分路以窥汝宋。而陈州均当其冲。中州地多平衍。贼骑每多于官军数倍。请调东三省马队助剿。并称现在蒙城为苗逆围攻甚紧。应请令僧格林沁倍道往援等语。僧格林沁叠经谕令返旆南征。该大臣以目击直东现在情形。北路之患。有更紧切于南方者。昨经阎敬铭奏恳谕留僧格林沁暂缓南征。所见亦同。当经谕令速将淄川攻拔。翦除巨憝。再行赴皖。该大臣全局在胸。谅不至为淄川一邑。久滞南征。第淄城攻克尚未有期。直东群匪办理情形。亦尚未布置周妥。难即督军赴皖。苗逆鸱张。本为巨患。唐训方惟有懔遵前旨。拊循激励各路兵团。督令蒙城寿州文武竭力战守。毋稍疏虞。豫省东路归陈一带。仍著袁甲三与张之万等妥筹防剿。张之万前奏参将张士元所部马勇。归袁保恒统带赴陈。其应如何布置情形。仍著袁甲三妥筹办理。豫省兵力。本不为厚。将材尤乏。金国琛一员。节经谕令官文等饬令即速赴豫差遣。仍著督催前往。由张之万酌量委任。其李续焘之军。业经豫省遣撤回楚。著官文等于该员行经鄂省。酌度情形。如可留为鄂省之用。即著另拨一军赴豫。派得力之员统带。以资调遣。吉林黑龙江官军调发过多。势难再行檄调。并著官文、严树森、于鄂省马队。酌调若干赴豫。俾利驰逐。昨据巴扬阿奏、荆州旗营。现存马八百余匹。均尚膘壮。鄂省马队。尚有舒保等军足资分布。如荆营马军。可以拨调豫省。亦为径捷。即著官文等酌量调派。一面奏闻。张之万与袁甲三、毛昶熙、均当各就豫省兵团。力筹战守。不得专待僧格林沁南征及他省拨兵。致滋贻误。僧格林沁仍当将直东大局赶紧筹办。一有就绪。即行恪遵前旨。返旆而南。毋为淄城一处久稽时日。以致苗逆势愈滋蔓。至已降之众及南归之匪。均有句结之意。而僧格林沁势难即行南下。袁甲三、张之万、毛昶熙、唐训方、当迅速设法。分别安抚截剿。不可任其自然。致增贼焰。袁甲三片著钞给僧格林沁、唐训方、张之万阅看。袁保恒现在陈州帮办防剿。一时暂缓前赴军营。嗣后陈郡防剿。事势渐纾。各路如有应行调遣之处。亦应力图报效。正不得拘守常例。以不忍夺情及侍疾等词。遂忘臣子墨绖从戎之义也。将此由六百里各谕令知之。　　

○己酉。谕内阁、张之万奏、知县人地未宜。仍恳对调一摺。据称河南镇平县知县戴锡福。人地不甚相宜。经前任巡抚郑元善奏请与伊阳县知县谢金诰对调。旋准部咨。以戴锡福任内有经徵钱粮疲玩摘去顶带一案。尚未开复到部。与例不符。经该抚查明戴锡福完解银两。已足分数。业经郑元善奏请开复。奉旨赏还顶带。恳仍将该员与伊阳县知县谢金诰对调等语。戴锡福经徵钱粮一案。于同治元年七月间。经郑元善奏请业予开复。其郑元善请将该员等对调之摺。系同治元年十一月奏到。距该员开复顶带之旨。业已四月有余。何以该部尚称此案未经开复到部。遽行议驳。奉旨发钞之件。该部断无不知。难保非该部书吏上下其手。藉端需索。或以往返驳诘。稽延时日。从中舞弊。俱未可定。著吏部即将前项情节。速行查明。据实具奏。其镇平县知县戴锡福与伊阳县知县谢金诰对调之处。仍著该部一并议奏。　　

○谕议政王军机大臣等、唐训方奏、蒙城寿州及怀远击贼获胜。收抚宿州捻党。蒙宿军情紧急。仍请饬僧格林沁回皖剿办各摺片。张之万、毛昶熙奏、击退张冈外援之贼。追剿大股捻匪。偪回皖境。攻克方寨等处各摺片。僧格林沁目击直东巨患未清。不能即行督军回皖。非但为围攻淄川一城。而淄城现已合围。其势亦难遽撤。且以北方马队官兵。值此盛夏。触热南征。天时地利。均非所宜。叠经寄知该大臣督抚等。谕令僧格林沁之军速将淄城攻克。直东全局办有就绪。再行返旆而南。此时皖省发捻交乘。及苗逆鸱张。唐训方务当督饬各军固守蒙寿。力图怀远。与曾国藩所部皖北诸军联络策应。勉力搘拄。寿州固守危城。犹能出击。并令团练分壁城外。攻破贼营。现在蒋凝学与毛有铭两军赴援继至。寿城当可无虞。蒙城被围较紧。颍州守英翰等亦尚能出战。袭夺贼之营垒。攻破贼踞穆家圩及张蔡两圩。怀远踞贼。经官军苦战。大加剿创。唐训方激励将卒。均能争先用命。力挫凶谋。仍著督率各军齐集团练。进规怀远。以力保东路。临淮水军单薄。速将所调清江戈船催提前来。以厚兵力而资备御。山东遁回宿捻。既经英翰招抚。蒙城之南一带。亦因张蔡等圩攻克。不敢复有显然从逆。其附苗之韩村及并入韩村之李城余党。仍著相机剿抚兼施。毋任苗逆肆行句合。以孤贼势。据唐训方奏、鲍超萧庆衍两军。业已攻克巢城。是皖北逆匪之势少衰。巢县与蒙城相距非遥。现在蒙城被困。力难久支。僧格林沁之军。急切不能赴援。著曾国藩酌度情形。饬令鲍超等军于怀蒙等处。择其何地尤为紧要。相机策应。曾国藩与唐训方于皖省军情均责无旁贷。惟有通筹竭力办理。山东臬司丁宝桢一军。自湘新募成军赴东。计已在途。如应移调赴皖。即著于该员行经豫省时截留。由豫东汝颍一路径趋皖北。以资调遣。曾国藩、唐训方、与张之万等次会办理。僧格林沁所派之施绍恒等队。计当到皖。著唐训方即饬赴援蒙城。当可得力。张之万所奏截击张冈外援之贼。并救应正阳息县各民寨。尚为得手。著即与张曜饬令吴元炳、赵鸿举等、与王文行各军。将张冈贼巢攻拔。埽除汝南埠等余孽。其由沈邱新蔡追击出境之捻股。并著督饬保英、尹嘉宾等马步。越境追剿。太和固始一带。均与蒙颍毗连。张之万等尤当饬令防剿各军。与皖省之兵联络声势。相为接应。方寨黄寨及大小张寨攻克。戕害余际昌之贼张振全。业经捦戮。出力官绅人等。准张之万等择尤保奏。将此由六百里各谕令知之。　　

○又谕、前因明绪等奏、俄兵居住巴克图卡外防范晓谕情形。请饬总理各国事务衙门。向该国住京公使告知。令其行文西悉毕尔总督。将俄兵撤回。并转饬该国勘界大臣。赴塔尔巴哈台会议。当经谕令总理各国事务衙门办理。并谕令明绪等严密防范。令明谊趁天暖雪消时迅赴塔城。俟俄国使臣到彼。即将分界事宜。折中定议。早行议结。兹据明谊奏、科布多所属。有俄兵私越开齐。防范情形。并俄人占踞斋桑淖尔等情各摺片。与明绪前奏大略相同。俄兵九十余名。赂科布多所属哈拉塔尔巴哈台卡外一带前来。欲在吹河等处搭房住牧。虽经侍卫德山等开导。该夷旋即折回。惟尚有四月二十日复来之语。现值科布多巡查边境之时。著明谊即咨行广凤相机阻止。并晓谕阿勒坦淖尔乌梁海等齐心御侮。不可为俄人诱胁。仍晓谕哈萨克善为堵御。至会议分界一事。现既由总理衙门告知该国住京公使。行文该国。令派使臣赴塔会议。或该国竟有使臣前来。亦未可定。明谊仍当遵奉前旨。迅赴塔城。先期以待。并按照总理衙门前次所颁地图。折中定议。速行议结。免致日久另生枝节。不可游移稽滞。恐将来大雪封山。此事又将延阁也。明谊起程以后。乌里雅苏台将军事务。即著麟兴暂署。所有防边事宜。并著麟兴妥为经理。至明谊所请行文该国住京公使。转行该国图玛城固毕尔那托尔。禁止俄人再来寻衅。及听候两国定界后始准建立界址之处。已谕令总理衙门办理矣。将此由五百里各谕令知之。　　

</div>
    <div class="pagination">
<a href="清实录同治朝实录_page111.html">上一页</a><span>...</span><a href="清实录同治朝实录_page107.html">107</a><a href="清实录同治朝实录_page108.html">108</a><a href="清实录同治朝实录_page109.html">109</a><a href="清实录同治朝实录_page110.html">110</a><a href="清实录同治朝实录_page111.html">111</a><span class="current-page">112</span><a href="清实录同治朝实录_page113.html">113</a><a href="清实录同治朝实录_page114.html">114</a><a href="清实录同治朝实录_page115.html">115</a><a href="清实录同治朝实录_page116.html">116</a><a href="清实录同治朝实录_page117.html">117</a><span>...</span><a href="清实录同治朝实录_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
