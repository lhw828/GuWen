<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 578 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 578 页/共 848 页
  </h1>
  <div class="content">
   ○丙戌。致仕尚书黄钺九十寿辰。赏御书扁额联对福寿字。并珍玩文绮。　　

○丁亥。上诣绮春园问皇太后安。　　

○遣官祭火神庙。　　

○谕内阁、御史汪于泗奏、请查拏窃盗窝家等语。京师为辇毂重地。理宜肃清。岂容宵小潜踪。肆行偷窃。若如所奏、本年正月以来。官寓居民被窃之案。层见叠出。仅据南城西城报获两起。此外大小窃案。赃贼均无所获。似此捕务废弛。殊属不成事体。著步军统领衙门、顺天府、五城、严饬所属。查拏贼匪。根究窝家。严行惩办。以除奸宄而靖地方。　　

○又谕、御史汪于泗奏、看押烟犯兵役。有得赃卖烟情弊。请饬严究等语。现在京城内外拏获吸烟人犯多起。原期湔除积弊。净绝根株。若如所奏、烟犯到案。兵役等视为奇货。暗中传递烟具。重价卖给烟膏。勒索多赃。任令吸食。如果属实。是以查拏鸦片之人。骫法营私。殊堪痛恨。著步军统领衙门、并五城御史、严饬所属。密行查访。如有前项情弊。即将看押兵役严行究办。毋稍姑容。并著刑部堂官派委司员。随时查察。如有烟犯在狱吸烟。即将禁卒人等从重究治。并讯明烟膏来历。一律严惩。总期积弊肃清。毋许瞻徇回护。用副朕作恶务尽至意。　　

○又谕、前据景纶等奏、因案究出纵火要犯。当降旨解交刑部审讯。兹据审明孙三等均无放火情事。因屡被熬审。情急供认。与前奏迥不相符。此案原审之郎中敉功等、随同有麟审办。并不虚衷研讯确供。虽尚未成招定罪。实属草率。景纶等率据熬审供词入奏。并附片将该员等奏请鼓励。亦属冒昧。景纶、有麟、容照、及原审之俸满工部郎中候补宗人府理事官宗室敉功、原任礼部郎中今调京兵部郎中国隆阿、礼部员外郎华封、内务府郎中博启通额、遵化州知州袁正林、俱著交该衙门严加议处。至此案情罪有关出入。该部能将确情悉心研究。平反得实。该堂官著各加恩赏加一级。承审司员著各赏加二级。　　

○谕军机大臣等、有人奏、山西平遥县。有大盗金铃子聚集夥党。分头劫掠。在该县地方。掠一富户。抢劫之后。轮奸幼女。复将此女双足剁去。以致毙命。又交城县地方居民一家母女二人。亦被盗众轮奸。并将其母女致毙。闻此夥盗众。亦系金铃子一党等语。著申启贤即督同臬司瑞元、密速掩捕。务将盗匪金铃子并其夥党一并拏获。奏闻请旨。毋得漏洩风声。致令远扬。是为至要。将此谕知申启贤、并传谕瑞元知之。　　

○晋赠故太子少保前任两江总督陶澍、太子太保。予祭葬。谥文毅。入祀贤良祠。赏其子桄主事。命沿途地方官照料灵榇回籍。　　

○戊子。谕内阁、给事中况澄奏、请将假托姓名之揭帖。即行销毁一摺。投递匿名文书。告言人罪。拾获者即将原帖销毁。不准具奏。定例綦严。所以戢奸宄而防诬陷也。近来人心叵测。诡计愈多。明知匿名者例不查办。因而假托姓名。胪列款迹。希冀拾获之人。不敢隐匿。从而查究。借得遂其污蔑陷害之私。此等鬼蜮伎俩。既欲陷人于罪中。并欲脱身于事外。核其情节。较之匿名揭帖尤为阴险。一经陈奏。无论查办是否属实。而为所指者受累无穷。适中其诡秘之计。必须严申禁令。杜绝奸谋。嗣后内外大小各衙门。遇有此等揭帖。如能将投帖之人拏获。方准奏明查办。傥帖内虽有姓名。而投递者业已潜匿。即照拾获匿名揭帖之例。当堂销毁。概不准率行具奏。仍将投帖之人。该拏到案。严行惩究。至士民编造歌谣。诋毁地方各官者。前经降旨令各省大吏究明编自何人。严拏究办。嗣后凡有歌谣关系参款者。著仍遵前旨。务将编造之人密速访拏。讯明平日有何讎怨。从严惩治。庶浇风可挽。而奸徒亦无所施其计矣。将此通谕知之。　　

○又谕、御史陈文翥奏、请饬禁州县滥委佐杂断案一摺。州县为亲民之官。所有词讼。自应亲自审断。若如所奏、外省巡检典史等官。营求审案。州县徇情滥委。巧避擅受之名。实与擅受无异。不可不严行禁止。著各直省督抚通饬该管道府。严密稽查。如有州县任听佐杂营求。将自理案件。委令断结。以致变乱是非曲直者。或上司访闻。或百姓告发。即将该州县佐杂一并从严参办。毋稍姑容。将此通谕知之。　　

○谕军机大臣等、传谕乾清宫内殿圆明园总管太监等知之。天无二日。土无二王。家无二主。尊无二上。嗣后无论官私大小事务。有应启知皇后者。除本宫四阿哥四公主事务外。其余俱著先行奏闻。皇后遇有交派事件。亦著具奏。候旨施行。如不遵者。一经破露。定将该总管太监、交内务府大臣从重治罪。决不宽贷。此旨著上书房军机处、内务府、敬事房、各录一通。敬谨遵循。永为法守。　　

○以镶黄旗满洲参领果升阿、为正黄旗蒙古副都统。镶黄旗汉军参领祁俊、为正黄旗汉军副都统。　　

○己丑。谕内阁、琦善奏、海船被劫。现饬设法追捕等语。直隶白马冈西头开边洋面。海船被劫。据船户张庭芝等供称、盗船系鸟船形式。盗夥六七十人。听系南方及山东口音。放枪持械。殴伤事主。劫去银物等情。洋盗肆行劫掠。实属不法已极。著该署督即严饬所属、迅速协力追捕。仍作速勘明被劫处所。是否内洋外洋。照例办理。并著沿海各省将军督抚等无分畛域。一体认真查缉。速获究办。勿任漏网。　　

○庚寅。署湖广总督周天爵覆奏、湖北襄阳县知县纪昌期、现经撤任提讯。并无婪赃情事。其焚毁盗贼房屋。重责匪徒。亦为整顿地方起见。双沟巡检宣维屏被劾一案。该县当时揭报。尚无不合。即失察县役诈赃勒赎。及滥责生员。其咎亦止革职。惟于巡检朱烈、擅受酿命。并不据实通详。辄因朱烈跪求。令尸子改换报呈。与朱烈厥罪维均。请革职发往军台效力赎罪。前襄阳县知县任秉钧、于蠹役吴思雄倚势逼毙徐奎昌一案。添供捏详。非寻常徇纵可比。请发往新疆效力赎罪。下部议。从之。　　

○辛卯。谕内阁、御史马丽文奏、请校阅民壮等语。各直省州县额设民壮。有守护仓库监狱之责。前经降旨、著各该督抚责成各州县勤加训练。造册移送营员。每月随营操演。分班在署值宿。以资捍卫。惟奉行日久。该地方官恃无考核之责。难保不因循玩泄。仍复视为具文。著各直省督抚仍遵前旨。严饬各州县认真训练。移送各该营勤加操演。务使技艺精熟。与营汛兵丁相为联络。该督抚等仍随时查核。毋任有名无实。将此通谕知之。　　

○又谕、邓廷桢等奏、粤洋创造防夷排炼。并添建炮台工竣一摺。广东横档海面。创设木排铁炼。并添建炮台炮位。据该督等奏称、现已一律完竣。悉臻巩固。惟立法必须永久。经始即应图终。此项排炼炮台。若不勤加查验。必至日久失修。全功尽弃。著责成关天培随时实力稽查。遇有朽坏。立即赶紧督修。并严饬各兵丁加意周防。不得以现处无事之时。稍任因循懈忽。并著邓廷桢于阅兵之便。亲加察看。或一二年间。就近往查一次。总期工归永固。患弭未形。以靖海疆而严武备。至该督等请将在工文武各员量加鼓励之处。著择其尤为出力者。酌保数员。候朕施恩。毋许冒滥。　　

○又谕、前因东河候补同知王养度、吸食鸦片。降旨革职。交经额布严审。兹据该抚讯明、该革员从前患病。曾经吸食。嗣即戒除。委无始终吸食情事。职官吸食鸦片。实属不知自爱。王养度业经革职。著永不叙用。以示惩儆。　　

○谕军机大臣等、据邓廷桢等奏、筹款创造排炼炮台兵房等项。并筹捐粮饷军火各经费等语。朕详加披阅。尚属周妥。著照所议办理。所有筹办银三万五千两。著邓廷桢等酌量发商生息。总期久远无弊。方为妥善。并准其先于司库闲款内借支拨发。自本年三月起。分限摊捐完解归款。仍按年由司核实扣收。毋得延宕。将此谕令知之。　　

○又谕、有人奏、湖北荆州府属各县贼匪。结为兄弟。窃劫勒索。盗案甚多。该匪中戴老九、李老三、尤为著名。地方官改盗为窃。将就完案。前任当阳县王朝楠查缉稍严。该匪等辄敢于半途截住。声言报讎等语。盗风日炽。为害地方。纵恶养奸。皆由不肖州县规避处分。有心讳饰。以致该匪等愍不畏法。著周天爵确切查明。严拏惩办。以靖地方。其王朝楠在途被盗一案。是否属实。并著查明具奏。如各州县中查有规避处分讳盗为窃者。该督即严参惩办。毋稍宽纵。将此谕令知之。寻奏、当阳县知县王朝楠、并无被盗截劫情事。拏获戴老九李老三等多名。供称屡次纠夥行窃。奸拐妇女。并不论年齿结拜弟兄。李老三拟绞监候。戴老九发极边足四千里充军。余论罪如例。下部议。从之。　　

○调闽浙总督周天爵、为湖广总督。湖广总督桂良、为闽浙总督。　　

○以翰林院侍讲陆建瀛、充日讲起居注官。左春坊左赞善汪振基、署日讲起居注官。　　

○户部议准、福建巡抚魏元烺疏报、侯官县开垦地十六亩有奇。照例升科。从之。　　

○壬辰。谕内阁、清文为满洲根本。必应通晓熟习。方足以资办公。朕考试侍郎以下京堂各员。其中繙译通顺者。甚属寥寥。因思各衙门文职司员内。平日专心练习。晓畅通达。必不乏人。著各该堂官传谕各司员。如有情愿考试者。即行报明吏部。汇齐奏明请旨。　　

○礼部议准、贵州巡抚贺长龄疏报、采访平越州贞节妇女王戴氏等五十口。请建总坊旌表。从之。　　

○癸巳。上诣绮春园问皇太后安。　　

○谕内阁、昨降旨令各部院衙门司员有愿考清文者。准其考试。惟思给事中御史内、熟习清文者。谅不乏人。如有情愿与考者。著即报明吏部。归入司员汇奏请旨。至应试人等誊写试卷。或以楷书清字。或以草书清字。著听其自便。　　

○又谕、钱宝琛奏、借项拨解还款。以纾丁力一摺。上年江西各帮漕船。借领天津道库剥价油艌等银。应于各丁新运钱粮内扣解还款。兹据该抚奏称、各帮运丁领款内。应扣各年融借藩库银两已多。若同时并扣。深恐办运无资。倍形困乏。自系实在情形。加恩著照所请、所有道光十八年借支天津道库银二万四千四百三十余两。准其在于司库先行借动解还。俟下年各帮应领新运钱粮内。按数核扣归款。以纾丁力。　　

○旌表守正捐躯四川新繁县民杨汶林妻陈氏。　　

○除江苏六合县坍没洲地七十四亩有奇额赋。　


大清宣宗效天符运立中体正至文圣武智勇仁慈俭勤孝敏成皇帝实录卷之三百二十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十九年。己亥。秋七月。甲午朔。享太庙。遣惠亲王绵愉、恭代行礼。　　

○谕内阁、前据御史扎克丹奏、请修理贡院地沟。当交顺天府尹查明具奏。兹据奏称、本年六月考试繙译教习。场内外积水。系由连宵大雨。宣洩不及。街水复行倒灌所致。不及半日。一律消退。并非由地沟淤塞等语。贡院为考试抡才之地。防范理宜严密。其向无地沟之处。固不准添设。即旧有之沟。著于修理贡院时。饬属照旧疏通。足资宣洩而止。毋许别滋弊窦。以昭慎重。　　

○乙未。谕内阁、前据刑部奏、审明孙三等并无放火情事。与景纶等原奏不符。当降旨将原审草率之郎中敉功等、及率行具奏之景纶等、交该衙门严加议处。本日据各衙门查例覆奏。朕详加披阅。吏兵二部所议。甚不允协。此案景陵茶膳饽饽房。先后失火。事阅八年之久。如将纵火要犯访获究办。一经审实。应即拟斩。景纶等即访有形迹可疑之人。宜如何细心研究。务得确据。乃辄挟其成见。有意邀功。率令承审司员任意熬审。刑逼诱供。该司员等复敢迎合上司。有心锻炼。若非刑部据实平反。岂不酿成冤狱。景纶、有麟、均著照宗人府所议。革去公爵。容照联名具奏。厥罪惟钧。著一并斥革。所遗之爵。著该衙门照例办理。工部郎中候补理事官宗室敉功、兵部郎中国隆阿、礼部员外郎华封、内务府郎中博启通额、承审要案。迎合见好。几致陷人重辟。非寻常承审不实可比。部议降调。实属轻纵。敉功、国隆阿、华封、博启通额、均著即行革职。遵化州知州袁正林、随同覆讯。亦有应得之咎。惟先因案无凭据。碍难悬揣究追。备文申详。与敉功等尚属有间。著加恩改为革职留任。吏兵二部堂官。于特旨严议之案。并不将全案情节及误入罪名。详细核议。率以尚未成招一语。巧为开脱。实属糊涂不晓事体。著交各衙门照例议处。　　

○又谕、前据御史焦友麟奏、山东高密县有奸民创立邪教。当降旨交经额布严密查访。兹据奏称、委员密访。实无创立邪教之人。如果属实。原无庸刻意摉求滋扰。至所称庸愚被诱。止于佞佛信巫。若于入教之初。导以寡廉鲜耻之事。虽愚夫愚妇。不肯入教。原奏聚处一室。互相配偶之处。揆之情理。断其必无等语。从来邪教诱人。不出财色两端。若知有廉耻。知有情理。即可不谓之邪教矣。该抚身任封圻。历有年所。何至如此迂谬不通。经额布著传旨严行申饬。现在山东有无似此教匪。朕原不能悬断。如侦缉巡防。稍形疏懈。并任听属员讳饰。嗣后别经发觉。朕惟该抚是问。恐不能当此重咎也。懔之。　　

○又谕、湍多布等奏、审明拏获偷盗马匹等物之哈萨克贼匪。照例办理一摺。哈萨克阿延喀尔、胆敢起意纠合木西坦诺霍图等、私入卡伦开齐。偷盗驼马牛羊等物。情殊可恶。经湍多布等审明。即将正贼阿延喀尔立时正法。将从贼木西坦诺霍图、拟发烟瘴地方。办理妥协。所有玛呢图等卡满洲骁骑校德兴额、额鲁特骁骑校茂扣肯、虽失察贼匪入卡。旋即带兵追捕。即将正贼及所偷牲畜等物。一并起获。功过尚足相抵。其在逃之贼匪萨拉木拜等、著严拏务获。俟弋获时再行照例办理。余依议。　　

○又谕、经额布奏、请将降调知县送部引见等语。山东署宁阳县事试用知县秦和雍、前因疏浚泉源不力。业经降旨降二级调用。该抚复以该处泉工依限挑竣。请将该员送部引见。是以又为降调人员。开一路径。实属违例。经额布著交部议处。秦和雍著仍遵前旨降调。不准抵销。该抚所请送部引见之处。著不准行。该部知道。　　

○丙申。谕内阁、恩铭奏、审拟丁有等控案。请将参将知县议处一摺。八沟营参将丰生额、建昌县知县岳昌、承缉要犯。日久未获。实属疏懈。著先行交部议处。　　

○以工部右侍郎松峻、署马兰镇总兵官。兼总管内务府大臣。　　

○以宗人府理事官海朴、署正白旗汉军副都统。正白旗满洲前锋参领齐哴阿、署镶红旗汉军副都统。工部郎中德全、署正蓝旗汉军副都统。　　

○署河南按察使李星沅、奏报到任谢恩。得旨、勿失书生本色。一切公事。最忌虚浮。勉之慎之。　　

○丁酉。谕军机大臣等、前据金应麟奏、请将漕运事宜。量为变通。已有旨交两江总督江苏巡抚等妥议具奏。本日复寄谕陈銮、裕谦、先行筹议。仍著林则徐俟查办广东事竣、接受两江督篆后。即将金应麟原奏内所请各款。悉心体察。通盘筹画。会商定议具奏。将此谕令知之。　　

○颁发江苏宿迁县安澜龙王庙御书扁额曰福靖灵波。对联曰普佑功昭黄运靖。广敷瑞应雨风调。　　

○以工部左侍郎文蔚、兼署钱法堂事务。兵部右侍郎德春、署镶白旗护军统领。正黄旗蒙古副都统果升阿、署镶蓝旗护军统领。调泰宁镇总兵官琦琛、为马兰镇总兵官。兼总管内务府大臣。以都察院左副都御史鄂尔端、为泰宁镇总兵官。兼总管内务府大臣。内阁学士端华、兼銮仪卫銮仪使。　　

○戊戌。谕军机大臣等、有人奏原任四川提督张必禄、自革职后。不知愧奋。委令防堵。纵兵沿途需索。官民不堪其扰。邛州直隶州知州洪开运、候补同知祥善、均经通禀。督臣宝兴严饬。仍复不知悛改。降补游击李万春、于撤任后。夤缘首府谢兴峣、代为央求帮办本任。并容留熟夷杨文、在署居住。署屏山县知县张锡庆、所练乡勇。不过三四百人。虚报二三千名。所报斩获夷匪首级多系买得等语。四川夷匪滋扰。全在该大吏督饬文武员弁。激发天良。认真办理。为民除害。若如所奏。大员纵兵殃民。武员容留夷人内线。知县捏报冒功。种种弊端。如果属实。何以祛边患而靖闾阎。著宝兴、齐慎、按照摺内所指各款。逐一访查明确。据实具奏。毋得稍有瞻徇。致干咎戾。原摺著钞给阅看。将此谕令知之。　　

○直隶按察使金应麟、奏报到任谢恩。得旨、实心实力。仍戒汝以勿染外官恶习为要。　　

○修浙江东西两塘柴埽盘头各工。从巡抚乌尔恭额请也。　　

○己亥。上诣绮春园问皇太后安。　　

○谕内阁、铁麟奏参河员办理不善一摺。山东省微山湖存水。原为灌输八闸、及江境邳宿济运之用。兹据铁麟奏称、该管河员并不从长筹画。未将微山湖板块。照例添启。以致重运尾帮顶阻。未能挽入东境。实属办理不善。署山东泇河同知谭为绍、著摘去顶带。运河道敬文、督率无方。著交部议处。
  </div>
  <div class="pagination">
   <a href="清实录道光朝实录_page577.html">
    上一页
   </a>
   <span>
    ...
   </span>
   <a href="清实录道光朝实录_page573.html">
    573
   </a>
   <a href="清实录道光朝实录_page574.html">
    574
   </a>
   <a href="清实录道光朝实录_page575.html">
    575
   </a>
   <a href="清实录道光朝实录_page576.html">
    576
   </a>
   <a href="清实录道光朝实录_page577.html">
    577
   </a>
   <span class="current-page">
    578
   </span>
   <a href="清实录道光朝实录_page579.html">
    579
   </a>
   <a href="清实录道光朝实录_page580.html">
    580
   </a>
   <a href="清实录道光朝实录_page581.html">
    581
   </a>
   <a href="清实录道光朝实录_page582.html">
    582
   </a>
   <a href="清实录道光朝实录_page583.html">
    583
   </a>
   <span>
    ...
   </span>
   <a href="清实录道光朝实录_page579.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
