<!DOCTYPE html>
<html>
 <head>
  <meta charset="utf-8"/>
  <title>
   郝氏续后汉书 - 第 24 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   郝氏续后汉书 - 第 24 页/共 43 页
  </h1>
  <div class="content">
   郑泉字文渊陈郡人博学有竒志而性嗜酒甞曰愿得美酒满五百斛舩以四时甘脆置两头反覆没饮之惫即住而啖肴膳酒有斗升减随即益之不亦快乎然性和易而中有守善言论权以为郎中尝与之言卿好于众中靣諌或失礼敬宁不【谨按陈志无不字】畏龙鳞乎对曰臣闻君明臣直今值朝廷无讳实恃洪恩不畏龙鳞后侍防权乃怖之使提出付有司促治罪临出屡顾权呼还笑曰卿言不畏龙鳞何以临出而顾乎对曰实恃恩覆知无死忧至当出閤感惟威灵不能不顾尔昭烈即位权遣泉使汉昭烈问曰吴王何以不答吾书得无以吾正名故乎泉曰曹操父子陵轹汉室终夺其位殿下既为宗室有维城之责不荷戈执殳为海内率先而于是自名未合天下之议是以寡君未复书尔昭烈黙然泉临卒谓同曰必我陶家之侧庻百嵗之后化而成土幸见取为酒壶尔
　　冯熈字子柔颍川人汉大将军异之后也权为车骑将军熈厯东曹掾黄武二年使汉吊照烈之丧还为中大夫后使于魏曹丕问曰吴王若欲修好宜当厉兵江闗县旍巴蜀而闻复遣脩好必有变故熈曰臣闻西使直报问且以观衅非有谋也又曰闻吴国比年灾旱人物凋损以大夫之明观之何如熈对曰吴王体量聪明善于任使赋政施役毎事必咨敬养宾旅亲贤爱士赏不择怨仇而罚必加有罪臣下皆感恩懐徳惟忠与义带甲百万谷帛如山稻田沃野民无饥嵗所谓金城汤池彊富之国也以臣观之轻重之分未可量也丕不恱以陈羣与熈同郡使羣诱之防以重利熈不为廻送至摩陂欲困苦之后又召还未至熈惧见追廹不从必危身辱命乃引刀自刺御者觉之得不死权闻之垂涕曰此与苏武何异竟死于魏
　　张温字恵恕吴郡吴人也【谨案今志作吴郡人毛本作吴郡吴人与此合】父允以轻财重士名显州郡为孙权东曹掾卒温少脩节操容貌竒伟权闻之以问公卿曰温当今与谁为比大司农刘基曰可与全琮为辈太常顾雍曰基未详其为人也温当今无辈权曰如是张允不死也徴到廷见【谨案陈志作延见太平御覧作廷见与此合】文辞占对观者倾竦权改容加礼罢出张昭执其手曰老夫托意君宜明之拜议选曹尚书徙太子太傅甚见信重时年三十二以辅义中将使汉权谓温曰卿不宜逺出恐诸葛孔明不知吾所以与曹氏通意故屈卿行若山越都除便欲大搆于蜀行人之义受命不受辞也温对曰臣入无腹心之规出无专对之用惧无张老延誉之功【原注国语使张老延君誉于四方】又无子产陈事之效然诸葛亮达见计数必知神虑屈伸之宜加受朝廷天覆之恵推亮之心必无疑贰温至汉诣阙拜章曰昔髙宗以谅闇昌殷祚于再兴成王以幼冲隆周徳于太平功冒溥天声贯罔极今陛下以聪明之资等契徃古总百揆于良佐参列精之炳燿遐迩望风莫不欣頼吴国勤任旅力清澄江浒愿与有道平一宇内委心协规有如河水军事兴烦使役乏少是以忍鄙倍之羞使下臣温通致情好陛下敦崇礼义未便耻忽臣自入逺境及即近郊频防劳来恩诏辄加以荣自惧悚怛若惊谨奉所赍函书一封汉甚贵其才还顷之使入豫章部伍出兵事业未防权既隂衔温称美汉政又嫌其声名太盛众庻惑终不为已用思有以中伤之防暨艳事起遂因此发举艳字子休亦吴郡人温引致之以为选曹郎至尚书艳性狷厉好为清议见时郎署混浊淆杂多非其人欲臧否区别贤愚异贯弹射百僚覈选三署率皆贬髙就下降损数等其守故者十未能一其居位贪鄙志节污卑者皆以为军吏置营府以处之而怨愤之声积浸润之譛行矣竞言艳及选曹郎徐彪专用私情憎爱不由公理【原注吴録彪字仲虞广陵人】艳彪皆坐自杀温宿与艳彪同意数交书疏闻问徃还即罪温权幽之有司下令曰昔令召张温虚已待之既至显授有过旧臣何图防丑专挟异心昔暨艳父兄附于恶逆寡人无忌故进而任之欲观艳何如察其中间形态果见而温与之结连死生艳所进退皆温所为头角更相表里共为腹背非温之党即就疵瑕为之生论又前任温董督三郡指防吏客及残余兵时恐有事欲令速归故授棨防奬以威柄乃便到豫章表讨宿恶寡人信受其言特以绕帐帐下解烦兵五千人付之后闻曹丕自出淮泗故豫敕温有急便出而温悉内诸将布于深山被命不至赖丕自退不然已往岂可深计又殷礼者本占候召而温先后乞将到蜀扇扬异国为之谭论又礼之还当亲本职而令守尚书户曹郎如此署置在温而已又温语贾原当荐卿作御史语蒋康当用卿代贾原专衒贾国恩为已形势揆其奸心无所不为不忍暴于市朝今斥还本郡以给厮吏呜呼温也免罪为幸将军骆统表理温曰伏惟殿下天生明徳神啓圣心招髦秀于四方置俊乂于宫朝多士既受普笃之恩张温又防最隆之施而温自招罪谴孤负荣遇念其如此诚可悲疚然臣周旋之间为国观聴深知其状故宻陈其理温实心无他情事无逆迹但年纪尚少镇重尚浅而戴赫烈之宠体卓伟之才亢臧否之谭效褒贬之议于是务势者妬其宠争名者嫉其才黙者非其谭瑕衅者讳其议此臣下所当详辨明朝所当究察也昔贾谊至忠之臣也汉文大明之君也然而绛灌一言贾谊逺退何者疾之者深譛之者巧也然而误闻于天下失彰于后世故孔子曰为君难为臣不易也温虽智非从横武非虎虓然其雅之素英秀之徳文章之采论议之辩卓跞冠群炜晔曜世世人未有及之者也故论温才即可惜言罪则可恕若忍威烈以赫盛徳宥贤才以敦大业固明朝之休光四方之丽观也国家之于暨艳不内之忌族犹等之平民是故先见用于朱治次见举于众人中见任于明朝亦见交于温也君臣之义义之最重朋友之交交之最轻者也国家不嫌于艳为最重之义是以温亦不嫌与艳为最轻之交也时世宠之于上温窃亲之于下也夫宿恶之民放逸山险则为劲冦将置平土则为健兵故温念在欲取宿恶以除劲冦之害而増健兵之鋭也但自错落功不副言然计其送兵以比许晏数之多少温不减之用之彊羸温不下之至于迟速温不后之故得及秋冬之月赴有警之期不敢忘恩而遗力也温之到蜀共誉殷礼虽臣无境外之交亦有可原也境外之交谓无君命而私相从非国是而隂相闻者也若以命行既脩君好因叙已情亦使臣之道也故孔子使邻国则有私觌之礼季子聘诸夏亦有燕谭之义也古人有言欲知其君观其所使见其下之明明知其上之赫赫温若誉礼能使彼叹之诚所以昭我臣之多良明使之得其人显国美于异境扬君命于他邦是以晋赵文子之盟于宋也称随防于屈建【原注左氏传宋公及诸侯之大夫盟于蒙门之外子木问于赵孟曰范武子之徳何如对曰夫子之家事治言于晋国无隠情其祝史陈信于神无愧辞子木归以语王王曰尚矣哉能歆神人宜其光辅五君以为盟主也】楚王孙圉之使于晋也誉左史于赵鞅【原注国语楚王孙圉聘于晋赵简子鸣玉以相问圉曰楚之白珩犹在乎其为寳也防何矣对曰未尝为寳也楚人有观射父能作训辞以行诸侯有左史倚相道训典以序百物此楚国之寳也若夫古玉白珩先王之所玩也何寳焉】亦向他国之辅而叹本邦之臣经美之以光国而不讥之以外交也王靖内不忧时外不趋事温弹之不私推之不假于是与靖遂为大怨此其尽节之明验也靖兵众之势干任之用皆胜于贾原蒋康温尚不容私以安于靖岂敢卖恩以协原康邪又原在职不勤当事不堪温数对以丑色弹以急声若其诚欲卖恩作乱亦不必贪原也凡此数者校之于事既不合参之于众亦不验臣窃念人君虽有圣哲之姿非常之智然一人之身御兆民之众从层官之内瞰四国之外照群下之情求万机之理犹未易周也固当聴察群下之言以广聪明之烈今者人非温既殷勤臣是温又契阔辞则俱巧意则俱至各自言欲为国谁其言欲为私仓卒之间犹难即别然以殿下之聪叡察讲论之曲直若潜神留思纎粗研核情何嫌而不宣事何昧而不昭哉温非亲臣臣非爱温者也昔之君子皆抑私忿以増君明彼独行之于前臣耻废之于后故遂发宿懐于今日纳愚言于圣聴【谨案陈志作圣徳】实尽心于明朝非有念于温身也权终不纳后六年温病卒二弟祗白亦有才名与温俱废【原注裴松之曰庄周云名者公器也不可以多取张温之废岂其取名之多乎多之为古贤既知之矣是以逺见之士退藏于宻不使名浮于徳不以华伤其实既不能被褐韫寳挫亷逃誉使才映一世声盖人上冲用之道庸可暂替温则反之能无败乎权既疾温名盛而骆统方骤言其美至云卓跞冠羣炜煜曜世世人未有及之者也斯何异燎之方盛又防膏以炽之哉】初温被徴余姚虞俊叹曰张恵恕才多智少华而不实怨之所聚有覆家之祸吾见其兆矣诸葛亮闻俊忧温意未之信及温放黜亮乃叹俊之先见亮初闻温败未知其故思之数日曰吾得之矣其人于清浊太明善恶太分
　　谨案目録此下有秦旦传今阙
　　郑胄字敬先沛国人父札才学博达权为骠骑将军以札为从事中郎与张昭孙邵【谨案张昭传作孙绍郑礼此处礼作札绍作邵皆沿陈志】共定朝议胄其少子有文武姿局少知名举贤良稍迁建安太守吕壹宾客于郡犯法胄收付狱考竟壹懐恨后宻譛胄权大怒召胄还潘濬陈表并为请得释后拜宣信校尉徃救公孙渊已为魏所破还迁执金吾子丰字曼季有文学操行与陆云善与云诗相徃反【谨案今志作诗词徃还毛本词作相与此合】吴亡入晋司空张华辟未就卒纪陟字子上丹阳人初为中书郎孙峻使诘南阳王和令其引分陟宻使令正辞自理峻怒陟惧闭门不出孙休时父亮为尚书令而陟为中书令毎朝防诏以屏风隔其座出为豫章太守孙皓立遣陟与璆使魏夀春将王布宴陟等夸其骑射既而问曰吴之君子亦能斯乎陟曰此军人骑士肄业所及士君子未有为之者布大慙至魏曹奂使傧问曰卿来时吴王何如陟对曰臣陛辞日皇帝临轩百僚陪位御膳无恙司马昭飨之羣官毕防傧者告曰某者安乐公也某者匈奴单于也陟曰西主失土为君王所礼位同三代莫不感义匈奴边塞难覊之国君王懐之亲在坐席此诚威恩逺着又问吴之戍备防何对曰自西陵至江都五千七百里又问曰道里甚逺难为拒守对曰疆界虽逺险要必争之地不过数四犹人有八尺之躯靡不受患其护风寒亦数处尔昭善之厚为之礼【原注裴松之曰以为人有八尺之体靡不受患防防风寒岂惟数处取譬若此未足称能若曰譬如金城万雉所急防者四门而已方陟此对不犹愈乎】皓以诸父与和相连及者家属皆徙东冶惟陟有密防特封子孚都亭侯孚弟瞻字思逺入晋为骠骑将军璆曲阿人咨之孙权外甥也后至中书令太子少傅
　　张俨字子节吴郡人也弱冠知名厯显位以博闻多识拜大鸿胪孙皓令与五官中郎将丁忠使于晋吊祭晋文王皓谓俨曰今南北通好以君为有出境之才故相屈行对曰皇皇者华防其荣耀无古人延誉之美磨厉锋锷思不辱命既至车骑将军贾充尚书令裴秀侍中荀朂等欲慠以所不知而不能尚书仆射羊祜尚书何祯并结缟带之好焉及还俨道病卒忠劝皓袭晋弋阳遂与晋絶子翰字季鹰有清才善属文晋齐王冏辟为大司马东曹掾见时方多难因秋风起乃思吴中菰菜莼羮鲈鱼脍曰人生贵适志何能覊宦数千里以要名节乎遂命驾而归着首丘赋俄而冏败世髙其见防云议曰张温有隽才锋頴太露触权之忌一斥不复惜哉顾徽赵咨诸贤辩恵明敏咸能专对不辱国命使乎使乎纪陟璆当皓之世衔命而徃以欺大国得死幸矣秦旦虽非正使万死夺命﨑岖海徼不失身于人卒归国复命可谓忠矣
　　賛曰皇华遣送四牡劳来出疆专对将命惟才道言无私申好惟允赫赫周京奉使尤谨汉吴合从掎角诛仇星麾玉节照曜江流伯苗开济徳艳诚尽崔嵬二国炳烺一信


　　钦定四库全书
　　续后汉书卷六十八　　　　元　郝经　撰
　　列传第六十五
　　义士
　　臧洪【陈容】　田畴
　　谨案臧洪传文阙止存议
　　议曰壮哉洪之志烈也以崎岖孤累不忘君主志在王室謇謇谔谔继之以死其捧盘誓众气凌毛遂徒跣求救志同申胥凛凛烈日秋霜无以尚已今千有余年犹想见怒卓责操而诮绍也且夫救超之志所以为汉非私所事也伐操之谋所以为绍非为已也王臣并没则社稷孤操寖得志岂袁氏之利乎绍乃一日杀二烈士已自败矣不待官渡之战然后判袁曹之胜负也
　　田畴字子泰右北平无终人也好读书击劔【谨案今志作善击劔宋本无善字与此合】初平元年义兵起董卓迁帝于长安幽州牧刘虞叹曰贼臣作乱朝廷播荡四海嚣然【谨案今陈志作俄然】莫有固志身备宗室遗老不得自同于众今欲奉使展效臣节安得不辱命之士乎众议咸曰田畴年二十二虽小有竒才可使也虞乃备礼请畴与语大说之遂署为从事具车骑将行畴曰今道路阻絶寇虏纵横称官奉使为众所指愿以私行期于得达而已虞从之畴乃归自选其家客与年少之勇壮募从者二十骑俱徃虞自出祖而遣之畴引虞道左宻谓虞曰今帝主幼弱奸臣擅命表上须报惧失事几公孙瓒阻兵安忍不早圗之必为后患虞黙然既取道畴乃更上西闗出塞傍北山直趣朔方循间径去遂至长安致命诏拜骑都尉畴以天子方防尘未安不可以荷佩荣宠固辞不受朝廷髙其义三府并辟皆不就得报驰还未至虞已为公孙瓒所害畴至谒祭虞墓陈发章表哭泣而去瓒闻之大怒购求获畴谓曰汝何自哭刘虞墓而不送章报于我也畴曰汉室衰頽人懐异心惟刘公不失忠节章报所言于将军未美恐非所乐闻故不进也将军方举大事以求所欲既灭无罪之君又雠守义之臣诚行此事则燕赵之士将皆蹈东海而死尔岂有从将军者乎瓉壮其对释不诛拘之军下禁其故人莫得与通或谓瓒曰田畴义士君弗能礼而又囚之恐失众心瓒乃纵遣畴畴得北归率举宗族他附从数百人扫地而盟曰君仇不报吾不可以立于世遂入徐无山中营深险平敞地而居躬耕以养父母百姓归之数年间至五千余家畴谓其父老曰诸君不以畴不肖逺来相求众成都邑而莫相统一恐非久安之道愿推择其贤良者以为之主皆曰善共佥推畴畴曰今来在此非茍安而已将图大事复怨雪耻窃恐未得其志而轻薄之徒自相侵侮偷快一时无深计逺虑畴有愚计愿与诸君共施之可乎皆曰可畴乃为约束相杀伤犯盗争讼之法法重者至死其次抵罪二十余条又制为婚姻嫁娶之礼兴举学校讲授之业班行其众众皆便之道不拾遗北邉翕然服其威信乌桓鲜卑并各遣译使致贡遗畴悉抚纳令不为寇袁绍数遣使招之又即授将军印因安辑所统畴皆拒不受绍死其子尚又辟焉畴终不行畴常忿乌桓昔多贼杀其郡冠盖欲讨之而力未能建安十二年曹操伐乌桓未至先遣使辟畴又命田豫喻防畴戒其门下趣治严门人谓曰昔袁公慕君礼命五至君义不屈今曹公使一来而君若恐弗及者何也畴笑而应之曰此非君所识也遂随使者到军署司空户曹掾引见谘议明日出令曰田子泰非吾所宜吏者即举茂才拜为蓚【原注他苗反】令不之官随军次无终时方夏水雨而滨海洿下泞滞不通虏亦遮守蹊要军不得进操患之以问畴畴曰此道秋夏每常有水浅不通车马深不载舟船为难久矣旧北平郡治在平冈道出卢龙达于栁城自建武以来陷壊断絶垂二百载而尚有微径可从今虏将以大将军当由无终不得进而退懈弛无备若嘿回军从卢龙口越白檀之险出空虚之地路近而便掩其不备蹋顿之首可不战而禽也操曰善乃引军还而署大木表于水侧路傍曰方今暑雨【谨案陈志作暑夏】道路不通且候秋冬乃复进军虏候骑见之诚以为大军去也操令畴将其众为乡导上徐无山出卢龙歴平冈登白狼堆去栁城二百余里虏乃惊觉单于身自临陈操与战遂大斩获追奔逐北至栁城军还入塞论功行封封畴亭侯邑五百户【原注先贤行状载太祖表论畴功曰文雅优备忠武又着和于抚下慎于事上量时度理进退合义幽州始扰胡汉交萃荡析离居靡所依懐畴率宗人避难于无终山北拒卢龙南守要害清静隠约耕而后食人民化从咸共资奉及袁绍父子威力加于朔野逺结乌桓与为首尾前后召畴终不防污后臣奉命军次易县畴长驱自到陈讨胡之埶犹广武之建燕防薛公之度淮南又使部曲持臣露布出诱胡众汉民或因亡未乌桓闻之震荡王旅出塞涂由山中九百余里畴帅兵五百启导山谷遂灭乌桓荡平塞表畴文武有效节义可嘉诚应宠赏以旌其美】畴曰始为刘公报仇率众逃遁志义不立反以为利非本志也固让不受操知其至心许而不夺令曰昔伯成弃国夏后不夺将欲使髙尚之士优贤之主不止于一世也其聴畴所执辽东斩送袁尚首令三军敢有哭之者斩畴以尝为尚所辟乃徃吊祭操亦不问【原注裴松之曰田畴不应袁绍父子之命以其非正也故画规魏祖建卢龙之防致使袁尚奔迸授首辽东皆畴之由也既以明其为贼胡为复吊祭其首乎若以常被辟命义在其中则不应为人设谋使其至于此也畴此举止进退无当与王修哭袁谭貌同而心异也　畴之导操撃乌桓特为乡里父老报仇除狄难尔顾岂计尚之所在哉其往吊祭不忘所辟礼也世期曲为文致则过矣】畴尽将家属及宗人三百余家居邺操赐畴车马谷帛皆散之宗族知旧从伐荆州还操追念畴功殊美恨前聴畴之让曰是成一人之志而亏王法大制也于是乃复以前爵封畴【原注先贤行状载太祖令曰蓚令田畴志节髙尚遭值州里戎夏交乱引身深山研精味道百姓从之以成都邑袁贼之盛命召不屈慷慨守志以徼真主及孤奉诏征定河北遂服幽都将定胡宼特加礼命畴即受署陈建攻胡蹊路所由率齐山民一时向化开塞导送供承使役路近而使令虏不意斩蹋顿于白狼遂长驱于栁城畴有力焉及军入塞将图其功表封亭侯食邑五百而畴恳恻前后辞赏出入三载歴年未赐此为成一人之髙甚违王典失之多矣宜从表封无久留吾过】畴上疏陈诚以死自誓操不聴欲引拜之至于数四终不受有司劾畴狷介违道茍立小节宜免官加刑操重其事乃下世子丕及大臣博议丕以为子文辞禄申胥逃赏【原注国语昔楚鬭子文三舍令尹无一日之积成王间子文之朝不及夕也于是每朝设脯一束糗一筐以羞子文成王每出子文之禄必逃王止而后复人谓子文曰人生求富子逃之何也对曰从政者以庇人也人多旷者而我取富焉是勤人以自封也死无日矣我逃死非逃富也按申胥事见曹操传】传载其美所以激浊励贪贤于尸禄素餐之人也至于田畴斯近之矣免官加刑于法为重冝勿夺以优其节尚书令荀彧司校尉钟繇亦以为可聴【原注魏畧载教曰昔夷齐弃爵而讥武王可谓愚闇孔子犹以为求仁得仁畴之所守虽不合道但欲清髙尔使天下悉如畴志即墨翟兼爱尚同之事而老使民结绳之道也外议虽善为复使令司决之魏书载荀彧议以为君子之道或出或处期于为善而已故匹夫守志圣人各因而成之钟繇以为原思辞粟仲尼不与子路拒牛谓之止善虽可以激清励浊犹不足也畴虽不合大义冇益推让之风宜如世子议裴松之曰按吕氏春秋子路拯溺受牛不与繇所引者相应未详为繇之事误邪而事将别有所出】操犹欲侯之畴素与夏侯惇善操语惇曰且徃以情喻之从君所言无告吾意也惇就畴宿如操所戒畴揣知其指不复发言惇临去乃拊畴背曰田君主意殷勤曽不能顾乎畴曰是何言之过也畴负义逃窜之人尔防恩全活为幸多矣岂可卖卢龙之塞以易赏禄哉纵国私畴畴独不愧于心乎将军雅知畴者犹复如此若必不得已请愿效死刎首于前言未卒涕泣横流惇具答操操喟然知不可屈乃拜为议郎年四十六卒一子早卒曹丕篡代髙畴徳义赐畴从孙续爵闗内侯以奉其嗣议曰传称燕赵多竒士当汉之季奸臣倚叠莫不奸回僣窃撑裂鼎命汚利疚义狡狡自喜惟刘虞以幽州死汉昭烈与闗羽张飞倡义涿郡以复汉管宁隠辽海田畴邑无终终身不仕以存汉志节髙天下忠义动千古惟兹六人皆在夫燕赵岂其风土豪劲质直尚义而然哉惟畴不幸而陷于操拒其封爵终不臣事操虽险狠不敢睚眦加害而优礼之义烈炳烺有以厌之也赞曰忠肝烈志屹不可夺轶世弗顾全节自乐侠则伤勇忿则道薄唯正为义死生可托






&lt;史部,别史类,郝氏续后汉书&gt;
　　钦定四库全书
　　续后汉书卷六十九上　　　元　郝经　撰
　　列传第六十六上
　　髙士
　　汉
　　郭泰【左原　茅容　孟敏　庾乗　贾淑史叔賔　黄允　谢甄　王柔】
　　符融　　仇览　陈寔【子纪　谌钟皓】
　　黄宪　　徐穉　　姜肱　　申屠蟠
　　张【兄陵】　袁闳
　　屈伸隠显天之道也惟其时而已矣故易曰时止则止时行则行进退不失其时其道光明又曰遯世无闷不见是而无闷乐则行之忧则违之确乎其不可防又曰遯而亨也与时行也遯之时义大矣哉好遯君子吉嘉遯贞吉肥遯无不利圣人作易于进退隠显之时谆谛切如此欲人之审之而不违也葢世治而君子道长宜信而显进之时也世乱而小人道长宜屈而隠退之时也时之进也道行而得其泰时之退也道全而得其髙故立朝则为贤臣在野则为髙士其道一也殷周之衰隠者众矣称于仲尼之门者曰箕子泰伯伯夷叔齐虞仲夷逸朱张栁下恵少连长沮桀溺丈人石门荷蒉仪封人楚狂接舆秦汉而下见诸载籍者则夏黄公东园公绮里季甪里先生邵平鲁两生郑子真【原注汉书邵平故秦东陵侯秦破为布衣贫种瓜长安城东瓜美故世谓之东陵瓜　叔孙通使徴鲁诸生三十余人共起朝仪鲁两生不肯行曰公所事者且十主皆面谀亲贤今天下初定死者未葬伤者未起又欲起礼乐礼乐所由起百年积徳而后可兴也吾不忍为公所为不合古吾不行公往矣毋污我　谷口郑子真修身自保非其服弗服非其食弗食成帝时元舅大将军王鳯以礼聘子真子真遂不诎而终三辅决録子真名朴子真其字】新莽之世著称者则梅福两龚郭钦蒋诩逢萌【原注汉书梅福为南昌尉居家常以读书养性为事元始中王莽专政福一朝弃妻子去九江至今以为仙其后人有见福于会稽者变姓名为吴市门卒云　郭钦哀帝时为丞相司直蒋诩为兖州刺史王莽居摄钦诩皆以病免归乡里卧不出户卒于家　后汉书王莽杀其子宇北海逢萌谓友人曰三纲絶矣不去祸将及人即解冠挂东都城门归将家属浮海客于辽东】皆遭逢衰乱避世长往称为逸民或推国而去或不食而死或佯狂以免或闭关而遯或蒙垢以自愚或洁已以全操逃山林放沧海被髪烟霞之表浪迹江湖之上超然以求其志不息其明不失其真不违其时遂为一世髙人视患失之徒奔走于形势之间者若粪壤然建武初严光周党【原注后汉书严光少冇髙名与光武同逰学及光武即位光乃变姓名隠身不见帝思其贤乃令以物色访之后齐国上言一男子披羊裘钓泽中帝疑其光乃备安车元纁遣使聘之三反而后至舎于北军驾即日幸其馆光卧不起帝因共偃卧光以足加帝腹上除为諌议大夫不屈乃耕于富春山建武十七年复特徴不至周党饰身修志州里称其髙及王莽窃位托疾杜门建武中征为议郎遂将妻子居黾池复被徴不得已乃着短布单衣谷皮绡头待见尚书及引见党伏而不谒自陈愿守所志帝乃许焉诏曰伯夷叔齐不食周粟太原周党不受朕禄亦各有志焉其赐帛四十匹党遂隠居而终】以孔光张禹之徒依违无耻扬雄刘歆脂腆禄仕【原注汉书孔光哀帝时为丞相封博山侯平帝立太后委政于王莽莽以光旧相名儒备礼事光所欲搏击輙为草以太后指风光令上之莽权日盛光凡为御史大夫丞相各再一为大司徒太傅太师厯三世居公辅位前后十七年　张禹授太子论语成帝即位以师赐爵关内侯拜光禄大夫帝舅王鳯为大将军辅政专权而禹与鳯并领尚书代王商为丞相封安昌侯永始元年之间日蚀地震上书者皆讥切王氏车驾至禹第问禹以天变因以吏民所言王氏事示禹禹自见年老子孙弱恐为所怨乃谓上曰灾变之意深逺难见故圣人罕言命不语怪神何况浅见鄙儒之所言陛下宜修政事以善应之新学小生乱道误人宜无信用上由此不疑王氏　扬雄成哀间与莽贤同官莽贤为三公而雄三世不徙官以耆老久次转为大夫莽簒位雄复事之作剧秦美新文称莽曰周公以来未有汉公之懿也勤劳则过于阿衡汉兴二百一十载而中夭其庶矣乎辟雍以本之学校以教之礼乐以容之舆服以表之复其井刑勉人役唐矣夫及莽诛甄丰父子投刘棻四裔连及雄时雄校书天禄阁上治狱使者来欲收雄雄恐不能自免乃从阁上自投下几死问其故乃刘棻尝从雄学作奇字有诏勿问然京师为之语曰惟寂寞自投阁爰清静作符命雄以病免复召为大夫　刘歆少与王莽俱为黄门郎及莽持政迁中垒校尉义和京兆使治明堂辟雍封红休侯典儒林史卜之官考定律厯着三统厯谱莽簒位以为国师加信公】宗室列侯公卿将军二千石守关而献符命者动以万数计使莽坐移神器莫有谁何风节不立故也方世祖中兴偃然不屈轻万乘蔑冨贵引而自髙激成东汉风节以维统体为天下大闲则又异乎曩时逸民伯夷不独为圣之清而师百世矣厥后帝徳下衰邪孽专政公卿大臣争大义于上处士抗愤持清议于下犯难而行不以为悔而郭泰诸贤隠然其间不受爵禄不为激絶洁已怀道凛凛髙气倚薄天日小人亦知敬仰而不敢加害社稷増重者犹六七十年曹丕已簒而管宁濯足辽海却三公而弗顾独为汉室遗老严光之力也故范晔作东汉书特为逸民篇以着光之事今继晔史防自郭泰而下复为髙士篇以明时止光明之道云
　　郭泰字林宗太原介休人也家世贫贱早孤母欲使给事县廷泰曰大丈夫焉能处斗筲之役乎遂辞就成臯屈伯彦学三年业毕博通坟籍善谈论美音制乃游于雒阳始见河南尹李膺膺大奇之遂相友善于是名震京师后归乡里衣冠诸儒送至河上车数千两泰惟与李膺同舟而济众賔望之以为神仙焉司徒黄琼辟太常赵典举有道或劝泰仕进者对曰吾夜观乾象昼察人事天之所废不可支也遂并不应性明知人好奬训士身长八尺容貌魁伟褒衣博带周游郡国尝于陈梁间行遇雨巾一角垫【原注丁念反】时人乃故折巾一角以为林宗巾其见慕如此与陈留夏馥河南尹勲泰山羊陟东郡刘儒【谨案后汉书八頋有范滂而无刘儒刘儒在八厨中】陈国蔡衍渤海巴肃南阳宗慈天下号为八顾【原注后汉书顾者言能以徳行引人者也三郡八俊録夏馥字子冶陈留圉人官至太常天下慕雅夏子冶尹勲字伯元河南巩人官至尚书令天下英藩尹伯元羊陟字嗣祖泰山梁父平阳人官至河南尹天下清苦羊嗣祖刘儒字叔林东郡发千人徴为议郎天下瑶金刘叔林蔡衍字孟喜陈国项人官至冀州刺史天下雅志蔡孟喜巴肃字恭祖渤海髙城人官至颍川太守天下卧虎巴恭祖宗慈字孝初南阳安众人徴为议郎天下通儒宗孝初其称林宗天下和雍□林宗】或问汝南范滂曰郭林宗何如人滂曰隠不违亲贞不絶俗天子不得臣诸侯不得友吾不知其他后遭母忧有至孝称【原注谢承汉书遭母忧呕血发病厯年乃瘳】泰虽善人伦而不为危言覈论故宦官擅政而不能伤也及党事起知名之士多被其害惟泰及汝南袁闳得免焉遂闭门教授弟子【谨案后汉书作子弟】以千数建宁元年太傅陈蕃大将军窦武为阉人所害泰哭之恸既而叹曰人之云亡邦国殄瘁瞻乌爰止不知于谁之屋尔明年春卒于家时年四十二四方来防葬者千余人【原注谢承汉书泰以建宁二年正月卒自农函谷关以西河内荡隂以北二千里负笈荷担弥路柴车苇装塞涂盖有万数来赴】同志者乃共刻石立碑蔡邕为其文既而谓涿郡卢植曰吾为碑铭多矣皆有慙徳惟郭有道无愧色尔【原注蔡邕郭有道碑先生讳泰字林宗太原介休人其先出自有周王季之穆有虢叔者实有懿徳文王咨焉建国命氏或谓之郭即其后也先生诞应天衷聪睿明哲孝友温恭仁笃慈惠夫其器量深姿度广大浩浩焉汪汪焉奥乎不可测已若乃砥节厉行直道正辞贞固足以干事隠括足以矫时遂考覧六经探综圗纬周流华夏随集帝学收文武之将坠拯欲言之未絶于时缨緌之徒绅佩之士望行表而影附聆嘉声而响和者犹百川之归巨海鳞介之宗龟龙也尔乃潜隠衡门收朋勤诲童蒙赖焉用衭其蔽州郡闻徳虚已备礼莫之能致羣公休之遂辟司徒掾又举有道皆以疾辞将蹈鸿崕之遐迹绍□许之絶轨翔区外以舒翼超天衢以髙峙禀命不融享年四十有二以建寜二年正月乙亥卒凡我四方同好之人永懐哀悼靡所寘念乃相与惟先生之徳以谋不朽之事佥以为先民既没而徳音犹存者亦赖之于见述也今其如何而阙斯礼于是树碑表墓昭铭景行俾芳烈奋于百世令问显于无穷其辞曰于休先生明徳通纯懿淑灵受之自天崇壮幽浚如山如渊礼乐是恱讨书是敦匪惟摭莘乃寻厥根宫墙重仭允得其门懿乎其纯确乎其操洋洋搢绅言观其髙栖迟泌丘善诱能教赫赫三事几行其招委辞召贡保此淸妙降年不水民斯悉悼爰勒兹铭摛其光耀嗟尔来世是则是效】其奬防士人皆如所鍳【原注谢承汉书泰之所铭人品乃定先言后验众皆服之故适陈留则友符伟明游太学则师仇季智之陈国则亲魏徳公入汝南则交黄叔度】后之好事或附益增张故多华辞不经又卜相之书今録其章章效于事者着之篇末左原者陈留人也为郡学生犯法见斥郭林宗尝遇诸路为设酒肴以慰之谓曰昔颜涿聚梁甫之巨盗段干木晋国之大驵卒为齐之忠臣魏之名贤【原注吕氏春秋曰顔涿聚梁父大盗也学于孔子左传曰晋伐齐战于黎丘齐师败绩亲禽顔庚杜预注曰黎丘隰也顔庚齐大夫顔涿聚也又曰晋荀瑶伐郑请救于齐齐师将兴陈成子属孤子三日朝设乘车两马系五邑焉召顔涿聚之子晋曰隰之役而父死焉以国之多难未汝恤也今君命汝以是邑也服车而朝无废前劳　吕氏春秋曰段干木晋国之驵说文曰驵会也谓合两家之卖买如今之度市也新序曰魏文侯过段干木之闾而轼之遂致禄百万而时往问之国人皆喜相与诵之曰吾君好正段干木之敬吾君好忠段干木之隆秦欲攻魏司马唐谏曰段干木防者也而魏礼之天下莫不闻无乃不可加兵乎秦君以为然也驵于朗反】蘧瑗颜囬尚不能无过况其余乎【原注论语曰蘧伯玉使人于孔子问之曰夫子何为对曰夫子欲寡　其过而未能也又曰顔回好学不贰过】慎勿恚恨责躬而已原纳其言而去或有讥林宗不絶恶人者对曰人而不仁疾之已甚乱也【原注论语孔子之言也郑注云不仁之人当以风化之若疾之已甚是益使为乱也】原后忽更怀忿结客欲报诸生其日林宗在学原愧负前言因遂罢去后事露众人咸谢服焉茅容字季伟陈留人也年四十余耕于野时与等辈避树下众皆夷踞相对【原注夷平也说文曰踞蹲也】容独危坐愈恭郭林宗行见之而奇其异遂与共言因请寓宿旦日容杀鸡为馔林宗谓为已设既而以供其母自以草蔬与客同饭【原注草麤也】林宗起拜之曰卿贤乎哉因劝令学卒以成徳孟敏字叔达钜鹿杨氏人也【原注十三州志曰杨氏县在今魏郡北也】客居太原荷甑堕地不顾而去郭林宗见而问其意对曰甑已破矣视之何益林宗以此异之因劝令逰学十年知名三公俱辟并不屈云庾乗字世游颍川鄢陵人也少给事县廷为门士郭林宗见而防之劝游学宫遂为诸生佣后能讲论自以卑第每处下坐诸生博士皆就讐问由是学中以下坐为贵后徴辟并不起号曰徴君【谨案目录此下有贾淑传今阙】史叔賔者陈留人也少有盛名林宗见而告人曰墙髙基下虽得必失后果以论议阿枉败名云黄允字子艾济隂人也以隽才知名郭林宗见而谓曰卿有絶人之才足成伟器然恐守道不笃将失之矣后司徒袁隗欲为从女求姻见允而叹曰得壻如是足矣允闻而黜遣其妻夏侯氏妇谓姑曰今当见弃方与黄氏长辞乞一防亲属以展离诀之情于是大集賔客三百余人妇中坐攘袂数允隐匿秽恶十五事言毕登车而去允以此废于世【谨案目录此下有谢甄今阙】王柔字叔优弟泽字季道郭泰同郡晋阳县人也兄弟总角共候泰以访才行所宜泰曰叔优当以仕进显季道当以经术通然违方改务亦不能至也后果如其言柔为防匈奴中郎将泽为代郡太守【谨案后汉书郭泰此下有识张孝仲于刍牧之中云云七十余字又此书郭泰目録所附诸人次第与后汉书同惟庾乗下缺宋果疑目録脱也今仍之】符融字伟明陈留浚仪人也少为都官吏耻之委去后游太学师事少府李膺膺夙性髙简每见融辄絶他賔客听其言论融幅巾奋褏谈辞如云膺每捧手叹息郭泰始入京师时人莫识融一见嗟服因以介于李膺由是知名【原注谢承汉书融见林宗便与之交又绍介于膺以为海之明珠未耀其光鸟之鳯凰羽仪未翔膺与林宗相见待以师友之礼遂名振天下融之致也】时汉中晋文经梁国黄子艾并恃其才智燿上京卧托养疾无所通接雒中士大夫好事者承其声名坐门问疾犹不得见【原注谢承汉书文经子艾曜名逺近声价已定征辟不就疗病京师不通賔客公卿将相大夫遣门生旦暮问疾郎吏公府掾属杂坐其门不得见也】三公所辟召者辄以询访之随所臧否以为与夺融察其非真乃到太学见李膺曰二子行业无闻以豪杰自置遂使公卿问疾王臣坐门融恐其小道破义空誉违实特宜察焉膺然之二人自是名论渐衰賔徒稍省旬日之间慙叹逃去后果为轻薄子并以罪废弃融益以知名州郡礼请举孝亷公府连辟皆不应太守冯岱有名称到官请融相见融一往荐达郡士范冉韩卓孔伷等三人【原注谢承汉书冯岱字徳山性慷慨有文武异才既到官融往相见荐范冉为功曹韩卓为主簿孔伷为上计吏袁山松书卓字子助腊日奴窃食祭其先卓义其心即日免之】因辞病自絶防有党事亦遭禁锢妻亡贫无殡敛乡人欲为具棺服融不受曰古之亡者弃之中野惟妻子可以行志但即土埋藏而已【原注谢承汉书颍川张元祖志行士也来存融吊其妻亡知其如此谓言足下欲上古道非不清妙且礼设棺椁制杖章孔子曰吾从周便推所乘羸车牛命融以给殡融受而不辞也】融同郡田盛字仲向与郭泰同好亦名知人优游不仕并以寿终
　　仇览字季智一名香陈留考城人少为书生淳黙乡里无知者年四十县召补吏选为蒲亭长【原注谢承汉书览为县阳遂亭长】劝人生业为制科令至于果菜为限鸡豕有数农事既毕乃令子弟羣居还就黉学其剽轻游恣者皆役以田桑严科罚躬助防事赈防穷寡期年称大化览初到亭人有陈元者独与母居违养道忤母母诣览告元不孝览惊曰吾近过舎庐整顿耕耘以时此非恶人当是教化未至尔母守寡养孤苦身投老奈何肆忿于一朝欲致子以不义乎母闻感悔涕泣而去览乃亲到元家为陈人伦孝行譬以祸福因贻孝经一卷使诵读之元深自悔责拜母牀下曰元少孤为母所骄谚曰孤犊触乳骄子骂母元今自改母子更相向泣元遂脩孝道卒成佳士乡邑为之谚曰父母何在在我庭化我鸣枭哺所生时考城令河内王涣政尚严猛闻览以徳化人署为主簿谓览曰主簿闻陈元之过不罪而化之得无少鹰鹯之志邪览曰以为鹰鹯不若鸾鳯涣谢遣曰枳棘非鸾鳯所栖百里岂大贤之路今日太学曳长裾飞名誉皆主簿后尔以一月奉为资勉卒景行览入太学时诸生同郡符融有髙名与览比宇賔客盈室览常自守不与融言融观其容止心独奇之乃谓曰与先生同郡壤邻房牖今京师英雄四集志士交结之秋虽务经学守之何固览乃正色曰天子脩设太学岂但使人游谈其中髙揖而去不复与言后融以告郭泰因与融赍刺就房谒之遂请留宿泰嗟叹下牀为拜览学毕归乡里州郡并请皆以疾辞虽在宴居必以礼自整妻子有过辄免冠自责妻子庭谢候览冠乃敢升堂家人莫见喜怒声色之异后徴方正遇疾而卒三子皆有文史才少子最知名【谨案大典绩后汉书符融后有仇覧其文与后汉书循吏所载畧有增改而日録脱漏今仍列于符融后】
　　陈寔字仲弓颍川许人也出于单防自为儿童虽戯弄为等所归少作县吏常给事厮役后为都亭刺史佐而有志好学坐立诵读县令邓邵试与语奇之聼受业太学后令复召为吏乃避隠阳城山中时有杀人者同县扬吏以疑寔县遂逮系考掠无实而后得出及为督邮乃密托许令礼召扬吏逺近闻者咸叹服之家贫复为郡西门亭长寻转功曹时中常侍侯览托太守髙伦用吏伦教署为文学掾寔知非其人怀檄请见言曰此人不宜用而侯常侍不可违寔乞从外署不足以尘明徳伦从之于是乡论怪其非举寔终无所言伦后被徴为尚书郡中士大夫送至轮氏舎伦谓众人言曰吾前为侯常侍用吏陈君宻持教还而于外白署比闻议者以此少之此咎由故人畏惮彊御陈君可谓善则称君过则称已者也寔固自引愆闻者方叹异由是天下服其徳司空黄琼辟选理剧补闻喜长旬月以期防去官复再迁除太丘长脩徳清静百姓以安邻县人户归附者寔辄训导譬觧发遣各令还本县司官行部吏虑有讼者白欲禁之寔曰讼以求直禁之理将何申其勿有所拘司官闻而叹曰陈君所言若是岂有怨于人乎亦竟无讼者以沛相赋敛违法乃觧印绶去吏人追思之及后逮捕党人事亦连寔余人多逃避求免寔曰吾不就狱众无所恃乃请囚焉遇赦得出灵帝初大将军窦武辟以为掾属时中常侍张让权倾天下让父死归葬颍川虽一郡毕至而名士无往者让甚耻之寔乃独吊焉及后复诛党人让感寔故多有全宥寔在乡闾平心率物其有争讼辄求判正晓譬曲直退无怨者至乃叹曰宁为刑罚所加不为陈君所短时嵗荒民俭有盗夜入其室止于梁上寔隂见乃起自整拂呼命子孙正色训之曰夫人不可不自勉不善之人未必本恶习以性成遂至于此梁上君子者是矣盗大惊自投于地稽颡归罪寔徐譬之曰视君状貎不似恶人宜深克已反善然此当由贫困令遗绢二疋自是一县无复盗窃太尉杨赐司徒陈耽每拜公卿羣僚毕贺赐等常叹寔大位未登愧于先之及党禁始觧大将军何进司徒袁隗遣人敦厚欲特表以不次之位寔乃谢使者曰寔久絶人事饰巾待终而已时三公每缺议者归之累见征命遂不起闭门县车栖迟养老中平四年年八十四卒于家何进遣使吊祭海内赴者三万余人制衰麻者以百数共刋石立碑諡为文范先生【原注先贤行状大将军何进遣官属吊祠为諡】六子纪谌最贤【原注蔡邕陈太丘碑先生讳寔字仲弓颍川许人也含元精之和应期运之数兼资九徳总脩百行于乡党则恂恂焉彬彬焉善诱善导仁而爱人使夫少长咸安怀之其为道也用舎行藏进退可度不徼讦以干时不迁贰以临下四为郡功曹五辟豫州六辟三府再辟大将军宰闻喜半嵗太丘一年徳务中庸教敦不肃政以礼成化行有谧会遭党事禁锢二十年乐天知命澹然自逸交不謟上爱不渎下见机而作不俟终日及文书赦宥时年已七十遂隠丘山悬车告老四门备礼闲心静居大将军何公司徒袁公前后招辟使人晚谕云欲特表便可入践常伯超补三事纡佩金紫光国垂勲先生曰絶望已久饰巾待期而已皆遂不至农杨公东海陈公每在衮职羣僚贺之皆举手曰颖川陈君絶世超伦大位未跻慙于臧文窃位之负故时人髙其徳重乎公相之位也年八十有四中平三年八月丙午遭疾而终临没顾命留葬所卒时服素棺椁财周榇防事惟约用过乎俭羣公百僚莫不咨嗟岩薮知名失声挥涕大将军吊祠锡以嘉諡曰征士陈君禀岳渎之精苞灵曜之纯天不愸遗老俾屏我王梁崩哲萎于时靡宪搢绅儒林论徳谋迹諡曰文范先生传曰郁郁乎文哉书曰洪范九畴彛伦攸叙文为徳表范为士则存诲没号不亦冝乎三公遣令史祭以中牢刺史敬吊太守南阳曹府君命官作诔曰赫矣陈君命世是生舎光醇徳为士作程资始既正守终又令奉礼终没休矣清声遣官属掾史前后赴会刋石作铭府丞舆比县会葬荀慈明韩元长等五百余人缌麻设位哀以送之逺近会葬千人已上河南尹种府君临郡追叹功徳述录髙行以为逺近鲜能及之重部大掾一时成铭斯可谓存荣没哀死而不朽者也乃作铭曰峩峩崇岳吐符降神于皇先生抱寳怀珍如何昊穹既防斯文徴言圮絶来者曷闻交交黄鸟爰集于棘命不可赎哀何有极】纪字元方亦以至徳称兄弟孝养闺门雍和后进之士皆推慕其风及遭党锢发愤著书数万言号为陈子党禁解四府并命无所屈就遭父忧每哀至辄呕血絶气虽衰服已除而积毁消瘠殆将灭性豫州刺史嘉其至行表上尚书图像百城以厉风俗董卓入雒阳乃使就家拜五官中郎将不得已到京师迁侍中出为平原相往谒卓时欲徙都长安乃谓纪曰三辅平敞四面险固土地肥美号为陆海今关东兵起恐雒阳不可久居长安犹有宫室今欲西迁何如纪曰天下有道守在四夷宜脩徳政以懐不附迁移至尊诚计之末者愚以为公宜事委公卿专精外任其有违命则威之以武今关东兵起民不堪命若谦逺朝政率师讨伐则涂炭之民庶几可全若欲徙万乗以自安将有累卵之危峥嵘之险也卓意甚忤而敬纪名行无所复言时议欲以为司徒纪见祸乱方作不复办严即时之郡玺书追拜太仆又徴为尚书令建安初袁绍为太尉让于纪纪不受拜大鸿胪年七十一卒于官子羣为魏司空【原注魏志鲁国孔融才髙倨傲年在羣纪之间先与羣交更为纪拜由是显名】天下以为公慙卿卿慙长弟谌字季方与纪齐徳父子并着髙名时号三君每宰府辟召常同时旌命羔鴈成羣当世荣之谌早终【原注范论曰汉自中世以下阉竪擅恣故俗遂以遁身矫洁放言为髙士有不谈此者则芸夫牧竪已呌呼之矣故时政弥惛而其风愈往为陈先生进退之节必可度也防于徳则物不犯安于仁故不离羣行成乎身而道训天下故凶邪不能以权夺王公不能以贵骄所以声教废于上而风俗清乎下也】钟皓字季明颍川长社人也为郡着姓世善刑律皓少以笃行称公府连辟为二兄未仕避隠宻山以诗律教授门徒千余人同郡陈寔年不及皓皓引与为友皓为郡功曹防辟司徒府临辞太守问谁可代卿者皓曰明府欲必得其人西门亭长陈寔可寔闻之曰钟君似不察人不知何独识我皓顷之自劾去前后九辟公府徴为廷尉正博士林虑长皆不就时皓及荀淑并为士大夫所归慕李膺常叹曰荀君清识难尚钟君至徳可师皓兄子瑾母膺之姑也瑾好学慕古有退让风与膺同年俱有声名膺祖太尉修常言瑾似我家性邦有道不废邦无道免于刑戮复以膺妺妻之瑾辟州府未尝屈志膺谓之曰孟子以为人无是非之心非人也弟何期不与孟轲同邪瑾常以膺言白皓皓曰昔国武子好招【原注音揺】人过以致怨本卒保身全家尔道为贵其体训所安多此也年六十九终于家诸儒颂之曰林虑懿徳非礼不处悦此诗书琴乐古五就州招九膺台辅逡巡王命卒嵗容与【谨案后汉书此下有皓孙繇建安中为司校尉十一字此书繇自有传故从删节】
　　议曰尝读蔡邕所作郭有道陈太丘二碑高风絶迹邈不可及有伯夷之清而不隘有栁下恵之和而不流鸾鳯翻翥而不忤于枭虺兰桂芬烈而不蔽于樲棘国无道至死不变怡然而不戚戚焉天下莫不高之则颜氏之徒也范滂谓泰隠不离亲贞不絶俗天子不得臣诸侯不得友范煜谓寔据于徳故物不犯安于仁故不离羣行成乎身而道训乎天下故凶邪不能以权夺王公不能以贵骄可谓知二子矣呜呼方帝栋弗隆戚宦构难亟去疾走犹惧厌焉愤然矫激与之角死党人之所以及也其视二子逺矣哉张让之吊或以病寔夫人而不仁疾之已甚则乱孔子之所以见南子及阳虎也防纪不废不恶而严夫何病哉
　　黄宪字叔度汝南慎阳人也世贫贱父为牛医颍川荀淑至慎阳遇宪于逆旅时年十四淑竦然异之揖与语移日不能去谓宪曰子吾之师表也既而前至袁阆所【原注阆旧作闵非也案阆字奉髙阆字夏甫下言奉髙则阆也】未及劳问逆曰子国有顔子宁识之乎阆曰见吾叔度邪是时同郡戴良才髙倨傲而见宪未尝不正容及归罔然若有失也其母问曰汝复从牛医儿来邪对曰良不见叔度不自以为不及既覩其人则瞻之在前忽然在后固难得而测矣同郡陈蕃周举常相谓曰时月之间不见黄生则鄙吝之萌复存乎心及蕃为三公临朝叹曰叔度若在吾不敢先佩印绶矣太守王龚在郡礼进贤达多所降致卒不能屈宪郭泰少防汝南先过袁阆不宿而退进往从宪累日方还或以问泰【原注郭泰别时林宗过薛恭祖恭祖问曰闻足下见袁奉髙车不停轨銮不辍泥从叔度乃弥信宿也】泰曰奉髙之器譬诸氿滥虽清而易挹叔度汪汪若千顷陂澄之不清淆之不浊不可量也宪初举孝亷【原注杜预女戒宪与同郡周子居艾伯坚邽伯向封武兴盛孔叔号汝南六孝亷太守张伥选此六人以应嵗举受版未行伥死子居等遂驻行防伥妻于柩侧下帷见之厉以宜行子居叹曰不有行者莫宣公不有止者莫卹居于是与伯坚即日辞行封黄四人留随柩车】又辟公府友人劝其仕宪亦不拒之暂到京师而还竟无所就年四十八而终天下号曰徴君【谨案通鉴纲目汉安帝延光元年书汝南黄宪卒以史家限断论不当入三国此特因郭泰等牵连入之耳】
　　徐穉字孺子豫章南昌人也少为诸生学严氏春秋京氏易欧阳尚书兼综风角河图七纬推步变易恭俭义让闾里服其徳化家贫常自耕稼非其力不食四察孝亷五辟公府三举茂才皆不起时陈蕃为太守以礼请署功曹穉不免见之【谨案后汉书不免下无见字】既谒而退蕃在郡不接賔客惟穉来特设一榻去则县之后举有道家拜太原太守皆不就延熹二年尚书令陈蕃仆射胡广上疏荐穉等曰臣闻善人天地之纪政之所由也诗云思皇多士生此王国天挺俊乂为陛下出当辅弼明时左右大业者也伏见处士豫章徐穉彭城姜肱汝南袁闳京兆韦着【原注谢承汉书着为三辅冠族少修节操治京氏易韩传博通术艺】颍川李昙徳行纯备着于人听若使擢登三事协亮天工必能翼宣盛美増光日月矣桓帝乃以安车纁备礼徴之并不至帝因问蕃曰徐穉袁闳韦着孰为先后蕃对曰闳生公族闻道渐训着长于三辅礼义之俗所谓不扶自直不镂自雕至于穉者爰自江南卑薄之域而角立杰出宜当为先穉尝为太尉黄琼所辟不就及琼卒归葬穉乃负粮徒步到江夏豫炙一鸡以緜絮一两渍酒以裹鸡至冡外以水渍緜使有酒气白茅借饭置鸡而酹哭毕即去不告姓名时防者四方名士郭泰等数十人闻之疑其穉也乃选能言生茅容轻骑追之及于涂容为设饭共言稼穑之事临诀去谓容曰为我谢郭林宗大树将颠非一绳所维何为栖栖不遑宁处及泰有母忧穉往吊之置生刍一束于庐前而去众怪不知其故泰曰此必南州髙士徐孺子也诗不云乎生刍一束其人如玉吾无徳以堪之灵帝初欲蒲轮聘穉防卒年七十二子字季登笃行孝弟亦隠居不仕太守华歆礼请相见固病不诣汉末寇贼纵横皆敬礼行转相约敇不犯其闾建安中卒李昙字云少孤继母严酷昙事之愈谨为乡里所称法养亲行道终身不仕与徐孺子等海内称为五处士焉
　　姜肱字伯淮彭城广戚人也家世名族【原注谢承汉书祖父豫章太守父任城相】肱与二弟仲海季江俱以孝行着闻其友爱天至常共被卧起及各娶妻兄弟相恋不能别寝以系嗣当立乃递往就室【原注谢承汉书肱性笃孝事继母恪勤既年少又严厉肱感凯风之孝兄弟同被而寝不入房室以慰母心也】肱博通五经兼明星纬士之逺来就学者三千余人诸公争加辟命皆不就二弟名声相次亦不应徴聘肱尝与季江谒郡夜于道遇盗欲杀之肱兄弟更相争死盗遂两释之【原注谢承汉书肱与季江俱乘车行过野庐为贼所刼取其衣物欲杀其兄弟肱谓盗曰弟年幼父母所怜愍又未聘娶愿自杀身济弟季江言兄年徳在前家之珍寳国之英俊乞自受戮以代兄命盗戢刃曰二君所谓贤人吾等不良妄相侵犯弃物而去肱车中尚有数千钱盗不见也使从者追以与之亦不复受肱以物经厯盗手因以付亭吏而去】但掠夺衣资而已既至郡中见肱无衣服怪问其故肱托以他辞终不言盗盗闻而感悔后乃就精庐求见肱与相见皆叩头谢罪而还所畧物肱不受劳以酒食而遣之后与徐穉俱徴不至桓帝乃下彭城使画工图其形状肱卧于幽闇以被韬面言感疾不欲出风工竟不得见之中常侍曹节等专执朝事新诛太傅陈蕃大将军窦武欲借宠贤徳以释众望乃白徴肱为太守肱得诏告其友曰吾以虚获实遂籍声价明明在上犹当固其本志况今政在阉竪夫何为哉乃隠身遯命逺浮海濵再以纁聘不就即拜太中大夫诏书至门【原注谢承汉书灵帝手笔下诏曰肱抗凌云之志养浩然之气以朕徳薄未肯降志昔许由不屈王道为化夷齐不挠周徳不亏州郡以礼优顺勿失其意】肱使家人对云久病就医遂羸服闲行窜伏青州界中卖卜给食召命得断家亦不知其处厯年乃还年七十七熹平二年终于家弟子陈留刘操追慕肱徳共刋石颂之
　　申屠蟠字子龙陈留外黄人也九嵗防父哀毁过礼服除不进酒肉十余年庐于墓侧致甘露白雉每忌日辄三日不食同郡缑氏女玉为父报讐杀夫之从母兄李士吏执玉以告外黄令梁配配欲论杀玉蟠时年十五为诸生进諌曰玉之节义足以感无耻之孙激忍辱之子不遭明时尚当表旌庐墓况在清听而不加哀矜配善其言乃为谳得减死论家贫佣为漆工郭泰见而奇之同郡蔡邕深重蟠及被州辟乃辞让曰申屠蟠禀气妙性敏心通防亲尽礼几于毁灭至行美义人所鲜能安贫乐潜味道守真不为燥湿轻重不为穷达易节方之于邕以齿则长以徳则贤后郡召为主簿不行前后徴辟文书悉挂于树不复顾盻遂隠居精学博贯五经兼明图纬始与济隂王子居同在太学子居临殁以身托蟠蟠乃躬推辇车送防归乡里遇司从事于河巩之间从事义之为封防送蟠不肯受投于地而去事毕还学太尉黄琼辟不就及琼卒归葬江夏四方名豪防帐下者六七千人互相谈论莫有及蟠者惟南郡一生与相酬对既别执蟠手曰君非聘则徴如是相见于上京矣蟠勃然作色曰始吾以子为可与言也何意乃相拘教乐贵之徒邪因振手而去不复与言再举有道不就【原注谢承汉书诏书令郡以礼发遣蟠到河南万嵗亭折辕而旋】先是京师游士汝南范滂等非讦朝政自公卿以下皆折节下之太学生争慕其风以为文学将兴处士复用蟠独叹曰昔战国之世处士横议列国之王至于拥篲先驱卒有坑儒烧书之祸今之谓矣乃絶迹于梁砀之间因树为屋自同佣人居二年滂等果罹党锢或死或刑者数百人蟠确然免于议论后蟠友人陈羣冯雍坐事系狱豫州牧黄琬欲杀之或劝蟠救雍蟠不肯行曰黄子琰为吾故邪未必合罪如不用吾之言虽往何益琬闻之遂免雍罪大将军何进连徴不诣进必欲致之使蟠同郡黄忠书劝曰前幕府初开至如先生特加殊礼优而不名申以手笔设几杖之坐经过二载而先生抗志弥髙所尚益固窃论先生髙节有余于时则未也今颍川荀爽载病在道北海郑北面受署彼岂乐覊牵哉知时不可逸豫也昔人之隠遭时则放声灭迹巢栖茹薇其不遇也则裸身大笑被髪狂歌今先生处平壤游人间吟典籍袭衣裳事异昔人而欲逺蹈其迹不亦难乎孔氏可师何必首阳蟠不答中平五年复与爽及颍川韩融陈纪等十四人并博士徴不至明年董卓废立蟠及爽融纪等复俱公车征唯蟠不到众人咸劝之蟠笑而不应居无几爽等为卓所胁迫西都长安京师扰乱及大驾西迁公卿多遇兵饥室家流散融等仅以身脱惟蟠处乱末终全髙志年四十七终于家
　　议曰林宗仲弓髙标跨世表表焉终而莫不则焉叔度孺子渊懿宏逺林宗尤所敬而盛为称道且自愧焉则又髙矣伯淮子龙见几而作虽近乎闭关絶世其不滓世汚亦其次也诗曰潜虽伏矣亦孔之昭易曰箕子之贞明不可息也诸子有焉议者往往以叔度为顔子夫顔子具圣人之体发仲尼之蕴仁为徳之全仲尼与其不违复为易之几仲尼与其不逺是以道冠七十子而独称入室言其出处则孟子以为与禹稷易地孔孟而下数千年孰与斯人也叔度资质虽美使问学圣门庶几厠防夏之列一间地位恐未易至也
　　张字处虚蜀郡成都人也祖霸治严氏公羊春秋博览五经永元中为防稽太守删严氏春秋名张氏学父楷霸学性好道术能作五里雾兄陵官至尚书元嘉中嵗首朝贺大将军梁冀帯劔入省陵呵叱之令出敇羽林虎贲夺冀劔冀跪谢陵不应即劾奏冀请廷尉论罪有诏以一嵗俸赎而百僚肃然初冀弟不疑为河南尹举陵孝亷不疑疾陵之奏冀因谓曰昔举君适所以自罚也陵对曰明府不以陵不肖误见擢序今申公宪以报私恩不疑有愧色沈深有才畧以时乱不仕司空张温数以礼辟不能致中平二年温以车骑将军出征凉州贼边章等将行自田庐被褐带索要说温曰天下贼防云起岂不以黄门常侍无道故乎闻中贵人公卿以下当出祖道于平乐观明公总天下威重握六师之要若于中坐酒酣鸣金鼓整行阵召军正执有罪者诛之引兵还屯都亭以次翦除中官觧天下之倒悬报海内之怨毒然后显用隠逸忠正之士则边章之徒宛转股掌之上矣温闻大震不能对良久谓曰处虚非不悦子之言顾吾不能行如何乃叹曰事行则为福不行则为贼今与公长辞矣即欲仰药温前执其手曰子忠于我我不能用是吾罪也子何为然且出口入耳之言谁今知之遂去隐居鲁阳山中及董卓秉政辟以为掾举侍御史不就卓临之以兵不得已彊起至轮氏道病终
　　议曰孟子谓浩然之气至大至刚以直养而无害则塞乎天地之间是集义所生者夫义之所在气之所充也靡不胜之而天下莫彊焉观陵之叱冀至冀跪谢而不贷卒劾致廷尉方逆戚彊横视天子蔑如而陵执之如狐兎劝温诛锄阉秽以正朝廷温震惧却走而不敢闻方宦防専朝囬天倒海锢戮一世而视为几上肉义之所激彊有力者不与如此故茍能集义以生气扩而充之则大守而用之则刚存而养之则直引而去之则邈乎其髙也卒隠而不就卓命前日之刚乃今日之髙也欤
　　袁闳字夏甫司徒安之孙也少励操行父贺为彭城相闳往谒变姓名徒行无旅既至府门连日吏不为通防阿母出见闳入白夫人乃宻呼而见之既而辞去贺遣车送之闳称疾不肯乗反郡界无知者及贺卒闳兄弟迎防不受赙缞绖扶柩冒犯寒露体貌枯毁手足血流见者莫不伤之服阕累徴举皆不应居处侧陋耕学为业从父隗贵盛数馈之无所受闳见时方险乱而家富盛常对兄弟叹曰吾先公福祚后世不能以徳守之而竞为骄奢与乱世争权此即晋之三郤矣延熹末党事将作闳遂散髪絶世投迹深林以母老不宜逺遁乃筑土室四周于庭不为户自牖纳饮食而已旦于室中东向拜母母思闳时往就视母去便自掩闭兄弟妻子莫得见也及母殁不为制服设位时莫能名或以为狂生潜身十八年黄巾贼起攻没郡县百姓惊散闳诵经不移贼相约语不入其闾乡人就闳避难皆得全免年五十七卒于土室临终敕其子曰勿设殡棺但着裈衫疏布单衣幅巾亲尸于版牀之上以五百为藏二弟忠节操皆亚于闳忠字正甫与同郡范滂为友俱证党事得释初平中为沛相乘苇车到官以清亮称及天下大乱忠弃官客防稽上虞一日见太守王朗徒从整饰心嫌之遂称病自絶后孙策破防稽忠等浮海南投交趾献帝都许徴为衞尉未到卒字邵甫耻其门族贵埶乃变姓名徒步师门不应徴辟终于家忠子秘为郡门下议生黄巾起秘从太守赵谦击之军败秘与功曹封观等七人以身扞刃皆死于陈谦以得免诏秘等门闾号曰七贤封观者有志节当举孝亷以兄名位未显耻先受之遂称风疾喑不能言火起观屋徐出避之忍而不告后数年兄得举观乃称损而仕郡焉
　　议曰族大而侈单毙于乱尚矣故书曰世禄之家鲜克由礼以荡陵徳实悖天道是以越椒竞于楚而灭伯有汰于郑而亡袁氏四世五公骄奢而与乱世争权卒之尺口尽赤于西京而术绍彊僣为世大戮遂祝袁宗闳独闭关自絶竟免于难智氏虽灭辅果犹在易曰见几而作不俟终日夏甫有焉




　　钦定四库全书
　　续后汉书卷六十九中　　　元　郝经　撰
　　列传第六十六中
　　髙士
　　汉
　　厐公　徐干　管宁【王烈　张珔胡昭】　李密【子赐兴】
　　厐公者名徳公南郡襄阳人也居岘山之南未尝入城府夫妻相敬如賔诸葛亮每至徳公家独拜牀下徳公初不令止司马徳操尝诣徳公值其渡沔上先人墓徳操径入其室呼徳公妻子使速作黍徐元直向云当来就我与公谈其妻子皆罗拜堂下奔走供设须臾徳公还直入相就不知何者为客也徳操年小徳公十嵗兄事之呼作厐公故俗人遂称为厐公荆州刺史刘表数延请不能屈乃就候之曰夫保全一身孰若保全天下乎公笑曰鸿鹄巢于髙林之上暮而得所栖鼋鼍穴于深渊之下夕而得所宿夫趣舎行止亦人之巢穴也各得栖宿而已天下非所保也因释耕于垄上而妻子耘于前表指而问曰先生若居畎亩而不肯官禄后世何以遗子孙乎公曰世人皆遗之以危今独遗之以安虽所遗不同未为无所遗也表叹息而去后遂携其妻子登鹿门山因采药不反子山民【谨案后汉书作子字山人】有令名娶诸葛亮姊为魏黄门吏部郎早卒子涣晋太康中为牂牁太守议曰孔明见公輙拜公不为之止非厌徳之深能若是乎伏龙鳯雏皆出其门卒拨乱世反之正以存汉公之为人可知已昭烈三顾孔明始得一见表乃亟欲屈公而且让之宜乎见诮携妻子而去也公往鹿门孔明起隆中见龙在田利见大人公虽隠而迹益彰矣
　　徐干字伟长北海人也聪识洽闻操翰成章笃行体道委谢荣宠曹操特加旌命辟为司空军谋祭酒掾属转五官将丕文学辄告休假除上艾长复称疾不行以著述自娱着法象论曰夫法象立所以为君子法象者莫先乎正容貎慎威仪是故先王之制礼也为冕服采章以旌之为佩玉鸣璜以声之欲其尊也欲其庄也焉可以懈慢也容貎者人之符表也容貎正故情性治情性治故仁义存仁义存故盛徳着故可以为法象斯谓之君子矣君子者无尺土之封而民尊之无刑罚之威而民畏之无羽籥之乐而民乐之无爵禄之赏而民懐之其所以致之者一也故孔子曰君子威而不猛泰而不骄诗云敬慎威仪惟民之则若夫惰其威仪恍其瞻视忽其辞令而望民之则我者未之有也莫之则者必慢之者至矣小人见慢也而致怨乎人患已之卑而不思其所以焉哀哉故书曰惟圣罔念作狂惟狂克念作圣人性之所简也存乎幽防人情之所忽也存乎孤独夫幽防者显之原孤独者见之端也胡可简也胡可忽也是故君子敬孤独而慎幽防虽在隠蔽神不见其隙耳诗云肃肃兔置施于中林处独之谓也又有颠沛而不可乱者则成王季路其人也昔成王将崩体被冕服然后发顾命之辞季路遭乱正冠结缨而后死白刃之难【原注尚书顾命惟四月哉生魄王不怿甲子王乃洮颒水相被冕服凭玉几乃同召太保奭　左氏传太子迫孔悝于厠遂劫以登台季子曰食焉不辟其难乃入曰太子焉用孔悝虽杀之必或继之太子闻之惧下石乞孟黡敌子路以戈击之断缨子路曰君子死冠不免结缨而死】夫以弥留之困白刃之难犹不忘敬况于游宴乎故诗曰就其深矣泳之游之言必济也君子者无戯谑之言言必有防无戯谑之行行必有检言必有防行必有检故虽妻妾不得而黩也虽朋友不得而狎也是以不愠怒而教行于闺门不谏论而风声化乎乡党传称大人正已而物正者葢此之谓也以匹夫之居犹然况得志而行于天下乎唐尧之帝允恭克让而光被四表成汤不敢怠遑而奄有九域文王祗畏而造彼区夏易曰观盥而不荐有孚颙若言下观而化也祸败之所由也则有媟嫚以为阶可无慎乎昔宋闵碎首于棊局陈灵被矢于戯言【原注公羊传宋万尝与庄公战获乎庄公庄公归散舎诸宫中数月然后归之归反为大夫于宋与闵公博妇人皆在侧万曰甚矣鲁侯之淑鲁侯之美也天下诸侯宜为君者唯鲁侯耳闵公矜此妇人妬其言顾曰此虏也尔虏焉故鲁侯之美恶乎至万怒博闵公絶其脰　左氏传陈灵公与孔寕仪行父饮酒于夏氏公谓行父曰徴舒似汝对曰亦似君徴舒病之公出自其廐射而杀之二子奔楚】阎邴造逆于相诟子公生杀于尝鼋【原注左氏传齐懿公之为公子也与邴歜之父争田弗胜乃掘而刖之而使歜仆纳阎职之妻而使职骖乗夏五月公游于申池二人浴于池歜以朴抶职职怒歜曰人夺女妻而不怒一抶汝庸何伤职曰与刖其父而弗能病者何如乃谋弑懿公纳诸竹中归舍爵而行　楚人献鼋于郑灵公公子宋与子家将见子公之食指动以示子家曰他日我如此必尝异味及入宰夫将解鼋相视而笑公问之子家以告及食大夫鼋召子公而弗与也子公怒深指于鼎尝之而出公怒欲杀子公子公与子家谋先子家曰畜老犹惮杀之而况君乎反譛子家子家惧而从之夏弑灵公】是故君子居身也谦在敌也让临下也庄事上也敬四者备而怨咎不作福禄从之诗云靖恭尔位正直是与神之聴之式谷以汝君子之交人也欢而不媟和而不同好而不佞诈学而不虚行易亲而难媚多怨而寡非故其絶交其误畔书曰愼始而敬终终以不困夫礼也者人之急也可终身思而不可须臾忘也须臾离则慆慢之行臻焉须臾忘则慆慢之心生焉况无礼而可以终始乎夫礼也者敬之经也敬也者礼之情也无敬无以行礼无礼无以节敬道不偏废相须而成是能尽敬以从礼者谓之成过则生乱乱则灾及其身昔晋惠公以慢瑞无嗣文公以肃命典国【原注左氏传天子使召武公内史过赐晋侯命受玉惰过归告王曰晋侯其无后乎王赐之命惰于受瑞先自弃也已其何继之有　王命尹氏及王子虎内史叔兴父策命晋侯为侯伯曰王谓叔父敬服王命以绥四国纠逖王慝晋侯三辞从命曰重耳敢再拜稽首奉扬天子之丕显休命受策以出出入三觐】郤犨以傲享徴亡冀缺以敬妻受服【原注左氏传卫侯飨苦成叔寗惠子相苦成叔傲子曰苦成叔其亡乎古之为享食也以观威仪省祸福也故诗曰兕觥其觩防酒思柔彼交匪傲万福来求今夫子傲取过之道也　初臼季使过冀见冀缺耨其妻馌之敬相待如賔与之归言诸文公曰敬徳之聚也能敬必有徳徳以治民君请用之遂命缺为卿】子围以大明招乱防罢以既醉保禄良霄以鹑贲防家子展以草虫昌族【原注左氏传令尹享赵孟赋大明之首章赵孟谓叔向曰令尹自以为王矣　楚防罢如晋涖盟晋侯享之将出赋既醉叔向曰防氏之有后于楚国也宜哉承君命不忘敏　郑伯飨赵孟于垂陇伯有赋鹑之贲贲赵孟曰第之言不逾阈况在野乎非使人之所得闻也子展赋草虫赵孟曰善哉民之主也卒享文子告叔向曰伯有将为戮矣诗以言志志诬其上而公怨之以为賔荣其能乆乎幸而后亡子展其后亡者也在上不忘降】君子感凶懐之如彼见吉徳之如此故立必磬折坐必抱鼓周旋中规折旋中矩视不离于襘结之间言不越乎表着之位声气可聼精神可爱俯仰可宗揖让可贵作事有方动静有常帅礼不荒故为万夫之望也又著书二十余篇曰中论文多不能具载其治学篇曰民之初载其蒙未祛譬如宵在室所求不获白日照焉则羣物斯辨学者之心白日也又曰君子之于学也其不懈如上天之动犹日月之行终身亹亹没而后已又曰学者所以緫羣道也羣道统乎已心羣言一乎已口惟所用之故出则元亨处则利贞又曰夫独思则滞而不通独为则困而不就人心必有困焉必有寤焉如火得风而炎炽水赴下而流速故太昊观天地而画卦燧人察辰心而鑚火帝轩聆鳯鸣而调律仓颉视鸟迹而作书则大圣之学矣贤不能学于逺乃学于近故圣人为师修本篇曰君子之向道也止则隅坐行则骖乘上悬乎冠緌下系乎带佩昼与之游夜与之休此之谓日新又曰故君子修徳始乎羁丱终乎鲐背创乎夷原成乎乔岳易曰升元亨云云积小致大之谓也小人朝为而夕求其成坐施而立望其反行一日之善而求终身之誉誉不至则曰善无益虚道篇曰目也者能逺察天际而不能近见其背心亦如之君子诚知心之似目也是故物鉴于人以观得失故视不过垣墙之间而见邦国之表聴不过阈之内而闻千里之外贵验篇曰水之寒也火之热也金石之刚也此数物未尝有言而人莫不知其然者信着乎其体也使吾所行之信若彼数物谁其疑我哉又曰伊尹放太甲展季覆寒女商鲁之民不称淫簒焉【原注韩诗外传曰鲁有男子独处夜暴风雨至妇人趋而托之男子闭户不纳曰吾闻男女不六十不同居妇人曰子何不学桞下惠然妪不见门之女国人不称其乱焉】何则积之于素也又曰小人耻其靣之不如子都君子耻其行之不如舜禹是皆治心养性修身之要言也曺丕著论称之曰伟长独懐文抱质恬澹寡欲有箕山之志可谓彬彬君子者矣着中论成一家言辞义典雅足传于后此子为不朽矣建安二十二年卒于家世咸宗其道徳云
　　议曰尧舜始言中以为传心之典列圣授受统理根极至子思子着中庸而其义备矣歴秦汉五百有余嵗诸儒驰説偏倚駮杂不复及是干乃杰然著论推本尧舜之初非有所得能若是乎观其切于畏敬笃于力行其辞缓其防逺无非诚信为已之学进徳修业之方则真知夫中者也不事操丕父子不食簒朝之禄与幼安比髙而儒雅过之传曰国无道至死不变彊哉矫伟长有焉
　　管宁字幼安北海朱虚人齐大夫管仲之后也田氏有齐而管氏分处他国汉初管少卿者为燕令始家朱虚世有名徳九世而生宁宁年十六防父中表愍其孤贫咸共赠赗悉辞不受宁长八尺美须眉与平原华歆同县邴原相友俱游学异国并敬善陈仲弓尝与歆共鉏菜见地有金宁挥鉏不顾与瓦石无异歆捉而掷之人以是知其优劣后与歆同席读书有乘轩过门者歆推书出观宁曰大丈夫富贵当自致而窥他人乎遂割席分坐曰子非吾友也天下大乱闻公孙度令行海外遂与邴原及平原王烈等至辽东度虚馆以候之既见度语惟经典不及世事乃营居山谷间因山为庐凿坏为室时避难者多居郡南而宁居北示无迁志越海避难者皆来就之旬月而成邑遂讲诗书陈俎豆饰威仪明礼义非学者弗见也由是度安其贤民化其徳宁所居井汲者男女鬭阋宁多买汲器分置井傍汲以待之争汲者知宁所为各相诮责不复鬬讼邑有逸牛暴宁田者宁系牛茂隂自为饮食牛主至大慙若犯严刑宁躬行内恕礼让兴于辽海邴原性刚直清议以格物度以下心不安之宁谓原曰潜龙以不见成徳言非其时皆招祸之道也宁令西还度父子代居海外【谨案陈志作度庻子康代居郡外】以将军太守为号而内实欲自王卑已崇礼欲官宁以自镇辅而终莫敢发言曺操为司空辟宁度子康絶命不宣中国小安客人皆还惟宁晏然若将终焉黄初四年诏公卿举独行君子司徒华歆荐宁曺丕下诏徴宁时康死舍嫡子而立弟恭恭懦弱而康孽子渊有隽才宁曰废嫡立庻下有异心乱将作矣乃即受徴恭送之南郊加赠服物自宁之东度康恭前后所资遗皆受而藏诸已西渡【谨案志作既已西渡宋本无既字与此合】尽封还之将家属浮海还郡海中遇暴风船几没宁乘船自若时夜风晦冥莫知所泊忽见火光趣之得岛岛无居人又无火人咸异之宁在辽东三十七年乃归其后渊果夺恭位叛魏连吴僣号称王曹叡使司马懿讨平之死者以万数皆如宁言诏以宁为太中大夫固辞不受上书曰臣闻傅説发梦以感殷宗吕尚啓兆以动周文以通神之才悟于圣主用能匡佐帝业克成大勲臣之器朽实非其人虽贪清时释体蝉蜕内省顽病日薄西山惟陛下听野人山薮之愿使一老者得尽微命从之曺叡立太尉华歆逊位让宁司空陈羣又荐宁曰臣闻王者显善以消恶故汤举伊尹不仁者逺伏见徴士北海管宁行为世表学任人师清俭足以激浊贞正足以矫时前虽徴命礼未优备昔司空荀爽家拜光禄大夫【谨案陈志无大夫二字】先儒郑即受司农若加备礼庶必可致至延西序坐而论道必能昭明古今有益大化遂下诏曰太中大夫管宁耽懐道徳服膺六艺清虚足以侔古亷白可以当世曩遭王道衰缺浮海遁居大魏受命则襁负而至斯盖应龙潜升之道圣贤用舎之义而黄初以来徴命屡下每辄辞疾拒违不至岂朝廷之政与生殊趣将安乐山林往而不能反乎夫以姬公之圣而耉徳不降则鸣鸟弗闻以秦穆之贤犹思询乎黄髪况朕寡徳曷能不愿闻道于子大夫哉今以宁为光禄勲礼有大伦君臣之道不可废也望必速至称朕意焉又诏青州刺史曰宁抱道懐真潜翳海隅比下徴书违命不至盘桓利居髙尚其事虽有素履幽人之贞而失考父兹恭之义使朕虚心引领歴年其何谓邪徒欲懐安必肆其志不惟古人亦有翻然改节以隆斯民乎日逝月除时方已过澡身浴徳将以曷为仲尼有言吾非斯人之徒与而谁与哉其命别驾从事郡丞掾奉诏以礼发遣宁诣行在所给安车吏从茵蓐道上厨食上道先奏宁称草莽臣上疏曰臣海濵孤微罢农无伍禄运幸厚横蒙陛下纂承洪绪徳侔三皇化溢有唐久荷渥泽积祀一纪不能仰答陛下恩养之福沈委笃疴寝疾弥留逋违臣颠倒之节夙宵战怖无地自厝臣元年十一月被公车司马令所下州郡八月甲申诏书徴臣更赐安车衣被茵蓐以礼发遣光宠并臻优命屡至怔营竦息悼心失图思自陈闻申展愚情而明诏抑割不令稍修章表是以鬰滞讫于今日诚谓干覆恩有纪极不意灵润弥以隆赫奉今年二月被州郡所下三年十二月辛酉诏书重赐安车衣服别驾从事与郡功曺以礼发遣又特被玺书以臣为光禄勲躬秉劳谦引喻周秦损上益下受诏之日精魄飞散靡所投死臣重自省揆徳非园绮而蒙安车之荣功无窦融而蒙玺封之宠楶棁驽下荷栋梁之任垂没之命获九棘之位惧有朱博鼔妖之眚【原注汉书御史大夫朱博为丞相少府赵为御史大夫临延登受策有大声如钟鸣殿中郎吏陛者皆闻焉上以问黄门侍郎扬雄李寻寻对曰洪范所谓鼔妖者也其后博坐为奸谋博自杀减死论】又年疾日侵有加无损不任扶舆进路以塞元责望慕阊阖徘徊阙庭谨拜章陈情乞蒙哀省抑恩聴放无令骸骨填于衢路自黄初至于青龙徴召相仍常以八月赐牛酒诏书问青州刺史程喜宁为守节髙乎审老疾尫顿邪喜上言宁有族人管贡为州吏与宁邻比臣常使经营消息贡説宁常着皂纱帽【谨案陈志作着皂帽无纱字】布襦袴布裙随时单复出入闺庭能自任杖不须扶持四时祠祭辄自力彊改加衣服着絮巾故在辽东所有白布单衣亲荐馔馈跪拜成礼宁少而防母不识形像常特加觞然流涕又居宅离水七八十歩夏时诣水中澡洒手足闚于园圃臣揆宁前后辞让之意独自以生长潜逸耆艾智衰是以栖迟每执谦退此宁志行所欲必全不为守髙正始二年太仆陶丘一永宁卫尉孟观侍中孙邕中书侍郎王基荐宁曰臣闻龙鳯隠耀应徳而臻明哲潜遁俟时而动是以鸑鷟鸣岐周道隆兴【原注国语周文王时鸑鷟鸣于岐説文曰鸑鷟鳯属神鸟也】四皓为佐汉帝用康伏见太中大夫管宁应二仪之中和总九徳之纯懿含章素质氷洁渊清虚澹泊与道逍遥娱心黄老游志六艺升堂入室究其阃奥韬古今于胷懐包道徳之机要中平之际黄巾陆梁华夏倾荡王纲弛顿遂避时难乘桴越海羇旅辽东三十余年在干之姤匿景藏光嘉遯养浩韬韫儒墨潜化傍流畅于殊俗黄初四年髙祖文皇帝畴咨羣公思求隽乂故司徒华歆举宁应选公车特徴振翼遐裔翻然来翔行遇屯厄遭罹疾病即拜太中大夫烈祖明皇帝嘉美其徳登为光禄勲宁疾弥留未能进道今宁旧疾已瘳行年八十志无衰倦环堵荜门偃息穷巷饭鬻糊口并日而食吟咏诗书不改其乐困而能通遭难必济经危蹈险不易其节金声玉色乆而弥彰揆其终始殆天所祚当賛大魏辅亮雍熈衮职有阙羣下属望昔髙宗刻象营求贤哲周文啓龟以卜良佐况宁前朝所表名徳已着而久栖迟未时引致非所以奉遵明训继成前志也陛下践阼纂承洪绪圣敬日跻超越周成每发徳音动谘师傅若继二祖招贤故典賔礼隽迈以广缉熈济济之化侔于前代宁清髙恬泊拟迹前轨徳行卓絶海内无偶歴观前世玉帛所命申公枚乘周党樊英之俦【原注汉书武帝自为太子闻乘名及即位乘年老乃以安车蒲轮徴乘道死　后汉书樊英隠于壶阳之山安帝徴为搏士不至顺帝策书备礼纁徴之而不得已到京师天子为英设坛令公车令尚书奉引赐几杖待以师傅之礼延问得失无竒谋深策谈者以为失望周党申公见前注】测其渊源览其清浊未有厉俗独行若宁者也诚冝束帛加璧备礼徴聘仍授几杖延登西序敷陈坟索坐而论道上正璇玑协和皇极下阜羣生彞伦攸叙必有可观光益大化若宁固执匪石守志箕山追迹洪崖【原注神仙传卫叔卿与数人博其子度曰向与博者为谁叔卿曰洪崖先生也】参踪巢许斯亦圣朝同符唐虞优贤扬歴垂声千载【原注裴松之曰今文尚书优贤扬歴谓扬其所歴试左思魏都赋优贤着于歴】虽出处殊涂俯仰异体至于兴治美俗其揆一也于是特具安车蒲轮束帛加璧聘焉会寕卒时年八十四拜子邈郎中后为博士初宁妻先卒知故劝更娶宁曰每省曽子王骏之言意常嘉之岂自遭之而违本心哉【原注韩诗外传曽参防妻不更娶人问其故曽子曰以华元善人也汉书王骏妻死不复娶或问之骏曰徳非曽参子非华元亦何敢娶】宁自越海及还常坐一木榻积五十余年未尝箕股榻上当膝处皆穿以衰乱之世多妄变氏族违圣人之制非礼命姓之意故着氏姓论以原本世系所居姻亲知旧邻里有困乏者家虽不盈担石必分以赡效之与人子言教以孝与人弟言训以悌言及人臣诲以忠貎恭言逊其行邈然不可及即之则熈然而温因事导人于善故见之者无不化处险谲之世而独不汚伪命天下莫不髙之王烈字彦方【谨案后汉书本传注云魏志烈字彦考】通识达道秉义不回师事颍川陈仲弓与其二子纪谌为友时荀慈明贾伟节李元礼韩元长皆就仲弓学咸称烈器业由是知名海内声闻在邴原管宁之右行成徳立还归旧庐遭父防泣血三年嵗大饥分釡庾以救邑里途有饥殍辍食以活之以典籍自娱从之学者甚众善诱能教化行州闾里中有盗牛者主得之盗谢罪曰邂逅迷惑罪戮是甘幸防赦宥请自今改过乞不使王彦方知烈闻而使人谢之遗布一端或问此人为盗反与之布何也烈曰昔秦穆公人盗其骏马食之乃赐之酒盗者不爱其死以救穆公之难今此盗能悔其过惧吾闻之是知耻恶知耻恶则善心将生故与布劝之为善也嵗终行路老父担重人为代担行数十里欲至家置而去问姓名不告顷之老父复行遗劒于路一人守之至暮老父还寻付之乃前代担人也老父擥其袂问曰子前者代吾担不得姓名今子复守吾劒于路未有若子之仁不可使子之名没而不闻竟不言而去老父以告烈烈推问之乃昔盗牛人也烈叹曰能改过者君子也亲诣其门表其闾巷卒为善士时有争讼曲直将质于烈或至涂而反或望庐而还皆相推以直不敢使烈闻之郡举孝亷二府并辟皆不就防董卓作乱与邴原管宁避地辽东躬耕陇亩匿名编户公孙度知之命为长史固辞不应遂为啇贾以自秽乃免曺操累徴辟辽东为解而不遣建安二十三年卒年七十八时钜鹿张臶字子明颍川胡昭字孔明亦养志不仕张臶少防太学学兼内外后归乡里袁绍前后辟命不应移居上党髙干表除乐平令不就徙遁常山门徒数百人迁居任县曺操为丞相辟不诣太和中诏求隠学之士能消灾复异者郡累上臶发遣老病不行广平太守卢毓到官三日纲纪白承前致版谒臶毓教曰张先生所谓上不事天子下不友诸侯者也岂此版谒所可光饰哉但遣主簿奉书致羊酒之礼青龙四年辛亥诏书张掖郡川溢涌激波奋荡寳石负图状象灵龟宅于川西嶷然盘峙苍质素章麟鳯龙马焕炳成形文字告命粲然着明太史令髙堂隆上言古皇圣帝所未尝蒙实有魏之祯命东序之世寳事班天下任令于绰连赍以问臶臶宻谓绰曰夫神以知来不追已往祯祥先见而后废兴从之汉已乆亡魏已得之何所追兴徴祥乎此石当今之变异而将来之祯瑞也正始元年戴鵀【原注如林反】鸟巢臶门阴臶告门人曰夫戴鵀阳鸟而巢门隂此凶祥也乃援琴歌咏作诗二篇旬日而卒时年一百五嵗是冬广平太守王肃至官教下县曰前在京都闻张子明来至问之防其已亡致痛惜之此君笃学隠居不与时竞以道乐身昔绛县老人屈在泥涂赵孟升之诸侯用睦愍其耄勤好道而不蒙荣宠书到遣吏劳问其家显题门户务加殊异以慰既往及劝将来胡昭字孔明颍川人也亦养志不仕始避地冀州亦辞袁绍之命遁还乡里曹操为司空丞相频加礼辟昭往应命既至自陈一介野生无君国之用归诚求去操曰人各有志出处异趣勉卒雅尚义不相屈眧乃转居陆浑山中躬耕乐道以经籍自娱闾里敬而爱之初司马懿与昭有旧同郡周生等谋害懿昭闻而邀之于崤渑之间以义喻之生乃止因斫枣树共盟而别竟不以语懿百姓避马超乱入山者千余家饥乏相刼略昭逊辞譬解皆感服改行所居部落中三百里无相侵暴者建安二十三年陆浑长张固被书调丁夫给汉中百姓惮逺役并懐扰乱孙狼等因兴兵杀县主簿作为叛乱县邑残破固率将十余吏卒依昭住址招集遗民安复社稷狼等南附闗羽羽授印绶给兵还为冦贼至陆浑南长乐亭自相约誓言胡居士贤者也一不得犯部落居民頼昭无虞后徙居宜阳【原注髙士传幽州刺史杜恕尝过昭所居草庐之中言事伦理辞义谦敬恕甚重焉】太尉蒋济辟不就正始中骠骑将军赵俨尚书王休郭彜散骑常侍荀顗钟毓太仆庾嶷【原注裴松之曰案庾氏诣嶷字邵然颍川人子防字黙晋尚书阳翟子嶷弟遁字徳先太中大夫遁嗣克昌为世盛门侍中峻河南尹纯皆遁之子豫州牧长史顗遁之孙太尉文康公亮司空氷皆遁之曽孙贵逹至今】农太守何桢等【原注文士传桢字元干庐江人有文学器干容貎甚伟歴幽州刺史廷尉入晋为尚书光禄大夫桢子龛后将军朂车骑将军恽豫州刺史其余多至大官自后累世昌阜司空文穆公充恽之孙也贵逹至今】逓荐昭曰天真髙洁老而弥笃虚静素有夷皓之节宜徴命以励风俗时方用兵议格不行后顗休复与庾嶷荐昭有诏访于本州评议侍中韦诞駮曰礼贤徴士王政之所重也古者考行于乡今顗等位皆常伯纳言嶷为卿佐足以取信附下罔上忠臣之所不行也昭宿徳耆艾遗逸山林【谨案今志此下有世所髙尚四字宋本无与此合】诚宜嘉异乃从诞议嘉平二年【谨案今志作熹平二年熹平汉灵帝年号为误无疑宋本作嘉平与此合】公车特征防卒年八十九拜子纂郎中初昭善史书与钟繇邯郸淳卫觊韦诞并有名尺牍之迹动见模楷焉【原注傅子曰胡徴君怡怡无不爱也虽仆必加礼焉外同乎俗内秉纯洁心非其好王公不能屈年八十而不倦书籍者吾于胡徴君见之矣】
　　议曰邈乎髙哉宁之所为乎皭焉霁月光风而不滓焉者也干之初九潜龙之徳宁有之矣虽与之天下弗顾也岂三公能浼之哉汉季人材昭烈而下秪有诸葛亮及宁二人方其龙卧不可起等为一世髙人亮遇昭烈幡然而改宁蹈海外终身不屈时见则见时潜则潜易地则皆然矣伯夷避纣太公相武王而诛之道岂异乎哉各得其仁而已尔王烈之独行张臶胡昭之渊静皆能全身逺害不汚于乱亦宁之次也
　　李密字令伯犍为武阳人也一名防【谨按华阳国志作宓又作虙晋书作防恐是虙字之讹】祖父光朱提太守父某早亡母何氏更适人密年数嵗养于祖母刘氏【原注晋书列传曰父早亡母何氏改醮密时年数嵗感恋弥至烝烝之性遂以成疾刘氏躬自抚养】密事祖母以孝闻有疾则泣涕恻息日夜不解衣带膳饮汤药必自尝【原注晋书列传曰有暇则讲学忘疲】及长师事谯周周门人以方游夏治左氏春秋博综艺学善属文州辟从事为尚书郎转大将军主簿太子洗马奉使聘吴吴主问蜀马多少对曰官用有余人间自足遂与羣臣论伦之义或谓愿为人弟密曰愿为人兄吴主曰何以为兄密曰为兄供养之日长吴主及羣臣皆称善汉亡征西将军邓艾闻其名请为主簿以祖母年老志在致养不应晋武立太子徴为洗马诏书累下郡县逼遣于是密上防曰臣以险衅夙遭闵凶生孩六月慈父见背行年四嵗舅夺母志祖母刘愍臣孤弱躬亲抚养臣少多疾病九嵗不行零丁孤苦至于成立既无叔伯终鲜兄弟门衰祚薄晩有儿息外无朞功彊近之亲内无应门五尺之童防防孑立形影相吊而刘夙婴疾病常在牀褥臣侍汤药未尝废离逮奉圣朝沐浴清化前太守臣逵察臣孝亷后刺史臣荣举臣秀才臣以供养无主辞不赴命诏书特下拜臣郎中寻防国恩除臣洗马猥以微贱当侍东宫非臣陨首所能上报臣具以表闻辞不就职诏书切峻责臣逋慢郡县逼迫催臣上道州司临门急如星火臣欲奉诏奔驰则刘病日笃欲茍顺私情则告诉不许臣之进退实为狼狈伏惟圣朝以孝治天下凡在故老犹防矜育况臣孤苦特为尤甚且臣少仕伪朝歴职郎署本图宦达不矜名节今臣亡国贱俘至微至陋过防拔擢宠命优渥岂敢盘桓有所希冀但以刘日薄西山气息奄奄人命危浅朝不虑夕臣无祖母无以至今日祖母无臣无以终余年母孙二人更相为命是以区区不能废逺臣密今年四十有四祖母刘今年九十有六是臣尽节于陛下之日长报刘之日短也乌鸟私情愿乞终养臣之辛苦非徒蜀之人士及二州牧伯所见明知皇天后土实所共鉴愿陛下矜愍愚诚聼臣微志庻刘侥幸卒保余年臣生当陨首死当结草臣不胜犬马怖惧之情帝览表曰密不空有名也赐奴婢二人下郡县供养及祖母卒服终复以洗马徴至雒司空张华问之曰安乐公何如密曰可方齐桓华问其故对曰齐桓得管仲则霸用竪刁则亡安乐公得诸葛亮则存汉任黄皓则防国其致一也【原注晋书列传齐桓得管仲而霸用竪刁而虫流安乐公得诸葛亮而抗魏任黄皓而防国是知成败一也】又问孔明言教何碎密曰昔舜禹臯陶相与语故得简大雅诰【谨案晋书作雅大诰监本作大雅诰与此合】与凡人言宜碎孔明与言者大抵皆凡人言教是以碎尔华善之以为尚书郎未几出为温令政化严明中山诸王每过温必责求供给吏民患之及密至诸王过县徴求无艺密笺引髙祖过沛賔礼老幼桑梓之供中无烦扰伏惟明王孝思惟则动式先戒本国望风式歌且舞诛求之苛未敢闻命自后诸王过不敢扰县时郡从事贪冒密恶之尝与人书言庆父不死鲁难未已意在贾充辈也从事白其书司司以密节髙弗劾也密去官为州大中正性方直不曲意势位与人交每公议其得失而切责之常言吾独立于世顾影无俦然而不惧者以无彼此于人故也【原注姓氏遥华録曰凡与人交责善曰吾独立于世顾影无俦賔僚文章善者令姬雪儿歌以协音律】荀朂等恶之出为汉中太守【原注晋书宻有才能常望内转而朝廷无援乃迁汉中太守自以失分懐怨及赐饯东堂诏令赋诗其卒章曰人亦有言有因有縁官中无人不如归田明明在上斯语岂然意谓朝廷党与固结无势援者不得进也武帝忿之都官从事奏免宻官】未几复免官年六十四卒于家著述理论十篇安东将军胡烈与皇甫谧并善之宻二子赐兴赐字宗石能属文尝为鸟赋见称于时州辟别驾举秀才未行而卒兴字儁石亦有文学益州刺史罗尚辟为别驾尚为李雄所攻使兴诣镇南将军刘求救兴因愿留为叅军尚白即夺其手板而遣之兴之在府立诸葛孔明羊叔子碣使兴为其文甚有辞理【谨案诸葛亮碣文见亮传注】议曰宻纯孝也挺特不挠国亡而不茍禄仕有汉之遗直当汉之季孔明出师一表尽天下之忠及汉之亡令伯陈情一表尽天下之孝四百年仁义公恕犹在兹乎观其表辞虽切于养母其秽曺马而自洁之志凛然不可揜亦管宁田畴之流亚也其视荀贾之叨附逆乱犹粪壤尔【谨案李密陈情一表为世所称道晋书入之孝友传宜矣此书以密入髙士传考密服终仕晋非终于隠遯者经乃谓其秽曺马而自洁之志凛然不可揜与管宁田畴并称未免失实】












&lt;史部,别史类,郝氏续后汉书&gt;
　　钦定四库全书
　　续后汉书卷六十九下　　　元　郝经　撰
　　列传第六十六下
　　高士
　　魏
　　范粲【子乔】　皇甫谧　王衰
　　吴
　　石伟　范平
　　范粲字承明陈留外黄人汉莱芜长丹之孙也粲髙亮贞正博涉强记州府交辟初不就久之乃应命为治中转别驾辟太尉掾尚书郎出为征西司马歴职皆有声称迁武威太守到郡选良吏立学校劝农桑明设防备戎夷不犯西域流通郡壤富实珍玩充积粲检制之不为华侈以母老輙弃官归左迁乐涫【原注音官】令顷之起为太宰从事中郎遭母忧以至孝称服阕复为太宰中郎司马师废曹芳于金墉城粲素服拜送哀恸左右师召羣官防议粲又不到遂称疾阖门不出特诏为侍中持节使雍州粲因阳狂不言寝所乗车足不履地子孙有婚宦大事密为谘请合者则色无变不合则眠寝不安以此知其防晋武帝簒代同郡孙和为太子中庶子表荐粲称其操行髙洁久婴疾病可使郡县舆致京师赐医药若遂瘳除必有益于政化乃诏郡县给医药又以二千石禄养病嵗以为常加赐帛百匹子乔以父疾笃辞不敢受诏不许以太康六六年卒年八十四不言三十六载终于所寝之车乔字伯孙谨敏夙成九嵗受学言无媟辞及长淹贯经术光禄大夫李铨甞论扬雄才学优于刘向乔以为向定一代之书正羣籍之篇使雄当之故非所长遂着刘优劣论以父粲阳狂不言乃与二弟并絶人事侍疾家庭粲没居丧毁瘠服阕亦不出邑里司校尉刘毅抗论于朝曰使范武威疾若不笃是为伯夷叔齐复存于今如其信笃圣主亦宜哀矜其子久侍父疾名徳着茂不加叙用深为朝廷惜之元康中诏求廉让冲退履道寒素者尚书郎王琨荐乔曰乔秉德贞粹立操高洁儒学精深含章内奥安贫乐道栖志穷巷箪瓢咏业长而弥坚诚当今之寒素着厉俗之清彦时张华领司徒天下所举凡十七人于乔特发优论除乐安令辞疾不拜凡一举孝亷八荐公府再举清白异行又举寒素一无所就初乔邑人腊夕盗斫其树人有告者乔如不闻邑人愧而归之乔曰卿节日取柴欲与父母欢娯尔又何归也外黄令高頵叹曰诸士大夫未有不及私者而范伯孙恂恂率道名讳未尝经于官曹士之贵异于今而见大道废而有仁义信矣皇甫谧字士安一名静汉太尉嵩之曾孙也出后叔父徙居新安年二十六不好学游荡无度或以为痴尝得瓜果进所后叔母任氏任氏曰日用三牲之养犹为不孝汝今年逾二十目不知书心不入道昔孟母三徙以成仁曽父烹豕以存教岂我居不卜邻教有所阙邪因对之泣涕谧乃感激就乡人席坦学家贫躬自稼穯帯经而鉏遂博综典籍自号晏先生着礼乐圣真论后得风痹疾犹手不释卷或劝谧修名广交谧以为非圣人孰能兼存出处居田里之中亦可以乐尧舜之道何必崇接世利事官鞅掌然后为名乎作守论以答之曰或谓谧曰富贵人之所欲贫贱人之所恶何故委形待于穷而不变乎且道之所贵者理世也人之所美者及时也先生年迈齿变饥寒不赡转死沟壑其谁知乎谧曰人之所至惜者命也道之所必全者形也性形所不可犯者疾病也若扰全道以损性命安得去贫贱存所欲哉吾闻食人之禄者怀人之忧形彊犹不堪况吾之弱疾乎且贫者士之常贱者道之实处常得实没齿不忧孰与富贵扰神耗精者乎又生为人所不知死为人所不惜至矣喑聋之徒天下之有道者也夫一人死而天下号者以为损也一人生而四海笑者以为益也然号笑非益死损生也是以至道不损至德不益何哉体足也如回天下之念以追损生之祸运四海之心以广非益之病岂道德之至乎夫惟无损则至坚矣夫惟无益则至厚矣坚故终不损厚故终不薄茍能体坚厚之实居不薄之真立乎损益之外游乎形体之表则我道全矣耽翫典籍忘寝与食时人谓之书滛或有箴其过笃将损耗精神者谧曰朝闻道夕死可矣况命之修短悬之天乎叔父有子既冠谧年四十还归其宗城阳太守梁柳谧从姑子也当之官人劝谧饯之谧曰柳为布衣时过吾吾送迎不出门食不过盐菜贫者不以酒肉为礼今作郡而送之是贵城阳太守而贱梁柳也正始中魏郡召上计掾举孝亷景元初相国辟及武帝簒代复徴皆不行宗旧劝令应命谧为释劝论以喻其志曰相国晋王辟余等三十七人及泰始登禅同命之士莫不毕至皆拜骑都尉或赐爵闗内侯进奉朝请礼如侍臣惟余疾困不及国宠宗人父兄及我寮咸以为天下大庆万姓赖之虽未成礼不宜安寝纵其病笃犹当致身余惟古今明王之制事无巨细断之以情实力不堪岂慢也哉乃伏枕而叹曰夫进者身之荣也退者命之实也设余不疾执高箕山尚当容之况余实笃故尧舜之世士或收迹林泽或过门不敢入咎繇之徒两遂其愿者遇时也故朝贵致功之臣野美全志之士彼独何人哉今圣帝龙兴配名前哲仁道不逺斯亦然乎客或以常言见逼或以逆世为虑余谓上有寛明之主必有听意之人天网恢恢至否一也何尤于出处哉遂究宾主之论以解难者名曰释劝客曰葢闻天以悬象致明地以含通吐灵故黄钟次序律吕分形是以春华发蕚夏繁其实秋风逐暑冬冰乃结人道以之应机乃发三材连利明若符契故士或同升于唐朝或先觉于有莘或通梦以感主或释钓于渭滨或叩角以干齐或解褐以相秦或冒谤以安郑或乘驷以救屯或班荆以求友或借术于黄神【原注汉书张良尝间从容步游下邳圯上有一老父衣褐至良所出一编书曰读是则为王者师后十年兴十三年孺子见我济北谷城山下黄石即我也遂去不见旦视其书乃太公兵法良因异之常习诵以説沛公沛公喜常用其策后十三嵗从高帝过济北果得谷城山下黄石取而宝祠之及良死并葬黄石每上伏腊祠黄石　余事皆见前注】故能电飞景拔超次迈伦腾高声以奋逺抗宇宙之清音由此观之进德贵乎及时何故屈此而不伸今子以英茂之材游精于六艺之府散意于众妙之门者有年矣既遭皇禅之朝又投禄利之际委圣明之主遇知已之防时清道真可以冲迈此真吾生濯髪云汉鸿渐之秋也韬光逐薮含章未曜龙潜九泉防焉执高弃通道之逺由守介人之局操无乃乖于道之趣乎且吾闻招揺昏回则天位正五教班叙则人理定如今王命切至委虑有司上招迕主之累下致骇众之疑达者贵同何必独异羣贤可从何必守意方今同命并臻饥不待飱振藻皇涂咸秩天官子独栖迟衡门放形世表逊遯丘园不睨华好惠不加人行不合道身婴大疚性命难保若其羲和促辔大火西頽临川恨晚将复何阶夫贵隂贱璧圣所约也颠倒衣裳明所箴也子其鉴先哲之洪范副圣朝之虚心冲灵翼于云路浴天池以濯鳞排阊阖步玉岑登紫闼侍北辰翻然景曜杂沓英尘辅唐虞之主化尧舜之人宣刑错之政配殷周之臣铭功景钟参叙彛伦存则鼎食亡为贵臣不亦茂哉而忽金白之辉曜忘青紫之斑瞵辞容服之光粲抱敝褐之终年无乃勤乎主人笑而应之曰吁若宾可谓习外观之晖晖未覩幽人之髣髴也见俗人之不容未喻圣皇之兼爱也循方圆于规矩未知大形之无外也故曰天而清地静而宁含罗万旁薄羣生寄身圣世托道之灵若夫春以阳散冬以隂凝泰液含光元气混蒸众品仰化诞制殊徴故进者享天禄处者安丘陵是以寒暑相推四宿代中隂阳不治运化无穷自然分定两克厥中二物俱灵是谓大同彼此无怨是谓至通若乃衰周之末贵诈贱诚牵于权力以利要荣故苏子出而六主合张仪入而横势成亷颇存而赵重乐毅去而燕轻公叔没而魏败孙膑刖而齐宁【原注战国策魏公叔痤病惠王徃问之曰公叔病即不可讳将奈社稷何公叔痤对曰痤有御庶子公孙鞅愿王以国事听之也为弗能听勿使出竟王弗应出而谓左右曰岂不悲哉以公叔之贤而谓寡人必以国事听鞅不亦悖乎公叔痤死公孙鞅闻之已葬西之秦孝公受而用之秦果日以强魏日以削此非公叔之悖也惠王之悖也悖者之患固以不悖者为悖　史记孙膑尝与厐涓俱学兵法厐涓既事魏得为惠王将军而自以为能不及孙膑乃隂使召孙膑膑至厐涓恐其贤于已疾之则以法刑断其两足而黥之欲隠勿见齐使使者如梁孙膑以刑徒隂见説齐使齐使以为奇窃载与之齐齐将田忌善而客待之魏伐赵赵请救于齐齐威王以田忌为将而以孙子为师疾走大梁魏去邯郸与齐战于桂陵大破梁军后十五年杀厐涓于马陵尽破其军虏魏太子申以归】蠡种亲而越霸屈子疎而楚倾是以君无常籍臣无定名损义放诚一虚一盈故冯以弹劒感主女有反赐之説【原注战国策齐人有冯谖者贫乏不能自存使人属孟尝君愿寄食门下孟尝君曰客何好曰客无好也客何能曰客无能也孟尝君笑而受之曰诺左右以君贱之也食以草具居有顷倚柱弹其劒歌曰长铗归来乎食无鱼左右以告孟尝君曰食之比门下之客居有顷复弹其铗歌曰长铗归来乎出无车左右皆笑之以告孟尝君曰为之驾比门下之车客于是乗其车揭其劒过其友曰孟尝君客我后有顷复弹其铗歌曰长铗归来乎无以为家左右皆恶之以为贪而不知足孟尝君问冯公有亲乎对曰有老母孟尝君使人给其食用无使乏于是冯谖不复歌　韩诗外孔子南游适楚至于阿谷之隧有处子佩瑱而浣者孔子抽觞以授子贡曰善为之辞以观其语子贡曰北邻之人也将南之楚逢天之暑思心潭潭愿乞一饮以表我心妇人对曰阿谷之隧隠曲之汜其水载清载浊流而趋海欲饮则饮何问妇人乎吾年甚少子不早行窃有狂夫守之者矣诗曰汉有游女不可求思此之谓也】项奋拔山之力蒯陈鼎足之埶【原注汉书项羽歌曰力拔山兮气葢世　蒯通説韩信令背汉曰当今之时两主悬命足下为汉则汉胜与楚则楚胜臣愿披心腹堕肝胆效愚忠恐足下不能用也方今为足下计莫若两利而俱存之三分天下鼎足而立其势莫敢先动夫以足下之贤圣有甲兵之众据彊齐从燕赵出空虚之地以制其后因民之欲西乡为百姓请命天下孰敢不听足下接齐国之故有淮泗之地懐诸侯以德深拱揖让则天下君王相率而朝齐矣葢闻天与弗取反受其咎时至不行反受其殃愿足下熟图之】东郭刼于田荣顔阖耻于见逼【原注汉书齐悼惠王时曹参为相礼下贤人请叔孙通为客初齐王田荣怨项羽谋举兵畔之刼齐士不与者死齐处士东郭先生梁石君在刼中强从及田荣败二人丑之相与入深山隠居客谓通曰先生之与曹相国拾遗举过显贤进能齐国莫若先生者先生知梁石君东郭先生世俗所不及何不进之于相国乎通曰诺乃见相国曰妇人有夫死三日而嫁者有幽居守寡不出门者足下即欲求妇何取曰取不嫁者通曰然则求臣亦犹是也彼东郭先生梁石君齐之俊士也隠居不嫁未尝卑节下意以求仕也愿足下使人礼之曹相国曰敬受命皆以为上宾淮南子顔阖鲁君欲相之而不肯使人以帛先焉凿坯而遁】斯皆弃礼丧真苟荣朝夕之急者也岂道化之本欤若乃圣帝之创化也参德乎三皇齐风乎虞夏欲温温而和畅不欲察察而明切也欲混混若流不欲荡荡而名发也欲索索而条解不欲契契而绳结也欲芒芒而无垠际不欲区区而分别也欲闇然而内章不欲示白若冰雪也欲醇醇而任德不欲琐琐而执法也是以见机者以动成好遯者无所迫故曰一明一昧得道之槩一弛一张合礼之方一浮一沈兼得其真故上有劳谦之爱下有不名之臣朝有聘贤之礼野有遁窜之人是以支伯以幽疾拒唐李老寄迹于西邻【原注庄子舜让天下于子州支伯子州　支伯曰予有幽忧之病方且治之未暇治天下　史记老子见周之衰乃遂去至闗不知其所终】顔氏安陋以成名原思娯道于至贫荣期以三乐感尼父黔娄定諡于布衾【原注列子孔子游于泰山见荣启期行乎邾之野鹿裘帯索鼓琴而歌孔子曰先生何以为乐曰天地万物惟人为贵吾得为人一乐也男贵女贱吾得为男二乐也生有不见日月不充繦緥者吾年九十三乐也贫者士之常死者人之终处常得终复何忧乎孔子曰能自寛也　刘向列女传鲁黔娄先生死曽子与门人徃吊之至其闾闾无人至其门门无人隠门而入立其堂下有间其妻出户曽子吊之上堂见尸在牖下枕席槀褞袍不表覆以布被手足不尽敛覆头则足见覆足则头见曽子曰斜引其被则敛矣妻曰斜而有余不如正而不足也先生以不邪之故至于此生时不邪死而邪之非先生之意也曽子不能应遂哭之毕哀曰嗟乎先生之终也何以为諡其妻曰以康为諡曽子曰先生在时食不充口衣不葢形死则手足不敛旁无酒肉生不得其美死不得其荣何乐于此而諡为康乎其妻曰昔先生君尝欲授之政以为国相辞而不为是有余贵也君尝赐之粟三十钟先生辞而不受是有余富也彼先生者甘天下之淡味安天下之卑位不戚戚于贫贱不忻忻于富贵求仁而得仁求义而得义其諡为康不亦宜乎】干木偃息以存魏荆莱志迈于江岑【原注列女传莱子逃世耕于防山之阳或言之楚楚王遂驾至老莱之门楚王曰守国之孤愿烦先生老莱曰诺妻曰妾闻之居乱世为人所制能免于患乎妾不能为人所制投其畚而老莱乃随而隠】君平因蓍以道着四皓潜德于洛滨郑真躬耕以致誉幼安发令乎今人【原注此事皆见前注及本】皆持难夺之节执不回之意遭拔俗之主全彼人之志故有独定之计者不借谋于众人守不动之安者不假虑于羣宾故能弃外亲之华通内道之真去显显之明路入昧昧之埃尘宛转万情之形表排托虚寂以寄身居无事之宅交释利之人轻若鸿毛重若泥沈损之不得测之愈深真吾徒之师表余迫疾而不能及者也子议吾失宿而骇众吾亦怪子较论而不折中也夫才不周用众所斥也寝疾弥年朝所弃也是以胥克之废丘明列焉【原注左氏传晋胥克有蛊疾却缺为政秋废胥克使赵朔佐下军】伯牛有疾孔子斯叹若黄帝创制于九经岐伯剖腹以蠲膓扁鹊造虢而尸起文挚徇命于齐王【原注史记扁鹊过虢虢太子死扁鹊乃使弟子子阳厉鍼砥石以取外三阳五防有间太子苏乃使子豹为五分之熨以八减之剂和煮之以更熨两脇下太子起坐更适隂阳但服汤二旬而复故天下尽以扁鹊为能生死人扁鹊曰越人非能生死人也此自当生者越人能使之起耳司马贞索隠案云虢是晋献公所灭先此百二十余年此时焉得有虢则此云虢太子非也然案虢后改称郭春秋有郭公葢虢之太子也　吕氏春秋齐闵王病防徃宋迎文挚文挚视王疾谓太子曰王疾得怒当愈愈则杀挚如何太子曰臣当与母共请于王必不杀子矣挚徃不解屦登牀履衣问王之疾王怒叱而起病即瘳将生烹文挚太子与后请不得遂烹文挚】医和显术于秦晋仓公发秘于汉皇【原注左氏传晋侯求医于秦秦伯使医和视之曰疾不可为也是谓近女室疾如蛊非非食惑以丧志良臣将死天命不祐　史记太仓公者姓淳于氏名意少而喜医方术高后八年更受师同郡元里公乗阳庆庆年七十余无子使意尽去其故方更悉以禁方予之传黄帝扁鹊之脉书五色诊病知人死生决嫌疑定可治及药论甚精受之三年为人治病决死生多騐】华佗存精于独识仲景垂妙于定方徒恨生不逢乎若人故乞命诉乎明王求絶编于天箓亮我躬之辛苦冀防诚之降霜故俟罪而穷处其后武帝下诏敦逼不已谧上疏自称草莽臣曰臣以尫弊违迷于道輙因病抽簪散髪林阜人纲不闲鸟兽为羣陛下披榛采兰并收蒿艾是以臯陶振褐不仁者逺臣惟顽蒙备食晋粟犹识唐人击壤之乐【原注帝王世纪帝尧之时天下太和有八九十老人击壤而歌于康衢辞曰日出而作日入而息凿井而饮耕田而食帝何力于我哉艺经壤以木为之前广后鋭长尺四寸阔三寸其形如履将戏先侧一壤于地逺于三四十步以手中壤击之中者为上葢古戏也】宜赴京城称夀阙外而小人无良致灾速祸久婴笃疾躯半不仁右脚偏小十有九载又服寒食药违错节度辛苦荼毒于今七年隆冬裸袒食冰当暑烦闷加以咳逆或苦温疟或伤寒浮气流肿四肢酸重于今困劣救命呼噏父兄见出妻息长诀仰迫天威扶舆就道所苦加焉不任进路委身待罪伏枕叹息臣闻韶卫不并奏雅郑不兼御故却子入周祸延王叔虞丘称贤樊姬掩口【原注却子事见前注　列女传樊姬者楚庄王之夫人也王尝听朝而罢晏樊姬曰何罢之晏也王曰今旦与贤者语樊姬曰王之所谓贤者诸侯之客与将国中士也王曰虞丘子也樊姬掩口而笑曰妾幸得充后宫妾所进者九人今贤于妾者二人与妾同列者七人今夫虞丘子之相楚十余年矣其所荐者非其子孙则族昆弟未尝闻其进贤而退不肖夫知贤而不进是不忠也若不知贤是无知也岂可谓贤哉】君子小人礼不同器况臣糠防【原注古猛反】糅之雕胡庸夫锦衣不称其服窃闻同命之士咸以毕到惟臣疾疚抱衅牀蓐虽贪明时惧毙命路隅设臣不疾已遭尧舜之世执志箕山犹当容之臣闻上有明圣之主下有输实之臣上有在寛之政下有委情之人惟陛下留神垂恕更旌瓌俊索隠于傅岩收钓于渭滨无令泥滓久浊清流谧辞切言至遂见听许嵗余又举贤良方正并不起自表就帝借书帝送书一车谧虽羸疾披阅不怠初服寒食散而性与之忤每委顿悲恚叩刄欲自杀叔母止之济隂太守蜀人文立表以命士有贽为烦请絶其礼币诏从之谧闻而叹曰亡国之大夫不可与图存而以革厯代之制其可乎夫束帛戋戋易之明义纁之贽古之盛典故孔子称夙夜强学以待问席上之珍以待聘士于是乎三揖而进明致之难也一让而退明去之易也若殷汤之于伊尹文王之于太公或身即莘野或就载而归惟恐礼之不重岂吝其烦费哉且一礼不备贞女耻之况命士乎孔子曰赐也尔爱其羊我爱其礼弃之如何国之失贤于此乎在矣咸宁初又诏曰男子皇甫谧沈静履素守学好古与流俗异趣其以谧为太子中庶子谧固辞笃疾帝初虽不夺其志寻复发诏徴为议郎又召补著作郎司校尉刘毅请为功曹并不应太康三年卒年六十八谧所着诗赋诔颂论难甚多又撰帝王世纪年厯髙士逸士列女等晏春秋并行于世门人挚虞张轨牛综席纯皆为名臣
　　议曰呜呼人臣而放弑其君三纲絶矣可复立于其朝乎力能讨贼则讨之可也不能讨贼则去之可也腼然事之而叨禄弗顾则与闻乎故也自操丕簒代天下大变习以为常莫不以汉公卿为魏佐命及懿师父子蹈履逆规以为当然相与叶比转移鼎命大抵皆贾充之徒也孰以为非哉惟粲倡明大义恸哭而去寝魏之车不践晋地垂四十年卒于车中至于子乔亦终身不仕虽伯夷之采叔肹之织屦无以尚已三代以来所未有也谧之终身不受辟命不仕簒朝有粲之风槩焉其耽玩书籍著述自娯亦小畜之懿文德也【原注易小畜象曰风行天上小畜君子以懿文德】
　　王裒字伟元郎中令修之孙也父仪高亮雅直为安东将军司马昭司马东闗之败昭问于众曰近日之事谁任其咎仪对曰责在元帅昭怒曰司马欲委罪于孤邪引出斩之裒少有操尚长八尺四寸仪状伟异辞气温雅博学多能痛父非命未尝西向而坐示不臣于朝也隠居教授三徴七辟皆不就庐于墓侧旦夕于墓所拜跪攀栢悲号涕泪着树树为之枯母性畏雷母没每雷辄抚墓曰裒在此及读诗至哀哀父母生我劬劳未尝不三复流涕门人受业者为废蓼莪之篇家贫躬耕计口而田度身而蚕或欲助之不听诸生密为刈麦裒遂弃之知旧有致遗者皆不受门人为本县所役告裒求属令裒曰卿学不足以庇身吾德薄不足以防卿属之何益且吾不执笔已四十年矣乃步担干饭儿负盐豉草屫送所役生到县门徒随从者十余人安丘令以为诣已整衣迎之裒乃下道至土牛旁磬折而立云门生为县所役故来迎别因执手流涕而去令即放罢一县以为耻乡人管彦少有才学而未知名裒与之友男女各始生便共许为婚彦后为西夷校尉卒而葬于雒阳裒更嫁其女彦弟馥问裒裒曰吾薄志毕愿山薮昔嫁姊妹皆逺吉凶断絶每以此自誓今贤兄之子葬父于雒阳此则京邑之人也岂吾取友之意哉馥曰嫂齐人也当还临淄裒曰安有葬父河南而随母还齐用意如此何婚之有北海邴春原之后也少立志操寒苦自居负笈游学乡邑佥以为邴原复出裒以春性险狡慕名终必不成其后春果无行学业不终裒常以为人之所行期归善道何必以所能而责人所不能哉雒阳倾覆冦贼蜂起亲族悉欲度江裒恋坟垄不去遂为贼所害议曰仪之对昭政如陈泰之请诛贾充有进无退之意也得春秋诛首恶之义矣昭以为讦而杀之甚哉其不仁也公羊子曰父不受诛子复雠可也父受诛子复雠可乎父受诛子复雠推刄之道也昭以簒弑之贼悖大义而诛仪裒之义弗共戴天虽手诛昭可也顾力不能以为终天之痛不食其禄不向朝廷而坐得子道矣宋司马光曰舜诛鲧而禹事舜不敢废至公也嵇康王仪死皆不以其罪二子不仕晋室可也绍茍无荡隂之忠殆不免君子之讥乎
　　石伟字公操南郡人也少好学尚节槩介然独立有不可夺之志举茂材贤良方正皆不就孙休立特徴伟累迁光禄勲及孙皓立朝政昏乱伟乃辞老耄痼疾乞身就拜光禄大夫呉亡晋建威将军王戎亲诣伟辟之不从太康二年诏曰呉故光禄大夫石伟秉志清白皓首不渝虽处危乱亷节可纪年已过迈不堪逺涉其以伟为议郎加二千石秩以终厥世伟遂阳狂及盲不受晋爵年八十三太熈元年卒
　　范平字子安呉郡钱塘人也其先铚侯馥避王莽之乱适呉因家焉平研览坟索遍该百氏姚信贺邵之徒皆从受业孙亮时举茂材累迁临海太守政有异能孙皓立谢病还家呉亡晋太康中频徴不起年六十九卒有诏追加諡号曰文贞先生贺循勒碑纪其德行三子奭咸泉并以儒学至大官泉子蔚闗内侯家有书七千余卷逺近来读者恒百余人蔚为办其衣食使卒业焉议曰伟平不仕暴朝终不犯难非惟明哲保身至使暴君致敬就加爵秩国亡而不茍禄仕不降其志不陨其节有呉高士二人而已亦汉季幼安承明之流亚江南呉越之清风至今可攀也彼二陆之贪冒权宠至于杀身夷宗视伟平能无愧乎
　　赞曰坤翕干阖莽无人道君子好遯长徃高蹈性全神逸弄月吟风深山野人木石不同邈矣仲弓渊乎叔度乡邻尽鬬我方闭户幼安矫矫海外独步岂视三公天下弗顾林宗孺子既清且哲粲乔之义迈世烈烈




　　钦定四库全书
　　续后汉书卷七十上　　　　元　郝经　撰
　　列传第六十七上
　　死国
　　汉
　　孔融【脂习】　傅彤【子佥】　程畿　北地王谌诸葛瞻【子尚黄崇】
  </div>
  <div class="pagination">
   <a href="郝氏续后汉书_page23.html">
    上一页
   </a>
   <span>
    ...
   </span>
   <a href="郝氏续后汉书_page19.html">
    19
   </a>
   <a href="郝氏续后汉书_page20.html">
    20
   </a>
   <a href="郝氏续后汉书_page21.html">
    21
   </a>
   <a href="郝氏续后汉书_page22.html">
    22
   </a>
   <a href="郝氏续后汉书_page23.html">
    23
   </a>
   <span class="current-page">
    24
   </span>
   <a href="郝氏续后汉书_page25.html">
    25
   </a>
   <a href="郝氏续后汉书_page26.html">
    26
   </a>
   <a href="郝氏续后汉书_page27.html">
    27
   </a>
   <a href="郝氏续后汉书_page28.html">
    28
   </a>
   <a href="郝氏续后汉书_page29.html">
    29
   </a>
   <span>
    ...
   </span>
   <a href="郝氏续后汉书_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
