<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 270 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 270 页/共 523 页
  </h1>
  <div class="content">
   ○幸北海。阅冰技。　　

○谕内阁、前因各省积欠为数甚多。特经降旨勒限严催完报。兹据户部奏称、直隶等十五省、除去缓徵带徵、仍有未完地丁等银八百一十七万八千二百九十余两、较上年具报积欠数目、所完尚不及十分之一、而十二年分又续增未完地丁等银三百一十九万八千九百余两、连前共有一千一百三十七万七千三百余两之多、请旨饬催等语。此皆由该地方官任意因循。总未实力徵催。每至参限将满。该管上司往往曲为庇护。将经徵之员、设法调署。俾接徵者另行起限。以致州县各官恃有此规避之法。率皆怠惰徵催。各欠愈积愈多。关系甚重。自应严定考成。以杜敝□大端。嗣后遇有调署人员。著将该员名下详查果无应徵未完钱粮。咨部核明。方准调署。如有经徵参限届满违例调署者。将该督抚查参示儆。仍著各督抚将节年积欠银两一体立限严催。并确查是否实欠在民。如各州县有从中侵挪亏蚀情敝□大。立即指名参办。务期国课得就清厘。毋得仍前延玩。将此通谕知之。　　

○旌恤遇贼被戕陕西生员任策勋、民妇王杨氏、如例。　　

○丙子。户部议准、贵州巡抚福庆疏报、湄潭县、开垦田三十八亩有奇。照例升科。从之。　　

○丁丑。以皇次子旻宁行初定礼。赐宴如仪。　　

○谕内阁、本日户部核覆直隶总督温承惠题报嘉庆十二年大兴等州县应蠲钱粮一本。现已依议行矣。此次大兴等州县应蠲钱粮。系因上年巡幸木兰、沿途经过地方、加恩蠲免钱粮十分之三。该督接奉后。即应查明题报。乃事隔一年之久。而钱粮仅止二百二十两零。为数又属无多。何以稽延时日。至本年七月始行具题。近来外省办事每多因循。而直隶为尤甚。温承惠著传旨申饬。嗣后务宜随时整饬。不得仍前疲玩。　　

○又谕、据御史黄任万奏、请续选钦定四书文、以正文体一摺。制义一道。代圣贤立言。本当根柢经史。阐发义蕴。不得涉于浮华诡僻。致文体驳而不醇。溯自乾隆四年。皇考高宗纯皇帝钦定四书文选。凡前明大家名家。悉按其世代裒次。而于本朝文之清真雅正者。一并采列成编。选择精严。理法兼备。操觚家自当奉为正鹄。乃近科以来。士子等揣摩时尚。往往摭拾竹书路史等文字。自炫新奇。而于经史有用之书。转未能潜心研讨。揆之经义。渐失真源。今该御史奏请厘正文体。固为矫敝□大起见。但摺内所称欲另选近年制义以附钦定四书文之后。此则尚可从缓。度思近时能文之士。求其经术湛深。言皆有物者。未必能轶过前人。即广徵博采。亦恐有名无实。是惟在典司文衡之臣、悉心甄别。一以清真雅正为宗。而于引用艰僻以文其固陋。专尚机巧以流入浅浮者。概屏置弗录。则海内士子自各知所趋向。力崇实学。风会日见转移。用副国家振兴文教至意。　　

○调云南按察使蒋继勋、为广西按察使。广西按察使梁敦怀、为云南按察使。　　

○旌恤遇贼被戕陕西生员张友直等二名、民王思闵等十五名口、如例。　　

○除云南浪穹县、水淹田一百二五顷七亩有奇额赋。　　

○戊寅。谕内阁、近来外省地方官、办理词讼。率多怠缓因循。甚至于命盗案件。有压搁数年拖延不办者。即如本日安徽巡抚董教增参奏、前署蒙城县知县张象鼎、及接任知县雷长春、于县民朱子康呈报被劫一案。既经拏获案犯。是劫是抢。均应研讯确情。迅速究办。乃自嘉庆十年十月中经事主呈报至今延搁三年。押毙四命。并不据实详报。试思此押毙四人。如果系强劫盗犯。仅听其在押病毙。则要犯转得幸逃显戮。傥止系寻常行窃。该犯等均罪不至死。岂非滥行拖毙。若竟系平人。则无辜更多冤抑。且在押病毙之人。均未据该县验报。更难保无刑拷致毙别情。不可不严切讯究。除前署蒙城县知县张象鼎、业于另案革职外。现任蒙城县知县委解川饷之雷长春、亦著革职。交该抚委员迎提、并提同张象鼎、及案内有名人证、严审定拟具奏。此案董教增现接署令张培禀报。始据实揭参。该抚到任已久。并未早行查办。且事阅三年。前任巡抚及护抚等、均未能访查参奏。可见外省地方事件。似此疲玩耽延者。正复不少。著再通谕各督抚、务宜督率属员。恪勤供职。遇有案件。随时速办。力挽颓风。毋任稍有积压废弛。致干咎戾。　　

○又谕、昨顺天府进呈本年武乡试录。所有开列监射大臣衔名。惟成亲王未经书名。因命军机大臣检查前数科武乡试录、所开监射亲王。是否如此。及查到近科试录内。于成亲王、定亲王、则不书名。于庄亲王、荣郡王、则书名。体例殊未画一。君前臣名。礼所宜然。该府尹等排纂试录。竟系以意为之。殊属非是。所有此次进呈武乡试录之顺天府府尹等、著交部议处。嗣后进呈武乡会试录。于派出诸王、均著一例书名。以昭敬事之义。　　

○又谕、昨日二阿哥福晋行初定礼。所有例应与宴之大臣等、至已正二刻始行到齐。殊属怠惰。因循疲玩。本应交议。姑念非朝会大典。此次从宽免议。此后须各加警省。力勤戒怠。以副朕期望至意。该大臣等、或因趋朝奏事。或因带领引见。于退直后始往入宴。未免拘泥迟缓。嗣后凡遇吉礼筵宴。俱著定为辰初初刻。其例应与宴之大臣、如届期适有进内承直等事。即著知会扣除。毋庸久候。　　

○又谕、昨据江苏省具题已故编修严福、请入祀乡贤一本。入祀乡贤。为彰善钜典。或其人为国宣劳。懋著勋绩。或为善于乡。实有义举堪为闾党矜式者。特予祀典褒旌。庶合礼经没而祭于社之义。若已故编修严福、由词垣入直上书房。并无出众劳绩。朕所稔知。即题本内亦祇叙严福学有渊源、行堪模楷等空言。岂可遽邀祀典。该抚所题不准行。近年各省题请入祀乡贤。多有徇情市恩。罔顾冒滥。殊非循名核实之道。嗣后各该督抚等务须确查事迹。实与入祀之例相符。再行具题。勿得率行吁请。　　

○乌噜木齐都统和宁奏、古城地方贮粮不敷供支。请于济木萨盈余粮石、拨贮古城四万石、以资筹备。允之。　　

○命理藩院侍郎景禄、候补五品京堂吴俊、驰往浙江审案。　　

○户部议准、浙江巡抚阮元疏报、象山、临海、二县、开垦田二顷一百八十三亩有奇。照例升科。从之。　　

○免浙江钱塘县、捐置义冢地六十七亩有奇额赋。　　

○己卯。上诣雍和宫行礼。火神庙拈香。　　

○谕内阁、昨日户部带领各衙门保送宝泉局监督各员引见。内兵部所保郎中图明阿一员、曾任热河道。朕因其声名平常庸劣。改用京职。将来京察应填才力不及之员。昨日引见时。其所奏清语履历。年齿讹错。精力亦觉委顿。宝泉局监督、有经理鼓铸稽查敝□大窦之责。甚属紧要。图明阿岂堪胜任。此明系兵部堂官、因图明阿系和世泰妻父。与恭阿拉谊属姻亲。是以推情保送。甚属不合。大臣亲戚如果才具优长。自当秉公保荐。无庸引嫌抑置。若似此庸碌无能之员。岂可瞻顾情面、辄行保荐乎。兵部堂官著交部议处。　　

○又谕、刑部奏审拟孙建业运回办工余賸杉槁、李如枚擅给护票、照律罪应满杖、业已另案问拟斩候、应免置议等语。此案孙建业运送办工余賸杉槁回京。李如枚辄给与护票。显系纵令漏税。关榷徵收税务。国课攸关。若司榷者俱任令漏税。则税课自难免短绌。且李如枚听许给伊家搭盖天棚木植。尤属卑鄙见小。刑部因季如枚已另案问拟重辟。即将此案应得杖罪、请免置议。殊属轻纵。李如枚原拟斩罪。前于朝审时。朕已加恩免勾。此次擅给护票。以致木植漏税。未便竟免置议。著刑部堂官将李如枚提出责打四十板。以示惩创。　　

○又谕、户部议驳长芦盐政伊昌阿、请将山东运盐并关验放一摺。山东引盐运至雒口地方。向设上下两关周密稽查。以防透漏。若并作一关。则盐引进下关后。盐不入园。引不贮库。并不必请用记戮。即可分赴各州县行销。势必彼此牵混。私相通融。不过徒便商人。而敝□大窦由此丛生。该盐政到任不久。于彼处情形尚未熟悉。即思改易旧章。是必该商等图便己私。力为怂恿。伊昌阿辄冒昧具奏。此系地方公务。亦应会商巡抚。乃伊昌阿竟单衔具奏。况雒口既有支河岔道。则稽查更难周密。而该盐政转称稽查易周。又属自相矛盾。伊昌阿著传旨申饬。并交部察议。仍著山东巡抚吉纶、查勘该处现在河道情形。究竟若何。如今昔并无不同之处。伊昌阿此奏、系听信何人怂恿。并著查明据实参奏。毋稍瞻徇。寻奏、该商等因河道每逢稍旱之年。较为浅涩。验放时致有拥挤。是以公同呈请。冀速行运。实无怂恿情事。查河道上游。虽闲有坐湾积沙之处。自应责令该商等随时挑浚。其验放章程。照旧办理。从之。　　

○又谕、此案已革户部员外郎范重棨、直入指挥衙门。揣去牌文。前交刑部审讯。并无应需辗转详查之处。乃违限迟至两月有余。始行定稿具奏。办理实属迟延。今据该堂官明白回奏。自请议处。均属咎所应得。惟念大学士董诰入直军机。事务较繁。未能常川至署。且此案系八月下旬有旨交部审办。彼时伊正值随扈木兰。著加恩改为察议。其余各堂官、及承办司员。俱著一并交部议处。　　

○庚辰。上幸瀛台。阅冰技。　　

○辛巳。谕内阁、近来刑部审办案件。多不肯用心研求。失之疏纵。昨因镶红旗蒙古都统等奏已革马甲珠鲁滋事在逃。摺内叙称珠鲁于本年五月闲、曾经持刀滋事、咨送刑部照例发遣。经刑部拟以枷杖完结。因令检查原案。所办殊不实不尽。前此镶红旗蒙古都统咨部原文、据称珠鲁欲搬住旧营房、佐领音德保不准、珠鲁持刀至佐领门首恐吓、强要图记、旋又往骁骑校领催两处门首先后吵闹、经领催八十七将刀夺获。商同步甲捆缚送部等语。珠鲁身系马甲。辄敢持刀向该管之佐领等门首连次吵嚷。实属胆大滋事。该旗咨交刑部发遣。自应如此惩办。以儆凶徒。设刑部审问时珠鲁委无持刀情节。即应传到该旗佐领、骁骑校、同领催等、一一详细质对。如果质对之下。均与珠鲁所供无异。证据确凿。则珠鲁不但不应发遣。而该旗于咨部原文声叙不实。并应将该旗参奏。方为办理得当。乃该部审问珠鲁、据伊自称止于乘醉吵嚷、并未持刀逞凶、遂即信以为实。而于应传之各证据内。又祇传到领催八十七一名。以其供亦相同。率行定案。将珠鲁祇问以枷杖完结。不予发遣。以致此日复又滋事。试思珠鲁一面之供。岂有不避重就轻之理。领催八十七、又安保其非扶同混供。该部堂官等于此案定拟时。不能留心指驳。实属疏漏。至承办司员、并未质证明确。辄行定案拟罪。尤为粗忽。所有办理此案之刑部堂官、著交部议处。其承办司员、著交部严加议处。其珠鲁一犯、著交步军统领、顺天府、五城、各衙门查拏务获。奏交刑部详加审讯。严行定拟具奏。　　

○壬午。谕内阁、我朝家法相承。宫庭之用。甚为节省。每岁自皇后妃嫔、以至女子等、所得缎分例。载在宫中则例。永远遵循。前因内廷例用之件。有需外省织办者。朕意不如将库贮之物量为抵给。既可省交办之烦。而宫中亦得适用。是年缎库所抵物件。均属敷足。皇后曾率同妃嫔等陈谢。咸深欢感。至去岁抵给物件。多属平常。且不足数。皇后以事属细微。未及具奏。至本年又值支领公用之期。皇后曾谕令总管太监孙进忠、传谕内务府大臣等、皇后分例本多。无容计较。惟妃嫔以下及女子等、每年赏件祇有此数。不得减少。致不敷用。若再似上年短缺。必据实奏闻。经孙进忠面告英和、苏楞额、均已聆悉。乃前日在大和斋传膳办事。召见广兴。据奏总管太监孙进忠、挑斥抵给物件、系与缎库官员串通一气、欲交外省织造、以便需索规费等语。朕即以事关外廷官员交结近侍。如果确有凭据。必当严行惩办。而广兴又不能指出确系何人。朕即觉其所言不实。昨据皇后奏及前事。因令将本年抵给物件逐一详核。实共少缎至数十件之多。该管大臣等、于宫中例应支给之件。任意克减。实属不知大体。且于皇后曾经传谕之处。并未奏闻。尤为错误。应与承办库官、均著军机大臣会同该部严加议处。至广兴于面奏时。并不将孙进忠系奉皇后传谕、据实陈奏。佯作不知。转以库官勾结内监有意挑拣为词。希图耸听。及命军机大臣等向伊询问。令其指出库官姓名确据。以凭严办。广兴仍复毫无指证。惟称系属疑心。岂有将悬揣疑似之词。遽加人以交结近侍之罪。况孙进忠传述皇后所谕。并无格外挑斥之处。该管大臣等众所共知。广兴岂有不知之理。乃竟敢挟诈面欺。不知其是何居心。广兴著军机大臣会同该部再行严加议处。仍先革去顶带。不准进内。听候严议。至孙进忠于皇后传谕时。即应奏闻。再行传知。乃并未具奏。亦属疏漏。孙进忠并著交军机大臣议罪。　　

○又谕、吴熊光于＜口英＞咭唎夷船擅入澳门。并不亲身前往设法驱逐。业经照部议革职。因思阳春身任将军。职居总督之前。遇有海疆要务。本应具奏。况前据吴熊光奏称、该将军挑派满营官兵。豫备调遣。何以并无一字奏及。孙玉庭以巡抚大员。于吴熊光办理软弱错谬之处。未能据实参劾。转以支饰空言、随同列衔具奏。皆有应得之咎。阳春、孙玉庭、均著交部议处。　　

○又谕、原任御史宗室炳文、于乾隆年闲、条陈科道京察、止令都御史带领引见、去留俱候钦定。所奏本系错谬。仰蒙高宗纯皇帝降旨严饬。并发往伊犁。以司官效力赎罪。原属咎所应得。伊从前在新疆效力六年。自释回后至今已年近八旬。伊子禄康、现擢任纶扉。著加恩准其以大学士应得封典请封。　　

○谕军机大臣等、昨据吴熊光等奏、＜口英＞咭唎夷兵、全数退出澳门一摺。此次该国夷人自七月来至澳门。住守数月有余。夷情叵测。必有所为而来。何以又无故而去。且所称见圣谕严明、兵威壮盛、业已不敢抗违之语。所见系何谕旨。所派系属何兵。并未一一声叙。况夷禀尚未呈递。吴熊光辄称夷船风信一过、即不能开行、如果切实恳求、即准其开舱、俾夷船不致迟留等语。竟欲以开舱见好于夷人。岂非示之以弱乎。外夷来至内地贸易。输纳税课。原因其恪守藩服。用示怀柔。并非利其财货。若沾沾以徵榷为重。无怪该夷人肆意居奇、意存轻视也。永保驰抵粤东。即会同韩崶、详查＜口英＞咭唎夷船因何擅入内地。自七月至今、呈递夷禀几次。吴熊光如何批示。所称水陆两途严密布置官兵。所派系属何兵。节次奏称派员剀切晓谕、并圣谕严明之语。所见系何谕旨。所派系属何员。因何全行退出。有无豫准开舱贸易之事。逐一奏闻。仍严切晓谕＜口英＞咭唎夷人、以尔等擅入澳门。实属冒昧。断不能仍准贸易。傥自知悔罪畏服。倍加恭顺。于二三年后再行恳请。彼时尔国货船亦祇准在澳门以外停泊。俟奏闻大皇帝候旨遵行。设再欲携带兵船。即当永断贸易。声罪致讨。傥永保到彼后。吴熊光等业已准令开舱。即当查明因何允准。是否系该国夷人具禀恳求。抑系吴熊光先行准令开舱、该夷人始行退去之处。一并据实具奏。不可稍有隐饰。　　

○革两广总督吴熊光职。以广东巡抚永保、为两广总督。广东按察使韩崶、为巡抚。调山东按察使陈若霖、为广东按察使。以山东济东道朱锡爵、为按察使。　　

○癸未。除甘肃大通县、被水冲坍地一十五顷八十三亩有奇额赋。　　

○旌表守正捐躯河南南召县民马添山妻丁氏。　　

○甲申。上幸瀛台。阅冰技。　　

○谕内阁、军机大臣会同吏部严议、广兴等于宫中例应支给缎、并不敬谨遵办、擅行克减、请分别革职治罪降调一摺。朕综理庶政。惟务核实。从不肯颟顸了事。前在大和斋召见广兴。据奏总管太监孙进忠挑斥缎。与缎库官串通一气。欲交外省织造。以便需索规费。并未指明何项支用缎。亦未奏及宫中抵给分例。若果所奏确实。则是外廷官员交结近侍。必当严行惩办。即如从前和珅骫法营私。一经败露。尚且彻底究办。不能稍从宽宥。况事关宦寺舞敝□大牟利。更复何所姑息。必当立置重典。经朕面加询问。广兴并不能指出确系何人。嗣令军机大臣向伊详加开导。令其据实直陈。伊仍毫无指证。祇以系属疑心为词。岂有以悬揣臆度之谈。遽诬人以交结近侍之罪。至宫中抵给缎。上届即减少不敷。昨经皇后奏闻。因令俟此次宫用抵给之件呈览后。再行核办。及经呈览。则短少至数十件。其物料平常不堪应用者甚多。当即降旨查询。始据查明此次承办缎之司员、本系豫备足数。其所以擅行抵扣减少者。实出自广兴一人主见。有伊亲笔改正字帖为据。况皇后内廷所用服色。竟用数十匹酱色纱。其居心竟不可问矣。乃转以库官勾结内监有意挑拣为词、捏饰具奏。是竟欲变乱黑白。颠倒是非。而于总管太监孙进忠所奉皇后传谕此次抵给缎不得减少一节。始终佯为不知。朦混具奏。欲快私忿。试即将交结近侍之条。律以虚诬反坐。自问当得何罪乎。广兴著照军机大臣等所议革职。姑从宽免其治罪。令伊家居闭门思过。并著该管都统副都统等严行管束。随时稽查。傥尚不知愧惧。或有恣意妄为之事。即当据实参奏。若该都统等代为隐饰。别经发觉。必将该都统等一并惩处。英和等于抵给缎。并不敬谨遵办。辄任听广兴一人短少抵扣。且于皇后曾经传谕之处。亦未奏明。咎有应得。英和、阿明阿、和世泰、苏楞额、俱著改为降四级从宽留任。常福虽其初未经与闻。但事后不行举劾。咎亦难辞。著改为降三级从宽留任。库官达林等、询明原系照数豫备。惟于广兴擅令减少。并不阻止。且上届承办抵给缎。亦未能适用。均有不合。郎中达林、福缘、员外郎福宁阿、威赫、俱著改为降二级从宽留任。与该堂官等降留处分。均无庸查级议抵。　　

○转刑部右侍郎穆克登额、为左侍郎。调理藩院右侍郎景禄、为刑部右侍郎。盛京工部侍郎策丹、为理藩院右侍郎。以内阁学士博庆额、为盛京工部侍郎。头等侍卫明志、为内阁学士。兼礼部侍郎衔。　　

○调正白旗汉军副都统阿明阿、为镶红旗满洲副都统。以前任锦州副都统毓秀、为正白旗汉军副都统。　　

○旌表守正被戕四川射洪县民傅维秀妻文氏。　　

○乙酉。上御乾清门听政。　　

○谕内阁、昨日因广兴擅自扣减宫中例用缎一事。将总管内务府大臣英和等五人、一并严议。其处分本应实降。已有旨各予降级留任。尚不足以示惩儆。广兴种种谬妄欺饰。其居心全不可问。英和等五人、同系总管内务府大臣。办理此事。既闻皇后令总管太监孙进忠传谕。即应公同面商。将各项抵给缎。亲自点验。妥为办理。不应听广兴一人专擅。如广兴仍固执不从。即应据实参奏。乃伊等非但于缎亏短、物料平常。一任广兴扣减。置之不问。甚至以内廷所用服色。竟搀入酱色至数十匹之多。岂偶然一二匹无心混入者可比。伊等并不留心寓目。任听广兴一人恣其狂谬。仅止背后谈论。常福面奏、亦知搀入酱色之谬。事前何故不加驳斥。事后追论何益。朕待内务府大臣、公平信任。毫无偏向。因何从前惧怕文宁。今又惧怕广兴。殊属庸碌无能之至矣。再不奋勉。将来不知又惧怕何人。实属可笑可鄙。可见伊等全不实心任事。竟系欲任广兴率意妄行。待其自罹罪谴。相率袖手旁观。不行阻止。此种情事。亦难逃朕洞鉴。所有总管内务府大臣内原系二品顶带之英和、阿明阿、和世泰、三人、著均降为三品顶带。并革去花翎。已降三品顶带之苏楞额、常福、著再降为四品顶带。至伊等原管各职任较多。一时难以尽行更换。姑各令照旧管理。以观后效。　　

○以云南普洱镇总兵官那林泰、为镶红旗蒙古副都统。　　

○丙戌。上诣慈宁宫寿康宫行礼。　　

○丁亥。给安徽盱眙县、被水灾民一月口粮。　　

○戊子。上幸瀛台。冰技。　　

○谕内阁、本日吏部奏不准捐复各员。内有陆费元鐄一员、因前在天津县任内、办理剥船、失察经纪人等得受钱文、私放船只革职。本年春闲朕巡幸淀津。该员于途次接驾。业经降旨加恩以县丞录用。是该员已得进身之路。如果其人即堪复任知县。何待该员呈请捐复。乃业已邀恩录用。不思勉力图效。必欲捐复原官而后已。岂国家起废之典。可以出赀幸进乎。所有陆费元鐄呈请捐复原官之处。著不准行。嗣后各废员内、有似此已经邀恩、复恳请捐复原官者。该部即当照例批驳。无庸再行入奏。　　

○旌朕守正被戕湖北襄阳县民赵之魁妻陆氏。　　

○己丑。谕内阁、昨因此次内务府抵给宫中例用缎内。有酱色纱数十匹。谬误尤甚。特降旨令军机大臣、查明是否系广兴一人主见。兹据询明广兴祇认将纱匹拟抵之处、系伊主见。其颜色并未指定。系由库官配搭。以致错误。复又根询该库官等、据称此次广兴实未指定酱色、伊等备办呈进、未加检点、实属糊涂错误等语。广兴于宫分例给缎。任意扣抵。专擅妄行。前已将伊革职。其余各内务府大臣等、不行阻止。又未公同点验。致有错误。亦经各予处分。并降顶拔翎。足示惩儆。此时均可无庸再议。至库官达林等、前此亦经得过处分。但伊等于豫备宫分抵给纱匹。辄用酱色纱搀入。实属草率。不应再留缎匹库当差。著交总管内务府大臣等、即将该库官达林、福缘、福宁阿、威赫、四人彻调别处当差。其缎匹库郎中二缺。员外郎二缺。另行详慎保送、带领引见。候朕补放。至现在清查缎库。尚未完结。俟查明有无亏短。再行核办。　　

○以翰林院侍读鲍桂星、署日讲起居注官。　　

○庚寅。命广州将军阳春、广州满洲副都统善福、汉军副都统成德、来京候旨。调杭州将军明俊、为广州将军。镶红旗蒙古副都统那林泰、为广州满洲副都统。以散秩大臣张秉枢、为广州汉军副都统。镶红旗汉军副都统兴肇、为杭州将军。理藩院右侍郎策丹、兼镶红旗蒙古副都统。头等侍卫舒明阿、为镶红旗汉军副都统。　　

○旌表守正捐躯河南汝阳县民王心悦妻罗氏。　　

○辛卯。命科布多参赞大臣扎克塔尔、来京。以和阗办事大臣策拔克、为科布多参赞大臣。赏前任广州将军阳春、三等侍卫。为和阗办事大臣。
  </div>
  <div class="pagination">
   <a href="清实录嘉庆朝实录_page269.html">
    上一页
   </a>
   <span>
    ...
   </span>
   <a href="清实录嘉庆朝实录_page265.html">
    265
   </a>
   <a href="清实录嘉庆朝实录_page266.html">
    266
   </a>
   <a href="清实录嘉庆朝实录_page267.html">
    267
   </a>
   <a href="清实录嘉庆朝实录_page268.html">
    268
   </a>
   <a href="清实录嘉庆朝实录_page269.html">
    269
   </a>
   <span class="current-page">
    270
   </span>
   <a href="清实录嘉庆朝实录_page271.html">
    271
   </a>
   <a href="清实录嘉庆朝实录_page272.html">
    272
   </a>
   <a href="清实录嘉庆朝实录_page273.html">
    273
   </a>
   <a href="清实录嘉庆朝实录_page274.html">
    274
   </a>
   <a href="清实录嘉庆朝实录_page275.html">
    275
   </a>
   <span>
    ...
   </span>
   <a href="清实录嘉庆朝实录_page271.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
