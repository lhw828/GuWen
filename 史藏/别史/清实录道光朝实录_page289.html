<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 289 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 289 页/共 848 页</h1>
    <div class="content">○癸未。上诣皇太后行幄问安。　　

○谕内阁、那彦成奏参、办桥草率之知州。请旨革职一摺。直隶蓟州知州谢宗、承办跸路经由桥座。并不认真经理。以致临时塌陷。该督奏参革职。实属咎所应得。惟念塌陷之处。究系副桥。非正桥可比。谢宗著加恩改为降三级调用。　　

○以云南永昌府湾甸土知州景庆长兄庆久。袭职。　　

○旌表守正捐躯直隶元城县民李居女李氏。　　

○是日。驻跸八里铺御营。　　

○甲申。世宗宪皇帝忌辰。遣官祭泰陵。　　

○上诣皇太后行幄问安。　　

○调哈密办事大臣萨迎阿。为喀喇沙尔办事大臣。喀喇沙尔办事大臣穆馨阿、为哈密办事大臣。　　

○以广西太平府茗盈土知州李以仁孙茂发。袭职。　　

○准大通桥车户应扣逾额掣欠米价银。展限一年。　　

○是日。驻跸五里墩御营。　　

○乙酉。上诣皇太后行幄问安。　　

○遣官祭贤良祠。　　

○赏跸路经过直隶地方办差录营兵丁。一月钱粮。　　

○缓徵广东南海、三水、二县被水村庄本年额赋。并贷司库银修冲决围基。　　

○是日。驻跸柳新庄御营。　　

○丙戌。上诣皇太后行宫问安。　　

○诣夷齐庙拈香。　　

○免跸路经过之大兴、通、三河、蓟、遵化、丰润、玉田、滦、迁安、卢龙、抚宁、临榆、十二州县本年应徵地粮十分之五。旗租十分之三。　　

○是日。驻跸夷齐庙行宫。　　

○丁亥。秋分。夕月于西郊。遣肃亲王敬敏、恭代行礼。　　

○上诣皇太后行幄问安。　　

○谕内阁、睿忠亲王多尔衮、当太宗文皇帝时。统师征明。战功甚多。厥后首先率众入关。将流贼立即驱除。大勋耆定。恭迎世祖章皇帝定鼎燕京。忠诚懋著。乾隆四十三年。我皇祖高宗纯皇帝特降谕旨。复爵子谥。配享立后。用叙成劳。朕此次袛谒祖陵。路经永平。指出出关。皆系地殄灭流贼之地。王之大勋伟绩。实堪嘉尚。著赐祭一坛。派惠郡王绵愉、前往王墓代奠。睿亲王仁寿、著加恩赏戴三眼花翎。在内廷行走。御前大臣户部尚书禧恩。著加恩赏戴双眼花翎。以示朕眷动亲至意。　　

○又谕、朕本日经临卢龙县境内。滦河、青龙河、二处桥座。工段甚长。支搭稳妥。所有承办各员。尚属能事。允宜量予恩施。永平府知府李鹍、卢龙县知县汪兆鹏、霸州州同康诰、遵化州州判冀洪、永平府经历魏彦仪、卢龙县典史朱效、候补未入流郑思适、俱著各赏加一级。直隶总督彦成、督率有方。著加恩赏给黄辫珊瑚豆大荷包一对。小荷包四个。以示奖励。　　

○是日。驻跸朝阳坡御营。　　

○戊子。上诣皇太后行幄问安。　　

○是日。驻跸深河村西御营。　　

○己丑。上诣皇太后行宫问安。　　

○诣天后宫。海神庙。龙王庙。拈香。　　

○谕内阁、本日朕由深河村西大营。至文殊庵行宫一带。道路间有泥淖。据御前大臣等奏、请将承办之员。交直隶总督查参。朕早间策马经由跸路。马足易陷之地。亦不止一处。承办道路之员。咎实难辞。姑念究系雨后。一时未能赶垫坚实。尚非有心草率。所有承办各员。著加恩免其参处。嗣后该督务当严饬认真修治。一律平坦。如再有办理不善之处。定即从重惩处不贷。　　

○又谕、禧恩等奏、本日朕所乘菊花青马失蹄。请将试压御马之高喀鼐等、交部严加议处一摺。本日朕乘菊花青马。因道路泥泞。偶失前蹄。而朕躬无虞。高喀鼐、哈哴阿、吉勒通阿、德克默、忠山、俱著加恩从宽改为交部议处。德克默患病。并未禀明御前大臣。擅自落后。亦属不合。德克默著革去引马御前侍卫。著派苏清阿引马压马。　　

○又谕、富俊奏、河南省绞犯王妮子应改缓决一摺。王妮子系依谋杀加功例拟情实绞犯。著刑部仍照例办理。俟勾到时。朕自有权衡也。　　

○湖广总督嵩孚等奏、遵旨查明铅厂情形。并现在广觅子垄。以济京局鼓铸。报闻。　　

○旌表守正捐躯四川犍为县民杨道义孙女杨氏。　　

○是日。驻跸文殊庵行宫。　　

○庚寅。上诣皇太后行幄问安。　　

○谕内阁、本日自姜女庙至西店子一带。泥淖难行。昨日早间微雨即止。傍晚天气晴霁。该地方官承办道路。尽可赶紧修治。一律坚实平坦。何至今晨跸路经临。仍多塌陷之处。实属办理不善。所有承办之员。著该将军府尹等。查取职名。交部议处。奕颢、诚端、兴科、督饬不力。俱著严行申饬。此段道路。动用钱粮。不准开销。嗣后该将军府尹等。务当严催妥办。如有仍前草率怠玩。定将该将军府尹等。及承办之员。从重惩处不贷。　　

○科尔沁土谢图亲王诺尔布林沁、巴林郡王那木济勒旺楚克、喀喇沁郡王布呢雅巴拉等、于行营跪迎瞻觐。赏赉如例。　　

○追予宋季御敌阵亡安徽宁国县知县赵与＜?禾唐＞、及倡众守城力尽捐躯县吏杨义忠、入祀忠义祠。从巡抚邓廷桢请也。　　

○是日。驻跸中前所御营。　　

○辛卯。上诣皇太后行幄问安。　　

○谕内阁、连日天已畅晴。该地方官承办道路。自宜豫备整肃。乃本日中前所至陡坡台一带。御道仍复不能坚实。承办之员。殊属草率。著奕颢等查明。交部议处。此段道路。动用钱粮。著不准开销。以示惩儆。　　

○赏科尔沁郡王僧格林沁黄马褂。　　

○户部议准、前任四川总督戴三锡疏报、乐山县淘复旧坍盐井。照例徵课。从之。　　

○是日。驻跸周家村西御营。　


大清宣宗效天符运立中体正至文圣武智勇仁慈俭勤孝敏成皇帝实录卷之一百六十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光九年。己丑。九月。壬辰朔。日食。　　

○上诣皇太后行幄问安。　　
</div>
    <div class="pagination">
<a href="清实录道光朝实录_page288.html">上一页</a><span>...</span><a href="清实录道光朝实录_page284.html">284</a><a href="清实录道光朝实录_page285.html">285</a><a href="清实录道光朝实录_page286.html">286</a><a href="清实录道光朝实录_page287.html">287</a><a href="清实录道光朝实录_page288.html">288</a><span class="current-page">289</span><a href="清实录道光朝实录_page290.html">290</a><a href="清实录道光朝实录_page291.html">291</a><a href="清实录道光朝实录_page292.html">292</a><a href="清实录道光朝实录_page293.html">293</a><a href="清实录道光朝实录_page294.html">294</a><span>...</span><a href="清实录道光朝实录_page290.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
