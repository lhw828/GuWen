<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1497 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1497 页/共 1860 页
  </h1>
  <div class="content">
   ○谕军机大臣曰、户部议覆农起奏请、山西太原等府属、四十四州县例食土盐处所。准其买运口盐一摺。巳依议行矣。至摺内所称召募富户。充当运商。五年轮换一次。最易滋弊。请令该抚另行详悉妥筹具奏等语。所议甚是。现据该抚奏称、轮换运商。系乏商自行举报。历年报部有案。但以乏商自举富户。在富户势不免有趋避之情。在乏商即得以操取舍之术。岂为良法。又该抚奏称、应换人数。每次需用数十人。一省富户有限。五年轮换无穷。是派办之先后远近。其中运费多寡。承办难易。即为将来高下其手。掯勒朘削地步。不可不豫为防范。以期经久无弊。部议甚中外省习气。著传谕农起、悉心筹画。将来如何公平轮换。不致假手滋弊。致令偏枯之处。另行妥议摺奏。寻奏、查晋商向无限年更换之例。前抚臣巴延三、因旧商疲乏日多。而晋商富户。往往规避佥商。是以定为五年轮换。以为乏商息肩之地。各富户等。届轮换之时。仍多方规避。奸商猾吏。诸弊丛出。臣时刻留心密查。力为整顿。仍俟秋录事竣。亲赴盐池。查明实在情形。设法调剂。得旨、有治人。无治法。妥为之。　　

○甲申。谕军机大臣等、青龙冈漫口坝工。复有蛰塌之事。节经降旨传谕、并将如何另觅善地。为改弦更张之计。询问阿桂等。迅即熟筹妥议具奏。现在阿桂等在工。如何另筹办法。目下自已有定议。朕廑念该处要工。无时或释。著再传谕阿桂等、令其速行奏闻。以慰悬注。至料物一项。目下急需。南北两岸工段内、备存抢险之料。俱可酌量抽拨。迅速移用。向来河工人员习气。辄以抢险要工所用。不可轻易那动。且每以设遇骤涨。藉资抵御为词。殊不知青龙冈既经漫口。则全河之水。已并注于此。断不至别处复有事端。岂有舍现在要工急需。而于无用处所。豫留防备不动用之理。向来各工拘泥汛段。不肯将物料移用。最为陋习。上年萨载、尚有采办割青之奏。与其割青。何不通融移用。凡事须当权其缓急重轻。临时酌为调剂。阿桂等系晓事之人。自必心服此旨。不肯轻听浮言。致此时反以缺少物料。自掣其肘也。至韩鑅、系本管处所。调度抽拨。呼应更灵。况要工即在北河。以彼济此。又何畛域之分耶。总之河工事务。最宜酌量缓急。相机筹度。以济要工。凡有河务之责者。俱当照此办理。不可仍前拘泥。将此由六百里加紧传谕阿桂等、并谕萨载知之。　　

○又谕、前据和珅等奏、查办国泰贪纵不法一案。讯据国泰、供认婪索属员银两。从前系吕尔昌经手。此事朕先已料及。业经降旨。令萨载询问吕尔昌、嗣将吕尔昌革职挐问。解往山东。归案办理。此案吕尔昌如何与国泰勾通交结。及国泰如何信用吕尔昌。历年如何经手婪索之处。此时萨载自己严切讯问明白。著传谕萨载。将所讯确供。一面奏闻。一面即派委妥员。押解来京。务于五月初间解到。约计彼时国泰、于易简、亦已押解到京。可以互相质对。毋庸解往山东审讯。将此并谕和珅等知之。　　

○蠲免山西永济县、铁牛等五十六村庄、乾隆四十六年水灾额赋。其男妇淹毙者、给殓费银。无力补种者、借给耔种银。　　

○乙酉。上幸静宜园驻跸。至戊子。皆如之。　　

○谕曰、头等侍卫国霖、著革职拏问。即速解至香山。交军机大臣、会同刑部堂官。严行审讯。　　

○谕军机大臣等、据和珅等奏、国泰勒派属员。于易简有无婪索各情节一摺。所奏俱已明晰。摺内所称国泰供、吕尔昌前任首府时。代办物件。并各州县帮费。俱系吕尔昌经手等语。已节次传谕萨载、将吕尔昌毋庸解往东省。即迅速押解来京质审矣。至于易简有无婪索属员银一节。既据询问众人。并夹讯于易简之管门家人。坚供实无赃据。惟年节收受属员水礼绸缎等物。传询钱沣面质。亦得之传闻。不能指实各等语。看来情节不过如此。国泰系小有才之人。其居心巧诈。因于易简已经保奏。不肯因此假之词色。致通省属员不怕巡抚。使藩司得分其权势。所以故为严厉。不给颜面。且明知于易简已经保奏。不敢复参。转得肆行无忌。恣情婪索。而于易简实系庸懦卑鄙不堪之人。甘心隐忍。曲意逢迎。是以通省属员。共相鄙薄。不肯送给银两。所奏各供。自系实情。此案大概已有根据。不过如此。和珅即可一面定案奏闻。一面押带国泰、于易简、来京。其吕尔昌、亦可于五月初到京。当面质对。至钱沣所奏章邱、东平、益都等三州县。自应与历城一律彻底清查。不可颟顸了事。著刘墉、诺穆亲、明兴、亲往盘查。实在有无亏空。并将钱沣、留于东省。不妨令其同查。俟查明三州县后。一同回京。钱沣所参国泰款迹已实。至于易简攫贿证据。何以不能指出。若知而不言。是既托名正直。而又欲为人存留地步。调停将就。亦属非是。今既众供于易简、虽未收受银两。而水礼绸缎。亦属不应收受。则所奏尚非无因。朕亦不加深究。至指参之三州县亏空。必应逐一严查。务使有无虚实。毫无隐遁。方成信谳。至通省州县之亏空。人数众多。且出自国泰之抑勒。朕实不忍似甘省之复兴大狱。著明兴、详查妥办。酌量轻重。与以二三年之限。令其自行弥补。此系朕格外施恩。若众人不知感知惧。仍复因循延宕。是伊等自取重戾。不可复宽。著明兴严参。按律从重治罪。此时明兴、系新任巡抚。毫无瞻顾。自当仰体朕意。悉心妥办也。至国霖、遣家人套儿送信一节。已将国霖革职拏问。交军机大臣、会同刑部严讯。自得实情。将此由六百里发往、并谕诺穆亲、明兴知之。　　

○旌表守正捐躯安徽亳州民于万有妻王氏。　　

○丙戌。豁除四川南部、阆中、遂宁、中江、绵州、富顺、酆都、彭水、乐山等九州县。坍废盐井、共三百六十五眼额课。　　

○旌表守正捐躯江苏江宁县民陈德明妻徐氏。　　

○丁亥。上御演武厅阅健锐营操。　　

○谕军机大臣等、前据钱沣参奏山东州县仓库亏空一节。除历城一县。已据查奏。其余章邱、东平、益都等州县。已谕令刘墉、诺穆亲、明兴、亲往盘查。有无亏空。自应核实办理。但现在山东通省州县之亏空。朕法外施仁。已降旨令明兴详查酌办。与以二三年之限。令其自行弥补。今思章邱、东平、益都、三州县。本与通省州县无异。然既经钱沣指参。则不得置之不问。以完此案。即使三州县果有亏空。于国泰、于易简罪名。原无所增。查无亏空。亦于国泰、于易简罪名。不能量减。该三州县。因闻国泰之事。果已弥补完足。即银色间有不齐。亦不必似历城之深加究诘矣。朕办理政务。一秉至公。当宽者宽。当严者不得不严。此三州县。即遵旨妥办。至嗣后明兴于一切地方公务。均当仰体朕意。宽严酌中。悉心办理也。至查办三州县亏空一事。刘墉、诺穆亲、明兴、尽足办理。和珅不必在彼同办。现在哈萨克沙海素勒坦、入觐。御前大臣、及理藩院、正在需人。福隆安气体尚弱。行走勉强。和珅务于五月初一以前。押带国泰、于易简、迅速到京。将此由六百里传谕和珅等知之。　　

○乌噜木齐都统明亮奏、迪化州、绥来县、商民一十九户。情愿认地垦种。请照本处历年分户之例。每户拨给地各三十亩。赏给农具耔种。借给牲畜一匹。作银八两。俟六年升科后缴还。从之。　　

○戊子。谕军机大臣曰、李侍尧奏、甘省各属。于三月下旬。及四月上旬。连次得雨。自省城以至远近各属。无不均沾等语。览奏甚为欣慰。甘省向因雨少。每报旱灾。以致不肖各员。酿成冒赈积弊。上年该省即得雨沾足。秋收丰稔。今岁正当禾苗长发之时。仍复普沾甘澍。农民得及时播种。可卜丰收。但该省究系地瘠民贫之区。虽现在雨泽应时。尚恐将来通省各属。间有一二歉薄之处。该督仍当悉心查察。据实具奏。毋得稍存讳饰。朕念切民瘼。务使一夫不致失所。该督自当仰体朕意。不可因甘省向有捏灾积弊。遂尔因噎废食。转致匿灾不报也。将此谕令知之。　　

○以浙江瑞安协副将罗英笈、为福建金门镇总兵。　　

○已丑。上回圆明园。　　

○谕军机大臣曰、据阿桂等奏、会议自兰阳三堡一带大坝外。另添筑南堤。开挑引渠。计长一百七十余里。约四五月竣工。可以导水由引渠下注正河。势必掣溜全归故道入海等语。巳批交大学士九卿详议具奏矣。此虽无可如何之计。然目前筹办。无过于此。大学士九卿等。材识见地。俱不及阿桂之明练。亦未必另有善策。此事自即可照议办理。至阿桂此次所奏、现在仪考地形败坏。无可筹办。应于兰阳三堡、改筑大堤。开挑引渠。既经履勘确实。众议佥同。即可直陈无隐。乃摺内语气。似以未能遵朕向南堤另求去路之前旨。故为委曲宛转。多其词说。不知朕前旨。原止通论大势。宜就迤南一带。相度办理。非如阿桂等身亲履勘。目击情形也。今披览所奏图说。筹画得宜。其所奏兰阳三堡改堤、即系朕前旨所指迤南一带也。朕于办理庶务。从无回护。每以此谆诫内外大臣。阿桂侍从年久。竟尚不深知耶。现在改筑南堤。开挖引渠。自须数月之久。方能办竣。阿桂等惟有督率在工员弁。将所筑堤根。夯硪坚实。俾资巩固。毋任草率。至目前既不能合龙。则水势仍由北岸下注。惟恃下游广为宣洩。如潘家屯、六塘河等处。凡可以畅达归海之路。著传谕萨载、李奉翰、前往悉心相度。应展宽者展宽。应开放者开放。至李奉翰筹办事毕。仍即回豫同办此事。再上年大河水涨时。有分溜一支。由沙河、赵王河、穿运。入大清河归海。后经断流。今漕船正当北上之期。此处尤宜留意。兹据阿桂等奏、不使漫水倒漾北行。由沙赵二河穿运。则粮艘北上无虞等语。所虑亦是。自应如此办理。著交韩鑅、随时筹酌。务使粮运遄行无阻。设或夏秋涨盛。水势南下。宣洩不及。仍前分股。由大清河入海。此亦不得已减洩之一法。然必须保护粮艘、行走平稳为要。至北运河事务。据奏令道员沈启震、帮同毓奇、办理一切。以专责成。自当如此。阿桂等即行传旨遵照办理。将此由六百里各传谕知之。　　

○大学士三宝等议覆、钦差大学士公阿桂等奏称、祥符八堡、十六堡、张家油房、曲家楼等处、屡次漫溢。滩面淤高。且无可别开引河之地。其自曲家楼一带。经上年异涨后。冲成沟槽。坑坎纵横无数。难以施工。相度地势。惟南堤外尚可更改迁移。当于青龙冈迤上南岸堤内。履勘测量。自兰阳三堡起。向东地势就下、较堤外大河水面、低至三四尺不等。若比河唇滩面。则低一丈五六尺、至二丈不等。自此至考城、商邱等汛。共一百七十余里。大率相同。现拟于相距南堤十丈外、建筑大堤一道。又前次南岸漫水所过。本有沿堤旧河形。再间段挑深数尺引河一道。俾得就下。查此两项工程。计长一百六十余里。工大费繁。非四五月之久。不能竣事。俟渠已挑成。堤筑数尺后。即于兰阳三堡老堤。刨挖宽深缺口。导水进内。由引渠下注。从商邱七堡出堤。归入正河。大溜势必全掣向东。下归故道入海。其曲家楼漫口。自可堵闭。此事一成。可望数年无患。至堤内民田庐舍。原不能无碍。且考城一县。亦须迁移避水。臣等先期出示晓谕。妥为筹办。保护安全。小民自必乐从等语。查阿桂等所奏。并详阅所进原图。自属实在情形。应如所奏行。再臣嵇璜、更有请者。南岸兰阳三堡。建堤开渠。通盘筹画。实于事势恰当。惟是大汛将届。将来伏秋盛涨之时。上游险工颇多。设其时大溜南趋。或归中泓。情形又有变更。则青龙冈漫口堵筑。尤可不费人力。况值大雨时行之际。筑堤挑河。均不能不稍稽时日。或俟秋汛水退时。再行开工。似无赶办不及之处。报可。　　

○署湖南巡抚李世杰奏、前奉谕查禁鸟枪。续又奉谕、苗疆地方、苗猺各藏鸟枪。多属防身殪兽。无庸查办等因。查湖南省如乾州、凤凰、永绥、三厅。芷江、永顺、保靖、龙山、桑植、靖州、通道等七州县。及辰溪、溆浦、黔阳、武冈、新宁、邵阳、常宁、酃县、零陵、祁阳、东安、道州、宁远、永明、江华、新田、郴州、宜章、兴宁、桂阳县、桂东、桂阳州、临武、蓝山等二十四州县。苗猺杂处。居住丛山深箐。防身殪兽。不得不带枪自随。至沅陵、泸溪、新化、麻阳、会同、五县。界连苗猺洞寨。或野兽践食田禾。或打牲为业。鸟枪刻不可离。概请遵旨毋庸查办。报闻。　　

○庚寅。谕军机大臣等、昨据阿桂等奏、南岸筑堤改渠一摺。批交大学士九卿议奏。今日复召见大学士尚书、与军机大臣等、面降谕旨、询问现办河工。除筑堤改渠之外。是否别有长策。佥称青龙冈坝工。屡筑未就。自应于南岸改办。即目前形势而论。不得不如阿桂所奏办理。又据嵇璜奏、请俟白露过后。秋汛水退时。再行施工等语。河工乃国家大事。关系民生。不独朕日夜焦劳。凡在廷大臣。均应尽心筹虑。以期有裨国是。嵇璜此奏。亦有所见。其是否可以待至八月后施工。不致赶办不及之处。著传谕阿桂等、再行通盘熟筹。据实具奏。至青龙冈坝工。现在既不能堵合。其所存口门三十余丈。务须保护完固。不得续有塌失。方为妥善。总之此事。朕毫无成见。惟期于民生实有裨益。阿桂等昨所奏兰阳三堡。建堤改河。即系朕前旨所指之迤南一带另筹去路。惟前旨系通论大势。未尝身亲履勘。目击情形。今览所奏图说。阿桂等既经亲勘。筹酌得宜。饬下廷议。众谋佥同。自应照所奏办理。至嵇璜所称、缓至秋间开工之处。亦为斟酌事势。慎重要工起见。阿桂等身亲其事。见闻真确。果否可行。候阿桂等奏到。再降谕旨。所有大学士九卿奏摺。同此旨由六百里发往传谕知之。　　

○旌表守正被戕直隶丰宁县民齐有礼妻吴氏。　　

○辛卯。谕、从前公阿勒景阿、在散秩大臣上。因腿疾不甚当差。经朕解退伊散秩大臣。令其在侍卫上行走。阿勒景阿、即当感激朕恩。在侍卫差使上奋勉行走。今又将及五月。并未当差。实属不堪造就。有负朕恩。阿勒景阿、著革去公爵。作为蓝翎侍卫。发往伊犁效力赎罪。此公爵交该旗照例办理。　　

○壬辰。谕曰、协办大学士吏部尚书蔡新奏、请给假一年。回籍省墓。并请照例开缺等语。蔡新、准给假回籍。不必开缺。其吏部尚书兼国子监事务、俱著刘墉署理。至协办大学士、系由各部尚书简员兼办。非实缺可比。毋庸署理。　　

○又谕曰、军机大臣会同英廉等、将李侍尧奏甘省捏灾冒赈案内。现在拟斩监候之闵鹓元等十七犯。续行查出任内亏缺银粮草束等项。核拟具奏。请旨即行正法一摺。此案闵鹓元等十七犯。于甘省历年灾赈项下。婪得多赃。数至盈千累万。上年办理通案人犯时。因拟入斩决人数众多。不得不略为区别。而该犯等侵冒银数。亦尚在二万两以下。是以姑从宽改为斩候。令刑部存记。入于今年秋审情实。临期再行请旨。朕于办理庶务。从不为已甚。如该犯等情节。有一线可原者。尚欲加恩曲宥。今据李侍尧、续行查奏该犯等任内。各有亏缺银粮草束各项钱粮。多者至五万九千余两。即至少者亦有数千余两不等。则是于捏灾冒赈本罪之外。又有任意侵欺。毫无顾忌。多一亏空罪名。实为从来所未有。此而不办。何以惩贪黩而申国宪。闵鹓元等十一犯。统计前后侵亏银数。均已在二万两以上。罪实无可复逭。闵鹓元、杜耕书、杨有澳、觉罗福明、林昂霄、王璠、顾汝衡、墨尔更额、赵元德、庞橒、沈泰、均著即处斩。其董熙等六犯。虽依议斩决。亦属罪所应得。但其冒赈并亏空银两。核计尚在二万两以下。董熙、丁愈、华廷扬、章汝楠、李弼、叶观海、俱著从宽改为应斩监候。秋后处决。俟本年朝审勾到时。刑部请旨办理。近年侵贪案件。屡经败露。如王亶望一案。甫经惩创。今又有山东国泰之勒派属员。婪索多赃。而属员中亦有亏空者。岂水懦民玩。遂致侥幸身试。愍不畏法者多耶。所有闵鹓元等、著派胡季堂、福长安、景熠、前往监视行刑。即将此旨宣谕该犯等。使知情真罪当。实由自取。将此案分别办理缘由。通谕中外知之。　　

○又谕曰、阿勒景阿公爵。系皇祖妣孝诚仁皇后初封承恩公爵。即获重罪。不惟不可削除。在朕观之。亦属不忍。皇帝始封之后。及诞育皇帝之后。所封承恩公爵。非其余所封承恩公爵可比。即其人获罪深重。革去公爵。亦不应削除。自应于别支子孙内。拣选承袭。著军机大臣、及该旗、敬录此旨。亿万年永远遵行外。其善保、前因打死家人。革去公爵。今已悔过。效力多年。著加恩将此公爵。仍令善保承袭。善保务感朕恩。奋勉行走。不可仍蹈前辙。任意乖张。　　

○军机大臣会同宗人府议覆、查宗室奉恩将军伊冲额、系由宗室恩封承袭。今既犯罪。例应停袭。嗣后有类此者。即照此办理。至嗣后宗室人等。如犯极边烟瘴充军者。折圈禁三年。始行释放。近边者。圈禁二年半。犯流罪三千里者。圈禁二年。二千里者。一年半。其犯徒罪者。核其情节轻重。递减至一年、或半年、始行释放。从之。谕曰、宗室伊冲额殴死雇工一案。将宗室致死人命、应如何定议之处。交宗人府详议定例其奏。今军机大臣等、会同宗人府定议、嗣后宗室等、若犯军流徒等罪。照例所折圈禁之罪。较从前分别年限加增具奏。朕如所奏。著为定例。但朕定此例。原欲宗室等知惧知惩。不至任意妄为。自然犯法者少。著宗人府晓谕八旗宗室。嗣后令伊等各体朕爱护之至意。谨身惕志。毋蹈罪愆。　　

○陕甘总督李侍尧奏、查金城关、道临黄河。离省城不过二里。该处地方偪窄。祇可设汛。不能添驻重兵。所赖华林山、业已筑堡驻兵。与该关隔河相望。声势已为联络。臣等酌拟、再于该关地面。设汛一处。拨兵四十名。统以千把一员。驻劄巡防。再陕甘省旧存炮位。俱不堪用。即凉州大炮四位。亦损其半。当华林贼匪滋扰时。臣等赶造劈山炮二十位。轰打贼巢。方得成功。嗣后请遴派熟悉炮位之员。遍往各营勘验。将废炮尽毁。其可用之炮。留贮各营。再制造大炮。酌定数目分贮。并多制劈山炮。凡督抚提镇大标。约计兵二百名。给炮一位。以壮军威。得旨嘉奖。　　

○癸巳。以湖北襄阳镇总兵伸泰、江南狼山镇总兵包定邦、对调。　　

○甲午。上御勤政殿听政。　　

○谕曰、工部尚书罗源汉、年力已衰。难以供职。著加恩给还顶带。以原品休致。所有工部尚书员缺。著刘墉补授。仍兼署吏部尚书管国子监事务。其都察院左都御史员缺。著王杰补授。彭元瑞、著调补吏部侍郎。曹文埴、著调补户部侍郎。所遗兵部侍郎员缺。著纪昀补授。内阁学士员缺。著李绶补授。　　

○谕军机大臣等、据萨载奏、潘家屯内外引河。及六塘河、刘老涧等处。暨宣洩归海各路。均已遵照展宽开放。俾资畅注归海等语。自应如此办理。至所称贾鲁河迤下。接连安省之涡河。由淮归洪泽湖。下达入海。饬各州县、将境内河道堰工。豫为防范之处。此事今且可不用。朕本意欲于南岸筹办。因思及贾鲁河、涡河、洪泽湖等处。可以消纳。是以传谕萨载等、豫为筹备。昨已据阿桂等奏、青龙冈漫口。现在断难再办。欲于南岸自兰阳三堡起。至商邱七堡止。筑堤改渠。共一百七十余里。导水归入正河。则大溜势必全掣。漫口自可堵闭。业据大学士九卿等议覆、经朕降旨允准矣。所有贾鲁河、及涡河、洪泽湖等处。此时自可毋庸筹办。惟阿桂所筹南岸筑堤改渠。尚需时日。现在大汛瞬届。河水下注。江南境内。惟赖潘家屯内外引河。及刘老涧、六塘河等处。宣洩畅达。方可不致壅滞。著传谕萨载、于潘家屯各处。派委妥员。随时相机筹度。应展宽者展宽。应开放者开放。务俾一律深通。庶使将来水势加长。亦可无虞阻滞。所有大学士等原议。并昨所降谕旨。著钞寄萨载阅看。　　

○乙未。上诣安佑宫行礼。　　

○谕军机大臣等、上年山东曹州、兖州、济宁等府州各属。因豫省漫口黄水泛豫省青龙冈复有蛰塌之事。堵合尚须时日。注。俱被水灾。屡经降旨、加恩抚恤展赈。第念现在另于南岸筑堤改渠筹办。且大汛瞬届。漫水下注东境。曹州、兖州、济宁等府州属一带。均系下游。今加赈将满。朕心深为廑念。著传谕明兴、即与藩司孙士毅、分投速往各该处。详细查勘被灾户口。是否不致失所。据实具奏。候朕酌量加恩。明兴等务须仰体朕意。实力查办。毋得稍存讳饰。其东平等三州县亏空。非甚要事。交刘墉、诺穆亲、查办可也。　　

○旌表守正捐躯直隶深州民韩三牤牛女韩氏。　　

○丙申。谕曰、福长安、著驰驿前往奉天一带。查办工程事件。所有随带满汉司员。并著一并驰驿前往。　　

○谕军机大臣等、据喀宁阿等奏、迪化等州县采买粮石。侵蚀自一万两、至数百两不等。并讯出各员通同舞弊。各送给索诺木策凌银两。业将现在新疆各员。严密查抄。请旨饬下各督抚一体查抄等语。迪化等州县。采买粮石。辄敢浮开价值。冒销帑项。又复交结上司。公行贿赂。此事实属大奇。已谕令喀宁阿等秉公审办。除各旗员在京家产。已经查抄外。所有业已离任之木和伦、丰伸、徐维绂、吴元、贺万寿、黄岳英、六犯。著传谕各该督抚。即将各该员革职拏问。派员解交刑部。其原籍及任所赀财。一并严密查抄。至现在新疆之伍彩雯、王喆、张建庵、刘建、何琦、于得昇、六犯原籍家产。并著该督抚一并查抄。毋任隐漏。将此由六百里各谕令知之。　　

○又谕据喀宁阿、明亮奏、查办乌噜木齐各州县采买粮石浮开价值一案。内称该处采买粮石。自三十九年以后。其时粮麦价值平贱。各州县并不照市卖实价报核。即如小麦、每京石用银不过八九钱、至一两九分不等。而州县仍以每石一两八九钱具报。讯据各员供认。每石剩银三四钱、及五六钱。统计各员历年侵冒银两。自一万两至数百两不等。并讯出各员馈送索诺木策凌银两。自一千两至数千两不等等语。此事大奇。索诺木策凌在都统任内。既经收受属员银两。有如此之多。各属等任意开报。侵冒分肥。实出情理之外。至奎林接任后。虽据摺内奏称、讯明德平等各犯。并无送过银两。但奎林任内接办采买。于各属侵欺冒销。何以并不据实查明参奏。其中有无分肥染指。自应彻底根究。详悉据实具奏。明亮系奎林之兄。如稍涉瞻徇欺罔。代为隐匿。则其罪更大。恐明亮不能当也。将此由六百里传谕知之。寻奏、此案前据德平等供称、奎林在任未久。并未送银。兹奉训示。复于途次。将德平、王喆、张建庵等各犯。严加反覆根究。佥称奎林系新到任。从未收受年节水礼。焉有送银之事。得旨。览。　　

○伊犁将军伊勒图奏、伊犁地方。向无积谷。于屯田绿营兵三千名内。拨出五百名。充补各项匠役。并看守仓库外。每年留二千五百名、屯田纳粮。乾隆四十三年、经臣奏准、将三千换班单身绿营兵。改由内地出派三千携眷绿营兵。常川驻防。伊等到伊犁时。照旧拨出五百名、充当杂差。余二千五百名。仍令屯田。但伊犁地处极边。此项兵丁。常川驻守。与换班兵丁不同。练习弓马技艺。亦甚紧要。每年二月屯田。至十月收获。虽乘时演习武备。亦不过塞责而已。查该处积谷。因连年成熟。现贮至五十余万石。伊犁每年共应放谷十六万石。此项存贮之谷。足可备放三年有余。而绿营兵民回民等。每年应交米谷十八万余石。除本年应放外。仍余二万余石。历年积贮太多。易致霉烂。且兵丁不能习练技艺。请于二千五百名屯田兵内。彻出一千。教演技艺。仍余一千五百名屯田。每年一半差操。一半耕作。则驻防兵丁。既可使弓马娴熟。而屯田所获之米。足供一年支放。虽遇歉收。亦敷接济。得旨嘉奖。　　

○以正黄旗汉军都统庆桂、为奉天将军。　　

○是月。直隶总督郑大进奏、臣阅兵至通州一路。询知十一十二等日。叠次得雨。连日阴云四合。雨意甚浓。远近自必普沾。得旨、京师亦得三四寸雨泽。虽非十分沾透。却已接潮。朕忧略慰。然尚盼优渥天恩。　　

○湖南布政使叶佩荪、遵旨覆奏、臣于乾隆四十五年到山东臬司任。见巡抚国泰、恃才纵性。藩司于易简、曲意顺从。颇闻外议纷纷。皆以国泰遇事吹求。意在婪索。且升调补缺。概不照例。惟交于易简办理。踪迹又极秘密。是以舆论传有暧昧营私之事。臣在东省二年。既有见闻。乃竟缄默不举。请严加治罪。以为畏葸徇隐者戒。得旨、该部严察议奏。　　

○署山东布政使按察使梁肯堂奏、两次奉谕、询问国泰、于易简事。臣上年到山东臬司任。即闻抚臣国泰、贪纵营私。留心察访。知勒派银两事。系首府冯埏经手。是以于钦差到省时。即行指出。至于易简、长跪回话。曾当面劝止。于易简不从。臣实不敢效尤。但既有见闻。未能据实直陈。殊属昏懦。请将臣从重治罪。得旨、该部严察议奏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百五十五


大清高宗法天隆运至诚先觉体元立极敷文奋武孝慈神圣纯皇帝实录卷之一千一百五十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十七年。壬寅。五月。丁酉朔。哈萨克汗斡里素勒坦之弟沙海素勒坦、率来使等九人。于出入贤良门外瞻觐。赐冠服银币有差。　　

○谕、昨据明亮奏、查乌噜木齐、捏报粮价。以图采买冒销一案。因派侍郎喀宁阿、驰赴该处。会同明亮、秉公查办。今据喀宁阿奏。乌噜木齐自三十八年、至四十五年、承办采买。各州县俱不照市价报核。讯据各员供认。每石剩银三四钱。及五六钱。统计历年侵冒银两。自一万两至数百两不等。并讯出德平、伍彩雯、王喆、何琦、各馈送索诺木策凌银两。自一千两至数千两不等。其张建庵、刘建、于得昇、止认浮销粮价。并未馈送。此外尚有已经离任之木和伦、丰伸、徐维绂、吴元、贺万寿、黄岳英、六员。及提讯未到之瑚图里。一并开单请旨饬办等语。此事大奇。索诺木策凌、在都统任内。竟敢收受属员银两如此之多。且纵容属员于采买时侵冒。实出情理之外。现巳差福长安、驰往盛京。将索诺木策凌、草职拏问。其将军员缺。已降旨令庆桂补授。所有此案之木和伦、丰伸、徐维绂、吴元、贺万寿、黄岳英、德平、伍彩雯、王喆、张建庵、刘建、何琦、于得昇、瑚图里等。著一并革职拏问。派员解京。交部治罪。　　

○又谕曰、吏部议奏、前任山东按察使叶佩荪。及现任山东按察使梁肯堂。与国泰、于易简、同城密迩。并未将国泰等纵情婪贿情节。据实参奏。俱请旨革职交刑部治罪等语。藩臬与督抚。最为切近。遇事禀承商搉。原不得干与督抚之权。然督抚果有乖张任性。及婪索属员。赃迹显著之事。平日见闻既确。自应据实入告。若竟似此徇隐不言。亦安用此藩臬为耶。叶佩荪等、即照部议革职治罪。亦不为过。第念叶佩荪、梁肯堂、较之于易简之卑鄙无耻。朕当面问伊。伊尚甘为掩饰欺君者。尚属有间。但伊二人在山东臬司任内。久暂亦有不同。兹特加恩免其革职治罪。仍分别降调。以示平允。叶佩荪在任将及二年。著加恩以知府降补。梁肯堂仅止数月。加恩以道员降补。朕于诸臣黜陟。一秉大公。从无屈抑。该员等经此番加恩甄录之后。尤当知感知愧。勉力报效。以赎前愆。将此通谕知之。　　

○又谕、据李侍尧奏、查明皋兰等三十四厅州县、亏短仓库确数。共银八十八万八千九百九十余两。又亏空仓粮七十四万一百一十余石。及草束四百五万一千有零。俱系历任州县侵亏。转相容隐接收。各上司因循不办。捏结保题。酿成锢弊。请自乾隆四十年以前。溯至乾隆二十年。历任州、县、道、府、藩司、督抚、照伊等任内亏空四十二万之数。著落加倍赔补。如有无力完缴者。即摊入通案各员名下代赔等语。仓库正项银两。乃敢任意侵欺。即令加倍赔补。亦所应得。但念历年已久。各州县辗转接收。较之折捐冒赈、昧良舞弊者。尚属有间。其滥行出结保题之各上司。咎止失察。著加恩将亏空四十二万之数。照依原单。按其在任久暂。照股分赔。毋庸加倍赔补。至该督所称、其余尚有八十二万余两。未便竟归无著。请于现任总督、及司道府厅州县各员养廉内、摊扣三成。陆续归补等语。甘省积弊相仍。为从来未有之奇事。此等劣员。既经冒赈殃民。又复侵亏正帑。实属罪无可逭。昨已将闵鹓元等、交军机大臣、会同英廉等详加核奏。降旨分别办理。至李侍尧、福崧等办理此案。彻底清查。尚属实心。即现在道府及州县、多系新任。若令摊扣养廉。办公未免竭蹷。且恐将来转有藉词赔累。复致亏缺之弊。并著一体加恩。免其分赔。此次宽免之后。若再有亏短。一经查出。断不为之曲贷也。该督抚仍当不时查察。毋得稍有徇隐。将此通谕知之。
  </div>
  <div class="pagination">
   <a href="清实录乾隆朝实录_page1496.html">
    上一页
   </a>
   <span>
    ...
   </span>
   <a href="清实录乾隆朝实录_page1492.html">
    1492
   </a>
   <a href="清实录乾隆朝实录_page1493.html">
    1493
   </a>
   <a href="清实录乾隆朝实录_page1494.html">
    1494
   </a>
   <a href="清实录乾隆朝实录_page1495.html">
    1495
   </a>
   <a href="清实录乾隆朝实录_page1496.html">
    1496
   </a>
   <span class="current-page">
    1497
   </span>
   <a href="清实录乾隆朝实录_page1498.html">
    1498
   </a>
   <a href="清实录乾隆朝实录_page1499.html">
    1499
   </a>
   <a href="清实录乾隆朝实录_page1500.html">
    1500
   </a>
   <a href="清实录乾隆朝实录_page1501.html">
    1501
   </a>
   <a href="清实录乾隆朝实录_page1502.html">
    1502
   </a>
   <span>
    ...
   </span>
   <a href="清实录乾隆朝实录_page1498.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
