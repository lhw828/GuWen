<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 331 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 331 页/共 505 页
  </h1>
  <div class="content">
   ○以直隶天津验收海运漕粮完竣。予户部尚书罗惇衍优叙。余加衔升叙开复有差。　　

○以防护海运米石出力。赏同知朱其昂等花翎。知县钱开震等蓝翎。余加衔升叙有差。　　

○予河南临漳阵亡千总潘凤冈祭葬世职加等。　　

○予山东各属阵亡殉难绅民妇女二千一百六十九名口分别旌恤如例。　　

○丁亥。谕军机大臣等、都兴阿、崇厚奏、捻逆势向北趋。拟赴前敌布置一摺。捻逆由临邑败溃狂奔。有北趋之信。都兴阿现已亲督洋枪炮队全军。并调达明阿所带威远队。及吉林黑龙江马队。径赴减河一带。查阅布置。著即实心经理。相机迎剿。恩承现赴青县。著都兴阿就近与该侍郎妥商。斟酌抽调。总须后路防兵足敷分布。方可抽拨前进。不可使后路空虚。致贼乘隙渡河。又形滋蔓。张曜、宋庆、春寿、陈国瑞四军。既在德州获胜。即系剿贼吃紧之时。该将军职在督剿。正当亲赴前敌。督带各军合力进剿。何得以张曜等四军。仍请归李鸿章调遣。似此迹涉推诿。大非朝廷委任之意。著都兴阿于到减河后。查阅事竣。迅速前进。探明张曜等军进兵处所。就近督率迎剿。以殄逆氛。减河防守事宜。著崇厚严密布置。毋稍疏漏。并将军火粮饷。随时接济都兴阿军营。毋任缺乏。将此由六百里各谕令知之。　　

○又谕、明瑶等奏、布伦托海兵民启衅一摺。据称四月闲。布伦托海兵民。因风闻李云麟有洗灭兵民之意。众心惊惶。由此起事。抢去军械。并库存茶布等项。伤毙官兵等语。该城设立未久。一切安插事宜。责成李云麟等办理。何以仓卒之闲。忽生变乱。李云麟何以不亟筹弹压。藉安设台站为词。率往青格里一带。难保非有心规避。其该兵民摉出摺稿。是否系李云麟所拟之件。著即明白回奏。听候谕旨。并迅回布伦托海。会同明瑶等妥筹弹压。以靖地方。福济计已将抵科城。锡纶系布伦托海帮办大员。现在行抵何处。谅距该城不远。著该大臣等赶紧会同前往查办。将启衅情形据实奏闻。毋稍徇隐。该处突起衅端。显系有奸人从中煽惑。藉端生事。未必兵民尽萌叛志。但人数众多。亟宜妥筹绥辑。以靖乱阶。明瑶岂可前往科城。置本任于不顾。棍噶扎勒参平日办事实心。现值该处有事之秋。正当竭力图维。以副委任。岂可遽萌退志。著明瑶、棍噶扎勒参、先将附从人众晓谕解散。其为首倡乱者。谅亦不过数人。即著设法拏办。以儆刁顽。务使该兵民喇嘛等尽释疑虑。各安生业。是为至要。明瑶等摺一件。著钞给福济、锡纶阅看。军机处呈递明瑶等咨到文稿等伍件。著一并发给阅看。将此由六百里谕知福济、李云麟、明瑶、锡纶、并传谕棍噶扎勒参知之。　　

○以转运迟延。大通桥监督恩奎等分别严议议处。　　

○戊子。谕军机大臣等、刘昆奏、援黔官军。攻克偏刀水贼巢。肃清河西。并叠克苗寨。及剿抚后山各坉峝情形一摺。贵州偏刀水地方。经李元度等会合川军。攻克贼巢。捦斩首逆各情。业据崇实奏报。楚军攻剿黔省教匪。叠获胜捷。贵东渐可肃清。惟教中头目。尚有刘仪顺一犯至今未获。是否乘闲潜逃。仍著饬令李元度切实查明禀报。毋稍含混。老团岩柯秦家寨等处。即著严檄彭芝亮督率所部。择要驻扎。如该提督不甚得力。该抚务选结实可靠之员。前往管带。以资镇抚。李元度既属患病。著赏假两个月。一俟病痊。即赴云南臬司新任。其遣撤兵勇。并著传知该臬司挑选精壮。带赴云南。随同剿贼。贵东一带地方。甫臻安靖。所有善后事宜。曾璧光务当严饬贵东道。督率各该地方官妥筹抚辑。毋致再生事端。将此由五百里各谕令知之。　　

○以湖南官军攻克贵州偏刀水贼巢。赏提督黄开榜、总兵官池中和、彭楚宥、巴图鲁名号。都司邓第武花翎。提督彭芝亮等奖叙有差。予阵亡把总李积蕃祭葬世职。　　

○己丑。遣官祭关帝庙。　　

○庚寅。谕军机大臣等、李鹤年奏、剿办泌阳匪徒净尽。并游击被戕各摺片。河南泌阳匪徒滋事。扰及裕州。经该地方官激励兵勇。会同泌阳民团。将分股匪徒斩杀殆尽。复经李鹤年派往之总兵崔廷桂督带官兵。联络各处乡团。与总兵赵鸿举。将泌阳唐县等处股匪歼除净尽。并将首匪张十一、及凶悍夥犯任秃子捦获。办理尚为迅速。所有在事出力之员弁绅团。准李鹤年尤存记。汇案保奖。在逃之首犯花得春、著饬令崔廷桂等严督兵练。设法摉捕。务期弋获。毋任漏网。至候补游击张镛、经李鹤年派往德州一带。设拨驰送文报。行至山东夏津县之卢里庄。被民团多人戕害。并将同行之豫省游击周明昆砍伤。张镛所带弁兵及马夫人等十二名。均无下落。近来各处民团强悍。恃众戕官之案。不一而足。其风断不可长。著丁宝桢认真究办。务将此案首从各犯严拏惩办。以儆凶顽。其无下落之弁兵等。是否全行被害。一并查明具奏。东省民团。并著丁宝桢拣派委员会同该地方官妥为经理。并剀切晓谕。毋得仍蹈故习。以消隐患。李鹤年原片。著钞给阅看。将此由五百里各谕令知之。　　

○又谕、张之万奏、请饬山东巡抚划拨解部款项等语。淮安关库存银一万五百余两。既经清淮借充军饷。自应筹还解部。以重款项。现在该处军饷支绌。山东省自同治五年五月起。每月协拨清淮军饷银二万两。截至六年年底止。先后仅解过银二万两。积欠尚多。著照张之万所请。所有清淮前经借拨淮安关应行解部银两。著丁宝桢于欠解清淮协饷项下。划拨银一万五百八十一两九钱一分。遇便搭解部库。以清款目。其余欠饷。并著迅速筹解清淮。俾济征军。将此各谕令知之。　　

○又谕、林寿图奏、请裁撤甘肃后路粮台一摺。据称山西等省应协甘饷。业经奏明径解甘省。湖南等省甘饷。已由湖北粮台转解。河东常饷。亦径解兰州。其由王加敏分运到陕之饷。左宗棠委知县朱瑛经收。泾庆各军。现由道员彭思曾支发饷项。该藩司并无经手甘军饷事。请将粮台裁撤。以节糜费等语。西安粮台。本为转运甘省军饷而设。屡次议撤议留。办理殊觉歧异。著左宗棠将林寿图所奏各情详细酌度。所有西安粮台应否裁撤之处。即著奏明办理。原摺著钞给阅看。将此谕令知之。　　

○又谕、林寿图奏、平凉失陷。游击李承万遇害。知县陈日新并未殉难。据禀出城弹压。且千总张维有通匪情事。又风闻陈日新与张维私分饷银。与之龃龉等语。弃城通贼。罪名均重。虚实均应彻底根究。以肃纪纲。著穆图善按照林寿图所陈情节。遴委妥员。确切查明。严参惩办。遇害游击李承万、著穆图善查明请恤。林寿图片。著钞给阅看。将此谕令知之。寻左宗棠奏、遵查张维隐匿饷银。挟李承万勒令全缴之嫌。句引匪目苏存鸿夤夜入城。戕害李承万。陈日新闻信赴援无及。现拏获张苏二犯正法。陈日新并无弃城先遁及私分饷银情事。惟城池被陷。咎有应得。请革职留营。从之。　　

○以四川马边剿匪出力。赏总兵官王大文、张升扬、彭振兴、一品封典。总兵官萧迎祥、张步霖、副将周代礼、游击姜殿宜、巴图鲁名号。游击王腾芳等花翎。千总李锡麟等蓝翎。余加衔升叙开复有差。　　

○予山东夏津被戕游击张镛祭葬世职。如阵亡例。　　


大清穆宗继天开运受中居正保大定功圣智诚孝信敏恭宽毅皇帝实录卷之二百三十四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治七年。戊辰。五月。壬辰。谕军机大臣等、郭柏荫等奏、遣撤霆峻各营。并办理江湖会匪情形一摺。江湖会匪匪首萧潮翥即萧潮举、在湖北地方。立有蓬莱天台等山老帽陪堂红旗等项名目。沿江肆掠。乘霆峻等营遣撤。纠党分布黄梅武穴龙坪各水次。阻截散勇。迫胁滋事。凶焰甚炽。经郭柏荫等檄饬提督谭仁芳等水陆各营。捦获匪党刘子霖、胡国星等、十余名正法。并盘获匪船三只。其盘踞黄梅陆家觜之匪。亦经总兵娄云庆密约水师。会同民练。歼毙四五百人。余匪星散。匪首萧潮翥、经知县廖恩树副将向百福会合兵勇追捕。经勇丁陈之贞等将萧潮翥杀毙。办理甚为妥速。著郭柏荫、何璟、严饬所属各地方官。联络水陆各营。将逃散余匪一体认真兜拏。务期尽绝根株。毋任一名漏网。霆峻各营散勇。并著饬令娄云庆妥为钤束。毋令沿途逗遛滋事。所调各营。仍令择要驻扎。严密摉捕。以靖地方。将此谕知郭柏荫、并传谕何璟知之。　　

○又谕、库克吉泰、刘典奏、北山贼匪充斥。官军力战受挫。甘肃贼窜陕境。现筹防剿情形。并贼扰府谷。及进剿汧阳获胜。拨营前赴邠州各摺片。逆首杨汶志突扑延安。副将刘文华等驰往堵御。力战阵亡。刘厚基带队赴援。毙贼无算。并将延安城防妥为布置。贼始不敢攻扑。刘厚基一军。此次因贼众失利。肤施宜川延长等处。匪势鸱张。晋省吉州一带。与延宜仅隔一河。尤虞贼踪东越。该将军等请饬郑敦谨派兵渡河。与陕军夹击。著即檄令刘厚基、刘端冕、各率所部。分投进剿。郑敦谨计已驰抵甯武。著相度机宜。将本境河防布置周密。如可分兵渡河。即饬陈湜迅率防河之军。由吉州过河。以期东西合击。痛埽贼氛。甘省回逆各匪。乘陕境麦熟。分途窜扰。虽经高连升、周绍濂等军截击获胜。而汧陇邠长沿边地方。麦收较迟。该逆尚思掠食。著库克吉泰、刘典、檄令吴士迈、黄鼎等、联络各军。并力严扼。不可稍涉疏虞。榆林东路回逆。由神木窜扑府谷县境。扰及木瓜清水等堡。游击荣光等先期逃避。实属恇怯无能。黄甫营游击荣光、清水营把总康济、均著即行革职拏问。交库克吉泰等提省审讯。按律惩办。府谷城与保德州城相甚近。山西防务。尤未可松。如府谷附近有警。即著郑敦谨饬令防守河保各军。渡河援应。并著添派劲旅。严防河保一带。毋得稍涉大意。李辉武等军。在汧阳一带。大获胜仗。汧凤境内。现无贼踪。惟邠州西北原上。贼股麕聚。自应迅图扑灭。著库克吉泰、刘典、严饬刘倬云、喻兆圭等、分路前进。与黄鼎一军相机夹击。毋任四出蔓延。将此由六百里各谕令知之。　　

○又谕、崇实奏、官军进剿越巂夷匪。叠获胜仗。并现在筹办情形一摺。四川越巂夷匪。恃其地险巢深。叛服无常。久为建南之患。本年春闲。滇匪窥伺蜀边。句结冕越夷匪。该署督以越巂为省垣西南门户。尤关紧要。派提督周达武等于四月闲督兵进剿。乘胜攻破贼卡两座。军威大振。现在官军进偪普雄。剿抚兼施。办理尚为得手。惟该匪负嵎抗拒。暋不畏死。目下阿弥罗尖角垭两卡。虽已攻破。而普雄为猓夷藏匿渊薮。该处山川险阻。尤宜严饬将士相度形势。稳慎进攻。傥能拔其巢穴。庶边界地方。可期一劳永逸。著崇实檄令周达武等。乘此声威。力图进取。如该夷悔罪投诚。亦不妨分别办理。所有此次出力人员。著准其择尤保奏。毋许冒滥。伤亡弁勇。并著查明请恤。将此由六百里谕令知之。　　

○以陕西官军叠次防剿甘肃回匪出力。赏总兵官钟开南巴图鲁名号。余升叙有差。　　

○予甘肃延安等处阵亡副将刘文华等四十三员祭葬世职加等。与总兵官文星明合建总祠。　　

○癸巳。谕军机大臣等、李鸿章奏、官军追贼获胜。拟偪令南趋。再图蹙剿。并会派兵团扼守情形各摺片。捻逆北窜后。经张曜等督军追剿。该逆败遁。南窜临邑。复经潘鼎新击败。李鸿章拟趁黄河伏汛。缩地围扎。就马颊河截长补短。偪贼西南。层层布置。庶该逆无可纷窜。殄灭更有把握。即著李鸿章督饬郭松林等。由临邑陵县接筑墙濠。与马颊河民圩接续。并著英翰将新到之张得胜、张从龙两军。酌派赴马颊南岸清平高唐一带扼剿。丁宝桢身任地方。即著严饬马颊河沿岸州县。赶紧集团。勒限蒇工。现在机势可图。总宜克期办竣。以速为要。若日久为逆匪窜破。必不肯就我范围。左宗棠、李鸿章、英翰、丁宝桢、务当协力同心。不得稍存歧视。都兴阿即著懔遵前旨。迅由北路进剿。会合诸军。一鼓歼除。不得以慎重为辞。致失机宜。该将军营所需军火粮饷。著崇厚妥为护送。该大臣等均为朝廷倚赖之人。当此天气炎热。兵将疲困。而宵旰焦劳。不遑寝食。如再迁延。各存意见。不能迅奏肤公。其何以上对朝廷。下慰将士。以拯生民于水火耶。勉之慎之。将此由六百里各谕令知之。　　

○旌表守正捐躯浙江丽水县民女周美芝姑。　　

○甲午。谕内阁、左宗棠奏、请将副将革职拏办等语。尽先副将丁锡金、于出队剿贼时。两次藉病逗遛。迨经查问。辄敢私行逃走。实属有干军律。丁锡金著即行革职。并撤销勇号。严拏惩办。　　

○谕军机大臣等、左宗棠奏、捻窜直境。截剿叠胜。现筹防剿情形一摺。刘松山、郭运昌、喜昌等军。追贼至盐山海丰沧州等处。叠获胜仗。捦斩甚夥。该逆分起逃窜。复经官军追杀。均向德平南趋。昨据李鸿章奏称、拟就马颊河沿岸筑墙。并于临邑陵县等处筑穵墙濠。与马颊河民圩接续。兹据左宗棠奏称、李鸿章在德州陵县济阳掘濠筑墙。与李鸿章昨奏大略相同。左宗棠当督饬诸军。迎头截击。以固里围濠墙。一面仍将沿运河墙。联络民团兵勇。严密扼守。并知会李鸿章、丁宝桢、英翰、一体兼防运河岸墙。不可稍有疏虞。致令贼踪窜越。甯津一带防剿事宜。并著左宗棠督饬刘松山等军。妥筹兼顾。将此由六百里谕令知之。　　

○又谕、沈葆桢奏、江岸坍塌。偪近船台。现筹堵御一摺。船台前江岸。于闰月十九日夜闲。被风浪冲啮。塌入水中。所岸旁堆积群材。虽经拖运中闲。台前亦添钉巨桩三层。暂资堵御。惟岸址未坚。风涛不时冲激。其势断不能久。该大臣现拟疏洩积水。改筑石堤。将环隖长濠一律填塞。俾土性乾凝。岸旁地基巩固。所筹尚属妥协。著即照所拟办理。船隖厂基。关系綦重。该大臣务当赶紧庀材集夫。督率兴修。以防横决。此次江岸坍塌。该大臣未能先事务防。所请严议之处。姑从宽加恩改为交部议处。嗣后惟当审慎督修。毋稍疏忽。以期无负委任。将此由四百里谕令知之。寻吏部议、沈葆桢照防范不严例降一级留任。得旨、准其抵销。　　

○浙江衢州镇总兵官＜??闲＞桂林因病解职。以前任福建金门镇总兵官陈东友为浙江衢州镇总兵官。　　

○以不遵调遣。革山东军营道员方云藻职。副将胡国龙、游击夏如宾、革职遣戍军台。　　

○乙未。以詹事府少詹事景其浚为詹事。　　

○丙申。谕军机大臣等、都兴阿奏、驰赴青县。察看减河。拟筹布置情形一摺。据称减河水势。并不宽深。自捷地至吕家桥。虽筑有横墙。而迤北之运河西岸。毫无防范。京旗各营。相距太远。拟将静海等处乡团调归本处。扼要之地。多扎官兵各等语。所奏不为无见。南路李鸿章等军。追剿既急。兵势甚盛。该逆冒险北窜。图越减河。实在意计之中。第南路乡团。既调回青沧等处。则自吴桥以北。上泝南皮运河西岸。左宗棠之军。能否足敷防守。不可不通盘筹画。万一该逆从东光等处乘虚西窜。则南北各军俱落贼后。办理更无把握。著都兴阿会商崇厚、恩承、应否将京兵调扎独流等镇之处。妥筹布置。并咨商左宗棠能否堵扼。不使逆匪得以横窜。再行将乡团调回。以扼北路。都兴阿现已行抵青县。兵力尚单。即著迅速前进。檄催春寿、宋庆、张曜、陈国瑞、各军会合。妥为调度。俾得与李鸿章之军。南北声势联络。遇贼即击。迅奏肤公。用副殷盼。将此由六百里各谕令知之。　　

○以镶白旗满洲副都统何永安署正黄旗护军统领。　　

○丁酉。谕内阁、何璟奏、甄别庸劣不职之同知知县佐杂各员。请旨分别休致降革一摺。湖北补用同知赵思曾、性喜营求。习气甚重。著以府经历降补。候补同知常麟、心地糊涂。不谙事理。著以原品休致。郧西县知县程光第、纵用私人。招摇生事。著即行革职。补用知县承印、轻躁任性。前署谷城县事。不协舆情。著以巡检铨选。县丞许遂生、年少轻浮。前署蒲圻县县丞。见鄙士民。沌口巡检杨元璋、遇事贪刻。任意妄为。多云巡检王勖仁、工于心计。性情巧滑。著一并革职。以儆官邪。　　

○以通州验收海运漕粮完竣。予刑部右侍郎英元议叙。余加衔升叙有差。　　

○予湖北各属阵亡殉难外委吴尊伦等绅民妇女一百五十五员名口分别旌恤如例。　　

○旌表守正捐躯湖北安陆县民妇吴唐氏。　　

○戊戌。举行同治六年军政。湖广卓异官八员。不谨官六员。罢软官二员。年老官三员。有疾官二员。两广卓异官三员。不谨官二员。罢软官一员。年老官五员。分别议叙处分如例。　　

○己亥。孝恭仁皇后忌辰。遣官祭景陵。　　

○谕军机大臣等、载钢等奏、天罡队匪徒聚众抢劫。请饬严拏等语。南新城附近陵寝。竟有匪徒结盟聚众。肆行抢劫。实属目无法纪。亟应严拏究治。净绝根株。以清乱源。所有现获各犯。著载钢等饬令遵化州知州严行审讯。并著官文转饬该州认真严究。毋稍宽纵。其未获各犯。著官文饬令各该州县地方官。一体严拏。务须乘其初起之时。迅速扑灭。毋任滋蔓。原自著钞给官文阅看。将此各谕令知之。　　

○又谕、郑敦谨奏、击退扑河窜匪。并晋兵骤难渡河情形各摺片。陕省府谷贼匪。经蒙古官兵会合该处民团击退。窜往葭州米脂一带。神木府谷境内。一律肃清。惟该逆踪迹飘忽。难保不去而复来。郑敦谨当饬晋省北路防兵随时严防。不可稍涉松懈。葭州与晋省兴临等县。亦系毗连。并著库克吉泰、刘典、将窜往葭州米脂之贼。派兵迅速剿除。毋任再行肆窜。至郃阳韩城贼匪。窜偪河干。叠经晋省西路防军击退。防堵尚属认真。郑敦谨现住省城。居中调度。著即严饬陈湜亲督各营将士。并各地方官。于蒲绛吉乡等处。联络堵御。并将沿河渡船提归东岸。不可稍涉大意。库克吉泰。刘典。尤当督饬陕军。将韩城郃阳等处贼匪力筹剿洗。不得任职贼踪窜及晋疆。致干咎戾。晋省西路。沿河地段绵长。郑敦谨以兵力较单。难于抽调防兵过河进剿。致本境转形空虚。亦系实在情形。库克吉泰、刘典、惟应就陕省现有兵力。将北山贼匪迅图歼灭。不得专待邻省会剿。致涉延误。至府谷与保德仅隔一河。地势较近。傥遇该处有警。郑敦谨仍当酌量派兵。渡河援应。以固疆圉。将此由六百里各谕令知之。　　

○予浙江各属阵亡殉难运库大使牛森等绅民妇女三百三十三员名口分别旌恤如例。　　

○庚子。谕内阁、巡视西城御史锡恩等奏、请将副指挥仍留西城补用等语。候补副指挥谢蓉溪、前经吏部以定章不符奏驳。兹据该御史等奏称、该员熟悉地方情形。并叠获要犯多名。洵属得力之员。谢蓉溪著准其俟西城副指挥缺出。即行留补。　　

○又谕、成禄奏、官军剿贼叠胜。收复各处屯庄。并总兵营勇溃变。请旨惩办一摺。甘肃肃州踞逆。因党与渐散。潜于肃高两属各处句煽。以致逆匪同时蠢动。经该提督派总兵马天祥等统军由营儿土□尚进攻。连战皆捷。先后歼毙逆回三四百名。奸匪千余名。自营儿土□尚以及石灰窑东洞子金佛寺等处各屯庄。全行收复。我军进扎上下河清一带。军威大振。高属之红崖子等处从逆各屯庄。亦望风反正。剿办甫经得手。讵总兵王仁和一军。陡因粮绌变溃。各营继起。众心惊惶。旋经健锐镇西两军多方拊循。始得相安无事。该总兵等统率无方。自应严行惩办。以肃军律。署肃州镇总兵王仁和、著即行革职。仍留署任。责令带营立功赎罪。如再不知奋勉。即著从严参办。已革游击王礼和、著发往新疆效力赎罪。游击石子成、守备潘禹久、克扣军粮。以致众心溃变。实属大干军律。均著在军前正法。以昭炯戒。　　

○谕军机大臣等、长善奏、直隶贫民。出口谋食人多。恐有逆匪奸细蒙混。请饬各省一体稽查等语。直隶各州县贫民。叠被水灾贼扰。纷纷出关。往奉天吉林等处谋食。曾经长善奏明。此项贫民到关。即询明谋食地方。按户登记册档。分造清册。咨报兵部。并咨行各该地方官。随时稽察。办理尚属认真。现在捻逆仍在直东之交滋扰。时有奸细假扮难民。各处窥探。更难保无薙发匪徒。溷迹潜逃。自应加意盘诘。仍著长善督饬各口防守尉等官。细心查核。不可日久生懈。惟此项难民。不尽由关门而出。北边一带荒僻小口。随处皆可行走。并有乘坐海船。由水路前往奉天吉林等处者。著奕榕、富明阿、额勒和布、恩锡、各饬所属旗民地方官。于所到难民。妥为安插。如有形迹可疑及奸匪假冒情形。立即拏究。信照长善奏定章程。一体核实办理。不准虚应故事。将此由五百里各谕令知之。　　

○又谕、英翰奏、皖军在武定剿捻获胜。牛师韩为民圩误伤。调营养息。并饬张得胜等合队前进一摺。捻逆窜向武定。经牛师韩督军追剿。设计诱贼。得获大胜。追至沾化。距贼甚近。乃牛师韩为民圩排枪击伤。以致不能前进。机会甚属可惜。即著英翰派员迎调牛师韩前赴临清。赶紧延医调治。以期速痊。沾化所属李家民圩。既经该总兵告知勿须惊惧。何以骤放排枪。致牛师韩身受多伤。随从员弁。亦伤至三十余人。是否该弁兵等先有骚扰情事。抑系该民圩恃众伤官。并著丁宝桢确切查明。严行惩办。前据李鸿章奏、拟于马颊河添筑濠墙。以扼贼窜。曾谕英翰派张得胜等军前往协防。现在该署抚已派该提督会同程文炳合队前进。即著英翰饬令张得胜等协同防守。如遇贼窜近。即行迎剿。俾濠墙得以速竣。而灭贼较有把握。谅该署抚必能与李鸿章妥商筹办也。将此由六百里各谕令知之。　　

○又谕、库克吉泰等奏、回逆窜扰邠长。甘省灵台境内。击贼获胜。请饬晋兵渡河夹击。并请将知府成定康留于陕西各摺片。长武三水等处。经阎定邦等分路进剿。叠获胜捷。该逆现由邠州折窜。库克吉泰等檄道员黄鼎迅赴长武会剿。即著该将军等催令该道员星速前进。会同阎定邦等觇贼所向。迅殄逆氛。甘肃回目马艳魁等窜踞灵台。扰及麟游。经吴士迈等进剿。大获胜仗。即著库克吉泰等严檄官军。乘胜埽荡。悉数歼除。毋留遗孽。晋省西路。沿河地段绵长。昨据郑敦谨奏称、兵力甚单。未能抽调防兵过河进剿。自系实在情形。著库克吉泰刘典、懔遵昨日谕旨。就陕省现有兵力。分路布置。将匪股次第扑灭。以期渐就廓清。候选知府成定康、著准其留于陕西。以知府归候补班补用。该将军等拟令该员募勇千五百人。进驻绥德。并署理绥德州知州事务。均著照所拟办理。库克吉泰等当饬令成定康。将安民剿匪事宜。实心办理。毋得有名无实。将此由六百里各谕令知之。　　

○又谕、成禄奏、官军剿匪情形。并商同杨占鳌先顾肃军前敌大局。再行部署出关。暨筹办溃勇各摺片。官军进攻肃州。连获大捷。克复屯庄多处。而王仁和所统仁字一军。因饷匮变乱。以致前敌各军。众心惶惑。全行掣动。著穆图善传谕杨占鳌。一面督军进攻肃城。一面将金塔毛目一带溃勇。或剿或抚。相机妥办。此起溃勇。将来即使收抚回营。已成无纪之师。并著该署督饬令杨占鳌加意拊循。仍须实力整顿。并此后放粮。严禁各营官私行克扣。以肃营规。成禄叠奉严谕。催令出关剿贼。乃肃城既日久未下。复致有营勇溃变之事。该提督现在驰回高台。已与杨占鳌会晤。即可将肃州军务。交与杨占鳌接办。不得以溃勇滋事。饷绌兵单。藉口迁延。自干咎戾。其前奉指拨川饷十万两。著由成禄专弁飞催。以作料理出关之用。并著穆图善饬令甘凉各属筹捐粮石。豫备该军出关裹带。由成禄派员催趱。星驰挽运。毋稍延缓。前据都兴阿保奏之尽先协领富勒珲、记名副都统托克屯、著穆图善查明该二员现在何处军营。即饬令来京听候谕旨。将此由六百里各谕令知之。　　

○又谕、宋延春奏、剿办逆匪叠胜。克复州县城池。及省垣防守稳固情形一摺。滇垣被困日久。自岑毓英小板桥获捷之后。派游击杨玉科等绕由川境收复元谋。复进捣环洲贼巢。生捦逆目。将武定禄劝两城先后攻复。并克罗次县城。其石虎冈等处踞贼。复经手维述等四面堵截。歼毙甚多。将贼垒全行攻克。余匪向新草房江右馆一带逃窜。该省城外南北两路官军。击贼获胜。叠复城池。剿办尚为得手惟富民安甯禄丰等处逆匪。来往靡常。仍著岑毓英饬令杨玉科等。迅将各该城池克复。以断贼援。省东一路。并著刘岳昭严檄全祖凯、李家福等军。将嵩寻各股贼匪痛加剿洗。以振军威。刘岳昭等俟各路贼匪廓清后。再行进驻省垣。会办一切善后事宜。刻下省城防务。著宋延春商同马如龙、督率在城文武官绅。昼夜巡查。严加堵御。毋得稍涉疏虞。元谋等州县。甫经收复。民气雕残。即著刘岳昭等遴选州县等官。赶紧赴任。以资抚辑。所有前次失守各州县官员下落。并剿匪出力文武。及伤亡官弁兵勇等应办事宜。著俟刘岳昭等抵省时。分别办理。将此由六百里谕知刘岳昭、岑毓英、并传谕宋延春知之。
  </div>
  <div class="pagination">
   <a href="清实录同治朝实录_page330.html">
    上一页
   </a>
   <span>
    ...
   </span>
   <a href="清实录同治朝实录_page326.html">
    326
   </a>
   <a href="清实录同治朝实录_page327.html">
    327
   </a>
   <a href="清实录同治朝实录_page328.html">
    328
   </a>
   <a href="清实录同治朝实录_page329.html">
    329
   </a>
   <a href="清实录同治朝实录_page330.html">
    330
   </a>
   <span class="current-page">
    331
   </span>
   <a href="清实录同治朝实录_page332.html">
    332
   </a>
   <a href="清实录同治朝实录_page333.html">
    333
   </a>
   <a href="清实录同治朝实录_page334.html">
    334
   </a>
   <a href="清实录同治朝实录_page335.html">
    335
   </a>
   <a href="清实录同治朝实录_page336.html">
    336
   </a>
   <span>
    ...
   </span>
   <a href="清实录同治朝实录_page332.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
