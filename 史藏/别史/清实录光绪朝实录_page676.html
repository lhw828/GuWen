<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 676 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 676 页/共 1316 页</h1>
    <div class="content">○兵部尚书敬信等奏、续陈团防事宜。并请饬拨经费。依议行。摺包　　

○盛京将军裕禄奏、奉天军务紧急。兵多饷绌恳将应行解部余存银两截留。仍请饬部拨款。以接济下部速议。摺包　　

○又奏、倭事日迫。协领达春等请借支五年俸银。为筹办省防经费。如所请行。摺包　　

○山东巡抚李秉衡奏、驰抵烟台一带。筹办海防。布置情形。又奏、就近督同夏辛酉募练防营。固守登州。并报闻。摺包　　

○又奏、东省防营太少。请增练劲旅二十营。以备缓急。下部知之。摺包　　

○会办奉天防剿事宜广东陆路提督唐仁廉奏、遣将分往各省召募。请照霆军营制。酌加正勇盐粮银两。如所请行。摺包　　

○两江总督刘坤一奏、江苏候补道李光久所部老湘五营。调赴前敌。其月饷请援案在豫徵盐厘内动用。新募五营填扎。即抵支李光久原领月饷。下部知之。摺包　　

○又奏、续行筹备海防。添召勇营。扼扎上海江阴各处以资备御下部知之。摺包　　

○盛京兵部侍郎凤秀奏、库存铅丸。不敷支放。援案采买灌造。以济要需。如所请行。摺包　　

○以淮鹾行销。缉私出力。予湖北黄安县知县陶大夏以同知直隶州知州在任候补。摺包　　

○予江苏徐州府捐建故记名提督滕学义专祠列入祀典。从两江总督刘坤一请也。摺包　　

○癸亥。谕军机大臣等、电寄李鸿章、闻大沽之南。有母猪河口。地僻人稀。向无防汛。傥敌由此登陆。尤为便捷。著李鸿章迅即派人察看。酌拨数营驻扎防守。并密布地雷。以资备御。闻曹克忠已募四营。或即派令前往。著迅筹覆奏。电寄　　

○又谕、电寄李鸿章、现派道员徐建寅赴津。查看镇远定远等船炮位子弹等项。著李鸿章将各兵舰即行调赴大沽。令该员详细查验覆奏。电寄　　

○又谕、电寄李鸿章、现在宋庆赴援旅顺。兵力甚单。倭人又图截其后。亟需接应之兵。前令章高元八营。由登州乘轮赴营口前进。著李鸿章迅即派船往运。何日可抵营口。并著先行覆奏。电寄　　

○又谕、电寄谭继洵、熊铁生、吴元恺、余虎恩、各军著谭继洵查明已未启程。分路严催。迅速北上。电

寄

　　

○又谕、电寄李秉衡。魏光焘已抵蒙阴。著李秉衡再行飞催前进。不得逗遛。电寄　　

○又谕、电寄李瀚章。现在畿辅大兵云集。需用枪械甚多。闻广东局存不少。著李瀚章迅即查解数千杆来京备用。电寄　　

○又谕、电寄刘秉璋、畿辅大兵云集。需用枪械甚多。著刘秉璋将四川局存枪械。酌解数千杆来京备用。

电寄

　　

○又谕、电寄张之洞、据电奏、拟援案劝令盐商集捐银百万。照海防例给奖。专备江南海防之用等语。著照所请办理。电寄　　

○又谕、电寄张之洞、刘光才、申道发宋朝儒、各军现均在途。著张之洞分电严催。迅速北上。电寄　　

○又谕、电寄王文锦、曹克忠所募勇丁。现已募成几营。闻邓启元又有欲另募一军之说。有无其事。著王文锦据实具奏。并著传谕曹克忠等和衷共济。力顾大局。不得各存意见。致多掣肘。寻王文锦奏、邓启元并无另募一军之事。报闻。电寄摺包　　

○甘肃新疆巡抚陶模奏、报新疆防营员弁勇丁各台局卡义学数目。下部知之。摺包　　

○甲子。谕军机大臣等、桂祥等奏、遵旨统带马步队移扎蓟州一摺。所有察哈尔马队官兵。嗣后请领饷银军火等项。即著移交沙克都林札布自行办理。桂祥等移扎后。务当严饬所部。恪守营规。不准稍有滋扰。将此各谕令知之。洋务　　

○又谕、有人奏、奉天马贼王恺党与甚众。近借练团为名。啸聚数千人。在凤凰城一带。乘机煽乱。若遽临之以兵。恐铤而走险。反为敌用。莫若妥筹招抚。用作前敌。请饬奉天绅士速办团防。笼络王恺。以靖内忧而御外侮等语。现在东边一带。倭氛正炽。傥再有内地马贼与之句结。则兵事愈益掣肘。著裕禄查察情形。马贼王恺如果可用。即著妥为招抚。编入营伍。为以贼攻贼之计。至所称举办团防一节。前次编修贵铎因奉天水灾。奏请以团代赈当经谕令该将军妥筹办理。究竟奉天团练如何举办。仍著裕禄酌量情形。迅速覆奏。又片奏、此次金州失陷。副都统连顺先期逃避。该处额兵不足。老弱充数。并有需索勒捐等情。著裕禄确切查明。据实具奏。不准稍涉徇隐。原片二件。均著钞给阅看。将此由四百里谕令知之。寻裕禄奏、此次倭贼扑犯金州。副都统连顺与之交仗两次。实系力不能御。始行退出。并无先期逃避之事。金州额兵。向系分派各项羌帖。其中固难保无老弱之人。至需索勒捐各节。容俟将案证传齐。详细查讯。再行奏明办理。报闻。摺包　　

○又谕、步军统领衙门奏、拏获奸细人犯。请交部审办一摺。所有拏获高顺即高二、赵二即赵春林、吴二即吴成栋等三名。均著交刑部严行审讯。尽法惩办洋务　　

○又谕、电寄直隶等省督抚。现在军情吃紧。亟需大兵齐集。迅赴戎机。闻南来各军。车船均系自办。以致雇觅艰难。行程迟滞。即著直隶两江江苏安徽山东河南湖北各督抚。迅即沿途设局。派员代雇车船。酌量数站一换。毋庸逐站更换。致稽时日。并须宽为给价。准其作正开支。以利军行而免扰累。傥沿途各地方漫不经心。致滋贻误。定将该管各官。查明按照军律严办不贷。电寄　　

○又谕、电寄李鸿章旅顺势甚孤危。援军未至。李鸿章惟当电饬该处防军。坚忍守御。力遏寇氛。所虑粮械缺乏。并著设法接济。尤为至要。前饬李鸿章酌派李光久等军。令唐仁廉统带赴奉。为宋庆接应。如何调拨。著该督迅速覆奏。电寄　　

○又谕、电寄李鸿章本日据电奏、镇远为水雷浮标挤伤进水。总兵林泰曾服毒身死等语。览奏不胜诧异。丁汝昌电称镇远前因进口时为水雷挤伤。似此电之前。已有电将此事原委。报明李鸿章、而李鸿章并无电奏。此船原泊何处。进何口。被水雷浮标挤伤。既是水雷浮标。应碰伤船帮。何以挤伤船底又何致派查数次。未能觅出伤处。林泰曾纵因船损内疚何至遽尔轻生。来电叙述既属含糊。情节更多疑窦。殊堪愤闷。难保该船无奸细句通。用计损坏。著李鸿章严切查明。据实详晰覆奏。不得一字疏漏。京津耳目甚近。此事实情。无难即日发觉。谅该大臣亦不敢代为掩饰也。电寄　　

○又谕、电寄宋庆、宋庆所部各营。或南援旅顺。或在大高岭等处守御。各将士当此严寒之时。昼夜勤苦。忠勇可嘉。实深廑念。加恩著赏银一万两。由户部颁发。解交宋庆、分给各营。以示奖励。电寄　　

○又谕、电寄依克唐阿、电已悉。前因聂士成、吕本元等兵力不敷难当巨寇。依克唐阿又移扎宽甸。辗转避就。去贼愈远。当经电谕裕禄、依克唐阿、迅统所部。至大高岭一带。与聂士成等军。合力防剿。本日来电。仍系咨催外调各军来防。托言就近调度。总无奋勉图功之意。实属畏葸无能。现在聂士成等军。在大高岭等处。昼夜苦战。敌众兵少。待援甚急。依克唐阿何得拥兵观望。贻误要防。况荣和所募猎户已成八营。依克唐阿郎应统率所部。并新召各勇。迅速驰赴大高岭一带助剿。傥再迁延推卸。惟按军律严惩不贷。再电奏措词务期＜闲＞要。依克唐阿累次来电。连篇累牍。语多冗长。殊属非是。著饬行。电寄　　

○又谕、电寄张之洞、刘坤一已据电奏二十一日启程。著张之洞转电该督。迅速遄行。早日到京。以慰殷盼。电寄　　

○以步军统领荣禄为正白旗汉军都统。明发　　

○以署吉林将军恩泽为黑龙江将军。明发　　

○乙丑。以河工霜降安澜。发大藏香十五枝。交署漕运总督邓华熙祗领。虔诣河神庙祀谢。现月　　

○谕军机大臣等、鹿传霖奏、陕省此次奉调马队两营。步队四营。每月约需饷银二万两。此后召募马队新军六营。饷数亦同。用款浩繁。查河南郑工赈款。除已还外。尚有拨借各省未还银十万两。内山东未还银五万两。河南未还银三万三千三百余两。江甯未还银一万六千六百余两。请饬拨还等语。该省奉调各军。筹饷支绌。自系实在情形。著两江总督河南山东各巡抚迅将未还郑工赈款。如数拨还陕西。以济军饷原片均著钞给阅看。将此由五百里各谕令知之。洋务　　

○又谕、电寄李鸿章、昨据电称、十七日旅顺水师营一带。枪炮之声竟日。并有火光。兹又据电称、羊头洼龙王塘等处。有倭兵登岸击退。此均据民船之言。究竟战守情形如何。实深悬系。刻下金州已为贼踞。宋庆由盖平前进。必须添兵接应。方能救旅顺之危。叠谕李鸿章令唐仁廉统带李光久、潘万才、并会同吴凤柱一军赴奉。为宋庆后路声援。著饬令即日开拔。不得稍有迟延。并将启程日期。迅速覆奏电寄　　

○又谕、电寄李鸿章、据电奏、章高元四营。已派轮往运。其胶澳四营。著该督电催李秉衡迅速饬赴莱州。派轮运往营口勿稍延缓。电寄　　

○又谕、电寄裕禄、据电称、聂士成等十八十九日接仗情形。军士尚属奋勇。惟据李鸿章电称、倭由摩岭南趋盖平。似已分队由他口窜越。宋庆与聂士成等军。被其隔绝。急应添兵接应。著裕禄催调耿凤鸣。蒋尚钧两军迅速前进。跟踪截剿。力遏寇氛。丰升阿、聂桂林之军闻移出新开岭沙子岗一带。现在究往何处。如有避贼情事。著裕禄据实参奏。电寄　　

○又谕、电寄谭继洵据电奏添募勇营。由鄂省捐助项下筹给等语。著照所请办理电寄　　

○陕西巡抚鹿传霖奏、筹拨马步各军入卫办理情形。下部知之。摺包　　

○命新授黑龙江将军恩泽仍署吉林将军。现月　　

○命四川总督刘秉璋开缺来京另候＜闲＞用。

现月

　　

○调闽浙总督谭钟麟为四川总督。以前河南巡抚边宝泉为闽浙总督。现月　　

○以记名副都统博勒精阿为珲春副都统。明发　　

</div>
    <div class="pagination">
<a href="清实录光绪朝实录_page675.html">上一页</a><span>...</span><a href="清实录光绪朝实录_page671.html">671</a><a href="清实录光绪朝实录_page672.html">672</a><a href="清实录光绪朝实录_page673.html">673</a><a href="清实录光绪朝实录_page674.html">674</a><a href="清实录光绪朝实录_page675.html">675</a><span class="current-page">676</span><a href="清实录光绪朝实录_page677.html">677</a><a href="清实录光绪朝实录_page678.html">678</a><a href="清实录光绪朝实录_page679.html">679</a><a href="清实录光绪朝实录_page680.html">680</a><a href="清实录光绪朝实录_page681.html">681</a><span>...</span><a href="清实录光绪朝实录_page677.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
