<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 816 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 816 页/共 1860 页</h1>
    <div class="content">○是日、驻跸常山峪行宫。　　

○戊午。孝懿仁皇后忌辰。遣官祭景陵。　　

○谕军机大臣等、富德等奏、抚定叶尔羌等城回众。红旗驰报。甚为迅速。所有台站人等。自应加恩。著将巴里坤以内台站。交地方官查明。其巴里坤以外。交清馥、定长、舒赫德等查明。造册送部议叙。　　

○又谕、昨据兆惠奏、派明瑞领兵二千。追剿逆贼等语。若明瑞等、能速追即获。固属甚善。万一贼众远扬。则接济官兵粮饷。甚属紧要。但官兵所至。多布噜特等部落。伊等业已归诚。又令协擒贼首。自未便责其供应。著兆惠豫为筹画。且亦当酌量马力。计节次办送之马。将二万匹。自春迄夏。始能全到。伊等自应加意牧养。有伤损者。或向回人、及布噜特等。换易添补。纵不可得。但以足敷万人之马。派给劲旅五千。自有余裕。若今岁不能竣事。即暂回叶尔羌等处休息亦可。至富德奏、霍集占所居。应否拆毁等语。著即为办事大臣公署。擒获逆贼后。或选授阿奇木伯克等。亦可居住。俱著传谕知之。　　

○是日、驻跸喀喇河屯行宫。　　

○己未。上奉皇太后驻跸避暑山庄。至八月壬辰皆如之。　　

○诣皇太后行宫问安。　　

○谕、据礼部奏请、八旗有现任三品以上大臣子孙、及亲兄弟之子。可否令其入场乡试一摺。甚属有意朦混。前因八旗童生。入场滋事。风尚浇漓。在平日既不专务八旗淳朴旧俗。而徒博取虚名。且流为舞弊恶习。不得不力为整顿。是以令伊等自行奏明。必其国语骑射。皆有可观。方准考试。童生如此。乡试又何待言。乃立法伊始。而本人并不自奏。即册送礼部。礼部亦即含糊具请。希图侥幸。是诚何心。若谓前旨专属童生而言。则生员已经考试童生。且不具论。其贡监一途。人人可捐。若不须陈奏。是童生不得应小试。转可避而应乡试矣。有是理耶。伍龄安等、自问能登答此旨乎。其中系何情由。著即明白回奏。仍将册内开送应考十余人之父兄。一一查明具奏。并令在京总理事务王大臣、传齐伊等。令看此旨。皆令其自行明白回奏。朕法在必行。毋谓小小伎俩。可以尝试也　　

○谕军机大臣等、舒赫德等奏称、阿克苏系回部大城。村庄甚多。旧系伯克密喇布等管理。今虽不必准以内地官制。而品级职掌。宜为厘定。庶足以辨等威而昭信守等语。所奏甚是。著照所请。以阿奇木伯克为三品。伊什罕伯克为四品。噶匝纳齐伯克为五品。将应升人员。奏请补授其小伯克密喇布等、为六七品。俟缺出拣选补授。其余各城。俱一体办理。但回部诸城。皆大兵进剿所定。非哈密吐鲁番之向化归诚可比。从前玉素布、额敏和卓之属人等、本其世仆。故所设官员。俱不支俸。此等回人。虽承办公事。有官职大小之殊。皆系朕之臣仆。将来如阿奇木等大伯克、或令其轮班入觐。酌给官俸。其小伯克等、或于所定租赋内、通融支给亦可。著传谕舒赫德、查核定议具奏。俟回部全定后举行。此时不妨以筹办大概。晓示回人。俾共知感激奋勉。　　

○又谕、据阿思哈奏、信丰县刁民二十余人。在大庾县寨下地方。抢夺南埠盐船。又于蓝村地方。抢夺续运盐船等语。夥党私贩。已干法纪。乃敢纠合多人。持械逞凶。抢夺官运盐船。并因从前私贩萧士美等、拒捕格伤身死。明言因命报仇。尤属不法。此等棍徒。实为地方重蠹。若不痛加惩治。无以遏戢刁风。著传谕阿思哈、即将拏获各犯。严行审究。从重办理。毋得稍存姑息。　　

○又谕、据绰勒多奏、发往黑龙江之遣犯萨炳阿。自到配所。不安本分。曾因酒醉与人斗殴。从重责处。今复酗酒行凶。请改发极边烟瘴地方等语。萨炳阿、系自配所两次偷逃之犯。从前即应正法。因其自行投首。免罪发遣黑龙江。伊至配所。仍不悛改。两次酗酒滋事。凶恶已极。于此仍不正法。请改发烟瘴。是何言耶。绰勒多此奏、殊不晓事。著严行申饬。萨炳阿、即在黑龙江正法。以为凶暴者戒。　　

○庚申。谕、上年降旨。令八旗三品以上大臣。有子弟应试者。自行奏明。方准入闱。特因旗童在场喧鬨滋事。是以为伊父兄示之节制。俾知崇实黜浮。破除积习。非概从禁止。遏其进取之途也。乃今年乡试届期。伊等既不遵旨自奏。礼部又为含糊具请。似此巧为尝试。将使故智益萌。伊于胡底。我八旗淳朴素风。娴国语。习骑射。其人果有足录。均可量能擢用。若科目者。特备储材一格耳。今乃艳心诡遇。又从而钓弋其名。渊薮其弊。是以国家启迪后生之途。转为蠹坏人材之具。可乎。且我朝开国以来。名臣硕辅。莫不志秉忠忱。才优韬略。初非从事占毕者。即仕跻大僚。内而大学士、尚书。外而总督、巡抚。勋名气节。指不胜屈。大约皆非出于甲乙两榜。即近时大臣。在科第中有名者。不过如鄂尔泰、尹继善、一二人而已。然其见用。实以其心地材干。初不以其文也。其他幸列科名。而名实不副者。亦指不胜屈。若奉宽、国柱者流以满洲本色论之。皆不能至骁骑校者。而乃托名斯文。平日又不肯潜心力学。惟事希心袭取视为功名捷径。甚至怀挟夹带。无弊不作。即立法严行搜检。而所派大臣。非亲即故。俗称官官相护。亦复有名无实。此所关于风俗人心者甚钜。朕安得不力为振刷。以挽颓风伊等至此。尚不思痛自湔改。一似窜身入闱。即可侥幸万一。势必欲朕尽停旗人乡会试而后已乎。所有礼部单开不循例自奏、遽任子弟册送考试之尹继善等。著将该部及该旗、曾否钞录前奉谕旨。行文知会伊等之处。令该部旗及伊等本人、据实明白回奏。再行降旨。至僧保住、福延、乃系内务府人员。进身岂患无阶。而亦令子弟骛名科举。又显违旨不奏。尤为庸妄。著将僧保住、福延、革职。并将伊子弟革去生监。在内务府库使笔帖式上、效力行走。不准给俸。俟五年无过。该管官奏明。另请挑差。其朦混奏请之礼部堂官伍龄安等、著交部严察议奏。　　

○谕军机大臣等、叶尔羌、喀什噶尔等城、回众归降。逆贼布拉呢敦、霍集占、二人潜逃未获。著寄信章嘉呼图克图。除通行晓谕藏地人众外。并传示阿哩拉达克等处。如霍集占等逃往彼处。即可缚献。或呼图克图、先已起身。可将此旨寄知集福、官保、奉到时。即遵照办理。　　

○辛酉。谕曰达色同福柱彼此揭参。据松阿哩询问情节。系同福柱目无达色。而达色又不能节制同福柱。松阿哩自应分别定拟。将同福柱从重严加议处。达色察议。乃一同题参。并无区别。在松阿哩或以身为将军。若分别具奏。恐有袒护同官之嫌。办理政务。惟宜秉公。何可如此存心。松阿哩、著饬行。同福柱、著解任来京候旨。达色、交部察议。　　

○停徵山西阳曲、岢岚岚县、兴县、长治、长子、屯留、襄垣、潞城壶关、平顺、临县、石楼、永宁、宁乡、应州、大同、怀仁、山阴、灵邱、广灵、丰镇、朔州、右玉、马邑、左云、平鲁、宁远、五寨、辽州、榆社、和顺、沁州、沁源、武乡、静乐崞县、保德、河曲等、三十九厅、州、县、本年旱灾新旧额赋。兼贷饥民。　　

○以故科尔沁扎萨克和硕土谢图亲王阿喇布坦子垂扎布、袭爵。　　

○壬戌。上诣皇太后行宫问安。　　

○谕曰、双庆等奏、初五日夜雨甚大。河水涌溢。以致漫开平上闸北岸老堤等处。请赔修议处一摺。所奏殊不明晰。闸河因雨骤涨。如果各闸启板迟误。该管官自责有攸归。若系水势猝长一时不能宣洩。人力难施。自与官员疎防者有间。此中情节。并未经查核办理。不免疎率。但既据该侍郎等分认赶筑完竣。所奏将各员请交部议之处。著加恩宽免。　　

○谕军机大臣等、据杨廷璋奏接定海总兵罗英笏、劄送番商洪任呈词一纸。称系委押番船之署守备陈兆龙、于押送番船出境时。交令带投。词语字迹。似非出自番人之手。恐有内地奸人为之商谋即陈兆龙之接回呈词。亦不无情弊。现在飞提陈兆龙到闽。面讯实情。并详悉告知将军新柱等语。此案前经天津盐政官著等奏闻。已令新柱赴粤。并差朝铨、带同番商。会同李侍尧查办。杨廷璋接阅该番商呈词。即往根究实情。所见甚是。看其情形。必有内地奸民。潜为勾引。事关海疆。自应彻底根究。以戢刁风。而该商等在浙、闽、天津处处呈控。亦不无挟制居奇之意。不知外洋货物。内地何一不有。岂必藉伊来贸易。始可足用。是在内地奸人果有为之商谋者。审出固当按法严治。而番商立意把持。必欲去粤向浙。情理亦属可恶不可不申明国宪。示以限制。新柱到粤。著逐一严讯。务得实情。妥协办理。但不可因有此旨。惟归罪洋商。而置李永标于不问曲为开脱。必使剥商贪婪者抵罪。内地勾引者、亦不得免罚。则办理允当。洋夷允服矣。并传谕杨廷璋令其将提到陈兆龙面讯情形。并应行解往人犯。速行知会新柱、并案审理。寻杨廷璋覆奏、洪任呈词。先期宿构。备带来浙于官弁云集时。出呈挜交守备陈兆龙。该备于护送出境后呈缴。并无情弊。至番船泊双歧港大洋。距定海尚隔洋面二百里。民人不能前往。该船寄碇仅止一日。官员耳目众多。亦无内地牙棍。附近番船。实无应行解质之人。报闻　　

○又谕、据扎拉丰阿、阿兰泰、奏称、鄂尔多斯贝勒栋罗布扎木素、进献骟马二百匹。骟驼十只。儿驼十只母驼三十只。情愿不领价值等语。栋罗布扎木素、感戴朕恩。贡进驼马实属急公著加恩照采买之价赏给。即入应解马驼数内一并解送　　

○以福建汀州镇总兵编柱、广东右翼镇总兵官德滋、对调。　　

○癸亥中元节。遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○谕军机大臣等、据清馥等奏称、前派委骁骑校觉和托、守备王良钧、追剿盗窃马匹之玛哈沁等三十余人。行至中途。失贼而归。现拟亲自带兵二百名。由乌兰乌苏、前往哈布塔克、拜达克、地方沿山一带查拏。请将印务暂交同德、书保、办理等语。著照所请行。务将玛哈沁贼众。剿除净尽。至觉和托、王良钧、派令带兵追贼。中路舍之而归。殊属不合。此辈若系大员。自当参奏。今不过微末员弁。即可将伊等惩责。著寄信清馥、嗣后如遇此等事件。应参奏者。即行参奏。应惩责者。即行惩责。　　

○又谕、据清馥等参奏、疎纵巴里坤绞犯姜二之县丞郭继、知府图桑阿一摺。业经交部核办。著寄信清馥、此种不法之徒。情罪可恶。巴里坤本无监狱。审明后、即可严办。何必久为看守。即核其情节。尚有可矜。亦不必留在彼处。可解送肃州等处监禁。嗣后如遇此等事件。照此办理。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百九十二


大清高宗法天隆运至诚先觉体元立极敷文奋武孝慈神圣纯皇帝实录卷之五百九十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加三级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十四年。己卯。七月。甲子。谕军机大臣等、据车布登扎布奏称、领兵至博罗呼济尔。遇哈萨克之哈喇巴喇克等。言及贸易一事。据称、上年哈巴木拜之子额得格等、至乌噜木齐交易。回抵游牧云。马一匹。仅得缎一端。众人闻知。俱不愿前往。今将军等既准贸易。须致书与阿布赉相商。仍恳量为增给等语。哈萨克乃微小部落。贪利无厌。若如所请。增给货物。日后辗转干求。何所底止。此则断不可行。况上年贸易马匹。原为进剿逆回。今诸城尽附。逆贼计日可擒。何必多购马匹。置之无用。著传谕努三等、若哈萨克人等。仍来贸易。或嫌工料纰薄。妄求增给。即行晓示云。缎疋皆商人货物。民间通用。难以内库赏赉之物相衡。尔等如不愿交易亦听其便。岂能曲从所请。转致累我商民。现在伊等曾否前来、及作何办理。即著奏闻。　　

○又谕曰、车布登扎布奏称、奉旨堵截逆回逃走要路。询之向导人等、俱云特穆尔图诺尔、天气甚寒。七月后即有大雪。请先探兆惠信息。听候调遣等语。前谕车布登扎布等、堵截逆贼。盖防其由哈萨克投入俄罗斯也。今兆惠等既抚定叶尔羌等城。霍集占兄弟、向西逃走。则特穆尔图诺尔、及伊犁等处。俱无庸防范。著即领兵由阿尔台回喀尔喀游牧。并传谕沿途驻劄大臣等知之。　　

○以翰林院侍读学士。王鸣盛、为内阁学士、兼礼部侍郎。　　

○旌表守正捐躯之广东番禺县民苏朝均妻陈氏。　　

○乙丑。上诣皇太后行宫问安。　　

○谕军机大臣等鄂宝奏请将桂、平、梧、浔、四府属应粜社仓息谷。拨补应买添贮谷石一摺。所奏殊未明晰仓储关系民食。粜陈易新。期于缓急有济。立法本为尽善。乃地方有司、于仓储平粜买补事宜。每不肯悉心整顿。随时粜买。遂创为通融拨补之说。怂恿上官。为督抚者亦往往迁就从事以致积贮善政。有名无实。殊失常平社仓本意如近日御史吴龙见等条奏、有以仓谷数多。难于交代。将借出之项。不行催还。而平粜者、亦不即及时买补等语。其明验也。今鄂宝此奏。亦似为筹办仓储起见。但于积贮本意究未能深悉。著即传谕询问鄂宝、摺内所请。是否为该抚前奏。专备广东酌拨接济之用。是以将桂平等属息谷。彼此通融办理。抑或地方官冀省辗转粜买因欲借此为尝试推行之计不可不留心审察。著将该省所属各处仓储实在情形。并应作何实力妥办之处。据实详悉奏覆。寻奏粤西社仓息谷。原系溢额之项。粜后无庸买补。兹值采买备东谷时酌拨此项。既省一粜一买之烦。亦可早运东省。非因仓储缺额。借为通融拨补之计至常平谷向俱足额本年借粜无多现饬属照数购补得旨、览奏俱悉。如所议行　　

○又谕、据温敏奏铁岭防御老格、知县兴福、于承审事件偏信一面之词。将旗人乌尔格济诬为窃贼致死请将老格、兴福、解任。与案内人犯一并交清保通福寿会审等语温敏此奏。系旗民交涉事件。若即交清保等审讯又不无偏护旗人之见著寄信伊禄顺、令驰驿前赴盛京。会同清保、温敏、通福寿秉公审究。不可稍有袒护。再缉拏窃贼。固宜乡民协同搜捕。但编名立会。已属不可况获贼并不送官私自割耳剌目。竟系非法妄行。著将温敏原奏、钞寄伊禄顺阅看。到彼处时逐一详悉鞫讯具奏。　　

○丙寅。谕、前因外省将军提镇。有表率营伍之责。出则乘舆。恐致狃于便安。是以特行禁止。其有年逾七十者。准自行奏闻请旨。近闻将军提镇等、有因公赴京。遇地方向无马匹之处。或未免拘泥难行。且于本处偶值天雨。不能乘骑时。亦应量为区别。嗣后有似此者。俱著准其乘舆。但不得因有是旨。辄任意乘用。及役使兵丁。有乖营制。　　

○大学士等议奏旧例引见人员。奉旨后复行具题者。满洲四五品京堂、并满汉御史、及双单月满汉月官查满月官有由京补放盛京人员。三年未满遇应升时。如系京缺。以升衔留任。若系盛京应升之缺。照常升用。俱于本内声明。奉旨后将盛京官员推升遗缺始行开选汉月官引见后、详开各员出身履历。并有无加级纪录及一切降罚事故。应带入新任者。并于本内题明注册此二项以题本为准。似应仍旧办理。其余各项既经引见奉旨人员。不必再题得旨、满汉月官。照例具题。余俱著停止　　

○丁卯。上奉皇太后幸卷阿胜境。侍早晚膳。至丙子皆如之　　

○兵部议覆、福州将军新柱等奏称、福州旗营。改驻满兵。应将该管各官。分定兵数管辖等语。查福州每旗设协领各一员。佐领各二员。防御各一员骁骑校各二员。额兵二百五十名。应如所请。将每旗佐领二员分为头二佐领各管兵一百二十五名骁骑校二员即令随同分管。作为专管官协领为兼辖官。其八旗防御共八员每翼各派一员委署前锋章京。管辖左右二翼鸟枪兵丁再派二员办理档房事务。余派缉查旗营地方。从之。　　

○直隶总督方观承议覆御史李宜青条奏疏浚水源一疏查畿辅水利仰蒙世宗宪皇帝大发帑金设东西南北四局分路营治皇上复裕颁经费。举行初二三次工程。臣每岁稽查修浚。期无隳废。间有一泉初出。立予疏治。如满城之申泉邢台之鸳泉达活泉、野狐泉、百泉。虽所溉广狭不同。未肯任其扃塞。至所称宋臣何承矩、于雄莫霸州、顺安、等处。兴堰六百里引淀灌注。民赖其利等语。查今之东西二淀即其遗迹。六百里堰。即今千里长堤。淀为畿南北众水所汇。崇堤屹立惟防水溢。盖淀高而城邑皆下倘泥往迹。引淀灌田。害将莫救。此今昔情形之有异也。如就淀言利。则三百余里中。水村鳞比产物不可胜纪。一亩之地。一屋之基。以数十金论值。民赖其利。视昔加饶。然当岁旱、则虽蒲苇亦失其长养之常。江浙泽国。水多于地。亦不免以旱告。是虽有陂池之润。不足当雨泽之施。惟遇旱而求通雨泽于水土之气。则人事有当尽者耳。至所奏村庄道路。开挖沟渠等款。臣前奏明于农隙酌量情形。随时筹办。应毋庸再议。下部知之。　　

○戊辰。谕今岁乡试届期。三品以上大臣子弟内、有未经遵例陈奏、遽行送考者。经朕降旨、令该旗及本人、明白回奏。今据镶黄正白正红镶蓝满洲、正蓝满洲蒙古等、六旗覆奏。以现在送考之人。其父兄或在军前。或系外任。俱未在京等语。去岁此旨、虽经该旗俱已行文。然此内如永贵、阿桂、清馥等、现在军营办事。无论伊等子弟、在京应试与否。无由而知。即知之亦何暇陈奏。此在该旗本应奏闻之事。若外省督抚。安居无事。先期自行陈奏为是。然伊等并未令子弟往考则不奏亦未为过。而该旗何以仍将名册咨送礼部。是该旗明系瞻徇而又执例推诿。均与不奏之本人无涉前已将朦混请旨之礼部堂官等、交部严加察议。所有瞻徇推诿之镶黄等旗管旗王大臣等、著一并交部严行察议。并将此通行晓谕八旗知之。　　

○又谕、据右卫副都统拔常、参奏石勇勒买属员婢女为妾。复将伊本身曾借同知银放给兵丁。被石勇挟嫌参奏。自请交部严议等语。拔常、石勇、皆系旗员。并无勤劳。幸擢用副都统。尚不思勤慎效力。竟敢为此无耻之事。甚属不堪。拔常、石勇、均著革去副都统。在参领上行走。此副都统二缺。以素玉调补一缺外。其一缺、著城守尉彰武泰补授。素玉所遗副都统员缺。著丰安补授。　　

○己巳。谕军机大臣等、据将军成衮扎布等奏称、达什扎布等。在乌陇古之西。遇贼三十余人。因令扎隆阿等、跟踪追剿伊等行走逗遛。致令逃窜。现饬前往拏获解送等语。前在萨拉布拉克卡盗窃马匹之玛哈沁等。谅即系此等贼匪。扎隆阿等、并未上紧追捕。以致窜逸。甚属无用。著寄信成衮扎布、严饬扎隆阿、同额尔克沙喇等、竭力剿捕。昨清馥、亦曾奏请往追此等贼匪。经朕降旨准行。伊等两路夹攻。想窜贼皆可就擒。扎隆阿、额尔克沙喇等、追贼消息如何之处。再行奏闻。　　

○庚午。谕曰、兆惠等摺奏、据带领侦探兵蓝翎侍卫莫宁察、投回家人玛木特告称、前随莫宁察、并固济尔巴图鲁侍卫璊绰尔图、与达什车凌等、带兵百名。前途侦探遇贼党千余人猝被遮断。时莫宁察、璊绰尔图各踞空屋固守。有察哈尔一人开门投贼璊绰尔图等、悉力拒贼。因发矢已尽。莫宁察等、遂尔遇害。璊绰尔图、与索伦六品官岱屯、被贼拏去。璊绰尔图、骂贼不屈。逆酋手断其颈。岱屯亦刳腹被害。其察哈尔投贼者、名丹巴林沁等语。达什车凌、璊绰尔图等、前已降旨敕部加恩。今璊绰尔图被擒骂贼。惨烈捐躯。始终不屈。忠义之气炳然。览奏深为嘉悯璊绰尔图、有无子嗣。并前此作何加恩该部即查明具奏。候朕降旨施恩优恤以励忠贞岱屯等、著一并查奏。玛木特被拏投回情亦堪悯著加恩作为另户披甲。至丹巴林沁开门投贼。即系叛逆。情甚可恶。应照叛逆律治罪。著派乾清门侍卫舒常、驰驿前往察哈尔地方会同该总管、将丹巴林沁子孙。查出插箭锁押。于八旗地方。巡行示众后。将其子孙、即行正法其兄弟妻女等、拏解来京。赏给王大臣为奴。　　

○谕军机大臣等、兆惠等奏称、从霍集占处脱出之喀什噶尔回人云。霍集占兄弟在塔该默暂住。或往巴达克山。或往安集延。俱未可定塔该默在色哷库勒以内。此时阿里衮、巴禄之兵。应尾追将及富德、阿桂等、相继策应明瑞又已在前堵截可望擒获。即令逃入色哷库勒城。则三路合围。或逃往外部持檄往谕亦必擒献等语。览奏殊为欣慰逆贼等既能分城拒守。又不速行逃窜观望逗遛。必为我追及。若虑其据险结营则我枪炮之威断难支持。盖伊等孽由自作。恶贯满盈。故天夺其魄。俾早正刑诛耳至布噜特人等攻英吉沙尔村庄。闻侍卫等檄止。即彻兵入山。恭顺可嘉。著传旨慰谕仍酌赏缎疋。　　

○定边将军兆惠等奏、臣等抚定喀什噶尔等二城。凡投顺者、俱行免罪。又查出各城迁来回众二千五百余户。俱送往阿克苏、以备屯田谨陈喀什噶尔设官、定职、徵粮铸钱及驻兵分防各事宜。一喀什噶尔地居西北距肃州嘉峪关、六千余里东界乌什、阿克苏西界安集延布噜特南界叶尔羌北界布噜特。总计大小十城七村庄一万六千余户数十万余口一各城村办事。应设官职。查回部头目曰阿奇木总理一城。曰伊什罕协办阿奇木事曰商伯克管理租赋曰哈子管理刑名曰密喇布、管理水利。曰讷克布管理匠役曰帕察沙布查拏贼盗。曰茂特色布、承办经教曰木特斡里、管理田宅。曰都管管理馆驿。曰巴济格尔管理税课曰阿尔巴布派差催课曰市珲、协办都管事曰巴克迈塔尔专管园林曰明伯克、其职如千总今喀什噶尔阿奇木一缺。请暂委吐鲁番副台吉茂萨署理。其余各职臣等查随营效力之著姓回人、及并未从逆之回人子孙等、三十四人。拣选补授。一每年贡赋数目。查回人一帕特玛。准官石四石五斗。一噶勒布尔。准五斗。一察喇克。准官秤十斤一腾格。准制钱五十文。值银一两。噶尔丹策零时、定额每年纳钱六万七千腾格。此内有种地之鄂尔托什人等。纳粮四万八百九十八帕特玛。棉花一千四百六十三察喇克。红花三百六十五察喇克。共折钱二万一千余腾格。又克色克、绰克巴什人等。纳钱二万六千腾格。商贾牧养人等。纳钱二万腾格。皆以本色折纳。此外又有商人金铜税。园户果税边界贸易回人。徵税十分之一。外来贸易之人。徵二十分之一。每岁俱未能如数交纳。臣等酌量减赋。岁徵粮四千帕特玛。钱六千腾格棉花红花。照旧输纳。作为一年赋税。俟将来驻兵与否。再行酌交粮石银两金十两葡萄千斤。解交内府。其余零星杂税。概行蠲免。惟贸易税课。仍旧办理。一大兵进剿。应筹粮饷查各城村现种田禾。按照耔种计算。丰年可收七八倍。即荒年亦可二三倍但各处值惊扰之余自应量为减徵共交粮二千帕特玛。其随逆回逃窜之人田亩入官充饷令三倍交纳。共一千二百帕特玛又应交钱一万三千余腾格。俱折收粮石。旧果园七所岁徵葡萄。令藏乾入贡。布拉呢敦新果园十三所。所获无多。即充官兵赏赉之用。一、回部钱文应行改铸。查回钱俱红铜鼓铸计重二钱一面铸准噶尔台吉之名一面铸回字。因所产铜少。每以新钱一文易旧钱二文销毁更铸今虽未便全收改铸。现有铸炮铜七千余觔请先铸钱五十余万文换回旧钱另铸。或照内地制钱。每一文重一钱二分。或即照回钱体质一面铸乾隆通宝汉字一面铸叶尔羌清文及回字并呈样请旨酌定一现在分路进兵擒贼。其喀什噶尔、应酌量驻防拟派西安满兵三百名。阿拉善兵五十余名。委散秩大臣伯永庆、阿拉善公衮楚克管理。仍留绿旗兵一千五百余名。委提督阎相师、酌于城乡边界驻防。臣一面前往叶尔羌查办其和阗、阿克苏等处情形不同。已行文舒赫德办理。谕军机大臣等兆惠等抚定喀什噶尔城以办理事宜具奏。俱著照所请行。其新授伯克等三十四人著赏给顶带仍将军营缎疋。酌量赏给。如有奋勉出众者。准戴奖赏翎所呈钱文。已交钱局铸造二百文发往为式。即用该处工役鼓铸。至从前逆贼等迁移之回人。著发往伊犁屯田令其自备资斧。不必官为办理。现在安插阿克苏。舒赫德宜留心约束。原任喀什噶尔阿奇木伯克之和什克伯克等。今若授为阿克苏之伯克。恐日久终生觊觎。应送京安置为妥叶尔羌喀什噶尔、二城。乃回人根本。补授阿奇木伯克甚为紧要朕意欲以额敏和卓管叶尔羌玉素布管喀什噶尔。仍向伊等旧游牧、往来行走如成衮扎布之游牧。在塔密尔。而驻劄乌里雅苏台有此等旧人在彼。始堪倚任。此时且不必洩漏恐霍集斯失其希冀之心。遂生懈怠。俟大功告成。再为办理。与额敏和卓等、则不妨密商另摺所奏之回人阿布都喇伊木等因迎我大兵。贼人将伊子弟之足折伤。甚属可悯应加恩赏恤。又查出从前霍集占遣来侦探之回人。既于军营正法。其乌什所送之阿奇木伯克托克托默特、曾害降回十七人亦如所奏送至哈密正法家口俱解京备赏　　

○又奏、前因布噜特居住额尔克和卓额色尹之侄、鄂托兰珠和卓玛木特等投见即令随营寄书伊叔。领兵协助。臣等行近喀什噶尔额色尹等来告云。六月内遇布拉呢敦所属百余人剿杀甚众等语。臣加以抚慰令其遣人往取家属因思伊等、系霍集占同族又与布噜特相契恐回人等又以伊等为和卓妄行敬信。应于到京后请旨。将伊等或留京城。或安插安西、哈密等处。又多伦伯克阿尔租等、领回人千户来投。听候安插。因将原任散秩大臣伯克托克托之弟、阿布都赉。委为阿奇木。令其照管。暂移阿克苏等处度岁。俟来春酌于屯田处所安插。行文舒赫德办理。报闻　　

○授四川党霸土舍测旺为长官司。从总督开泰、提督岳钟璜请也。　　
</div>
    <div class="pagination">
<a href="清实录乾隆朝实录_page815.html">上一页</a><span>...</span><a href="清实录乾隆朝实录_page811.html">811</a><a href="清实录乾隆朝实录_page812.html">812</a><a href="清实录乾隆朝实录_page813.html">813</a><a href="清实录乾隆朝实录_page814.html">814</a><a href="清实录乾隆朝实录_page815.html">815</a><span class="current-page">816</span><a href="清实录乾隆朝实录_page817.html">817</a><a href="清实录乾隆朝实录_page818.html">818</a><a href="清实录乾隆朝实录_page819.html">819</a><a href="清实录乾隆朝实录_page820.html">820</a><a href="清实录乾隆朝实录_page821.html">821</a><span>...</span><a href="清实录乾隆朝实录_page817.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
