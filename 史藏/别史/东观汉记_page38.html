<!DOCTYPE html>
<html>
<head>
    <meta charset="UTF-8">
    <title>东观汉记 - 第 38 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东观汉记 - 第 38 页/共 61 页</h1>
    <div class="content">      　　〔一八〕“西归故里”，此条姚本、聚珍本皆未辑录。范晔后汉书冯衍传云：“卫尉阴兴、新阳侯阴就以外戚贵显，深敬重衍，衍遂与之交结，由是为诸王所聘请，寻为司隶从事。帝惩西京外戚宾客，故皆以法绳之，大者抵死徙，其余至贬黜。衍由此得罪，尝自诣狱，有诏赦不问。西归故郡，闭门自保，不敢复与亲故通。”
      　　〔一九〕“款子乔于中野兮，遇伯成而定虑”，范晔后汉书冯衍传载，建武末年，衍上书自陈，仍不被起用。衍不得志，撰显志赋以明己志。赋见范书。其中有二句云：“款子高于中野兮，遇伯成而定虑。”李贤注云：“庄子曰：‘伯成子高，唐虞时为诸侯，至禹为天子，乃去而耕。禹往见之，曰：“尧理天下，吾子立为诸侯。尧授舜，舜授予，子去而耕，其故何也？”子高曰：“昔尧理天下，至公无私，不赏而人劝，不罚而人畏。今子赏而不劝，罚而不威，德自此衰，刑自此作。夫子盍行，无留吾事。”耕而不顾。’‘款’，诚也。真人即谓子高。……东观记‘高’字作‘乔’，谓仙人王子乔也，义亦通。”此条即据李贤注，又酌取范书文句辑录。
      　　〔二０〕“伏朱楼而四望兮，采三奇之华灵”，范晔后汉书冯衍传载衍显志赋云：“伏朱楼而四望兮，采三秀之华英。”李贤注云：“前书曰：‘仙人好楼居。’故云‘伏朱楼而四望’也。楚词曰：‘采三秀于山间。’王逸曰：‘谓芝草也。’东观记及衍集‘秀’字作‘奇’，‘英’字作‘灵’。按下云‘食五芝之茂英’，此若是‘芝’，不宜重说，但不知三奇是何草也。范改‘奇’为‘秀’，恐失之矣。”此条即据李贤注，又酌取范书文句辑录。
      　　〔二一〕“揵八枳而为篱兮，筑蕙若而为室”，范晔后汉书冯衍传载衍显志赋云：“揵六枳而为篱兮，筑蕙若而为室。”李贤注云：“‘揵’，立也。‘枳’，芬木也。晏子曰：‘江南为橘，江北为枳。’枳之为木，芳而多刺，可以为篱。此云‘六枳’，东观记作‘八枳’。按周书小开篇曰：‘呜呼！汝何敬非时？何择非德？德枳维大人，大人枳维公，公枳维卿，卿枳维大夫，大夫枳维士，登登皇皇，君枳维国，国枳维都，都枳维邑，邑枳维家，家枳维欲无疆。’言上下相维，递为藩蔽也。其数有八，与东观记同，此为六。”此条即据李贤注，又酌取范书文句辑录。
      　　〔二二〕“娶北地任氏女为妻”，范晔后汉书冯衍传李贤注引衍集载衍妻事甚详。
      　　〔二三〕“材”，文选卷一六江淹恨赋李善注引作“才”。按二字同。
      　　〔二四〕“陷□”，不遇貌。
      　　冯豹
      　　冯豹，〔一〕字仲文，后母恶之，尝因豹夜卧，引刀斫之，正值其起，〔二〕中被获免。御览卷七０七　　冯豹，字仲文，好儒学，以诗传教授，〔三〕乡里为之语曰：“道德斌斌冯仲文。”御览卷六一四
      　　冯豹每奏事未报，常服省阁下，〔四〕或从昏至明。天子默使小黄门持被覆之，曰：“勿惊之。”御览卷七０七
      　　豹为武威太守，视事二年，河西称之。〔五〕聚珍本
      　　〔一〕　“冯豹”，冯衍子，范晔后汉书卷二八有传。又见汪文台辑华峤后汉书卷一。
      　　〔二〕　“正值其起”，此句聚珍本作“豹正起”。
      　　〔三〕　“以诗传教授”，范晔后汉书冯豹传云：“长好儒学，以诗、春秋教丽山下。”书钞卷九七引此上数句，文字全同。
      　　〔四〕　“省阁”，聚珍本作“省门”。按“省阁”二字是。范晔后汉书冯豹传云：“举孝廉，拜尚书郎，忠勤不懈。每奏事未报，常俯伏省阁，或从昏至明。”
      　　〔五〕　“河西称之”，此条不知聚珍本从何书辑录。范晔后汉书冯豹传云：“和帝初，数言边事，奏置戊己校尉，城郭诸国复率旧职。迁武威太守，视事二年，河西称之，复征入为尚书。”
      　　田邑〔一〕
      　　邑，冯翊莲芍人也。其先齐诸田，父丰，为王莽着威将军。邑有大节，涉学艺，能善属文。〔二〕范晔后汉书卷二八冯衍传李贤注　　田邑，字伯玉，为上党太守。时更始遣鲍永、冯衍屯太原，永、衍恐其先降，说之曰：“晏婴临盟，拟以曲戟，不易其辞。”〔三〕御览卷三五二
      　　邓禹使积弩将军冯愔将兵击邑，愔悉得邑母弟妻子。〔四〕范晔后汉书卷二八冯衍传李贤注
      　　遣骑都尉弓里游、谏大夫何叔武，〔五〕即拜邑为上党太守。范晔后汉书卷二八冯衍传李贤注
      　　衍与邑素誓刎颈，俱受重任。〔六〕范晔后汉书卷二八冯衍传李贤注
      　　邑书曰：〔七〕“愚闻丈夫不释故而改图，哲士不徼幸而出危。今君长故主败不能死，〔八〕新帝立不肯降，拥众而据壁，欲袭六国之从。与邑同事一朝，内为刎颈之盟，兴兵背畔，攻取涅城。破君长之国，坏父母之乡，首难结怨，轻弄凶器。人心难知，何意君长当为此计。昔者韩信将兵，无敌天下，功不世出，略不再见，威执项羽，名出高帝，不知天时，就烹于汉。智伯分国，即有三晋，欲大无已，身死地分，头为饮器。〔九〕君长衔命出征，拥带徒士，上党阨不能救，河东畔不能取，朝有颠沛之忧，国有分崩之祸，上无仇牧之节，〔一０〕下无不占之志。〔一一〕天之所坏，人不能支。君长将兵不与韩信同日而论，威行得众不及智伯万分之半，不见天时，不知厌足。欲明人臣之义，当先知故主之未然；欲贪天下之利，宜及新主之未为。今故主已败，新主既成，四海为罗网，天下为敌人，举足遇害，动摇触患，履深泉之薄冰不为号，〔一二〕涉千钧之发机不知惧，何如其知也？绝鲍氏之姓，废子都之业，诵尧之言，服桀之行，悲夫命也。张舒内行邪孽，不遵孝友，疏其父族，外附妻党，已收三族，将行其法。能逃不自诣者舒也，能夷舒宗者予也。”永、邑遂结怨焉。范晔后汉书卷二八冯衍传李贤注
      　　为渔阳太守，未到官，道病，征还，为谏议大夫，病卒。范晔后汉书卷二八冯衍传李贤注
      　　邑年三十，历卿大夫，号归罢，〔一三〕厌事，少所嗜欲。〔一四〕史记卷八高祖本纪索隐
      　　〔一〕　“田邑”，范晔后汉书无传，其事略见范书卷二八冯衍传。
      　　〔二〕　“能善属文”，此句下尚有“为渔阳太守，未到官，道病，征还，为谏议大夫，病卒”数句，已移后。
      　　〔三〕　“晏婴临盟，拟以曲戟，不易其辞”，晏子春秋内篇杂上云：“崔杼既弑庄公而立景公，杼与庆封相之，劫诸将军大夫及显士庶人于太宫之坎上，令无得不盟者。为坛三仞，陷其下，以甲千列环其内外，盟者皆脱剑而入。维晏子不肯，崔杼许之。有敢不盟者，戟拘其颈，剑承其心，令自盟曰：‘不与崔、庆而与公室者，受其不祥。言不疾，指不至血者死。’所杀七人。次及晏子，晏子奉杯血，仰天叹曰：‘呜呼！崔子为无道，而弑其君，不与公室而与崔、庆者，受此不祥。’俛而饮血。崔子谓晏子曰：‘子变子言，则齐国吾与子共之；子不变子言，戟既在脰，剑既在心，维子图之也。’晏子曰：‘劫吾以刃，而失其志，非勇也；回吾以利，而倍其君，非义也。崔子！子独不为夫诗乎！诗云：“莫莫葛藟，施于条枝。恺恺君子，求福不回。”今婴且可以回而求福乎？曲刃钩之，直兵推之，婴不革矣。’崔杼将杀之，或曰：‘不可，子以子之君无道而杀之，今其臣有道之士也，又从而杀之，不可以为教矣。’崔子遂舍之。”又见新序义勇篇。
      　　〔四〕　“愔悉得邑母弟妻子”，范晔后汉书冯衍传云：“及世祖即位，遣宗正刘延攻天井关，与田邑连战十余合，延不得进。邑迎母弟妻子，为延所获。”与此所载不同。
      　　〔五〕　“遣骑都尉弓里游、谏大夫何叔武”，范晔后汉书冯衍传云：“邑闻更始败，乃遣使诣洛阳献璧马，即拜为上党太守。”其下李贤引此文作注。此句上姚本、聚珍本有“后邑闻更始败，乃归世祖，世祖”十二字，系据范书冯衍传文义增补。
      　　〔六〕　“俱受重任”，谓冯衍与田邑俱受更始重任。
      　　〔七〕　“邑书曰”，更始死后，田邑降于光武帝，拜上党太守。冯衍忿邑背叛，遗书邑责之。邑报书于衍，劝衍降，衍不从。当时讹传更始随赤眉在北方，衍信之，与鲍永屯兵界休，移书上党，云更始在雍。鲍永遣弟升及子婿张舒诱降涅城。张舒家在上党，邑悉系之，又为此书劝永降。事详范晔后汉书冯衍传。
      　　〔八〕　“君长”，鲍永字。
      　　〔九〕　“头为饮器”，通鉴卷一载：“三家分智氏之田，赵襄子漆智伯之头，以为饮器。”
      　　〔一０〕“仇牧之节”，春秋庄公十二年云：“秋八月甲午，宋万弑其君捷及其大夫仇牧。”公羊传云：“万尝与庄公战，获乎庄公。庄公归，散舍诸宫中，数月然后归之。归反，为大夫于宋。与闵公博，妇人皆在侧。万曰：‘甚矣，鲁侯之淑、鲁侯之美也！天下诸侯宜为君者，唯鲁侯尔。’闵公矜此妇人，妒其言。顾曰：‘此虏也。尔虏焉故？鲁侯之美恶乎至？’万怒，搏闵公，绝其脰。仇牧闻君弑，趋而至，遇之于门，手剑而叱之。万臂摋仇牧，碎其首，齿着乎门阖。仇牧可谓不畏彊御矣。”又见新序义勇篇。
      　　〔一一〕“不占之志”，新序义勇篇云：“齐崔杼弑庄公也，有陈不占者，闻君难，将赴之。比去，餐则失匕，上车失轼。御者曰：‘怯如是，去有益乎？’不占曰：‘死君，义也；无勇，私也。不以私害公。’遂往，闻战斗之声，恐骇而死。人曰‘不占可谓仁者之勇也’。”
      　　〔一二〕“泉”，聚珍本作“渊”。按当作“渊”，后人避唐高祖李渊讳，改作“泉”。
      　　〔一三〕“号归”，与“告归”义同。
      　　〔一四〕“少所嗜欲”，范晔后汉书冯衍传载田邑报冯衍书云：“邑年三十，历任卿士，性少嗜欲，情厌事为。”字句相近。
      　　申屠刚
      　　申屠刚，〔一〕字巨卿，扶风人。性刚直忠正，志节抗厉，常慕史□、汲黯之为人。〔二〕涉猎书记，果于行义。元始中，举贤良对策：“昔周公豫防祸首，〔三〕先遣伯禽守封于鲁，离断至亲，以义割恩，使己尊宠，不加其后。”言甚切直。建武初，征拜侍御史，迁尚书令，謇謇多直言，〔四〕无所屈挠。时陇蜀未平，上尝欲近出，刚谏上不听，刚以头轫乘舆车轮，〔五〕马不得前。〔六〕御览卷四二七
      　　〔一〕　“申屠刚”，范晔后汉书卷二九有传。又见汪文台辑司马彪续汉书卷三、华峤后汉书卷一。袁宏后汉纪卷七亦略载其事。
      　　〔二〕　“史□”，字子鱼，春秋时卫大夫。韩诗外传卷七载：“昔者卫大夫史鱼病且死，谓其子曰：“我数言蘧伯玉之贤而不能进，弥子瑕不肖而不能退。为人臣生不能进贤而退不肖，死不当治丧正堂，殡我于室足矣。”卫君问其故，其子以父言闻。君造然召蘧伯玉而贵之，而退弥子瑕，徙殡于正堂，成礼而后去。生以身谏，死以尸谏，可谓直矣。”贾子新书胎教篇、新序杂事亦载此事。论语卫灵公篇云：“子曰：‘直哉史鱼！邦有道，如矢；邦无道，如矢。’”“汲黯”，字长孺，汉武帝时官主爵都尉，任气节，行修洁，直言敢谏，事详汉书本传。
      　　〔三〕　“昔周公豫防祸首”，此下六句原无，范晔后汉书申屠刚传李贤注引有，今据增补。
      　　〔四〕　“言”，原脱此字，姚本、聚珍本有，书钞卷三七、类聚卷四八、御览卷二一０引亦有，今据增补。
      　　〔五〕　“轫”，阻止车轮转动的木头，车起时要撤去此木。这里指申屠刚以头充轫，阻止车轮转动。
      　　〔六〕　“马不得前”，此条合璧事类后集卷二五亦引，文字较简略。
      　　鲍永
      　　鲍永，〔一〕字君长，上党人也。少有志操，治欧阳尚书，〔二〕事后母至孝，妻尝于母前叱狗，而永即去之。〔三〕初学记卷一七　　鲍永为郡功曹，时有称侍中止传舍者，太守赵兴欲出谒。永以不宜出，当车拔佩刀，兴因还。后数日，诏书下捕之，果矫称使者，由是知名。〔四〕御览卷二六四
      　　鲍永，字君长，拜仆射，行将军事，〔五〕将兵安集河东。永好文德，虽行将军，常衣皂襜褕，〔六〕路称鲍尚书兵马。〔七〕初学记卷一一
      　　时永得置偏裨将五人。〔八〕范晔后汉书卷二八冯衍传李贤注
      　　光武即位，遣谏议大夫储大伯持节征永诣行在所。永疑不从，乃收系大伯，封大伯所持节于晋阳传舍壁中，〔九〕遣信人驰至长安。范晔后汉书卷二九鲍永传李贤注
      　　永遣升及舒等谋使营尉李匡先反涅城，〔一０〕开门内兵，杀其县长冯晏，立故谒者祝回为涅长。范晔后汉书卷二八冯衍传李贤注
      　　昔更始以鲍永行大将军，更始没，永与冯钦共罢兵，幅巾以居，降于上。书钞卷一二七
      　　上谓鲍永曰：“我攻怀三日兵不下，关东畏卿，且将故人往。”即拜永谏大夫。至怀，谓太守曰：“足下所以坚不下者，未知孰是也。今圣主即位，天下以定，不降何待？”即开城降。永说下怀，〔一一〕上大喜，与永对食。御览卷四六七
      　　赐洛阳上商里宅。范晔后汉书卷二九鲍永传李贤注
      　　鲍永，字君长，为鲁郡太守。时彭丰等不肯降。后孔子阙里无故荆棘自辟，从讲室扫除至孔里。永异之，召郡府丞谓曰：“方今阨急而阙里无故自涤，意岂夫子欲令太守大行飨，〔一二〕诛无状也？”〔一三〕乃修学校礼，请丰等会，手格杀之。御览卷一五七
      　　鲍永为司隶校尉，〔一四〕时赵王良从上送中郎将来歙丧还，〔一五〕入夏城门中，〔一六〕与五官将军相逢，〔一七〕道迫，良怒，召门候岑尊，叩头马前。永劾奏良曰：“今月二十七日，〔一八〕车驾临故中郎将来歙丧还，车驾过，须臾赵王良从后到，与右中郎将张邯相逢城门中，道迫狭，叱邯旋车，又召门候岑尊诘责，使前走数十步。按良诸侯藩臣，蒙恩入侍，知尊帝城门候吏六百石，〔一九〕而肆意加怒，令叩头都道，奔走马头前，〔二０〕无藩臣之礼，大不敬也。”御览卷二五０
      　　鲍永为司隶校尉，矜严公正，平陵鲍恢为从事，〔二一〕恢亦抗直不避强御。〔二二〕诏曰：“贵戚且敛手，〔二三〕以避二鲍。”〔二四〕御览卷二六五
      　　鲍永，字君长，为司隶校尉，行县到京兆灞陵，过更始冢，引车入陌，欲下，从事谏止之。永曰：“亲北面事人，何忍车过其墓。〔二五〕虽以获罪，司隶不辞也。”〔二六〕遂下车，哭尽哀。西至右扶风，〔二七〕椎牛上苟谏冢。〔二八〕上闻之，〔二九〕问公卿曰：“奉使如此，何如？”时太中大夫张堪对曰：“仁者百行之宗，忠者礼义之主也。〔三０〕仁不遗旧，忠不忘君，行之高者也。”上悦。御览卷四二０
      　　诏书迎下永曰：〔三一〕“君晨夜冒犯霜露，精神亦已劳矣。以君帷幄近臣，其以永为兖州牧。”范晔后汉书卷二九鲍永传李贤注
      　　〔一〕　“鲍永”，范晔后汉书卷二九有传。又见汪文台辑谢承后汉书卷一、司马彪续汉书卷三。
      　　〔二〕　“治欧阳尚书”，此句原无，姚本、聚珍本亦未辑录。类聚卷九四引有此句，今据增补。范晔后汉书鲍永传作“习欧阳尚书”。
      　　〔三〕　“而永即去之”，此条六帖卷二０、御览卷四一二、永乐大典卷一０八一二亦引，字句稍略。
      　　〔四〕　“由是知名”，此条书钞卷七七亦引，字句简略。
      　　〔五〕　“拜仆射，行将军事”，范晔后汉书鲍永传云：“更始二年征，再迁尚书仆射，行大将军事，持节将兵，安集河东、并州、朔部，得自置偏裨，辄行军法。”
      　　〔六〕　“常衣皂襜褕”，此句原作“常皂襜”，御览卷二一一引同。姚本、聚珍本作“常衣皂襜褕”，范晔后汉书鲍永传李贤注引同，今据校改。
      　　〔七〕　“马”，原无此字，御览卷二一一引同。姚本、聚珍本有此字，范晔后汉书鲍永传李贤注引同，今据增补。
      　　〔八〕　“时永得置偏裨将五人”，范晔后汉书冯衍传云：“永既素重衍，为且受使得自置偏裨，乃以衍为立汉将军。”其下李贤引此句作注。当时鲍永行大将军事，得自置偏裨将。
      　　〔九〕　“封大伯所持节于晋阳传舍壁中”，范晔后汉书鲍永传李贤注仅引此下二句，其上“光武即位”云云四句，系据范书鲍永传增补，以使文义完足。
      　　〔一０〕“永遣升及舒等谋使营尉李匡先反涅城”，范晔后汉书冯衍传云：“及世祖即位，遣宗正刘延攻天井关，与田邑连战十余合，延不得进。……后邑闻更始败，乃遣使诣洛阳献璧马，即拜为上党太守。因遣使者招永、衍，永、衍等疑不肯降。……或讹言更始随赤眉在北，永、衍信之，故屯兵界休，方移书上党，云皇帝在雍，以惑百姓。永遣弟升及子婿张舒诱降涅城。”其下李贤引“永遣升及舒等”云云作注。李贤注原无“永遣”二字，今据范书增补，以使文义完足。姚本增“鲍永遣”三字，聚珍本增“永遣”二字。
      　　〔一一〕“永说下怀”，此句原无，聚珍本有，范晔后汉书鲍永传李贤注引亦有，今据增补。通鉴卷四０载：建武二年，“鲍永、冯衍审知更始已亡，乃发丧，出储大伯等，封土印绶，悉罢兵，幅巾诣河内”。通鉴考异云：“鲍永传称‘永等降于河内，时攻怀未拔，帝谓永曰：“我攻怀三日而城不下，关东畏服卿，可且将故人自往城下譬之。”即拜永谏议大夫。至怀，乃说更始河内太守，于是开城而降’。按光武未都洛阳以前屡幸怀，又祠高祖于怀宫，并无更始河内太守据怀事。本纪亦无攻怀一节。按田邑书称‘主亡一岁，莫知所定’。则永、衍之降必在此年。而帝纪光武此年不曾幸河内，但有幸脩武事。然则永、衍实降于脩武。脩武，亦河内县也。其称降怀等事，当是史误。故皆略之。”
      　　〔一二〕“意”，聚珍本无此字。
      　　〔一三〕“诛无状也”，范晔后汉书鲍永传载永言云：“方今危急而阙里自开，斯岂夫子欲令太守行礼，助吾诛无道邪？”“也”与“邪”通。
      　　〔一四〕“鲍永为司隶校尉”，建武十一年，鲍永为司隶校尉。见范晔后汉书鲍永传。
      　　〔一五〕“赵王良从上送中郎将来歙丧还”，范晔后汉书来歙传载，建武十一年，来歙击公孙述，遇刺身亡。光武帝“使太中大夫赠歙中郎将、征羌侯印绶，谥曰节侯，谒者护丧事。丧还洛阳，乘舆缟素临吊送葬。”与此可以互相印证。“赵王良”，光武帝叔父，事详范书本传。
      　　〔一六〕“夏城门”，洛阳伽蓝记序云：洛阳“北面有二门，西头曰大夏门，汉曰夏门，魏晋曰大夏门”。
      　　〔一七〕“五官将军”，后汉书鲍永传王先谦集解引刘攽云：“五官无将军之称，盖‘军’字本是‘车’字。”中华书局点校本后汉书鲍永传李贤注亦引东观汉记此文，已改“军”作“车”。
      　　〔一八〕“今月二十七日”，据通鉴卷四二所载，“今月”当指六月。
      　　〔一九〕“知尊帝城门候吏六百石”，此句上聚珍本有“宜”字。“门”字下原有“使”字，从文义看，应为衍文，聚珍本无此字，今据删。
      　　〔二０〕“奔”，此字原无，聚珍本有，范晔后汉书鲍永传李贤注引亦有此字，今据增补。
      　　〔二一〕“平陵鲍恢为从事”，此句聚珍本作“以平陵鲍恢为都官从事”。范晔后汉书鲍永传云：永为司隶校尉，“乃辟扶风鲍恢为都官从事”。
      　　〔二二〕“恢亦抗直不避强御”，原无“不避强御”四字。此句聚珍本作“并伉直不避强御”，书钞卷三七引作“并抗直不避强御”，今据增补“不避强御”四字。
      　　〔二三〕“贵戚且敛手”，“且”字下聚珍本有“当”字。范晔后汉书鲍永传云：“贵戚且宜敛手。”
      　　〔二四〕“以避二鲍”，此句下聚珍本有“其见惮如此”一句，范晔后汉书鲍永传同。
      　　〔二五〕“何忍车”，此三字原无，聚珍本有，初学记卷一七、御览卷四一八引亦有，今据增补。
      　　〔二六〕“辞”，御览卷四一八引同。聚珍本作“避”，范晔后汉书鲍永传同，初学记卷一七引作“辟”。按“避”、“辟”二字古通。
      　　〔二七〕“西”，范晔后汉书鲍永传同。聚珍本作“而”，御览卷四一八引同。
      　　〔二八〕“椎”，原误作“推”，御览卷四一八引同误。聚珍本作“椎”，范晔后汉书鲍永传同，今据改正。“苟谏”，鲍永父宣，哀帝时任司隶校尉，为王莽所杀。永为郡功曹，王莽欲灭宣子孙，都尉路平承风望旨，欲加害于永。苟谏为太守，以永为吏，常置府中，加以保护。苟谏卒，永送谏丧至扶风。事详范书鲍永传。
      　　〔二九〕“闻之”，此二字原脱，聚珍本有，初学记卷一七、御览卷四一八引亦有此二字，今据增补。
      　　〔三０〕“主”，原误作“至”。聚珍本作“主”，御览卷四一八引同，范晔后汉书鲍永传亦作“主”，今据改正。
      　　〔三一〕“诏书迎下永曰”，范晔后汉书鲍永传云：“后大司徒韩歆坐事，永固请之不得，以此忤帝意，出为东海相。坐度田不实，被征，诸郡守多下狱。永至成皋，诏书逆拜为兖州牧，便道之官。”其下李贤引“诏书迎下永曰”云云作注。此句上姚本、聚珍本皆有“永以度田不实，被征”二句，系取范书文字增补。
      　　鲍昱
      　　鲍昱为沘阳长，〔一〕县人赵坚杀人系狱，〔二〕其父母诣昱，自言年七十余唯有一子，适新娶，今系狱当死，长无种类，涕泣求哀。昱怜其言，令将妻入狱，解械止宿，遂任身有子。范晔后汉书卷二九鲍昱传李贤注　　光武二十三年，太尉鲍昱兼卫尉。〔三〕类聚卷四九
      　　鲍昱，字文渊，拜司隶校尉，〔四〕诏昱诣尚书，使封胡降檄。上遣小黄门问昱有所怪不？对曰：“臣闻故事通官不着姓，又当司徒露布，〔五〕怪使司隶而着姓也。”帝报曰：“吾欲令天下知忠臣之子复为司隶。”　御览卷四一八
      　　时司徒辞讼久者至十数年，〔六〕比例轻重，非其事类，错杂难知。昱奏定辞讼七卷，〔七〕决事都目八卷，以齐同法令，息遏人讼也。范晔后汉书卷二九鲍昱传李贤注
      　　〔一〕　“鲍昱”，鲍永子，范晔后汉书卷二九有传，云字文泉，而御览卷四一八引东观汉记云字文渊，书钞卷六一引续汉书云昱字守文。按“文渊”二字是，为避唐高祖李渊讳，“渊”字改作“泉”。汪文台辑司马彪续汉书卷三、袁宏后汉纪卷一一亦略载其事。“鲍昱为沘阳长”，此句原无，今据御览卷六四三引增补。“沘阳”，御览引作“泚阳”，聚珍本云“鲍昱，字文渊，泚阳长”，亦作“泚阳”。按“泚阳”乃“沘阳”之讹。东汉县无泚阳，而有沘阳，或作“比阳”，属南阳郡，因地处比水之阳，故名，故治所在今河南泌阳县。范书鲍昱传云昱“为沘阳长”，字尚不误。
      　　〔二〕　“县人”，原作“沘阳人”，今从御览卷六四三引改。聚珍本作“邑人”。
      　　〔三〕　“太尉鲍昱兼卫尉”，此条御览卷二三０引同。按范晔后汉书、袁宏后汉纪皆不载昱为太尉和卫卫尉，疑此文有误。
      　　〔四〕　“拜司隶校尉”，光武帝中元元年，鲍昱拜司隶校尉。见范晔后汉书鲍昱传。
      　　〔五〕　“故事通官不着姓，又当司徒露布”，范晔后汉书鲍昱传李贤注引汉官仪云：“群臣上书，公卿校尉诸将不言姓。凡制书皆玺封，尚书令重封。唯赦赎令司徒印，露布州郡。”
</div>
    <div class="pagination">
<a href="东观汉记_page37.html">上一页</a><span>...</span><a href="东观汉记_page33.html">33</a><a href="东观汉记_page34.html">34</a><a href="东观汉记_page35.html">35</a><a href="东观汉记_page36.html">36</a><a href="东观汉记_page37.html">37</a><span class="current-page">38</span><a href="东观汉记_page39.html">39</a><a href="东观汉记_page40.html">40</a><a href="东观汉记_page41.html">41</a><a href="东观汉记_page42.html">42</a><a href="东观汉记_page43.html">43</a><span>...</span><a href="东观汉记_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
