<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 505 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 505 页/共 523 页</h1>
    <div class="content">○命太常寺少卿桂龄、为奉天府府丞、兼提督学政。内阁学士吴其彦、提督顺天学政。户部右侍郎姚文田、提督江苏学政。左春坊左赞善胡敬、提督安徽学政。署礼部右侍郎王宗诚、提督江西学政。内阁学士汪守和、提督浙江学政。都察院左副都御史韩鼎晋、提督福建学政。大理寺少卿杨怿曾、提督湖北学政。左春坊左中允许邦光、提督湖南学政。光禄寺少卿卢浙、提督河南学政。通政使司参议李振祜、提督山东学政。翰林院侍讲陈官俊、提督山西学政。侍讲学士德宁、提督陕甘学政。编修聂铣敏、提督四川学政。侍讲顾元熙、提督广东学政。编修熊常錞、提督广西学政。杨殿邦、提督云南学政。裘元善、提督贵州学政。　　

○乙丑。谕军机大臣等、河南兰仪漫口。即日归并一处。兴办大工。筑坝挑河。所用人夫众多。难保无奸宄之徒。为匪生事。更或有在逃逆犯混迹其中。秋冬风高物燥。料垛云集。亦应防范周密。著琦善即饬调南阳镇呢玛善。酌带兵四五百名。前赴工次驻劄。巡逻弹压。毋得稍有疏懈。将此谕令知之。　　

○以刑部右侍郎王鼎、署户部右侍郎。　　

○丙寅。谕内阁、都察院议处周系英、以本省案件致书巡抚、请照因事嘱托例革职。所议甚是。江西客民与湘潭土民互殴一案。周系英屡次在朕前面奏。当经降上□日令吴邦庆秉公查办。并恐所奏情形。尚有不尽。曾令军机大臣向伊详悉询问。据其所言。饬交本省据实严查。周系英如谓吴邦庆初次奏到之摺。与伊所闻情节不符。不妨具摺再行陈奏。案关地方公务。非伊一家私事。朕亦不加深责。乃辄向本省巡抚私致书函。实属糊涂之至。本应照例即行罢斥。姑念其素日人尚朴实。学问亦可。周系英著革去侍郎。加恩以编修用。　　

○调兵部左侍郎顾德庆、为吏部左侍郎。以署礼部右侍郎王宗诚、为兵部左侍郎。仍署礼部右侍郎。　　

○调江西按察使孙尔准、为福建按察使。以云南粮储道诚端、为江西按察使。　　

○丁卯。上幸静明园。诣龙神庙拈香。　　

○幸静宜园。　　

○遣官祭都城隍之神。　　

○谕内阁、御史张元模奏、请禁回民充当捕役承差一摺。所奏非是。回民隶居各省。分业四民。久与编氓无异。其有习为盗窃。或身充捕役通盗豢贼者。如该御史所奏王明等四犯。一经破案。自当案律惩办。以戢奸宄。若因此即禁止回民不令在官充当差捕。试思小民良莠不齐。各直省民人以盗贼犯案者。何地蔑有。岂独于回民加以厉禁耶。该御史所奏。实属一偏之见。难以施行。著无庸议。　　

○谕军机大臣等、李尧栋调任湖南。计史致光到滇后。即可交卸起程前赴新任。湖南近日讼狱繁多。民情刁悍。李尧栋接任后。当振作精神。加意整顿。其湘潭县土民与江西客民互殴一案。现派庆保督同敦良审办。此案江西客民与湖南土民互有杀伤。两省仕宦在京者不少。江西不闻别有议论。惟籍隶湖南人员。自侍郎周系英、至御史蒋云宽、先后屡经陈奏。皆极言江西客民强悍情形。似湖南民人被其欺凌负屈不平者。已叠降谕上□日。令庆保务须秉公判断。李尧栋到任。如此案未经审结。即会同庆保秉公审办。若已经庆保审拟具奏。李尧栋仍留心察访庆保等、于审办此案。是否确实平允。湖南民人有无怨怼之词。于一两月后查明据实具奏。务须公平持论。不可稍有偏袒。将此谕令知之。　　

○旌表守正捐躯江苏阳湖县民王绍绅妻陆氏。　　

○缓徵山东曹县、水灾本年及上年额赋漕粮。并给灾民口粮、及房屋修费有差。　　

○是日。驻跸静宜园。至己巳皆如之。　　

○己巳。谕内阁、礼部每年具题皇后千秋应行礼仪一本。均夹单声明在外之公主福晋命妇等、是否进内行礼请上□日。内阁票拟照例行礼筵宴。及照例行礼停止筵宴双签。历届均系停止筵宴。嗣后著礼部无庸每年夹单声请。内阁祇拟照例行礼停止筵宴单签进呈。惟遇皇后正寿之年。礼部照嘉庆二十年之例。仍将公主福晋命妇等是否进内行礼之处。夹单声请。候上□日遵行。　　

○庚午。上幸静明园。诣龙神庙拈香。　　

○还圆明园。　　

○以兵部右侍郎曹师曾、知武举。吏部右侍郎吴芳培、为武会试正考官。翰林院侍读学士方振、为副考官。　　

○减免直隶隆平、宁晋、新河、任、四县、积水地亩本年额赋。　　

○辛未。以翰林院侍读德遐、白镕、右春坊右赞善廖鸿荃、署日讲起居注官。　　

○贷奉天承德、辽阳、开原、铁岭、牛庄、海城、广宁、小黑山、白旗堡、巨流河、金州、十一处、及锦州抚民同知所属、被水旗民一月口粮。　　

○壬申。上御勤政殿听政。　　

○谕军机大臣等、朕本年六旬大庆。普免天下节年民欠银两。各直省均已查明陆续奏到。惟安徽一省。前据姚祖同奏称、到任后查明前藩司开报积欠数目过多、恐不肖州县藉端影射、月余以来分别指驳、其玩误尤甚者、不能不指参以除痼习等语。此次蠲除夙逋。系自嘉庆元年以来。朕大赉寰区第一恩上□日。原期普惠群黎。共臻乐利。姚祖同向于钱粮出纳稽核认真。朕所素知。是以擢任巡抚。但纠察敝□大端。总在于现任各员内详加查访。如有以完作欠侵欺入己者。自当严参惩办。若亏挪在前。其人已故。辗转搜剔。不过此时于积欠数内。共计减除若干。将来分别著追。帑项仍归无著。该抚当仰体朕意。不可以行庆施惠之事。转致过于苛刻。著即将该省积欠数目。分晰查明于年内奏到。以便降上□日施恩。将此谕令知之。　　

○以奉宸苑卿恒龄、为内阁学士。兼礼部侍郎衔。大理寺卿润德、为都察院左副都御史。候补三品京堂海龄、为光禄寺卿。　　

○调正黄旗汉军副都统裕恩、为正黄旗满洲副都统。以工部右侍郎善庆、兼正黄旗汉军副都统。驻藏大臣玉麟、为镶白旗汉军副都统。　　

○癸酉。上幸万寿山。　　

○御阅武楼。阅火器营操。　　

○谕军机大臣等、吴璥等奏、黄河北岸王家沟地方、溜势骤向北趋、刷通沁沟、汇注九堡马营坝口门一摺。黄河南岸兰仪漫口。尚未归注一处。今北岸王家沟地方。又复将河唇高厓刷塌。盖滩北注。刷成沟槽。直通沁沟。汇注九堡马营坝口门。已塌宽一百六七十丈。掣溜五分有余。前派叶观潮专办北岸武陟漫口。乃甫将沟槽五道堵合。王家沟又复刷通。实属办理不善。若不严行惩治。何以示儆。著吴璥等即传上□日将叶观潮先在北岸工次枷号。北岸工竣。再移至南岸工次枷号。俾通工人员皆知儆畏。俟大工合龙。再发往伊犁效力赎罪。该革员误工糜帑。此时姑免籍没。著伊自矢天良。先竭力措交银两以助工需。现在北岸漫口。虽已掣溜五分余。正河尚有溜三四分。著吴璥李鸿宾即在北岸上紧设法抢堵。能使北岸不成大工。则南岸漫口。尚易于为力。吴璥等务勉力办理。不可稍懈。琦善此时先回南岸。集料鸠工。察看兰仪二处漫口。现已归并何处。督办盘筑裹头各事宜。俟北岸工竣。吴璥等再赴南岸会同办理可也。将此谕令知之。　　

○命右宗正奕绍、兵部尚书松筠、均退出御前大臣。以松筠为盛京将军。调理藩院尚书和世泰、为兵部尚书。以盛京将军赛冲阿、为理藩院尚书。兼镶黄旗领侍卫内大臣、正红旗满洲都统、御前大臣。　　

○命镶白旗蒙古都统索特纳木多布斋、在御前大臣上学习行走。　　

○甲戌。上御同乐园。赐王、公、大臣、蒙古王、贝勒、贝子、公、额驸、台吉等食。至己卯皆如之。　　

○谕内阁、御史程伯銮奏、请饬禁学政收受陋规一摺。贵州学政按试。向有红案银两名目。前经饬禁。并酌增养廉贴补考费。兹该御史奏、四川近日又有院费名目。并称各直省所在有之。请上□日饬禁。直省学政养廉优厚。足敷办公。岂可复于新进士子。收受陋规。致开教官等需索之渐。著再行通谕各学政。务当洁己奉公。如有前项陋规名目。概行裁革。并饬所属教官一体恪遵。以恤寒畯而端学校。　　

○以镶白旗蒙古都统索特纳木多布斋、为镶黄旗领侍卫内大臣。右宗正奕绍、为内大臣。　　

○乙亥。谕军机大臣等、吴璥等奏、马营坝漫口淘跌宽深、业已掣溜成河、现在筹议堵筑各事宜一摺。马营坝漫口居北岸上游。远在兰仪之上。此时已掣溜成河。正河仅有微溜。则兰仪两处漫口。即日必当断流。自应将原派兰仪料物。饬令承办各员。迅速购买。即行运贮北岸。并添派北岸厅员购料赶运。以便克期兴工。吴璥李鸿宾著即驻劄北岸。一面催办料物。一面勘立坝基。上紧盘护裹头。并委员勘估引河。通筹大工全局。督率赶办。期于桃汛前堵筑合龙。其南岸兰阳仪封口门。河已断流。易于堵合。著琦善酌带明白工员一二人前往。先堵兰阳口门。次堵仪封口门。俟两处缺口堵筑坚实。该抚一面具奏。一面仍至北岸会同吴璥等办理。李鸿宾等自请交部议处。无谓之至。马营坝漫口之时。李鸿宾尚未到任。琦善亦本不谙河务。俱著无庸交议。其另片所奏、豫省办理大工。现不乏员差委。吴璥等即督率各工员奋勉赶办。叶观潮偾辕覆辙。岂可复行委用。仍遵前上□日枷号工次。俾各河员触目警心。共知儆惧。大工现既改归北岸。南阳相拒窎远。其工次巡逻弹压。著就近令河北镇马济胜、酌带兵四五百名来工巡防。南阳镇呢玛善及所带兵、即饬停止。将此谕令知之。　　

○丙子。以礼部尚书崇禄、为满洲繙译乡试正考官。刑部右侍郎文孚、为副考官。内阁侍读学士长旺、为蒙古考官。　　

○缓徵河南安阳、汤阴、临漳、内黄、四县、被水村庄本年及上年额赋漕粮。并河工加价银。　　

○戊寅。谕内阁、朱勋奏、乡试咨文中额名数、缮写错误、据实检举一摺。本年陕甘乡试。宁夏府属照例另编字号。应取中二名。因知照内帘咨文。将二字误写一字。以致少中一名。所有缮写错误之书吏。著审明照例治罪。朱勋未经看出。著交部议处。　　

○又谕、钱臻奏、提解命案延玩各员据实参办一摺。此案吴位庭被殴毙命。正凶在逃。该县等不即将人证拘齐解审。该管知府既不提讯。又不将迟延之员揭参。以致命案延搁十年之久。实属玩愒。前任赣州府现任吉安府知府王梁、现任赣州府知府吴鼎臣、俱著即行革职。其历任各县府、交部分别议处。钱臻到任业经三载。参办亦属迟延。著一并交部议处。　　

○又谕、御史蒋云宽奏、请禁市侩盘剥八旗兵丁一摺。旗人赊买食物布匹。事所恒有。及关领钱粮之时。安能禁铺户人等不向索取。该御史奏请敕交步军统领衙门访查拏究。无此政体。所奏著毋庸议。　　

○己卯。上御勤政殿。南掌国使臣叭竜鲊吗等二人。暹罗国使臣啷窝汶巡尔霞握不突等三人。土司穆玶宣慰司丹紫江楚等六人。于阶下瞻觐。命随往同乐园赐食。　　

○赏伊犁协领扎克桑阿、头等侍卫。为塔尔巴哈台领队大臣。　　

○庚辰。上御同乐园。赐王、公、大臣、蒙古王、贝勒、贝子、公、额驸、及外藩使臣、四川土司等食。至甲申皆如之。　　

○以两淮盐政阿克当阿、为总管内务府大臣。　　

○调宁夏将军祥保、为福州将军。以镶黄旗蒙古都统格布舍、为宁夏将军。福州将军扎拉芬、为镶黄旗蒙古都统。　　

○辛巳。谕内阁、礼部奏请定考试满洲、蒙古、繙译举人中额一摺。此次繙译乡试应考人数。满洲九十九名、蒙古七名、较上届应考人数减至倍蓰。显系畏惧覆试森严、不敢应试。繙译乃满洲分所应习。从前考试人数不下四五百人。是以取中额数亦多。此次朕酌定人数。满洲取中七名。蒙古取中一名。嗣后满洲蒙古务须勤习旧业。并于分所应习技艺勉力习学。傥仍不奋勉。下届考试人数仍不增添。朕必将繙译乡试科停止。　　

○命礼部左侍郎王引之、教习庶吉士。　　

○壬午。钦差户部侍郎那彦宝、奏报永定河上头工合龙。得上□日嘉奖。下部议叙。赏道员任衔蕙、都司邓殿魁、花翎。都司谢成等、蓝翎。余升擢有差。　　

○调镶白旗汉军都统永锡、为镶红旗满洲都统。正蓝旗蒙古都统奕颢、为镶白旗汉军都统。以镶白旗蒙古副都统穆克登布、为正蓝旗蒙古都统。总管内务府大臣阿克当阿、兼镶白旗蒙古副都统。　　

○展赈直隶固安、永清、东安、三县、被水灾民。　　

○癸未。谕内阁、前据密云副都统富清阿、参奏佐领福英、因保送马甲音德布被驳、辄于公所出言顶撞、请上□日革职。失察之协领岱明阿、请交部议处。当经降上□日令将福英、岱明阿、音得布、解京交军机大臣审讯。兹据讯明具奏。该佐领保送之音得布、在百日期内。并无不准挑甲之例。富清阿任内。曾挑过常庆六十五二名。与音德布情事相同。是该佐领保送并无不合。且保送共有十二人。挑与不挑、仍听该副都统酌定。富清阿辄行诃斥。将名牌掷地。福英拾牌剖辩。祇于词色不平。并无非礼干犯之言。乃率行参奏革职。实属任性。富清阿不胜密云副都统之任。著交部议处。即来京听候部议。　　

</div>
    <div class="pagination">
<a href="清实录嘉庆朝实录_page504.html">上一页</a><span>...</span><a href="清实录嘉庆朝实录_page500.html">500</a><a href="清实录嘉庆朝实录_page501.html">501</a><a href="清实录嘉庆朝实录_page502.html">502</a><a href="清实录嘉庆朝实录_page503.html">503</a><a href="清实录嘉庆朝实录_page504.html">504</a><span class="current-page">505</span><a href="清实录嘉庆朝实录_page506.html">506</a><a href="清实录嘉庆朝实录_page507.html">507</a><a href="清实录嘉庆朝实录_page508.html">508</a><a href="清实录嘉庆朝实录_page509.html">509</a><a href="清实录嘉庆朝实录_page510.html">510</a><span>...</span><a href="清实录嘉庆朝实录_page506.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
