<!DOCTYPE html>
<html>
<head>
    <meta charset="UTF-8">
    <title>钦定续通志 - 第 10 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 10 页/共 284 页</h1>
    <div class="content">
　　钦定续通志卷二十一
　　钦定四库全书
　　钦定续通志卷二十二
　　晋纪
　　高祖　　　　出帝
　　高祖皇帝其父臬捩鸡本出于西边自朱耶归唐从朱耶入居隂山其后晋王李克用起于云朔之间臬捩鸡以善骑射尝从晋王征伐有功官至洺州刺史臬捩鸡生敬瑭其姓石氏不知其得姓之始也敬瑭为人沉厚寡言明宗爱之妻以女是为魏国公主由是常隶明宗帐下号左射军庄宗已得魏梁将刘鄩急攻清平庄宗驰救之兵未及阵为鄩所掩敬瑭以十余骑横槊驰击取之以旋庄宗拊其背而壮之手防以酥防酥北俗所重由是名动军中天祐十五年庄宗战于胡柳前锋周德威战死敬瑭以左射军从明宗复击败梁兵明宗战胡卢套杨村为梁兵所败敬瑭常脱明宗于危及从攻郓州复与废帝先登功多赵在礼之乱明宗讨之至魏而兵变明宗初欲自归于天子明己所以不反者敬瑭献计曰岂有上将与叛卒入贼城而他日得保无恙者乎且犹豫者兵家大忌不如速行愿得骑兵三百先攻汴州夷门天下之要害也得之可以成事明宗然之与之骁骑三百自白马渡河为前锋明宗遂入汴庄宗自洛后至不得入而兵皆溃去庄宗西还明宗以敬瑭为前锋趣汜水且收其散卒庄宗遇弑明宗入立拜敬瑭保义军节度使赐号竭忠建策兴复功臣兼六军诸卫副使在陜为政以亷闻是时诸侯多不奉法邓州陶玘亳州李邺皆以赃汚论死明宗下诏书褒亷吏普州安崇阮洺州张万进耀州孙岳等以讽天下而以敬瑭为首天成二年从幸汴州为御营使拜宣武军节度使侍卫亲军马歩军都指挥使六军副使如故改赐耀忠匡定保节功臣三年徙镇天雄充兴唐尹同平章事寻为东川行营都招讨使讨董璋不克而还复兼六军诸卫副使徙镇河阳三城未行而契丹吐浑突厥皆入防是时秦王从荣统六军敬瑭疑其必及祸不欲为其副乃自请行及制出不落副使輙复辞行明宗数责大臣问谁可行者范延光赵延寿等卒以敬瑭为请乃拜河东节度使大同彰国振武威塞等军蕃汉马歩军总管落六军副使乃行帝应顺元年加中书令二月徙镇成德三月废帝进逼京师帝急召敬瑭赴阙敬瑭至卫州而帝出奔遇敬瑭于道敬瑭杀帝从者百余人幽帝于卫州而去初敬瑭与废帝俱事明宗心不相悦及废帝即位不得已来朝而内颇自疑欲求归镇且难言之时敬瑭乆病羸瘠乃益为灸灼满身大后及公主屡为之言帝亦见其多病不以为虞乃复以为河东节度使时契丹屡防北邉敬瑭将大军屯忻州而屯兵忽变拥敬瑭呼万嵗敬瑭惧斩三十余人而后止帝闻之益疑敬瑭【依旧史及通鉴改韩】
　　天福元年五月徙敬瑭镇天平敬瑭大惧谓其将佐曰吾之再来河东也主上靣许终身不除代今无故而迁是疑吾反也且太原地险而粟多吾当内檄诸镇外求援于契丹可乎桑维翰刘知远等共以为然乃上表论废帝非明宗子不当立请立许王从益为明宗嗣废帝下诏削夺敬瑭官爵命张敬逹等讨之敬瑭求援于契丹九月契丹耶律德光将五万骑入自鴈门辛丑与张敬达战于晋阳敬逹大败敬瑭夜出北门见德光约为父子十一月丁酉即皇帝位于太原国号晋以幽涿蓟檀顺瀛莫蔚朔云应新妫儒武寰州入于契丹己亥大赦改元以掌书记桑维翰为翰林学士礼部侍郎知枢宻使事闰月丙寅以翰林学士承防戸部侍赵莹为门下侍桑维翰为中书侍郎并同中书门下平章事兼枢宻使甲戌赵德钧及其子延寿叛于唐来降契丹鏁之以归己卯帝次河阳节度使苌从简叛于唐来降辛巳至自太原卢文纪姚顗罢甲申大赦杀张延朗刘延朗赦房暠十二月乙酉如河阳追降唐帝为庶人丁亥以司空冯道兼门下侍郎同中书门下平章事己丑曹州将石重立杀其刺史郑玩辛卯求直言癸巳成德军将秘琼逐其节度副使李彦珂同州禆将门铎杀其将杨汉滨庚子天平军节度使王建立杀其副使李彦赟二年春正月乙卯日有食之【实録作正月甲寅朔乙卯日食十国纪年蜀乙卯朔日食】癸亥安远军节度使卢文进叛降于吴丁卯天雄军节度使范延光杀齐州防御使秘琼戊寅以兵部侍李崧为中书侍同中书门下平章事枢宻使封唐宗室子为公及隋酅公为二王后以周介公偹三恪二月丁酉契丹使者来诏辟荒田三月庚辰如汴州夏四月丁亥赦囚蠲民租赋赵莹使于契丹辛卯宣武军节度使杨光远进助国钱契丹使者来五月壬戌求直言丁丑追尊祖考为皇帝妣为皇后高祖璟諡曰孝安庙号靖祖祖妣秦氏諡曰孝安元曽祖彬諡曰孝简庙号肃祖祖妣安氏諡曰孝简防祖昱諡曰孝平庙号睿祖祖妣来氏諡曰孝平献考绍雍諡曰孝元庙号献祖妣何氏諡曰孝元懿六月癸未契丹使者来范延光反丁酉传箭于义成军节度使符彦饶丁未以杨光远为魏州四靣行营都部署东都廵检张从宾反留守判官李遐死之以奉国都指挥使侯益防圣都指挥使杜重威讨之从宾防河阳杀皇子重信防河南杀皇子重乂【新纪乂作信信作乂两相违舛兹据旧史及家人传正之】秋七月从宾防汜水闗杀廵检使宋廷浩壬子右卫大将军尹晖叛伏诛右监门卫大将军娄继英叛附于张从宾义成军乱杀戍将侍卫马歩军都指挥使白奉进甲寅戍将奉国指挥使马万执符彦饶归于京师命杀之于赤冈乙卯以杨光远为魏州行营都招讨使辛酉杜重威克汜水闗壬申杨光远克博州丙子安州屯防指挥使王晖杀其节度使周瓌【新纪作周环据李全全传改】右卫上将军李金全讨之八月丙申静难军节度使安叔千进添都马乙巳赦非死罪囚及张从宾符彦饶王晖余党九月禁丧用乐冬十月辛巳禁造甲兵
　　三年春二月戊戌诸镇皆进物以助国三月丁丑禁私造铜器秋七月辛酉以皇业钱作受命宝八月戊寅以冯道及左仆射刘昫为契丹册礼使壬午澶州刺史冯晖降丙戌许御署官选己丑蠲水旱民税辛丑归伶官于契丹九月己酉赦范延光己未归静鞭官刘守威金吾勘契官王殷司天鸡呌学生殷晖于契丹己巳赦魏州蠲民税是月以宣徽南院使刘处让为枢宻使冬十月戊寅契丹使者来奉册曰英武明义皇帝庚辰升汴州为东京以洛阳为西京雍州为晋昌军戊子右金吾卫大将军马从斌使于契丹己未契丹使者来戊戌大赦十一月辛亥升广晋府为邺都壬戍除铸钱令十二月丙子封子重贵为郑王是嵗契丹改国号曰辽【谨按通鉴辑覧】
　　【御批契丹之改辽与拓跋之称魏体例无二乃纲目于拓跋书魏契丹则不书辽盖由司马光以宋臣作通鉴其时不敢称辽以敌宋纲目遂仍其旧初非别有汉文也乃刘友益尹起莘辈拘牵好异谓书魏所以进之书契丹所以外之抑知史家纪事当以春秋为法春秋前书荆后书楚非例以义起耶即以纲目言之豕昔时如慕容之称燕苻姚之称秦以至武都河西虽弹丸藂园而列国之书法具在何所容其进退者腐儒曲説支离真所云烛笼添骨莫明】
　　【益障鸟足与言传信之笔哉】
　　四年春正月盗发皇帝墓辛亥以澶州防御使张从恩为枢宻副使旌深州民李自伦门闾三月丙辰颁调元厯灵州戍将王彦忠以懐远城反己未彦忠降供奉官齐延祚杀之夏四月甲申废枢宻使秋七月庚子朔日有食之丙辰复禁铸钱闰月壬申桑维翰罢八月西戎寇泾州彰义军节度使张彦泽败之九月丁丑辽使者来癸未封李从益为郇国公以奉唐后冬十二月乙亥立唐高祖太宗庄宗明宗愍帝庙于西京戊子辽使者来吐蕃罢延族来附
　　五年春正月丁卯朔除民公私债三月除刵刑夏四月甲子辽使者来五月丙戌安远军节度使李金全叛附于唐六月癸卯唐将李承裕入于安州甲辰安远军节度使马全节及承裕战于城南败之丁巳克安州执李承裕杀之秋八月丁酉阅稼于西郊己未西京留守杨光远杀太子太师致仕范延光九月丁卯以翰林学士
　　承防户部侍郎和凝为中书侍郎同中书门下平章事辛巳阅稼于沙台冬十月丁未辽使者来
　　六年春正月丙寅吐谷浑背辽来奔不纳三月除民二年至四年以前税夏四月己未辽使者来秋八月壬辰如邺都开封尹郑王重贵留守东京以宣徽南院使张从恩为东京内外兵马都监壬寅大赦甲寅光禄卿张澄使于辽九月乙亥前安国军节度使杨彦询使于辽冬十月山南东道节度使安从进反十一月丁丑以西京留守高行周为襄州行营都部署以讨之十二月丙戌以郑王重贵为广晋尹徙封齐王行营先锋使郭金海及安从进战于唐州败之成德军节度使安重荣反以天平军节度使杜重威为镇州行营招讨使丙申辽使者来戊戌杜重威及安重荣战于宗城败之
　　七年春正月丁巳克镇州安重荣伏诛赦广进庚午辽使者来三月归德军节度使安彦威塞决河于滑州夏五月乙巳尊皇太妃刘氏为皇太后六月乙丑皇帝崩于邺都之保昌殿年五十三諡曰圣文章武明徳孝皇帝庙号高祖陵曰显陵
　　髙祖天福七年【其元年即后唐清泰三年】
　　出帝讳重贵高祖兄子也父敬儒为唐庄宗骑将早卒高祖以重贵为子高祖六子五子皆早死而重睿防故重贵得立重贵少而谨厚善骑射高祖使博士王震教以礼记久之不能通大义谓震曰此非我家事也高祖为契丹所立将引而南谋以一子留守太原德光使尽出诸子择之指重贵曰此眼大者可也遂拜金紫光禄大夫行太原尹北京留守知河东节度事天福二年拜左金吾卫上将军三年冬为开封尹封郑王加太尉同中书门下平章事六年高祖幸邺留守东京已而为广晋尹徙封齐王七年六月乙丑高祖崩即位于柩前丁卯尊皇太后曰太皇太后皇后曰皇太后庚午使左骁卫将军石德超以御马二扑祭于相州之西山如京使李仁廓使于辽【按如京使官名也史刑本京下有师字误今删】辽使来丙子以冯道为大行皇帝山陵使门下侍窦贞固为副太常卿崔棁为礼仪使戸部侍吕琦为卤簿使御史中丞王易简为仪仗使己卯四方馆使宋崇节右金吾卫大将军梁言使于辽秋七月壬辰太皇太后刘氏崩辍朝三日丁酉使石德超扑马于相州之西山庚子大赦甲辰辽使者来八月戊午高行周克襄州庚申天平军节度使景延广义成军节度使李守贞彰德军节度使郭谨进钱粟助山陵甲子辽使者来癸酉又遣使者来九月辛丑以李守贞为大行皇帝山陵都部署冬十月己未辽使者来十一月复遣使者来庚寅葬高祖皇帝于显陵己亥牛羊使董殷使于辽辛丑蠲高祖灵车所过民租之半十二月庚午北京留守刘知远进百头穹庐辽使者来辛未又遣使者来
　　八年春正月辽使者来二月壬子以景延广为御营使己未车驾发邺都赦广晋府囚庚申次澶州赦囚乙丑至自邺都庚午寒食望祭显陵于南庄焚御衣纸钱三月己卯赵莹罢以晋昌军节度使桑维翰为侍中辛丑引进使太府卿孟承诲使于辽夏四月戊申朔日有食之庚午董殷使于辽遣供奉官张福率威顺军捕蝗于陈州五月泰寜军节度使安审信捕蝗于中都丁亥追封皇伯敬儒为宋王【按司马光通鉴及朱子纲目皆无追封皇伯敬儒为宋王之语此欧阳修特笔也欧阳修曰出帝立不以正臣其父而爵之以欺天下敬儒为出帝本生父从唐旧制亦无称皇伯之礼至于尊秦国夫人安氏为太妃此尤不经之甚者夫帝既为高后矣□伯其父而王之矣而后尊生母为皇太妃后世将以为谁之妃乎五代丧礼君臣罔诚经权如周世宗令辟也而于柴守礼父子之间臣之以卿外之曰男不能曲尽情理以至屈法全思识者犹不能无讥焉若出帝者又何足与之言伦理也哉】癸卯冯道罢甲辰旱蝗大赦六月庚戌祭蝗于臯门癸亥遣供奉官帅奉国军捕蝗于京畿辛未祐借民粟杀藏粟者秋七月丁酉射于南庄辽使者来甲辰遣供奉官李汉超帅奉国军捕蝗于京畿八月丁未募民捕蝗易以粟辛亥检民青苗九月戊寅尊秦国夫人安氏为皇太妃丁亥追册魏国夫人张氏为皇后【张氏帝之元妃也新史于纪不书而家人传又不载其姓氏疎矣兹据旧史】丙申幸大年庄及景延广第冬十月戊申立冯氏为皇后壬子畋于近郊如沙防丙寅辽使者来庚午括借民粟十一月己卯董殷使于辽甲申如八角阅马牧乙未辽史者来戊戌齐州刺史杨承祚奔于青州十二月癸丑给事中边光范登州刺史郭彦威使于辽平卢军节度使杨光远反淄州刺史翟进宗死之开运元年春正月甲戌朔辽侵沧州己邜防贝州庚辰归徳军节度使高行周为北面行营部部署辽入鴈门侵代州辛巳殿直王班使于辽至于邺都不得进而复壬午以前静难军节度使李周留守东京景延广为御营使自将以御辽丙戌辽侵黎阳辛卯讲武于澶州赵延寿以辽人防南乐【旧书于晋纪凡辽人称兵例书曰防防读通鉴辑覧】
　　【御批彼时中国已分瓦解不成正统而石晋得国之本又　　由于父事辽及重贵继立好事者顿以书臣为耻然称孙之表】【仍无卢日以是搆祸即问愚骇无识之人以祖防孙有不听然而笑者哉是当用两国互伐之文书侵以正其悮诚为折表至当千古不易之通义也惟是赵延寿托身于辽借辽以残父母之邦则其丧心失计自有不可得而揜者故于此仍书曰防以着其恶】甲午以刘知远为幽州道行营招讨使括马丙申辽侵黎阳辛丑刘
　　知远及辽伟王战于秀容败之博州刺史周儒叛降于辽二月戊申前军都虞侯李守贞及辽战于马家渡败之癸丑北靣行营都虞候马全节及辽战于北平败之三月癸酉又败之于戚城辽师还己丑冀州刺史白从晖及辽战于衡水败之癸巳借民为武定军夏四月辽防德州沿河廵检梁进败之取德州甲寅至自澶州赦京师己未马全节及辽战于定丰败之辛酉率借民财五月戊寅李守贞讨杨光远丁亥以邺都留守张从恩为贝州行营都部署辛卯以李守贞为青州行营都部署六月克淄州丙午复署枢宻使丁未以桑维翰为中书令充枢宻使秋七月辛未朔大赦改元己丑以太子太傅刘昫守司空兼门下侍同中书门下平章事八月辛丑以刘知远为北面行营都统顺德军节度使杜威为都招讨使戊辰旌项城民史仁诩门闾九月庚午朔日有食之丙子辽侵遂城乐寿代州刺史白文珂及辽战于七里烽败之冬十月庚戌以武寕军节度使赵在礼为北靣行营副都统邺都留守马全节为副招讨使十二月己亥朔射兎于臯门丁巳杨承勲囚其父光远以降杀之闰月乙酉赦青州囚辽侵恒州
　　二年春正月辽防泰州【新纪作泰州兹据马全节传及五代会要改下同】壬子马全节及辽战于榆林两军皆溃戊午如南庄张从恩留守东都辛酉以高行周为御营使辽师还二月己巳如黎阳横海军节度使田武为东北面行营都部署以御辽丙子大阅于戚城丙戌阅马于鐡丘丙申以端明殿学士戸部侍郎冯玉为戸部尚书枢宻使三月戊戌辽防祁州刺史沈斌死之【此事通鉴在二月然新旧史俱作三月戊戌盖据奏到之日也】丁未畋于戚城庚戌马全节克泰州辛亥易州戍将孙方谏及辽战于狼山败之甲寅杜威克满城乙卯克遂城庚申杜威及辽战于阳城败之追奔至于卫村又败之夏四月戊寅劳旋于戚城己卯劳旋于王莽河甲申至自澶州赦左右军囚庚寅大赏军功五月丙申朔大赦丙午如南庄六月丁卯射于繁台【纂误引此作射雁于繁台谓鴈字当是兎字盖前后皆作射兎而六月又非射鴈时也今各本并无鴈字姑仍之】幸杜威第秋八月甲子朔日有食之丙寅和凝罢以冯玉为中书侍郎同中书门下平章事辛未阅马于茂泽陂丁丑括马九月己亥阅马于万龙冈幸李守贞第冬十月戊寅射兎于砚台十一月己巳射兎于臯门如沙台十二月丁丑畋于郊丁亥桑维翰罢以开封尹赵为中书令李崧守侍中枢宻使
　　三年春二月壬戌朔日有食之壬午射鸭于板桥如南庄夏六月孙方谏以狼山叛附于辽辽侵定州己丑以李守贞为行营都部署义成军节度使皇甫遇为副秋九月辛丑行营马军排阵使张彦泽及辽战于新兴败之癸卯刘知远及辽战于朔州败之冬十月辛未以杜威为北靣行营都招讨使李守贞为兵马都监十一月永清军节度使梁汉璋及辽战于瀛州败绩【新纪永清作永静考是时无永静军兹据旧史】辽侵镇定十二月己未杜威军于中渡壬戌奉国都指挥使王清及辽战于滹沱败绩死之杜威李守贞张彦泽以其军叛降于辽庚午射兎于沙台壬申张彦泽犯京师杀开封尹桑维翰帝北行辽灭晋出帝天福一年【仍髙祖年号称八年】开运三年凡四年右晋二帝合十一年











　　钦定续通志卷二十二
　　钦定四库全书
　　钦定续通志卷二十三
　　汉纪
　　髙祖　　　帝
　　髙祖皇帝姓刘氏讳暠初名知逺其先沙陀部人也其后世居于太原知逺弱不好弄严重寡言面紫色目多白睛凛如也与晋髙祖俱事唐明宗为偏将明宗及梁人战徳胜晋髙祖马甲断梁兵几及之知逺以所乘马授髙祖复取髙祖马殿而还髙祖徳之髙祖留守北京以知逺为押衙潞王从珂反愍帝出奔髙祖自镇州赴京师遇愍帝于卫州止舍知逺遣勇士石敢袖铁槌侍髙祖以虞变髙祖与愍帝议事未决左右欲兵之知逺拥髙祖入室敢与左右格鬬而死知逺即以兵尽杀愍帝左右置帝舍而去废帝入立髙祖复镇河东已而有隙髙祖将举兵知逺与桑维翰宻为髙祖谋画赞成之髙祖即位于太原以知逺为侍卫亲军都虞候领保义军节度使契丹耶律徳光送髙祖至潞州临决指知逺曰此都军甚操刺无大故勿弃之天福二年迁侍卫马歩军都指挥使领忠武军节度使已而以杜重威代知逺领忠武徙知逺领归徳知逺耻与重威同制杜门不出髙祖怒欲罢其兵职宰相赵莹以为不可髙祖乃遣端明殿学士和凝就第宣谕知逺乃受命五年徙邺都留守九月朝京师髙祖幸其第六年拜河东节度使北京留守七年髙祖崩出帝立与辽絶盟用兵北方以知逺从髙祖起太原有佐命功勲位已髙疑其幸国家多故而有异志每优尊之拜中书令封太原王幽州道行营招讨使又拜北面行营都统开运二年封北平王三年加守太尉然王未尝出兵辽逼澶州别遣伟王攻鴈门王败之于秀容八月杀吐浑白承福等族取其赀钜万良马数千四年正月徳光入京师出帝北迁王遣牙将王峻奉表于徳光徳光呼之为儿赐以木柺辽法优礼大臣则赐之如中国几杖峻持柺归辽人望之皆辟道峻还为王言徳光必不能有中国乃议建国二月戊辰河东行军司马张彦威等上牋劝进辛未皇帝即位于太原称天福十二年【天福晋髙祖年号也天福止八年改元开运至此四年矣汉虽建国而未有国号又称晋年号舍开运而追续天福为十二年初无义理但书其实尔】磁州贼首梁晖取相州来归武节都指挥使史肇取代州杀其刺史王晖晋州将药可俦杀其守将骆从朗及括钱使谏议大夫赵熙来归辛巳陜州留后赵晖潞州留后王守恩来归三月丙戌蠲河东杂税辛夘延州军乱逐其节度使周宻壬辰丹州指挥使髙彦询以其州来归壬寅徳光北去以其将萧翰为宣武军节度使守汴州夏四月己未以右都押衙杨邠为枢宻使蕃汉兵马都孔目官郭威权枢宻副使辽陷相州杀梁晖癸亥立魏国夫人李氏为皇后甲子以河东节度判官苏逢吉观察推官苏禹珪并为中书侍郎同中书门下平章事乙丑侍卫亲军歩军都指挥使史肇取潞州戊辰奉国指挥使武行徳以河阳来归史肇取泽州丙子耶律徳光卒于栾城其众入于镇州五月甲午以太原尹刘崇为北京留守丙申车驾发太原萧翰遯归以郇国公李从益知南朝军国事戊申次绛州刺史李从朗来归六月丙辰次洛阳【新纪作河阳此从旧纪】杀李从益及其母于京师甲子至于京师戊辰改国号汉赦罪人蠲民税是夏刘昫薨秋闰七月前天雄军节度使杜重威反【杜重威于晋出帝时避出帝名去重至汉而复之】庚午以天平军节度使髙行周为邺都行营都部署以讨之【旧纪是年七月以宋州节度使髙行周为邺都留守髙行周传则云汉祖入汴代李守贞为天平节度使邺平授邺都留守与纪不同今依传及新纪】庚辰追尊祖考为皇帝妣为皇后髙祖湍諡曰明元庙号文祖祖妣李氏諡曰明贞曽祖昂諡曰恭僖庙号徳祖祖妣杨氏諡曰恭恵祖僎諡曰昭宪庙号翼祖祖妣李氏諡曰昭穆考琠諡曰章圣庙号显祖妣安氏諡曰章懿以汉髙皇帝为髙祖光武皇帝为世祖皆不祧八月防圣指挥使白再荣逐辽人以镇州来归丙申安国军节度使薛懐让杀辽将刘铎入于邢州九月甲戌以吏部尚书尚贞固守司空兼门下侍郎翰林学士中书舍人李涛为中书侍郎并同中书门下平章事庚辰帝北征冬十月甲申次章域赦河北十一月壬申杜重威降十二月癸巳至自邺都
　　干祐元年春正月乙夘大赦改元己未更名暠丁丑皇帝崩于万嵗殿年五十四諡曰睿文圣武昭肃孝皇帝庙号髙祖陵曰睿陵
　　髙祖天福一年【仍晋髙祖年号】干祐一年凡二年
　　皇帝讳承祐髙祖第二子也母曰昭圣皇后李氏髙祖即位拜右卫上将军大内都防检魏王承训长而贤髙祖爱之方属以为嗣而承训薨髙祖悲哀疾剧乃以承祐属诸将相宰相苏逢吉曰皇子承祐未封王请亟封之未及封髙祖崩秘不发丧杀杜重威
　　干祐元年二月辛巳封承祐周王是日皇帝即位于柩前壬辰右卫大将军鳯翔巡检使王景崇及蜀人战于大散闗败之癸巳大赦三月壬戌以窦贞固为大行皇帝山陵使吏部侍郎叚希尧为副太常卿张昭为礼仪使御部侍郎卢价为卤簿使御史中丞边蔚为仪仗使丁丑李涛罢防国军节度使李守贞反陷潼闗夏四月辛巳陜州兵马都监王玉克潼闗壬午永兴军将赵思绾叛附于李守贞客省使王峻帅师屯于闗西以杨邠为中书侍郎兼吏部尚书同中书门下平章事郭威为枢密使以镇宁军节度使郭从义为永兴军兵马都部署戊子保义军节度使白文珂为河中兵马都部署王峻为都监乙未以侍卫步军都指挥使尚洪迁为西面行营都虞候六月戊寅朔日有食之秋七月戊申彰徳军节度使王继杀其判官张易庚申以郭威同中书门下平章事癸亥辽莫州刺史王彦徽来奔庚午杀成徳军副使张鹏乙亥王景崇叛附于李守贞八月壬午郭威讨李守贞九月尚迁及赵思绾战败绩冬十一月甲寅杀太子太傅李崧灭其族壬申髙祖皇帝于睿陵十二月己夘彰武军节度使髙允权杀太子太师致仕刘景严
　　二年【按徐无党曰帝即位至此宜改元而不改元帝名承祐年号干祐举国臣民共称而不改避当时莫大之失或曰承天之祜礼运语也帝名当是祜字五代虽不知礼何至并此而昧之祐字传冩误耳】春正月乙巳朔大赦二月丙子蠲民纽配租夏五月李守贞之将周光逊降乙丑赵思绾降六月癸酉朔日有食之秋七月丁巳郭威杀华州留后赵思绾于京兆甲子克河中八月郭从义杀前永兴廵检乔守温丙戌郭威使来献俘冬十月辽人防赵魏羣臣进添都马辽陷内兵己丑郭威及宣徽南院使王峻伐辽十一月辽师还三年春正月西面行营都部署赵晖克鳯翔丙午郭威进添都马壬子赵晖献馘俘二月甲戌旌汝隂民麴温门闾三月己酉寒食望祭于南御园夏四月壬午郭威以枢密使为天雄军节度使冬十一月甲子朔日有食之丙子杀杨邠及侍卫亲军都指挥使史肇三司使王章皆灭其族郭威反庚辰义成军节度使宋延渥叛附于威壬午威犯封丘泰宁军节度使慕容彦超军于七里店癸未劳军于北郊甲申劳军于刘子陂慕容彦超及郭威战败绩开封尹侯益叛降于威郭明反乙酉皇帝崩苏逢吉自杀汉亡
　　帝干祐二年【仍髙祖年号】
　　右汉二帝合四年










　　钦定续通志卷二十三
　　钦定四库全书
　　钦定续通志卷二十四
　　周纪
　　太祖　　　　世宗　　　　恭帝
　　太祖皇帝姓郭氏讳威邢州尧山人也父简事晋为顺州刺史刘仁恭攻破顺州简见杀威少孤依潞州人常氏潞州留后李继韬募勇敢士为军卒威年十八以勇力应募为人负气好使酒继韬特竒之威尝游于市市有屠者常以勇服其市人威醉呼屠者使进几割肉割不如法叱之屠者披其腹示之曰尔勇者能杀我乎威即前取刀刺杀之一市皆惊威颇自如为吏所执继韬惜其勇隂纵之使亡已而复召置麾下其后庄宗灭梁继韬以叛诛死其麾下兵悉隶从马直威以通书算补为军吏好读阃外春秋略知兵法后为侍卫军吏汉髙祖为侍卫亲军都虞候尤亲爱之髙祖既厯诸镇尝以威从契丹灭晋汉髙祖起太原即皇帝位拜威枢密副使干祐元年正月髙祖疾大渐以帝托威及史肇等帝即位拜威枢密使是嵗三月河中李守贞永兴赵思绾凤翔王景崇相次反帝遣白文珂郭从义常思等分讨之乆皆无功隐帝谓威曰吾欲烦公可乎对曰臣不敢请亦不敢辞惟陛下命乃加威同中书门下平章事充西面军前招慰安抚使诸军皆受节度威居军中延见宾客襃衣博带及临阵行营幅巾短后与士卒无异上所赐予与诸将会射恣其所取其余悉以分赐士卒由是将士咸归心于威威至河中自栅其城东思栅其南文珂栅其西调五县十二万人筑连垒以防三栅诸将皆以为守贞穷防破在旦夕不宜劳人如此威不听已而守贞数出兵击连垒垒壊威辄补之守贞辄复出击每出必有亡失久之城中兵食俱尽威曰可矣乃治攻具为期日四面攻之破其罗城守贞与妻子自焚死而思绾景崇亦相次平帝劳威以玉帯加检校太师兼侍中威辞曰臣事先帝见功臣多矣未尝以玉赐之且臣将兵在外凡镇安京师供亿所须使军食不乏皆诸大臣居中者之力也臣安敢独膺此赐帝以威为贤于是悉召杨邠史肇蘓逢吉苏禹珪窦贞固王章等皆赐以玉威乃受又推功大臣请加爵赏于是加贞固司徒逢吉司空【新纪作贞固司空逢吉司徒兹据旧纪】禹珪邠左右仆射已而又曰此特汉廷亲近之臣耳诸宗室方镇外暨荆浙湖南皆未及也由是滥赏遍于天下是冬辽人寇邉威以枢密使北伐至魏州辽师引出三年二月师还四月拜威邺都留守天雄军节度使仍以枢密使之镇宰相苏逢吉以谓故事枢密使无以藩镇领者与史肇等固争久之卒以枢密使行仍诏河北诸州皆听威节度是时帝年少嬖幸寖用事将相不睦帝与李业等谋已杀史肇等乃诏镇宁军节度使李义杀侍卫步军指挥使王殷于澶州又诏侍卫马军指挥使郭崇杀威及宣徽使王峻于魏诏书先至澶州义恐事不果反以诏书示殷殷即驰遣人告威已而诏杀威峻使者亦驰骑至威匿诏书召枢密使院吏魏仁浦谋于卧内仁浦劝威反教威倒用留守印更为诏书诏威诛诸将校以激怒之将校皆愤然效用十一月丁丑威遂举兵渡河帝遣开封尹侯益保大军节度使张彦超客省使阎晋卿等率兵拒威又遣内养鸗脱觇威所向鸗脱为威所得威乃附脱奏请防李业等送军中帝得威奏以示业等业等皆言威反状已白乃悉诛威家属于京师庚辰威至滑州义成军节度使宋延渥叛于汉来降壬午犯封丘甲申及泰宁军节度使慕容彦超战于刘子陂彦超败奔于兖州帝方出劳军为乱兵所弑丙戌威入京师縦火大掠戊子率百官朝太后于明徳门请立嗣君太后下令文武百寮六军将校议择贤明以承大统庚寅威率百官诣明徳门请立武宁军节度使赟为嗣遣太师冯道迎赟于徐州【新纪武宁作泰宁然泰宁乃兖州军号非徐州也兹据职方考】辛卯请太后临朝听政以王峻为枢密使翰林学士兵部侍范质为副使镇州邢州言有北寇十二月甲午朔威以大军北征癸丑至澶州而旋王峻遣侍卫马军都指挥使郭崇以骑兵七百逆刘赟于宋州杀之其将巩廷美杨温为赟守徐州戊午威营于臯门汉宰相窦贞固苏禹珪来劝进庚申太后制以威监国
　　广顺元年春正月丁卯皇帝即位大赦改元国号周己巳上汉太后尊号曰昭圣皇太后戊寅汉北京留守刘崇自立于太原己卯以冯道为中书令二月丁未辽使者来癸丑寒食望祭于蒲池丁巳尚书左丞田敏使于辽三月甲戌武宁军节度使王彦超克徐州夏四月甲午立夫人董氏为徳妃五月辛未追尊祖考为皇帝妣为皇后髙祖璟諡曰睿和庙号信祖祖妣张氏諡曰睿恭曾祖谌諡曰明宪庙号僖祖祖妣申氏諡曰明孝祖蕴諡曰翼顺庙号义祖祖妣韩氏諡曰翼敬考諡曰章肃庙号庆祖妣王氏諡曰章徳六月辛亥以范质及户部侍判三司李谷并为中书侍同中书门下平章事窦贞固苏禹珪罢癸丑范质叅知枢密院事丁巳以宣徽北院使翟光邺为枢密副使秋八月壬戌葬汉帝于颍陵冬十月丙午汉人来讨攻晋州十一月王峻及建雄军节度使王彦超拒之十二月慕容彦超反二年春正月甲子以侍卫步军都指挥使曹英为兖州行营都部署唐人援兖州屯于沭阳徐州廵检使张令彬击败之二月庚寅府州防御使折徳扆克岢岚军三月丁巳朔寒食望祭于郊戊辰以内客省使郑仁诲为枢密副使翟光邺罢夏四月丙戌朔日有食之五月庚申东征李谷留守东都郑仁诲为大内都检癸亥次曹州赦流罪以下乙亥克兖州壬午赦兖州六月乙酉朔幸曲阜祠孔子庚子至自兖州秋九月庚午敕北邉吏民毋得入辽境俘掠辽人寇冀州冬十一月癸酉减牛皮税十二月甲午前静难节度使侯章进买宴银绢却之
　　三年春正月乙卯麟州刺史杨重训叛于汉来附乙丑罢户部营田务除租牛课二月甲子贬王峻为商州司马三月甲申封子荣为晋王丙戌郑仁诲罢己丑以棣州团练使王仁镐为右卫大将军枢密副使夏四月敇诸道所属治囹圄秋七月辽卢台军使张藏英来奔九月作郊坛太庙于东都冬十月庚申以冯道为奉迎神主使十二月戊申四庙神主至自西京迎之于西郊祔于太庙帝不豫壬申杀天雄军节度使王殷乙亥享于太庙
　　显徳元年春正月丙子朔有事于南郊大赦改元羣臣上尊号曰圣明文武仁徳皇帝听蜀境通商戊寅罢邺都丙戌以镇宁军节度使郑仁诲为枢密使壬辰端明殿学士户部侍王溥为中书侍同中书门下平章事王仁镐罢是日皇帝崩于滋徳殿年五十一諡曰圣神文武恭肃孝皇帝【新旧纪俱作圣神恭肃文武兹据世宗纪】庙号太祖陵曰嵩陵
　　太祖广顺三年显徳一年凡四年
　　世宗皇帝讳荣本姓柴氏邢州龙冈人也柴氏女适太祖是为圣穆皇后帝为后兄守礼子防从姑长太祖家太祖遂以为子太祖后稍贵荣亦壮而器貌英竒善骑射略通书史黄老性沉重寡言太祖絶爱之太祖为汉枢密使帝为左监门卫大将军太祖镇天雄以帝为天雄军牙内都指挥使领贵州刺史干祐三年太祖自魏趣京师留帝守魏太祖即位拜澶州刺史镇宁军节度使检校太傅同中书门下平章事帝素为枢宻使王峻所忌广顺三年正月来朝不得留既而峻有罪诛三月以帝为开封尹封晋王是冬卜以来年正月朔旦有事于南郊而太祖遇疾不能视朝者久之
　　显徳元年正月丙子郊仅而成礼即以王判内外兵马事加兼侍中壬辰太祖崩秘不发丧乙未宣遗制丙申皇帝即位于柩前以右监门卫大将军魏仁浦为枢宻副使二月丁卯以冯道为大行皇帝山陵使太常卿田敏为礼仪使兵部尚书张昭为卤簿使御史中丞张煦为仪仗使开封少尹权判府事王敏为桥道顿递使汉人攻潞州三月辛巳大赦癸未以郑仁诲留守东京乙酉如潞州壬辰次泽州阅兵于北郊癸巳及刘旻战于髙原败之追及于髙平又败之丁酉帝至潞州己亥侍卫马军都指挥使樊爱能歩军都指挥使何徽伏诛壬寅以天雄军节度使符彦卿为河东行营都部署夏四月乙夘太祖皇帝于嵩陵汾州防御使董希顔叛于汉来附丙辰辽州刺史张汉超叛于汉来附辛酉取岚州宪州壬戌立卫国夫人符氏为皇后取石州沁州乙丑冯道薨庚午赦潞州流罪以下如太原忻州监军李勍杀其刺史赵臯叛于汉来附五月丙子代州守将郑处谦叛于汉来附辽师救汉丁酉符彦卿及辽人战于忻口败绩先锋都指挥使史彦超死之六月乙巳班师乙丑次新郑遂拜嵩陵庚午至自太原秋七月庚辰阅稼于南御庄癸巳以枢宻院直学士工部侍郎景范为中书侍郎同中书门下平章事魏仁浦为枢宻使冬十月甲辰杀左羽林大将军孟汉琼
　　二年春正月浚胡卢河二月庚子朔日有食之【新旧史皆无此文兹据通鉴辑】求直言夏五月辛未遣宣徽南院使向训鳯翔节度使王景伐蜀甲戌大毁佛寺禁民亲无侍养而为僧尼及私自度者六月庚子虑囚秋九月丙寅颁铜禁闰月癸丑向训克秦州冬十月辛未取成州阶州十一月乙未以李谷为淮南道行营都部署以伐唐戊申王景克鳯州十二月丙戌郑仁诲薨
　　三年春正月戊戌増筑京城庚子诏亲征淮南以向训留守东京壬寅车驾发京师辛亥侍卫亲军都指挥使李重进及唐人战于正阳败之甲寅以重进为淮南道行营都招讨使二月丙寅如下蔡浮桥壬申克滁州甲戌唐主李景来求成不答壬午景使其臣钟谟来奉表丙戍取扬州辛卯取泰州三月庚子以内外马步军都军头袁彦为竹龙都部署是月取光州舒州常州夏四月常泰州复入于唐五月乙夘至自淮南赦京师六月壬申赦淮南秋七月皇后崩扬光舒滁州复入于唐八月乙丑课民种禾及韮戊辰端明殿学士王朴上显徳钦天厯诏自来歳行之九月丙午以王朴为户部侍郎枢密副使冬十月癸酉李重进败唐兵于盛唐十一月庚寅废诸祠不在祀典者乙巳杀李景之臣孙晟十二月壬申以张永徳为殿前都防检
　　四年春正月己丑朔赦非死罪二月甲戌王朴留守东京乙亥南征三月丁未克寿州夏四月己巳至自寿州己卯放防卒八百归于蜀癸未追册彭城郡夫人刘氏为皇后乙酉疏汴水五月丙申杀宻州防御使侯希进秋八月乙亥李谷罢以王朴为枢宻使癸未蜀人来归我濮州刺史胡立冬十月戊午设制举诸科己巳王朴留守东京以三司使张美为大内都防检壬申南征十二月乙卯泗州守将范再遇叛于唐以其州来降庚申濠州团练使郭廷谓以其州来降丁丑取泰州
　　五年春正月丁亥取海州壬辰取静海军丁未克楚州守将张彦卿郑昭业死之二月甲寅取雄州丁卯如扬州癸酉如瓜州三月壬午如泰州丁亥复如扬州辛夘如迎銮镇己亥李景请献庐舒蕲黄等州并鄂州所属汉阳汉川二县【据陆防南唐书辑】于是江北悉平辛亥李景来买宴浚汴口道河逹于淮夏四月庚申祔五室神主于新庙壬申至自淮南五月辛巳朔日有食之六月辛未放降卒四千六百于唐秋七月乙酉遣水部员外郎韩彦卿市铜于髙丽丙戌行大周刑统丁亥颁均田图冬十月丁酉均河南诸州民租【新纪作括民租兹据旧纪】十一月庚戌作大周通礼正乐十二月丙戌罢州县课户俸户六年春二月甲申道汴水入于蔡作律吕新法发粟贷淮南饥民三月己酉甘州回鹘来献玉却之庚申王朴薨丙寅以宣徽南院使吴延祚留守东京癸酉停给铜鱼甲戌北征是月以吴延祚为左骁卫上将军枢密使夏四月壬辰取干宁军辛丑取益津闗以为霸州癸卯取瓦桥闗以为雄州甲辰取莫州五月乙巳朔取瀛州丙午帝不豫壬子车驾南还甲戌至自雄州六月癸未立皇后符氏封子宗训为梁王宗让燕国公【新史宗让作宗谊据旧史改】己丑以范质王溥叅知枢宻院事魏仁浦同中书门下平章事以忠武军节度使赵匡为殿前都检癸巳皇帝崩于滋徳殿年三十九諡曰睿武孝文皇帝庙号世宗陵曰庆陵
　　世宗显徳五年【仍太祖年号】
　　恭皇帝讳宗训世宗第四子也世宗即位大臣请封皇子为王世宗谦抑久之及北取三闗遇疾还京师始封帝为梁王时年七歳
　　显徳六年六月癸巳世宗崩甲午宣遗诏皇帝即位于柩前癸卯以范质为大行皇帝山陵使翰林学士窦俨为礼仪使兵部尚书张昭为卤簿使御史中丞邉归谠为仪仗使宣徽南院使判开封府事昝居润为桥道顿递使秋七月壬戌以赵匡领归徳军节度使李重进领淮南节度使侍卫亲军副都指挥使韩通领天平军节度使丙寅大赦八月壬午昭义军节度使李筠加检校太尉庚寅封弟熙让为曹王熙谨纪王熙诲蕲王己亥加前司空李谷开府仪同三司九月丙寅左骁卫大将军戴交使于高丽冬十一月壬寅葬睿武孝文皇帝于庆陵
　　七年春正月辛丑朔镇州定州言有北冦赵匡以大军北征癸卯发京师甲辰匡返兵入京师韩通死之皇帝逊位于匡匡废帝为郑王宋开寳六年三月乙夘崩于房州諡之曰恭皇帝陵曰顺陵
　　恭帝显徳一年【仍世宗年号称七年】
　　右周三帝合十年




　　钦定续通志卷二十四
<史部,别史类,钦定续通志>
　　钦定四库全书
　　钦定续通志卷二十五
　　宋纪
　　太祖
　　太祖皇帝姓赵氏讳匡其先封赵城因以为氏汉京兆尹广汉居涿郡遂世为涿郡人高祖脁仕唐为县令曽祖珽歴藩镇从事兼御史中丞祖敬歴营蓟涿三州刺史敬生殷唐庄宗时典禁军汉干祐中以讨王景崇功【宋史作王景据五代史増辑】迁防圣都指挥使周显徳中从征淮南平扬州加检校司徒封天水县男是为宣祖帝宣祖次子也母曰昭宪皇后杜氏帝容貌雄伟气度豁如周太祖以枢密使征李守贞太祖应募居帐下广顺初补东西班行首歴开封府马直军使世宗即位以太祖典禁军从世宗战高平大败北汉兵还拜殿前都虞候领严州刺史从征淮南首败唐人于涡口唐将皇甫晖姚鳯以众十五万塞清流闗太祖引兵出山后晖等大惊退入滁州太祖追至城下晖请成列以决胜负太祖许之晖整阵出太祖拥马项直入手刃晖中脑并姚鳯禽之遂克滁州时宣祖为马军副都指挥使率兵夜半至城下传呼开门太祖曰父子虽至亲城门启闭王事也不敢奉命诘旦宣祖乃得入韩令坤下扬州南唐援兵大至令坤将弃城避之世宗命太祖将兵屯六合太祖下令曰扬州兵敢有过六合者断其足自是令坤始固守太祖寻败唐齐王景逹于六合东进殿前都指挥使寻拜定国军节度使四年从征寿春遂下寿州徙义成军节度使检校太保仍殿前都指挥使复从征濠泗为前锋时南唐设砦于十八里滩世宗方议以槖駞济师太祖独跃马截流先渡麾下骑随之遂破其砦乘胜攻泗州下之进拔楚州大败唐人于銮江口直抵南岸焚其营栅又破之于歩淮南平五年徙忠武军节度使六年从世宗北征为水陆都部署克瓦桥闗降其守将姚内斌遂定莫州世宗在道阅文书于韦囊中得木版题云防检作天子异之时张永徳为防检世宗不豫还京师即拜太祖检校太傅殿前都防检以代永徳恭帝即位徙归徳军节度使检校太尉七年春或告北汉结辽人入宼太祖出师御之次陈桥驿夜五鼔军士集驿门宣言策检为天子迟眀逼寝所太宗与赵普入帐中宻白其事露刃列于庭有以黄衣加太祖身者众皆罗拜呼万嵗【谨按通鉴辑览】
　　【御批陈桥兵变论者疑宋祖实与其谋盖彼时匡义以手足之亲赵普以心腹之寄毅然部分复入帐中宻白使非防窥宋祖隐防岂至若此且其受命而出因变而返遽行禅代絶无愧辞更足启后人訾议虽当时朝不易位市不易肆其后布武修文拨乱反正而其得国之不以道人岂能曲为原谅哉】即掖太祖上马太祖谓诸将曰我有号令尔等能从乎皆下马曰唯命太祖曰太后主上吾所北面事者汝辈不得惊犯大臣皆我比肩朝廷府库及士庻之家不得侵掠违者吾不贷也诸将皆再拜肃队南行自仁和门入副都指挥使韩通谋御之散员都指挥使王彦升先入京逐通杀之太祖
　　进登明徳门令甲士归营遂返防检公署有顷诸将拥宰相范质等至太祖见之呜咽流涕曰违负天地乃至于此质等未及对列校罗彦瓌等按剑厉声曰我辈无主今日须得天子质等相顾逡廵降阶拜曰晡班定翰林学士承防陶糓出周恭帝禅位制书于防中宣徽使引太祖就庭北面拜受已乃掖太祖升崇元殿即皇帝位是日迁恭帝及符后于西宫降封恭帝曰郑王而尊符后为周太后
　　建隆元年春正月乙巳大赦改元定有天下之号曰宋加恩中外及贬降流配者遣使徧告郡国戊申赠韩通中书令以礼收辛亥论翊戴功以周义成军节度使殿前都指挥使石守信为归徳军节度使侍卫亲军马歩军副都指挥使寜江军节度使侍衞亲军马军都指挥使髙懐徳为义成军节度使殿前副都防检【宋史寜江军作江寜军考五代无江寜军兹据东都事畧改下张光翰之寜江军同】武信军节度使侍卫亲军歩军都指挥使张令铎为镇安军节度使侍衞亲军马步军都虞候殿前都虞候王审琦为防寜军节度使殿前都指挥使虎揵右厢都虞候张光翰为寜江军节度使侍卫亲军马军都指挥使龙揵右厢都指挥使赵彦徽为武信军节度使侍卫亲军步军都指挥使其余领军者并进爵乙邜遣使分振诸州丁巳命周宗正郭玘祀周陵庙仍以时祭享癸亥以周天雄军节度使魏王符彦卿守太师雄武军节度使王景守太保太原王定难军节度使守太傅西平王李彜殷守太尉荆南节度使髙保融守太傅余领节镇者并进爵甲子赐弟殿前都虞候匡义名光义己巳立太庙成徳军节度使郭崇报北汉及辽师竟不出二月乙亥尊母南阳郡夫人杜氏为皇太后以周宰相范质依前守司徒兼侍中王溥守司空兼门下侍魏仁浦为尚书右仆射兼中书侍郎并同中书门下平章事枢宻使吴廷祚同中书门下二品庚寅赐进士杨砺等十九人及第出身【宋史无此条今据宏简録首着于此自后槩不复着】三月丙辰南唐主李景吴越王钱俶遣使来贺壬戌定国遝以火徳王色尚赤腊用戍癸亥命武胜军节度使宋延渥等率舟师巡江徼夏四月癸酉窦俨上二舞十二乐曲名乐章丙戌浚蔡河癸巳周昭义军节度使李筠拒命遣归徳军节度使石守信讨之五月己亥朔日有食之庚子以昭化军节度使慕容延钊彰徳军节度使王全斌将兵出东道会守信讨李筠壬寅窦俨上太庙舞曲名癸邜石守信败李筠于长平己酉西京作周六庙成丁巳下诏亲征以枢宻使吴廷祚留守上都都虞候光义为大内都检命天平军节度使韩令坤将兵屯河阳己未发京师丁邜石守信髙懐徳破李筠于泽州六月辛未拔泽州筠自焚死甲申免泽州今嵗租乙酉进攻潞州丁亥筠子守节以城降辛邜大赦録死事者子孙丁夫给复三年甲午永安军节度使折徳扆破北汉于沙谷砦秋七月戊申上至自潞甲子遣工部侍郎艾頴拜嵩庆陵乙丑南唐遣使者来贺平泽潞八月壬午以光义领泰寜军节度依前殿前都虞候甲申立琅琊郡夫人王氏为皇后九月壬寅昭义军节度使李继勲焚北汉平遥县丙午追諡髙祖曰文献皇帝庙号僖祖妣崔氏曰文懿皇后曽祖曰惠元皇帝庙号顺祖妣桑氏曰惠明皇后祖曰简恭皇帝庙号翼祖妣刘氏曰简穆皇后皇考曰武昭皇帝庙号宣祖己未周淮南节度使李重进拒命遣石守信讨之冬十月乙酉晋州兵马钤辖荆罕儒袭北汉汾州死之丁亥诏亲征扬州以光义为大内都部署吴廷祚权上都防守庚寅发京师十一月丁未攻扬州防之重进自焚死戊申命诸军习战舰于迎銮乙邜南唐主遣使来犒师庚申遣其子从镒来朝十二月丁亥帝至自扬州辛邜泉州节度使留从效称藩
　　二年春正月庚子占城国遣使者来壬寅幸造船务观习水战丁巳导蔡水入颍甲子泽州刺史张崇诂坐党李重进弃市二月壬申疏五丈河己丑定窃盗律夏四月癸巳朔日有食之壬寅诏郡国置前代帝王贤臣陵冡户己酉无棣男子赵遇诈称皇弟伏诛己未商河县令李瑶坐赃杖死庚申班私盐及私造酒麴律五月癸亥以皇太后疾赦杂犯死罪已下丙寅三佛齐国遣使者来丁丑以安邑解两池盐给徐宿郓济庚寅供奉官李继昭坐盗卖官船弃市六月甲午皇太后崩庚申释服秋七月壬申以光义为开封府尹光羙行兴元尹八月壬寅诏诸大辟送所属州军决判甲辰南唐主李景卒子煜嗣遣使请追尊帝号许之己酉削易定节度使同平章事孙行友官辛亥女真国遣使者来永济主簿郭顗坐赃弃市庚申周世宗实録成九月甲子辽解利来降荆南节度使髙保朂遣其弟保寅来朝冬十月癸巳南唐遣使来会皇太后戊戍禁邉民盗塞外马十一月己巳如相国寺遂如国子监癸酉沙州节度使曹元忠州练使曹延继等遣使者来十二月壬申囬鹘可汗景琼遣使者来乙未李继勲败北汉军于辽州辛丑如新修河仓庚戌畋于近郊
　　三年春正月己巳振淮南饥甲戌广皇城诏郡国长吏劝民播种癸未如国子监二月丙辰复如国子监遂如迎春苑己亥更定窃盗律甲寅北汉冦潞州守将击走之三月己巳诏郡国犯大辟者刑部审覆丁亥命徙北汉降人于邢洺夏四月乙巳追册夫人贺氏为皇后五月甲子如相国寺祷雨遂如迎春苑乙亥开太行运路癸未命使检诸州旱甲申诏均户役复如相国寺祷雨六月辛邜振宿州饥癸巳以吴廷祚为雄武军节度使罢己亥减京畿河北死罪以下壬子蕃部尚波于等犯渭北知秦州髙防击走之乙邜如迎春苑秋七月壬戍放南唐降卒归其国乙丑免舒州菰蒲新税丁邜索内外军不律者配沙门岛己邜北汉捉生指挥使路贵等来降辛巳遣从臣检河北旱八月癸巳蔡河务纲官王训等四人坐以糠土杂军粮磔于市乙未诏凡行赂获荐者许告讦举书判拔萃科九月庚午吐蕃尚波于等归伏羌县地冬十月丙戍如太清观遂如造船务观习水战己亥如岳台命诸军习骑射复如玉津园辛丑以枢宻副使赵普为枢宻使辛亥畋于近郊十一月癸亥诏县令考课以户口增减为黜陟己邜畋于近郊壬午赐南唐建隆四年厯十二月戊戌振蒲晋慈隰相卫六州饥庚子班捕盗令是岁周郑王出居房州
　　干徳元年春正月定制以文臣知州县系以京衔乙夘发闗西乡兵赴庆州丁巳修畿内河隄衡州刺史张文表叛庚申遣山南东道节度使慕容延钊讨之乙丑如造船务观造战船甲戌诏荆南发兵会讨张文表三月壬辰朗州周保权将杨师璠擒文表杀之甲午慕容延钊入荆南髙继冲请归朝得州三县十七乙未克潭州辛亥振澶滑卫魏晋绛蒲孟八州饥三月癸酉班定新律戊寅慕容延钊攻岳州下之遂克朗州获周保权以归湖南平得州十四监一县六十六夏四月甲申减荆南朗州潭州管内死罪乙酉遣使祭南岳丁亥如国子监遂如武成王庙宴射于玉津园庚寅凿习战池辛邜建隆应天厯成癸邜辰锦叙等州归顺甲辰疏三门禁泾原邠庆等州补蕃人为邉镇将乙巳如玉津园阅诸军骑射丙午免湖南茶税禁陜州盐井辛亥贷澶州民种食五月庚午给荆南管内符印六月乙未诏荆南兵愿归农者聴己酉命习水战于新池秋七月丁巳安国军节度使王全斌等率师入太原境以俘来献己未诏民有疾而亲属遗去者罪之丁邜如新池观习水战己巳免荆南管内夏税之半乙亥免朗州管内夏税己邜班重定刑统等书八月丁亥王全斌攻北汉乐平县降之丙申北汉静阳十八砦首领来降泉州陈洪进遣使者来己亥辽幽州岐沟闗使柴廷翰等来降丁邜宣徽南院使兼枢宻副使李处耘责授淄州刺史戊寅北汉引辽人攻平晋遣洺州防御使郭进等救之冬十月己亥畋于近郊丁未吴越国王进郊祀礼金银器币以万计十一月甲子有事于南郊大赦改元羣臣上尊号曰应天广运仁圣文武至徳皇帝丙寅南唐进贺南郊尊号银绢以万计乙亥畋于近郊十二月辛巳开封府尹光义兴元尹光羙以下各益食邑赐号易封进阶勲爵邑甲申皇后王氏崩己巳南唐主上表乞呼名不允二年春正月辛巳谕郡国长吏劝农耕作癸未如迎春苑宴射甲申诏着四时聴选式戊子范质王溥魏仁浦罢庚寅以赵普为门下侍郎同中书门下平章事李崇矩为枢宻使二月戊申北汉辽州刺史杜延韬以城来降癸丑振陜州饥导潩水入京庚午永安军节度使折徳扆俘北汉卫州刺史杨璘来献甲戌浚汴河三月辛巳如教船池赐水军将士衣有差还乙未北汉耀州团练使周审玉等来降丁酉遣使祈雨于五岳夏四月丁未策贤良方正直言极谏科戊申振河中饥己酉免诸道今年夏税之无苗者乙丑始置叅知政事以兵部侍郎薛居正吕余庆为之己巳转粟振灵武饥六月己酉以光义为中书令光羙同中书门下平章事子徳昭贵州防御使秋七月辛巳如新池观习水战乙未如北郊观稼辛丑太子太傅范质薨壬寅潘羙等克郴州冬十月戊申周纪王熈谨薨十一月甲戌以忠武军节度使王全斌为西川行营前军兵马都部署武信军节度崔彦进副之将步骑三万出鳯州道寜江军节度使刘元义为西川行营前军兵马都部署枢宻承防曹彬副之将步骑二万出归州道以伐蜀壬辰畋于近郊十二月戊申拔防州丁巳蠲归峡二州秋税辛酉克兴州连拔石圌等二十余砦辛未畋于近郊
　　三年春正月甲戍王全斌克剑门禽蜀枢宻使王昭逺等壬午拔利州乙酉蜀主孟昶降得州四十五县一百九十八蜀平癸巳刘光义克万施开忠四州丙申免蜀管内逋赋及夏税二月庚申王全斌杀蜀降兵二万七千人于成都三月癸酉诏置义仓是月两川盗起先锋都指挥使髙彦晖死之诏所在攻讨夏四月癸丑职方员外郎李岳坐赃弃市五月乙亥遣开封尹光义劳孟昶于玉津园戊子大赦减死罪六月甲辰以孟昶为中书令秦国公庚戌孟昶薨秋七月珍州刺史田景迁内附八月戊戍诏籍郡国骁勇兵送阙下戊午殿直成徳钧坐赃弃市九月己巳阅诸道兵以骑军为骁雄步军为雄武并隶亲军冬十月己未太子中舎王治坐受赃杀人弃市
　　四年春正月丁亥命丁徳裕等率兵巡抚西川二月安国军节度使罗彦瓌等败北汉于静阳甲子免西川今年夏税及诸徴之半田不得耕者尽除之三月癸酉罢义仓夏四月壬子罢光州贡鹰鹞丁巳辽天徳军节度使于延超来降五月甲戍光禄少卿郭玘坐赃弃市丁丑诏蜀郡敢有不省父母疾者罪之秋七月戊辰西南夷首领董暠等内附庚辰罢剑南蜀米麦征免华州今嵗租给州县官奉戸闰八月乙亥诏民能树艺开垦者不加征令佐能劝来者受赏冬十月辛酉命太常复二舞癸亥诏诸郡立古帝王陵庙置户有差
　　五年春正月甲寅王全斌等坐伐蜀黩货杀降全斌责崇义军节度使崔彦进责昭化军节度使王仁赡责右衞大将军丁巳赏伐蜀功曹彬刘光义等进爵有差二月庚申如造船务遂如城西观衞士骑射甲子以薛居正吕余庆并为吏部侍郎依前叅知政事丙午以赵普为尚书左仆射兼门下侍郎同中书门下平章事李崇矩检校太傅丙辰北汉石盆砦招收指挥使阎章以砦来降夏五月乙巳赐京城贫民衣北汉鸿唐砦招收指挥使樊晖以砦来降六月戊午朔日有食之辛巳如建隆观遂如飞龙院秋七月己酉免水旱灾户今嵗租九月壬辰仓部员外陈郾坐弃市己酉畋于近郊十一月乙酉工部侍母守素坐居丧娶妾免供奉武仁海坐枉杀人弃市十二月赵普以母忧去位丙子起复
　　开寳元年春正月甲午増治京城振陜之集津绛之垣曲懐之武陟等县己亥北汉偏城砦招收指挥使任恩等来降三月庚寅班县令尉捕盗令夏五月丁未赐南唐米麦十万斛六月癸丑诏民田为霖雨河水壊者免今年夏税癸亥诏荆蜀民祖父母父母在者子孙不得别财异居秋七月丙申如鐡骑营北汉颍州砦主胡遇等来降丙午如鐡骑营遂如玉聿园北汉主刘钧卒养子继恩立八月乙邜按鹘于近郊还如相国寺戊午又按鹘于北郊还如飞龙院戊辰命昭义军节度使李继勲等征北汉【昭义宋史作昭化考昭化乃利州军名非潞州也兹据李继勲传改】九月辛巳禁钱出塞庚子李继勲败北汉于铜温河己酉北汉供奉官候覇荣弑其主继恩继恩弟继元立冬十月己未畋于近郊还如飞龙院十一月癸邜有事于南郊改元大赦十恶杀人官吏受赃者不原羣臣上尊号曰应天广运大圣神武明道至徳仁孝皇帝
</div>
    <div class="pagination">
<a href="钦定续通志_page9.html">上一页</a><span>...</span><a href="钦定续通志_page5.html">5</a><a href="钦定续通志_page6.html">6</a><a href="钦定续通志_page7.html">7</a><a href="钦定续通志_page8.html">8</a><a href="钦定续通志_page9.html">9</a><span class="current-page">10</span><a href="钦定续通志_page11.html">11</a><a href="钦定续通志_page12.html">12</a><a href="钦定续通志_page13.html">13</a><a href="钦定续通志_page14.html">14</a><a href="钦定续通志_page15.html">15</a><span>...</span><a href="钦定续通志_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
