<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 187 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 187 页/共 505 页</h1>
    <div class="content">
○广州汉军副都统海春休致。以前任甘肃西甯镇总兵官成明为广州汉军副都统。　　

○予江苏吴江等处阵亡殉难副贡生冯经等绅民妇女一百二十九名口分别旌恤如例。　　

○追予江苏宜兴殉难监生周家鍸、暨嫂潘氏、妹吴周氏、建立专祠。　　

○甲申。上临故惠亲王第赐奠。　　

○谕内阁、朕叔祖惠亲王老成敦厚。恩礼叠加。力矢靖共。忠勤卓著。本日朕亲临赐奠。悲惋实深。特申优眷之忱。益笃展亲之典。其子奉恩镇国公奕详。前已有旨令于百日孝满后承袭郡王。著再加恩即行赏食全俸。不入八分镇国公奕询、奕谟、均著加恩晋封奉恩镇国公。至殡送之日。著派醇郡王代朕前往赐奠。并著送至园寝。再行赐奠。以示笃念懿亲。有加无已至意。　　

○又谕、前因乌喇特农民李福星、以公旗恃爵劫杀等情。两次来京呈控。曾经谕令绥远城将军山西巡抚亲提严讯。不准迟延。兹据都察院奏、该民人李福星、段德纯等、复以案悬八载。沉冤莫雪等词。赴该衙门呈诉。此案乌喇特西公旗蒙员。屡次率众持械。肆行抢杀。焚毁农民房屋。若不从严讯结。闾阎何以安生。虽据该将军以撤任之乌喇特西公贡苏隆扎布现在带兵防堵。请缓传讯。咨报都察院有案。惟此案情节较重。未便再事延宕。即著沈桂芬会同德勒克多尔济、亲提案内要证。秉公严讯确情。按律定拟具奏。　　

○谕议政王军机大臣等、沈葆桢奏、照录督粮道段起条陈安置凯撤勇丁事宜原禀呈览一摺。前因东南军务渐就肃清。叠经谕令曾国藩等将遣散勇丁。妥为布置。并酌议章程具奏。兹览该道员所陈各节。内称今日各路遣撤之勇。不下数十万。各省投降遣散之贼。亦不下数十万。各路遣撤之勇丁。必有胆略谋勇之辈。投闲置散。必至别生枝节。若将此辈加以豢养。自无构祸之事。并可责成与地方官吏协同查拏匪类。请酌留各州县厘金。以供撤勇之用。自提镇下至都守。均各照本职每年应领俸银数目。分四季向地方官支领。并每月酌加米石。或由厘税项下支给。或由丁漕正款报销。其余千把及无职勇丁。或令归农。或令补充兵额。游兵逗遛外省。准其赴就近营盘及地方官声明来历。一律咨回原籍办理。其倚势陵人贻害地方者。一经访闻告发。立予治罪。所议四条。立论不为无见。惟酌给俸银米石等项。为费甚钜。亟应先事筹画。方可次第办理。消患未萌。著各路统兵大臣、各直省督抚、按照所陈各节。妥议章程。据实具奏。不得因事多糜费。创始为难。存畏难苟安之心。草率覆陈。致贻后患。段起原禀均著钞给阅看。将此各谕令知之。　　

○又谕、都兴阿奏、逆贼纠集悍党。扑犯营垒堵剿获胜。并拨营进扎一摺。回逆纠集马步悍贼直扑都兴阿营盘。官军连环枪炮。迎前冲击。逆势不支。纷纷溃败。官军追至甯郡城边。该逆豫伏马贼。分股包抄。马队官弁小有伤亡。北路之贼。径扑穆图善营盘。亦经击退。捦斩不少。据获贼供称、该逆由灵州调到援贼四五千名。又由固原调到悍勇马贼一千数百名。此次出贼几及二万。各营以少胜多。尚属奋勉。都兴阿以贼势日增。宜乘胜进剿。已令各营及穆图善亲兵等营前进。并调参将赵有胜等相机进扎。以图攻剿。自系审时度势。利在速攻。未可稍涉拘泥。惟贼众且悍。伎俩狡狯。该将军等务当通饬各营。于勇往之中。加意稳慎。以期万全无失。雷正绾屯兵固原。节节进偪。固原贼既已分援甯夏。则该处贼势较松。该提督应趁其空虚之时。派兵迅速进攻。如固原军事已松。并著派兵协同都兴阿、穆图善攻拔甯夏汉城。尽歼丑类。该将军提督等务须联络声势。毋致为贼所乘。是为至要。将此由六百里各谕令知之。　　

○又谕、张凯嵩奏、发逆句结苗匪。窜扰黎平。现饬粤军援剿一摺。李七股匪。自贵州永从县境。退扎丙妹高增等处。与粤西之怀远罗城等界。处处可通。该逆与苗匪声势联络。负固自雄。现由三峝竹坪窜去。并据黎平府报称、逆匪由菁峝窜抵潘老厂地方。距府城仅三十里。张凯嵩所派驻防怀远罗城之杨廷桂一军。已陆续拔营进援。尚能不分畛域。此股逆匪不过三四千人。惟黔地苗寨如林。与该逆蛩駏相依。久为黔楚粤三省之患。杨廷桂一军。仅止五营。进剿难挫凶锋。非合三省之兵。同时并举。不能大张挞伐。恽世临前奏、俟东防肃清。拟筹大举入黔。现在江西肃清。该省无东顾之虑。所有援黔兵勇。谅应早已筹及。著该抚即行拣派大员统带大支劲旅。迅速分道入黔。会合杨廷桂及黔省官军。妥筹夹击。务将黎平等处苗匪发逆尽力歼除。廓清黔省下游。即以保全楚粤边圉。毋得因循观望。徒托空言。至误戎机。劳崇光张亮基身任封坼。本省地方几成盗薮。岂能尽诿客兵。不思振作。著即迅速调派得力兵勇。咨会楚粤官军。联络声势。力图埽荡。肃清边境。毋稍玩延。其楚粤界连黔省地方。仍著该抚等扼要严防。毋令该逆被剿纷窜。扰及完善。将此由六百里各谕令知之。　　

○广西巡抚张凯嵩奏、剿办象州庆远等处土匪。捦获逆首。得旨、所办甚好。仍饬各该地方官□

□穴□又□捕余匪。务期净绝根株。来宾宾州股匪。并著严饬萧荣芳等军认真剿洗。毋留余孽。　　

○以正蓝旗满洲副都统绵宜署正白旗满洲副都统。镶红旗汉军副都统穆辂署正蓝旗蒙古副都统。　　

○予吉林阵亡防御连元骁骑校多清阿祭葬世职加等。　　

○缓徵吉林双城堡被淹屯地新旧租赋。　　

○喀尔喀扎萨克贝勒多布清扎穆楚等二人、阿拉善头等台吉济克默特嵩鲁布于东华门外瞻觐。　　

○乙酉。谕内阁、前因给事中恩霙等奏、工部各关口。照例请领簿册。任意迁延。请旨饬催。业经谕令各该管督抚查明奏参。仍饬令各关口将历年未领未缴各簿册分别呈缴请领。兹复据恩霙等奏、迄今年余。仅据淮宿关请领同治元年簿册。二三两年亦未请领。其直隶潘桃口山西交城县则始终未获补领。湖南常关倒填牵混缘由。亦延不声覆各该督抚亦不照例按限据实奏参等语。事关查核税课。似此稽迟积压。玩视定例。更难保无浮收捏报等情。亟应从严究办。著各该督抚查取历任迟延各职名。从严参处。仍严饬各关口将历年未领未缴簿册。分别呈缴请领。并于每届题报考核时。即将原填册档。一并解科磨对。以符定制而重考核。傥敢仍前延玩。即著该给事中等奏请严参。另片奏、湖南辰关盐木二税。需用商填簿册。均系逾限补领。而该省奏销题本内。称系商人亲填。并杭州织造呈解工部制帛饭银等项。到部日久。并不将文批赴科投验各等语。著恽世临查明该关令商人亲填。系属何册。据实声覆到科。仍将原填簿册及红单。一并解赴工科。以凭核办。并著恒延将此次管解工部制帛饭银等项之委员。查取职名先行送部议处。仍将遗漏文批。补行赴科呈验。　　

○谕议政王军机大臣等、恩麟奏、陶茂林一军。收复金县。进扎省垣分兵进援靖远。会筹布置一摺。陶茂林所部。由通渭县进剿中林山等处贼匪。沿途乘胜埽荡。叠有捦斩。并解安定县城之围。余匪向会甯一路奔窜。官军正拟分途□□穴□又□剿。因金县被匪袭陷。省防吃紧。陶茂林亲督诸军。由新营清水驿两路抄入金县。会合恩麟所派之果义营等军。整队环攻。立将金县县城克复。剿办甚属奋勉。陶茂林克金县后。进抵兰垣。因靖远尚被贼围。派提督高余庆等五营。与副将王德恒等相机夹击。即著陶茂林檄饬诸军。迅解靖远之围。其分驻金县清水驿甘草店各营。俟各该处稍为镇定。即由陶茂林统带。进规河狄等城。择要进剿。河州回匪。闻官军将至。甘词乞抚。缓我师期。恩麟与陶茂林会商。暂予牢笼。以纾兵力。自系一时权宜办法。仍当慎密防维。毋堕狡计。贼踪飘忽靡常。东路静甯会甯等境要隘。亟须添兵扼守。曹克忠一军。应否移扎静甯适中之地。为陶茂林后路声援。著都兴阿、穆图善、雷正绾、妥筹调派。都兴阿等督队进攻甯夏。直偪郡城利在速攻。仍著懔遵前旨。稳慎进取。以期万全无失。雷正绾仍遵前旨。迅拔固原。即可派兵协同都兴阿、穆图善、攻克甯夏汉城。悉歼丑党。以靖地方。将此由六百里谕知都兴阿、穆图善、雷正绾、并传谕陶茂林恩麟知之。　　

○又谕、恩麟奏、请饬曹克忠专顾甘境。及请饬四川等省协拨省垣饷需。并饬各省速解庆阳协饷各摺片。曹克忠一军。已将盐关回逆老巢攻克。秦州境内一律肃清。正可乘此锐气。责令进剿。若令回顾陕疆。则陶茂林后劲无人。东路又虞匪窜。著刘蓉就近另筹防兵。以顾邠长汧泷一带。俾曹克忠专顾甘境。免致松劲。所有该总兵营军火饷需。仍著刘蓉懔遵前旨。照旧供支。金县等处贼匪。虽已远扬。兰垣解严。但甘省饷需支绌异常。其大宗饷项。不能不仰给于他省。著骆秉章、沈桂芬、刘蓉随时筹款。源源拨解。不得各存畛域之见。以维大局。雷正绾停兵日久。士卒艰窘万状。虽抚驭多方。时虞哗溃。所有前谕令四川山东山西河南各督抚、协拨庆阳粮台之款。著骆秉章、阎敬铭、沈桂芬、张之万、迅速按照原拨数目。无论何款。克日拨解庆阳粮台。源源接济。毋稍延误。并著文煜、杨能格、一面咨催。一面派员迎提。以供要需。将此由六百里谕知骆秉章、阎敬铭、沈桂芬、张之万、刘蓉、文煜、并传谕杨能格知之。　　

○又谕、常清、明绪奏、乌垣满城失守。添兵助剿。伊犁紧急。请派员出关会剿。并留明绪商办军务各摺片。此次摺报递到较迟。所有防剿机宜。著明绪懔遵十二月十一日寄谕。妥筹办理。常清等请派大员带兵。驰赴伊犁会筹剿抚。并饬部无论何款迅筹饷银数十万两。拨交带兵大员。现在署浙江提督一等子鲍超请假回籍。昨已有旨。谕令该署提督于假满后。率领所部自川起程。由甘出关剿办。并谕令官文等将鲍超一军月饷。迅速筹拨。该署提督勇略过人。战功卓著。前在内地剿匪。所向无前。鲍超出关后。定能埽荡逆氛。廓清边圉也。都兴阿、穆图善、规取甯夏。亦极得手。郡城指日可拔。亦可腾出兵力。出关进剿。明绪惟当懔遵前旨。慎固封守。一俟大兵云集。即可大张挞伐。毋得稍有疏虞。常清请将明绪暂留伊犁。自系尚未接奉明绪补授伊犁将军之旨。即著明绪于应办公事及军务事宜。实心经理。以副委任。喀什噶尔英吉沙尔和阗叶尔羌等城实在情形。明绪务当设法侦探。是否业已失守。确切查明。方可次第办理。力图恢复。迈杂木杂特带领回兵。如能得力。即著明绪责令该已革阿奇木伯克妥为管带。协同剿洗。乌科二城蒙兵口粮。著明谊就近筹画。随时接济。甘肃向存副茶数百万块。此时伊犁饷需。万分支绌。而所拨之饷。俱未能解到。著恩麟将所存此项副茶。派员由北路草地拨运数十万块。解交伊犁。以备搭放兵饷之用。口外茶叶贸易。极为流通。而科布多一带。设立台站。商贾行走。亦无梗阻。据常清等奏、该商民如沿途以茶叶布匹。换易羊畜。实为两便。商贩果能接踵而至。银钱转输。于军饷较有裨益等语。著德勒克多尔济、沈桂芬、宣谕口内商民。广为招徕令其前往贸易。以资周转。将此由六百里谕知明绪、明谊、德勒克多尔济、沈桂芬、并传谕恩麟知之。　　

○补铸浙江湖州府知府、同知、通判、儒学、经历、乌程县知县、儒学、南浔巡检、湖口巡检、归安县知县、主簿、连市巡检、埭溪巡检、长兴县知县、儒学、巡检、德清县知县、儒学、巡检、武康县知县、儒学、安吉县知县、县丞、儒学、孝丰县知县、儒学、巡检。各印信关防条记。从闽浙总督左宗棠请也。　　

○以克复甘肃金县城。赏总兵官李邦英、副将邓洪池、王子龙、张明亮、杨洪春、巴图鲁名号。同知刘元绩花翎。余加衔升叙开复有差。　　

○丙戌。谕内阁、刑部奏、遵议已革臬司李元度情罪。定拟具奏一摺。已革浙江按察使李元度、前于逆贼由皖南江西纷窜湖北时。该革员由平江通城尾贼而来。并未与贼接仗。贼去后辄饰报胜仗。克复城池。迨经曾国藩奏劾落职后。该革员复悻悻求去。禀请左宗棠将随剿队伍。全行遣撤。并偪索欠饷。尤属不顾大局。罪有应得。李元度著照该部所议。从重发往军台效力赎罪。　　

○又谕、阎敬铭奏、东省旧案交代。一律算清。查出初案。亏缺各员。开单请旨革职查抄监追一摺。山东各属交代案件。自清查以后。因筹办防剿。延阁日久。积压过多。经该抚督同藩司局员逐案句稽。自道光二十七年十二月二十七日清查以后起。截至咸丰五年十二月三十日止。共计六十五案。除捐摊例不计参外。实在短交正杂仓款等项银两。竟至六十万余两之多。该员等或已身故。或转徙他省。潜回原籍。以致帑项虚悬。实属大干法纪。亟应从严惩办。以肃官方。所有单开之前任益都县知县龚璁等五十一员。均著即行革职。该员等任所赀财。并原籍家产。均著查抄备抵。由各该督抚咨照山东巡抚汇总具奏。并定限分别银数监追。傥限满不完。即著严参治罪。其业经病故者。查明有无子孙出仕。著落完缴。其旧案二三案亏空各员。仍著阎敬铭一并查明参奏。该省交代。经此次查办以后。自同治三年五月起。所有各州县应解上下忙钱粮。著该抚设法稽核。不准丝毫蒂欠。以重库款。该省历年办理交代迟延。该抚奏称实因军务倥偬所致。所有同治三年四月以前各案迟延逾限处分。均著加恩宽免。　　

○又谕、前因已革御史富稼奏参山东候补知县刘时霖、以奴仆蒙捐。倚势殃民。诬良索贿。当经谕令阎敬铭查明具奏。兹据奏称、刘时霖奉派赴济阳查拏匪犯。所带勇丁。约束得宜。并无骚扰抢掠情事。陈迥即陈金□冋、系围城抗粮。历年在逃。奉旨饬拏之犯。刘时霖于本年夏闲。将陈迥即陈铜并其弟陈镡拏获。经委员徐大容、李翼清审明。该犯等供认聚众围城夺犯抗粮等案不讳。与原参刘时霖索钱未遂。致将陈金□冋等捆缚。属徐大容等刑偪诬陷。情节迥异。至刘时霖之父。曾经出仕。且与丁宝桢素不认识。原参随侍多年。闻警救主各节。实无其事等语。刘时霖等被参各款。既据阎敬铭查明毫无影响。著无庸议。陈金□冋即陈迥、稔恶多年。岂容幸逃显戮。著俟定案时即行正法。以昭炯戒。至富稼奏参此案。情节舛错。是非颠倒。御史风闻言事。何至为罪恶众著之犯。捏词解脱。希图翻案。殊不可解。恐该犯陈金□冋等自知罪大恶极。冀图解免。展转属托。有授意该革员出奏情事。著派周祖培、存诚、会同都察院堂官。将富稼传讯。务得确情。毋稍含混。　　

○又谕、前因阎敬铭奏、已故前署寿光县知县潘运第子媳潘黄氏、呈告藩司贡璜前在登莱青道任内。科索潘运第节寿季规等银。当经降旨。交阎敬铭详查具奏。嗣据潘黄氏遣抱告以阎敬铭等徇庇回护等词。赴都察院呈诉。复降旨仍交阎敬铭秉公详查。据实具奏。兹据奏称、详查潘黄氏所控各节。以故员许乃恩信函。及经送家人范成为据。均已无从质证。其呈出私簿库帐。所记炭赀等银。与提到寿光县库簿核对。均不相符。诘之库书王连升等亦不能指证。此外牵控贡璜克扣平余。买民女为妾等情。均查无其事。将潘黄氏按例定拟等语。此案潘黄氏因潘运第历任交代亏空。辄敢捏词诬告。意图挟制。情殊可恶。姑念妇女无知。著照例拟军。准其收赎。贡璜既查无收受陋规确据。著无庸议。本日据阎敬铭奏、查出山东省交代亏短之案。多至六十余起。欠款甚钜。似此积习相沿。侵亏帑项。实堪痛恨。现值大加整顿之际。若有如潘黄氏之藉端捏控。意存挟制者。即著从严惩办。以儆刁风。其属员于上司勒索。许其立时禀控。如事后及因事挟制控告者。均著立案不行。至外省收受陋规。本干例禁。各直省大吏。自当整躬率属。痛绝苟苴。以期大法小廉。吏治蒸蒸日上。傥有不知自爱。暗中收受陋规者。一经发觉。定将该员从重治罪。决不宽贷。　　

○谕议政王军机大臣等、锡霖等奏、侦探乌噜木齐各城失陷情形。并派蒙古官兵前往会剿。暨请准茶布商民改道来塔。暂缓查办分界等摺片。塔城现悬一隅。防兵较单。虽现在尚属静谧。而贼氛正炽。深虑蔓延。著锡霖等妥为弹压。随时抚辑。以保地方。现调之厄鲁特土尔扈特蒙古各兵。著飞咨伊犁将军明绪派员管带。前往助剿。口内茶布货物。向由归化城起运。由草地运至古城。逐渐来塔。自乌噜木齐失守后。道路梗塞。塔城经费支绌。均赖徵收商税。藉资补苴。著照该大臣所请。令该商民等将茶布货物。由归化城草地新设台站。听该商等自雇驼马。运至科布多转运来塔。以便随时消售。著德勒克多尔济发给该商民路票。沿途一体遵照。俾利遄行。塔城分界事宜。著春融雪消时。即行派员前往各处。详加履勘。务须坚守条约。格外慎重。毋令夷人含混狡执。藉端侵占。一俟查勘明确时。即行绘图贴说呈览。将此由五百里各谕令知之。　　

○丁亥。谕议政王军机大臣等、蒋益澧奏、闽省军情吃紧。派兵扼扎浦城衢州。并勘明塘工。酌筹办理情形各摺片。刘典一军。前据沈葆桢奏有先胜后挫之说。兹蒋益澧奏、接左宗棠咨称刘典在杨坊等处失利。是我军屡挫。贼势狓猖。闽省军情万分吃紧。蒋益澧现派刘清亮带勇三千人。移扎浦城。择要扼堵。听候左宗棠调遣。并派余朝贵率领新湘五营。填扎衢州。与浦城一军。联络声势。兼护粮道。所筹均合机宜。左宗棠驻师延平。想自能督率诸军。迅图埽荡。其泉州一带。及省城防守事宜。并著徐宗干会同左宗棠妥筹布置。刘典一军失利情形。著左宗棠查明具奏。蒋益澧现委游击张政顺等前赴甯波。募勇训练。以便腾出兵力。赴闽助剿。应如何调拨之处。著左宗棠等斟酌妥办。其浙省毗连闽境。并著马新贻、蒋益澧、实力筹防。毋稍大意。海塘工程。既据蒋益澧亲自履勘。查出尤险工三千八百余丈。最险工四千三百余丈。自应先行修筑。以卫民生。第柴埽各工。撙节估计。亦须四五十万金。蒋益澧现在委员劝办米捐。雕瘵之余。恐难集成钜款。著李鸿章派员劝谕苏松太所属殷实之户。量力捐助。俾得早日兴工。于江浙两省地方。均有裨益。本日曾国藩奏到李秀成亲供内。有堂弟李侍贤之母。及其家眷。为苏州李抚营溧阳将兵带去。宽养厚待。欲收我弟之语。是否实有其事。著李鸿章查明覆奏。将此由五百里谕知左宗棠、徐宗干、李鸿章、马新贻、并传谕蒋益澧知之。　　

○安徽巡抚乔松年奏、查明霍邱县练总李道南、董有等、尚非捻首。请免拏办。得旨、著免其拏办。该抚仍当随时留心察看。如果不安本分。即行严拏正法。毋稍姑息。　　

○赏隆福寺守卫梓宫兵丁银。　　

○追予湖北殉难巡抚陶恩培于死事地方暨原籍建立专祠。知府多山、游击陶得寿、附祀陶恩培湖北专祠。　　

○予安徽六安阵亡千总罗鸿恩、典史孔宪天、祭葬世职。外委陈逮勋等祭葬世职加等。　　

○予湖北麻城阵亡守备阎乐天祭葬世职加等。　　

○展缓两淮富安、安丰、梁垛、东台、何垛、丁溪、草堰、刘庄、新兴、庙湾、伍佑、板浦、中正、临兴、十四场被水被旱地方应徵折价钱粮。　


大清穆宗继天开运受中居正保大定功圣智诚孝信敏恭宽毅皇帝实录卷之一百二十五　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬槁本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。十二月。戊子。谕议政王军机大臣等、左宗棠等奏、官军偪攻龙岩。扼守漳平获胜。暨由连城进剿。先胜后挫。现筹剿办情形。毛鸿宾等奏、越境赴援诏安。乘胜进偪云霄。现仍防剿兼筹。并请调冯子材督办东江军务。吴全美请假回籍各摺片。逆首李侍贤仍踞漳州。汪海洋踞长汀连城上杭交界之南阳乡。刘典一军新挫。逆势狓猖。该督所筹办贼之法。先取远势。渐偪渐近。驱令归并一处。然后合力蹙之。实为切中机宜。现在王开琳王德榜两军。计可抵汀。赖长等军。经康国器调赴雁石。赵均所部。亦已严扼漳平。此路兵力较厚。著左宗棠、徐宗干、妥筹布置。务期联络声势。先将汪逆巨股殄除。以期进偪龙岩。刘典退保连城之军。尤当稳慎进取。毋再疏失。漳州城外地势平衍。自林文察败殁后。附近村庄。多为贼胁。高连升一军。现扎万松关瑞香亭一带。以扼漳州东路。黄少春一军。驰赴长泰。扼漳州东北一路。该逆坚匿不出。伺隙图逞。乃其惯技。左宗棠务令各军深沟固垒。先为不可胜。以待贼之可胜。其漳军后路及泉厦门户。须节节布置严密。毋致为贼所乘。闽省贼势甚重。该处兵力恐有不敷。江南现已无警。著李鸿章于苏省防兵内酌量抽拨炮队赴闽。归左宗棠调遣。李鸿章所部。除刘铭传一军已赴豫省外。此外该省得力兵将。左宗棠如须添调。即一面檄调。一面奏闻。以资协助。毛鸿宾等奏、官军赴援诏安。乘胜进偪云霄。惟龙连汀杭一带。界连漳州。不能不防其回窜。该督抚现饬李福泰往来嘉应惠州之闲。相机调度。方耀一军。由武平进扎上杭之蚺蛇渡。先顾上杭。进规永定。郑绍忠一军。驻扎上杭之蜂市。与翟国彦、方耀等、联络策应。所筹尚妥。贼谋甚狡。伺隙即逞。著即饬令李福泰督饬诸军。相机会合进剿。务先严防本境门户。毋得稍有疏虞。贼如不得逞志于闽。必将全力趋粤。冯子材前经请假回籍修墓。曾令其假满后赴广西提督本任。该员久历戎行。深明韬略。广东形势岌岌。自应保卫桑梓。冯子材著暂留广东。督办东江军务。并毋庸俟假满。即驰赴大埔饶平之交。择要驻扎。堵剿漳州大股踞逆。李福泰俟冯子材到防后。再行回省。吴全美统带师船回粤。著赏假三个月。回籍修墓。福建军务紧要。著毛鸿宾传知该提督。假满后即驰赴福建水师提督新任。毋庸来京陛见。毛鸿宾等片内所称据总税务司赫德面称。适见新闻纸。言侍逆李侍贤现踞漳州。句串洋人。帮同袭取泉州。进袭福州。约将海口通商地面。让给洋人等语。原不足据以为信。而各处流氓鬼子。希图句结罔利。亦事所或有。请饬福建防范。并饬总理衙门照会各国驻京公使。转饬驻扎闽省洋官及领事官等约束商民各等情。本日已谕令总理各国事务王大臣妥筹办理。著英桂、徐宗干、严饬所属。妥为稽查。如有外国流氓。句结生事。拏交各国领事官从严惩办。泉州等处防务。并著饬令地方文武。认真办理。毋稍大意。毛鸿宾、郭嵩焘另片奏。香山富民陈守善、徐瓜林二户。皆以依附洋人致富。始而避居澳门。继而避居天津。此辈挟赀既富。声气易通。谣言之兴。未始不由于此。现饬查拏究罚等语。捐务之兴。原系朝廷不得已之举。必须准情酌理。多方劝谕。方可以免怨尤。若派捐勒捐。自不免人言藉藉。该督抚以此次谣言之起。谓苛派扰民。偪迫各富户迁徙澳门香港。查访不得主名。疑为陈守善等所为。欲行拏办。该富户等坐拥厚赀。一味悭吝。虽属可恶。然朝廷有宽大之体。遽加以造言之罪。查拏严惩。恐弭谤适以召谤。该督抚仍当斟酌妥办。未可一意孤行。致失人心。将此由六百里各谕令知之。　　

○又谕、刘蓉奏、东路匪偪陕疆。现筹派兵集团。分防要隘。请将工程处银两展限筹解各摺片。豫省发捻。由镇平窜南召之白土冈。及镇内交界之马山口等处。并有赴河南府过年再图入陕之信。贼势愈趋愈近。兴商一带。隘口繁多。亟应力筹防御。以扼该逆西窜之路。刘蓉现派鄢太愚等、驻扎富水等关。并联团协剿。以壮声威。均著照所拟办理。前谕官文如贼势西趋陕疆。酌派劲兵。越境兜击。并以蒋凝学现扎商城。谕令僧格林沁酌量调遣。兹据刘蓉奏、请分拨蒋凝学一军。绕赴淅川。驻扎荆子关。为绕前截击之师。于淅川郧西两路均可兼顾等语。现在蒋凝学未知由何路进剿。应否即令该道进驻荆子关。或另腾出兵力。前往扼扎。以固秦疆门户之处。著僧格林沁、官文、通筹全局。妥筹办理。刘蓉仍当就本省兵勇。力遏贼氛。不得专待邻省拨兵。一味株守。至令无贼之区。又被蹂躏。陕西欠解工程处银九万两。据刘蓉奏称、该省残破太甚。未便急切追呼。请展限筹解。并请将林寿图一并议处。该省被扰甚久。未能依限解清。亦属实情。所请将该抚暨藩司林寿图一并交部议处之处。均著加恩宽免。并准其展缓三个月。于明年四月以前。埽数完解。惟定陵工程紧要。经此次展缓之后。务当依限解清。毋得再事延缓。前谕僧格林沁将李成谋一军。调赴豫省助剿。兹据左宗棠奏、闽省贼氛正炽。请饬李成谋速赴漳州镇总兵本任等语。著官文即饬李成谋迅赴新任。并酌挑所部水师得力弁丁。随带赴闽。以利攻剿。将此由六百里各谕令知之。　　

○又谕、刘蓉奏、据总兵陈天佑咨称。东治右后两营。除领过晋省协饷银五千两。借领陕省粮台银二千两外。共欠饷银五万二千有奇。拟请由陕给领。此项月饷。曾经沈桂芬奏明由晋省竭力并解。刘蓉亦经咨明沈桂芬。系属晋省欠解之款。请仍由晋省查照原奏按月拨解等语。陕省现在筹拨援甘各饷。为数已多。若再以晋省欠解之款。移归陕省清解。力难支持。自是实在情形。著沈桂芬查照前奏。将陈天佑一军饷银。按月由该抚派员如数迅速径解庆阳粮台。俾此项饷糈。得归有著。以供支放而免延误。将此由五百里谕令知之。　　

○又谕、骆秉章奏、甘省协饷。请均解庆阳粮台一摺。据称甘省军务吃紧。需饷浩繁。业经拨银二万两。汇解庆阳粮台。现叠准恩麟咨催。将饷项解至甘省。文煜复咨催。将饷项解至庆阳。又经户部奏明。将川省协甘饷银。全数作为陶茂林军饷。此次鹤龄所带援甘征兵月饷。亦须由川拨解。似此纷纷咨拨。几于无所适从。请将协甘饷银。均解庆阳粮台查收转拨等语。所陈自系实在情形。著照该督所请。所有四川协甘饷银五万两。及津贴项下协甘银数万两。即由骆秉章督饬藩司勉力筹拨。陆续解赴庆阳粮台交纳。文煜、杨能格、收到此项饷银。即酌量甘省各营缓急。随时分拨。毋得擅行截留。以济要需。将此由五百里谕知骆秉章、文煜、并传谕杨能格知之。　　

○陕西巡抚刘蓉奏、派援阶州各军。现筹会合兜剿。得旨、著即饬令黄鼎、萧庆高等、会合川陇各军。相机围剿。迅图克复。其阶南窜川要路。及北山诸隘。尤应严密扼守。毋任纷窜。　　

○以福建进攻龙岩。扼守漳平获胜。赏参将赖长巴图鲁名号。革违令轻进参将刘大谟、游击陈元彰职。予阵亡副将卢华胜等祭葬世职。　　

○予浙江各属阵亡殉难同知马桂林等、暨绅民妇女二百十六员名口分别旌恤如例。　　

○己丑。以神灵助顺。加江西会昌县赖公祠封号。曰显应。　　

○谕内阁、前因宗人府奏、现袭郑亲王承志。原领不入八分辅国公分内甲数。均应裁撤。现袭不入八分辅国公岳灵。仍袭原职。分内甲数。无庸增减。当经降旨允准。兹据奏称、查明郑亲王承志。前在不入八分辅国公爵内。并无领过甲数。无甲可裁。应无庸议。惟岳灵前次授封时。曾经照例给与甲数。现奉旨作为承袭承志所遗之职。其分内甲数。是否按照承志前职原无甲数之案。将岳灵原领甲数裁撤。抑照现在应有甲数之例。仍将岳灵原领甲数酌留请旨等语。岳灵前授不入八分辅国公时。原领红白甲数。著毋庸酌留。即于郑亲王承志应得甲数内。划出护军领催红甲四分。白甲十六副。分给岳灵承领。著为令。　　

○又谕、礼部奏、琉球国使臣呈称。该国世子此次恭进方物。恳照道光二年六年咸丰元年五年准予赏收。免其留抵等语。该国世子因庆贺登极。并进文宗显皇帝香品。专遣使臣呈进方物。前经降旨留抵下次正贡。原以昭体恤而示怀柔。今据该使臣等呈称。伊等临行时。该国世子谆属恳请准予赏收。免抵下次正贡。具见抒诚效悃。诚恳可嘉。著照所请。此次所进方物。准予赏收。下次正贡届期。该国遣使来京时。再当优加赏赉。用昭柔惠远藩至意。该部即传谕该使臣。令于回国时。转告该国世子知之。　　

○又谕、前因沈兆霖奏、查明撒匪滋事。大员办理谬妄。其先后调兵动用各款。均属虚糜帑项。当降旨令乐斌、多慧、成瑞、和祥、分成赔缴。兹据户部奏、查明此案虚糜经费银三万一千九百三十七两零。据恩麟原咨核算。内有多慧办理善后。用去司库并厘金局银六千零五十两。自应照数划出。专归多慧一人赔缴。此外虚糜银二万五千八百八十七两零。宝钞二千串。钱一万五千串。是否应行援案著落乐斌等按成分缴之处。请旨办理等语。此案虚糜各款。著乐斌分赔四成。多慧、成瑞、和祥、均各分赔二成。多慧办理善后糜费银六千零五十两。并著照所议。专归多慧一人赔缴。均著该部查明著追成案。起限勒追。该省各属。尚有垫用官兵口食驮载等项银二万一千九百余两。钱二千六百九十余串。著恩麟严饬属员。迅速查明呈报。遵照此次派定成数。一并著追。此外如另有动用之款。并著恩麟详细查明。统行著落乐斌、多慧、成瑞、和祥、分别赔缴。以重库款而杜隐漏。其有已故人员。即著落该故员子孙赔缴。至多慧尚有应行交出撒匪赔缴赃钱一万串。前据沈兆霖奏、该士民并未领到。现在多慧是否业经全数缴齐。著恩麟查明报部。毋得稍涉含混。　　

○又谕、毛鸿宾、郭嵩焘奏、甄别道员知县。请分别降革一摺。广东尽先补用道员罗上桢、经毛鸿宾等委赴潮州办理厘务。措施乖方。不能服众。且举止轻浮。不胜监司之任。姑念前在福建本籍办匪。著有微劳。著以同知降补。归部铨选。知县吴庆凯、先经委署饶平县事。于乡民互斗。不能体察民情。几至酿成巨案。荒谬糊涂。不堪造就。著即行革职。知县吕瑛、委署长乐县事。性耽安逸。在任经年。不谙吏治。著降为府经历县丞。留于广东补用。以肃官方而严考核。　　

○谕议政王军机大臣等、僧格林沁奏、督军进扎宝丰。昼夜进剿。明袭暗攻。叠获小胜。现仍设法规取。并请调步队来营助剿一摺。逆贼麕聚张八桥梁洼等处。经僧格林沁派令郭宝昌、张曜等、分道进攻。因限于地势。尚未得手。必须步步为营。乘隙进取。该亲王拟俟帐房解到。偪贼而营。著即督饬郭宝昌等稳慎进兵。不得稍有疏失。张曜一军。著僧格林沁、张之万、督令将梁洼贼垒攻拔。使该逆首尾不能相顾。自可收夹击之效。该亲王营内需用帐房军械等项。著张之万督饬赶紧运解。以资利用。姜玉顺一军。前已有旨令其赴豫。著官文即行严催。令赴豫省协剿。归僧格林沁调遣。毋任宕延。刘连捷、刘铭传等勇队。叠在江南克复城邑。均是百战劲旅。即不令当前敌。亦可调令防堵要隘。藉壮声援。俟该提督等到营。仍由僧格林沁酌量调派。詹启纶前经请假回籍修墓。业经赏假三个月。计期尚未起程。本日已谕知富明阿、令该总兵挑选精锐勇丁三千名。克日赴豫。如回湖北本籍。即著官文饬令赶紧赴豫。其英翰所部之黄秉忠等二员。亦经谕令乔松年、饬令管带两营。迅速赴豫。俟豫省军务肃清。再令詹启纶回籍。陈国瑞现在何处。能否出力。著该亲王量加驱策调遣。该亲王营中马队。伤病不少。实深廑念。蒙古现有捐输马匹。尚堪调用。如须添调。即赶紧奏请拨解。以利军行。将此由六百里各谕令知之。　　

</div>
    <div class="pagination">
<a href="清实录同治朝实录_page186.html">上一页</a><span>...</span><a href="清实录同治朝实录_page182.html">182</a><a href="清实录同治朝实录_page183.html">183</a><a href="清实录同治朝实录_page184.html">184</a><a href="清实录同治朝实录_page185.html">185</a><a href="清实录同治朝实录_page186.html">186</a><span class="current-page">187</span><a href="清实录同治朝实录_page188.html">188</a><a href="清实录同治朝实录_page189.html">189</a><a href="清实录同治朝实录_page190.html">190</a><a href="清实录同治朝实录_page191.html">191</a><a href="清实录同治朝实录_page192.html">192</a><span>...</span><a href="清实录同治朝实录_page188.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
