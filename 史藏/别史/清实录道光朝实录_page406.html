<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 406 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 406 页/共 848 页
  </h1>
  <div class="content">
   ○遣官祭孝穆皇后殡宫。　　

○遣官祭端慧皇太子园寝。　　

○谕军机大臣等、朱士彦等奏、续勘黄河大堤。暨中运两河纤堤各工程。分别急修缓修一摺。据称现在履勘六厅情形。酌量轻重。分缮条款。有应缓应修。及分别加帮缓修之处。固不可稍有虚糜。致经费不足。亦不得概从撙节。贻误要工该尚书等逐处丈量。再四等议。除缓修改归岁修及另案办理外。其黄河大堤。补还残缺择要加帮。并中运两河纤堤酌为兴修。统计所需不过数十万两。著张井照拟确估奏明候旨办理。又另片奏、查明智坝石墙。实属卑矮。应准加砌。其仁河本属湖尾。向系土堤。应毋庸加砌等语。著张井一并核办。原摺片俱著钞给阅看。将此谕令知之。　　

○钦差工部尚书朱士彦等覆奏、遵旨筹议渡黄情形。现在各工既经修复。清水尚高于黄。所有抵坝军船。即可启坝浮送。傥日内黄水骤长。高于清水。亦可照近年办理章程。倒塘灌放。重运定可不误。得旨、随时相机妥办可也。　　

○以正蓝旗汉军副都统孟魁、署山海关副都统。　　

○戊午。谕内阁、陶澍等奏、筹拨淮扬等属展赈口粮、需用银款一摺。上年淮扬徐海等属被灾贫民。今春应给展赈。及春赏口粮。共计二十二州县卫。地方既广。灾民户口繁多。据该督等查明恳请拨银三十五万两。以资接济著照所请、加恩准其将江宁司库所存上年灾案平粜米麦粜价银六万两。十一年被灾协拨赈济余賸银七万两。十二年秋拨案内拨存漕价余賸银六万两。续解芦课银一万两。共银二十万两。照数动拨。并于苏藩司库封贮款内。凑拨银十五万两。俾资散放事竣核实报销。如有余賸。即行报部拨用。其余歉收各属。如有应须酌借耔种口粮、及出易平粜之处。该督等临时酌量办理。并饬该管道府州、督令印委各员赶查户口。核实散给。务期实惠均沾。仍随时严密访察。如有胥役侵。冒克扣情弊。立即据实严参究办。张稍姑容。　　

○又谕、吏部将各省查取职名屡催不覆各案、开单具奏、计有七百七十件之多。此内应议职名。事关实降实革者。固不可任。其迁延规避。即降留罚俸处分。亦岂可任意久延该管上司、并不实力督催送部议结。经吏部节次行催。甚有催至十余次者。尚未咨覆。殊属延玩。著盛京刑部侍郎、各该府尹、直省督抚、各河道总督、漕运总督、盛京将军、热河都统、乌噜木齐都统、长芦盐政、查照吏部单开件数。迅即查明咨覆。并将开报迟延各员。及历任不行饬催之各该管上司。均按在任月日开揭送部。一并照例议处。毋许再有延宕。　　

○江西巡抚周之琦覆奏、江浙两省银钱流弊。得旨。妥为办理。不可有名无实。亦不准藉端滋扰。　　

○命翰林院编修池生春、提督广西学政。　　

○己未。谕内阁、成格奏、派员前赴内地。查办上届军需第三案报销细数。其业经进口各员。请饬陕甘总督、转饬就近督造一摺。前经户部奏催乌噜木齐、办理道光六年回疆军需第三案内、供支官兵各项银五十七万三千五百余两。口粮面二百一万八千三百余斤。银粮销册。当即降旨、著该都统迅速造具细册送部核办。兹据奏此案销册。必须查照出口各官兵衔姓花名。及起止月日。方能造报。口外并无册档存案。自应专派原办之员。携带各该员前造底册。驰赴兰州总局。逐起照钞登填。以免遗漏。现经该都统专派前署吐鲁番同知即补知县福奎、星速前往办理。此外尚有吴恕恒、周庆曾、伊昌、阿三员前报底册。已饬在局书吏各钞一分。一并交与福奎、带往登填。俾免迟误。又西宁道汤鼐、济木萨县丞即补知县吴龙光、昌吉县知县卢铭瑚、前任宜禾县告病知县常久、俱已先后进口。著陕甘总督、转饬兰州总局。督催各该员会同该局官吏、上紧查造。即将所办细册。咨送乌噜木齐覆核。汇咨报部核销。至福奎既称前署吐鲁番同知时。并无经收西安满洲营交留驼只情事。仍著西安将军、陕甘总督、哈、库车、阿克苏等处。查明前项驼只。各该处是否收留。抑系西安官兵任意捏报。查明报部。　　

○谕军机大臣等、据那彦宝等奏、夷匪汉奸互相勾结、分起焚抢、调派官兵剿捕一摺。据奏宁远府越嶲厅大树堡、于上年十二月初一初五等日有曲曲鸟窝石等支生夷出巢。在西羊场、并桂皮罗等处焚抢等情时值新任建昌镇总兵万荣到省。即饬令酌带弁兵。顺路查办。并谕该镇即派剿抚投诚之扪扒等支夷案内大头人、令其前往开导旋据禀覆、扪扒等支夷地界。与曲曲鸟等夷地不通。祇责令各固藩篱。拏献逃窜贼匪。经该府王衡等、拏获汉奸黄大五等讯明分别正法监禁。讵该处附近熟夷。勾通汉奸。乘机滋扰。屡次焚抢。经该镇调集属兵奋力抵拒。屡有杀伤。乃该匪等占踞山梁。连日攻扑。随商令提督桂涵、即调派汉屯官兵二千名亲往查办。并委臬司花杰、驰往抚恤难民。清溪县城甚为安静。提督桂涵、亦赶至清溪。适闻该县所属松坪土千户马林、管辖熟夷马新明等、亦在大树堡相近之马烈场、唐家坝等处焚抢。桂涵将现到官兵派往分投击散。嗣因贼匪窜至万工汛。离城较近。存城止有兵三百名该匪胆敢蜂拥而至。我兵奋力冲杀。因人数过单。致守备杨宗彪、把总屈怀贵被戕并伤害兵丁十数名。我兵亦将为首之马奇英寄子管双喜、砍毙其毗连峨边厅所属蓑衣坪、金口河一带。亦被焚抢。因夷地跬步皆山须厚集兵力。又添调官兵二千一百名。又有明正鱼通革什咱巴底巴旺各土司。情愿各带土兵效力。共有一千一百名。桂涵扎营在清溪县城外之汉源街。万荣守御大树堡。并调派官兵七百余名。防御峨边等处。十七日、闻有贼匪聚在附近汉源街之羊脑山。经桂涵即派将弁带兵摉拏。追至老瓦岩。该夷匪恃险抗拒。我兵三路兜剿。杀死夷匪二百余人。生捦八人。坠岩烧毙二三百人。夺获器械甚多。零匪逃入老林。又有马奇英之侄马应朋、与汉奸杨文斌、马林、马新明等、合为一股。贼匪约有三四千余。聚集几子山。于二十一日、奔扑大营。复经桂涵督兵追逐四五十里。贼退三层山梁。用炮击毙四五十名。又连日拏获约会各寨滋事、及探信放火各夷犯。经臬司花杰讯明。缘土司马林、因伊夷人改土归流。缴销印信。主令夷人滋事。希图复印。又有为首之熟夷马新明、及大田土司马奇英之侄马应朋即马老陕等、因见汉民所种田土。渐成膏腴。欲夺回插种。别无谋逆情形其随同马林滋事之汉奸朱士陇、已被官兵杀毙。现将其子朱四么、妻朱邱氏、拏获禁押。并摉获马林假雕土千户印信。其为主使无疑。尚有形迹可疑之土司马奇英、暨其子孙、并土差等、应行候质各犯。分别收禁俟定案时审办各等语。此次夷匪起意滋事。延及越嶲清溪峨边三厅县境。必须远捕穷摉。捣其巢穴。现在该将军等、调派官兵约有四千余名又有土。兵二千余名。兵力已足。务即督饬将弁等迅速剿办。该匪等所恃山路险要。易于奔窜。当豫派官兵于各要隘防堵。遏其归路。一鼓歼捦。其马林、马新明、马应朋等、总须设法拏获。详讯起衅根由。并将其家藏假雕土千户印信。令马林指认。汉奸朱士陇、是否被官兵杀毙。务令各犯质证明确其被戕之守备杨宗彪、把总屈怀贵。及兵丁等、咨部照例赐恤。该将军等如须驰往策应。著那彦宝前往。鄂山即留驻省城弹压。若未接奉此旨。鄂山业已起程前往。即著毋庸更动。又另片奏、副将马光宇、因病痊起用。情愿效力戎行。著暂留军营。以资差遣。俟事竣日。再行奏明送部照例办理。将此由四百里谕令知之。　　

○赠故已革直隶总督那彦成、尚书衔。予祭葬。谥文毅。免其子容安、充当吉林苦差。释令回旗。　　

○庚申。谕内阁、宗人府奏、惇亲王绵恺、本月初八日、前往社稷坛迟误之处分。议以罚职任俸一年。不准抵销等语。惇亲王绵恺、因著凉稍觉到迟。尚非竟未前往者可比。所有罚职任俸一年之处。著加恩准其抵销。　　

○谕军机大臣等、据琦善奏、多伦诺尔地方。贫民乏食。请拨司库留备充公银四万两。赏给两月折色口粮一摺。已明降谕旨允行矣。多伦诺尔地方流民。租种蒙古旗地。与内地土著农民不同。向来遇有偏灾。从未办理赈恤。此次该督具奏。实属创始。朕念上年直隶被灾较广该处全境歉收。姑准所请此项折色口粮。既经动拨库款。必须实惠及民。不可有名无实。该督仅责成口北道散放。尚不足以资稽察著再遴派明干妥员一人前往。会同该道确查极贫之户。核实散给。用賸银两。仍即解还司库。傥有捏冒情弊。即行严参。如稍徇隐。经朕访闻。或别经发觉。惟该督是问。嗣后口外地方偶遇偏灾。仍当遵守旧章。不准妄希恩泽。若再援此案率行渎请。朕亦不能允准也将此谕令知之。　　

○举行道光十二年大计。直隶卓异官十六员。浮躁官二员。才力不及官二员。不谨官一员。年老官四员。有疾官二员。罢软官一员。奉天卓异官二员。年老官一员。安徽卓异官七员。不谨官二员。才力不及官三员。年老官一员。浙江卓异官十一员。不谨官一员。才力不及官二员。有疾官一员。浮躁官一员。年老官七员。福建卓异官十员。罢软官二员。年老官四员。有疾官一员。才力不及官一员。浮躁官一员。不谨官三员。湖北卓异官十员。浮躁官一员。罢软官一员。年老官三员。湖南卓异官十员。才力不及官四员。年老官一员。有疾官一员。浮躁官三员。不谨官三员。河南卓异官十二员。罢软官一员。年老官三员。有疾官一员。陕西卓异官九员。年老官二员。有疾官二员。才力不及官二员。浮躁官一员。甘肃卓异官九员。才力不及官二员。有疾官一员。年老官四员。浮躁官一员。四川卓异官十五员。才力不及官二员。年老官七员。有疾官一员。不谨官三员。浮躁官一员。广东卓异官十二员。不谨官二员。罢软官一员。年老官二员。有疾官二员。才力不及官二员。浮躁官一员。广西卓异官五员。才力不及官二员。罢软官一员。年老官三员。有疾官二员。云南卓异官七员。罢软官一员。浮躁官一员。才力不及官二员。不谨官一员。年老官二员。有疾官一员。贵州卓异官七员。年老官二员。有疾官一员。才力不及官二员。浮躁官一员。罢软官一员。南河卓异官一员。年老官一员。东河卓异官三员。年老官二员。分别议叙处分如例。　　

○举行道光十二年军政。江南卓异官九员。年老官四员。才力不及官二员。江西卓异官四员。年老官二员。才力不及官二员。分别议叙处分如例。　　

○旌表守正捐躯河南洛阳县民张占鳌妻王氏。　　

○辛酉。以正红旗蒙古副都统吉淩阿、署镶红旗蒙古副都统。礼部右侍郎文庆、署正蓝旗汉军副都统。　　

○壬戌。上诣绮春园问皇太后安。　　

○谕内阁、此案库丁戴云峰。因解官并不眼同交兑。起意虚立印付侵盗饷银。继因奎秀等恐亏库项未允。该犯辄敢饰词怂恿。以致阿成等舞弊得赃。实为此案罪魁。藐法已极。此而不严行惩办。何以儆奸蠹而肃纪纲。戴云峰著即处斩。已革给事中、阿成、听信戴云峰等虚出通关。截留侵蚀。得受赃银一千两之多。该革员身任查库御史。职司风宪。盘点是其专责。乃舞弊即系查弊之人。尤出情理之外。阿成著即处绞。　　

○以礼部尚书汪守和、兼署吏部尚书。　　

○癸亥。谕内阁、桓格等奏、筹议买补马匹。并接济兵丁章程一摺。前因西安八旗买补额外马匹。由兵饷内坐扣。年终所分余钱。一经裁革。兵丁恐形拮据。当经降旨交桓格等妥为筹画。兹据该将军等查明、该处兵丁、每月每兵应领饷银、并米折银三两四钱外。尚有乾隆年间、由部题准津贴兵丁之草豆折价银两。按一年统计。每月约在一两六七钱不等。此项津贴银两。非正额饷银可比。著准其于此项内。每月每兵存贮银三钱。统计一年。存银三两六钱。以备随时买补额外倒毙马匹之需。年底通盘合算。除马价外。所有下余银两。并买草賸银。尽数分给各兵度岁。庶马匹不至无著。而生计亦资接济。　　

○以故固伦额驸土默特群王衔贝勒玛呢巴达喇子德勒克色楞袭封贝子。　　

○以通政使司通政使龚守正、署都察院左副都御史。　　

○以直隶务关路参将刘元勋、曾经出师受伤。赏戴花翎。　　

○甲子。上御勤政殿听政。　　

○以詹事府詹事恩桂、为内阁学士。兼礼部侍郎衔。　　

○乙丑。遣官祭贤良祠。　　

○谕内阁、翁心存奏、考试期迫。援照成例。请将南安赣州两府、暂行岁科并考一摺。江西学政岁科两试。合计二十八棚。上年因补行正科乡试。办理录遗。稍稽时日。准其援照成案。将南案赣州两府。暂行岁科并考。嗣后不得援以为例。　　

○谕军机大臣等、本日据程祖洛、马济胜、刘廷斌奏、到台湾摉捕逆案余匪情形各摺片。览奏均悉。现在全台大局据奏逆案余犯。经提督马济胜督饬将弁摉拏。无虞再行窃发。惟南北两路粤人、焚抢闽庄甚多。其北路彰化淡水一带。经平庆、札委前任台防同知王衍庆、驰往会同刘廷斌查拏。仅获吴阿长等九名。余皆逃散。被害难民。皆已归庄。南路凤山一带。旋起旋息。已勒令粤籍头人、交出焚抢杀人首夥各犯。惟止据交出黄流满等三名。且较远之区。尚未取结。又据马济胜、于上年督饬镇将营县、续获伪帅等七十余名。就地办结者五十六名。未办者十八名。而凤山粤庄中焚抢匪徒。现止获犯三名。著瑚松额、程祖洛、趁此兵力未撤之时。妥为筹办。现在提督马济胜、刘廷斌、均尚驻台。该将军等务当督饬将弁。令各庄头人、将首夥各犯。按名交出。尽法惩治以儆凶顽。傥除恶不力。稍留余孽。将来撤兵之后。或再滋事端。尚复成何事体。所有各案内余犯。及分类匪徒。许本庄立时拏解。如藏匿邻庄。报官核办。不得私自往拏。致生别衅。其被胁归庄之人。不得妄拏。至闽粤被害难民。妥为抚恤。俾各归庄得所。无论极贫次贫。加恩赏给三个月口粮。以资糊口。其起衅根由。前经降旨令该将军等详查具奏。现据该督。调查逆犯供词。与该镇道奏报情形。大略相同。恐尚有不实不尽。著该将军等、会同秉公查访。务得确切实情。即行具奏。除案犯张丙、詹通、陈办、陈连、著派妥员解京外。其余俱在犯事地方。分别惩办。毋庸解京。又据马济胜奏、拏获陈办、解到嘉义。发县收禁。即有潜匿之犯。无庸多兵摉拏。拟撤回省标兵丁八百名。又单开剿办台匪之出力文武员弁官兵人等。奏请鼓励。除前任台防同知王衍庆、前经赏戴花翎外。其余各员。俱著核实查明。奏请恩施。又刘廷斌片奏、贡生林祥云、捐输洋银一万五干圆。折纹银一万余两。应如何鼓励之处。并著该将军等查明据实具奏。马济胜奏单、著钞给阅看。将此由四百里谕知瑚松额、程祖洛、并谕马济胜、刘廷斌知之。　　

○加赏顺天府定福庄、采育、黄村、卢沟桥、庞各庄、清河、六处煮赈粟米五千石。添设青白口饭厂、并赏涿州煮赈粟米二千石。　　

○除江苏宝山县塘占坍荒民田七十九亩有奇额赋。　　

○丙寅。谕军机大臣等、本日据马济胜由六百里驰奏、赴凤山拏办焚抢匪徒。带兵起程一摺。台湾南路凤山县焚抢案内。获犯无几。现据该提督奏、督兵亲赴该处查办。著瑚松额等、传谕该提督、务将此次滋事各匪犯。按名拏获。以净根株。张许一名漏网。尤当申明纪律约束士卒。不得妄拏无辜。稍滋骚扰。方为除暴安良之道。至该提督奏报事件。向未擅发急递。此次所奏并非紧要军情。何以辄用六百里。是何意见。著该将军等查明缘由。据实具奏。将此谕令知之。寻奏、马济胜误以军营拜摺。总以六百里为例。实属错误。请交部议处。从之。　　

○山东巡抚钟祥覆奏、给事中握克精额奏各省仓库亏缺。皆由交代迟延等弊。当督同藩司妥议章程随时稽查。加意防范。得旨、览奏俱悉。依议妥行。　　

○以办理禀盐妥速。予江苏知州伍家榕等升补有差。　　

○丁卯。孝昭仁皇后忌辰。遣官祭景陵。　　

○谕内阁、麟庆奏参、鹿差酿命之署巡检、请旨革职拏问。并将失察之知州、及率准拦验之知县、一并解任质审一摺。此案署贵州募役司巡检事试用未入流熊杰、不能约束差役。致令差役周贵、以口角争殴之案。将杨淙贤踢伤。迨经喊控。又不解州审办已属有心庇纵。复将杨淙贤管押杖责。难保无滥刑毙命之事。必须彻底究明惩办。熊杰著革职拏问。署永宁州知州梁昆、于所属巡检擅责酿命。未能先事觉察。又不留心稽查。以致熊杰等贿嘱私和。安平县知县周溶、轻信尸亲捏词。率准拦验亦难保无瞻徇情弊。梁昆、周溶、著一并解任。交该抚提同犯证。讯明杨淙贤、是否系受刑身死。抑死于周贵殴踢。并有无贿和情事。务期水落石出。以成信谳。按律定拟具奏。寻奏、讯得杨淙贤、因差役周贵捏禀。经已革巡检熊杰、刑责后。复被周贵殴伤毙命。请将周贵依例拟绞监候秋后处决。熊杰拟杖徒。并将失察之署永宁州知州梁昆、轻信尸亲捏词拦验之安平县知县周溶、交部议处。下部议。从之。　　

○又谕、陶澍奏、汉口盐岸规费浮滥。请将经手各商、解交湖北质讯等语。淮盐各岸规费。业经裁减。汉岸亦经删定。兹据陶澍查明道光十一年该岸用数。又有浮滥。提到经手各商研审。所呈数目甚多。是否浮用在官。抑或商有混冒。必须提同质讯明确。所有牵涉各衙门均在湖北。著将经手各商。暨簿册一并解往湖北交讷尔经额、就近查传。质讯明确。照例定拟具奏。以肃鹾政。寻奏、讯据岸商供称、十一年十月间、方奉到裁撤规条。是年江水漫溢。店屋冲塌。赈恤等项。不无浮用。其费银六万八千余两。情愿按店摊赔。即于淮南应给辛工等项内。分年扣还。至十二年后。俱照减定章程支发。下部知之。　　

○以筹办凯撤官兵妥协。予哈密同知德克进泰等选补议叙有差。　　

○戊辰。谕内阁、前据给事中吴敬恒奏、江南铜山等县。驿务废弛。当交陶澍等、查明据实具奏。兹据陶澍、林则徐、先后奏到、遴委妥员、密加抽查。尚无缺额、及克扣侵冒情弊。国家设立驿站。驰递紧要文报。关击甚重。自应按额足数。妥为餧养。上下站不得通融调集。致滋弊窦自此次饬查之后。著责成该督抚等、随时认真稽察。设法抽查。傥各驿站有前项弊端。立即严参惩办。若任管驿州县因循欺饰。别经发觉。或科道指参。惟该督抚等是问。决不宽贷。　　

○准大通桥车户承买黑豆二万石。津贴车价。　　

○已巳。上诣绮春园问皇太后安。　　

○御含辉楼。阅侍卫骑射。　　

○谕内阁、魏元烺奏、原筹军务经费、有需支解备用、请旨动拨一摺。前因台湾军饷。该抚请宽为筹备。当经降旨、令其力加撙节。兹据奏称、原请动拨司库存贮关税各款共银八十七万八千余两。内除春秋拨存賸银三十八万六千一百余两。已经动用外。现在一切剿抚应用。尚须筹备支解。所有闽海关税盈余并备公及监饷三款。共银四十九万二千余两。著准其一并动拨备用。事竣核实报销如有赢余。即提回归款。分别存贮听拨。毋稍浮冒。　　

○谕军机大臣等、前有人陈奏、浒墅关税务积弊。正税之外。尚有标礼。并有查船谢仪。其地棍兼有投单等名目。当交陶澍、林则徐、确查情形。兹据奏称、大关之外。兼有各处小口。凡丈量签验等情。不能不经胥役之手。标礼谢仪等费。诚难保其必无。然皆久在示禁之条。其税则本视货物以为轻重。并非每货百担、概完正税十二两。惟访闻税例本有罚料及补正二项名目。皆为漏税之商而设因罚料例准分赏在关人役。恐不肖丁胥希图利己。有抑勒商人、将正税作为罚料之弊等语。国家设立关隘。原以通商裕课。若如该督等所奏。是累商即为亏课之由。该监督虽张贴告示。以家人等如敢舞弊营私。准令客商首告。试思该商等、既受抑勒于先何散复行呈告以致受累于后。告示不过具文岂正本清源之道。豫堃到任未久。无所用其回护。著将关口各种弊端。逐一剔除。并著悉心妥议章程。据实具奏其关署。织署轮流驻劄。常川稽查毋任吏胥家丁朦蔽。该督等仍随时查访。傥有情弊。即据实奏参不许瞻徇。将此各谕令知之。寻豫堃奏、标礼谢仪名目。始自银钱标船。此项虽经严禁。仍恐未能尽除。嗣后请每日亲自放关。如有丈量浮勒。照例治罪至罚料一项。所以惩奸商之偷漏恐丈量等藉端舞弊。嗣后驻关监放乘便抽查如有不实。即将丈量人役、枷责革役。并禁止埠家包揽等弊。得旨、户部会同内务府具奏。寻议、应令监督亲驻关口。客商过关。亲自填簿纳税。毋许假手他人。如有丈量偷漏。地棍把持。即行惩办。书吏人等、更须裁汰冗役。按年造册。从之。　　

○赏御前行走土默特扎萨克贝子德勒克色楞、双眼花翎。　　

○赠陕西汇办报销积劳病故同知诸能定、知府衔。　　

○旌表守正捐躯山东阳信县民管怀畛妻王氏。　　

○缓徵江苏泰、上元、江宁、句容、高淳、江浦、六合清河、盐城、东台、江都、甘泉、仪徵、兴化、铜山、沛丰、睢宁、赣榆、十九州县并淮安、扬州、徐州三卫旧欠额赋。　　

○庚午。谕军机大臣等、寄谕两江总督陶澍、有人陈奏、南昌府署幕友胡怀符、在江西十余年盘踞府署。舞弄百端。与臬司幕友谢固斋结纳。州县幕友、皆伊推荐。胡怀符亲戚本家。在江西游幕最多。伊弟胡老五、在建昌府署。胡老七、在安远县署伊妹夫章老七、亦在南昌府署。遇有案件。州县幕友。先与胡怀符往返札议。然后具详。新任州县到省。伊等荐给门徒。无不延请招摇撞骗。遂成巨富。省城候补佐杂。与胡怀符结纳者甚多。每届冬令。府署必有札委查夜差使。该佐杂即与胡怀符营求此差。探听殷实铺户。至深更时敲门进内。声言聚赌。或指吸食鸦片烟。豫令差役暗藏赌具及鸦片烟。临时伪为摉出作证。所带胥役。乘机搬窃物件铺户畏其栽害。私给银钱。不敢与较该省有四大寇二十八喽罗名目。如候补从九品胡升闻、田钟候补县丞潘鈖、景耀、为四大寇。候补府经历范振邦、候补按察司知事杨炯、为喽罗中巨擘并有丁忧袁州府经历范基荣、逗留省城勾通内外。播弄一切。实为江西省之害等语。各省幕友佐杂。弊端百出。胡怀符等如果盘踞招摇。竟成巨富。并敢为佐杂营求差使。栽害良民。致有四大寇二十八喽罗名目。该省吏治。岂复可问。江西为该督兼辖省分。不难密查得实。傥胡怀符等、实有盘踞舞弄情弊。胡升闻等、实有大寇喽罗名目。著即据实参奏。分别褫革驱逐。毋稍瞻徇姑容。以肃官方而除积蠹。如查奏有不实不尽之处。别经发觉。则惟该督是问。将此谕令知之。寻奏、遵查谢固斋、人尚谨饬。但心存姑息。一切案件。皆由胡怀符经手。各州县颇有烦言。胡老七等皆伊亲属。尚无招摇撞骗情弊。亦无四大寇二十八喽罗名目。胡升闻等、均有查拏鸦片烟被控之案。请将胡怀符、胡老七、驱逐回籍胡升闻等斥革。从之。
  </div>
  <div class="pagination">
   <a href="清实录道光朝实录_page405.html">
    上一页
   </a>
   <span>
    ...
   </span>
   <a href="清实录道光朝实录_page401.html">
    401
   </a>
   <a href="清实录道光朝实录_page402.html">
    402
   </a>
   <a href="清实录道光朝实录_page403.html">
    403
   </a>
   <a href="清实录道光朝实录_page404.html">
    404
   </a>
   <a href="清实录道光朝实录_page405.html">
    405
   </a>
   <span class="current-page">
    406
   </span>
   <a href="清实录道光朝实录_page407.html">
    407
   </a>
   <a href="清实录道光朝实录_page408.html">
    408
   </a>
   <a href="清实录道光朝实录_page409.html">
    409
   </a>
   <a href="清实录道光朝实录_page410.html">
    410
   </a>
   <a href="清实录道光朝实录_page411.html">
    411
   </a>
   <span>
    ...
   </span>
   <a href="清实录道光朝实录_page407.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
