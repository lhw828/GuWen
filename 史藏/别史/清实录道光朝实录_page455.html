<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 455 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 455 页/共 848 页</h1>
    <div class="content">
○刑部议驳、前任浙江巡抚富呢扬阿疏报。民妇沈氏□□客伤前夫童养媳王女身死。依律拟绞监候一案。王女系沈氏童养之媳。与改嫁后伊子自行聘娶者不同。难置姑媳名分于不论。况殴故杀乞养子妇。按律注尚得与殴故杀子妇同科。今该氏之于王女。其恩义较乞养子妇为重。其罪名不能较乞养子妇加严。应令另行妥拟具题。得旨、部驳甚是。依议。寻乌尔恭额奏、改照故杀乞养子妇律。拟杖一百。流二千里。准收赎。下部议。从之。　　

○修湖北省城驿路桥堤。从总督讷尔经额等请也。　　

○戊戍。上诣大高殿行礼。时应宫拈香。　　

○以乌噜木齐、阿克苏、屯田丰收。予员弁议叙。赏兵丁一月盐菜银。　　

○科尔沁扎萨克土谢图亲王诺尔布林沁等七人、喀尔喀车臣汗阿尔塔什达等三人、巴林扎萨克郡王那木济勒旺楚克等二人、喀喇沁扎萨克都楞郡王布呢雅巴拉等三人、奈曼扎萨克郡王阿宛都瓦第扎布。敖汉郡王干咱巴拉、阿巴噶郡王那木萨口□赖多尔济等二人、于隆宗门外瞻觐。　　

○己亥。谕内阁、前据御史曾望颜奏、广东廪贡生刘光桐、在二望运河被劫一案。当经降旨、令琦善等查明失事地界。并将推诿疏防各员弁先行参处。兹据该督奏称、二望地方。东岸属山东武城县。西岸属直隶故城县。讯据船户与事主供词互异。必须三面质明。始可查参。现既获有案犯。不难讯得实情等语。地方遇有盗劫之案。全在该管官不分畛域。迅速查拏。岂容任意推诿迁延。致令盗匪远窜。第该员等既互执于前。自不应交令审办。著该督即将拏获之买赃人路洛有等、及船户水手。一并解赴山东。交钟祥咨提江南所获夥盗赵二、与夏津县缉获之吴秃子。归案审讯明确。分别参办。以归核实。其未获各逸犯。仍著该督抚等勒限严拏。务获究办。寻奏、讯明吴秃子起意纠同赵二行劫。致伤船户。依不分首从律。将吴秃子、赵二、拟斩立决。故城县知县吴孝愉、办理错误。请交部议处。下部议。从之。　　

○又谕、前因巳革福建候补县丞秦师韩、以恃权袒酷任性欺朦等词。遣抱告李百禄赴京控告。当降旨派赵盛奎、前往会同张鳞查办。兹据该侍郎等查明、秦师韩前在署嘉义县大武垄巡检任内。经该督程祖洛、以张丙等滋事戕官。该员不知竭力抵御。有辜职守。奏请革职。该革员被参后。心怀不平。辄敢摭砌多款。逞刁诬讦。冀图报复。现俱讯未得实。且牵控提镇道府等至二十余员名之多。其揭帖歌词。虽讯非自行编造。然亦填砌款后。以为证据。是其居心险诈。图洩私忿。此风断不可长。若仅照例拟军。不足以惩狡健。秦师韩著发往新疆效力赎罪。以为被参人员逞刁妄讦者戒。李维镐为秦师韩修改禀词。并未增减情节。著杖一百。徒三年。解交原藉定地充徒。到配折责安置。李百禄收受盘费。听从抱告。著杖八十。折责发落。至各直省督抚幕友。屡经降旨不准邀请议叙。虽此次幕友陈时等五员名。俱系远涉重洋。襄办军务。与寻常在署襄理文案者。稍有不同。惟究系各衙门幕友。非在官供职者可比。该将军等率行保列。实属不合。瑚松额、程祖洛、俱著交部议处。所有幕友陈时、监生顾蕙生、刘心印、候选州同陶时亮、候选从九品王铣、前经加恩之处。俱著该部撤销。　　

○旌表守正捐躯直隶抚宁县民陈贵媳梁氏。卢龙县民左贵妻叶氏。河南商水县民康太淋女秀姐。　　

○修直隶通州果渠村坝埽各工。从总督琦善请也。　　

○以硐老山空。封闭广西永宁州铁厂。从巡抚惠吉请也。　　

○减免直隶河间、新河、隆平、宁晋、冀、南宫、安、任、八州县积水地亩额赋有差。　　

○庚子。以顺天府府尹吴杰、为内阁学士。兼礼部侍郎衔。服阕都察院左副都御史毛式郇、为都察院左副都御史。山东按察使牛鉴、为顺天府府尹。未到任前。以吴杰兼署。以陕西督粮道程楙采、为山东按察使。　　

○展缓陕西榆林、葭、神木、府谷、绥德、清涧、米脂、吴堡、八州县上年被旱被雹村庄额赋。　　

○辛丑。谕内阁、武忠额等奏、查明科布多粮饷章京承谟、禀讦参赞大臣孝顺岱粜易仓粮。并无虚诬亏缺等弊一摺。此案科布多参赞大臣孝顺岱、于上年三月间到任后。既经查出仓贮粮石霉变。自应据实参奏。何得擅派官员。开仓粜易。兑换面斤。即欲修理城垣监狱。何以不俟奏请。率行办理。虽讯无侵肥情弊。实属办理不合。孝顺岱著退出乾清门。交部议处。其易面赢余粮石。自应折价入官。至修理城垣各工。用过面斤。即著落孝顺岱、作价赔补。委署主事刑部笔帖式承谟、身任粮饷章京。仓库钱粮。是其专责。仓积霉粮六百余石。并不呈请奏办。且既甘心赔补于前。及出粜霉粮。又不禀阻。事阅一年之久。乃于年满时始行禀讦。显系意图挟制。实属刁健。承谟著革职。即饬令迅速回京。交该旗严加管束。滥行出结之委署主事穆津、笔帖式色布通额。与奉派粜易仓粮之把总朱清吉、王泽宣、候补外委杨成保、著一并交部分别查议。以示惩儆。　　

○谕军机大臣等、本日据卢坤等奏、饶平县知县张文化、应行回避原籍。请以周家俊对调。已降旨准行矣。饶平县系海疆题调疲难中缺。周家俊现年七十二岁。精力能否胜任。著卢坤、祁＜?土贡＞、随时留心察看。傥该员精力已衰。于地方一切公事。或有贻误。著即据实具奏。毋稍容隐。将此谕令知之。　　

○赏库伦帮办大臣多尔济纳木凯、副都统衔。在乾清门侍卫上行走。　　

○以前任哈密帮办大臣长明、为科布多参赞大臣。　　

○调贵州威宁镇总兵官达洪阿、为福建漳州镇总兵官。漳州镇总兵官松青、为威宁镇总兵官。　　

○以查拏山东乡试舞弊人犯。予知县李恩霖等、加衔升补有差。　　

○以捐建广东阳江县义学。予知县朱庭桂等议叙。　　

○以伊犁屯田丰收。予总兵官锡霖等议叙。赏兵丁一月盐菜银。　　

○贷江宁八旗官兵两月米折饷银。　　

○壬寅。上诣皇太后宫问安。　　

○御乾清门听政。　　

○以宗人府府丞卓秉恬、为内阁学士。兼礼部侍郎衔。大理寺少卿朱嶟、为詹事府詹事。太仆寺卿溥治。为通政使司通政使。　　

○癸卯。谕军机大臣等、有人奏、广东匪党掘坟勒赎一摺。据称博罗县贡生聂裕、生员殷式妻墓。皆被贼匪掘发。归善一县。被掘者多至五百余家。南海县监生谢廷玑母墓。亦复被掘。广州首府所属为尤甚。其勒赎之法。匪徒乘夜黏帖于事主门首。限以某月某日。指定事主戚友家中富而年高者一人。只身携银往某山代赎。傥或多人而往。或所往非所指之人。盗在山巅遥见。早便逸去。又或逾所约之期。或不足所勒之数。立将骸骨投之污秽。付之水火。被掘之家虽。甚多。报官之案则甚少。缘未赎之先。一经告官。恐贼匪将骸骨毁灭。迨赎回之后。地方官辄以骸骨既得。概置不理。即或准理。而门丁书差层层索费。反致盗挟告官之恨。重掘别坟。小民畏事。每至忍气吞声。匪党见目前有必得之利。日后无捕究之患。盗风因而日炽等语。匪徒盗掘坟墓。大干例禁。前经明降谕旨。令该督抚等严拏究办。若如所奏、所来其风日炽。是该地方官玩视民瘼。形同木偶。既不能严禁于前。又不能力缉于后。即有事主控告。祇以候缉一批了事。又何怪贼匪明目张胆。肆为民害。生者破产倾家。死者抛骸露骨。该地方官忝居民上。乃竟漫不经心。毫无闻见。殊堪痛恨。该督抚有转移风化之责。宜何如倍加整顿。力挽颓风。著即严饬所属各府州县营弁。即将现在指出被掘各案。确切查拏。按律惩办。毋稍轻纵。此外已经告发者。设法拏究。未经告发者。留心访缉。毋使凶徒一名漏网。庶足以净根株而戢强暴。傥仍前怠玩。无论事主曾否控告。别经发觉。或经科道纠参。定将该督抚及地方官从重惩处。决不宽贷。以为纵盗殃民者戒。将此谕令知之。　　

○命敖汉郡王干咱巴拉子头等台吉丹色哩特里克忠、在乾清门行走。　　

○甲辰。命杭州将军富祥来京。调西安将军桓格、为杭州将军。黑龙江将军富僧德、为西安将军。以户部左侍郎奕经、为黑龙江将军。吏部右侍郎奕纪。兼左翼前锋统领。转京营右翼总兵桂轮、为左翼总兵。以兵部左侍郎联顺、兼京营右翼总兵。　　

○以詹事府詹事朱嶟、充日讲起居注官。　　

○乙巳。以故一等诚嘉毅勇公博启图子景庆、袭爵。　　

○调吏部右侍郎奕纪、为户部左侍郎。礼部右侍郎文庆、为吏部右侍郎。兵部左侍郎联顺、为礼部右侍郎。　　

○调镶蓝旗护军统领忠山、为正黄旗护军统领。以散秩大臣绵岫、为镶蓝旗护军统领。调镶白旗蒙古副都统祥康、为镶黄旗满洲副都统。以塔尔巴哈台参赞大臣棍楚克策楞、为镶白旗蒙古副都统。　　

○礼部议准、江西巡抚周之琦疏报、采访永丰县贞节妇女萧李氏等三百九十口。崇仁县吕邹氏等一千四百十六口。河南巡抚栗毓美疏报、永城县萧王氏等四十八口。各请建总坊旌表。从之。　　

○修直隶容城、新城、二县万年仓。从总督琦善请也。　　

○缓徵山西山阴县积歉贫民旧借仓谷。　　

○丙午。谕内阁、哈丰阿等奏、操演擡炮。并筹备军械一摺。粤省地处海滨。毗连南越。训练操防。尤为要务。前经赏给关税银两。制造擡炮。兹据该将军等奏、如数造成后。饬令各兵勤加操演。惟各兵自备步弓战箭。以及旧制予枪。均有未能得力之处。该将军等另造火漆缠筋战弓六百张。前锋领催暨甲兵。每名配足战箭一百枝。其予枪一项。亦更改式样。务令便捷合用。此项增改备制军械。不无需费。著即由粤海关税内。赏给银五百两。该将军等即饬交委员。将各项军械。一律制造完全。务须认真训练。不可有名无实。用副朕整饬戎行、有备无患之至意。又据另片奏、查理事同知经管军器局内。旧贮铜炮六位。炮身甚属完固。著即拨备旗营存贮局库。随时操演。并著每年随同大炮十位。运赴燕塘。在于撙节大炮火药内。量为匀演。配用弹子。由该同知与大炮弹子一律拨用。遇有缓急。其应配带药斤弹子。统归理事同知如数备办。详请核销。　　

○谕军机大臣等、杨遇春等奏、本年西藏进贡堪布人等、被四川果洛克番贼纠众抢劫。飞咨缉办一摺。该堪布等赍载贡包。于十一月内。自西宁起程赴京。已降旨饬令杨遇春等。咨行经过各省。一体照料。妥为护送前进矣。此次该堪布等于本年七月。行至前藏扎噶布山地方。被四川果洛克番贼。纠众将包驮五起抢去。并杀伤番人。续于九月初十间。行至塞若松多地方。复被果洛克贼番三千多人。将贡包并众番货包。牛只马匹。全行抢去。杀毙藏番七名。行至贡额尔盖地方。复被贼番抢去货包。经杨遇春等飞咨四川省。在于被抢各该处赶紧查拏严办。并严饬该驻防副将。带领官兵。分投侦缉。贡额尔盖地方。复行抢夺货包。究系何处贼番。迅速弋获究办。此项番贼。肆行无忌。胆敢纠众数千。抢劫贡物。实属胆大恶极。若不从严究办。必至西藏道路不通。著瑚松额等赶紧派委将弁。在于扎噶布山及塞若松多地方。将抢劫贡物之果洛克番贼。悉数查拏。务获究办。并将正余贡包。贸易货包。及牛只马匹等项。全数追出。将该番贼等从严惩办。以儆将来。将此谕令知之。　　

○广东水师提督关天培奏报到任谢恩。得旨。广东风气。浮而不实。加以历任废弛。水师尤甚。朕看汝颇知向上。尚有干济之才。是以特加擢用。务要激发天良。公勤奋勉。实力操防。秉公去取。一洗从前恶习。海疆务期静谧。勉益加勉。毋忽。　　

○以因病告替三等男安德子成龄、袭爵。　　

○调盛京副都统阔布通武、为正红旗蒙古副都统。库伦办事大臣正红旗蒙古副都统察隆阿、为盛京副都统。　　

○以内阁学士倭什讷、管上虞备用处事。　　

○丁未。上诣皇太后宫问安。　　

○以故二等宣义伯文恒子乐英。三等子该哈苏子永恰布。各袭爵。　　

○以故察哈尔头等子喇特纳希底子巴扎尔嘎尔比、袭爵。　　

○戊申。予故湖北襄阳府知府郑敦允、云南学政汪如洋、顾莼、入祀名宦祠。四川故安徽和州州同何飞凤、举人邹楠、直隶元城县知县王应昌□鸟、湖北故贵州开泰县知县张锡谷、江苏故通政司右通政任嘉宏、山西冀宁道吕昌际、廪生许重炎、陕西故山西翼城县知县阎亮阁、监生陈九鹤、河南故山西太谷县知县吕崇谧、江南江安粮道李师舒、广西故安徽泾县知县杨荣光、云南姚州知州王梦弼、兵部主事李来章、入祀乡贤祠。从总督讷尔经额、鄂山、巡抚伊里布、尹济源、林则徐、杨名扬、栗毓美、惠吉请也。　　

○己酉。兵部奏、遵议科布多参赞大臣孝顺岱、并将办事迎合之笔帖式等分别议处。得旨、此案科布多参赞大臣孝顺岱、于该处粮饷章京承管仓粮霉变。并不据实参奏。竟自开仓粜易。兑换面斤。至修理城垣监狱。亦不奏请办理。经部议以降三级调用。实属咎所应得。惟尚无侵肥情弊。著加恩赏给二等侍卫。在大门上行走。笔帖式穆津、色布通额、均著革职。把总朱清吉、王泽宣、均著罚俸六个月。不准抵销。余依议。　　

○以修建顺天府房山县义仓书院。知县杨钜源等、下部议叙。　　

○予广东出洋淹毙把总傅文韬等、祭葬恤荫。　　

○修浙江萧山县西江塘工。从巡抚富呢扬阿请也。　　

○庚戌。谕内阁、奕湘等奏参、赞读等官。请严议惩办一摺。所奏是。西陵赞读官庆海、惠霖、隆山等任性妄为。率行禀请兼办部务。并诬禀礼部司员朦混舞弊。有心挟制。此风断不可长。庆海、惠霖、隆山、著交部严加议处。嗣后赞读等官。帮办部务。著永远裁撤。以符旧制而专责成。该部知道。　　
</div>
    <div class="pagination">
<a href="清实录道光朝实录_page454.html">上一页</a><span>...</span><a href="清实录道光朝实录_page450.html">450</a><a href="清实录道光朝实录_page451.html">451</a><a href="清实录道光朝实录_page452.html">452</a><a href="清实录道光朝实录_page453.html">453</a><a href="清实录道光朝实录_page454.html">454</a><span class="current-page">455</span><a href="清实录道光朝实录_page456.html">456</a><a href="清实录道光朝实录_page457.html">457</a><a href="清实录道光朝实录_page458.html">458</a><a href="清实录道光朝实录_page459.html">459</a><a href="清实录道光朝实录_page460.html">460</a><span>...</span><a href="清实录道光朝实录_page456.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
