<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 57 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 57 页/共 502 页</h1>
    <div class="content">
○赠故礼部尚书惠丰、太子太保。予祭葬。谥恪慎。　　

○旌表守正捐躯广东香山县民刘亚保母梁氏、增城县民张华佐妻梁氏。　　

○加赏江南江淮等帮、因灾减歇各帮丁月粮银米。　　

○己巳。遣官祭关帝庙。　　

○谕内阁、徐广缙奏参总兵知府一摺。广西左江镇总兵德亮太平府知府吴德徵、于广东省匪党李士青李士明等、被剿窜入太平土州之时。并不实力堵捕转饰称难民不分良莠概行禀请送回钦州原籍。办理实属乖谬。德亮、吴德徵均著交部严加议处。　　

○谕军机大臣等、据徐广缙奏参总兵知府畏贼不剿饰称难民咨送回籍一摺。贼匪李士青李士明。系李士倡余匪。夥同颜品瑶等、在南太两府土州等处滋扰年余。窜回广东。经该处兵勇痛剿复逃广西积至四千余人。该总兵知府何以不分兵堵捕。转给路票咨回钦州本籍又于何时将李士青等招抚。曾否禀明该大臣核办。德亮等、因李士青等人数众多。该处兵力不足。会禀总督。暂为从权办理。是否饰词推卸。抑系兵力本属单弱。为此将就目前之计。现在广西重兵。自以围攻新墟、歼灭大股为要。是否尚能分兵南太一带协剿。劳崇光现驻该处所带兵勇是否足资调遣。著该大臣、饬令该司悉心体察。随时禀明酌办。毋误事机。徐广缙、现在督办罗定州淩十八一股巨匪。已饬陶煜文等、督带潮州兵勇。于钦州扼其要隘。亦未知能否越境会剿。是太平一带。兵力空虚亦属可虑想该大臣、已与徐广缙通盘筹画计出万全也。本日据奏军需支发银数一摺颇为明晰其浔州府城添设粮台现委左江道杨彤如管理。徐广缙又奏委杨彤如驰往梧州遏贼旁窜之路。此时究竟何处情形最要。著与徐广缙、邹鸣鹤、酌量办理。又前据程矞采奏、湖南武冈营拏获奸匪陈先得一名。据供曾在广西融县充当乡勇。被贼掳捉服役。六月初一日。有大头目禹老八等、派出二十人饬往各处查探等语。禹老八系何处会匪。何股头目。果否有派出多人各处查探之事。著严密查拏。勿令越境句结。至金田新墟逆匪。前已四面堵截。夺其后路要隘。贼势已形穷蹙。行军制胜。惟在相其缓急。不失事机或重围进逼。聚而歼旃。或设伏诱捦。出其不意。总须谋而后动。正不必急于见功。此股会匪。一经殄灭。即移兵南太一带。势如破竹。朕盼望情殷。惟冀该大臣荡寇安民。至军行一切迟速机宜。亦不为遥制也。左江镇总兵德亮。太平府知府吴德徵、现交部议。均著仍令在军营效力自赎。德亮、本系交该大臣察看之员。此次办理乖谬。是否畏葸推诿。仍著确查具奏。将此由五百里谕知赛尚阿、并谕令邹鸣鹤知之。　　

○又谕、寄谕两广总督徐广缙、此次德亮、吴德徵、于地方著名贼目、停留太平土州等处。并不实力剿办。反行饰词咨送回籍。实出情理之外。其所称兵力不足之处。是否饰词推卸。抑系太平一带。兵力本属单弱。仍宜酌拨弁兵协剿。现在劳崇光已抵该处。著该督饬令该司、察看南太等郡贼势。应如何添兵分剿。并知会赛尚阿。应酌派何处将弁兵丁前往会办。务须通盘筹画。不可稍分畛域。该督捦剿逆匪刘八之后。现在筹剿淩十八一股。若能速获渠魁。即可移兵廉州。督同陶煜文等。与广西太平等处文武会合。以全力兜捕。庶可渐就肃清。该督统辖两省。当与赛尚阿、随时咨商。计出万全。慎勿顾此失彼。致误事机。至前奏儋州土匪滋事。被害之巡检胡晨、署守备邝宗霖、把总张遇春、外委林鸣鹦等。著查明奏请议恤。又署廉州府知府沈棣辉。昨因捦获刘八、赏戴花翎。该员于道光二十九年剿办阳山等县匪徒案内。业已得有翎枝。此次军功。应如何加奖之处。著该督另拟具奏。将此由五百里谕令知之。　　

○安徽按察使张熙宇、奏报到任日期。得旨。事事务求允当不可徒务虚名。懔之。　　

○以先贤程子后裔星昂、袭五经博士　　

○以工部尚书阿灵阿、为实录馆总裁官刑部右侍郎书元、为副总裁官。　　

○以内大臣载锐、署正白旗汉军都统。镶红旗蒙古都统禄普署镶白旗汉军都统。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之四十一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰元年。辛亥。闰八月。甲申朔。谕内阁、陆建瀛等、奏参修守不慎、以致河堤漫塌之道厅营员、请分别革职摘顶、勒限赔修一摺。据奏八月初一二等日。西北风暴大作。江运厅属甘泉县境、牐河内之撑堤。抢御不及。致漫溢溃塌二十余丈。民埝十余丈。前江运厅丁忧同知彭以竺、于修筑大堤。未能一律如式。偶遇风暴。即节节危险。以致接任之员、会营抢护。无暇顾及牐河。实属咎无可逭。彭以竺著即革职。接署江运厅同知朱忻、江防营守备蔡觐贤、于彭以竺修筑不能如式。及有无库项未清。并未即日通禀。该管常镇通海道姚熊飞、于彭以竺经手工程钱粮。未能核实办理。均有应得之咎。朱忻、蔡觐贤著一并革职。暂行留任。姚熊飞著摘去顶带。勒限赔修。如逾限不完。即将该厅营严参治罪。　　

○又谕、御史吴廷溥奏、请查办偷漏税课等语。据称、崇文门税课。以茶酒为大宗。茶贩半从穆家峪等处绕越出口。漏税日多。酒税一项。例不准由外局报税。近来奸民贩私包私。串通崇文门差役海巡人等、设立私局。包揽偷漏。以致税银减少。必当严惩弊端。力加整顿。著步军统领衙门、顺天府、五城、按照该御史所指各情。并各处著名贩私匪犯严行查办、务期仍遵旧例。不得绕越偷漏。以重课税而除积蠹。　　

○谕军机大臣等、陆建瀛等奏、士民呈请严禁天主教。批准立案嘉奖。并酌拟章程数条。开单呈览该督等办理此事。甚属妥协。惟与外夷交涉事件。自应循守旧章。以杜哓渎尤须随时应机通变。期于制驭得宜。若将此时所拟章程、知照该夷。设该夷亦另有所求。将何以应之即如单内第二条免其查禁等句。意在申明条约。转觉语涉痕迹。俾习教者恃有明文。益无忌惮。总之原约所有者。无庸再为申说。其非原约所有。须因时酌量者。在当日定约之初。即已意在言表。全在各该地方官权宜操纵。不必分列条款。豫定成规。更无须事事照会。致该夷反滋辩论。事无了期。该督等即将拟办事宜。咨行内地。饬属自行办理。并将该省现办情形。咨会广东。毋庸将此章程给与夷人照会凡事慎之于始。勿自我发端转启将来饶舌也将此谕令知之　　

○盛京将军奕兴等奏稽查东边外山场。与朝鲜官会哨情形。得旨、虽属照例巡查。亦应认真不可视为具文。因循废堕。天下之通病。慎戒之　　

○改铸浙江仁和县知县印信。从巡抚常大淳请也。　　

○抚恤琉球国遭风难夷如例。　　

○乙酉。谕军机大臣等、据载茯庆锡奏遵查前后藏喇嘛、呈进贡物从前办理情形一摺。此次前后藏达赖喇嘛等、恭进佛座画像。著永康等、暂于永福寺供奉。俟孝和睿皇后宣宗成皇帝梓宫奉安时。再行酌定供奉处所。所有呈进贡物。除奏书哈达业经焚化外。其余藏香、红花氆氇等贡物。著于月祭时。分别敬谨焚化。将此谕令知之。　　

○山东巡抚陈庆偕奏、行抵登郡。现办洋盗情形得旨。盗首务期必获。饬令镇将等认真剿捕。勿稍推诿。陈世忠人朴诚。尚属有用之材。妥驭之。　　

○免四川出征兵丁未完行装银。　　

○丙戌上诣寿康宫问皇贵太妃安　　

○谕内阁、河南南召县地方。现在缉捕紧要。著该抚于现任知县内、拣选人地相宜之员调补。新选南召县知县修际熙、著归部另选。　　

○又谕、萨迎阿奏、审拟已革蒙古章京格窝一案。并请将前锋翼长佐领富克津泰等、饬回伊犁当差等语。富克津泰等、著暂留甘肃听候谕旨。所请量予鼓励之处。著俟番案会审完结后。声明请旨。　　

○署陕甘总督萨迎阿奏、甘肃皋兰等九州县、被旱被雹被水情形。得旨。被灾较重之区。勘明迅速具奏。不准耽延。　　

○颁赏王大臣、暨内廷翰林、各省督抚、石刻御制御门听政述志示在廷诸臣诗。各一分。　　

○丁亥。谕内阁杨以增奏赶办民堰漫水工程。请饬河员分赔归款等语。江运厅撑堤民堰。经该河督亲往督办。计八月内业已竣工。所用银两。准其先由河库垫发。仍著前同知彭以竺、及署同知朱忻、署守备蔡觐贤等、分赔归款。　　

○又谕杨以增奏、丰北厅属堤身坐蛰、现在赶办情形一摺。据称、本年黄河水势。自白露节后。逐日加长。八月二十日寅时。风雨交作。河水高过堤顶。丰下汛三堡迤上无工处所。先已漫水。旋致堤身坐蛰。刷宽至四五十丈。现经该河督驰抵该处。先饬查明被水村庄。妥为抚恤并查照嘉庆元年丰北六堡漫水成案办理。著陆建瀛、杨以增严督厅汛各员。将现在漫口赶紧盘裹。应办各工。迅即兴筑。傥抢护迟延。致漫口刷宽愈甚。回空漕船。或有贻误。惟该河督等是问。并著查明此次蛰堤。是否实系无工处所。毋得藉词掩饰。其疏防之该管文武各员。著即严行参奏。　　

○又谕、前因御史张廷瑞奏请酌改新疆换防兵丁。并侍郎恒春奏、请一体改为眷兵各摺。均交伊犁将军、会同陕甘总督等妥议具奏。兹据奕山、萨迎阿等、通盘筹画胪列各条具奏。所陈车辆之糜费浩繁。盐菜之有增无减。以及添置锅帐。房屋展宽各城添设官员。耗费粮食已属诸多窒碍。且回疆各城。向无内地妇女。如改防兵为眷兵纷纷迁驻更易滋生事端计各城迁改眷兵费用。先须筹垫银二百四十五十万两。迨三十余年后。每年始能节省银六万两。是所省尚在异日而所费已在目前。自无须轻议更张转滋流弊所有该处换防兵丁。均著仍照旧章办理并著该将军等、行知各城大臣。认真操练如有廉懦将弁、及老弱兵丁务须随时甄别裁汰。以重边防。将此谕知奕山、萨迎阿、并谕布彦泰、毓书德龄知之。　　

○戊子。谕军机大臣等、赛尚阿奏、连日进攻贼匪叠获胜仗一摺此次虽连日获胜究未大加惩创现据讯供该匪有由石觜渡江南窜之信。自应分派兵勇严密堵御惟该匪诡谲异常。难保不为声东击西之计。其东北鹏化一路经该大臣激励该处绅士及山内猺勇。均已志切同仇并经乌兰泰派拨兵勇。前往接应布置已极周密傥该匪穷蹙窜出必能会合兜捦。又据片奏、探得新墟贼匪、纷纷扒越后路高岭逃窜。现经兵勇冲杀围攻等语该匪股数众多恐其分作数路。牵制我师尤当防其诡计。现在贼首韦正、杨秀青、冯云山等、均在围中。必须设法诱捦。勿令窜逸。更致句结。至该匪在墟外加筑土墙。并于地上盘旋。难保不别蓄诈谋。不可不防。砍毙黄须贼目。究系何人。著即确查具奏。提督重纶、忽得痰疾。著该大臣察看。如未能速愈。或愈后尚难回任。即奏请开缺。另行简放。重纶所带之兵。虽已交惠庆管带。而贵州提督亦甚紧要。未可耽延。至兵贵神速。当此乘胜之时。正可一鼓作气。埽荡贼氛固不可急遽贪功。亦不可迁延误事。想该大臣必能洞悉机宜。上孚朕意也。勉之望之将此由六百里谕令知之。　　

○又谕、程矞采奏、粤东股匪、窜扑宜章县境一摺。粤东余匪。仅数百人。何以一入楚境。遂致抢卡戕官。可见该省叠次奏称严密防范。尽属虚词。现在该匪窜聚乳源交界之容家洞地方。业经该镇道选带兵勇前往。著该督等严饬堵剿。仍咨会广东文武、一体剿捕。断不可互相推诿。致令蔓延。生捦贼妇王萧氏等、著严行审讯。按律惩办。所供沙包会收徒一百余人。是否有湖南会匪暗相句结。其同夥之广东匪徒杨得魁、刘上元等、如讯有窝聚地方。即飞咨广东督抚查拏。务期全数弋获。至被贼冲散。不知下落之守备赵鸿宾、著查明随时奏闻。将此由五百里谕令知之。　　

○又谕、程矞采奏广东阳山县匪徒数百人、窜扑宜章之思仁坳卡。守备赵鸿宾等受伤。署千总张淩云把总杜瑞被害。该匪屯聚莽山糍粑岭一带。续经宜章县营带兵往剿。轰毙贼匪十余名。生捦头目贼妇王萧氏。余匪又窜聚乳源交界之容家洞地方。现已飞饬永州镇总兵孙应照、衡永郴桂道张其仁、驰往剿办。并咨广东会剿等语。湖南宜章县、界连广东连州、阳山乳源等处。匪徒窜入滋扰。戕害弁兵。负嵎屯聚。亟宜痛加剿洗。著徐广缙叶名琛、即饬将弁带兵驰赴该处。合力兜捕。埽数歼除勿留余孽。至王萧氏一犯。讯供起会收徒。与广东之杨得魁。刘上元等同夥。著该督等遴派妥员。将该犯等严密访拏。务获惩办。其沙包会系何邪教。王萧氏所收之徒、一百四十人。现在何处游奕。此外入会之人。尚有若干。均著严查究办。毋得稍有不实不尽。原摺钞给阅看。将此由五百里谕令知之。　　

○湖广总督程矞采奏、前获匪犯陈先得等、供词虚捏。得旨。仍应严密防范。勿致本境另起股匪。　　

○以攻剿广西新墟贼匪获胜。赏副都统乌兰泰都统衔。二等侍卫开隆阿、头等侍卫。　　

○以湖南宜章县疏防邻匪窜入县境。参将积拉明阿、知县邹扬廷、下部议处。予阵亡千总张淩云、把总杜瑞、祭葬世职。　　

○予父子殉节广西巡检冯元吉、祭葬世职。并于任所本籍各建专祠。子澍、溥、附祀。　　

○己丑。上诣寿康宫、问皇贵太妃字　　

○谕内阁、奕湘、徐泽醇奏请将妄禀之勒休知县革职一摺。四川勒休知县阎有伦、牵禀降调粮员武来雨一案。前经降旨、交奕湘会同徐泽醇审讯。兹据该将军等、审明阎有伦所禀各情。并无实据。仍复坚执其说。巧为避就。居心实属险诈。阎有伦著即革职。以示惩儆。武来雨查无捏造蒙蔽等情。著毋庸议。　　

○又谕、卓秉恬等遵旨查明直隶京官、与贡监生互禀一案又王庆云奏、覆试届期。请豫禁争端各一摺。并请复还改籍旧制等语。考试用京官印结。原以识认稽察为重。近来直隶京官。专举十二人出结其势不能周知。无怪该贡监等、纷纷聚讼目为把持嗣后考试出结。自应查核旧例以息争端。所有卓秉恬等议覆一摺。并王庆云陈奏事宜。均著礼部速议具奏。其覆试后改归原籍新章。与旧例孰为妥协亦著一并详议具奏。　　

○庚寅。谕内阁、徐广缙等奏剿办淩十八股匪情形一摺。贼匪淩十八、自移窜广东罗定州罗镜地方。经该督调兵筹剿。兹据奏各队兵勇。均至分界劄营。三路进攻。先经小捷继获大胜。护参将卫佐邦、管带兵勇。现已赶至罗定正可奋勇攻剿。一鼓成捦。将首匪淩十八、并夥党悉数歼。勿令乘间兔脱。其何名科等股。并著该督分饬镇将、速行剿捕。将高廉一带各匪埽除后。即可移兵与广西会剿。共奏肤功也。所有阵亡之黄冈左营把总萧振声、提标外委骆雄超并阵亡兵勇著查明一并咨部议恤。　　

○又谕、前据琦善保奏、剿办番回出力各员。曾经降旨、交萨迎阿查核。兹据覆称、琦善前次攻剿番回。伊未曾目睹。所保人数较多。不能查出何员出力。措词已属含混。又称、容俟留心考察另请鼓励。是于剿办番案之外。复开冒滥保举之端。尤属错谬。萨迎阿著传旨申饬。　　

○又谕、御史吴若准奏、请严禁差役积弊一摺。各省州县设有胥役。原为办公差遣之用。而蠹役即因之舞弊。假公济私。大为民害。如该御史所称、假催科为名。扰及保甲。复假办差为名。科敛钱文至缉捕不力。豢盗分赃及遇地方失事。诬扳良民任意需索。似此种种积弊。若不严行申禁。何以靖闾阎而肃吏治。著各直省督抚、严饬地方官。随时查察傥有前项各弊。立即严行惩办。如州县袒庇故纵。著即从严参处。至直隶河南等省白役。一州一县。何至盈千累百之多。若如所奏。其扰害地方。不问可知并著该督抚严查禁革。毋稍徇隐。　　

○又谕、御史张澧翰奏、河工道缺职掌、今昔情形不同请分别归并改隶以专责成一摺另片奏南河钱粮事宜。请照东河之例。分交各道库收放。并将河库道改为题调缺等语著陆建瀛会同杨以增、悉心体察妥议具奏、寻奏、南河库道一缺。因系清黄交汇之处。时有要工。未便照东河例。将钱粮分储各道。惟察看情形。本有改并之议。拟于每年额费三百万两内。提银数十万两。专储河督衙门。遇有急工。随时奏明酌提得旨。妥议章程。必期可垂永久。　　

○以理藩院尚书吉伦泰兼署兵部尚书　　

○辛卯。豁免福建省道光二十九年以前。灶地未完额课。　　

○抚恤日本国遭风难夷如例。　　

○壬辰。上诣寿康宫、问皇贵太妃安。　　

</div>
    <div class="pagination">
<a href="清实录咸丰朝实录_page56.html">上一页</a><span>...</span><a href="清实录咸丰朝实录_page52.html">52</a><a href="清实录咸丰朝实录_page53.html">53</a><a href="清实录咸丰朝实录_page54.html">54</a><a href="清实录咸丰朝实录_page55.html">55</a><a href="清实录咸丰朝实录_page56.html">56</a><span class="current-page">57</span><a href="清实录咸丰朝实录_page58.html">58</a><a href="清实录咸丰朝实录_page59.html">59</a><a href="清实录咸丰朝实录_page60.html">60</a><a href="清实录咸丰朝实录_page61.html">61</a><a href="清实录咸丰朝实录_page62.html">62</a><span>...</span><a href="清实录咸丰朝实录_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
