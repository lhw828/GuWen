<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1348 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1348 页/共 1860 页</h1>
    <div class="content">○库尔喀喇乌苏都统西津泰降调。伊犁协领格绷额、赏给副都统衔。驻劄库尔喀喇乌苏办事。　　

○是月。大学士管两江总督高晋、江南河道总督萨载奏、遵勘丁家集引河。钦奉朱笔标记图内处所。臣等初勘时。原拟自彼施工。因计长一千八百余丈。工长费多。又彼处淤滩稍高。河头不能得势。是以在迤下开挑。近日水消。溜走中泓。外面复生嫩滩。该处更不得河头之势。现在引河虽经疏浚。因秋汛水未大长。亦未开放。查丁家集民堰外生淤滩。嗣后水势渐消。不致冲刷民堰。止须于淤滩上旧民堰处。扎木筏一架。挑溜北趋。不但保护南岸。淤滩并可渐广。而溜走中泓。霜降后、北岸河势。自有定形。再覆勘办理。得旨、览奏俱悉。　　

○又奏、估计陶庄迤上引河。共长一千零六十丈。河头宽四十丈。深一丈。河身宽三十五丈。深一丈二尺五寸。河尾宽三十丈。深一丈五尺。速移扎木龙。筑挑水拦水坝。共需银八万五千六百余两。择九月十六日开工。得旨、好。知道了。　　

○署湖广总督湖北巡抚陈辉祖奏、遵查湖南耒阳、永兴、宜章、郴州、兴宁等州县。一隅水灾。已分别抚恤。沙压冲缺之田。劝民挑复补种。俟确勘收成分数。区别应否赈贷妥办。湖北郧西县石滩河地方。五月水发。冲塌草房二十一间。淹毙男女三十一口。俱经给赀抚恤。至沿溪地多石坂。本少种植。其泥土处。禾稻杂粮。水过仍含苞吐实。现俱收获。并无减损。其自观音堂以下。即出大江。畅流平缓。并无淹溢。报闻。　　

○山东巡抚杨景素奏、查通省中、邹平等处常平仓谷。现在额贮。共缺谷八万三千三百二十七石零。系历年赈拨。并本年蠲免之项。应以各属溢谷粜价买补。因各属丰收谷贱。尚未全粜。除将现存粜价发买外。余于四十一年地丁银内。先动支买补足数。其各属溢谷。饬令来年青黄不接时出粜。将价解司。得旨、好。知道了。　　

○陕甘总督勒尔谨奏、巴里坤屯田遣犯。原额三百五十名。今有年久安静。照例编入民籍者十四名。除将不种地遣犯四名补入尚少十名。请于发遣乌噜木齐人犯。经过巴里坤时。照数截留拨补。嗣后照此办理报闻。　　

○陕西巡抚毕沅奏、遵查臣标左右两营。节次进征金川马步兵丁。有康连等八名。经将军、参赞、委署行营把总外委。彻兵回营俱即摘顶。并未戴用。得旨、览。　　

○钦差吏部侍郎刘秉恬、四川总督文绶等奏、川省军兴以来。费用浩繁。一切章程。俱从严办理。但动帑至六千余万。承办各官至数百余员。难保无侵欺浮滥情弊。臣等逐案清查。除实系赔垫办公者。分别办理外。其并无实用之项。亏缺帑金者。即根究严治。将任所本籍赀财。抄没赔补。至各商领运米石。俱系零星小商。实无垄断居奇。多获重利之人。得旨、览。　　

○又奏、川省此次军需。凡民间应帮贴之数。一时未能凑齐。先动官项酌借。今大功告竣。应速催缴。除已解缴归款外。统计各州县递年未完者。不下百余万。为数稍多。议将各州县欠数。自来岁为始。在三千两以下者。定限二年完缴三千两以上者。三年完缴。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千十七


大清高宗法天隆运至诚先觉体元立极敷文奋武孝慈神圣纯皇帝实录卷之一千十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十一年。丙申。冬。十月。己亥朔。享太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○颁乾隆四十二年时宪书。　　

○谕曰、福隆安、管理步军统领事务以来。办理一切。俱为妥协。但已阅十年。理应更换。所有步军统领、著丰昇额补授。丰昇额尚系生手。诸事恐未谙习。仍著福隆安兼管。　　

○庚子。上御乾清门听政。　　

○御懋勤殿。勾到湖广、浙江、情实罪犯。停决湖广绞犯一人。浙江绞犯一人。余九十九人予勾。　　

○谕曰、福隆安管理地方过多。不能遍及。除紧要部旗等处。不可卸离。仍令管理外。其杂项地方。理应开缺。武备院事务。著和珅管理。畅春园、圣化寺、火药局事务。著迈拉逊管理。善扑善射营。著福康安管理。俄罗斯佐领。著奎林管理。奉宸苑事务。著金简管理。此时福隆安仍照旧兼管。俟过一年、金简熟习后。福隆安再停其管理。　　

○辛丑。饬禁各省贡献。谕、向来各省督抚、例进方物。如云南、云产石。福建、柑橘荔枝之类。随所产陈献。仍不外乎任土作贡之义。乃阅时既久。督抚等踵事增华。即有购觅古玩充贡者。其始因恭逢皇太后七旬、八旬、万寿大庆。及朕六旬万寿。各督抚备物以申忱悃。尚非过分。伊等遂习焉不察。于每岁万寿、年节、亦一例呈进。朕因其既已远致。不得不量收数种。以联上下之情。其实内府所藏古器珍玩。何物不有。岂藉外间贡物以为观美。且伊等进到者。仍充宴赉分颁之用。今积久愈多。又岂宜复令日渐增益乎。朕简任封疆大臣。委以地方政务。惟视奉职程其殿最。岂因进贡衡其短长。即如总督中。惟高晋、不令属员代办。而伊所进贡品。亦不及他省。众所共知。朕因其平日实心办事。不愧封疆之寄。特加恩用为大学士。恩眷独优。亦众所共知者。不更可晓然于朕意之所在乎。乃伊等不能善体朕意。专以此为夸多斗靡。甚无谓也。况古玩非布帛菽粟可比。饥不可食。寒不可衣。本非贵重之物。而一经各省购觅。市侩即从而高价居奇。其间自行售办者。固亦有之。而令属员代备者。恐或不免。并有以多报少。略领价值。以为逢迎结纳之具。此于吏治大有关系。不可不防其渐。至在京臣工。如王、公、及头品大臣。前因圣母、及朕躬大万寿。准其呈进庆祝贡品。今亦每年踵以为常。相率效尤。实所不取。且每逢庆节之前。反觉繁冗可憎。又何益乎。至藩司、尤系不应进贡之人。近亦有于陛见时、面为陈恳者。朕因业已加恩擢用。难以概行屏却。遂亦许其呈进略观。量存一二。究属非体。又如内廷翰林、于年节书写诗册、诗扇、及春帖子、恭进。分所应然。又何必以购及古玩为事耶。至近日人情渐趋于华。殊失淳朴之意。昨偶阅能学鹏家入官物件、内有珠绣蟒袍。此必伊任巡抚时所办。或备而未进。或进而未收。俱未可定。此等费工价而不适于用。朕甚鄙之。因即以赏人。并未留御。犹忆皇考时。怡贤亲王、曾进珠绣黄褥。当即饬训。并谕其过当。朕遵守家法。宫中服御。从不用及珠绣。又如象牙织簟。工巧近俗。又不平滑便用。远不及寻常茵席之安适。因亦摈而不用。久有旨勿许再进。即此亦可知朕之好尚矣。嗣后各省督、抚、除土贡外。毋得复有进献。在京王、公、头品大臣、及内廷翰林等。亦当一体遵照。并将此通谕知之。　　

○壬寅。上御懋勤殿。勾到江西、安徽、江苏、情实罪犯。停决江西绞犯一人。安徽绞犯一人。余八十五人。予勾。　　

○谕、诸王袭爵。经朕酌定。由军功封晋者。世袭罔替。其余恩封诸王。袭爵时、皆应以次递降。又念亲王郡王以下。不过六七传。即至奉恩将军。心有不忍。曾经降旨、凡亲王以次递降者。至镇国公而止。郡王以次递降者。至辅国公而止。其公爵均著世袭罔替。盖袭爵延恩。若不定以等差。则国家亿万年之久。王爵愈积愈多。又不免于冗滥。昨四库全书荟要处、呈进缮本宋史。朕几余披阅。见宗室世系表内。其燕王楚王之子。即降为公。公之后、降为三班奉职。是其再传而后。即已下同齐庶。视现今所定恩封之亲王、郡王、以次递袭者。仍得世膺公爵。其厚薄为何如耶。且朕于诸子中、惟皇长子、皇五子、皆因病剧时、始加封亲王。至于皇四子、皇六子、则以出嗣诸叔、得袭郡王爵。余尚未有特予册封者。非朕沽名而薄待已子。正因理当然耳。所以昭示久远之道。无有大于此者。我世世子孙。所当遵守勿替。著将此旨、录示阿哥书房。并谕令宗室王公等知之。　　

○又谕曰、容保年老多病。著来京陛见。再降谕旨。绥远城将军员缺。著伍弥泰补授。镶白旗汉军都统员缺。著王进泰补授。古北口提督员缺。著长清调补。云南提督员缺。著海禄补授。　　

○谕军机大臣等、据刑部议覆、闵鹗元条奏、捕役诬良毙命拟抵一摺。所驳甚是。已依议行矣。向例、凡诬良拖毙、及拷打致死者。将事主、旁人、并捕役。分别斩、绞、监候。盖以诬指虽由事主旁人。而私拏拷逼。实由捕役。核明情节。分别拟抵。向来定例。本为平允。若照闵鹗元所奏。以事由诬指者。将事主旁人抵偿。而捕役则予以减等。是欲于平人加重。转于捕役议轻。何以惩恶蠹而安良善。是必闵鹗元为地方官所愚。率为此奏。闵鹗元系刑部司员出身。且久任按察使。洊擢巡抚。于此等情罪重轻。不应漫无衡量若此。闵鹗元、著传旨申饬。　　

○癸卯。上御太和殿视朝。文武升转各官谢恩。　　

○谕、据镶白旗满洲都统奏、户部郎中西蒙额、呈送伊子原任兵部笔帖式阿尔泰、不守本分。日入醉乡。口称放火杀人。种种妄为。请将阿尔泰发遣。并审讯录供奏闻等语。西蒙额呈控阿尔泰、乃以父控子。有何屈抑。即有屈抑。审明后反坐伊父之罪乎。抑将伊子宽免乎。竟可不必如此究讯。若系继母、于伊夫亡故后。呈控前妻之子。恐有冤抑。研究办理。尚属可行。如西蒙额以父控子。似此审讯。殊为过当。西蒙额之子阿尔泰、即著照伊呈送发遣。嗣后如有父送子者。即著照所控办理。不必审讯。　　

○谕军机大臣等、昨已降旨将海禄补授云南提督、长清调补古北口提督、王进泰补授镶白旗汉军都统矣。其天津镇总兵员缺。尚未简授。著传谕周元理、即选委副将一员。奏明前往署事。并著传谕海禄、俟署任之员到时、即来京请训。再赴云南新任。长清俟海禄到滇交代后。再行起程。赴古北口接篆任事。王进泰俟长清到后。再回京到都统之任。　　

○又谕、今日召见甘肃庆阳府知府周人杰、朕因其在甘年久。询以该省地方情形。据称甘省连年被灾。皆因土本硗瘠。兼乏水利。其地高陡。不如南方平衍。到处蓄水。藉资灌溉。即有雨泽。亦建瓴直泻。不能多停时日。若该处百姓、能于有河道处。多开沟渠。以分黄河水势。引灌田畴。于旱地实为有益。其无河道处、遇有雨水。广开池塘沟洫。俾高处之水。随地存留。亦可滋润土脉。长发禾苗。缘该百姓等、习于安逸。惮于勤劳。每致废弃水利。若各州县到处建闸筑坝。有池有塘。则西北之水。随处停潴。上游多一分水利。即东南淮扬一带之黄水亦少一分水患等语。其言似有所见。著传谕勒尔谨、即将该处水利实在情形。是否可以建闸开渠。引流灌溉之处。速委明干大员。据实查明。逐一覆奏。　　

○甲辰。上诣畅春园、问皇太后安。　　

○幸圆明园。　　

○谕曰、玛兴阿、驻叶尔羌已四载有余。著派侍郎高朴、前往叶尔羌、换回玛兴阿。明琦、在哈密自备资斧效力。亦届三年。佛德、著赏给知府职衔。令其前往哈密。自备资斧办事。换回明琦。再各处驻劄大臣内。除携眷前往。在外已满三年者。亦著查奏。　　

○理藩院奏、土默特五旗、年已及岁之恭济旺扎布等、四百十一人。请照例给与四等台吉。苏尼特三旗、年已及岁之衮布等、三百八十二人。请照例给与四等台吉、塔布囊。从之。　　

○广东巡抚李质頴疏报、徐闻、恩平、广宁、新兴、阳春、五县。乾隆四十年分。开垦地十一顷十三亩有奇。　　

○署云贵总督图思德疏报、永善、昆明、文山、永北、四厅州县。乾隆四十年分。开垦地二十一顷一十亩有奇。　　

○命英诚公阿克栋阿、在领侍卫内大臣上行走。　　

○以镶红旗汉军都统奎林、为理藩院尚书。　　

○以散秩大臣元方、为福建福州左翼副都统。　　

○调直隶宣化镇总兵仁和、为天津镇总兵。以陕西庆阳协副将兴奎、为直隶宣化镇总兵。　　

○乙巳。谕曰、据諴郡王弘畅奏。远派宗室族长缺出。拣选往往不得其人。请照八旗补授公中佐领之例。于同族宗室中、拣选大员补授。弘畅所奏甚是。嗣后遇有缺出。著拣选大员、带领引见。倘有不愿充当。托故规避者。即行参奏。其现在闲散宗室族长。并著查明更换。　　

○谕、军机大臣奏、据热河道明山保呈称、差出塔子沟千总刘富生、前赴敖汉旗库里图山沟。将要犯胡国祥、及案内人犯四名拏获。即令该员押送赴部审讯等语。千总刘富生、奉差缉捕。即能擒拏要犯。颇为奋勉。俟伊解犯到京。即著兵部带领引见。　　

○谕军机大臣等、据文绶等奏、打箭炉被水冲失阜和营存贮兵饷等项银一万余两。饬令游击岳瀞等、派出弁兵挖出银四千一百三十余两等语。该弁兵等搬运积石。挖至二丈有余。颇为出力。著该督酌量奖赏。以示鼓励。至此项冲失银两。仅刨出十分之四。其未得者。为数尚多。恐附近居民。潜行刨取。或所派之兵丁等私下捡存。俱未可定。仍著该督等、严饬委员。督率弁兵。再行加意跟寻刨挖。毋致日久迷失。将此传谕知之。　　

○陕甘总督勒尔谨疏报、秦州屯、乾隆四十年分。开垦地二顷十一亩有奇。　　

○丙午。谕军机大臣等、据寅著奏、本年徵收淮、宿、海、三关税务。计收正额盈余银、四十二万六千九百两零。比较上届。多收盈余银、四万三千九百余两。但较之雍正十三年盈余之数。仍不敷银六万九千余两。请于应得养廉内、分年赔缴。并请交部议处。已批该部议奏矣。关税盈余短少。自应照数赔缴。但淮关监督、养廉有限。伊从前已有应赔之项。今复应赔六万余两。为数稍多。恐分年扣赔。力量未免拮据。念其平日办事。尚属谨慎。已降旨调补两淮盐政。至伊龄阿办理盐务。尚无不妥。但伊今春至山东接驾时。见其进贡独多。伊一人养廉。断不能办且诸事颇露高兴。与盐政不甚相宜。伊曾任淮关。徵收税务。尚系熟手。因将伊调管淮关。著传谕寅著、伊龄阿等、务当各知感激。益加奋勉。一切实心经理。毋致稍有贻误干咎。　　

○又谕、据明亮等覆奏。查办郭罗克一案。请于上阿坝地方、添驻官兵五百名。令游击路连英、带领弹压勒缉。并沿塘安设汛兵等因一摺。已于摺内批示。及阅进到之图。伊等现拟驻兵地方在阿坝土司、及郭罗克土司之间。未为妥协。凶犯吹斯枯尔拉布坦、自不可不勒令该土司即行缉获。如该土司知将军提督之意。不肯将就完事。自不敢托故迁延。前此明亮等、令阿林等将兵彻回。竟似置此事于不问。办理实属大谬。是以传旨申饬。今伊等因有前旨。故以此奏敷衍。又未能得其要领。不知郭罗克土司、本非两金川逆酋可比。其事自不值大办。而所驻不过绿旗兵丁。岂能令番众畏惧。况前此该处曾经驻兵。日久因循。绿营兵丁在彼。转为番人所轻。是以彻去。今复派兵往驻。在番人视之。仍与前相似。于事未必有益。且此次驻兵。若专为缉犯计。原可毋庸远驻。设或稍迟月日。又当何如。若竟欲在彼久驻。仅添数百无用之川兵。亦未必能制郭罗克等之不他出抢劫。徒尔添塘设汛。过涉张皇。亦不成事体。著传谕明亮等、令其深筹熟计。此举能即得凶犯。并可制其永不夹坝则可。若不能保其如此。则所派之五百官兵。尚未起程。或已起程。尚未出口。即当停其前往。如已至彼驻劄。只可暂时带兵勒缉。不必为久驻计。将此由六百里传谕明亮等知之。仍将接奉此旨后。作何办理。并将凶犯现在曾否就获情形。迅速覆奏。寻奏、所派营兵五百。尚未起程。已遵旨暂行停其前往。现饬松茂道等。分头躧线跟寻一有凶犯踪迹。不动声色。就近添兵。星夜前进。可期一鼓成擒。以彰国法。报闻、　　

○又谕、据高晋奏、河臣萨载、抚臣杨魁、闵鹗元、均应进京陛见。现在商拟。萨载、俟明春入觐。杨魁、闵鹗元、于十月十一月先后进京等语。萨载、前已奏明。俟开挑陶庄引河工竣后。再行来京。杨魁、前曾降旨。令于十月间来京。此时想已起程。高晋、现在兼署江苏抚篆。至闵鹗元、并无亟须面请训示之事。且安省现有凤阳、泗州等处偏灾。该抚尚须查办。毋庸即来。其印务亦不便令王显绪护理。自应俟杨魁回任后。闵鹗元将安徽抚篆。交高晋兼署。再行起程进京。将此传谕高晋、并闵鹗元、知之。　　

○命尚书袁守侗、曹秀先、奎林、侍郎福康安、梁国治、和珅、在紫禁城骑马。　　

○丁未。上诣畅春园、问皇太后安。　　
</div>
    <div class="pagination">
<a href="清实录乾隆朝实录_page1347.html">上一页</a><span>...</span><a href="清实录乾隆朝实录_page1343.html">1343</a><a href="清实录乾隆朝实录_page1344.html">1344</a><a href="清实录乾隆朝实录_page1345.html">1345</a><a href="清实录乾隆朝实录_page1346.html">1346</a><a href="清实录乾隆朝实录_page1347.html">1347</a><span class="current-page">1348</span><a href="清实录乾隆朝实录_page1349.html">1349</a><a href="清实录乾隆朝实录_page1350.html">1350</a><a href="清实录乾隆朝实录_page1351.html">1351</a><a href="清实录乾隆朝实录_page1352.html">1352</a><a href="清实录乾隆朝实录_page1353.html">1353</a><span>...</span><a href="清实录乾隆朝实录_page1349.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
