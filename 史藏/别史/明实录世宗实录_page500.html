<!DOCTYPE html>
<html>
 <head>
  <meta charset="utf-8"/>
  <title>
   明实录世宗实录 - 第 500 页/共 518 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明实录世宗实录 - 第 500 页/共 518 页
  </h1>
  <div class="content">
   ○壬申升大理寺右少卿查秉彝为本寺左少卿  预开嘉靖四十年各边额泒并存积水乡本工折布等盐一百八十万九千四百五十八引有奇  是夜虏三百余骑突之广武之西牛肋支湾等处功墙不克
　　○癸酉升南京鸿胪寺卿孙植为南京光禄寺卿  升浙江按察司巡视海道谭纶为浙江布政使司右参政仍兼副使巡视如旧以总督胡宗宪荐其海上效劳宜加衔久任故也  大学士徐阶为其子尚宝司司丞墦乞假代归祭妇许之仍赐驰驿
　　○甲戌虏由朔州移营而南攻山西盘道梁越闻大掠准云南景东府土官陶炳孙金指挥纪纲子连道杨炯子世臣各袭祖职先是嘉靖十八年炳坐杀子降级事连纲絅亦坐降级调卫至是炳纲俱死炯年老而贫炳孙金当承袭为炳讼冤且称与纪氏杨氏解讐云南抚按官游居敬王大任以闻因言陶氏内乱患不及地方而纲炯世居景东今使其子孙离坟墓捐亲戚亦非人情请一切赦之追复租职与之更始从之
　　○丙子赐沈王恬烄楼额曰宝恩从其请也  起原任工部右侍郎刘伯跃为本部左侍郎  升山西左布政使谢淮为都察院右副都御史巡抚宁夏户部覆总理盐法都御史鄢懋卿奏山东济兖东三府宜通商盐而妨于私贩之盛行青登莱三府宜行灶盐而病于＜锍-釒＞通之无法今当以官商引盐编派等则通行济南兖州东昌直隶徐宿各州县其青登莱三府滨州蒲台海豊露化利津新城等州县许灶丁纳银给票发卖又言长芦行盐地方密迩京师大半为豪贵所侵夺至于真定广平等府多地鹻卤私煎遍野宜以长芦运司官商引目派行顺天各府发卖长芦批验所置立盐仓将已完在场并各年未完盐追运本仓每年以赎金收买灶丁纳剩余盐可备边方缓急召商开市俱从之  以旱灾免山西太原等府县税粮有差  巡按直隶御史陈志勘上三十八年倭犯江北自六月初三日起至八月二十七日止该提督都御史李遂督发主客兵将前后二十余战斩首三千七百八十有奇诸获功人员百二十二人请分别升赏因言遂功高劳着屡迎击始至之寇至使片帆不归一人无免者今岁江南北清晏籍其余烈前虽蒙恩赉未足酬勋请破格优处以劝来者  上曰遂督兵御寇擒斩尽绝功果异等其升俸二级荫一子原籍卫所千户其余获功升授如拟行
　　○丁丑  大享视牲遣成国公朱希忠代英国公张溶定国公徐延德吏部尚书吴鹏礼部尚书吴山轮视  升南京太仆寺少卿赵＜釒戈＞为南京鸿胪寺卿
　　○戊寅建安神典于大玄都殿七日停常封  升礼科左给事中郑茂为都给事中礼科给事中沈淳龚情俱右给事中茂户科淳礼科情刑科  以倭患免广东潮州府海阳揭阳饶平潮阳惠来县惠州府海豊县三十八年京库粮银二万四千有奇  以水灾蝗蝻免南京锦衣卫并直隶建阳泗州等卫所屯粮有差吏科右给事中苏景和言  皇上近以大工念采运地方之苦令各省协济诚  圣明浩荡之恩也而所司急于集事各先期徵派民间无承用诏书之意地日协济银至无所用之是使  皇上以空言济民而泽不下究也乞敕所司将银尽数给民或代纳输钱粮庶上有实惠而民困可苏工部议覆从之
　　○己卯虏循代州以南转掠五台崞县
　　○庚辰总督侍郎葛缙奏虏贼初屯朔州臣已遣宣大兵马西援及贼深入又亲临广武调度苐彼众我寡有如直下太原何以待之乞发宣大入卫游兵三枝并真定保定各劲兵二枝亟赴本镇共图战守事下部议蓟镇去山西尚远入卫之兵无济缓急况东虏打来孙等窥伺未已窃恐西扰既不相及东守反致失事惟保定密迩山西可令各兵出关策应然亦当酌量贼势以为进止不得轻动  上从部议
　　○壬午大享  上帝于  玄极宝殿先期请  睿宗献皇帝配及是日行礼俱命成国公朱希忠代虏出宁武关北遁
　　○丙戌霜降节遣恭顺侯吴继爵彭城伯张熊成安伯郭应乾玉田伯蒋荣分祭  八陵都督佥事沉至祭  恭仁康定景皇帝中官祭  恭让章皇后都指挥同知王极祭  孝洁皇后及  哀冲  庄敬二太子各陵坟  建秋报典于大高玄殿三日遣英国公张溶等祭告各宫庙
　　○丁亥岷府南渭王誉播薨赐祭葬如例谥庄顺  大风扬尘四塞  虏遁报至兵部以闻  上计贼必出朔州诏总督葛缙亟帅兵赴朔州邀击之
　　○戊子升户部右侍郎刘养直为本部左侍郎顺天府府尹刘大实为户部右侍郎  夜月掩轩辕左角星
　　○己丑升光禄寺卿黄廷用为工部右侍郎提督大石窝兼理车轮未几吏科给事中李瑜言其贪鄙无物不堪重任诏敕廷用闲住而以大理寺卿刘学易代之
　　○辛卯兵部议覆协理京营戎政尚书王邦瑞条陈营务一纪戎政以遵  圣制言团营肇自  二祖初立五军营继立三千神机营是谓三大营当时元戎宿将劲卒健马星屯蚁聚何其壮也嗣后海内销兵营伍渐减乃选为十二团营又为两官厅日更岁易弊端百出至我  皇上神武中兴大修戎政始复三营之旧分设诸将统兵之外加以备兵向所谓十二团营两官厅与各哨掖名色悉行革罢此一代令典万世不可易者臣谓本部宜选委司属一员备考经制始未编摩成书颁示京营乖诸永久一严清理以足军伍言营兵之数在国初不可知已景泰中见操官军四十三万五千有奇其后亦不下三十余万近蒙  皇上钦定三营合正备兵二十六万六千六百六十人今查三营见在官军止十二万耳其间且多召募新军则京卫军伍之缺可知已又查中都大宁山东河南诸路外卫班军原额一十六万今每班至者不满二万则外班军之缺又可知已故事每岁各省专差清军御史一员近以灾伤议罢宜严行各巡按御史清理解补一分正备以足原营我  皇上钦定三营之制兵设副参游佐等将官三十员统兵十二万人外备兵十四万六千六百六十人盖必将官分统数足余者方为备兵今议拣选二十枝统以边将用备征战是矣然神枢神机二营所余将官共十员所部兵俱不及二千不足一枝又自诿拣退不行掺练而千把总役占卖放影射之弊与积猾惰卒多归于此将来恐不可复振臣查五军营备兵尚余三万有奇而三营军马俱出在京各卫者可以通融派拨宜敕戎政大臣协同巡视科道官将五军营备兵再行拣选拨付神枢神机二营余下将官十员每员补足三千人定为一枝与先次选定将官二十员合兵三十枝各务掺练以听征调一募家丁以倡勇敌言营军脆弱素未经战各将官有原任边方者所部家丁曾经战阵可用每员准带二十名每名月给米二石仍给犒赏银五两或太仆马价或本营子粒银内动支至于在京召募悉宜革除而三营老弱者亦宜沙汰即择本□余丁更替无户丁者免补诏俱允行
　　○壬辰改南京光禄寺卿孙植为光禄寺卿升太仆寺卿万采为顺天府府尹光禄寺少卿李凤毛为南京太仆寺少卿  以水灾免湖广承天荆州岳州衡州武昌等府所属州县  显陵沔阳等卫所屯粮各有差  以旱蝗免山东济南等府税有差灾八分以上者减派临德二仓米每石二钱  山东莱州府地震有声如雷  巡抚大同右副都御史李文进奏大同边储缺乏米价翔贵乞开叶乾河以通运道自大同县古定桥务里村水运五节计程七百二十七里陆运二节计程八十八里总该造船二百六十只置骡三百五十头夫役一千三百四十余人官十九员春秋二运可得米二万五千余石日久大通贸迁寝广公私俱利又卢沟迤南达天津径另造浅船运米百石者改小滩兑运由天津径达卢满桥务里村交兑尤为省便仍乞仿通惠事例于务里村青白口等八处建公廨仓廒以备拨用运堆积工部议覆水河不系常河泛溢则迅激难制乾涸则一苇不通又多山石阻碍每议輙止今抚臣既有成画当令如议举行如有窒碍亦宜从实奏罢  上从部议  玉熙宫工完荫内官监太监袁亨樊英荣现各弟侄一人为锦衣卫百户现仍赏银四十两二表里加工部尚书欧阳必进少保升提督大工尚书雷礼俸一级仍同左右侍郎卢勋张舜臣各赏银三十两二表里镇远侯顾寰兵部尚书杨博掌锦衣卫事左都督陆炳朱希孝各四十两二表里协理京营兵部尚书王邦瑞左侍郎李遂锦衣卫指挥使许＜王易＞各二十两一表里徐杲加二品服色荫一子文思院副使营工科道刘畿苟頴各升通政使司参议仍兼前职管工如故余升赏有差
　　大明世宗肃皇帝实录卷四百八十八


大明世宗肃皇帝实录卷四百八十九
　　嘉靖三十九年十月癸巳朔时享  太庙命驸马都尉李和代  颁明年大统历  以旱灾免狭西延安庆阳二府所属州县并卫所税粮有差
　　○甲午  孝洁皇后忌辰  奉先殿行祭礼遣清平伯吴家彦祭  陵寝  建金箓酬恩秋报大齐于朝天官三日夜  以永寿宫工成遣成国公朱希忠告内殿英国公张溶等告各宫庙
　　○乙未诏锦衣卫械系原任巡抚云南都御史游居敬至京讯治初居敬请剿阿川东堂奉旨令会川贵抚按勘明具奏居敬不候会勘即调土汉兵五万余费以数万计进兵剿之云南承平久一旦兵暴动督趣严急赋敛百出诸军卫有司及土官土舍等乘之为奸利由是人心嗷嗷远尔骚动巡按御史王大任言于朝日逆堂夺印谋官于法在所当诛第彼犹借朝廷之印以约土夷冒禄氏之宗以图世职而西川之差税辨纳以时云贵之邻壤未见侵越此具非叛明矣其与安九鼎治兵相攻彼此俱属有罪居敬乃信一方之辞而敢违三省会勘之明旨轻动大众以蹈不测用冀不可必成之功恐生意外患且外议籍籍皆谓居敬入九鼎重贿欲为之雪怨兼受各土官金银及攘盗帑积皆有实迹请亟罢居敬暂停征剿趣三省诸臣亟如前旨勘上抚剿所宜戢兵时动为便＜锍-釒＞入诏吏部会都察院参看言居敬轻率当夺职为民  上谓云南非他处比特命还讯之
　　○丁酉复除原任南京光禄寺卿黄养蒙本职  升大理寺左少卿查秉彝为太仆寺少卿以添注光禄寺少卿刘秉仁填注本寺少卿
　　○戊戌以灾免庐凤淮杨等府税并改折漕粮八万石户部尚书高燿等议上大造黄册事宜一各处黄册新旧矛盾或有除无收或有总无撒弊端纷起究结为难宜专其职守十三省者预定布政司官一员两京者预定府佐官一员会同各州县掌印官参互磨筭务在一年之内完解先将委官职名报部并南京后  查册官知会遇有转迁必事完方令离任册不如式不如期者罪之一世族巨家花分子户避重就轻造册之年官惧任怨率务姑息于是利甲损乙而小民重受其困矣宜责州县正官悉心查理稽之总以尽其大博之撒以核其细考之众论以正其实即图挨都即都挨区备开坐落地方见在人户地亩等则不得前后错杂彼此混淆一各地方灾伤相继往往籍在人亡而所司踵袭旧弊伪增户
　　○号为十年一替其中或三甲朋役或次甲越当凡诸猺赋一概分派民日贫而保甲日虚宜令据都稽图据图稽户其消乏人丁许于一百甲首户内推迁丁粮多者补充若一百一十户内有户绝者即于本里带管畸零一丁以上或新折人户内补奏若邻里亦无人方许以人户至少分归并里长若归并里分有补剩人户仍拨附近里分多余丁口凑图编造其死亡谪成之户遗下田粮农叶即令本里丁多田少者佃种期于不失原额而已新收者亦从实开报一各州县黄册不许团局攒造止以一户定式刻印给发坊厢里保每户将本家人丁事产依式开供付之里长里长以本户甲首共十一户丁产亲供付四十一年见役者见役者即以十里长亲供丁产一百一十户类为一册赴州县查筭如有户籍军民匠灶各相紊乱者有田粮推多收少有推无收及刁难推收飞洒漏报者官为究治一每里止许一百一十户人户果系十岁以下或年老残疾单丁寡妇及外郡寄庄纳粮者许作带管畸零其十岁以上并各分折人口俱编入正图一人户有父母俱亡而兄弟异居者有因子幼赘婿后子长而壻分居者有因无子以异弟为子后有子而嗣子出居者必民户人丁数多许令分析及出姓归宗或另立户籍俱编入正图一文武官员吏典人等有因升降改调死亡事故遗下家人弟男子侄在彼寄住年久因而成家者移文原籍查勘将丁产尽数报官编入正图不得仍作寄籍一□□奄观寺院已给度牒僧道有田粮者编入黄册同里甲供应赋役无粮者编入带管畸零一流民寄住多年置有田产已经文量照依轻则起科或住种虽久近有转徙丁产米经收籍开垦荒地未起科者悉行造报每亩秋米三升三合草一斤一攒造黄册之人旧以里长户丁奸民充之习为飞诡隐漏诸弊今后许十里长于小民户内保举有身家通书筭者应用一册本以户部发行样册为式如田地山塘房屋车船等项有者开俱无者不必虚列若类州县都总旧管收除实在项下止开人丁事产总数不必备开花户一州县造册已完各将里人丁事产类总册一本于内外豁里分人丁事产总数各若干官为磨筭明确送本府本府亦另造总册赴布政司布政司亦另造册总限四十一年终进呈仍送南京户部交收限外永到者治罪一籍系军户者即开写某户某人于某年月日为某事充发某卫所军其有改调事故等项俱详列于下不宜泛略致妨稽考一收除项下细开新旧产主券契年月一收一除人户里书当当填写其有留粮本户不行过割及过割不全包纳增减等弊一切禁之一富户丁多贿通里书止报一二且用诡名行名乳名得以影射而赋役止累及贫者今令各该里老将本里人户不论贵贱长幼俱责其亲供实报止以见在人名立户不得袭用已故者异日官以此审差民以此应役军匠以此清解民籍以此分折一州县通查所属户口官民田地税粮各若干每甲各总于都区都区合总于州县正造实徵粮册一本每年视此起科每户各给户由一张收执其均徭里甲亦将户口官民田地税粮十年各令分载数目照前取总造册一本使有各年皆有定数可查一一里中里长十人各管甲首十户带管几人该役之年并力从事此旧制也近来一里之册擅以带管人户或百家或数百家总造于后一年该役则诡寄五年六年之下五六年该役又诡寄一年二年之下里有不徵之民官无可查之籍今一里一都人户通计若干内除正管里长甲首共一百一十户外其带管畸零若干均派于十里长名下轮年应役不得如前总造以滋弊端及多寡分编以致偏累一册纸多滥恶又有官吏作罪驳问因而科派宜令抚按官严究如律诏允行  补建秋成典于洪应雷宫分遣英国公张溶等祭告各宫庙
　　○己亥命故灵壁侯汤佑贤子世隆袭爵
　　○庚子升总理河道右副都御史林应亮为南京户部右侍郎  巡按狭西御史李秋＜锍-釒＞报九月十七日虏贼拥众突犯米脂等县  上谕辅臣严嵩等曰北虏非时入犯尚未果遁其志必欲一逞博宜运谋俾贼一大挫去乃可嵩等以示兵部尚书杨博奏北虏在九边以黄河为界河以西为延绥宁夏每秋入犯者乃俺答黄台吉部落项东虏犯山西者总督葛缙已逐出边今御史李秋所奏乃河西虏也米脂延绥边邑离京师三千里臣自入秋以来既申饬守臣堤备又议留延兵专防本镇又行狭西总督郭乾调度花马池并檄固原兵赴援料此时虏已出边久矣  上意乃安
　　○辛丑升大理寺右少卿王士翘为本寺左少卿太仆寺少卿张守直为大理寺右少卿
　　○壬寅  上谕大学士严嵩等景王府成已数年当遵  祖宗大制令之国何久不举行嵩等以示所司于是吏部请如旧制设王府官僚兵部请选锦衣卫及各卫千百户二十七员改充仪卫司与群牧所典仗所官各行礼部铸印给之仍拨校尉六百名军百名马百匹双马单马起船符验各一道应用工部请遣官至德安修葺府第俱报可是时  上春秋高国本未建  二王并居外邸形迹相儗  景王  母妃在  上左右又行奥援虽  天意  圣心自有攸属而群情恫疑皇皇靡定奸邪之党日夜窥伺观望幸天下有变而欲以钧奇取富贵有识之士深以为忧忽闻夜半中旨涣颁京师士民踊跃称庆天序既定群邪顿消始知  渊衷然断信非凡愚所能测也
　　○乙巳泰宁等卫夷人右都督只儿挨等差头目阿卜宅等来贺  万寿圣节贡马礼部以其过期请如例给半赏  上谓远夷不足问特命全给之  起服关总理河道右佥都御史胡植仍总理河道  以京城内外及畿辅州县多盗诏兵部严督所司剿捕有怠玩者以名开
　　○丙午升南京通政司右参议汤日新为太仆寺少卿  诏复遣刑部侍郎赵大估同锦衣卫官往勘伊府不法事时礼科给事中龚情至河南即讯王左右被劾罪状皆服还白奏之王执辨守藩恪谨所造府第未尝违制陷臣者乃佥事林腾蛟等＜锍-釒＞下礼部会三法司议请遣官覆勘故有是命
　　○丁未巡按福建御史徐仲楫奏山海海道起流毒入闽乞切责督抚大同为弭盗计兵部言闵中寇盗半系土着此腹心疾也宜亟檄总督胡宗宪巡抚刘焘严率所属克期剿除胁从者许其首免首恶不赦诏如议即行督抚诸臣令厉兵剿贼不许观望致贻民害
　　○戊申法司上朝审重囚应决之数  上曰今秋天降奇祥仰钦恩赐姑暂免行刑仍令禁锢毋纵  以灾免保定河涧真定顺德大名广平等府税粮有差仍以临清德州天津三仓米十万石充赈
　　○庚戌  诚孝昭皇后忌辰  奉先殿行祭礼遣清平伯吴家彦祭  献陵
　　○辛亥升江西道御史郑本立为南京通政使司右参议  升礼部祠祭司署郎中李缵为景府左长史刑部贵州司署郎中高岱为右长史  江西瑞昌王府镇国中尉多炫多火□尃各捐禄米银买田五百余亩输之南昌学宫又创书院一所以待士之无居食者抚按官以闻诏各赐敕奖励  升宁夏副总兵署都指挥吴徵为署都督佥事充总兵官镇守山西  治三十七年虏犯辽东镇夷等堡失事罪总兵罗文豸以守备不设谪戍边  提督两广右侍郎郑絅总兵豊润伯曹松类奏去年十月至是年五月山海寇犯境官军先后擒斩贼千余人夺归被虏者五百余人＜锍-釒＞入下兵部论功会私病卒诏荫一子所镇抚絅升俸一级仍赏银币有功参将钟坤秀通判翁梦鲤各升职一级参议冯皋谟副使郑维诚张子弘致仕佥事殷从俭等各赏有差  论大同山西失事罪革山西总兵王怀部大同总兵刘汉职怀邦仍同北西路参将李坤等俱下御史逮问汉仍同右卫参将孙吴等听勘初虏聚兵腰带山谋入寇汉引兵南保应州虞侦知边外无备乃由巨门堡溃墙入坤与掺守常锐以邻界不报为辞相仗莫敢前未几虏由朔州川南下怀邦不意虏遽至计无所出乃佯弃战马千余啖虏使缓行急引兵自静乐入太原去虏营五百里声言绕出敌前实则避之虏乃散掠五台崞县等境而去至是总督侍郎葛缙以状闻因参怀远避寇失律之罪巡按御史王汝正亦参刘汉及孙吴等俱当议罚＜锍-釒＞下兵部议覆因有是命
　　○壬子遣豊城侯李儒等为正使尚宝司司丞李先芳等为副使持节册封蜀康王世子宣圻为蜀王庆王鼒枋嫡第三子倪焯为华阴五兵马指挥李凤女为庆世子妃韩府褒城温靖嫡长子莫垣为襄城王永福王融樊夫人赵氏为永福王妃周府汾西康懿王嫡第一子朝垧为汾西王原武恭顺王嫡长子睦木□频为原武王夫人徐氏为原武王妃兵马指挥李宇女为仪封王妃辽府益阳荣惠王庶长子宪熽为益阳王夫人张氏为益阳王妃监生吕宗儒女为德府□安王妃  改南京大理寺卿叶镗为大理寺卿  南京贵州等道御史王宗徐等劾奏新升兵部侍郎范钦光抚南赣时黩货纵贼贻患地方而代之者为杨伊志亦非统御才乞并议处章下吏部覆言钦被劾罪重当行勘伊志履任方新当责其后功得旨伊志留用钦回籍听勘  治海州失事罪发分守海盖左参将王堂纳级指挥佥事李承恩充边远军降指挥千百户余光等八人各一级
　　○甲寅升南京鸿胪寺卿赵釴为南京通政使司右通政  以灾免江西南昌府所属存留粮有差仍以赣州盐税十分之二补给宗藩禄米
　　○乙卯荆王翊钜请封继母寿氏为荆庄王继妃不许令甲亲王元妃有子者不得立继妃即继配复有子止封夫人无进封继母为妃例故也
　　○戊午命总督宣大兵部右侍郎葛缙回部升应天府府尹吕光洵为南京大理寺卿南京太仆寺少卿秦梁为南京鸿胪寺卿  以湖广灾伤准改折漕粮十万石召催粮户部主事还
　　○己未黜中书舍人刘芬为民初吏部议以进士充景府长史芬清狂不慧或戏之日吏部将以尔为之芬大怒即驰往尚书吴鹏家裂冠毁裳戟手大詈而去鹏以闻诏锦衣卫逮送法司栲问黜之
　　○庚申赵王厚煜自缢薨王读书好礼有贤行尝构楼独居妃妾俱不得入及是夜独小苍头一人侍寝起为王扪足见王缢于床下大惊呼王妃张氏子成皋王入视王已绝越三日抚按官始知王薨为自缢驰＜锍-釒＞以闻  以水旱蝗蝻免河南彰德卫辉怀庆归德四府州县并卫所屯田税粮各有差
　　○壬戌肃王弼桄奏铅山王真静薨长子弼柜先王卒无嗣请以弼柜母弟弼＜余＞嗣王许之  升河南左布政使吕时中为应天府府尹湖广道御史毛鹏为南京太仆寺少卿
　　大明世宗肃皇帝实录卷四百八十九


大明世宗肃皇帝实录卷四百九十
　　嘉靖三十九年十一月癸亥朔  诏赵府辅国将军厚焟奉汝源王妃管府事  改巡抚大同右副都御史李文进总督宣大山西等处军务兼理粮饷  广灵王府革爵庶人俊＜枙-屰＞以殴辱父母赐死  以灾伤存留保定河涧真定顺德大名广平六府见贮工部开纳例银一万一千三百余两充赈
　　○甲子诏锦衣卫械系总督南京粮储都御史章焕至京讯治初焕自淮安改督储会城工未完且漕运总兵参将俱赴京会议因留数月督漕粮过淮乃发仍假道过家于是南京给事中马出图等言国家近以留都兵变万姓寒心复设督储宪臣又就近移焕于其地无非速为根本计耳焕不畏简书迁延半载尚未有视事之日乞亟赐罢斥以惩怠玩＜锍-釒＞入  上以焕专事谈论意本欺谤特命逮送法司拟罪于是刑部尚书潘恩奏焕繁言渎听当坐冲哭仪仗妄奏诉律得旨发边卫充军焕有文学其上经略中原＜锍-釒＞具言妖盗并兴寖成大患颇抱忧时之志第其中处画空＜锍-釒＞又当一统全盛之时而为轻略中原之语亦非所宜言故  上心厌之至是遂得罪竟成戍所
　　○乙丑巡抚福建都御史刘焘类奏四五月间新倭与濂澳月港等处旧寇合＜舟宗＞卤掠时臣甫莅任即定计擒之初战长乐闽安先挫其气再下兴泉逐月港崇武诸寇以及崎岭濂澳之间兵之所过陆无坚阵水无完艘凡擒斩七百有奇溺死者倍之乞录领兵佥事万民英指挥王梦麒等功＜锍-釒＞下兵部议功焘第一总督尚书胡宗宪次之其刀战效劳者民英梦麒及总督把总指挥官张侨秦经国邓一桂徐濂宜优叙听勘参将王麟谪戍指挥郑文恩宜准赎阵亡指挥王谨宜升袭三司府县官邰梗许应元舒春芳等宜覆勘得旨赏宗宪银币升焘为副都御史民英为布政司右参议仍兼原职梦麟等各升一级余皆如部拟是岁倭贼遍福建沿海诸郡然皆十百为群各自攘劫无总统司号令者寿不能制任其厌欲而去乃虚张功伐侈言谋勇然即其奏状所列固未明言某日某兵与贼战某地者也
　　○丙寅升南京大理寺卿吕光洵为都察院右副都御史提督南京粮储
　　○丁卯  恭让章皇后忌辰  陵寝  以苑田收获赐督理农事户部右侍郎马森彩币羊酒
　　○戊辰起服阕大同巡抚右佥都御史杨选以原职巡抚大同
　　○庚午以湖广灾伤诏免追三十二年至三十六年积欠兵壮银仍蠲本年存留粮有差
　　○癸酉令太仓兵备熊桴兼理苏松粮储常镇兵备陈学夔兼理常镇粮储应天兵备徐光启兼理池州府无为州和州兵粮先是操江粮储都御史议以苏松常镇四府粮储责令应天兵备兼摄之总督胡宗宪言徽池与苏松地势辽邈难兼制况今各处岁数不登若彼此互相警报在池太则责其督兵防贼则苏松则责其督捕供饷恐顾此失彼跋前□□足后是国计兵机两有误矣宜分属各兵备督理便吏部覆请报可
　　○甲戌升兵科都给事中陈典为河南布政使司左参政
　　○乙亥岷府庶人誉木□得子定利□火以父未夺爵时所生援例请封  上以誉木□得罪重不许  和州王府奉国将军廷冢坐殴死父赐死
　　○丙子荫制敕房办事太仆寺卿王槐子子明为国子生以三年满也  升原任福建巡抚右佥都御史王询为右副都御史养病如旧追论其任浙江参政时获贼功也  以旱灾免狭西西安二府税粮有差
　　○丁丑革分守杭嘉湖参将杨绩宁绍参将娄宇职宇仍下御史按问俱坐贪婪被劾故也
　　○戊寅补荫故新建伯兵部尚书王守仁子正亿为锦衣卫左所副千户孙承学为国子生先是守仁以军功荫一子为锦衣卫副千户后三品满考复得例荫其子为国子生时守仁未有子以侄正宪承荫千户未几子正亿生正宪因输粟为王府典仪而正亿荫入监读书至是正亿愿授武荫图报效而以其子承学补国子生许之  录辽东马根单等堡擒贼死事官军郭保儿等六百七十一名升赏有差
　　○己卯以入冬无雪  上亲祷于雷宫
　　○庚辰  孝惠皇后忌辰遣清平伯吴家彦祭  茂陵  孝烈皇后忌辰  奉先殿行祭礼遣成安伯郭应乾祭  永陵
　　○辛巳  圜丘视牲遣公朱希忠代侯顾寰尚书吴山都督陆炳轮视礼部尚书上  景王之国仪注其辞行仪二条一辞  陵本部预行工部修理道路桥梁搭盖行宫兵部拨选军马户部关给行粮太常寺分派  各陵执事官员陈设酒果光禄寺备膳羞俱具先期行长史司启  王知会一发京第一日早仪卫司设仪仗于  王府门外兵部差官拨列军马于德胜门外各衙门有  执事官及本府内外官随行是日  王具皮弁服长史官请  王升辂由德胜门出至沙河昌平州宫吏师生耆老人等道迎不拜  王至行宫进膳毕出升座随从官见如常仪第二日早从官见毕典仪引昌平州官吏师生耆老人等进见行四拜礼毕执事官先行  王自沙河启行至  天寿山红门  王降辂由右门入至行宫进膳毕出升座从官见如常仪一致祭分为二日第三日早  王具青袍恭诣  长陵至门外东长史请  王降辂导引官导  王由右门入典仪唱执事官各司其事赞引官导  王至拜位赞就位执事官捧香盒至香案前跪赞诣前内赞导至香案前赞上香赞跪  王跪三上香讫赞复位行四拜礼典仪唱献爵赞引导  王至  御案前执事官捧爵跪进于  王赞跪  王跪三献爵讫赞俯伏兴平身赞复位行四拜礼礼毕出诣  献陵  景陵仪皆同前回至沙河行宫休息第四日早恭诣  诸陵礼皆同前回至沙河行宫第五日早从官见如前诣毕典仪引昌平州官吏师生耆老人等辞行礼如前从官光行长史启  王升辂仍由德胜门入还府一辞  奉先殿先期翰林院撰祝文光禄寺备牲醴太常寺备祝帛每  庙猪一羊一帛二共一篚光一日内官于  奉先殿陈牲醴祝帛案是日早  王具冕服妃翟衣礼服由东华门入赞引二人引  王内引二人引妃至  奉先殿诣  太祖高皇帝皇后神御前  王在左妃在右赞  王与妃皆两拜赞跪  王跪妃亦跪赞搢圭  王搢圭赞进帛执事者跪进于  王右赞受帛  王受帛以授执事者以爵跪进于  王右赞受爵  王受爵以授执事者赞爵献执事者以爵奠于  神御前赞再进爵如前诣讫赞俯伏兴王俯伏兴妃亦兴赞伏位赞  王与妃皆两拜平身次诣  各帝后礼同前赞诣读祝位  王与妃皆诣读祝位赞跪  王跪妃亦跪读祝讫赞俯伏兴平身  王俯伏兴平身妃亦兴赞复位赞  王与妃皆两拜平身赞执事者捧祝帛各诣燎所赞诣燎位  王与妃皆诣燎位赞礼毕引礼引  王与妃还府其在途仪五条一所经道路行通州先期搭盖蓆殿正殿三间仪门一间厢房六间四围墙以俟朝谒其承奉等官厂房及氍毹彩绢之类量为减省经过军卫有司驿传相离水次窎远者俱以通州为则其余驿传近水去处止预整饬洁净量挂彩幙不必再行搭盖一沿途合祀神祇近者大小皆亲祭远者望祭仍先遣奉祀官洒埽本国内社稷山川坛预备祭物一所遇州县文武官迎接便服行四拜礼一  王在途遇诏赦迎接行礼毕先退不听开读一  王在途遇进贺表笺一体具服行礼一旧例凡王之国从有王府城外经过许出相见随即回府若不从城外经过者不许一  王将到国前三日致斋至城外本处文武官率耆老出城迎接不得礼导  王诣社稷山川坛祭祀各官及耆老随班陪祭礼毕送  王至宫升殿行贺礼其到国仪一条  王到国之日设仪仗于露台上下之东西设大乐于露台上东西北向陈金鼓旗于城运门外军职官员各守殿及王城门仍设文武官员拜位于丹墀文东武西设赞礼官二员于文武官员拜位之北东西相向护从执事等官先诣圆殿后侯典服官启请  王具冕服讫典仪启执事者先行四拜礼毕典仪启请升殿导引官前导升殿讫引礼引文武官行四拜礼引礼引班首官升自东阶由殿东门入至殿中赞跪外赞同赞跪班首众官皆跪班首官至词某官某等敬惟  殿下钦承  上命至国之初理当庆贺如系王府官则称臣某等内外同赞俯伏兴班首众官皆俯伏兴引礼引班首复位赞行四拜礼典仪诣殿中跪启礼毕导引  王还宫各官以次出凡遇大庆贺礼仪俱同惟致词随换一拜进表笺庆贺  万寿圣节并正旦各至及一应等项仪注俱查照大明会典备录行移景府长史司照例施行仪上报可
　　○癸未以  郊祀当誓戒百官是日  上不御殿免传制谕礼部曰  郊典岁祀国家第一重事百执事当益虔益毖毋怀欺慢负朕敬  天至意  以山东灾淮折徵兑运米七万石改兑米三万石
　　○乙酉以明日冬至节遣恭顺侯吴继爵成安伯郭应乾兴安伯徐梦旸玉田伯蒋荣分祭  八陵都督同知陈书祭  恭仁康定景皇帝中官祭  恭让章皇后都督佥事沉至祭  孝洁皇后及  哀冲  庄敬二太子各陵坟  初贵州同仁都匀二府苖夷劫掠居民时总兵石邦宪方出溆浦闻变驰还铜仁率守备安大朝等剿之以二月中进兵先破彪山寨乘胜略定诸寨擒其首恶龙老罗王三等余党悉降捷闻兵部议上功次诏赏总督湖广川贵侍郎黄光昇巡抚贵州都御史高翀及邦宪银币守备安大朝等准赎叛苗系首恶被擒者处斩余党听抚者勿治
　　○丙戌冬至大祀  天于圜丘先期请  太祖配及是日行礼俱遣成国公朱希忠代  秉一真人陶仲文卒仲文湖广黄冈人幼习道士祈禳小术初以吏员为辽东海州库大使岁满当迁守选京师得师事致一真人邵元节者江西龙虎山道士也以方术得幸于  上元节且老因荐仲文得召见一岁中迁至神霄保国宣教高士未几进神宵保国弘烈宣教振法通真忠孝秉一真人领道教事总各宫观住持知道录事食正二品俸寻加少保礼部尚书寻又加少傅余如故食正一品俸俄进兼少师加号神霄紫府闻范保国弘烈宣教振法通真宣教忠孝秉一真人知道教事勋阶光禄大夫柱国又兼食大学士俸寻进食伯录已实封恭诚伯岁食禄一千二百石官其子世恩为秉一真人府供事太常寺丞兼道录司右演法至是有疾请告归遂死于家悉录其平生所得赐赉金币衣带献还于朝  上闻而悯之谕礼部曰秉一真人秉领玄教为国祝修恭勤久着兹以疾故朕心悯悼其加赠特进光禄大夫谥荣康惠肃赐祭十坛如致一真人邵元节故事葬以伯礼仍给齐粮麻布与其子世恩为送终费仲文无异术徒以符咒小方称  上意骤被恩宠自戊戌以后  上不复视朝辅弼大臣皆希得进见独仲文时被宣召至即赐坐与语之称为师赏赉以数万计又兼领三孤列爵五等前后几二十年以富贵终其身其死也复赠谥赗赙恩眷有加自古方士所未有也隆庆改元始奉  遗诏追夺仲文官世恩亦削籍
　　○丁亥  上不御殿百官诣大朝门行五拜三叩头礼上表贺冬至莭免宴赐百官胙及莭钱钞  朝鲜国王李峘差陪臣吏曹参判吴祥等来朝贺宴赉如例  总督蓟辽保定兵部尚书许论献家藏宋紫清仙人白玉蟾真迹一卷  上嘉其忠敬受之
　　○己丑诏停巡抚福建都御史刘焘俸令戴罪刻期剿贼夺邵武府知府邵德久参议黄朏佥事秦宗道舒春芳等俸半年下都指挥张弼王梦麒等于御史问恤录阵亡把总沈讲如例先是焘报捷称水陆皆全胜地方略平未几贼攻永春陷之流劫德化长安漳平之间而内地群盗如大捕之窖贼南澳之水贼小溪之山贼龙严之矿贼南靖工运等之流贼各乘间蠭起而窖贼张连等最强焘应接不暇但杀牛飨贼拥众自防而已时闽广皆为贼剿焘报功既不实性复贪怯不给广兵行粮广兵等寻叛如群盗合于是闽清尤溪大田将乐泰宁建阳归化新城乐安诸县无不被残破者官军每战輙败惟报效把总沈讲率水兵遇贼于马溪俘斩数百人力尽死之总督胡宗宪巡按御史徐仲楫以闻因参知府邵德久属亦邑多残参议黄朏佥事秦宗道舒春芳守土无备都指挥张弼王梦麒指挥千百户金丹等或领兵逗遛或坐视无策俱属有罪而刘焘扭于小胜以致挫衄亦宜并论讲宜如死事例升袭兵部覆议从之焘山东伧健敢勇善骑射素无士行亦鲜驭众应变之略遭时氛曀遂冒开府历观其前后章＜锍-釒＞皆滑稽诞谩恬不知耻真小人之雄也
　　○辛卯镇守云南黔国公沐朝弼言巡抚云南都御史游居敬议征东川叛夷一切调兵支饷并不关臣夫巡抚赞理军务盖自鲍象贤始是时元江兵乱之后臣未袭爵始加是敕为一时平乱计耳今总镇事权既有所归而居敬犹偃然妄以军门自处擅兴师旅激变夷民臣知而不得谋谋而不见听祖父二百年来职掌荡然矣惟  上裁察得旨居敬已逮问镇巡官职掌下兵部详议以闻部覆云南巡抚例当户部请敕后以元江之变暂加赞理军务原不为例今当仍旧革去兼衔令与总兵官协恭共济计安地方其阿堂等叛逆事情仍行川贵云南督抚巡按速勘以闻制可
　　大明世宗肃皇帝实录卷四百九十


大明世宗肃皇帝实录卷四百九十一
　　嘉靖三十九年十二月壬辰朔  初密云管粮户部郎中刘廓与兵备副使张子顺常阴求其短欲以中之会廓改命山西管粮治装买四羸以行子顺因驰奏廓装中皆宝货廓亦讦子顺克扣军粮诏锦衣卫各捕下狱讯之俱无状坐奏事诈不以实俱黜为民
　　○癸巳少保工部尚书欧阳必进引年乞致仕不允  初四月中虏犯广宁实泰宁卫叛夷果力个者其四世祖恩字罗因入边马市率其族十三家求为内臣朝廷欲收以为用乃徒之塞内住收使侦伺虏中动静颇得其力其后聚落日繁至果力个等众遂百余人往往挟虏邀赏守臣不胜其求稍亦抑制之三十四年遂叛降虏告以内地曲折导使入寇于是辽阳沈阳广宁岁有虏患每至果力个等各为先锋遇镇堡则面语城上卒曰不亟赂我且屠尔城巡抚都御史侯汝谅患之乃请密布赏格官军能计擒果力个等如哈舟儿陈通事之例升赏  上从之汝谅乃密遣通事陈绍先等诱果力个等入市伏甲飨之酒半伏起遂擒果力个及其党四十余人事闻诏按诛果力个等赏总督许论总力杨照及汝谅各银三十两纻丝二表里游击徐九龄佥事杜鹏翔等赏有差绍先等如例升赏
　　○乙未  慈孝献皇后忌辰  奉先殿行祭礼
　　○丙申泰宁等卫夷人都督只儿栚等差头目升合儿等来朝贡马贺冬至礼部议赏当如过期例减半  上以其道远特全给之  诏以湖广德安府属随州安陆应山云梦等县红庙等庄房七处东山沦并刘家隔四处水租房地九百余顷河南卫辉府属新乡获嘉辉县及宁山卫地二百余顷开封府属河阴汜水阳武原武等县并怀庆府属武陟温县怀庆卫地房六百余顷义和盐店万县盐税及湖广沔阳州葫芦三湾鲁湖等湖石首县马脑堤洋子洲白沙套小岳套柴洲湖池监利县柴洲衡洲府煤锡鱼舫三坑俱属景府管业
　　○丁酉  上以雪未应祈遣成国公朱希忠驸马都尉谢诏英国公张溶镇远侯顾寰祭告  玄极宝殿  宗庙  太社稷  帝社稷定国公徐延德等补告各宫庙
　　○戊戌录宣府东山庙海州东胜等堡辽东东州等堡擒贼死事功升赏官军董一奎等二百十五人金旗等四百八十一人有差
　　○己亥罢腊宴
　　○辛丑  上谕户部朕闻近日贫民冻馁死者甚众其即发仓米万石为糜食之死亡暴骨者五城御史督令地方掩瘗于是尚书高燿等覆言  皇上加惠颠连泽及枯骨臣等谨率五城御史及锦衣卫官如诏奉行  上复谕以务济贫苦其饥寒甚者给食一器仍与米一升亦不得妄给谕锦衣卫亦如之  掌五军都督府事成国公朱希忠英国公张溶定国公徐延德遂安伯陈鏸恭顺侯吴继爵掌锦衣卫事左都督陆炳朱希孝各以考选军政自陈乞罢不允
　　○壬寅掌锦衣卫事太保兼少傅左都督陆炳卒炳浙江平湖人祖墀以尺籍隶锦衣卫  献皇帝之国安陆选充仪卫司总旗墀之子松遂得事  上于潜邸上入继大统松用从龙功累官至都督佥事炳松之子也中武举会试授副千户积功至指挥佥事己亥  上南幸承天至卫辉行宫夜火侍卫仓卒无在者独炳身负  上出于火  上识其姓名即拜都指挥掌卫事累升至前职及是暴卒  上深悼之手诏称其为国发逆尽忠直撰之功追赠忠诚伯谥武惠祭葬有加仍命兵部官其子绎为本卫指挥佥事命左都督朱希孝经纪丧事护其家炳雄黠多智数善迎合  上意由列校骤跻公孤出司巡徼入典直赞自□郊  庙以至诸祷祀皆得与焉亲近尊宠即勋贵大臣莫能望也任豪恶吏为爪牙多布耳目铢两之奸悉知之富民有小过者即搒掠文致成狱没其赀产其所夷灭者不可胜道累赀至钜万豪侈自奉营别宅十余所皆崇丽称甲第分置姬妾其中纨绮宝玩所在充牣供张不移而具炳时游处具间东西惟意人置良田宅于四方若扬州嘉兴南昌承天等处皆有庄店声势震天下是时  上数起大狱炳颇保护无辜所全活亦众又折节广交以笼取声誉故终嘉靖之世无发其奸者隆庆改元始以言官奏劾禠其子绎绪等官籍其家
　　○癸卯后府左都督朱希孝掌锦衣卫事提督东司房希孝因援前都督陆炳例请恭诣齐坛进香许之
　　○丙午  贞惠安和景皇后忌辰遣都指挥同知王极祭  陵寝
　　○丁未佥书五军都督府宁阳侯陈维藩永康侯徐乔松南宁伯毛国器安乡伯张铎豊城侯李儒宣城伯卫守正宁缙伯刘斌管府军前卫事兴安伯徐梦旸佥书锦衣卫事右都督黄浦麦祥都挥周京指挥陈爵许玚高鹏郭朝廉俱以考选自陈不职  上从部拟令梦旸维藩斌闲住爵京致仕朝廉祥革任带俸余留用
　　○己酉礼部类奏灾异  上报日所奏灾异仰承  上天仁爱朕心感惕内外臣工其痛加脩省各尽职业毋事许文
　　○庚戌礼部言  皇上钦承  祖宗大制谕  景王之国乃以父皇命子与  太祖高皇帝  成祖文皇帝亲命诸王事体相同比之  列圣以兄命弟者有间臣等伏考  先朝故事皆奉天门陛辞而行今  景王远违  圣慈乞令前一日  王与妃恭诣  御前面辞行五拜三叩头礼祗受  皇上训命礼毕  王与妃诣  母妃前行四拜礼出辞  裕王至府内行四拜礼  裕王亦送  景王至府内行两拜礼次日  景王仍诣大朝门前行陛辞礼启行又国初诸王之国百官俱送至龙江关候王登舟而返以后此礼不行惟先一日诣王府拜辞而已今  景王承  皇上亲命之国礼宜从其重者乞令文武百官先一日诣府行辞礼至次日各具朝服侍班候王行礼毕出易吉服送至崇文门桥南候王辂过而回如此则国典人情庶为两尽报可  升尚宝司卿谢敏行为太常寺少卿办事如故以九年满也  户部以国用不足请令各司府州县将积逋钱粮备造文册于四十年朝觐之日送部参治改折江北等处马匹四十年至四十一年每匹银三十两以半解太仆寺以半解户部其各处税契银商税银及缺官俸薪与吏承纳班银漕粮加折加耗席板银减存料银悉行查解济边报可  命漳武伯杨儒掌府军前卫事锦衣卫指挥李隆佥书本卫事
　　○壬子升翰林院编修赵祖鹏为湖广按察司佥事祖鹏以女妻都督陆炳度其权势因大为奸利事士论耻之至是炳卒祖鹏遂外补  复设杭州府通判一员住塔塘栖管理捕盗水利从总督尚书胡宗宪请也
　　○癸丑授国子监生蔡汝兰为原籍卫所镇抚赠其子启元为太仆寺寺丞仍荫一子送监读书汝兰广德州人与子启元允元侄渭皆习武事与总督胡宗宪有旧宗宪既开府边其父子赴海道标下练兵剿贼三十八年三月中启元帅兵追贼至奉化县之南渡桥战死越五月贼攻海门卫渭亦死之至是宗宪以闻兵部覆请故有是命  以经营马匹倒死数多夺副将郝承恩等五人俸一月下中军刘汉等三百二十二人于法司问
　　○甲寅晓刻火星犯钩钤大星  令前军都督府佥书安乡伯张铎南镇抚司佥书指挥佥事张子忠提督象房指挥佥事高凤南京左府佥书署都指挥佥事程规闲住俱以考选拾遗被论故也
　　○丙辰旌表天下莭妇十四人烈妇三人烈女二人节妇福建邵武县人尧一言妻李氏南安县举人黄文汉妻陈氏泉州卫舍人张淮妻王氏闽县人邓炜妻陈氏南平县生员陈瑞妻吴氏狭西河州卫舍余姚宪妻雷氏河州卫指挥姚宁妻金氏直隶庐州府六安州人叶锐妻窦氏浙江海宁县人朱璋妻章氏长兴县人杨蒙妻宋氏临海县生员王世隆妻陈氏西安县人杨锳妻胡氏丽水县人俞昊妻李氏丽水县生员赵子忠妻叶氏俱夫死不再适者烈妇狭西保安县生员刘动妻白氏商南县人李萼妻王氏俱夫死自缢者浙江乌程县生员钱钦妻茅氏倭乱时被执不屈遇害者烈女康睿玑福建同安县人康达甫女许聘同里儒人叶秀春秀春蚤死睿玑为哭临持服卒自缢与秀春同葬冯光奴浙江临海人冯良攀女从父避兵塘奥山中遇贼欲污之戟手大骂贼先断其五指磔于岩下而去  大雪应祈群臣上表贺  大风扬尘四塞  命左军都督府佥书广宁伯刘允中后军都督府佥书曹城侯李儒各不妨府事管理红盔将军
　　○戊午巡抚狭西都御史程軏巡按狭西御史李秋＜锍-釒＞献白鹿芝草各一云得之部内书堂山万寿宫中  上以玄祥叠至归恩  天眷赐軏等各彩币二表里钞二千贯于是礼部＜锍-釒＞请谢玄告  庙许之  升景府左长史李缵右长史高岱正四品服色俸级从  景王奏也
　　○庚申以大祫前一日祭告  太庙  祧庙遣驸马都尉谢诏安平伯方承裕各行礼
　　○辛酉以岁暮行大祫礼于  太庙命英国公张溶代  以明日元旦节遣玉田伯蒋荣兴安伯徐梦旸成安伯郭应乾都督佥事沉至分祭  八陵都指挥同知王极祭  恭仁康定景皇帝中官祭  恭让章皇后都督佥事王朝用祭  孝洁皇后  哀冲  庄敬二太子各陵坟
　　大明世宗肃皇帝实录卷四百九十一


明世宗肃皇帝实录卷之四百九十二
　　嘉靖四十年正月壬戌朔命成国公朱希忠行拜
　　天礼于  玄极宝殿是日  上不御殿文武群臣朝服诣大朝门行五拜三叩头礼仍各具＜锍-釒＞贺
　　○罢群臣节宴赐节钱钞王府进贺人员及四夷朝贡使仍宴于阙左门
  </div>
  <div class="pagination">
   <a href="明实录世宗实录_page499.html">
    上一页
   </a>
   <span>
    ...
   </span>
   <a href="明实录世宗实录_page495.html">
    495
   </a>
   <a href="明实录世宗实录_page496.html">
    496
   </a>
   <a href="明实录世宗实录_page497.html">
    497
   </a>
   <a href="明实录世宗实录_page498.html">
    498
   </a>
   <a href="明实录世宗实录_page499.html">
    499
   </a>
   <span class="current-page">
    500
   </span>
   <a href="明实录世宗实录_page501.html">
    501
   </a>
   <a href="明实录世宗实录_page502.html">
    502
   </a>
   <a href="明实录世宗实录_page503.html">
    503
   </a>
   <a href="明实录世宗实录_page504.html">
    504
   </a>
   <a href="明实录世宗实录_page505.html">
    505
   </a>
   <span>
    ...
   </span>
   <a href="明实录世宗实录_page501.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
