<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 451 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 451 页/共 502 页
  </h1>
  <div class="content">
   ○以攻克安徽枞阳地方。赏知州疏长庚、花翎。　　

○辛酉。谕内阁、前因户部宇号月支经费。议请加增。未经奏明。该司员等混入奏销案内。汇总开销。谕令管理宇号奏销。及标画存稿之户部各堂官明白回奏。兹据翁心存、全庆、沈兆霖、基溥、宝鋆、先后回奏。据称该司员办理五宇奏销时。逾限数月。催令赶紧清算。因宇商添支经费。曾经翁心存等、驳核议减。并未奏明。该司员已将此款列入奏销清单。并奏销后始补画存稿。均未查出。自请严议议处各等语。宇号月支经费。系奏明定数。即使不敷。酌议加增。亦应奏明办理。乃该堂官等、于酌添经费。未能专摺陈奏。递任该司员等、列入奏销清单。并当时未立存稿。事后始行补画。种种错误。咎有应得。翁心存、沈兆霖、基溥、宝鋆、均著分别交吏部、都察院、严加议处。全庆于办理五宇奏销时。尚未到任。惟随同补画存稿。亦有不合。著交都察院议处。　　

○谕军机大臣等、文煜奏、近日夷情一摺。据称、该夷日在洋面抢船。本有欲游蓬莱之说。近又闻无暇往游。孟酋已到。问巡检严国祁、由烟台赴天津有大河否。该酋带来兵千余人。马三四百匹。马高大者约有五尺。炮车三十余架。听其口气。似欲于过暑后。放船至海丰县属之大山地方。再行水陆并进。直赴天津。所抢船只。问作何用。据云用搭浮桥、装草料。请饬僧格林沁、调派马队。前赴盐山扼截。至所到烟台海口。夷人及广东人。约共一万数千人。小车共二百五六十辆。马共八百余匹。牛共一百六七十只。粮食军械不计其数等语。夷人于烟台海口。愈聚愈多。并探有欲由海丰水陆赴津之信。实属居心险诈。现已谕知文煜、派委司道大员。克日前往该处。筹办防堵。盐山等处。为海丰赴津必由之路。应如何派拨官兵。前往该处择要驻劄。以资扼截。即著僧格林沁等、熟筹妥办。至夷人如果由山东陆路深入。官军与之接仗。务须步队在前。随后以马队继进。藉收抄截之效。马队断不可远迎。傥以马队为前敌。恐一挫不可复振。步队更难为力。并著该大臣等、妥为调派。再昨令僧格林沁等、将备调官兵二千名。交派出得力大员管带。与克兴阿所带之京营官兵二千名。分作两营。一并驻劄青县。谅已遵照办理。前谕令乐善带领马队。必须探明该夷、或由山东陆路直奔京师。抑或抄袭大沽后路。该大臣务当相机截剿。勿堕该夷分我兵力之诡计。本日复谕春佑、玻崇武、各将备调热河、密云兵、各五百名。并谕庆昀、挑选察哈尔马队一千名。一并前往青县驻劄。均交克兴阿管带。以上各项兵丁、所需口粮。著恒福。宽为筹备。于该处附近一带。另设粮台。以供支放。或即由天津粮台支放。毋令缺乏。将此由五百里密谕知之。　　

○又谕、本日据文煜奏、续探夷情欲由大山赴津、请饬由津酌拨马队迎截、并夷人又续到人马一摺。夷人陆续到烟台者。约共一万数千人。炮车马匹。亦复不少。探闻过暑后。放船至海丰县之大山地方。再行水陆兼进。直赴天津等语。本日已谕知僧格林沁等矣。盐山等处。为海丰赴津必由之路。应如何派拨马步官兵。前往该处驻劄。令该大臣等熟筹妥办矣。至文煜所拟、俟添募之勇齐备后。即以一千名驻劄该处密防。所筹均属周妥。然募勇不知团练得力。著即行遴派司道大员。前往相度地势。择要布置。以期有备无患。至福山城内、及烟台等处地方民人。因该夷滋扰。多有迁移。足见该处百姓。深知大义。该抚惟当听其自然。以期无拂舆情。不可强行禁止。致令该民人等、为所掳胁。更可诇知内地虚实。昨据玉明奏、该夷轮船。驶入奉天之旅顺口、羊头洼等处。登岸抢掠食物。该二处乡民。聚集二三千人。持械喊逐。该夷惊窜回船。驶出口外。不敢停留。可见该夷尚有畏惧百姓之心。文煜当于民间接济分物、私相交易、严切禁止外。仍须将团练事宜。迅速举行。使该夷知众怒难犯。不敢肆行滋扰。即不必因兵不敷调、另请增勇也。将此由六百里密谕知之。　　

○又谕、前因各路军务未竣。谕令托明阿、于西安驻防兵内挑选一千名。以备调遣。惟西安驻防余丁尚多。若挑选训练。足备缓急之用。著托明阿、保庆、乌兰都、认真选择。勤加操演。所需口粮。并著与谭廷襄、商筹间款。作为该余丁、操演经费。该将军等、务当随时训练。毋致有名无实。其挑选若干名。并著先行具奏。将此谕令知之。　　

○又谕、有人奏、四川提督占泰、当贼在自贡两井时。驻兵丁游。并不出战。屡次虚报胜仗。二月初八日。在马踏井大营。庆贺生辰。令将弁拜寿。收受礼物。贼窜五通桥、牛华溪等处。该提督仍驻兵荣县。半月之久。迁延不进。致贼连陷眉州、青神、彭山、蒲江、邛州等处。三月十九日。贼窜名山。仍不追剿。以致名山又陷。且以克复冒功。并有殴打知县刘棣威、需索供给。民人徐恒顺等、在建昌道鄂惠处。禀告有案等语。又有人奏、占泰怯懦无能。拥兵自卫。且忌功妒能。不许人打仗。井研县知县刘棣威、因禀其逃避。该提督喝令随从捶击几殆。所过州县。恶其扰害。闭门不纳。甚致开炮轰逐。总兵虎嵩林、亦有贼至按兵不动之说。四川臬司蒋徵蒲、由捐纳道员、坐升臬司。督办军务。怯懦无能。又四川近来办事。大权全归于成锦龙茂道濮贻孙。其人由佐杂捐升道员。无孔不钻。无恶不作。通省以其贪而忘祸。或呼为扑灯蛾。曾望颜初到四川。声望颇重。传闻该道有馈送该督黄金三百两之事。后遂遇事挟制。肆无忌惮。该道又借军饷为名。按亩歛钱。每日二文。十日一收。差役四出骚扰。大半皆饱该道私橐。候补令武姓、欲揭其劣迹。该道饵以即补好缺。久而食言。武知县厉声相向。该道惭沮无辞等语。事关吏治隳坏。军务废弛。虚实均应彻底根究。著崇实、会同东纯、确切查明。据实参奏。毋得稍有不实不尽。自干咎戾。将此由五百里谕令知之。　　

○江苏学政孙葆元、奏江阴等处情形。得旨。时事艰难。汝虽任学政。自应振刷精神。不可豫存退志。　　

○以内阁学士清安、署工部左侍郎。　　

○以正黄旗满洲副都统察杭阿、署右翼前锋统领。兵部右侍郎载崇、正黄旗蒙古副都统富明、署正白旗蒙古副都统。统管内务府大臣明善、署正蓝旗满洲副都统。　　

○调热河、密云、官兵各五百名。察哈尔马队官兵一千名。赴直隶青县驻劄。命护军统领克兴阿、统带。　　

○以山东兰山剿匪出力。赏知县沈沅、花翎。五品军功刘志和等、蓝翎。协领富尔荪、以副都统用。　　

○予安徽全椒阵亡骁骑校巴彦太、胜德、阿勒楚喀拉林、把总李魁元、外委许辅清、黄心明、韩金标、祭葬世职。披甲永连、赏恤如例。　　

○壬戌。谕内阁、前谕江苏等省办理团练。并令在京大小官员。各就地方情形。直抒所见。并各举所知。候旨派往。兹据大学士彭蕴章等、酌拟办理章程十条呈览。均属可行。自应一律办理。著派大理寺卿晏端书、作为江北督办团练大臣。驰驿前往。并著淮徐道吴棠、帮办团练事宜。在籍内阁学士庞钟璐、著作为江南督办团练大臣。其帮办之地方官。著彭蕴章等于江苏司道中访察保奏。候旨简派。晏端书等、即按照所议条款。体察情形。妥为办理。　　

○又谕、前谕陕西等省在京大小官员各就地方情形各抒所见筹办团练事宜。并各举所知。候旨派往。兹据户部左侍郎梁瀚奏、酌拟办理章程九条呈览。均属可行。陕西团练。即派署巡抚谭廷襄、督办。前任陕西陕安道坐补巩秦阶道陈晋恩、著发往陕西。与现任陕安道张守岱、在籍候选知府马百龄、均帮办团练事宜。按照所拟条款。并参酌河南等省章程。体察情形。妥为办理。　　

○谕军机大臣等、据官文等奏、湖北拨派兵勇已多。赶往湖南增募勇丁。并请另设水师专营等事。与曾国藩所筹。适相符合。曾国藩现已抽调兵勇万人。由宿松进驻祁门。俟鲍超、张运兰、李元度、到后。即由徽、甯、芜湖、广信、分路进兵。并拟设淮扬水师。以保里下河、及各场窜。并辅淮扬陆军。已令即日兴办。鄂省官军调出已多。汉、黄、德、三府空虚无备。恐贼匪乘间内犯。绕入腹地。包袭安庆、桐城、英、霍、后路。不可不防。胡林翼已派员前往湖南、增募勇丁。著俟新募各军到后。妥为布置。勿使逆匪得伺其隙。新授江苏巡抚薛焕、现在上海。并未前赴扬州。江北统兵大员。非李若珠所能胜任。都兴阿虽患骽疾、不能骑马。然该将军久历戎行。晓畅兵机。正可藉资调度。不必冲锋陷阵。亲临前敌。著该大臣等、仍遵前旨。调拨马队兵勇。并筹备饷项。派赴都兴阿军营。以便该将军统带启程。前往江北督办堵剿事宜。勿稍迟误。将此由六在里谕令知之。　　

○又谕、瑞昌等奏、广德失陷。贼踪剽疾。并欲添调党援三四万。以图大逞。恐其席卷而东。则浙省面面受敌。将有应接不暇之势。著即咨催江长贵一军。迅速前进。扼其内窜。并檄平江营一军。进劄余杭。为江长贵等、后路策应。毋令再有疏失。嘉兴贼匪出扰。屡被民团击退。张玉良收集江南溃散兵勇。合诸省城内外防剿诸军。及福建、江西、新拨各队。不下六万余人。兵力不可谓不厚。现已前赴石门湾、白洋镇之间。步步进劄。并调水师炮船。驶赴石门。以便水陆并进。张玉良素称勇敢。前次救援杭州。厥功甚伟。故命署理钦差大臣。总统诸军。旋以苏州失守溃退。革职留营。著即饬令迅速前进。立复各城。以赎前愆。傥所向有功。仍可重膺懋赏。毋再挫失。致干咎戾。张芾奏、饷源告竭。道员孙观、赴浙乞饷未回。暂行代办之道员福咸、又藉病诿卸。请派大员经管粮台等语。著王有龄、迅派大员。前赴甯国办理粮台。以专责成。将此由六百里谕令知之。　　

○又谕、张芾奏、广德、泾县、先后失守、徽防戒严、分兵堵截一摺。贼匪败窜回扑。泾县又复失陷。徽甯之路隔绝。亟宜乘其喘息未定。迅图克复。即饬道员苏式敬等、由绩溪、旌德、迅速进攻。节节埽荡。克复城池。以保浙皖门户。据奏广德之贼。尽数窜出。是否该州城已经收复。并著查明具奏。至皖饷缺乏。前据张芾奏、请饬江西等省拨解。已令户部速议具奏。旋据该部奏准、于湖南、湖北、各拨银十五万两。并令江西仍于每月解足三万两之外。再行筹拨数万两。迅解皖南。以资接济。著张芾、先为安抚军心。毋令哗溃。俟各处饷项解到。与周天受一军酌量分用。以安众志。将此由六百里各谕令知之。　　

○又谕、本日薛焕奏、口□额口□尔唫、噶罗、已到上海。即日北驶。并派员来津听候差遣等语。薛焕署理钦差大臣后。即照会＜口英＞口□佛咪俄四酋。＜口英＞口□佛并不照覆。口□额口□尔唫、噶罗、到沪。惟装运军火行李上船。并带有竹梯车马木刻假夷人等。数日内即行北驶。经华商杨坊等、劝其与薛焕见面。该酋答以只知进京。不与外省官员相见。口□额酋即日起碇。噶罗尚须稍迟数日。咪俄两酋。亦附和同行。该夷等联为一气。决意北驶。薛焕已无从劝阻。大沽设防严密。该夷谅不敢轻入。设或来至拦江沙外游驶。或径抵北塘。即著恒福拣派善于词令之人。询其来意。如该夷称欲进京换约。不肯遽言用兵。或投递文书。该督亦不必拒绝。可作为己意。告以上年咪夷由北塘进京。互换和约。汝等此来。如愿照咪夷办理。不带兵船。少带从人。照会前来亦可代为转奏。大皇帝抚驭各国。一视同仁。允汝等进京。亦未可定。如该夷即言用武。该督一面迅速具奏。一面派委妥员。仍作为己意。详细开导。总以去岁＜口英＞国先行起衅。口□佛国并未帮助。大皇帝仍格觉施恩。尚准其减输船钞。足见中国不为不宽大。今汝等必欲用武。不但与两国兵民有损。且与通商贸易之处。更属无益。以此为词。或可稍有转机。看其如何回覆。奏明请旨。固不可露先往说和之意。亦应因势利导。不可失此机会。薛焕现派候补知府蓝蔚雯、带同候选知县黄仲畬、及华商一二人。坐捕盗轮船。前来北塘。听候差委。到时不必惊疑。即令上岸。交恒福差遣。至夷性诡谲。或藉换约为名。窥探虚实。或俄咪两国。先来从中说合。故作缓兵之计。令我猝不及防。遽肆猖獗。不可不严为防范。仍著僧格林沁等、倍加慎重。不可堕其奸计。虽僧格林、沁责在防剿。然抚局亦当暗为帮同恒福、妥为办理。是为至要。原摺著钞给阅看。将此由五百里密谕知之。　　

○又谕、本日据梁瀚奏、酌拟陕西团练事宜、并遵保办理人员、开单呈览一摺。已明降谕旨。派谭廷襄督办矣。陕西居四塞之中。处处有险可扼。该抚务董率各员。按照各条。认真办理。另片奏、陕西上年劝办捐输。专为本省防堵经费而设。各富户皆努力输将。计书捐银数共八十余万两。呈缴到库者。已有一半。现在办理团练。若不动此项。不惟已捐者。交纳未必踊跃。且恐以后劝捐。亦有妨碍。请于捐输项内、酌提银十分之二三。摊交各属。另款存储。以为置备器械、及随时赏需之费。其不敷之数。仍随时劝捐接济等语。此项捐款。是否已经交清。著该抚查明具奏。至团练系为保卫乡里。各省俱系民捐民办。如有缓不济急之处。准于前项内、酌量借动若干。仍俟集有成数。即行归款。前项若需借动。甘协各饷。仍不准藉词延宕。并饬地方公正绅士支领。不得假手胥吏。以杜弊端。所拟章程。著钞给阅看。将此谕令知之。　　

○以江西南赣镇总兵官饶廷选、为浙江提督。　　

○以安徽广德、泾、州县等城被贼窜陷。督办皖南军务张芾、下部议处。撤署浙江提督已革总兵官米兴朝任。革游击杨名声职。均留营效力。予阵亡总兵官李嘉万、都司蔡湘、祭葬世职。　　

○命翰林院编修沈锡庆等、听候江苏督办团练大臣晏端书、庞钟璐、差委。　　

○命陕西西安府知府沈寿嵩等、听候署巡抚谭廷襄、委办各属团练事宜。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百二十一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。六月。癸亥朔。谕内阁、色克通额等、奏参前任库伦办事大臣、擅改祭山章程等语。库伦肯特依神山。向系用汤退牛羊供献。前任库伦办事大臣贝子德勒克多尔济、到任后、并不遵照定章。沿照伊父伦布多尔济、在任时。用活牛活羊供献。殊属有违定制。德勒克多尔济、著交理藩院议处。嗣后恭祭神山。仍著用汤退牛羊。以符旧制。　　

○又谕、礼部奏、巴尔虎蒙古旗人、请援例准考一摺。盛京驻防巴尔虎蒙古旗人。既准其考试武童。捐纳职衔。所有文煜繙译。均著准其一体考试。　　

○谕军机大臣等、色克通额、多尔济那木凯奏、审讯蒙古官恃符狡展、挟讎捏告、请派大员审办一摺。前据色克通额等、奏参德勒克多尔济、暗用五品官达里苏、托体二人、把持公事。及报灾、演射、拆毁公所等事。当谕该大臣等、查明具奏。并提托体、逐款研讯。兹据奏称、德勒克多尔济、演射皮条。并非官员兵丁等情愿。属下之人。亦有苦累。在任只行围一次。年年报灾。有心废弛。讯向托体、所拆公所四十余间。辄称归公。其实只八间变价归公。余俱无案可查。至图谢图汗、报灾文案。引用车臣汗旧案之处。托体恃符狡展。坚不吐实。反递呈控告色克通额、收受恰克图八甲首金银等物。又将副盟长车林多尔济等银两。此案托体供词狡展。控告色克通额收受银两。虚实均应彻底根究。著派锡霖、前往库伦。会同多尔济那林凯、将德勒克多尔济被参各款、秉公详查。据实具奏。并将托体把持公事各情、逐加研讯。勿令狡赖。色克通额、有无收受银两之事。一并查明具奏。不准稍有徇隐。色克通额、既被托体讦告。著即回避。勿庸会同查办。原摺及托体原呈。著钞给锡霖阅看。将此各谕令知之。　　

○又谕、本日据福济奏、拟撤极边冗防、酌拨近口要卡一摺。据称、西甯边外、蒙古察汉托洛亥地方。于道光三年添设营堡。派将弁二十五员。兵一千名。照新疆换防例。由甘凉甯肃河州西甯各标下、调兵防守。于所调兵内。拨二百名。分守阿什罕水边卡。其奉调官兵。于例给俸饷之外。每名日给口食。岁需银一万八千七百余两。加以每次换防。行装脚价。费尤不赀。道光二十三年。复于察汉托洛亥之西南。添筑将军台、会亭子二戍城。又增防兵二百名。咸丰七年。经乐斌奏明、将防所拨交镇海协副将统辖。守汛之兵四百名。撤归本营。募增土兵。以省换防盐粮。察汉托洛亥当处、尚留兵八百名。即连年协饷不继。减成缓发。每岁犹需银九千余两。无险可守。徒费口粮。请全行裁撤等语。蒙古察汉托洛亥地方。当时添设防兵。原为蒙古孱弱、番旗抢劫而设。今番旗投诚。蒙古顿释夙嫌。让给海南戈壁一带牧所。业已相安无事。此项防兵。日久废弛。难期得力。当此甘饷支绌之时。岂能格外虚糜。著乐斌于回任后。会同福济、妥筹酌议。如该处设防无益。即奏明全行裁撤。并饬委西甯道、督带明干员弁。分勘沿边要隘。量拨西甯本营官兵。就近分守。勿庸另支盐菜银两。以归撙节。将此谕令知之。　　

○又谕、骆秉章奏、遣官致祭衔名不符、请另缮颁发一摺。前因富森署理荆州将军印务。所有致祭南岳等处。改派文格前往。兹据奏称、原颁祭文、与该司衔名不符、不足以昭诚敬等语。著骆秉章、即将部颁祭文。改缮藩司文格衔名。饬令该司迅速前往。敬谨致祭。若复由部改缮。往返迁延。殊非致敬之道。该抚即遵照办理。毋稍拘泥。将此由五百里谕令知之。　　

○以闽浙督标中军副将陈金鳌、为江西南赣镇总兵官。　　

○以豫境叠次剿贼出力。赏游击罗仲保、巴图鲁名号。防御倭恒额、骁骑校庆祥、花翎。知县李玉宣等、蓝翎。余复官升叙有差。　　

○以河南剿匪及转运军火出力。赏道员陈世勋、知县朱光宇、已革河北镇总兵官崇安、花翎。　　

○甲子。谕内阁、多慧、穆辂、雷以諴、呈进万寿贺摺。俱用颂扬词句。与例不符。均著交部议处。　　

○谕军机大臣等、前因广西军饷支绌当谕湖南省接济。并叠经谕令四川、山西、陕西等省、速拨协饷。以济军糈。本日据刘长佑奏、艇匪聚众。江面不靖。浔州未克。则庆太思南等六府数十州县。与省城声气顿隔。土匪蠭起。千百为群。欲思剿贼。必议增兵。而饷项日绌。断非本省力量所能摉罗。各军积欠已多。需款甚钜。即邻省稍为筹措。亦无济要需等语。广西地瘠民贫。兵艰饷竭。自属实在情形。现拟进蹑石逆。并分剿贺县等处股匪。以保全局。需用更繁。骆秉章前奏、先将刘长佑所部楚勇口粮。发至九年十月底止。欠解之七万余两。陆续找清。以后每月匀拨二万两。著骆秉章仍按月源源拨解。以利军行。至山西、陕西、两省。前谕令于协解湖北月饷内。划解银各十万两。并谕曾望颜、将四川省欠解银十二万五千两。迅筹陆续解往。迄今未据报解。著曾望颜、英桂、谭廷襄、赶紧凑集拨解。毋再推延。将此由六百里各谕令知之。　　

○又谕、有人奏、东省员弁杀团冒功、监司大员诬勇为匪、请饬查办一摺。据称、已革道员黄良楷、所带各勇。多不安分。节经奉旨查办。惟其中有所调赵康侯团勇百名。系把总赵尧所带。并未滋事。因蒙阴县役、需索不遂。捏报该勇抢掠。以致无辜被害。署蒙阴县知县区士熊、泰安营参将爱兴阿、反以捦斩幅匪多名通禀。其百长郭兆范、所带团勇四十名。路过沂州。系被该处兵勇、疑贼缚送。兖沂曹济道王观澄。前往查办。授意承审委员。复将该勇等、严刑偪认为匪。科以重罪。如果属实。实属残忍酷虐。且据奏称、蒙沂两案。该员等有捏造百姓控词。通详存案为据等情。尤为巧诈。现当举办团练之际。尤当惩劝确实。以资整顿。若如所奏各情。杀团冒功。藐法殃民。甚且明知舛错。回护前非。实出情理之外。著杜＜乔羽＞于到东后、即将摺内各情。认真秉公查讯。务期水落石出。以雪群冤而固众志。毋得稍有徇隐。原摺片著钞给阅看。将此谕令知之。　　

○又谕、僧格林沁、恒福奏、北塘祁口、续到夷船、接收俄夷信函、并请派谭廷襄等、来津筹办各摺片。僧格林沁等、派员接收俄夷信函。业将咪夷信件、令其撤回。惟明常既经出口。因又有咪船驶至北塘。复行进口。情殊叵测。夷人在海口一带庙内住宿。和约内并未载有此条。著僧格林沁等、派员晓谕该酋。令其迅速下船出口。不可任其久踞。致堕术中。祁口往来之船。在高沙岭。驴驹河等处、丈量水势。又有粤人登岸。询问赴津路径。其为＜口英＞口□佛无疑。该大臣等、尤当督饬南岸马队官兵。轮流至祁口一路巡防。如该夷有欲劄营情事。亦须派人向其开导。断不可如烟台金州等处。任其登岸占踞。致令得步进步。总须以理相拒。不可衅自我开。并晓谕居民。不得与之接济。以杜该夷窥伺。至驻劄青县官兵。即照所请。派副将牛浩然管带。俟此项官兵到防。归克兴阿统带。此次夷船北驶。关系大局。必须战抚兼筹。方为妥善。僧格林沁布置周密。于决战虽有把握。然亦必须暗中筹画抚局。恒福身任地方。此时战抚之机。间有容发。防剿事宜。僧格林沁业经办理周妥。惟抚局屡降谕旨、令恒福专办。责无旁贷。岂可稍存成见。有意推诿。著仍遵前旨。遇有夷船前来。即拣派妥员。询问来意。相机妥办。所请派谭廷襄等来津之处。著毋庸议。奏片内已详细批示。谅该大臣等、必能领会也。俄夷信件。尚未据礼部送到。俟送到时。再行相机办理。将此由五百里密谕知之。　　

○钦差大臣僧格林沁等奏、请于谭廷襄、崇纶、二员内。派一员来津议抚。得旨。僧格林沁素顾大局。深得兵心。于决战之时。固无罅隙之漏。而于抚局、亦必能代为擘画。至恒福以封疆大吏。兼理防务。于议战议抚。胥关天下苍生。岂可稍存成见。若必欲仍复旧观。必以丁岁冬、粤城未失以前论。试问能乎否乎。　　

○以四川酉阳防剿出力。予道员王廷桢等、加衔升擢有差。　　

○以四川荣经县城被贼窜陷。旋即收复。革知县颜汝霖职。免其查办。　　

○以四川天全州城被贼窜陷。革知州常庆职。戴罪效力。署总督曾望颜、下部议处。　　

○乙丑。谕内阁、王有龄奏、请将藉办军需擅留各款之道府、撤任查办一摺。浙江温处道俞树风、前任温州信知府王景澄、于应归军需专案报销之款。辄率藉垫借各项。将茶捐关税擅行坐扣截留。并于劝捐款项。既未请奖。亦未具报。所将茶捐。又复滥支薪水。显有浮冒侵蚀情事。俞树风、王景澄、均著革职拏问。交王有龄审讯。将该员等经手各项。彻底查明。从严惩办。以肃法纪。　　

○谕军机大臣等、瑞昌、王有龄奏、浙江军饷罄尽一摺。浙省现在防剿吃紧。必须各军协济军饷。自系实在情形。本日已由六百里寄谕湖北、湖南、福建、广东、四川、江西、各督抚。按数拨解矣。张玉良收集溃勇二万四千余人。此辈多有眷属。无心战斗。断难得力。若仍用之。必至骚扰地方。此时给与口粮。不过暂时笼络。仍当设法徐为遣散。以节糜费。现在贼势蔓延。兵力不敷堵剿。全在激励团练。保卫身家。不但可以协助官兵。兼可节省军饷。据奏嘉兴之贼。时出掳掠。多为民团所败。可见百姓敌忾同仇。深明大义。著瑞昌、王有龄、饬属认真举行团练。如湖州绅士赵景贤等、即可派办。毋得视为具文。张玉良现劄石门湾。步步进剿。马得昭为后路策应。赵景贤会同刘仁福、由平望兜剿。著即督饬各员。分路攻击。克复嘉兴。进攻苏郡。毋稍延缓。将此由六百里加紧谕令知之。　　

○又谕、据瑞昌、王有龄奏、浙江军饷、业已罄尽。原有兵勇。与招集江南溃军。共有五六万之众。现在进攻嘉兴。援剿广德。均系大队。口粮不容稍缺。请饬催各省协饷等语。浙江甫遭蹂躏。元气未复。而兵勇云集。士卒饥疲。口粮无出。自系实在情形。著庆端、瑞瑸、仍遵前旨。筹拨银数万两。迅解浙江。并著劳崇光、耆龄、饬粤海关监督毓清、遵照部拨。在于粤海关税项下。除应解内务府银两外。下余银内、先拨银十万两解浙。官文、胡林翼、骆秉章、曾望颜、毓科、仍各按照前次部拨协款数目。迅速筹拨。解赴浙江。俟曾国藩一军到浙。以资协济。毋稍延误。本日又据刘源灏奏、粤匪窜扰黔境、本地苗教各匪复事鸱张、饷竭师疲、力难兼顾、请饬催拨饷等语。四川省欠解黔饷甚多。著曾望颜无论何款。迅即筹拨银二十万两。就近解黔。以济急需。将此由六百里各谕令知之。　　

○又谕、刘源灏奏、粤匪窜扰黔境、内贼复肆鸱张、沥陈危急情形一摺。粤匪拥众万余。由兴义、贞丰、归化、窜陷广顺、永甯、两州城。窥伺定番。贵州省城附近苗教各匪。乘闲而起。虽经赵德昌等、带队驰往击退。而清水江以内数百里。贼踪几遍。广顺甫经收复。其永甯窜踞粤匪。势正狓猖。定番距省仅百余里。省城四面受敌。情形实为危急。著田兴恕、即督大队。由石阡取道遵义。径抵省门。以顾根本。并将粤黔等匪、与刘源灏斟酌缓急。力图剿办。以除丑类而靖地方。毋稍延误。将此由六百里谕令知之。　　

○钦差大臣袁甲三奏、剿灭薛成良股匪靖奖。得旨。前已有旨、令李若珠查明酌保。著咨商该提督。如尚有未保者。准由汝处酌保数人。　　

○浙江巡抚王有龄奏、请将擅提茶捐之温处道俞树风等撤任。得旨。此等利令智昏之劣员。即迅抵于法。罪有应得。然丝毫胥关拏项。必须撤底查明。　　

○户部议准前浙江巡抚胡兴仁疏报、仁和场窜荡五百二十四亩有奇。照例升科。从之。　　

○命浙江布政使沈兆澐来京。以福建按察使庄受祺、为浙江布政使。江西吉南赣甯道林福祥、为福建按察使。调浙江按察使汤云松、为江苏按察使。江苏按察使甯曾纶、为浙江按察使。　　

○命二品衔江苏淮扬道朱善张等、听候江北团练大臣晏端书差委。刑部主事李汝钧、随办文案。
  </div>
  <div class="pagination">
   <a href="清实录咸丰朝实录_page450.html">
    上一页
   </a>
   <span>
    ...
   </span>
   <a href="清实录咸丰朝实录_page446.html">
    446
   </a>
   <a href="清实录咸丰朝实录_page447.html">
    447
   </a>
   <a href="清实录咸丰朝实录_page448.html">
    448
   </a>
   <a href="清实录咸丰朝实录_page449.html">
    449
   </a>
   <a href="清实录咸丰朝实录_page450.html">
    450
   </a>
   <span class="current-page">
    451
   </span>
   <a href="清实录咸丰朝实录_page452.html">
    452
   </a>
   <a href="清实录咸丰朝实录_page453.html">
    453
   </a>
   <a href="清实录咸丰朝实录_page454.html">
    454
   </a>
   <a href="清实录咸丰朝实录_page455.html">
    455
   </a>
   <a href="清实录咸丰朝实录_page456.html">
    456
   </a>
   <span>
    ...
   </span>
   <a href="清实录咸丰朝实录_page452.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
