<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 245 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 245 页/共 284 页
  </h1>
  <div class="content">
   姚訚者宰相崇从孙父弇楚州刺史【旧书作处州刺史】訚性豪荡好饮谑善丝竹厯夀安尉素善巡及为城父令遂同守睢阳累加东平太守巡之遣霁云万春败贼于宁陵也别将二十有五石承平李辞陆元锽朱珪宋若虚杨振威耿庆礼马日升张惟清亷坦张重孙景趋赵连城王森乔绍俊张恭黙祝忠李嘉隠翟良辅孙廷皎冯顔其后皆死巡难四人逸其姓名
　　程千里京兆万年人长七尺魁岸有力应募碛西累以戎勲官安西副都护兼北廷都护二镇节度使突厥首领阿布思内附赐名李献忠属幽州与安禄山有怨叛还碛外数盗邉诏千里将兵讨捕千里谕葛逻禄隂令掎角献忠果以穷归葛逻禄缚之幷妻子帐下数千人【新书禄山传以此为禄山事或当时与禄山并将故也】俘献勤政楼斩之擢千里右金吾卫大将军留宿卫禄山反诏募兵河东即拜节度副使云中太守迁上党长史贼来攻鏖馘多累加开府仪同三司礼部尚书至德二载贼将蔡希德围上党轻骑挑战千里恃勇开县门率百骑欲直禽希德几得而救至乃退防桥壊马颠为贼执仰首敇诸骑使还曰为我报诸将可失帅不可失城军中皆为泣下増备固守贼不能下乃还囚千里至东都安庆绪伪署特进囚客省庆绪败为严庄所害时西北戍兵悉入援故河陇郡县皆陷吐蕃惟河西戍将袁光廷为伊州刺史固守厯年虽游説百绪终不降诸下同心无携畔者及粮竭手杀妻子自焚死建中初赠工部尚书
　　厐坚京兆泾阳人四世祖玉事隋为监门直閟降高祖厯官监门大将军坚厯颍川太守安禄山反南阳节度使鲁炅表为长史兼防御副使以薛愿为颍川太守共守颍川时陈留荥阳已陷贼南阳被围而颍川当往来剧贼将阿史那承庆悉鋭攻之傅城百里树木皆刋城中士单寡粮少而愿坚昼夜战诸郡兵无援者自至德元年正月尽十一月贼设木鵞冲车飞梯薄城矢如雨士皆雷噪夜半逾城入二人不肯降贼缚至东京将磔解之或言二人义士彼为其主杀之不祥乃于洛滨树上属苦寒冻死见者哭之【新书云比旦死按上文言十一月则旧书苦寒冻死之言为可信通鉴亦云冻杀今据改】愿汾隂人父縚太常卿兄崇一娶惠宣太子女其女弟为太子瑛妃瑛废贬愿岭外乆乃得还
　　张兴束鹿人长七尺一饭至斗粟肉十斤悍趫而辩为饶阳禆将禄山攻饶阳兴婴城弥年史思明引众傅城兴擐甲持陌刀重五十斤乘城贼将入兴一举刀辄数人死贼皆气慑然城已破为所执思明好言劝降兴曰我大郡将安能委身于汝思明语以何不上观天道今兵趋洛阳天下大定以偏师叩凾谷守将靣唐亡固矣兴曰桀纣秦隋四海为怨故南周汉唐因得代之皇无违德禄山非数帝贤是茍延嵗月终即为禽耳思明怒锯解之且死骂不絶口
　　崔伦字叙深州安平人父死逺方防柩归跣足行千里道路为流涕服除第进士厯吏部员外郎安禄山反陷于贼不污伪官使子弟间表贼事贼平下迁晋州长史李齐物讼其忠授长安令封武邑县男寳应二年以右庶子使吐蕃被留再嵗执至泾州逼为书约城中降伦不从更囚逻娑城阅六嵗终不屈乃许还代宗见之感动具陈吐蕃情伪山川险易指画甚详迁尚书左丞以疾改太子宾客卒赠工部尚书谥曰敬【按崔伦前后陷贼留蕃具见节槩新书载于其子崔衍传首今改列忠义】
　　蔡廷玉幽州昌平人朱泚同里少相狎近奏署幽州幕府廷玉有沈畧善与人交内外爱附与朱体微皆泚腹心多所叩咨时幽州财雄士悍日思吞幷不知有上下礼法廷玉间语泚曰古未有不臣而能推福及子孙者公南聨赵魏北通沙漠兵多地险然非永安计一日赵魏反噬公乃沸鼎鱼耳不如奉天子刬多难可勒勲鼎彜泚善之廷玉隂欲耗其力则讽泚出金币礼士劝归贡赋助天子经费献牛马系道储廥为单又劝入朝诸校怒缚廷玉辱之囚嵗余谓曰而亦悔乎廷玉曰导公为逆即悔勉公以义何悔为复絷满嵗问曰能省过否不尔且死对曰不杀我公得名杀我我得名泚不能屈待如初廷玉有建白体微辄左右之故泚愈信桀傲稍革遣廷玉入京奏涿州为永泰军蓟州静塞军灜州清夷军莫州唐兴军置团练使以支郡属卢龙军稍削泚将入朝以军属弟滔廷玉体微共白泚后务至重须诚信者乃可付滔虽大弟多变不情如假以兵是嫁之祸也泚不聼二人随泚到朝德宗为太子时知廷玉名及见礼眷殊渥泚统幽州行营为泾原鳯翔节度使诏廷玉以大理少卿为司马体微为要籍滔已破田悦寖傲肆自用左右诬廷玉素毁滔欲四分燕滔表言二人离间骨肉请杀之防滔叛贬廷玉栁州司戸叅军体微南浦尉以慰滔将行帝劳廷玉曰尔姑行为国受屈嵗中当还廷玉至蓝田驿人白左巡使郑詹啇于道险不可往詹追使趋潼闗滔谍知廷玉东出曰吾且缚致麾下支解之廷玉告子少诚少良曰我为天子不血刃下幽十一城欲裂其壤使不得桀而败于将成天助逆耶今吏使我出东都此殆滔计吾不可以辱国比至灵寳自投于河帝悯廷玉忠归其柩厚赙之李晟平朱泚表乞追赠廷玉幷官二子而帝方招来滔寝其奏遂已符令竒沂州临沂人初为卢龙军禆将防幽州乱挈子璘奔昭义节度使薛嵩署为军副嵩卒田承嗣盗其地引令竒为右职田悦拒命马燧败之洹水令竒宻语璘曰自安史干纪无噍类吾观田氏覆亡无时汝能委质朝廷为唐忠臣吾亦名扬后世矣璘泣曰悦忍人也近祸可畏荅曰汝行吾死不朽不行吾亦死尸叠逆地云何璘俯泣不能对防悦使璘以三百骑防送李纳兵归齐璘与父囓臂别乃以众降燧璘之出与三子同降悦怒引令竒切让令竒骂曰尔忘义背主旦夕死吾教子以顺杀身庸何悔悦怒杀之夷其家燧署璘为军副诏拜特进封义阳郡王既闻父见害号絶泣血燧表其寃加检校左防骑常侍赠令竒戸部尚书璘字元亮李懐光反诏燧讨之璘介五千兵先济河与西师合从燧入朝为辅国大将军璘之降毋匿里中独免及悦死诏迎于魏赐宴别殿璘居环卫十三年卒
　　刘乃字永夷河南伊阙人少警颖闇诵六经日数千言善文词为时推目天寳中擢进士第丧父以孝闻服终中书舍人宋昱知诠事乃方调因进书言当先政事次文学退观其治家进察其临节则厖鸿深沉之事亦可窥其门阈矣今但察言于一幅之判观行于一揖之内不足尽知人官人之责昱嘉之补剡尉大厯中召拜司门员外郎德宗初草郭子仪为尚父册词义典裁擢给事中权知兵部侍郎杨炎卢当国五嵗不迁建中四年真拜兵部侍郎帝狩奉天乃卧疾私第朱泚遣人召之固称笃复遣伪相蒋镇慰诱乃佯瘖不荅炙无完肤镇再至知不可胁遂止乃闻车驾如梁州自投于牀抟膺呼天不食卒赠礼部尚书谥曰贞惠子伯刍别传孟华史失其何所人初事李寳臣为府官属王武俊斩李惟岳遣华至京师陈事德宗问河朔利害华对称防擢检校兵部郎中兼侍御史【旧书以为恒兾团练副使】朱滔与武俊谋解田悦之围帝诏华还谕欲乱其谋华至让武俊曰上于大夫恩甚厚将还康中丞他州而归我深赵大夫何苦遽自同于逆乱武俊卒进援悦华从至临清称病还恒州阖门谢宾客武俊僭称王授礼部侍郎不肯起呕血死
　　张伾本为泽潞将守临洺田悦攻之乘城固守累月士死粮且尽救不至伾悉召部将立军门命女出徧拜因曰诸君战良苦吾无赀为赏愿以是女卖直为众士一日费士皆哭曰请死战防马燧自河东将兵击悦城下败之【按新书曰悦马传燧李芃与昭义军救伾次狗明二山闲未进伾急以纸为风鸢高百余丈过悦营上射之不能及燧营噪迎之得书云三日不解临洺士且为悦食燧乃自壶関鼓而东悦遁保洹水】伾乘胜出战无不一当百以功迁泗州刺史居州十年擢右金吾卫大将军未拜卒赠尚书右仆射军中议立其子重政母徐及兄号诉不肯从奔告淮南节度使王锷乃免诏嘉其忠起为金吾卫大将军委锷处以剧职封徐鲁国夫人
　　周曽李希烈部将与王玢姚憺韦清相善号四公子希烈反曽宻得其计首谋归顺以告李勉防哥舒曜拔汝州希烈遣曽往拒曽欲引军据蔡使玢为应憺清居中谋取希烈宻求药毒希烈不死事泄希烈使李克诚率骡军千人劫曽杀之而收其兵并杀玢憺始约事觉毋相引清惧阳説希烈兵寡请乞师朱滔至襄邑奔刘洽德宗赠曽太尉玢司徒憺工部尚书擢清安定郡王同时死难吕贵康秀琳梁兴朝贾乐卿侯仙钦赠贲秀琳尚书左右仆射兴朝等皆秩尚书遣萧昕致祭境上命李勉哥舒曜访其家子孙虽三世有罪常降一等曽无后贞元中以兄子酆袭与其女各分封五十戸奉其祀张名振事李懐光为左都将始徳宗钖铁劵懐光奉诏倨甚名振到军门大言曰太尉见贼不击使到不迎将反耶懐光召见谕以贼彊须蓄鋭俟时及引军入咸阳又曰公不反来此何耶不急攻泚收京城欲以贼谁遗懐光怒曰病狂人也使左右拉杀之又有石演芬者西域人亦事懐光至右武锋都将尤亲信畜为假子懐光军三桥将与朱泚连和演芬使客郜成义到行在言懐光无破贼意请罢其縂统成义走告懐光子琟懐光召演芬骂曰尔为我子奈何欲破吾家今日负我冝即死对曰天子以公为股肱公以我为腹心公乃负天子我何不负公我无异心惟知事一人茍免贼名而死死固吾分懐光使士脔食之皆曰烈士也可令快死以刀防其颈德宗闻赠演芬兵部尚书赐其家钱三百万【旧书作三百千】斩成义于朔方
　　吴溆章敬皇后弟为盛王府叅军代宗立擢太子詹事濮阳郡公开府仪同三司迁鸿胪少卿金吾将军建中初迁大将军溆循循有礼让无倨气矜色时以为材当所位不自戚属者朱泚反卢白志贞皆谓泚有功不宜首难得大臣一人持节慰晓恶且悛德宗顾左右无敢行溆请往帝大悦溆退谓人曰吾知死无益而决见贼者人臣食禄死其难所也即日赍诏见泚具道帝待以不疑者而泚业潜逆故留溆客省不遣卒被害赠太子太保谥曰忠子士矩别传
　　高沐渤海人父冯事宣武李灵耀假守曹州灵耀友冯宻遣人奏贼纤悉诏拜曹州刺史防李正已盗有曹濮冯不能自通朝廷遂卒沐贞元中擢进士第以家托郓李师古辟署判官师道叛沐率其僚郭昈【按新书郭昈下有郭航通鉴考异云郭航乃牙将昈所使诣李愿者非幕僚同谋者也今据删】李公度引古今成败前后説师道而李文防林英等乘间谗诉由是防斥沐令守濮州【旧书通鉴俱作莱州】沐上书盛夸山东煮海之饶得其地可以富国师道谋皆露后英奏事京师胁邸吏言沐以诚欵结天子师道怒诛沐而囚昈濮州【旧书作莱州按下文昈书请捣登莱及居皆罪人云云疑作莱州为是】凡十年吴元济拒命师道引兵攻彭城败萧沛数县而还以助元济昈为缯书藏衣絮间使郭航间道走武宁军见李愿请竒兵三千浮海捣莱淄贼倚海不为备且居皆罪人无与守始昈畏事泄署师道所信吏刘谅名以遣愿白诸朝议者疑师道使为之不得报航不敢循故道间闗囘逺还昈所未几师道召航昈疑事露欲引决航曰事觉吾独死航卒自杀遂絶及朝廷讨师道诸节度兵四入而彭城兵下鱼台金乡李聴军取海州颇用昈策初淮西平师道势蹙内甚惧李公度与其将李英昙教献三州使长子入侍师道然可俄中悔欲杀英昙贾直言讽师道嬖奴曰高沐怨气在天祸且至英昙复死是益其祟也乃止逐于莱州俄杀之又有崔承宠杨偕陈佑崔清皆抗节忤贼李文防指为沐党沐之死皆被囚刘悟既平师道捉昈臂欷歔辟置义成节度府亦请公度为僚属元和十四年赠沐吏部尚书航莱州人以气闻师道署右职与昈世居齐初昈举进士权得舆将取之闻其家贼中乃罢遂为贼聘二人卒能忠显
　　贾直言河朔旧族父道冲以艺待诏代宗时坐事赐鸩将死直言取鸩代饮迷而踣明日毒溃足而出复苏帝怜之减父死俱流岭南直言由是躄后署师道府属及师道不轨提刀负棺入諌又画载槛车状而妻子系累者以献师道怒囚之刘悟既入释其禁辟署义成府后徙潞亦随府迁监军刘承偕与悟不平隂与磁州刺史张汶谋缚悟送阙下【张汶新书刘悟传作张问按杜牧上李司徒书云其军大乱杀磁州刺史张汶与直言传同】以汶代节度事泄悟以兵围承偕杀小使直言遽入责曰司空纵兵胁天子使者是欲效李司空耶悟闻感悔救免承偕囚之府舍悟每有过必争故悟能以臣节显于朝穆宗召为谏议大夫悟固留得聼悟死从谏不发丧召大将刘武德等矫悟遗言与邻道使共表求袭位直言入让曰父死不哭何顔靣见山东义士乎从諌曰欲反耳直言仰天哭曰尔父提十二州归朝廷为功臣然以张汶故自谓不洁淋头卒羞死郎今日乃欲反耶从諌哭曰计穷而然直言曰君何忧无土地今胁朝廷正速死耳若从武德谋吾见刘氏为元济矣从諌拜曰唯大夫救之直言乃自摄留后使从谏居丧军中遂安卒赠工部尚书
　　辛谠太原尹云京孙癯短才及中人少耕于野力能止牛鬪乡人骇异屠牛饭之及长学诗书能击劒重然诺走人所急初事李峄主钱谷性亷劲遇事不拘文法皆与之合罢居扬州年五十不肯任而慨然常有济时意厐勋反攻杜慆于泗州谠闻之拏舟趋泗口贯贼栅以入慆素闻其名握手相庆【按通鉴载谠与杜慆有旧闻乱诣泗州新书作慆素闻其名似前此未曽识诸靣者与通鉴异】谠亦谓慆可共事乃还与妻子决同慆生死时贼张甚众皆南走独谠北行贼将李圆焚淮口谠与杨文播李行实戊夜逾淮坎岸登驰三十里至洪泽【洪泽旧书作洪源驿胡三省通鉴沱云九域志楚州淮隂有洪泽镇】见戌将郭厚本告急厚本许出兵大将袁公异【旧书作公弁】等曰贼众我寡不可往谠拔劒瞠目呼曰泗州陥在旦夕公等被诏来乃逗留不进欲何为大丈夫孤国恩虽生可羞且失泗则淮南为冦场君尚能独存耶即拔劒向公异厚本持之谠望泗恸哭厚本决许付兵五百【旧书作选勇士三百】谠曰足矣徧问士曰能行乎皆曰诺谠仆靣于地泣以谢众既叩淮夜半斩栅由水门入慆亦出兵表里夹击贼大败人心遂固浙西杜审权遣将翟行约赴援壁莲塘慆欲遣人延劳诸吏惮不敢出谠独往犒而还围三月救兵外败城益危谠复请乞兵淮南与壮士徐珍十人持斧夜斩贼栅出见节度使令狐绹复诣浙西见审权许救合淮南兵五千盐粟具方淮路梗不得进谠引兵决战斩贼六百级乃克入城上讙呌慆与下迎泣表其功于朝授监察御史围凡十月乃解【按通鉴旧书俱作七月新书杜慆传与此同】卒完一州【通鉴谠以浙西军至楚州敕使张存诚以舟助之贼水陆布兵锁防淮流谠觅敢死士数十人先以四舟乘风直进斧防其锁乃得过慆与下泣迎之乙酉城上望见舟张防自东来其旗浙西军也谠复率死士出迎之冲贼大船而过复帅众与存诚来舟九艘旗鼓噪而前遂得入城复引骁勇四百人迎粮于润至广陵舟载塩米二万石钱万三千缗还至斗门贼众万余拒之于盱眙宻布战舰以塞淮流又纵火大船逆之谠命以长文托过自夘战至未官军不利谠命以士乘小舟至贼战舰旁战棚下以枪揭火牛焚之贼溃走官军乃得入城谠犯围往返凡十二及除毫州上表言臣之功非杜慆不能成也按辛谠胃围出入求救卒完一州其功大矣新书本传未及详叙今据通鉴附识】初谠之求救也过家十余未尝见妻子得粮累二十万以子及兄子客广陵托慆视之以存先祀后以功第一拜亳州刺史徙曹泗二州干符末终岭南节度使【按旧书作慆迁郑滑节度谠从为僚佐慆卒乃退归江东以隠居为事又谓谠无子犹子山僧元老等在广陵与此俱不合】黄碣闽人也初为闽小将喜学问后战安南有功高骈表其能为漳州刺史徙婺州治有绩刘汉宏遣兵攻之兵寡不可守弃州去客苏州董昌为威胜军节度使表碣自副乆乃应及昌反碣谏曰大王拔田舍位将相不能尽忠王朝乃自尊大一日诛灭无种矣碣请举族先死不能见王之灭昌怒斥出之碣移书幕府李防曰顺天建元以愚策之针可为矟耶或窃其书示昌昌令使者斩之投其首于溷中夷其家百口坎镜湖之南同瘗焉昌败有诏赠司徒求其后不能得昌已杀碣防亦遇害乃召防稽令吴镣问策镣曰王不为真诸遗荣子孙乃作伪天子自取灭亡耶昌叱斩之族其家又召山隂令张邈知御史台固辞曰王自弃为天下笑且六州势不助逆王据孤州以速死谓何囚之他日谓人曰我无碣镣逊何乏事即害之
　　孙揆字圣圭逖五世从孙第进士辟户部巡官厯中书舍人刑部侍郎京兆尹昭宗讨李克用以揆为兵马招讨制置宣慰副使既而更授昭义军节度使以本道兵防战克用伏兵刀黄岭执揆厚礼而将用之曰公軰当从容庙堂何为自履行阵也揆大骂不屈克用怒使以锯解之锯齿不行揆谓曰死狗奴解人当束之以板汝辈安知行刑者如其所言詈声不辍至死昭宗怜之赠左仆射














　　钦定续通志卷五百九
&lt;史部,别史类,钦定续通志&gt;
　　钦定四库全书
　　钦定续通志巻五百十
　　忠义传
　　五代
　　【臣】等谨案欧阳修五代史死节传序谓得全节之士三人死事传序谓士不幸生其时欲全节而不二者固鲜矣然终以死人之事者得十有五人其不能立传者马彦超宋令询李遐张彦卿郑昭业五人见于本纪则其搜罗亦云博矣独以不为韩通立传贻讥而宋史因有周三臣传顾以李筠李重进附之谓洛邑顽民非殷之忠臣乎亦犹五代史死事传序所谓乐成其美而不求其备之义云尔兹合而辑之次其时事别以刘仁瞻孙晟二人归入南唐载记补为五代忠义传一巻
　　王彦章　　　张源德　　　裴约
　　夏鲁竒　　　姚洪　　　　王思同
　　张敬达　　　翟进宗　　　沈斌
　　王清　　　　史彦超　　　韩通
　　李筠　　　　李重进
　　王彦章字子明【旧五代史作字贤明夀张县人】郓州寿昌人少为军卒事梁太祖为开封府押衙左亲从指挥使行营先锋马军使末帝即位迁濮州刺史徙澶州彦章骁勇有力能跣足履棘行百歩持一铁枪【按通鉴作毎战用二铁枪一置鞍中一在手中与此小异】骑而驰突奋疾如飞他人莫能举军中号王铁枪梁晋争天下为劲敌独彦章心轻晋王谓人曰亚次【通鉴作亚子】鬭鸡小儿耳何足惧哉梁分魏相六州为两镇惧魏军不从遣彦章入屯金波亭以虞变魏军果乱夜攻彦章彦章南走魏军降晋晋军攻破澶州虏彦章妻子归之太原间遣使招彦章彦章斩其使以自絶然晋人畏彦章在梁必欲招致之待其妻子愈厚【按通鉴作彦章斩使者晋人尽灭其家与此异】自梁失魏博与晋夹河而军彦章常为先锋迁汝郑二州防御使匡国军节度使北面行营副招讨使又徙宣义军节度使是时晋已尽有河北以铁鎻断徳胜口筑河南北为两城号夹寨而梁末帝昏乱小人赵岩张汉杰等用事彦章谋不见用龙徳三年夏晋取郓州梁人大恐宰相敬翔顾事急以绳内靴中见末帝而泣引绳将自经末帝使人止之问所欲言翔曰非用彦章不可末帝乃召彦章为招讨使以段凝为副问破敌之期彦章对曰三日左右皆笑受命而出驰尔日至滑州置酒大防隂遣人具舟于杨村命甲士六百人皆持巨斧载冶者具鞴炭乗流而下酒半佯起更衣引精兵数千防河以趋徳胜舟兵举鎻烧断之因以巨斧斩浮桥而彦章引兵急击南城果三日而破时庄宗在魏闻彦章为招讨使惊曰彦章骁勇吾尝避其锋守将朱守殷非其敌也即驰骑救之比至而南城已破矣庄宗撤北城为栰下杨刘与彦章俱浮于河各行一岸每舟栰相及辄战一日数十接彦章至杨刘攻之几下晋人筑垒博州东岸彦章遂不能克还击杨刘败时段凝已有异志与赵岩张汉杰交通惧彦章刚直协力倾之其破南城也彦章与凝各为防书以闻凝遣人告岩等匿彦章书而上已书使者至军独赐劳凝而不及彦章军士皆失色及杨刘之败也凝乃上书言彦章使酒轻敌而至于败赵岩等从中日夜毁之乃罢彦章以凝为招讨使唐兵攻兖州复召彦章使守捉东路时梁之胜兵皆属段凝京师祗有保銮五百骑【按通鉴作保銮骑士及他兵合万人与此异】皆新募不可用乃以属彦章又使张汉杰监之彦章至递坊以兵少战败退保中都再败与其牙兵百余骑死战唐将夏鲁竒识其语音曰王铁枪也举矟刺之彦章伤重马踣被擒庄宗见之曰尔常以孺子待我今日服乎又曰尔善战者何不守兖州而守中都中都无壁垒何以自固彦章对曰大事已去非人力可为庄宗恻然赐药以封其创彦章武人不知书常为俚语谓人曰豹死留皮人死留名其于忠义盖天性也庄宗爱其骁勇欲全活之使人慰谕彦章谢曰臣与陛下血战十余年今兵败身穷不死何待且臣受梁恩非死不能报岂有朝事梁而暮事晋生何面目见天下之人乎又遣明宗往谕之彦章病创卧不能起仰顾明宗呼其小字曰汝非邈佶烈乎我岂茍活者遂见杀【按通鉴帝发中都舁彦章自随遣中使问曰吾此行克乎对曰段凝有精兵六万虽主将非材亦未肯遽尔倒戈殆难克也帝知其终不为用遂斩之与此异】
　　张源徳本晋人少事晋无所称从李罕之降梁太祖时自金吾卫将军为蔡州刺史贞明三年末帝遣刘鄩将兵屯魏源徳为守贝州遇魏博军叛晋王入魏袭破徳州以兵五千攻源徳源德坚守不下晋军堑而围之已而刘鄩大败于故元城南走黎阳晋军攻破洺州卫邢以城降磁相沧皆弃城走当此时晋已先下全燕而镇定又附于晋自河以北山以东四面千里六镇十州之地皆归晋独贝一州围之逾年不可下贝人食且尽乃劝源徳出降源徳不从遂见杀贝人谋曰晋围吾久吾穷而后降惧皆不免也乃告于晋曰吾欲被甲执兵而降得赦而后释之如何晋军许诺贝人三千出降已释甲晋兵四面围而尽杀之【按通鉴源德闻河北皆为晋有欲降谋于其众众以穷而后降恐不免死不从共杀源德婴城固守城中食尽乃请环甲执兵而降此盖传闻异词且主将已死谁与固守者似于情事未合今仍欧史原文附识于此】
　　裴约潞州牙将守泽州值昭义军节度使李嗣昭卒其子继韬以泽潞叛降于梁约召其州人泣而谕曰吾事故使二十余年见其分财飨士欲报梁仇不幸早世今郎君父丧未葬违背君亲吾能死于此不能从以归梁也众皆感泣梁遣董璋率兵围之约与州人拒守求救于庄宗是时庄宗方与梁人战河上闻继韬叛颇有忧色闻约独不叛喜曰吾于继韬何薄于约何厚而约能分逆顺邪顾符存审【通鉴作李绍斌】曰吾不惜泽州与梁独爱约一州易得约难得也尔识机便为吾亟取约来存审以五千骑驰至辽州而梁兵已破泽州约见杀
　　夏鲁竒字邦杰青州人唐庄宗时赐姓名曰李绍竒鲁竒初事梁为宣武军校后奔晋为防卫指挥使从周徳威攻幽州刘守光将单廷珪元行钦以骁勇自负鲁竒每与二将鬭辄不能解两军皆释兵而观晋已下魏博梁将刘鄩军洹水庄宗以百骑觇敌遇伏兵围之数重几不得脱鲁竒力战手杀百余人身被二十余创与庄宗决围而出庄宗益竒之以为磁州刺史从战中都擒王彦章拜郑州防御使迁河阳节度使为政有惠爱徙镇忠武河阳人遮留不得行父老诣京师乞留明宗遣中使往谕之乃得去唐师伐荆南以鲁竒为招讨副使无功而还徙镇武信东川董璋反攻遂州鲁竒闭城拒之旬月救兵不至城中食尽鲁竒自刎死【按通鉴石敬瑭引兵至剑州孟知祥枭鲁竒首以示之鲁竒二子从敬瑭在军中泣请往取其首敬瑭曰知祥长者必葬而父岂不异于身首异处乎既而知祥果收葬之】
　　姚洪本梁小校自董璋为梁将洪尝事璋后事唐别为指挥使长兴中戍阆州董璋反遣人以书招洪洪得璋书辄投厠中后璋攻破阆州执洪数之曰尔为健儿我遇汝厚奈何负我耶洪骂曰老贼尔昔为李七郎奴【欧史董璋传为汴富人李让家僮】扫马粪得一脔残肉感恩不已今天子用尔为节度使何苦反耶吾能为国家死不能从人奴以生璋怒然镬于前令壮士十人刲其肉而食洪至死大骂明宗闻之泣下録其二子而厚防其家
　　王思同幽州人父敬柔母刘仁恭女思同事仁恭为银胡防指挥使仁恭为子守光所囚思同奔晋为飞胜指挥使累迁郑州防御使性勇敢好礼文士初未有战功以久次为匡国军节度使徙镇雄武是时吐蕃数为冦而秦州无亭障思同列四十余栅以御之居五年来朝明宗问以边事思同指画山川具陈利害于是始知其材以为右武卫上将军京兆尹西京留守石璥瑭讨董璋思同为先锋指挥使与璋战不胜而却敬瑭兵罢思同徙镇山南西道已而复为京兆尹西京留守潞王从珂反以思同当东出之道尤欲与之相结遣指官郝诩押牙未廷乂等相继诣长安说以利害【欧史不详从珂遣郝诩等事下文执郝诩语不明今据通鉴増】又遣伶奴安十十以五谒思同欲因其欢以通意是时诸镇皆懐向背独思同执十十及郝诩等送京师愍帝嘉其忠即以思同为西面行营马歩军都部署三月防诸镇兵围鳯翔破东西关城兴元张防钊攻城西督战甚急士卒苦之反兵攻防钊防钊走羽林指挥使杨思权引军自西门入降从珂而思同未知犹督战严卫指挥使尹晖麾其众曰城西军入城受赏矣何用战邪士卒解甲弃仗声闻数里遂皆入城降诸镇之兵皆溃思同挺身走至长安西京副留守刘遂雍闭门不纳乃走潼关为从珂前锋所执责曰罪可逃乎思同曰非不知从王而得生恐终死不能见先帝于地下从珂媿其言乃杀之
　　张敬逹字志通代州人也小字生铁【通鉴敬达性刚时人谓之张生铁】少以骑射事唐庄宗为防直军使明宗时为河东马歩军都指挥使领钦州刺史累迁彰国大同军节度使徙镇武信晋昌清泰二年契丹数入边废帝以河东节度使石敬瑭兼大同彰国振武威塞等军蕃汉马歩军都总管屯于忻州继疑敬瑭有异志乃以敬达为北靣副总管以分其兵明年夏徙敬瑭镇天平遂以敬达为大同彰国振武威塞等军蕃汉马歩军都部署敬瑭因此遂反即以敬达为太原四面招讨使六月兵围太原敬达设长城连栅云梯飞礟以攻之辄为大风雨水所壊敬瑭求救于契丹九月契丹耶律徳光自雁门入旌旗相属五十余里敬达阵于西山契丹诱以羸骑三千唐军争驰之追至汾曲伏发断唐军为二其在北者万余人皆死敬达收军栅晋安契丹围之自晋安寨南长百余里阔五十里内外隔絶声问不通敬达犹有兵五万人马万匹久之食尽削木筛粪以饲其马马死者食之已而马尽副招讨使杨光逺劝敬达降晋敬达自以不忍背唐而救兵且至光逺促之不已敬达曰诸公何相廹邪胡不杀我而降光逺即斩敬达降契丹耶律徳光闻敬达死哀其忠遣人收葬之
　　翟进宗与张万廸同事晋进宗为淄州刺史万廸为登州刺史杨光逺反以骑兵胁取二刺史至青州万廸听命而进宗独不屈光逺遂杀进宗出帝赠进宗左武卫上将军及光逺平曲赦青州而独不赦万廸暴其罪而斩之诏求进宗尸加礼归葬以其子仁钦为东头供奉官
　　沈斌字安时徐州下邳人少为军卒事梁为拱宸都指挥使后事唐从魏王继岌破蜀平康延孝以功为虢州刺史歴随赵等八州刺史晋开运元年为祁州刺史契丹入塞至于榆林过祁州斌以契丹深入晋地而归羸乏可击即以州兵邀之杀获颇众契丹以精骑刬门斌兵多死城中无备赵延寿留兵急攻之遣人招斌降斌从城上骂延寿曰公父子自误陷于北庭复忍以敌众残害父母之邦斌能为国死尔不效公所为也已而城陷斌自尽其家属皆没于契丹
　　王清字去瑕洺州曲周人初事唐为宁卫指挥使后事晋为奉国都虞侯安从进叛襄州从高行周攻之逾年不能下清请先登遂攻破之开运二年从杜重威战阳城清以力战功为歩军之最加检校司徒是冬重威军中渡桥南契丹军其北以相拒而以精骑并西山出晋军后南击栾城断晋饷道清谓重威曰今去镇州五里而守死于此营孤食尽将若之何请以歩卒二千为先锋夺桥开路公率诸军继进以入镇州可以守也重威许之遣与宋彦筠俱前清与契丹战败之夺其桥是时重威已有二志犹豫不肯进彦筠亦退走清曰吾独死于此矣因力战而死【按通鉴清谓其众曰吾辈当以死报国耳众感其言莫有退志清及士卒尽死】
　　史彦超云州人勇悍骁防周太祖起魏时彦超为汉龙防都指挥使【按五代防要广　元年改侍卫马歩军额马军旧称防圣　为龙防歩军旧称防国改为虎防】以兵从太祖入立迁虎防都指挥使戍晋州刘旻来攻州无主帅知州王万敢不能拒彦超以戌兵坚守月余太祖遣王峻救之旻兵解去以功迁龙防右厢都指挥使领郑州防御使周与北汉战高平彦超为前锋先登陷阵以功拜感徳军节度使【通鉴以为镇国节度使】周兵围太原契丹救之兵出忻代世宗遣符彦卿拒之以彦超为先锋战忻口彦超勇愤俱发左右驰击解而复合者数四遂殁于阵世宗以师久无功欲去未决闻彦超战死遽班师忧忿不食者数日赠太师优恤其家
　　韩通并州太原人在晋以勇力应募补骑军队长开运末汉祖建义于太原召寘帐下从至东京累迁衙队副指挥使及开国加检校左仆射干祐初周祖为枢密使统兵伐河中知通谨厚以之自随奏为天雄军马歩军都校委以心腹及入汴通预有力焉周祖亲征兖州以通为在京右厢都巡检时河溢灌河隂城命通率广鋭卒渡汴口又部筑河隂城剏营壁未几拜保义军节度观察留后以郊恩正授节度并州刘崇南侵命通副河中王彦超出晋州道击之防于高平以通为太原北靣行营部署为地道攻其城防班师移镇曹州加检校太保世宗显德二年以深冀之间有胡芦河东西横亘数百里非峻其堤堨不能扼契丹奔突命通与王彦超浚治之功未就契丹兵至通迎击退之遂城李晏口为静安军四旬而完又城束鹿及鼓城并葺祁州博野安平往来深定间夜宿古寺昼披荆棘在安平领百余骑督役契丹奄至通率麾下与战防日暮大风雨契丹解去又城百八桥镇及武强县皆旬日毕功时攻秦鳯以通为西南靣行营马歩军都虞侯入大散关分兵城固镇以断蜀饷道及防鳯州以功授侍卫马歩军都虞侯世宗征淮南幸寿春皆为京城内外都巡检淮南平为归德军节度奉诏河北按行河堤发徐宿宋单等州民浚汴渠数百里世宗将北伐命通与高怀徳张铎先赴沧州即领兵入契丹境干宁军之南俄为陆路都部署巡北边自浮阳至淤口遂通瀛莫初克益津关建霸州役滨棣民数千城之命通董其役师还以为检校太尉同平章事充侍卫亲军马歩军副都指挥使恭帝即位宋祖奉诏北征至陈桥为诸军推戴通在殿阁闻变惶遽而归将率众备御军校王彦升遇之于路策马逐之通驰入其第未及阖门为彦升所害妻子皆死宋祖闻其死怒彦升专杀以开国之初隐忍不及罪即下诏褒通临难全节以礼收葬通性刚直言多忤物人谓之韩瞠眼其子颇有智畧史忘其名见宋祖有人望常劝通早为之所通不听故及于难
　　李筠并州太原人善骑射后唐清泰初应募为内殿直迁控鹤指挥使晋开运末契丹入汴京其将赵延寿闻筠骁勇召寘帐下及契丹主北归延寿至常山为永康王所絷契丹众数万据常山留耶律嘉哩众才二千骑在汴与汉相杂嘉哩贪恣自奉削汉军日食众皆菜色筠乗其怨密与王荛石公霸何福进等谋以闰七月二十九日据兵库焚牙门并力击之契丹众大惊由北门出明日集众入郛力战奔败遂挈族而去是战筠功居多即送欵汉祖授筠博州刺史筠以赏薄不悦周祖镇大名表为先锋指挥使北靣缘边巡检及起兵入汴筠同郭崇从与慕容彦超战于留子陂彦超败走广顺初权知滑州拜义成节度改彰德军防幷人侵晋州王峻率师往拒筠亦请西征诏褒之周祖征兖还次濮州筠来朝从至澶州宴讫遣还寻改昭义军节度加检校太傅时王峻兼节制以筠及王殷何福进皆创业功臣故并加恩焉显德亲郊加同平章事世宗即位幷人入侵其将张晖率先锋自团栢谷入筠遣防军穆令均以歩骑二千拒之失于侦逻遇伏败还世宗亲征沁州命筠率行营兵赴太原与符彦卿拒契丹援兵以偏师绕契丹后奋击走之师还加兼侍中二年筠破幷军于榆社获其将安濬康超等七十余人三年筠遣行军司马范守图率兵入辽州界杀获以献四年又遣守图入河东界降二砦五年筠自将入石防关破并州人六砦是冬又破辽州长清砦擒其磁州刺史李戴兴以献六年平辽州获刺史张丕旦等以献筠在镇擅用征赋颇集亡命尝以私忿囚监军使世宗心不能堪但诏责而已宋祖建隆初加兼中书令遣使谕以受周禅筠即欲拒命左右强之方下拜貌犹不恭及延使者升阶置酒张乐遽索周祖画像悬壁涕泣不已宾佐惶骇告使臣曰令公被酒失其常性幸勿为讶及太原刘筠以蜡书结筠共举兵是时筠子守节为皇城使宋祖遣归谕防曰我未为天子时任自为之今既定位独不能臣我耶守节还白筠谋愈亟遂起兵令幕府为檄书辞多不逊从事闾丘仲卿献策曰公以孤军举事其势甚危虽倚河东之援亦恐不得其力大梁兵甲精锐难与争锋不如西下太行直抵懐孟塞虎牢据洛邑东向而争天下计之上也筠曰吾周朝宿将与世宗义同兄弟禁卫皆旧人闻吾来必倒戈而归遂执监军周光逊李廷玉遣判官孙孚衙校刘继宗【五代史东汉世家作刘继冲】送款刘钧以求济师及钧率兵与契丹数千众来援至太平驿筠见钧兵寡弱甚悔之钧召与语筠自言受周祖大恩敢爱其死不寤钧与周祖有世雠钧黙然遂疑之命其宣徽使卢赞监筠军筠心不能平筠有马三千匹辟鞠阅习日夜谋画留其子守节守上党引众南向宋祖遣石守信髙怀徳将兵讨之敇勿纵筠下太行急进师扼其隘以破之又遣慕容延钊王全斌由东路防守信与监军李崇矩破筠众于长平又攻大防砦下之宋祖遂亲征山路险峻多石不可行宋祖先于马上负数石羣臣六军皆负之即日平为大道与守信怀徳防破筠众数万于泽南杀监军使卢赞擒筠节度范守图筠走保泽宋兵列栅围之筠龙捷使王廷鲁汾州团练使王全徳率所部自昭义来降筠益失援宋祖亲督战防其城筠赴火死宋祖进伐上党守节以城降释其罪以为单州团练使筠性虽暴戾事母甚孝每怒将杀人母于屏风后呼之筠趋至遽命释之筠有爱妾刘氏随筠至泽时被攻城危刘谓筠曰城中健马几何孤城危蹙破在俄顷今诚得马数百与腹心溃围出保昭义求援河东犹愈于坐待死也筠然之召左右计马将以是夕出或谓筠曰今帐前计议皆云一心县门既发不可保矣傥刼公而降悔其何及筠犹豫不决明日城陷筠将赴火刘欲俱死筠以其有娠麾令去守节既购得之果生子焉后守节无子以刘氏所生之弟为嗣
　　李重进其先沧州人周太祖之甥福庆长公主之子也晋天福中仕为殿直汉初从周祖征河中广顺初迁内殿直都知领泗州刺史累迁殿前都指挥使加领泗州防御使显徳初领武信军节度重进年长于世宗及周祖寝疾召重进受顾命令拜世宗以定君臣之分世宗嗣位为侍卫亲军马歩军都虞侯从征刘崇战于高平不利大将樊爱能何徽以其众遁唯重进与白重赞勒兵不动既而宋祖先以麾下犯敌重赞继领所部力战世宗躬率卫兵合势周师复振崇遂大败师还加同中书门下平章事改归徳军节度兼侍卫马歩军都指挥使世宗亲征淮南命重进将兵先赴正阳俄闻李谷攻寿春不克促重进兵助之吴人发兵三万又发战櫂二百艘以张断桥之势兵势甚盛时周师未朝食吴师奄至重进与韩令坤合势击之一鼓而败斩首万余级追奔二十余里杀大将刘彦贞擒获无算诏书褒谕即以重进代谷为行营招讨使改庐寿等州招讨使防张永徳屯下蔡与重进不协密遗亲信乗驿上言世宗不之信亦不介意二将俱握重兵人情益忧恐重进遂自寿阳单骑直诣永徳帐中命酒亲酌谓永徳曰吾与公皆国家肺腑相与戮力同奨王室公何疑我之深也永徳意解三军皆安李景知之密令人赍蜡书诱重进啗以厚利重进表其事时围寿经年未下吴遣将许文緽边镐【按五代史载吴遣将三人宋史于此传内止举二人其一遗者为朱元后降于宋】帅舟师数万泝淮来援文緽维舟淮南据紫金山山距寿数里设十余砦连亘相望与城中烽火相应又南筑夹道将抵寿为馈路重进伺便出兵击之夺其二砦获器甲甚众及克寿録功加检校太傅兼侍中又改天平军节度仍为招讨使攻濠州降其团练使郭廷谓从平楚州防李景请画江为界诏班师留重进戍守俄乃还镇世宗北伐命将兵先趣北面及驻跸瓦桥关重进与诸将率师而至时关南已平议进取幽州防世宗不豫而止恭帝嗣位加检校太尉改淮南道节度宋祖受禅加重进中书令既而移镇青州重进与宋祖俱事周室分掌兵柄常心惮之至是愈不自安及闻移镇隂怀异志宋祖知之遣六宅使陈思诲赍赐铁劵以安其心重进自以周室近亲恐不得全遂拘思诲治城隍缮甲兵遣人求援李景监军安友规常为重进所忌遂与亲信数人逾城告变宋祖遣石守信王审琦李处耘宋偓四将率兵讨之宋祖谓左右曰朕于周室旧臣无所猜间重进不体朕心自怀反侧令六师在野当暂往抚之遂亲征次大仪镇石守信等遣使驰奏州破在旦夕愿车驾临视宋祖径至城下即日拔之重进赴火死思诲亦为其党所害初重进谋举兵遣亲吏翟守珣往潞隂结李筠守珣素识宋祖过京师潜因枢密承防李处耘求见奏重进终无归顺之意宋祖即令说重进缓其谋无令二凶并作以分兵势守珣归乃劝重进养威持重未可轻发重进甚信之及李筠诛重进始举兵得如宋祖之策皆守珣所致云又有张崇诂者周广顺初为枢密承防二年出为解州刺史显徳三年改徳州又改泗州泽州重进赴淮南时道出泗上崇诂说以畜兵完城之计重进败事露诏捕之弃市籍其家








　　钦定续通志巻五百十
　　钦定四库全书
　　钦定续通志卷五百十一
　　忠义传
　　宋
　　臣等谨案宋史忠义传旧为十卷内如死于金与死于元者前后错出又杂入上书言事诸臣部居未能厘然兹分凡死事【如死于辽及侬智髙方腊之类】死义【如陈东欧阳潵之类】者为一卷死于金与元者各为二卷并案时地先后以类相附又有原载入忠义而其人未经死事其事迹亦不能如唐夏侯端诸人之义烈及事迹前后复见名字彼此互异实是一人者今并加删倂仍逐条加案附订以符史裁通例焉杨重进　　　秦传序　　康保裔
　　董元亨　　　马遂　　　曹觐【赵师旦　马贵王从政】髙敏【张吉】　　景思忠【思立】苏缄【子明　子正广渊　直温】
　　王竒　　　　髙永年　　鞠嗣复
　　宋旅【丁仲修　陈华　张理辅褒　　项徳】詹良臣【江仲明蒋煜】杨震【居中执中】　　朱昭
　　曾孝序【訏　　陆有　张侃　丁兴宗】　　薛良显
　　唐敏求　　　郭僎　　　孟彦卿【赵民彦谢淳】胡唐老【郑凝之】刘晏
　　王俦【李唐　　潘偊　蒋防　　朱嗣孟】　　陈永道
　　连万夫　　　孙知微　　赵士嶐【士真士遒】
　　赵师槚　　　马俊　　　谢皋
　　范旺　　　　易青　　　郑振
　　王师道【王辉】　杨震仲【郭靖】陈霖
　　胡斌　　　　髙谈　　　孙益【顾绪顾绚】
　　王大寿　　　孙畐　　　王孝忠
　　陈东　　　　欧阳澈　　马伸
　　吕祖俭【祖泰】　杨宏中【林仲麟　徐范　　张衜蒋传　　周端朝】
　　华岳　　　　邓若水
　　杨重进太原人少有膂力周祖镇大名隶帐下广顺初补衞士宋初累迁至内殿直都虞候太平兴国初改龙衞军都校领徐州刺史从征太原出为莱州刺史随曹彬出师为右厢排阵使改武州防御使髙阳关都部署会契丹兵至力战遂没于阵【按重进传宋史旧附于外戚贺令图传后今因其力战死事移置于此】
　　秦传序江宁人淳化五年充防峡巡检使李顺之乱贼众薄城下传序督士卒昼夜拒战危蹙日甚长吏皆奔窜传序谓士卒曰吾为监军尽死节以守城吾之职也安可茍免乎城中乏食传序出囊槖服玩尽市酒肉以犒士卒慰勉之众皆感泣力战城坏传序赴火死其家寄荆湖间长子奭遡峡求父尸溺死奏至録次子煦为殿直以钱十万赐其家
　　康保裔河南洛阳人祖志忠后唐长兴中讨王都战没父再遇为龙防指挥使从太祖征孝筠死于兵保裔在周屡立战功及再遇阵殁诏以保裔代父职从石守信破泽州明年攻河东之广阳获千余人又从诸将破契丹于石岭关累迁髙阳关副都部署真宗即位领彰国军节度出为并代都部署徙知天雄军复为髙阳关都部署契丹兵大入保裔选精鋭赴之契丹围之数重决战二日兵尽矢絶援不至遂没焉时车驾驻大名闻之震悼赠侍中官其子继英等四人孙一人继英手奉告命悲泣伏地不能起帝恻然顾谓左右曰保裔父祖死疆场身复战没世有忠节赠赏之典所宜加厚继英仕至左衞大将军贵州团练使严于驭军厚于抚宗族其卒也家无余财
　　董元亨深州束鹿人累官至国子博士通判贝州王则据城叛是日冬至元亨方朝谒天庆观促马驰还坐防事贼党露刃入胁元亨索军资库钥元亨据案叱曰妖贼乃敢弄兵乎我有死耳钥不可得也贼将郝用继来索愈急元亨厉声痛骂用遂杀之携钥而去事闻赠太常少卿録其子孙三人贼平获郝用斩以祭元亨马遂开封人初隶龙衞军补散直改三班奉职为北京指使王则叛留守贾昌朝使遂持榜入贝州招降谕以祸福不答遂将杀则而无兵仗自随因奋起投杯抵则扼其喉欧之流血而左右卒无助之者贼党攒刃断其一臂犹詈则曰妖贼恨不斩汝万段贼缚遂防事前支解之事闻赠宫范使官其子五人后得杀遂者使其子剖心而祭之
　　曹觐字仲宾曹修礼子也叔修古卒无子天章阁待制杜祀为言于朝授觐建州司户参军为修古后皇祐中以太子中舍知封州侬智髙叛行至州州人不任战鬭又无城隍以守觐麾都监陈煜引兵迎击自率从卒决战不胜被执贼捽使拜且诱之曰从我得美官付汝兵柄以女妻汝觐不肻拜詈曰人臣惟北面拜天子我岂尔从茍生邪速杀我幸矣贼徙置舟中觐不食者两日探懐中印章授从卒曰我且死若求间道以此上官贼知终无降意乃杀之至死诟声不絶投尸江中事闻赠太常少卿録其子四人赠修古尚书工部侍郎当智髙之反乘岭南无备县吏望风窜匿独觐与孔宗旦赵师旦能以死守【按孔宗旦以守邕州被害原附本传之后令归孔氏后裔传此从删】赵师旦字潜叔枢密副使稹之从子用稹廕试将作监主簿累迁太子右赞善大夫知康州贼众薄城下师旦只有兵三百开门迎战杀数十人会暮贼稍却师旦语其妻取州印佩之使负其子以匿遂与监押马贵部士卒固守州城迟明贼攻愈急矢尽与贵俱还据堂而坐智髙麾兵鼓噪争入胁师旦师旦大骂曰饥獠朝廷负若何事乃敢反邪天子发一校兵汝无遗类矣智髙怒并贵害之事平赠光禄少卿録其子弟并从子三人同时有王从政者以东头供奉官閤门祗候与侬智髙战于太平场被执骂贼不已至以沸汤沃之终不屈而死赠信州刺史録其孙二人
　　髙敏登州人为泾原指使数与西夏战遭重伤范仲淹韩琦皆荐之为閤门祗候厯利州路邠宁环庆都监主蕃部事羌人围大顺城声言将出鄜延敏屡白主帅李复圭曰兵家之事声东击西环庆尝破白豹金汤结衅已深不可不备已而果以兵三十万来寇总管杨遂驻兵大义以敏为先锋将夏人攻夺大顺水砦敏出通路自寅及午且战且前多所斩获次榆木援兵不至中流矢死诏赠嘉州刺史録其三子为侍禁殿直有庆州卒张吉者为淮安镇守烽兵夏人寇东谷掠得之胁以兵使呼城中曰淮安诸砦已破宜速降吉反其辞曰努力诸砦无虞贼粮尽且去矣贼怒杀之诏赠内殿崇班又録其子
　　景思忠字进之普州安岳人以父泰廕累官西京左蔵库使为遂州驻泊都监夷人寇淯井铃辖张承祐出兵救之思忠部卒五百为前锋战不利死者十之六左右劝思忠引避不聴奋劒疾战而死神宗悯之官思忠及同死者之子七人弟思立以廕主渭州治平砦罗阿用兵韩绛使摄保安军夏人寇顺宁思立领兵赴援诸将败一军独全以功知徳顺军防应王韶取熈州遂定河州尝与敌力战斩不用命者数人军声大振韶言其忠勇累擢东上閤门使河州刺史又迁四方馆使河州团练使知其州青伊特结果庄举兵袭杀伐木卒害小校七人以书抵思立词不逊思立不能忍帅兵六千攻之于踏白城钤辖韩存宝蕃将恰岳交止之不聴自将中军使存宝及魏竒为先锋王存将左贾翊将右果庄众二万分三砦以抗官军战久之羌从山下围中军他将王宁李元凯殁于阵思立存宝溃围出议曰日暮兵疲宜移屯东冈以自固思立以魏竒创重独徙其军方遣之而殿后兵乱前者望见亦皆溃思立鬭且退曰我适以百骑走羌数千人无助我者今败矣当自刭以谢朝廷众止之再战遂死时已除忠州防御使会其死不及拜帝以其轻敌致败不复赠官
　　苏缄字宣甫泉州晋江人举进士累官秘书丞知英州侬智髙围广缄募士数千人夜行赴难广人黄师宓防贼中为之谋主缄擒斩其父羣不逞并縁为盗复捕杀六十余人招其诖误者六千八百人使复业贼势沮将解去缄分兵先扼其归路布槎木亘四十里贼至不得前乃绕出数舍渡江由连贺而西缄与贼战摧伤甚众尽得其所掠物仁宗喜换为供备库副使广东诸监官押两路兵甲袭贼至邕大将陈曙以失律诛缄亦贬房州司马十余年始还副使知亷州坐事谪潭州都监熈宁初进如京使广东钤辖四年交阯谋入寇以缄为皇城使知邕州八年蛮兵入寇破邕四砦缄阅州兵得二千八百使分地自守民震惊四出缄悉出官帑及私蔵示之曰吾兵械既具蓄聚不乏今贼已薄城宜固守以迟外援敢越佚则孥戮汝有大校翟绩潜出斩以徇由是上下胁息缄子子元为桂州司户因公事携妻子来省欲还而寇至缄念人不可户晓必以为郡守家出城乃独遣子元留其妻子选勇士拏舟力战斩其二酋邕既受围缄昼夜行劳士卒发神臂弓射贼所殪甚众蛮百计攻城为云梯又为攻濠洞防以华布缄悉焚之计穷将引去或教贼囊土傅城顷刻髙数丈蚁附而登城遂防缄犹领伤卒驰战愈厉而力不敌乃曰吾义不死贼手亟还州治杀其家三十六人藏于坎纵火自焚蛮至屠郡民五万余人邕被围四十二日粮尽泉涸人吸沤麻水以济渇多病下痢相枕籍以死然讫无一叛者神宗闻缄死嗟悼赠奉国军节度使谥曰忠勇以子元为西头供奉官阁门祗候召对谓曰邕管頼卿父守御傥如钦亷即破则贼乘胜奔突桂象皆不得保矣昔张巡许逺以睢阳蔽遮江淮较之卿父不能过也改授殿中丞通判邕州余子子明子正孙广渊直温与缄同死皆褒赠焉
　　王竒汾州人武举中第章惇经营湖北溪洞以为将领降其酋舒光贵元猛平懿洽等州累迁如京副使为湖南都监徙广西宜州蛮寇边竒领兵至天河县数日蛮万人骤集竒兵遂败麾下数百人劝竒防马逃去竒骂曰大丈夫当尽节以报国何走为战而死诏赠皇城使忠州防御使官其家六人
　　髙永年河东蕃官也为麟州都巡检王赡取青唐永年总蕃兵为先锋屡有战功羌酋隆赞自干沟逼鄯州永年佐赡拒守及姚雄弃湟鄯皆以永年殿归师崇宁初知岷州蔡京议复两州王厚使永年帅兵二万克安川堡遂至湟即知州事自皇城副使进四方馆使利州刺史为熈秦两路兵都统制平鄯州迁贺州团练使知其州竒彻罗萨合夏国四监军之众逼宣威城永年出御之为多罗巴所杀
　　鞠嗣复不知何许人宣和初知歙州休宁县方腊党破县欲逼使降面斩二士以怖之嗣复怒骂不少慑屡言何不速杀我贼曰明府宰邑有善政乃委之而去朝廷知之擢知睦州尝为贼所伤自力渡江乞师于宣抚使未及行而卒【按鞠嗣复为贼所伤犹欲自力济师未行而卒可谓忠于王事始终不渝兹仍史例存之谨识】
　　宋旅字庭实莆田人第进士累官奉义郎知剡县方腊既防歙睦杭衢婺五州且犯越旅遣妻子浮海归闽独与民据守俄而盗众大至躬冒矢石力不敌而死诏赠朝散郎録其四子丁仲修字敏之温州人方腊党俞道安防乐清将渡江巡检陈华往捕死之先锋将张理同李振出南门迎敌渡八接桥桥断马蹶溺死贼至防防夏祥遣辅褒迎战褒死之仲修率乡兵御诸乐湾力屈乃死项徳婺州武义人郡之禁卒也宣和间盗发幇源明年防婺而武义随没徳率败亡百人破贼困据邑之城隍祠自二月至五月大小百余战俘馘不可胜计方谋复永康诸县贼尽鋭邀之黄姑岭下徳战死
　　詹良臣字元公睦州分水人以恩得官调缙云县尉方腊起有他盗霍成富用腊年号剽掠缙云良臣率弓兵数十人出御之为所执成富诱使降良臣曰汝辈不知求生顾欲降我耶旦暮官军至汝肉饷狗鼠矣贼怒脔其肉使自啖之良臣吐且骂至死不絶声事闻赠通直郎録其子孙二人时有江仲明者台州人乡里遭乱载老母逃山涧中猝遇贼逼使就降仲明义不辱奋起大骂卒死之又有蒋煜者州之仙居人有文学贼欲妻以女煜拒之胁之拜亦不从贼曰吾戮汝矣煜伸颈就刄詈声不絶而死
　　杨震字子发代州崞人以弓马絶伦为安边巡检有战功从折可存征方腊自淅东追袭至黄岩贼帅吕师囊扼断头之险不得进可存问计震请以轻兵縁山背上凭高鼓噪发矢石贼惊走已复纵火自卫震身被重铠与麾下履火突入生得师囊及杀首领三十人进秋五等还知麟州建宁砦初契丹将小竒噜攻麟府诸城郭震父宗闵领本道兵马屡摧败之靖康元年十月太原陥竒噜驱叛卒与夏人奚人围建宁扣璧语震曰汝父夺我居破我兵掩我骨肉我忍死到今若急举城降当全汝躯命时城中守兵不满百震与战士约斩一级赏若千官帑竭继以家人服珥吏士感激自奋越旬矢尽力乏城不守与子居中执中力战俱没惟长子存中从征河北独免明年宗闵亦死事于长安建炎二年诏赠震武经郎存中贵请于朝谥曰恭敬
　　朱昭字彦明府谷人以效用进累官震武城兵马监押摄知城事金兵内侵夏人乗虚尽取河外诸城遂攻震武昭募骁鋭兵卒千余人夜缒兵出薄其营营中惊乱城上皷噪乗之杀获甚众夏人昼夜进攻不止是时诸城降者多昭故人语昭曰天下事已矣忠安所施昭叱曰汝辈背义偷安不异犬彘尚敢以言诱我乎我惟有死耳凡被围四日不可复支昭召诸校谓曰城且破妻子不可为贼汚幸先戕我家而背城死战众未应昭防子戏阶下遽起手刄之长子惊视又杀之径领数卒屠其家人舁尸纳井中将士将妻孥者皆尽杀之昭谓众曰我与汝曹俱无累矣部落子有隂与贼通者告之曰朱昭与其徒各杀其家人将出战人虽少皆死士也贼大惧以利啗守兵得登城昭勒众于通衢接战自暮达旦尸填街不可行昭马蹶坠堑贼驩曰得朱将军矣欲生致之昭瞑目仗剑无敢前者旋中矢而死
　　曾孝序字逢原泉州晋江人以廕补将作监主簿监泰州海安盐仓因家泰州累官至环庆路经畧安抚使时蔡京方行结籴俵籴之法尽括民财孝序上疏言其非是京怒遣御史宋圣宠劾其私事鍜链无所得削籍窜岭表遇赦量移永州京罢相授显谟阁待制知潭州复以论猺事与吴居厚不合落职知袁州寻复职再知潭州道州猺人叛讨平之进显谟阁直学士改龙图阁徙知青州髙宗即位迁徽猷阁学士升延康殿学士召赴行在既而青州民诣南郡借留许之先是临朐土兵赵晟聚众为乱将官王定失利而归孝序责以力战自赎定乃以言撼败卒夺门斩闗入孝序出据防事瞠目骂之遂与其子宣教郎讦皆遇害城无主遂防知临淄县陆有常率民兵拒守死于阵知益都县张侃千乗县丞丁兴宗亦死之后赠孝序五官为光禄大夫谥威子訏承议郎有常朝散郎録其家一人侃兴宗各赠二官官二子
　　薛良显字贵勤温之瑞安人登崇宁二年进士第累官为大宗正丞出为江东转运使江宁军校周德作乱显闻变率众与战死之
  </div>
  <div class="pagination">
   <a href="钦定续通志_page244.html">
    上一页
   </a>
   <span>
    ...
   </span>
   <a href="钦定续通志_page240.html">
    240
   </a>
   <a href="钦定续通志_page241.html">
    241
   </a>
   <a href="钦定续通志_page242.html">
    242
   </a>
   <a href="钦定续通志_page243.html">
    243
   </a>
   <a href="钦定续通志_page244.html">
    244
   </a>
   <span class="current-page">
    245
   </span>
   <a href="钦定续通志_page246.html">
    246
   </a>
   <a href="钦定续通志_page247.html">
    247
   </a>
   <a href="钦定续通志_page248.html">
    248
   </a>
   <a href="钦定续通志_page249.html">
    249
   </a>
   <a href="钦定续通志_page250.html">
    250
   </a>
   <span>
    ...
   </span>
   <a href="钦定续通志_page246.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
