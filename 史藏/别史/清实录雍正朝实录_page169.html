<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 169 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 169 页/共 216 页
  </h1>
  <div class="content">
   ○喀尔喀土谢图汗汪扎尔多尔济故。遣官致祭。赐银一千两　　

○乙丑。授辅国将军塞楞额子务尔图、为奉恩将军　　

○丁卯。谕大学士九卿等。京师地方、冬间少雪。数月以来、自近京以至直隶、山东。雨泽愆期。而兖州东昌尤甚。朕心深为焦劳。日夜思维。必朕与在廷诸臣、政事有缺以致上天示儆。饮食寤寐。无刻稍安。虔诚修省。冀格天心。尔诸臣当恐惧悚惕、以凛天戒。凡用人行政、及各部院事务。关系民生利弊。应行应改之处周详审察。苟有所见、或公同具奏。或自行陈奏至于刑名衙门、尤宜慎重。大小事件。均期至公至当。不可稍有疎忽。朕之谆谆诫谕出于忧劳敬畏之实意。并非虚饰求言之名。尔诸臣各宜殚心竭虑、切实指陈。务使民生攸赖。感召天和。以副朕轸恤群黎之至意　　

○又谕。秦省民风醇朴。朕所素知。苐因近年以来、有一二匪类。捏造浮言。妄冀鼓动众听。朕恐无知愚民、一时不察。被其迷惑。是以特遣大臣官员等、开诚布公。宣谕化导从前陕甘二省民人。深知感戴国家教养之恩。今复悉西陲不得已用兵之处。聆受谕上□日。各皆开悟踊跃。朕心深为嘉悦。但军兴日久。转粟飞刍不可再扰民力。其挽运之价。朕已屡次加添。近闻路径僻远之地。尚有不敷。又或采办草豆等项。时价低昂不等。是该督抚等、尚不洞达朕意矣。向后著悉心体察。有应行奏闻者、即据实陈奏。朕自加恩、不使官民等有赔累之苦。著将此上□日、晓谕陕甘二省官民等共知之　　

○擢监察御史雅尔呼达、为太常寺卿　　

○添设杭州驻防蒙古八旗每翼防御二员。从杭州将军阿里衮请也　　

○戊辰。谕办理军机大臣等。护军统领阿思海、著授为前锋统领。令往西路军营。管辖满洲兵行走。侍郎武格、至巴尔库尔时。著给与扬武将军印。统辖巴尔库尔满洲兵。伊礼布、在参赞内行走。协同武格办事。总督刘世明、著授为副将军。统辖巴尔库尔绿旗兵与武格、马会伯、商酌办理事务　　

○又谕。巴尔库尔出征之西安满洲兵三千名。宁夏兵一千名。出口已将二年。冬衣不无敝损。应行加恩添补。查庄浪现有存贮皮袍褂三千套。皮帽三千顶。著署督查郎阿、巡抚许容、再于兰州添制皮衣一千套。皮帽一千顶。俱于秋间解送军营。赏给西安宁夏满洲兵。以示朕格外加恩之至意　　

○江宁织造内务府郎中许梦门□公疏奏、原任江宁织造绥赫德、已将司库八十五笔帖式巴图。借用银两。代为赔补。应免重追。得上□日、向来织造官员。往往为司库、笔帖式所愚弄。恣意妄行。侵盗国帑。及至事发、总恃有织造代赔。置身事外。积弊若此、断不可不加惩戒。江宁织造绥赫德离任时。大有亏空。朕特降上

□日、令接任许梦门□公彻底清查。以清弊蠹。乃许梦门□公以司库等借用之项。称为绥赫德已经代赔。无庸重追。独不思绥赫德管理织造关税两项。其代赔之银、即系两项赢余。均为国帑。安得不核实归公。而乃私取以偿属员侵盗之项乎。许梦门□公、瞻徇情面。草率完结。著交与内务府、严加议处。绥赫德著革职。司库八十五、笔帖式巴图等、名下亏缺之项。悉从本人追出交官。再、织造本非大员。而在外体统。任意僭越。至于司库、笔帖式。官职尤卑。乃以钦差为名。妄自尊大。与督抚拜帖称呼。俱用平行礼。妄诞已极。嗣后著严行禁止。傥有以片纸只字、干谒地方官。及不按品级规矩、僭越妄行者。定行从重治罪　　

○己巳。遣官祭关圣帝君　　

○擢监察御史舒喜为礼部右侍郎　　

○以浙江温州总兵官冉起凤、署山东登州总兵官　　

○庚午。谕办理军机大臣等。去年遣往巴尔库尔军营之京城骁勇官兵一百名巴尔虎兵一百名。原令于袭击乌鲁木齐旋师之后、即行撤回。此兵俱系精锐。军营现资差遣。暂停撤回。每人著再赏银三十两、以为整理衣服等物之用

　　

○户部等衙门议覆署理两江总督印务苏州巡抚尹继善等疏言、雍正五年。泗州、虹县、睢宁、宿迁、桃源五州县。原报淤地。经原任总河齐苏勒题请。委员丈勘。共二万三千三百三十顷零。设立潼安一卫。专司其事。今奉谕上□日。以从前丈勘办理草率。未尽确实。或致赋浮于田。令臣等再加确勘。随委道府等官。分丈五州县。臣等伏查泗州等处。河湖浸逼。地方瘠薄。旧例行粮之地、照部弓折算徵输。雍正三年。朱工漫溢黄水田睢、宿、桃、趋泗、虹之安河。汇归洪泽湖田畴淹没。至雍正五年。朱工堵筑。黄水消涸。泥沙停漩。一律淤平。行粮旧地、与新淤之地。莫能骤辨。从前委员、但见有淤、即为丈勘。未经细查其地。原有旧粮。止知照部弓计亩起科。未经确察旧例。原有折算。今道府等官、丈勘确实。照例扣除行粮旧地外。丈出部弓地六千九百七十七顷零。实系新淤、皆可耕种。照各州县科则旧例折算。共地三千八百九顷零。应各归该州县地界、管辖纳粮。于雍正十年。入额徵收。潼安卫守备缺。应请裁去。以节冗费。再、原报淤地。于雍正六年起徵。赋额浮多。小民难以输将。其六七八等年未完钱粮。如系无地虚额、应请核实豁免。俱应如所请。从之　　

○军前一等侯陈泰、缘事革退。以其弟图巴、袭爵　　

○以故一等精奇尼哈番董永蕃子董斯教、三等阿思哈尼哈番金世铎子金璋、各袭职　　

○辛未。大学士九卿等、遵上□日议奏。近因京师少雨。直隶、山东、雨泽未遍。上廑圣心。将用人行政。应行应改之处。令臣等陈奏。谨将现在赈恤事宜、十款条列。一、刑部等衙门。现将监禁者、查明保释。其直隶、山东各州县。情罪较轻。及干连待质人犯。亦暂行保释。至八旗缓决人犯。有情罪稍可宽贷者。刑部查明分别奏请。减等发落。一、被灾州县。该督抚查明分数。将本年钱粮、照例奏免外。其有虽不成灾、而收成歉薄。应徵钱粮。亦暂缓追呼。或分年带徵。以纾民力。一、凡州县地亩相错。有田在被灾境内。而纳粮在别县者。亦应查明。一体赈恤。一、得雨以后。无力农民、不能置办秄粒。应令该地方官查明。酌借秄种银两。秋成后交还。一、耆老义民、量其捐谷多寡。或给匾额。或给顶带荣身。生监人等、或准作贡生。缙绅人等、或刻石书名、以为众劝。候补候选有力之家、捐赀多者加级。更多者、照本职加衔。其地方官、有能捐俸籴谷。广行赈济者。量其所捐。分别议叙。有因公罚俸降级停升得、准予开复。一、商贾米豆船只。既奉恩上

□日。免其关税梁头。地方官派员巡察。禁止抢窃。至于价值。听民间照时籴买。一、赈济成例。凡有地可种者。不在应赈之例。但有地亩之家。现在无收。实与无地亩者、同受饥馁。应查验酌赈。又有逃荒出外。闻本地受赈。举家归里。往往以造册己定、不能添入为辞。应严饬地方官。一体补入加赈。一、散赈平粜之外。有盈余谷石。听民间借贷。或令田多之家、具呈领谷。听其转行分给。至秋收逐户收缴。一、兖东二府、未经赈济之先。或已有转徙他乡者。地方官即行查报、酌量安插。俟秋成资遣回籍。其经过邻省地方。仍照雍正九年之例。周给资遣。一、礼部现同各部院诸臣。在显佑宫等处。虔诚祈祷。查有天神坛。地祇坛。太岁坛。及四海龙王之神。亦应虔诚祈祷。得上□日、照所奏速行

　　

○壬申。谕内阁。附近京师小县城内、所有驻防满洲兵丁。俱系协领等官管束。因无总辖大员。故教训兵丁、稽察官员之事。殊为疏忽。应交相近驻劄之大臣兼管。若近陵寝者、即令陵寝大臣管辖。近天津者、即令天津都统管辖。若附近无有大臣驻劄之处。著由京师、特派大臣一员。令其统辖。每年巡察一次。则官兵各加奋勉遵法。而地方可无妄行生事之人。著大学士鄂尔泰、详酌议奏。寻议、喜峰口、冷口、罗文峪、俱与陵寝相近。此三处驻防官兵。请交陵寝处大臣等稽察管辖。三河、王田、顺义县。永平府。系直达山海关之大路。此四处交与山海关总管。沧州、与天津相近交。与天津水师营都统。德州、系山东所属。交与青州将军各就近稽察管辖。独石口、古北口、张家口、钱家店、郑家庄、昌平州六处。系一路。宝坻县、固安县、雄县、霸州、彩峪保定府良乡县、东安县八处。系一路。俱无可兼管之处。应由京城派副都统各一员。令其总理。每年秋季、前往稽察一次。分别劝惩。务令勤加操演。谨守本分。其官员优劣、亦令分别具奏。从之　　

○升太常寺卿张国栋、为宗人府府丞　　

○兵部议覆、直隶河道水利总督王朝恩等疏言、直隶河标。现在议设营制。请将附近天津之务关路参将、改为河标左营中军副将。务关守备、改为中军守备。仍驻务关。张湾营守备、改为河标右营游击。仍驻张湾。务关崔黄守备、改为右营守备。移驻天津。其崔黄留把总一员驻防。仍归左营管辖。武清之蒲沟汛。暨杨村、蔡村、务关三汛。俱归左营管辖。务关以北安平、漷县、香河、西仪四汛。与张湾二汛。俱归右营管辖。添设随标千总一员、归右营管辖。把总一员。归左营管辖。并于左右两营抽兵六十名。驻防天津。再、务关原辖之宝坻一营。永乐一汛。距河遥远。请仍归镇标管辖。均应如所请。从之　　

○癸酉。谕内阁。八旗人员。借欠公库、广善库官银。本身现在而未完者。著一并开恩豁免　　

○贵州布政使常安摺奏、黔省下游。苗强兵米。有由陆路运送者。需用人夫。应交与地方官雇觅。从前军兴之际。日给三分。今可否量为加增。庶几永远行之。无累于民。又来牛城垣、为八寨之藩篱。通古州之大道。若建石城。益资捍蔽。奉上谕。苗地站路、崎岖险峻。原非坦途。且将永为定例。自应仿照时价给发。著署抚元展成等、或计站道之远近。按站定价。或就站道之里数。按里给银。每夫每日。议定几分。务使敷用。可以永远遵行。至来牛地方、即建筑土城。未尝不可以捍蔽。但闻该处土松。难保坚固。且取石亦不甚远。若建石城。可以一劳永逸。著元展成委员确估妥议具奏　　

○甲戌。谕户部。福建台湾府彰化县。经凶番扰害之后。百姓耕种。未免失时。该县所有雍正八九年分未完谷六千五百余石。著悉行豁免　　

○工部议覆江南河道总督嵇曾筠疏言、杨州府属芒稻河闸座工程。向系动支商捐款项修筑。是以归盐政管理。而令商人承修。查商人素非熟谙、未免草率。嗣后请归印河官管辖。并添设闸官一员。以司启闭。应如所请。从之　　

○乙亥。豁免江南吴江、震泽二县、坍没湖田额徵银一千一百三十两有奇　　

○丙子。谕内阁。商书曰。天作孽。犹可违。自作孽。不可逭。此甚言自作孽之不可也。天心仁爱。必不作孽于人。凡祸福灾祥之来、皆由人事之感召。而天本无心也。即如地方之水旱灾荒。必有所自或由于朝廷政事之缺失。或由于臣工职业之乖差。或由于有司教令之烦苛。或由于民间风俗之浇薄。有一于此。皆足以干天和而致沴戾。是以数年来、每当晴雨不时。朕必虔心修省。思过省愆。切谕大小臣工。戒惧悚惕。以凛天戒但思天下人民众多。良顽不一。或有愚昧无知。因饥馑困厄、而生愁怨之心者。夫平时心术诈伪习俗乖张。仰蒙上天垂象示儆。而又不自改悔。转相怨怼。竟忘上天降罚之由来。视为己身无辜而获谴者。背天逆理。莫此为甚。朕即修省祈祷。亦未必能代伊等解免、而宽其罚也。每见一州一县之中。相隔不远。而雨泽多寡不均。收获丰歉各异。此即显而可见者。朕并非诿其青于天下臣民也。臣职之有亏。民风之不厚。皆朕之过。所望天下臣民、遵朕训谕。各尽其道。以为敬天之本。偶逢旱潦。逾加悚惕。寤寐之中、不敢有几微怨望不平之意。如此、则和气致祥。必能转灾为福。思之勉之　　

○办理军机大臣等议覆、散秩大臣塞楞等奏言、臣等至察哈尔地方。会同各总管。遵上□日查明八旗诸王大臣官员等所进蒙古。及移居就食蒙古。共计八百余户。内选得谙练骑射、堪以充兵之壮丁。共五百七十余名。请五十名编为一佐领。共十一佐领。分充护军、领催、骁骑、给以月饷。令操练骑射鸟枪等项。其制备军器马匹银两。照例给与。内有正黄旗原任侍卫阿拉布坦、所进蒙古。已敷一佐领。该佐领员缺、请于伊子弟内补授。准为世管佐领。其余各佐领、俱系凑集各处蒙古编隶。应为公中佐领。于察哈尔闲散官荫生、护军校、骁骑校内、拣选补授。其护军校、骁骑校员缺。于察哈尔前锋护军领催内选补至所选壮丁外、其余闲丁。无可依赖。生计维艰。应照厄鲁特佐领下闲丁例。每名月给银五钱。再、察哈尔贫苦兵丁。请每户赏银十两。每名赏布二疋。其牧场蒙古。每名止赏布二疋。均应如所请。从之　　

○添设广东南澳海防军民同知一员。从调任广东总督郝玉麟请也　　

○丁丑。镶黄旗蒙古副都统佟海、患病解任。升署正蓝旗蒙古副都统吴礼、为镶黄旗蒙古副都统。一等侍卫郭多浑、署正蓝旗蒙古副都统　　

○吏部尚书办理刑部尚书事务励廷仪故。遣官往奠茶酒　　

○旌表镶黄旗满洲烈妇。那丹柱妻白氏、矢志殉夫。投缳殒命。给银建坊。入祠致祭如例　　

○戊寅。谕办理军机大臣等。科尔沁台吉滚济扎卜等、带领扎萨克兵丁七百名。驻劄昂古里地方。今口外无事。令赴图尔赛、锡尔塔台站处。驻劄管束。到日、著图尔赛等于从前带去归化城土默特一千兵内。撤五百名。令回归化城　　

○己卯。孝恭仁皇后忌辰。遣官祭景陵　　

○上诣恩佑寺行礼　　

○庚辰。谕兵部。去年六月、准噶尔贼夷犯我北路。弁兵奋勇进巢□刀。遂致失利。其效力之官员兵丁。已降上□日军营。著优加赏赉。至于阵亡之大臣官员兵丁。今据大将军顺承亲王、详查造册送部。此阵亡人等、皆荷国家历年养育。朕原欲伊等建立伟功。以膺国家重赉。伊等世受国恩。笃思报效。勇往直前。以致身陷疆场。虽误入危机而致命效忠。诚切可悯。朕自闻报以来、至今中心凄恻。难释于怀。著交该部按册详查应加赠荫、及祭葬赏恤之处。照例分别详议具奏　　

○护宁远大将军岳钟琪奏言、据驻劄鲁谷庆总兵官王廷瑞报称、有从贼营脱回之蒙古兵纳图里等口称。乌鲁木齐之北、奇林地方。聚有贼兵三万。欲侵犯阿尔泰等语。臣随遣侍卫噶查尔图、守备郎建业等。带领满洲兵五十名。巴尔虎兵五十名。蒙古兵一百名。绿旗兵一百名。前往哨探。随据伊等回营禀称。哨探贼踪。行至鄂龙吉地方遇贼杀贼四名。擒贼垂木丕尔达尔扎等八名到营臣各加严讯。俱供乌鲁木齐附近吉木塞地方。共有兵三千名。系台吉色布腾统领。分路遣人哨探。一往色必忒地方。已遇大兵擒巢□刀。一往陶赖无克克等处。小策零敦多卜、在奇林地方共聚兵三万。俟秋深马肥。前往阿尔泰。侵犯喀尔喀游牧。那亲哈什哈、带兵一千名。前往鲁谷庆大策零敦多卜之子纳木扎尔达锡等。领兵一万。前去哈萨克地方出兵等语。臣复遣噶查尔图等。带兵前往吴尔图地方。抄截贼人归路。一面飞饬总兵官王绪级、副将花天立。率兵一千五百名。在陶赖一带、搜山巢□刀捕。谨奏。得上□日、侍卫噶查尔图等。遇见贼众。巢□刀杀生擒。甚属可嘉。噶查尔图、赏银一百两。郎建业、赏银六十两。满汉蒙古兵丁等、赏银一千两。分别赏赉。以示奖励　　

○是日、甘霖大霈。四野沾足　　

○辛巳。谕办理军机大臣等。据岳钟琪奏称、贼人小策零敦多卜在奇林地方。聚兵三万。欲侵犯喀尔喀游牧。我兵宜严加防备。著将兵钟琪奏摺、录寄顺承亲王、马尔赛、达尔济。令伊等侦探信息。贼人若以全力来犯、应如何防御。若分路以轻兵来犯。应如何截杀。预行详细定议。务期妥协不可轻率　　

○以翰林院修撰彭启丰、为云南乡试正考官。编修赵大鲸、为副考官。刑部郎中毕谊、为贵州乡试正考官。编修王峻、为副考官　　

○署云贵广西总督高其倬题、云南耿马宣抚使罕世藩以病休致。请以其子罕国楷袭替。下部知之　　

○旌表河南息县烈妇。宣栋妻高氏、拒奸不污。自缢完贞。给银建坊、入祠致祭如例　　

○癸未。礼部议覆、直隶总督刘于义疏言、天津改州为府。请照府学例、取进文武童生各二十名。设廪增各四十名。天津县、仍照天津州旧额。取进文童十八名。武童十五名。廪增各二十名。天津、沧州二州县。请另立商学。商籍、取进文童八名。武童七名。灶籍、取进文童七名。武童六名。即归天津府学。考课督率。设廪增各二十名。其现在河间府学商灶二籍生员。悉改归商学。又河间府旧有拨入天津武童三名。拨入沧州武童二名。俱请改入天津府学。又宝坻县、分设宁河县。其入学额数。请酌量分派。宝坻县、取进文武童生各十二名。廪增仍循旧额。宁河县、取进文童十一名。武童八名。廪增各二十名。均应如所请。从之　　

○甲申。谕内阁。八旗办事。不谙悉条例。诸事每多未协。朕思各部司官。多有熟悉则例。识见明通者。若于郎中员外等官内、慎加拣选。每旗添设二员。助都统副都统办理旗务。似有禆益。该员于本职部务。仍照旧办理。都统等奏事时。该员随副都统之后。本章奏摺内、亦著列名。著大学士会同各部堂官。加意拣选。务在得人。若司员不敷拣选。科道侍读等官。亦可选用　　

○颁御制重修阙里。圣庙碑文墨笔。收藏阙里。以为世守。从衍圣公孔广棨请也。碑文曰。朕惟上天垂佑蒸民。笃生至圣先师孔子。以仁义道德。启迪万世之人心。而三纲以正。五伦以明。后之继天御宇。兼君师之任者。有所则傚。以敷政立教。企及乎唐虞三代之隆。大矣哉圣人之道。其为福于群黎也甚溥。而为益于帝王也甚宏。宜乎尊崇之典、与天地共悠久也。曲阜庙庭、为孔子里宅。毓圣钟灵之地。神爽式凭。明禋祗肃。庙貌崇闳。由周而来、久且加盛。我皇考圣祖仁皇帝、德符元化。悟彻性天自羲农尧舜禹汤文武周公之道。集成于孔子者。一一体于身心。宣为政治圣统在上。应运而承。康熙甲子东巡狩。临幸阙里。谒奠庙林。殷礼隆仪。汉唐莫及。朕躬膺丕绪志切羹墙。即位之初、加封先师五代王爵。诣雍释菜。题额歌诗。佩德报功之愿。夙夜罔释于怀。雍正二年。阙里圣庙。不戒于火。有司奏告。朕悚惕靡宁。诣庙致祭。旋发帑兴修。命大臣专董厥役殿庑规模。悉准宫阙制器备物。亦令绘图呈式。裁酌协宜。数年内、谆谕执事臣寮。经营周至。纤毫无憾。始惬朕衷。七年冬、有司具奏大成殿上梁前二日庆云见于曲阜。合词称瑞。朕以天人感应。理固不爽。而诚敬微忱。讵能邀上帝先师之垂鉴。用是祗将祀事。倍增试额。俾普天率土。被圣人之德化者。同心感庆。庶足以广教泽而答嘉庥。而抚躬警勉。恒朝夕凛凛焉。朕尝谓帝王之尊圣。尊其道也。尊其道、贵行其道。居行道之位。而能扩充光大。达之政令。修齐治平得其要。纪纲法度合其宜。礼乐文章备其盛。凡圣道之未行于当时者。悉行于后世。虽去圣久远。而心源相接。不啻亲授于一堂之上。默证于千载之前。如是而钦崇褒显。悉由于中心诚服。而治化日盛。圣道斯尊。且夫圣人之道。一天道也。天以牖民之责属之圣人。删定赞修。代天宣教。彝伦惇叙。礼法彰明。后之帝王、奉其道以治世。师承罔斁。资益良多。然则尊天尊圣。理原合一。今兹之崇礼至圣。正所以钦若昊天。而于修建庙廷之重典。有不至诚至敬者哉。朕勤求上理。宵旰孜孜。冀以仰述皇考之鸿谟。丕扬先师之厚泽。爰敬推上天笃生圣人。与圣人承天立教、垂宪奕世之意。勒文碑石。以昭示臣民于无极。而系以辞回天心觉世。圣治承天。治法道法。圣圣相传。三五之隆。以道致治。峻德宏昭。丰功远被。闻知续统。至圣挺生。中天复旦。文教昌明。经纬三才。陶融万象。体具中和。功侔参两。表扬六籍。程式五常。如会沧海。若揭秋阳。惟我皇考。聪明睿智。苞蕴图书。汇宗洙泗。德与圣合。礼为道崇。升堂容肃。过里恩隆。绪缵朕躬。勤图绍述。至训煌煌。箴铭宥密。惟皇建极。惟圣时中。古今虽邈。心理攸同。作帝王师。与天地配。开辟一人。神灵如在。奕奕新庙。辉映尼防。金丝在御。车服盈堂。焕乎天文。五云示庆。锡佑者天。承庥者圣。敢云瑞应。鉴厥微诚。普祈洪贶。永福编氓。文治光华。日星晶丽。木铎扬声。垂亿万世　　

○乙酉。夏至。祭地于方泽。遣平郡王福彭行礼　　

大清世宗敬天昌运建中表正文武英明宽仁信毅大孝至诚宪皇帝实录卷之一百十八
  </div>
  <div class="pagination">
   <a href="清实录雍正朝实录_page168.html">
    上一页
   </a>
   <span>
    ...
   </span>
   <a href="清实录雍正朝实录_page164.html">
    164
   </a>
   <a href="清实录雍正朝实录_page165.html">
    165
   </a>
   <a href="清实录雍正朝实录_page166.html">
    166
   </a>
   <a href="清实录雍正朝实录_page167.html">
    167
   </a>
   <a href="清实录雍正朝实录_page168.html">
    168
   </a>
   <span class="current-page">
    169
   </span>
   <a href="清实录雍正朝实录_page170.html">
    170
   </a>
   <a href="清实录雍正朝实录_page171.html">
    171
   </a>
   <a href="清实录雍正朝实录_page172.html">
    172
   </a>
   <a href="清实录雍正朝实录_page173.html">
    173
   </a>
   <a href="清实录雍正朝实录_page174.html">
    174
   </a>
   <span>
    ...
   </span>
   <a href="清实录雍正朝实录_page170.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
