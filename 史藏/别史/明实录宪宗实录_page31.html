<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 31 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 31 页/共 152 页</h1>
    <div class="content">　　○兵部尚书白圭等奏陕西镇守等官复报固原土达满俊等反半月之间遂有四千余众况陕西地方诸夷杂处恐其扇惑结构为患不细  命镇守太监刘祥总兵官宁远伯任寿巡抚都御史陈价会同巡按三司等官计议协从者设法招抚首恶者亟行剿捕
　　○庚午德王见潾奏  慈懿皇太后崩诚念抚育深恩不胜哀恸乞赴京临送  上复书谕之曰淂王奏欲来京赴临致祭送葬具见孝心但道里辽远宜上遵遗诰免来惟弟亮之○赐广东廉州府知府邢正敕  祖宗时凡大府知府之任多有赐敕然无常例至是正将之任奏廉州密迩珠池喉襟交阯近为广西流贼攻陷城邑生民凋毙乞照例赐敕庶易于治故从之
　　○陕西巡抚都御史陈价总兵官宁远伯任寿奏六月二十五日会兵征固原反贼满俊等临敌之际统兵都指挥邢端退缩不进又引兵先遁以致众心溃散贼势益张杀伤指挥王震等二百余人遗失军器不可胜数事属失机法当究治参将刘清指挥申澄钤束不严及臣等志识不明用人不当亦合有罪事下兵部覆奏淂旨邢端令巡按御逮问刘清申澄任寿陈价俱停议戴罪杀贼
　　○壬申中元节遣驸马都尉石璟周景祭  长陵  献陵  景陵  裕陵文武衙门各分官陪祭○遣内官祭  恭让章皇后陵寝
　　○癸酉  命太监刘祥监督军务巡抚陕西右副都御史项忠总督军务都督同知刘玉佩平虏副将军印充总兵官都指挥同知夏正刘清充左右参将统调京营及延绥宁夏甘凉等处军马共一万三千征剿固原反贼满俊先是兵部已请命镇守总兵巡抚等官相机抚捕至是廷臣会议以为陕西重地贼渐猖獗宜别推文武重臣统兵剿灭以靖地方故有是命
　　○浙江按察司佥事吴璘以买盗所窃南京  太庙金盆坐累赎杖还职
　　○乙亥  太宗文皇帝忌辰  奉先殿行祭礼遣驸马都尉周景祭  长陵
　　○遣户部员外郎张赈督饷陕西以出师讨固原反寇满俊也　　○丙子上  大行慈懿皇太后尊谥册宝是日早遣英国公张懋等祭告  天地  宗庙  社稷  上亲告  几筵上尊谥册文曰维成化四年岁次戊子七月戊午朔十九日丙子孝子嗣皇帝臣见濡再拜稽首言臣闻有明哲之君必有明哲之后以俪体宸极表仪宫阃聿修阴礼弘助化源既盛德懿行之难名岂显号徽称之敢后厥惟彝典匪独我家恭惟  皇妣大行慈懿皇太后秉心专静处已齐庄礼度本于自然慈爱出于天性粤自作配  皇考正位椒房致孝以奉  慈闱竭诚以相  宗祀躬履勤俭惇行睦雍慈训谆勤母仪崇重顾惟继述之大实资拥佑之劳化洽邦家功存  社稷升遐之日远迩兴哀宜荐徽章用昭懿号式咨舆议请命于  天谨奉册宝上尊谥曰  孝庄献穆弘惠显仁恭天钦圣睿皇后伏惟  圣灵在天俯垂鉴格永锡祚胤茂衍庆禧亿万斯年飨祀无极谨言
　　○是日  命营葬事于  裕陵左开山破土遣驸马都尉周景祭告  长陵  献陵驸马都尉王增祭告  景陵  裕陵修武伯沈煜祭告  天寿山并  后土之神
　　○丁丑赐代府怀仁王第十子名曰仕浚岷府南渭王嫡长子曰应金□罢
　　○戊寅南京六科给事中俞俊等言四事一策免大臣古者遇灾异必策免大臣今内外文武大臣其间盖有怀奸迷国者缘隙幸进者尸禄偷安者乘时射利者妨贤罔上者恃才妄作者求其临大事决大疑忧国忧民者几何人哉伏愿
　　陛下明  上天遣告之意察诸大臣之中有如臣等所言者即时罢黜选贤而代之则天谴庶几可释而天下蒙其福矣一进用贤能古者遇灾异必诏举贤良方正近年以来贤正之士或屈在下僚限于资格而不淂大用者有之或素有人望而以疾去位者有之伏愿  陛下断自宸衷有限于资格者进之素有人望者起之则天心必顺而昇平可卜矣一考察郡县古者遇灾异必考察郡县之吏者盖民心怨抑则天灾流行由亲民者有以致之也今之郡县吏或老疾罢敷或严刑贪赂甚至稇载金帛进谒权门伏愿  陛下申饬抚按等官严加考察有如臣等所言者即便逮问更用循良则民淂以安其生而和气应矣一奖诱直言古者遇灾异必诏求直言者盖以灾异之来应于政事政事阙失非直言之民无由达也方今以言事为职者举皆畏首畏尾不复进言是非不欲言也势不敢言也伏愿陛下贷狂直之罪复已调之臣开众正之路塞群枉之门则和平之福降矣诏下其章于所司于是吏部尚书李秉等言进用贤能不以资格为限乃见行例其言素有人望者起之无指实姓名宜行抚按官询访该属地方其中果有素为人望以疾去位者明白具奏考察郡县则成化五年朝觐在迩宜候至日照例考察其策免大臣奖劝直言二事则近年以来大臣中或留或罢言官中或降谪或召还累有敕旨皆非臣下所敢定拟诏进用贤能考察郡县准拟其余已处分者置之
　　○己卯以上  大行慈懿皇太后尊谥诏告天下曰朕稽古圣君致隆孝道固谨于其始尤严于其终是以荐徽称垂永世实今所当遵用也惟我  皇妣慈懿皇太后配我  皇考英宗睿皇帝正位坤宫殆将二纪逮予绍休圣绪尊奉  母仪并膺至餋亦阅五载懿范仁恩自家刑国宜寿年而遽升遐思罄送往之诚惟崇媲羙之号是用博采廷议于七月十九日祗告  天地  宗庙  社稷恭上尊谥曰  孝庄献穆弘惠显仁恭钦圣睿皇后于戏  陵庙祔于  先皇允符  天地高厚之配声名溢于中国施及日月照临之区播告迩遐咸宜知悉是日宣诏毕如旧制置诏于柜以绳悬之自承天门上颁下执事者不恪以致绳断椟毁御史劾之有旨皆宥其罪
　　○监察御史胡靖先巡视南城地方时正阳门外有杀人者逃而弗获靖请究南城委官之罪  上曰靖非督捕官乎如贼不获期满不许更代至是竟不获都察院请究靖罪  上乃宥之许代又请通行巡视御史并锦衣卫严督官校密切体访务在缉获庶事有归结死者淂伸从之
　　○庚辰赐从征陕西官军人银一两
　　○召太监王允中南京右佥都御史高明各还京允中明被命清理盐法利毙颇见兴革至是以岁旱河梗商盐积滞居民灶户多疫死者奏言宜加存恤不宜用法逼迫恐致激变且乞令已还京  上曰两淮盐法既清理有渐可俱令还京
　　○辛巳  命故锦衣卫达官指挥佥事王阿儿秃从子王□赞袭职
　　○壬午  上仍素翼善冠素服要绖御西角门视事文武百官素服乌纱帽黑角带朝参俱不鸣钟鼓是日通政司始奏事
　　○下宣城伯卫颍于狱颍为辽东总兵官引疾还京兵科左给事中陈钺等劾其镇守边方虏寇犯边既不能剿御俘囚越狱又不能追防及闻寇党侵掠之谋遂兴托疾避难之计乞正其罪以戒将来  命下都察院究治
　　○宥巡抚山西右佥都御史李侃等罪革职御史李杰讦奏侃诸违法事刑科给事中萧彦庄等往按之淂侃违例准佥都司首领皂隶妄委都指挥刘源清理军伍擅杖都指挥宫端滥罚犯人银两公用及荐举属官不避亲故数事上之山西都指挥使朱忠布政使丘陵俱坐累  上以侃等无赃私俱宥之
　　○癸未赐江西吉安府知府许聪敕聪将之任上言吉安地方虽广而耕作之田甚少生齿虽繁而财谷之利未殷文人贤士固多而强宗豪右亦不少或互相争斗或彼此侵渔嚚讼大兴刁风益肆近则投词状于司府日有八九百远则致勘合于省台岁有三四千往往连逮人众少不下数十多或至百千其间负固不服者经年行提不出恃顽变诈者累岁问理不结良善被其枉害小民不淂安生况赋役浩繁路当冲要且遭饥荒之年若非请敕权宜处置则法欲立而职有窒碍志欲行而事有掣肘望其兴利除害弭灾安民难矣吏部为言于  上特赐以敕
　　○国子监祭酒邢让言南北两监教官俱府州县学教官升用近者在外教官已蒙激劝惟两监教官不预臣等先曾具题吏部议令科举出身满考者许考验升用荐举等项出身者不预未免事体不一人心懈怠况各官亦曾在外任职多历年所今若再待九年衰老必矣乞敕吏部查照旧例不分出身但有学行超越教有明效曾经考满者量加升擢以励贤能仍委两京堂上官若有所知从公荐举一体取用庶几事体均一而人各知所勉励矣  上下其章于所司○乙酉擢进士林正魏景钊徐完叶荣杨溥李钊张岫钱山王浩徐英马震郑昱薛为学张玉吴禋邹儒监生李鉴王汉俱为试监察御史正浙江道景钊江西道完荣俱湖广道溥钊岫山俱河南道浩山东道英山西道震四川道昱为学玉俱云南道禋南京河南道儒南京四川道鉴汉俱陕西道
　　○丙戌太子少保兵部尚书兼文渊阁大学士彭时等言翰林院所属四夷馆教习译写番字事虽轻而干系重凡朝廷颁下抚谕四夷诰敕及各处番文若译写不精或名物不对非惟于夷情有失且于国体有损今在馆人员固多新者志不专一年深者业或荒疏若不预为作兴岂不临期误事今将合行事宜条具以闻一教习番译全凭教师先时每馆有三四员或五六员即今事故数多惟回回馆见有教师四员其余多缺今宜于达达女直西番三馆文书繁冗各设教师三员百夷等三馆各设教师二员令提督本馆郎中等官推访不容滥举一译字官升迁俱有常例自景泰年来因序班王琼等善楷书取入内阁写诰敕揭帖九年考满皆淂越次升授其同类不由此升者反怨淹滞怠于番译今后不许取入内阁贴写设或用人贴写至考满升授止循常例庶使人无舍此慕彼之心本业可精矣一永乐年间俱于监生举人内选取译字以此凡遇开科不妨入试许写番字于卷后以别提调官将三场卷封进内阁委官考试中否仍送科场照依批语去取近年译字人员俱系民间子弟仍前考试事有未当既开幸门以示人孰不假此出身其间固有文学宜在中列者而人亦概视为侥幸贤否混淆亦复何益今后子弟入馆俱令专习本业如有志科举者宜如科场例告试不必仍写番字送内阁如此庶习译者不必习举而分其志中举者不必兼译损其名译书科目两无所误若系监生举人选充者仍如前例从之
　　○兵科左给事中陈钺等奏近光禄寺遣人于街方市物不复计直概以势取虽称赴官领钞未必皆淂纵有淂者钞皆破烂而不可用负贩者不幸遇之辄号呼痛哭如劫掠然臣惟国家富有四海凡光禄寺所供用者既有天下州郡岁办之额又有上林苑监进纳之数自昔皆足于用今何不然若非宫掖之间宣索过额必是供应之人侵渔伏望陛下念京师根本之地悯生民负贩之难自今上供之数务从节约严饬供应之人不许侵渔及令光禄寺每季内府预支银钱收贮在寺遇有市买差各署公正官支领率人依时估值两平交易如仍前强夺许巡城御史访察治罪＜锍-釒＞入  上纳其言  命户部议行户部以银两国用所需不宜轻动惟钱钞并行  祖宗定法请二者兼用仍委给事中御史各一人监临估计扣数关给如有前毙一治以法从之
　　○夜东方流星如盏大青白色有光自外屏东南行至天苑
　　○丁亥命南京右军都督府同知吴良子鉴代父原职锦衣卫指挥使
　　○提督四川军务兵部尚书程信等奏分守贵州迤西参将署都督佥事郭贵老耄无为遣领兵开通河道不能督军集事乞革其参将令闲住永宁宣抚奢贵一介土官乃能率兵开通运河抵巢斩获贼首乞特降玺书奖谕量给赏赉从之
　　○毛怜女直都指挥塔哈等建州左等卫女直都指挥重羊女直指挥阿隆哈等各来朝贡马及貂皮赐衣服彩叚等物有差以国恤免宴其归也礼部请移文辽东都司宴劳之
　　明宪宗纯皇帝实录卷之五十六
明宪宗纯皇帝实录卷之五十七
　　成化四年八月戊子朔袭封衍圣公孔弘绪以先圣庙  御制碑亭修造毕奉表谢恩
　　○己丑刑部奏以办事进士丘俊等与见任官一体佥书问刑候半年满日遇缺于本部选用从之
　　○庚寅襄城伯李瑾平四川山都掌还京  命仍领五军营军马
　　○升兵科左给事中陈钺为光禄寺少卿
　　○改南京大理寺右少卿夏时正为南京太常寺少卿以丁母忧起复也
　　○癸巳辰刻京师地震有声
　　○甲午  命詹事府少詹事兼翰林院侍讲学士李泰翰林院侍读彭华为顺天府乡试考试官赐宴于顺天府
　　○吏部左侍郎崔恭乞致仕不许○下怀柔伯施鉴于都察院狱有锦衣卫校尉随内官领挽青车□曼红细车将出城道遇鉴前呵不避鉴怒杖三十锦衣逻卒执其行杖者送浙江道治罪因奏逮鉴下狱坐赎杖还爵诏免赎停禄三月
　　○夜月犯房宿南第二星
　　○丙申南京守备成国公朱仪等言南京今岁亢旱无收来春米值必至腾贵乞令南京各卫官军于来年春季俟浙江等布政司直隶苏松诸府运粮至日免其脚价筛晒之费就于水次兑支正粮三月所省耗米令俱送纳应天府预备仓待青黄不接之时平值粜卖以苏民困所卖钱银仍候秋成籴米上仓事下户部以为宜行南京户部会同仪等详加斟酌果于军民有益即听施行从之
　　○丁酉  孝慈高皇后忌辰  奉先殿行祭礼驸马都尉赵辉承命祭  孝陵
　　○释奠先师孔子遣吏部尚书李秉行礼以国恤免传制
　　○升临清卫指挥同知李章为山东署都指挥佥事守备沂州地方
　　○戊戌祭
　　太社  太稷
　　○己亥礼部覆奏国子监祭酒邢让所言学政事宜其一谓永乐间监生以病告归者病已得复监正统间因而放还为民自是宁旅死不敢归有足悯者今宜定例监生病满三月保验不诬许令还乡一年之内复监不作坐堂月日若踰一年之外仍在为民之例其二旧制监生岁一简选其有事故复监年深者未经选过不淂拨历殊为淹滞今宜定例每岁二次会官简选庶便于拨历不至淹滞从之
　　○南京浙江道监察御史孔儒上言四事一任辅臣本朝不设丞相内阁之官乃相职也必精择其人而用之既用之必信任之使幸臣不淂以夺其权小人不淂以挠其职清闲之宴时赐召对政治淂失人材贤否生民利病皆咨访而行之一纳谏言近来言事之臣率被降谪谏臣杜口以言为讳伏望师大禹之下拜昌言法成汤之不吝改过言切而理直言必嘉纳之识寡而词拙者亦优容之其以言降调者悉复其官则言路不塞而公道昭明一节财用近年以来元宵端阳之节宫闱燕闲之戏浮屠不时之赏寺塔无益之修所费不资虽给于内帑皆出于民财国以民为本民以财为命剥民以奉君尤割肉以充腹唐太宗之言不可不思也伏望存心爱民务行节俭使财不妄费民淂＜宀十见＞苏一罢泛贡国家贡赋已有常制近年内官在外者多取方物食品作贡其于上贡者不过十之三四而为私馈者乃有六七采造之费转运之劳皆民财力不胜其苦伏望一切停罢  上命所司看详釆其可行者行之
　　○都察院右佥都御史卢祥卒祥广东东筦县人举进士授南京礼科给事中以父丧起复改吏科以言事调山西蒲州判官天顺改元赦还进擢礼科都给事中未几陛南京太仆少卿以母忧起复改顺天府丞迁右佥都御史巡抚延绥祥貌修伟举止疏俊恒以气节自负在延绥颇留心边事然南人畏寒不乐久处边地屡上封事乞休致不果后以言官劾之命致仕至家数月卒讣闻赐祭祥性坦率颇通术数好议论亦有所见但在吏部时以吏部不见擢上＜锍-釒＞诋吏部世以此短之
　　○免顺天府通州今年被灾夏税五百八十六石有奇
　　○辛丑设顺天府三河县东关永平府新店抚宁县西关三递运所
　　○命燕山左卫带俸指挥使伯颜子讨儿袭职
　　○命陕西都指挥佥事彭程守备肃州地方
　　○以旱灾免直隶建德东流二县无徵秋粮五千七百一十余石马草七千六百五十余包
　　○命镇守山西署都督佥事王信移镇代州提督雁门偏头宁武三关
　　○甲辰祭太岁风云雷雨岳镇海渎山川等神
　　○遣旗手卫官祭旗纛之神○乙巳遣户部尚书薛远祭京都太仓之神
　　○遣顺天府官祭宋丞相文天祥
　　○户部等衙门上会议漕运巡抚诸臣建言事宜一南京仓廒数多散置不一粮草出纳旧俱委部属巡督类多新任不更事者用是多弊今宜如右都御史周瑄言推老成廉干郎中一员公同监察御史巡视其员外郎主事专督出纳有隋纵者明书以备满考降黜一各处粮草虽尝具奏淂旨令各布政司委堂上官总部府州县委佐贰官率领运纳然而托故改委杂职小官如故宜如瑄言再行禁约务令司府州县总部及部运官依期率领粮里运纳违者治罪一山东在京住坐军匠及京操班军往往索取户丁盘费或应办稍缓辄被凌辱户绝者访及承买田土之家又有具名立约借贷于官豪而追偿于户丁累息数倍宜如巡抚都御史原杰言设有此辈即行禁止其所贷原物亦候豊年取偿不许违禁多取敢有仍前不悛许巡按御史按察司官究治原债免追仍乞通行天下禁约一山东所属府县有临近河道者南北往来马快诸舡昼夜不绝起集军民接递常以一二千计淩冒风雨送往迎来艰苦万状而经过官舡往往附载私盐客货应付稍缓辄将官吏高悬痛棰不徒索夫兼且求贿原其所由皆其随从仆隶指使之也宜如杰言禁约内外公差官员凡舡运载官物不许附带私盐客货其从人姓名及上水下水夫数悉于关文明白开写敢有多索一夫一军及分关前驱逼取钱物者许巡河御史按察司官将各人随从并附舡客商拏问民编口外军发戍边盐货入官一直隶凤阳府所属太和蒙城亳三县旧制县官全设后因事简裁革县丞主簿今人民增多里分加倍宜如巡抚右副都御史滕昭言各复设县丞一员一松江常州等府仓粮多陈积宜如巡抚都御史邢宥言于米贵时每银一两增米二斗粜卖候豊年籴米还官卖银多者煎销一半角□羊京备用一山海永平密云等卫军士月粮每石本色八斗折色二斗上半年折色钞一十八贯下半年胡椒苏木三两七钱四分俱因给散不时又且数少军士不愿关领多为分委官吏所侵宜如巡抚都御史阎本言每岁于散布花时人加棉花一斤＜锍-釒＞上悉如议○戊申兵部尚书白圭等奏近敕宁夏延绥总兵等官会兵征剿土达满四而陕西总兵官任寿都御史陈价参将刘清一闻延绥调军辄生疑忌又不待项忠等大军会计乃与宁夏总兵广义伯吴琮轻进遇贼辄败杀死都指挥蒋泰申澄及官军甚众遗失火器及马不计其数丧师辱国莫此为甚请逮寿及价清来京明正其罪吴琮轻进寡谋亦当逮问但比寿等二次失机为轻宜令带罪杀贼且官军挫衄至再贼势猖獗愈加宜更简命游击将军一员统京营兵五千赴之而敕项忠等相机协谋以收全功  上是之  命京营兵姑勿调但敕项忠等速议进兵仍推宜镇守巡抚者以闻时武臣争有出师意内阁学士商辂等议以为项忠既受命宜姑俟其区画故有是命○己酉  命锦衣卫指挥佥事冯珤缉捕沿江盐徒先是盐徒连艘数十乘风涛出没杀掠行旅莫敢谁何累敕南京守备等官督捕至是贼徒益盛杀死巡江千户巡检官兵共二十四人事闻下兵部议以为大江东西一带为南京腹心要害之地方禁明修明之日小寇辄敢横行如履虗旷不早戢止势恐蔓延宜速遣廷臣有威略者一人付以重柄往为之所  上以珤前论列盐徒乃敕珤往捕敕曰江滨群盗紏集流亡初至贩盐射利寖至夺货杀人或连艘数十钲鼓相闻驰突风涛如履平地甚至一舟之众敌杀官兵数十人南京守备等官玩寇长奸日甚一日究其所以皆由仪真瓜洲并白塔河东抵江阴通泰诸港泊墟市军民杂处率多橐盗为利或有贼党给役官府因之侦伺机宜亦或有巡哨官兵茹赂贪生纵盗自便毙源不塞盗弭何由今特  命尔率所属缉事官校会同先遣都御史高明及总督操江成山伯王琮等从宜议处期于盗息民安其贫民私贩行旅夹带不系劫盗人数自有关隘盘诘及巡盐御史管理不许官校一概搜检惊扰平民故敕
　　○论平山都掌蛮贼功加太监刘恒米岁二十四石升左少监赵永为太监岁加米十二石兵部尚书程信兼大理寺卿进襄城伯李瑾为襄城侯左都督都督同知佥事罗秉忠等并有功将士各升赏有差
　　○庚戌巡按辽东监察御史侯英奏辽东备御都指挥唐显不能防御致达贼抢掠人畜坐守备不设者律应谪戍  上宥之降二级带俸差操
　　○辛亥南京监察御史王相以囚人反狱械至京准赎杖还职○壬子以  孝庄睿皇后将祔葬  裕陵遣抚宁侯朱永告  天地驸马石璟告  太庙是日  上诣几筵殿告葬期遣官分祭各门自是至二十六日百官及命妇俱衰服诣清宁门外哭临奉迎  神主还京日俱免朝
　　○定议陕西纳米例一陕西大小衙门三年六年考满官纳米三十五石于布政司给由止将牌册呈缴吏部一陕西山西河南所属两考吏纳米一百石者送部免其办事考试就拨京考纳一百五十石者三考满日送部免考即与冠带一陕西及各处军民舍余纳米八十石者给正九品散官一百石正八品一百二十石正七品完日就彼冠带一陕西附近山西河南问拟囚犯除真犯及官吏受财枉法例该充军外其杂犯死罪纳米八十石三流五十石五徒自三十五石递减五石至十五石杖笞每一十纳一石俱照时值折银送布政司收用以调兵征剿满四预积粮储给军故也
　　○癸丑  上诣  几筵告辞
　　○命都督同知白圭镇守陕西地方
　　○甲寅晓刻月犯轩辕右角星
　　○乙卯定襄伯郭登奏征西总兵官都督刘玉声望未著宜别选重将以图成功事下廷臣会议  命抚宁侯朱永整兵操候启行仍遣内官一员监军
　　明宪宗纯皇帝实录卷之五十七终
　明宪宗纯皇帝实录卷之五十八
　　成化四年九月丁巳朔兵部奏守备龙门所指挥阎敏等不能严督守哨以致守墩者用计杀贼邀功以招边衅宜行法司逮治及参其参将协同守备内外官李刚等并宣府镇守总兵巡抚等官王受等不能严督之罪  上曰阎敏等俱免逮问令御史责取罪状参将守备及镇巡等官俱宥之
　　○戊午诏减徵南直隶灾伤州县盐钞
　　○兵部奏陕西布按二司布政使余子俊参政庞胜佥事胡钦胡德盛俱职居方面不能抚绥防范以致土达满四叛逆及与总兵任寿进兵又不能运筹画策以致军旅丧败皆当究治  上然之命停子俊等俸
　　○降备御辽东铁岭卫带俸都指挥使康显为指挥使都指挥佥事陈烈并三万卫带俸都指挥佥事王福俱为指挥佥事铁岭卫指挥同知王琮赵进辽海卫指挥同知张永俱为副千户三万卫指挥佥事宿昊为百户显等失机法司坐以充军  上皆宥之各降三级
　　○己未夜客星见星五度东北行
　　○庚申  孝恭章皇后忌辰  奉先殿行祭礼遣驸马都尉石璟祭  景陵
　　○祔葬  孝庄睿皇后于  裕陵
　　○羽林前卫带俸都指挥佥事李英有疾命其子清代英原职本卫指挥使
　　○给事中王诏奏劾会昌侯孙继宗抚宁侯朱永为五军三千营总兵官各占黑洋淀牧马草场与人佃而收其租遣官勘实  上俱置不问但令草场尽还官牧马戒毋再占○陕西守臣奏西安府诸州县兵荒请免明年朝觐  上谕吏部臣曰用兵之际征歛转输民困极矣有司宜加意抚恤可从其请免之
　　○辛酉实授试监察御史林诚张玮王宾杨守随翟庭蕙方昇戴用王浚张进禄王继戴缙申纲张杰程宏黎福吴文元董韬马进刘谦魏秉为监察御史
　　○巡抚宣府左佥都御史郑宁奏马营大莽崖墩了见胡寇五百余骑安宁墩了见一千余骑东西往来又青石嵯墩了见一万余近边驻劄  上命各镇巡官计议整兵堤备
　　○诏发狭西预备仓粮以赈饥民时甘肃总兵官定西侯蒋琬奏甘凉之地形势孤悬密迩朔汉其为控制自古称难今见在仓粮止有二十万石仅足一年支用自春夏以来风劲砂飞所种田苗秋成无望米价腾踊人心忧怖矧狭西腹里亦遭饥馑百姓流移平凉以西赤地千里况有土达之变产业一空虏酋毛里孩控弦数万远与兀良哈朵颜等处诸种夷人诱结势既增大其心可知以臣愚见不如及今积粮务足五年之数以备不测之需仍敕陕西巡抚巡按等官亲诣各属踏勘被灾之民速为赈济务使得沾实惠如此则储积既广而兵有所恃区区丑虏不足忧矣事下户部以为粮储缺少本部已将江南折粮之银陆续运赴狭西备用其言饥民缺食宜行巡抚狭西都御史马文升等赈济仍行巡抚甘肃佥都御史徐廷章查勘见在仓储实数区画以闻从之
　　○壬戌  孝庄睿皇后神主还京文武百官衰服出迎于德胜门外行五拜礼从神主至午门外  上及亲王皆衰服奉迎步导升  几筵殿奉安于灵座行安神礼
　　○癸亥夜客星色苍白光芒长三丈余尾指西南变为彗星
　　○乙丑重阳节赐百官宴于午门
　　○巡按直隶监察御史陈相奏劾紫荆关守备都指挥佥事张瑛主使贼犯妄攀平人而枉法受财及事发又捏词掩饰若仍令守备则愈肆奸贪有负重寄乞治瑛罪令带俸差操别选智勇廉正都指挥守备从之
　　○丙寅太子少保兵部尚书兼文渊阁大学士彭时等言比年以来地震水旱相仍民不聊生迩者彗星复见灾异尤甚皆臣下不职所致乞赐罢免  上曰上天垂戒朕自修省卿等皆职居辅导当讲求缺失修举善政加惠军民庶可以回天意岂可舍朕而去所辞不允
　　○丁卯吏部等衙门太子少保吏部尚书李秉等以彗星见俱引咎乞免诏谕之曰玄象示警朕惕然戒惧卿等正当竭诚修职共回天意不许罢归
　　○抚宁侯朱永奏臣今奉敕往剿反虏满四请命在京各营选调精锐马步官军一万给与盔甲军器铳炮调去官军乞照先年安远侯柳溥征进凉州贼寇事例给赏庶使军士不致饥寒而乐于趋事事下兵部覆奏  上曰官军于京营内量带五千员名人赏银二两先次调去官军俟永至日亦人加赏银一两就于彼处官库给之
　　○戊辰彗星晨见东北方
　　○太傅会昌侯孙继宗等奏臣等俱以庸材缪膺重寄兹者上天垂戒皆由臣等不职所致乞赐罢黜别选贤能以典兵政诏曰上天垂戒实缺政所致朕已加警省卿等义同休戚正宜共修兵政以副委托所辞不允
　　○复除刘绶为鸿胪寺右寺丞以丁忧起服也○己巳彗星昏见西南方
　　○六科给事中魏元等言窃见今春以来灾异叠见近日彗星又见于东方光拂台垣人心恟惧皆阴盛阳微之证也臣等待罪言路固知言出而祸随之然与其不言而得罪于  宗社不若力言而得罪于  陛下之为愈也臣闻君之与后犹天之与地不可得而参贰者焉外间传闻  陛下于中宫或有参贰之者礼部尚书姚夔等尝以为言  陛下谓内事朕自处置屏息倾听将及半年而昭德宫进膳不闻有减  中宫不闻有增夫宫墙虽深而视听犹咫尺也衽席虽微而悬象甚昭著也且  陛下富有春秋而震宫尚虗岂可以  宗庙  社稷之大计一付于爱专情壹之所而不求子孙众多以固国本安民心哉伏愿  陛下思祖宗传体之重明伉俪之义严嫡庶之分以尊敌体以正宫闱使阴阳各归其分日月相并而明  宗社万年之基将在于此又言四方旱涝民困日急盗贼日盛荆襄流民所在劫杀人心摇撼且君者民之父母也子有饥寒疾苦父母必为之寝食不安今  陛下作民父母览民饥之奏不蒙省惧尚循故事付部施行尚书马昂等视为泛常凡有奏报遇喜则覆本曰行移彼处斟酌设法遇怒则曰事体窒碍难以施行微有利害则曰伏乞  圣明区处持寻常活套之言为终身经济之策是犹子饥寒而父母若不闻彼若弃父母而不顾则将何以遏之今卖官鬻爵遍于内外民间无可以为计者乞罢征税之务发内帑之财遣官赈济又言朝廷于僧徒过于信持每遇生愍之辰輙费无限之资财建无益之斋醮而西番劄实巴等又加以法王名号赏赉隆厚出乘梭轿导用金仗其所奉养过于亲王乞革去法王等号发回本国追回赏赐以赈饥民仍敕寺观不得请建醮修斋又言天下之财不在官则在民今则公私俱困矣盖由赏赉无节玩好太多或印施经忏或填写佛经或为绘画之像或造宝石之具夫自古人君未尝不赏但赏合于理则人心喜赏当于功则人心劝赏不易得则人心荣伏愿屏绝玩好罢黜游赏及诸不急之务其云南等处矿场采办悉宜停止又言大臣者君之家子而群臣则众子也若家子怀奸而众子效尤为父者恬不之治则家必败矣今两京文武大臣多奸贪蒙弊之徒  陛下勿谓其位高而不忍遽去勿谓  先朝旧臣而暂且宽容宜令自陈休致以全大体贪恋不去者令科道紏举而臣等滥居言路无补于时亦望罢归以戒不职  上曰所言有理宫中事朕自处置其余所司即拟行之尔等宜勉于修职不允辞十三道监察御史康永韶等亦奏窃闻天心仁爱人君乃出灾异以谴告之比者雷震殿门风拔陵木旱涝遍于寰宇地震见乎中外星象垂异密迩三垣况今西兵失利南北荐饥以此人事遇此天时诚可惧之甚也顾兹灾异之来必有以致之窃见大本未建异端太盛进退赏罚未公财用工役未省赈济无策备御无方天心谴告岂在此欤伏惟  陛下刚断而力行之则天灾可弭大业可安若复因循苟且视为泛常臣等虽愚窃恐国之安危未可知也且太子者天下之大本也古者人君一娶九女所以广继嗣也今前星未耀  宗庙神灵之所托四海民物之所赖实切忧惶伏望均六宫之爱协宜家之祥庶几螽斯绳绳麟趾振振而大本立矣佛自汉明以来始入中国梁武事之甚谨得祸尤惨今朝廷宠遇番僧有佛子国师法王名号仪卫过于王侯服玩拟于供御锦衣玉食徒类数百竭百姓之脂膏中外莫不切齿特朝廷未知之耳又况其间有中国之人习为番教以图宠贵设真是番僧尚无益于治道况此欺诈之徒哉宜令所司查审果系番僧资遣还国若系中国者追其成命使供税役庶不蚕食吾民而异端斥矣人才之用舍关天下之安危近年内外群臣贤愚不办输忠效力者少怀奸挟诈者多望严加考核其有老疾无为贪淫素箸者内从吏部都察院外从巡抚巡按从公考察其两京大臣许令自陈休致其有怀禄固宠及考核不公者许科道劾奏其廉能公勤屈在下僚者许大臣荐举量为升授则贤否不至于溷淆矣赏罚者国之大柄赏罚不行虽尧舜不能理天下近边将失机律有定罪今乃或薄示贬降或戴罪立功进战则有死退走则得生人孰肯用命哉臣以为有失机者即依律治罪母事姑息如有冒报功次绳以欺罔之罪则赏罚公而人人乐于效死矣易曰节以制度不伤财不害民  祖宗以俭立国嚬笑不轻近年赏既过溢用亦太奢一羙珠而偿银数百一宝石而累价钜千倾府库之财易无益之物设有缓急何以备之况后宫供奉倍增光禄常供不足以给则又和买于外如唐宫市民心惶惶怨言盈路伏望节珠宝之费减宫闱之供则民心悦矣昔汉文帝辍百金之露台惜十家之常产  陛下即位之初放鹰犬罢土木海内欣欣近日以来似闻稍异土木既已渐兴鳌山又闻预建劳民伤财亦召天变伏望痛自损益于凡不急之务悉令罢去其采办银矿印马内臣已去者取回未去者停止则民困可舒矣天灾流行国家代有惟先备御则不为害近来旱伤几遍天下而荆襄南直隶尤甚人民流移盗贼纵横杀伤官吏而所司方且急于征税是犹民在膏火之中又加煎熬之苦万一其中有盗弄潢池之兵则不免劳师动众其视赈济蠲免所费孰多书曰事事乃其有备有备无患近年边将率多庸品纪律不严号令不明惟知掊克其下今西师失利此明验也伏望＜锍-釒＞边臣姓名察其知愚别其勇怯罢其不胜任者推选知勇者代之优恤边军尽心所事则边备可饬矣凡此八者  陛下断而行之则灾异可弭天心可回臣等职司耳目不能尽言开导乞罢归田里别选贤能以充任使  上曰所言有理所司即议行之尔其勉尽言职以称朕意不准辞
　　○追回西天佛子劄实巴所求田地归之于民劄实巴先因造寺奏讨河间府静海县地为寺田仍乞宛平县民十户为佃户  上皆许之既而户科左给事中丘弘等劾其妄请之罪  上命户部核实至是户科覆奏以为田皆民间地宜还民耕种诏是之仍追其佃户令当民差
　　○庚午监察御史胡深等六人言迩者天出彗星昭示鉴戒  皇上夙夜兢惕不惶宁处臣等亦皆忧畏寝食不宁既已略陈愚衷上尘天听  皇上不以所言为妄诏议行之仍慰臣等勉尽言职以称  圣意此皆成汤罪已宣王惧灾之心也臣等敢不披肝沥胆用副  圣意窃惟应天以实不以文今日虽云上下协修君臣交省亦徒为虗文而已似未得弭灾之实夫上天垂戒意者乾纲下移奸恶未去故耶且乾纲人君驭世之大柄也近日以来无功者或因请托权贵而蒙非分之赏有罪者或因攀附左右而脱垂死之刑人心愤怒众论喧腾是以恩归臣下怨在朝廷伏望  皇上重自奋励总揽乾纲凡大赏罚大机务必面召内阁大臣之贤者与之商决可否然后断自  宸衷毋令左右之臣窃之以市恩则威权总于一人而天灾可弭矣若夫奸恶国家酖毒也酖毒不去而能安者万无是理如兵部左侍郎兼翰林院学士商辂乃  先帝亲擢恩幸无比当  皇上正位青宫郕邸密谋废立彼以内阁大臣略无一言正救方且自图富贵狥其邪谋是乃卖国之奸实  皇上之罪人也兵部尚书兼大理寺卿程信顷承朝命督师四川听嘱权豪之子弟多分首级以报功礼部尚书姚夔用私灭公贪财黩货比因度僧受银钜万故京师有反贼刘千斤受赃官姚万两之谣太子少保户部尚书马昂不学无术妨政害民纳馈送之女结势要之人四方水旱赈救无方三边军饷调调无策凡此数人皆足致变上天垂戒职此之由乞赐显黜用答天意＜锍-釒＞入  上曰如今全才难得取其所长皆有可用况急切用人之际岂宜求备所言不允翌日早朝兵科给事中董旻等三人亦具＜锍-釒＞于御前面进  上曰朝廷进退大臣自有礼体旻等不循规矩紊乱朝仪本当治罪姑宥之前此奏劾之＜锍-釒＞非宣读于廷则封进于内未有不读而面进者故  圣谕云然
　　○遣英国公张懋告  太庙以  孝庄睿皇后神主将祔庙也
　　○昏刻慧星犯三公星
　　○辛未祔享  孝庄睿皇后神主于  太庙  上诣  德祖以下八庙暨英宗睿皇帝神主前行礼如仪百官陪祀
　　○礼部尚书姚夔自陈有疾恳乞致仕  上曰卿年未老朕方任用不准致仕
　　○户部尚书薛远以星变乞免不许
　　○昏刻慧星犯北斗摇光星
　　○壬申  上仍具黑翼善冠浅淡服黑犀角带御奉天门百官行奉慰礼自后悉从吉典
</div>
    <div class="pagination">
<a href="明实录宪宗实录_page30.html">上一页</a><span>...</span><a href="明实录宪宗实录_page26.html">26</a><a href="明实录宪宗实录_page27.html">27</a><a href="明实录宪宗实录_page28.html">28</a><a href="明实录宪宗实录_page29.html">29</a><a href="明实录宪宗实录_page30.html">30</a><span class="current-page">31</span><a href="明实录宪宗实录_page32.html">32</a><a href="明实录宪宗实录_page33.html">33</a><a href="明实录宪宗实录_page34.html">34</a><a href="明实录宪宗实录_page35.html">35</a><a href="明实录宪宗实录_page36.html">36</a><span>...</span><a href="明实录宪宗实录_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
