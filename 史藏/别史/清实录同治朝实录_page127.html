<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 127 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 127 页/共 505 页
  </h1>
  <div class="content">
   ○己酉。谕议政王军机大臣等、僧格林沁奏、添派队伍。追剿宋逆股匪。请饬严防北窜一摺。宋景诗以败残余党。昼夜狂奔。乃前窜开州。即有匪首朱登峰一股。接应合夥。所至遇河躧渡。到处句结土匪。豕突狼奔。实欲诱我官军疲于追剿。此次回窜东境。径回堂邑地方。因僧格林沁大营未动。不得遂其回踞老巢诡谋。复因官军跟追。向开州一带窜走。似此亡魂穷寇。一经舒通额等各军马队追及。不难即日埽除。惟是贼众狂奔之际。必须前有拦截。则后追马队方能及贼。痛加剿洗。僧格林沁以各队步军。追剿马贼。徒劳无益。不若扼要分布隘口。以杜北窜。所筹甚合机宜。著刘长佑即行督饬各军。在正定东北至河闲一带。滹沱子牙等河岸。凭河据守。严防北窜。该处河溜甚急。有险可扼。僧格林沁前调直省各军步队。除酌留海口营弁兵四百余名守护炮位之外。余皆饬令回直。听刘长佑调遣。务即沿河妥为分布。一俟贼踪窜至。即与追贼之马队各军。前后夹击。共歼丑类。宋逆现窜开州。恐其此次诡谋。欲乘我不备而蓄意北犯。刘长佑以逸待劳。务当加意截剿。不可稍有松懈。河南山西两省。系该逆往来熟径。又恐该逆故作北犯之势。而意在窥伺该二省。乘隙旁趋。均不可不豫为之防。并著英桂仍遵前旨。督饬钟秀于平辽一带。督率各该文武兵勇。实力筹防。毋稍疏忽。张之万前奏、贼窜卫境。曾经河北镇杨长春带队击剿。此时更当早为备豫。仍即懔遵前谕。饬令该镇道等随时侦缉设防。与僧格林沁派出追贼之马队各军。联络声息。豫筹堵剿。毋许徒托空言。致贼乘闲窜越。自干罪戾。李明惠一军。曾否至豫。前谕张之万于该员过豫。即行截留。以资分布。其该抚前调之道员金国琛。本日复准曾国藩所奏。调赴皖北。统带蒋凝学等各军。保皖即以保豫。如果颍六贼不得逞。豫省光商即可无虞。如金国琛行入河南境内。并著张之万饬令速即遵曾国藩所调。迅赴皖北。毋稍迁延。舒通额与苏克金等各军。何日追贼及于何处。著僧格林沁迅速驰奏。以慰廑念。莘堂等境。散匿各村败窜步贼。仍著阎敬铭督饬保德、丁实桢等、分投摉捕。净绝根株。毋留余孽。直东豫省各属地方。当此贼踪飘忽靡定。均应一律联合兵团。早为备豫。何得任令贼氛所到。一无阻攩。并有匪徒聚众。豫为接应。著刘长佑、阎敬铭等、各饬所属。一体设防。互相警备。是为至要。将此由六百里各谕令知之。　　

○又谕、曾国藩奏、金陵陆师。攻破上方桥等处贼垒。青阳危急各摺片。都兴阿奏、添拨马队援皖。酌议北渡难民章程。水师堵剿情形一摺。富明阿奏、带兵赴皖日期。因伤不能乘骑。提拨厘税。铸炮购米各摺片。金陵官军。攻克上方桥江东桥诸贼垒。剿办甚属得手。著曾国藩即行知曾国荃、督饬将士。乘机攻取。将城外各贼营次第埽荡。俟各路官军会齐后。再图合围。以期攻拔坚城。青阳被围一月有余。危急万分。李榕部将郑阳和在袁桥扎营。被逆匪攻陷。虽经喻吉三攻破袁桥贼垒。而贼势并未大创。江忠义席宝田两军。现已继进。著曾国藩严饬该提督等合谋力战。迅解城围。以拯倒悬。并著曾国藩、左宗棠、分饬刘典、王文瑞、王沐等军。速由徽郡分道出岭。规复石埭太平。与江忠义等军会合夹击。将此股贼匪。就地歼除。毋任旁窜。蔓延他处。现在皖南群盗如毛。非西趋江右。即东并金陵。曾国藩现调鲍超一军。回援上游。先赴芜湖甯国。著即饬令会同该处驻守各军。并力合剿。先将泾县甯国各匪。埽除净尽。再行约会池太各军。将该处贼氛。悉行埽荡。以期肃清金陵后路。皖北军情紧急。富明阿现带马步劲旅二千名。力勇三百名。由扬州驰赴临淮。著与唐训方筹商。合力攻剿。前经谕令富明阿督同王万青所部。驻扎淮河北岸。力顾淮北一路。并督同陈国瑞之军。互相联络策应。先解蒙城之围。即会攻苗逆老巢。著仍遵前旨办理。陈国瑞所部兵勇。饷需火药。著吴棠懔遵前奉谕旨。迅速筹给。以便该总兵即行起程赴蒙。并饬姚广武一军归陈国瑞调遣。现在宋景诗股匪。数日之闲。往返驰骋千数百里。该匪均系马队。飘忽异常。且系官军装束。诚恐假冒官兵。伪称救援蒙城。与苗逆合夥。著富明阿、吴棠、唐训方、即行知照各路军营。与地方文武各官。先事豫防。毋为所误。其淮河南岸颍寿各路。仍著曾国藩饬令蒋凝学等军。悉归唐训方调度。认真进剿。不可株守一隅。李世忠现已亲督五千人赴临。夹淮分屯。著唐训方加意笼络。以收指臂之助。现在临淮兵力已厚。应即力图进攻淮南各要隘。以掣蒙城苗逆之势。不可画疆自守。坐失事机。富明阿骽疾未痊。不能乘骑。著准其乘坐肩舆。该都统现将所制开花炮六尊。并存米一千余石。带赴临淮。并咨明粮台。将姜堰等三处活厘提取。为添造炮位购买米石之用。著即照所拟办理。所有富明阿军营饷需。仍著吴棠源源接济。不得稍有缺乏。都兴阿所奏。南岸包港超瓢港陆洲等处。共有逆匪三大股。约二万余人。并有贼船停泊孟河等语。难保该匪非因江阴溃退。无处奔逃。意欲四散分窜。江阴等处被难百姓。固不宜禁其北渡。然匪徒之溷迹冒充。亦不可不严行稽察。沿江一带。渡口甚多。岂容概行弛禁。漫无防限。著于冲要地方。酌定何处渡口济渡难民。总以愈少愈妙。以便易于盘诘。将其余渡口。概行封禁。以防逆匪溷迹。并著都兴阿、吴棠、李鸿章、妥议章程。务于体恤难民之中。仍寓防范奸宄之意。毋致两相妨碍。仍著都兴阿督饬水师严密梭巡。毋令贼匪占踞沿江洲地。致防剿又形费手。将此由六百里各谕令知之。　　

○又谕、前因豫省将领乏人。节次谕令官文、严树森、催令金国琛赴豫差委。兹据曾国藩奏称、苗逆凶焰益炽。临淮一路。有都兴阿派二千人赴援。富明阿带兵继进。李世忠亲督五千人夹淮分屯。尚足自固。苗逆若不得逞于临淮。则上游六安颍州固始三河尖。处处吃紧。周宽世、成大吉、蒋凝学、毛有铭、各守一方。势均力敌。不相统属。深恐心志不齐。调度舛错。查前任湖北安襄郧荆道降补同知金国琛、与成大吉等同出自李续宜部下。若令调护湘营。筹剿苗逆。必能胜任。请饬该员改赴皖北等语。皖豫边境。同以苗逆为巨患。楚军各守一方。亟需得力将领。前往统率调度。埽除皖匪。正以保卫豫疆。著恽世临饬令金国琛改赴皖北。责令总理周宽世等四军营务。仍往来固始三河尖等处。会办皖豫交界剿苗事宜。即著该抚饬令金国琛赶紧起程。毋许稍涉迁延。致误戎机。将此由六百里谕令知之。　　

○调镶黄旗蒙古副都统宝善为盛京副都统。以记名副都统长善为镶黄旗蒙古副都统。　　

○以擅违军律。革江南军营记名提督董占品职。不准留营。　　

○追予山东阵亡副都统伊兴额于奉天吉林旗籍建立专祠。殉难将弁。一并附祀。　　

○予山东军营病故副都统常山保祭葬恤荫加等。　　

○庚戌。谕内阁、骆秉章奏、请将获盗人员。仍复送部引见旧例等语。向例获盗人员。俱系交部分别议叙。即所获盗犯较多。亦止于送部引见。自咸丰五年部议章程。凡获盗人员。有拏获斩枭斩决一案六名以上。或两案三案。每案均在三名以上者。毋庸分案议叙。俱准督抚核实保奏。给予应升官阶。免其送部引见。原以四方多故。盗贼横行。故奖励不妨稍优。庶缉捕可收实效。乃自此例一开。获盗请奖之案。层见叠出。其认真缉捕者。固不乏人。而诈伪日滋。竟或徇亲友之请托。以盗犯相赠贻。在予之者以首先获盗让人邀功。而自居协获。仍免处分。在受之者毫无劳绩。优奖幸邀。似此夤缘为奸。巧于干进。殊于吏治有碍。嗣后获盗人员。仍著照旧例送部引见。其由督抚指定官阶专摺保奏章程。著即停止。以杜幸进而重名器。　　

○又谕、前因江苏通州会首盛广大等通贼一案。该犯等未即拏获。署通州直隶州知州黄金韶。辄将已获夥犯蔡之梁等就地正法。经吴棠奏参。将该员交部议处。兹据吴棠奏称、盛广大等犯。现已拏获讯明。该员前次正法各犯。并无屈枉。且查拏尚能迅速。功过相抵。黄金韶前次应得处分。著免其置议。所有续获通贼谋逆之盛广大即盛裕科又名盛玉珂、茅广幅即茅维中、王锦漳、吴正陇即吴城名、董芑香即董帼淐、均著即行处斩。以申国法。　　

○谕议政王军机大臣等、吴棠奏、援蒙官军到防妥筹进取。并临淮兵力厚集。请特派督办。以一事权各等语。苗逆拥众数万。全力围攻蒙城。情形万分危急。陈国瑞现已督队抵宿。自应赶紧进兵。吴棠□令先通蒙城饷道。稳扎稳进。尚属持重之见。第蒙城为皖北形胜之地。望援孔亟。到防援兵。固不可早昧轻进。致挫锐气。然亦当于慎重之中。力国进取之计。陈国瑞勇敢素著。所部亦称善战。现在吴棠抽调守徐之官军四百余名。驻浦之马步队五百名。齐赴该总兵军营。又为之接济军食。是该营声势渐壮。可战可守。即著饬令陈国瑞迅速拔队。滚营前进。疏通粮道。立解城围。不得以待兵待饷为词。致有贻误。至宿西余捻。有姚广武一军。随时防剿。当不至贻陈国瑞后顾之忧。前因临淮援军渐集。而责成未专。恐致互相观望。曾谕令富明阿、唐训方等。联络策应。并令富明阿督同陈国瑞等军。相机攻剿。吴棠本日所称带兵之员。素不相习。拟请特派督办大员。节制调度等语。与前旨之意尚合。此时富明阿督带马步二千余名。驰赴临淮。即著懔遵前旨。与唐训方和衷共济。妥筹防剿。并督饬陈国瑞迅解蒙围。如临军兵力。足可自守。而援蒙之军。势尚单薄。亦著富明阿、唐训方、酌量添拨劲旅。迅往助剿。毋稍迟误。其陈国瑞一军粮饷军火。仍著吴棠源源接济。毋令缺乏。将此由六百里各谕令知之。　　

○又谕、左宗棠奏、官军克复富阳县城。现筹剿办情形一摺。富阳一城。为杭城上游锁钥。逆贼负嵎踞守。经左宗棠督饬水陆各军。竭数月之力。将县城攻克。并将新桥贼垒。一并攻破。该逆望风逃窜。自应乘此声势。规复杭城。现在蒋益澧统率各营。沿江而下。偪杭城十五里而营。左宗棠亦移扎富阳。相机调度。著即激励诸军。鼓勇前进。迅拔坚城。毋失机会。水师战船。业已进薄杭城。著该督严饬该将弁等认真攻击。与陆军相辅而行。毋稍松懈。康国器已由富阳直趋余杭。魏喻义由新城出师夹击。著该督即饬令该员等迅图攻克。以孤杭城之势。一俟余杭攻拔。即迅速攻取海甯州城。则浙东之防可固。且与苏省规取嘉善之军。声势可期联络。伪听王现由嘉兴星夜回杭。嘉郡自必空虚。如机有可乘。李鸿章即可檄饬将士。相机乘虚进捣。以牵贼势。著李鸿章酌量调遣。浙省饷源。以盐务为大宗。绍所早经克复。新鹾亟须整顿。运司李榕现在带兵。一时未能赴任。著该督遴选贤能署理。俾免旷误。将此由六百里各谕令知之。　　

○以正黄旗蒙古副都统富明署正红旗满洲副都统。　　

○以浙江援军克复安徽绩溪、祁门、两县城出力。赏参将陈隆兴等花翎。千总杨鸿福等蓝翎。余加衔升叙有差。　　

○句到奉天上年情实罪犯。三十四人均予句。　　

○辛亥。谕内阁、前因英桂奏、游击陈永祥、与所属把总许华等互相禀讦。守备增顺托病推延。当经降旨将陈永祥等解任。交英桂提省审办。兹据英桂奏审明定拟一摺。此案许华禀讦陈永祥演戏庆寿。收受兵弁公送寿幛各情。均属得实。其余虚糜兵饷等款。讯系事出有因。尚非有心诬捏。惟于贼氛偪近防所。不遵调度。已属延误。且于陈永祥庆寿时进署宴饮。尤干禁令。迨经该管上司禀揭。不候查办。私列衔名讦告。实属有意挟制。许华著革去把总。发往军台效力赎罪。不准援免。陈永祥虚糜兵饷等款。虽无其事。惟生辰收受所部寿幛。并于应避忌辰与属弁宴会。均干功令。守备增顺、于属弁讦告上司。不察虚实。率行转禀。及经传询。又复托病推延。并有向属员借贷钱物等事。均属有玷官方。陈永祥、增顺、均著即行革职。外委张丙午奉委查夜。辄敢回寓歇宿。实属怠惰。著降为额外外委。留于镇标候补。外委关金汤。额外王金銮、被许华私列衔名具禀。随后查知。即据实呈明。均著免其置议。　　

○谕议政王军机大臣等、刘蓉奏、筹办陕西军务次第。先将大概情形驰奏一摺。据称四川派援之向导等营。已计日均抵汉境。毛震寿所统之果健营易佩绅一军。亦移扎两河口。请饬李云麟驰抵军营。即由西乡会剿。其窜赴镇安之张逆一股。界连孝义商州及郧西一带。该抚已咨张集馨等防剿。俟汉郡围解。即调川防之武字定武两军会剿。通褒沔驿路。然后驰赴盩厔。剿办曹逆。再赴省城。商办回匪。于西省军情。剿办次第。实能了如指掌。著即照所议办理。至于贼情诡谲。旦夕变更。该抚当随时斟酌机宜。妥筹进止。不为遥制。李云麟一军。前据奏称已由襄阳起程。当经谕令迅由郧阳赴陕。解汉中之围。分兵救镇安汉阴等处。并令归刘蓉节制。毋庸单衔奏事。其应由何路进剿。著该抚酌度机宜。就近知照办理。蓝二一股。窜扰镇安。业经谕令多隆阿等。饬该处地方文武速行进剿。郧阳一带扼要处所。亦谕官文等、饬梁作楫一军设法严防。毋令匪踪东窜鄂疆。褒沔一带余匪。亦经谕令骆秉章派兵迅速剿办。与该抚所陈。均相吻合。如贼股纷窜。著飞咨川楚等省督抚。迎头合击。均须就地歼除。毋任再扰完善。刘蓉受朝廷特达之知。不数年闲。擢膺疆寄。应如何感激图报。著即迅督所部先靖汉南。以次廓清全陕。用副委任。汉南一切军情。仍著随时奏报。以慰驰廑。将此由六百里谕令知之。　　

○又谕、晏端书、黄赞汤奏、高州剿贼叠胜。连破逆巢。暨阳江阳春军情。并克复广海寨城各一摺。逆匪陈金缸窜踞信宜。以南山为屏蔽。该处崇冈叠嶂。密箐深林。从前屡次进兵。多未得手。昆寿督饬卓兴等。激励将士。鼓勇猛攻。连破南山白花塘等处贼巢。实为数年罕有之捷。可见兵势强弱。全在统领得人。现在骁贼刘超等叠次败溃。其锋已挫。从此转战而前。可冀捦渠捣穴。毛鸿宾、郭嵩焘、均已起程赴粤。著于到省后督饬各军。乘胜进剿。迅奏肤公。未到以前。仍著晏端书会同昆寿妥筹进剿。不得因已获胜仗。稍涉大意。阳江阳春二县。为省城至高州水陆必经之地。一日不靖。则高州之军火饷银。终形梗阻。晏端书等拟将该处各匪。先行剿除。自是正办。即著严饬各路官军。妥速进剿。以通饷道。粤东库款支绌。兵饷不敷。转瞬毛鸿宾所募楚勇。陆续到粤。饷项又复增多。晏端书等现已设法筹办。并著毛鸿宾、郭嵩焘、于抵任后实力筹画。务令饷源充裕。以收士饱马腾之效。广海寨城。业经克复。在逃余匪尚多。自应严为摉缉。惟土客互斗。本属蛮触相争。若办理不得其平。仍不能弭争端而释仇衅。著毛鸿宾等督率地方官吏。持平妥办。殄除首恶。宽免胁从。俾土客各民。知畏知感。庶可永消后患。吴昌寿似应暂缓赴任。或调往高州助剿。抑令先清阳江阳春等处各匪。并著该督抚等斟酌妥办。将此由六百里各谕令知之。　　

○山东巡抚阎敬铭奏、拏获从逆举人董全儒父子正法。得旨、所办甚是。逸犯董士铨、仍著严拏惩办。　　

○以筹备京仓米价。赏已革直隶总督文煜四品顶带。　　

○以克复广东广海寨城。赏参将朱国雄巴图鲁名号。游击梁琼等花翎。布政使吴昌寿等升叙有差。予被戕把总符永安等祭葬世职加等。革失守寨城署游击黄连安、千总李雄彪、卢国亮、署主簿董怀忠职。　　

○追赠广东归善阵亡知州许錞身知府衔。于死事地方暨原籍建立专祠。幕友家丁书役暨绅勇人等一并附祀。　　

○追予山东峄县阵亡署知县张振荣于死事地方暨原籍建立专祠。　　

○予山东日照阵亡殉难增生尹兆禄等绅民妇女三百五十六名口分别旌恤如例。　　

○壬子。谕内阁、理藩院代奏、土观呼图克图呈请住京当差一摺。土观呼图克图之前三代。皆曾住京。并赏给静修禅师名号。现在该呼图克图呈请瞻觐后住京当差。自属出于至诚。著照所请。准其住京。并加恩赏给静修禅师名号。副扎萨克达喇嘛职衔印敕。　　

○谕议政王军机大臣等、刘长佑奏、宋逆折回东境。分股狂奔。现在分筹防剿一摺。宋逆由吴桥沟店堡等处。折向德州边临镇一带。经余承恩等跟追。该匪窜至夏津。分为两股。一系宋逆自率千人。由戴家湾潜渡牐河。回窜老巢。一系贼目杨淀一领马贼五六百名。向高唐东北窜去。经余承恩等由恩县迎剿。贼向东北逃走。狂奔恩县一带。又由德州东南。窜向平原陵县交界地方。与僧格林沁前奏。大略相同。刘长佑现派游击蒋希夷一营。驻扎河闲。参将刘祺所部。援剿德州吴桥一带。余承恩等分扎邯郸成安永年曲周威县一带。王榕吉调汤继扬等营。在馆陶尖庄严防。祝垲守御龙王庙上下游各口岸。著刘长佑即行督饬各军。严密守御。力扼该匪回窜之路。遇有贼踪窜及。即可会同跟追各军。两面夹击。以图聚歼。豫省滑浚等县。并著刘长佑严饬河北镇道扼要防守。毋再被匪阑入。昨据僧格林沁奏、该逆窜入开州。即有匪首朱登峰率党接应。此股开州之匪。是否现已回窜东境。著僧格林沁、刘长佑查明。实力追剿。迅速埽除。余承恩等军。正由恩县迎剿。何以该逆仍得由恩县狂奔而去。著刘长佑严饬该员等认真剿办。不可稍有粉饰。有名无实。并著僧格林沁仍遵前旨。督饬各军将此股逆匪赶紧殄灭。以期肃清畿辅。僧格林沁。刘长佑、务当战守兼筹。两面夹攻。毋得专事尾追。徒劳无益。宋景诗究竟现在何处。恐该逆自知穷蹙。力难抵御。故设疑兵。分路窜突。自行遁归南捻。冀逃法网。亦不可不豫为之防。该亲王等务当确实查明。毋令逆首远扬。致堕诡谋。将此由六百里各谕令知之。　　

○又谕、官文、严树森奏、亳捻大股由豫窜鄂。现筹剿办。并请调回梁作楫一军驻扎郧阳各摺片。亳捻程二老坎等大股。由豫省叶裕一路。南窜唐县。阑入枣阳。经该处文武出城雕剿。贼以马步二万余众。直扑县城。计不得逞。复由随州地方。扰及钟祥县境。官文等派令副将黄胜日一营。移扎钟祥城内。以资守御。并饬总兵赵克彰等水陆各军。截击迎剿。布置尚属妥协。著即严督各军。迅速会合剿办。并饬黄胜日与参将蒋荣华等。严守安陆府城。保全要郡。毋稍疏虞。其移扎九子墩、及由应城前进之总兵梁洪胜、副将王桐柏等军。力保武汉一路。相机策应。防剿兼施。痛歼丑类。此股捻匪南趋。为苗逆所嗾使。此时扰及钟祥。尤恐其窥伺襄樊形胜。图与汉南蓝逆等股句结。不可不为之备。著照官文等所请。即将梁作楫一军。由兴安调回。驻扎郧阳。以固鄂西门户。饬令与现扎襄阳之欧阳正墉所部。联络堵剿。并著多隆阿、刘蓉、张集馨、迅速饬知遵照办理。刘蓉昨已据报由川起程赴陕。著即星速前进。懔遵叠次谕旨。迅抵陕南。督催川省援陕各军。与李云麟所部。力筹剿办蓝逆等股。迅解汉中之围。毋再迁延。多隆阿督办全陕军务。仍应随时兼顾。与刘蓉声息相通。以筹全局。豫省捻氛四窜。潼商一带。紧接豫疆。亦须早为豫防。张之万前奏豫捻三路窜逸。其由陈州以窜临颍。及自禹州扰及登封各股。现在剿办情形如何。南窜叶裕一股。前据奏称饬令孙之友等军及饬南阳镇府调团集练。探踪剿击。此时匪踪已越鄂疆。孙之友等曾否蹑追。著即饬令严防回窜。与鄂军联络。实力堵剿。毋得以邻为壑。一经驱贼出境。遂为了事。自蹈军营向来恶习。致干咎戾。将此由六百里谕知官文、严树森、多隆阿、刘蓉、李云麟、张之万、并传谕张集馨知之。　　

○又谕、骆秉章奏、派兵防堵川北。筹济汉南军食一摺。川省所派援陕之师。共一万三千余名。现已陆续出境。刘蓉亦已于八月十二日自省起程。取道南江进剿。该逆一经官军攻击。难保不纷窜蜀疆。此时川北之防。正当吃紧。骆秉章现饬周达武、曾纪凤两军。分布广元昭化及阳平关一带。并拨振武军二千名。防堵太平城口等处。布置尚属周妥。著即饬令在事文武。严密堵截。并著周达武、曾纪凤两军。俟褒沔二处肃清后。川北防务稍松。仍著进扎汉郡。听候刘蓉调遣。速解城围。所有川省拨援陕南各军月饷。并应需粮石。均著骆秉章、源源接济。毋令缺乏。将此由六百里谕令知之。　　

○以署安徽布政使江忠浚为四川布政使。安徽按察使马新贻为布政使。擢颍州府知府英翰为按察使。　　

○以四川涪州、綦江、解围。并克复长甯县城出力。赏副将孙均、贺连璧、参将王有德、巴图鲁名号。在籍郎中王达琮、游击李辅仁等花翎。知州郑长松等蓝翎。余加衔升叙开复有差。　　

○以任性妄为。浙江副将罗亮华革职讯办。　　

○癸丑。谕内阁、朕奉两宫皇太后懿旨。军兴以来。需饷甚钜。各省地丁钱粮关税等项。因之多未能如额报解。户部于各路军营拨饷竭力筹维。一切度支。均从节省。八旗兵丁钱粮。亦暂行灭成开放。每一念及该兵丁等仰事俯畜。资用支绌。深宫宵旰。轸恤时殷。兹当清风戒寒。转瞬即交冬令。该兵丁等亟应量加抚恤。所有八旗兵丁。著照现行放款事例。加恩赏给一月钱粮。即由户部迅速筹给。现在库存尚非充裕。或于各项费用酌加撙节。将所余之款。尽数拨归此项钱粮开放。该部务当仰体朝廷德意。迅饬各该旗即于十月内支领。俾禁旅速沾实惠。　　

○又谕、前因山西员杜氏谋产诬节一案。情罪重大。叠谕爱仁等详审定拟。嗣据爱仁将原审失实各情。覆讯具奏。并据御史寻銮炜奏称、该尚书等覆审此案。恐有不实不尽。复经派令寻銮炜驰赴山西。随同爱仁审办。兹据爱仁奏、于寻銮炜驰抵山西后。遵将此案再行覆审定拟。此案山西民人员□□胥之妻员杜氏。以员杨氏无出。欲以伊子丕锳承祧两房。属令员杨氏之仆妇曹武氏。乘该氏病故。将使女春桃所产婴孩。捏称该氏私产身死。于报官后。复劝令员杨氏之幼弟杨学孟拦请免验。该前任太谷县知县沉长材率行允准。接署知县孙培金遽将员杨氏待继之案出示准销。并有县署签押韩虎臣、门丁刘二即刘城、快役李泳淐、从中私受谢仪。过付银两情事。嗣员亿与杨学正、以该氏身死不明。疑为毒毙。赴省呈控。经该抚英桂派令沉长材、随同前往太原府知府保龄等承审。复以曹武氏供出杨学正约来田车氏为杨氏收生。遂将杨学正熬审偪供。诬奸定案。快役赵权、书吏张冠先、牛幅海、均各得受银两。现经爱仁将全案卷宗人证。覆加详审。供证确凿。并称亦已详询寻銮炜。并无疑窦。员杨氏实系病死。而员杜氏谋产诬节。洵属无疑。该原审承审各官。于此等重案。并不秉公研鞫。而员杜氏复以银钱贿赂。上下交通。书吏雇工。通同一气。遂使该孀妇于身死后冤抑蒙垢。该革员等得受赃银。复以事属暗昧。恃无左证。坚不承认。似此徇私昧良。实属目为法纪。除案内要犯员杜氏业经病故。无庸议外。其受属诬节之曹武氏一犯。著即发交驻防为奴。不准收赎。怀疑妄控之员亿、著革去举人。说合过赃得受银两之杜惠、高耀先、均著革去监生。王步、段春善、均著革去从九品职衔。其应得罪名。及其余案内各犯罪名。均著照拟办理。李泳淐、刘致和、均著不准援免。并不准收赎留养。赵权、杜惠、高耀先、王步、韩虎臣、段春善、许升、杨添佑、张冠先、牛幅海、田车氏、员洸苑、员丕孚、均著不准援免。田车氏并不准其收赎。在逃之刘二一犯。仍著严缉务获究办其始终承审此案之已革知府前任太谷县知县沉长材、著即发往新疆效力赎罪。不准援免。前署太谷县知县孙培金、著即行革职。交该抚严行看管。俟要证刘二一犯缉获到案。质明是否得受赃银。再行照例办理。原审此案之候补道前任太原府知府保龄、帮审之文水县知县黄宜之、候补知县龚衍淮、均著交部严加议处。审转此案之巡抚两司等、均著该部查取职名。照例议处。至刑部司员桂迓衡、于此案开检后尚未提讯。遽称员杨氏既非毒死。即系产死。请照原案办理。凭空臆断。实属谬妄已极。该尚书仅请将该员议处。殊属轻纵。桂迓衡著交部严加议处。寻吏部议、巡抚英桂照草率定案例降一级调用。布政使常绩降二级调用。得旨、英桂著加恩改为降四级留任。常绩著加恩改为革职留任。　　

○谕议政王军机大臣等、爱仁奏、陕省道路梗阻。自陈患病情形各摺片。前据多隆阿奏明。将胜保被参案内之革员阎丕敏、施鹏、窦型、并委员汪曜奎、李连芳、陆续解赴山西。交爱仁审讯。现在审办若何。是否即可奏结。著爱仁即将交审各案现办情形具奏。再降谕旨。将此谕令知之。　　

○又谕、吴棠奏、官军连克蒙北贼圩。进攻偪城贼垒。伤亡甚多。请饬拨劲旅南下。以援危城各摺片。据称陈国瑞一军。赴援蒙城。行抵蒙境。当将蒙北之王圩毋家圩收复。并先将东面之红里圩贼击走。令姚广武以次进攻红里圩东之大宋小守等圩。现在蒙城之北及西南面。均属贼垒联络。外掘长濠。极其宽深。于官军进攻。并不出斗。惟于圩内密排枪炮出击。陈国瑞所部。进攻圩垒。伤亡已多。蒙城四面贼围。求通一线粮道而不可得。尤虑日久变生。官军势单。不能自外包贼。进攻则徒伤士卒。不进攻则无以解蒙围。已处进退维谷之势。吴棠以僧格林沁赴皖之期。当不甚远。而蒙围甚急。官军太单。呼吸安危。朝不保夕。僧格林沁队内。有开花炮位。用以进攻贼垒。最为得力。请饬先将得力炮队。星夜拨往救援。即著僧格林沁速将在营得力炸炮。派兵解赴陈国瑞等军营。合力攻击。富明阿带领官兵马步二千余人赴淮。前已有旨令其先解蒙围。务即迅速前进。与陈国瑞力筹进取。贼势趋重蒙城。临淮情形稍松。著唐训方酌量。就近抽拨得力兵将。助解蒙围。及力攻怀远逆巢。并著曾国藩仍遵前寄谕旨。饬令六颍等处官军。进攻正阳寿州。以分贼势。吴棠所派都司张保圣等马队。赴蒙随剿。为数无多。陈国瑞进止机宜。务须饬令详度地势。相机而动。不可轻率深入。致堕诡谋。富明阿到后。兵力较充。即可妥筹进剿之方。尤须先将被胁附苗各圩。先行解散。以孤贼党。吴棠仍将各省协饷催提源源运济。毋令缺乏。黄开榜所部炮船。遗失多只。著吴棠饬令设法筹购炮位。修补船只。仍即回防。以资得力。裴荫标以在营将弁。公然为盗。纵勇殃民。可恶已极。经总兵陈文胜查拏。该漕督并派员前往。会同将裴荫标正法。并咨明李世忠。办理甚为允协。李世忠亲率所部五千人。驰赴临淮助剿苗逆。如果实能效命。并著曾国藩、吴棠、唐训方、随时策励。与为联络。以尽其用。吴棠摺著钞给僧格林沁阅看。将此由六百里各谕令知之。　　

○裁河南开封府仪封司经历。从巡抚张之万请也。　　

○以漕运总督吴棠捐输军饷永广安徽盱眙县学额一名。　　

○予安徽蒙城阵亡都司张学胜、把总鲁元林、祭葬世职加等。　　

○甲寅。谕内阁、宋景诗以屡降屡叛之贼。窜扰直东一带地方。经僧格林沁、刘长佑等督军剿洗。叠有斩获。该逆以失巢穷寇。岂能久延残喘。惟念宋景诗自外生成。罪固在所不赦。其他胁从之众或因迫于饥寒。被其驱使。或因家产破亡。被其偪胁。其罪可从末减。其情尚属可矜。自今以后。凡宋景诗之夥党内。有能不甘从逆自拔来归者。朝廷悉准赦其既往之罪仍著带兵大员及地方大吏妥为安插。如有能将宋景诗捆缚捦斩以献者。则非但无罪而且有功。必当予以奖励。总之朝廷所必欲诛者。惟宋景诗一人。其余被胁之众。概可从宽。务须及早归顺。切勿甘心从贼。自取灭亡也。著僧格林沁、刘长佑、阎敬铭、将此旨刊刻誊黄。广为晓谕。以示朝廷法外施仁之至意。　　

○谕议政王军机大臣等、有人奏、京畿内地。联盟聚众。请饬拏办一摺。立会聚众。久干例禁现在小秦艽等。胆敢在禁城地面。立会纠党至百余人之多。更有句串蠹役情事。不法已极近日明火抢劫之案。层见叠出。未始不由于此。若不亟行查辨。深恐酿或事端。著步军统领衙门顺天府五城、按照所指首夥匪犯各姓名。严密查拏务获。送部究办。如果属实。尽法惩治。不准一名漏网。原摺著钞给阅看。将此各谕令知之。　　

○又谕、有人奏、良乡县属琉璃河地方。近有天津县棍徒潘得华、张有城等。在彼执废照私立税局。侵扰行旅。请饬查拏究办等语。良乡县属琉璃河地方。据称于咸丰七八年闲。已经该县将税局永远禁革。棍匪潘得华等。胆敢私立税局。肆意强横。扰害商旅。如果属实。大干法纪。著万青藜、林寿图、密派公正员弁。前往确查。密拏匪犯。从严惩办。所持废照。系何年漏未呈缴之件。并著确切查明具奏。原片著钞给阅看。将此谕令知之。　　

○又谕、本日议政王军机大臣呈递僧格林沁信函。据称初二日寅刻。我军由袁庄拔队。向西南行三十余里。即见该逆在何庄宋寨一带。攻扑民围。当即齐队进剿。该逆列仗迎拒。约计马贼千余名。势甚凶猛。官军一拥冲压。逆势不支。纷纷向西南狂奔。计追杀一百余里。至开州地方。所賸败匪尚有数百名。恒龄等仍在前追杀。舒通额等齐队继进等语。此股窜匪。剿办已经得手。不难紧蹑其后。一鼓剿平。著僧格林沁即行飞饬恒龄等昼夜跟追。并设法分兵绕击。毋任再行窜扰。苏克金等亦当饬令整队追贼。不得藉口沿途摉剿窜匿余匪。多所迟误。致干重咎。宋逆以失巢狂寇。到处狼奔豕突。沿途裹胁之人。未必尽甘心从逆。然宋逆诡诈多端。安知不诓骗其胁从之众。以为归顺朝廷。万无生理。使从逆者心愈坚而势愈固。为今之计。若能解散胁从。使首恶之势日孤。则剿办更易为力。本日明降谕旨一道。著僧格林沁、刘长佑、阎敬铭、于奉到后。即行刊刻誊黄。遍行张贴。或悬赏购线。务将宋逆殄除。以靖地方。将此由六百里各谕令知之。　　

○又谕、张之万奏、大金店股匪。被剿南递。现饬追蹑迎剿一摺。盘踞大金店之张总愚大股。恃众阻险。经张曜督饬马步各队。奋力攻剿。该匪弃险狂奔。张曜拔队。由汝州一路追蹑。张之万现调永奎马队。由叶裕绕出贼前。并饬王文行勇队。取道襄城。遏贼东窜。著即严饬诸军。前截后追。乘该匪喘息未定。尽力剿洗。并檄饬南阳镇总兵知府督率兵团。遏贼奔轶之路。毋得稍有疏虞。其李大个子股匪。由永夏之交。突窜会亭一带。虽经毛昶熙督饬成景等击退。惟兰考睢杞之闲。旷野平原。无险可扼。难保不乘我不备。率众西趋。仍著张之万、毛昶熙、檄饬各营及地方文武。严密防范。不得稍有松懈。贻误事机。尹嘉宾、徐连升、克复高寨。而捻首秦喧等。窜入沈阜边界之李王两寨。并袭破刘坤圩。以为掎角之势。亟宜乘胜殄除。肃清疆圉。著张之万等饬令尹嘉宾等。会同地方团勇。迅将王李等寨攻拔。歼捦秦喧各逆。期于净绝根株。张之万另片奏、李明惠一军。由皖赴汴。已遵旨催令北渡。驰赴直省等语。宋景诗匪党。复窜回开州一带。直豫交界处所。正需得力兵勇。迎头截击。著刘长佑查明该总兵行抵何处。饬令会同河北镇道及直省派出之将领等。四面兜剿。务将此股贼匪。尽行殄灭。毋令乘闲他窜。将此由六百里各谕令知之。　　

○又谕、张集馨奏、汉中城固。相继失陷一摺。据称川援八军。暨果健等营进攻油坊街。将士深入。致被包抄。伤亡军士。遗失器械甚多。退至青石关等处屯扎。贼匪遂于八月二十日。攻陷汉中府城。二十三日。复陷城固。现在分别咨行。妥筹堵御。并自请议处等语。汉中被围日久。坚守待援。张由庚等军。前既迟迟不进。迨进屯云峰寺等要隘。复不能慎重进剿。致军声大挫。郡城失陷。实属贻误戎机。刘蓉已由南江起程。著即星夜前进。督率汉南诸军相机剿办。该处将领。现已失利。戴罪图功。如再不知愧奋。必当从重治罪。决不宽贷。一面严饬毛震寿等。招集溃败兵勇。绕赴西乡。防堵北面。李云麟将抵山阳。即著取道兴安。迎头截击。俾免蓝逆与汉郡匪徒。句结为患。梁作楫一军。业经楚省调回。兴安一带。空虚可虑。现在城固炮船。尽为贼掳。若沿江而下。其势更炽。知府周有全所带炮船。自应留泊茶镇。著官文。严树森妥筹办理。其郧阳所属地方。并著该督抚严密防范。以备不虞。周达武、曾纪凤等营。分布广元等处。距汉中尚不甚远。著骆秉章饬令该总兵等以剿为防。毋事株守。多隆阿已将临潼十三村攻克。进师塔底。剿办正当得手。能否分兵策应。并著该将军妥筹兼顾。石泉首当贼冲。子午谷尤关紧要。多隆阿务当与张集馨选派劲旅。前往择要扼剿。并饬令该处乡团。协同堵御。毋稍疏虞。张集馨所奏旗绿各营兵丁。饥疲已久。逃亡滋多。非朝夕所能整顿等语。与前奏裁汰训练及声势甚壮之语。自相矛盾。该署抚前奏石泉等州县。每邑集团万人。密布汉江北岸。兴安一带。可保无虞。此次又据陆堃等禀。辄称西北势甚空虚。可见该署抚从前奏报。徒事铺张。著传旨申饬。至此次汉中失守情形。摺内声叙未详。并著刘蓉、张集馨、查明据实详细具奏。将此由六百里加紧谕知官文、多隆阿、骆秉章、严树森、刘蓉、李云麟、并传谕张集馨知之。　　

○又谕、张集馨奏、沥陈陕省雕敝情形。暂请以粮济饷。并楚军抵汉后。无庸专设粮台各摺片。陕西自发逆回匪相继作乱。各属停徵。进款无著。而大兵云集。出款浩繁。现在曹克忠劝令从逆村庄捐粮赎罪。业经捐麦至五万余石之数。即著张集馨饬员迅速催交。收运入城。并照所请。先给满饷。后给汉兵。务令国家有用将士。不至身罹冻馁。一俟饷项充裕。即将满洲兵饷米折。仍按四成支放。以恤兵艰。穆腾阿务当宣布朝廷德意。加意拊循。毋令失所。前因李云麟奏请于至汉后。由陕省派员筹备军饷。当经谕令刘蓉、张集馨妥办。兹据张集馨奏、汉南军饷兵粮。已由川省派员采买接济。似可不必另设粮台及制造等局。转致推诿等语。时势艰难。委一员必增一员之费。添一员必增一员之弊。张集馨所奏。系为核实起见。尚属可行。即著刘蓉查照办理。并知照李云麟。以免歧误。捻股张总愚等、由汝州一带南趋。深恐乘隙西犯。著多隆阿、张集馨等、督饬商雒等处在防文武豫筹防范。毋稍疏虞。将此由六百里谕知多隆阿、穆腾阿、刘蓉、并传谕张集馨知之。　　

○甯夏将军庆昀等奏、甯夏回匪。现在具呈悔罪。得旨、该将军等论汉回五相报复情形。俱中窾要。回匪之藉端肆逞。固应示以兵威。且防堕其诡计。汉民之喜事生衅者。亦须随事弹压。悉归驾驭。傥敢任性妄为。必当严查惩办。以靖奸宄而遏乱萌。　　

○以河南登封团练助剿出力。赏教谕张拱辰等蓝翎。余升叙有差。　　

○以陕西汉中、城固、府县两城被贼窜陷。革道员张由庚、总兵官朱桂秋职。仍留营。署巡抚张集馨、布政使毛震寿等、分别议处数议。　　

○以援剿不力。陕西总兵官福兆下部议处。　　

○予陕西醴泉阵亡游击梁仕绅祭葬世职。　　

○予陕西镇安殉难训导蔡兆兰等祭葬世职加等。
  </div>
  <div class="pagination">
   <a href="清实录同治朝实录_page126.html">
    上一页
   </a>
   <span>
    ...
   </span>
   <a href="清实录同治朝实录_page122.html">
    122
   </a>
   <a href="清实录同治朝实录_page123.html">
    123
   </a>
   <a href="清实录同治朝实录_page124.html">
    124
   </a>
   <a href="清实录同治朝实录_page125.html">
    125
   </a>
   <a href="清实录同治朝实录_page126.html">
    126
   </a>
   <span class="current-page">
    127
   </span>
   <a href="清实录同治朝实录_page128.html">
    128
   </a>
   <a href="清实录同治朝实录_page129.html">
    129
   </a>
   <a href="清实录同治朝实录_page130.html">
    130
   </a>
   <a href="清实录同治朝实录_page131.html">
    131
   </a>
   <a href="清实录同治朝实录_page132.html">
    132
   </a>
   <span>
    ...
   </span>
   <a href="清实录同治朝实录_page128.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
