<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 636 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 636 页/共 848 页</h1>
    <div class="content">
○旌表守正被戕安徽宿州民陈映田妻赵氏。　　

○丁丑。上诣绮春园问皇太后安。　　

○戊寅。谕军机大臣等、大理寺少卿金应麟奏、闽省积弊。请旨筹议一摺。据称该省沿海要区。缺多疲累。当于旧章之中。量为变通。使材能之员。无所畏葸。不肖之徒。无以藉口等语。州县为亲民之官。地方多一疲累之员。不独民间隐受其害。即公务亦必多贻误。著颜伯焘。刘鸿翱。即将摺内所指各条。悉心查议。是否可行。据实具奏。原摺著钞给阅看。将此谕令知之。寻奏、闽省难治。由来已久。非别作更张。断难措手。惟功同创始。非旦夕所能决计。容俟筹议周妥。再行分别条上。报闻。　　

○己卯。谕军机大臣等、奕山等奏、筹备守御内河情形一摺。览奏均悉。据称修复炮台。添铸炮位。非一二年不能一律完固。师船炮台。皆无可恃。狮子洋内。不得不以省河为屏蔽等语。著即照议先将要隘数处。密为填塞。以绝兵船来路。至省河南北二路炮台。即著赶紧兴修。安兵练勇。加意防守。内户既固。再行添制战舰。筹运甎石。由内而外。将各炮台次第修复。以期捍卫。其应台分两层。改造炮眼之处。著细心体察。如式筑修。总期攻击有准。不得草率了事。另片奏、夷匪在香港对面之裙带路、建盖寮篷。修筑马头等语。香港地方紧要。岂容该夷久据。著奕山等不时密探该夷在彼有无另蓄诡谋。作何举动。随时防范。毋稍疏虞。将来如有可乘之机。必应将该地方设法收复。方成事体。义勇等捦斩夷目。著仍遵前旨查明。按格奏赏。又另片奏、杨芳现在患病。著饬令安心调理。即著齐慎移驻省城军营。以资弹压调度。将此由六百里加紧各谕令知之。　　

○赠故参赞大臣户部尚书隆文、太子太保。予祭葬。谥端毅。赏银二千两治丧。　　

○调工部尚书敬徵、为户部尚书。理藩院尚书赛尚阿、为工部尚书。管理藩院事。以都察院左都御史恩桂、为理藩院尚书。　　

○调福建金门镇总兵官杨登俊、为海坛镇总兵官。海坛镇总兵官江继芸、为金门镇总兵官。　　

○庚辰。以乌里雅苏台将军奕湘、为镶红旗蒙古都统。　　

○以靖逆将军正红旗汉军都统奕山、为都察院左都御史。未到任前。以理藩院尚书恩桂兼署。并管上驷院事。户部左侍郎文蔚、管总理工程处事。　　

○旌表守正捐躯广东翁源县民彭有声妾谢氏。　　

○辛巳。谕内阁、刘韵珂奏、缉获烟匪一摺。浙江定海洋面。匪船游奕。经该抚等委员缉拏。格毙匪犯二名。拏获七十八名。摉获鸦片烟土二万四百三十余两。并有夷字烟票二纸。现讯供词互异。其烟土来历。亦讯无确供。该犯等贩卖烟土。又有夷字票据。其为私买夷货。已有明证。难保无勾通透漏等情。必应严加究讯。著刘韵珂亲提陈往等犯。严讯确供。尽法惩办。并著督饬所属一体严密躧缉。遇有奸民盗匪。立拏严究。毋许稍有疏纵。　　

○追予东汉吴令彭修、入祀江苏常州府乡贤祠。从署巡抚程矞采请也。　　

○以缘事革退广西镇安府属向武土知州黄清献弟清标、袭职。　　

○壬午。谕内阁、祁＜?土贡＞等奏、严定商船驶赴天津等处章程一摺。闽广两省商船。贩运货物。驶往天津各处贸易。固属例所不禁。惟现当海氛不靖之时。稽察稍有未周。沿海奸徒。因而溷迹。或接济逆匪水米。或夹带违禁货物。均难保其必无。著通饬沿海各督抚。转饬海口文武员弁。于商船出口入口时。严密稽察。如有前项情弊。立即从重惩办。务使汉奸无从溷迹。洋面日就肃清。傥查有稽察不严。及得规纵庇。藉端讹诈情事。即著严行参究。毋稍姑容。所议水手米石人数。前据颜伯焘等奏请遵照旧章。当令依议办理。此次祁＜?土贡＞等奏限定数目之处。著毋庸议。　　

○以盛京副都统奕兴、为绥远城将军。黑龙江协领托隆武、为盛京副都统。　　

○调湖北巡抚吴文镕、为江西巡抚。江西巡抚钱宝琛、为湖北巡抚。　　

○湖南绥靖镇远兵官明海、以老病休致。以河南荆子关协副将石元瑛、为绥靖镇总兵官。　　

大清宣宗效天府运立中体正至文圣武智勇仁慈俭勤孝敏成皇帝实录卷之三百五十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十一年。辛丑。六月。癸未朔。礼部议准前署江苏巡抚程矞采疏报、采访宝应县贞节妇女郑氏等九十八口。前任湖南巡抚裕泰疏报、衡山县刘向氏等四百五十二口。署安徽巡抚徐宝森疏报、庐江县高张氏等九百六十五口。各请建总坊旌表。从之。　　

○准浙江海宁、湖州、金衢、台州、温州、湖南头二三各帮遭风沈失米石。分限买补。　　

○甲申。上诣绮春园问皇太后安。　　

○乙酉。谕内阁、敬徵奏、本年寿安固伦公主下嫁。酌拟应设官员。拨给户口章程。请将府第长史一员。由现任员外郎。内管领。副参领内拣选充补。其头等护卫一员。二等护卫二员。由副内管领、骁骑校、护军校内拣选充补。均令仍食原俸饷银。及身而止。其子孙亦不必随往当差。此四员即作为站项。无庸开缺。至三等护卫以下等员。请仍照旧章。于分给十二户护军披甲人内拣放。均食原饷。以符定制。俱著照所拟办理。又另片奏、会典内载固伦公主轿车。系用金黄盖、红帏、红缘盖角、金黄垂幨。著即照会典办理。　　

○旌表守正被戕直隶昌平州民王泳德女三姐。王四妻周氏。　　

○丙戌。上幸静明园。诣龙神庙拈香。　　

○谕内阁、牛鉴奏、豫省原筹借项生息。津贴若缺银两。限满查明归还原本数目。尚有应提原本。请仍照常生息。以资津贴一摺。河南省淇县等若缺。前经筹备续摊军需银二十万两。发商生息。藉资津贴。所得息银。除以十六万五千两归还原本外。尚有未归银三万五千两。所短无多。无难陆续归还。据该抚请将此项照常生息。分别加津考城等县苦缺。并陆续归还原本。著准其将此项借动银二十万两。照常存当生息。自道光二十一年夏季起。每年所得息银二万四千两。除去一万四千两。仍为淇县等十县津贴外。余银一万两。以三千两归还原本。以七千两加津考城、信阳、兰仪、虞城、宁陵等五州县。计十二年原本归清后。所余息银三千两。或若缺内酌量加增。或另行调剂他缺。临时再行筹议。其每年收支银款。毋庸造册报部。　　

○丁亥。旌表守正捐躯直隶蓟州民王和妻张氏。　　

○戊子。谕内阁、御史朱淳奏、铅船夹带木料过多。请旨饬禁一摺。各省解运铜铅。关系京局鼓铸。若如所奏运员雇船之日。藉带木之私以省水脚。船户承揽之后。借运铅之名以脱关税。以致铅运迟延。任催罔应。该御史奏称、湖北之田家镇为储木之乡。江西之九江关为舣舟之地。著湖北江西各巡抚、先行出示晓谕。俾居民商贾。咸知法令所在。再饬所属严行查禁。有犯必惩。毋任虚应故事。　　

○己丑。谕内阁、吴其浚奏、知州在任自缢。请彻底究办一摺。湖南桂阳直隶州知州恒善、到任甫逾一月。即因地方疲玩难治。尽可从容设法整顿。何致遽尔轻生。著吴其浚亲提书差人等、并传该家丁等来省。彻底根究。有无致死别情。确切讯明。据实具奏。寻奏、讯明恒善实因民情犷悍。书差疲玩。钱粮铜铅。处处掣肘。情急自尽。惟州书萧明堂等、另有受贿把持等事。应归各案办理。得旨、逐案研讯。务得确情。不准颟顸了结。　　

○庚寅。停本年各省情实罪犯秋决。　　

○旌表守正捐躯河南固始县民余瑾妻夏氏。　　

○辛卯。上诣绮春园问皇太后安。　　

○谕内阁、给事中董宗远奏、请整饬邮政一摺。各省驿马。例有额设。本足敷驰递之需。近因军务吃紧。屡经降旨严加整饬。若如所奏、近来驿站多不足额。且以疲瘦充数。往往中途倒毙。并有上下站合棚餧养。通那应差之说。甚至并无马匹。祇知克扣马乾。自饱囊橐。一遇公文紧要。需马甚多。或取自民间。或索价自办。以至奸蠹需索扰累。公文互相推诿等语。著各直省督抚责成臬司。严谕所属力加整顿。并查明驿站马匹。如有亏缺以及前项情弊。即著据实从严参办。以肃邮政。将此通谕知之。　　

○又谕、伊里布著交原审之王大臣会同刑部、定拟罪名具奏。寻奏上。得旨、伊里布以钦差大臣。办理浙江夷务。不能迅速收复定海。屡奉谕旨即行进剿。一味迁延观望。实属庸懦无能。著即革职发往军台效力赎罪。以示惩儆。　　

○准江苏镇海等帮剥船遭风漂失米石。以本帮及别帮余米抵补。　　

○旌表守正捐躯直隶天津县民李长汰妻张氏。密云县民刘顺女刀刘氏。　　

○壬辰。添设凉州驻防擡炮四杆。炮手二十名。庄浪驻防擡炮五杆。炮手二十五名。从副都统文祥请也。　　

○户部议准、直隶总督讷尔经额疏报、顺天、河间、天津、遵化、易、五府州开垦地三百二十四顷四十二亩有奇。照例升科。从之。　　

○癸巳。谕内阁、御史卢毓嵩奏、请严禁私硝出口。酌定官为收买章程一摺。私硝出口。例有明禁。若如该御史所奏、愚民私相售卖。不肖兵弁。得规隐庇。疏纵出洋。地方官规避处分。意存消弭。不可不严立其防。以杜后患。至所称产硝处所。小民埽积求利。应令地方官设局收买之处。是否可行。著该督抚妥议具奏。　　

○又谕、前据福建台湾镇总兵达洪阿等、请将拏获邻境盗犯之候补从九品崔寅尽先即补。当交吏部议奏。兹据该部奏称、该员崔寅与送部引见之例相符。其尽先即补之处。应毋庸议等语。固属照例办理。惟台湾远隔重洋非内地可比。该从九品以微末之员。首先拏获邻境罪应斩枭盗犯三名。自应量予鼓励。崔寅著准其不论繁简。遇缺尽先即补。毋庸送部引见。他省不得援以为例。　　

○又谕、奕山等奏、广东省城神庙显应。请颁给扁额一摺。据奏此次＜?口英＞夷肆扰。扑近城墙。正欲开炮。粤秀山观音大士神像显灵。居民共见。扑灭火箭。雷雨倾盆。冲没汉奸夷匪多名。夷人无不畏惧。现在海氛既熄。省垣安堵。护国庇民。仰邀神贶。朕实深寅感。著发去亲书扁额。交奕山等祗领。虔诣庙中敬谨悬挂。以答神庥。寻颁御书扁额曰慈佑清海。　　

○谕军机大臣等、本日据奕山等奏请撤兵。分期启行。已明降谕旨照议办理。并谕令沿海各督抚酌量情形。奏请撤兵矣。又据奕山等奏、晓谕＜?口英＞夷。懔遵前定章程。一体通商。并筹备堵御一摺。览奏均悉。该夷所修裙带路寮房石路。内商既不肯前。各夷又不从此入口。是该夷销货不便。未必日久占据。裙带路与香港毗连。著奕山等仍遵前旨。遇有可乘之机。设法收复。前据杨芳奏、请将水师改为陆路。自系因近来训练不精。不能得力之故。此时固未便全改章程。其应如何变通酌剂之处。该将军等妥议具奏。至省河及大黄＜?氵窖＞炮台。据奏必须修造据守。著即赶紧兴工。所有炮位一百二十余尊。即妥为分别安放。务须布置得宜。施放有准。方称有备无患。所有一切善后章程。著即责成奕山、齐慎、祁＜?土贡＞、怡良、和衷商搉。妥议办理。傥有办理不善之处。惟奕山等四人是问。懔之。将此由六百里谕令知之。　　

○又谕、据裕谦奏、驰抵镇海。查明夷船洋面防堵情形一摺。览奏均悉。现在广东夷船。经奕山等叠次焚击。业已退出虎门。所调各路官兵。业已陆续撤回归伍所有宝山镇海等处调防各官兵。著该大臣体察情形。有可酌量裁撤之处。迅速奏闻请旨。将此由四百里谕令知之。　　

○又谕、前因＜?口英＞咭唎夷船。在沿海各省口岸游奕滋扰。屡经降旨著该将军督抚等调集官兵。防堵剿办。现在广东夷船。经奕山等叠次焚击。业已退出虎门。粤省所调各路官兵。现已陆续撤回归伍。所有各省调防官兵。著该将军督抚等体察情形。如可酌量裁撤。迅速奏闻请旨。将此由四百里各谕令知之。　　

○以参赞大臣杨芳患病未愈。命回湖南提督任调理。　　

○甲午。谕内阁、本日卓秉恬等覆奏查验工程。据称景陵小碑亭应修之处。须揭□□瓦头停。以昭慎重。惟现在大雨时行。恐修理未能坚固。著归入明年岁修工程内一并查办。　　

○谕军机大臣等、＜?口英＞夷自惩创之后。兵船退出虎门。乞恩贸易。准令通商。昨据该将军等奏称、向来恭顺夷商货船。闻风入港。告请验货。＜?口英＞夷额庆欢忭。免冠感伏声言永不敢在广东滋事等语。该夷人数众多。贪利无厌。目前虽极恭顺。难保日后不另生枝节。现当该将军等办理善后。必应计及久远。一劳永逸。毋徒将就了事。后患潜萌。著奕山等即饬谕该夷。仍须出具切实甘结。不得夹带鸦片。勾串内地民人。其通商口岸。及夷船应停泊何处。均照旧章办理。不得妄生他念。另求马头。至贸易纳税。向有定限。已历年所。亦毋庸轻议核减。各沿海省分。俱有将弁防守。晓谕该夷目严饬各夷。毋许驾船分赴各处勾串销货。傥不遵约束。被兵弁攻击。或将该夷捦获治罪。该夷目不得委生觖望。其余善后章程。仍遵前旨周密妥办。以副委任。将此由五百里各谕令知之。　　

○又谕、寄谕钦差大臣两江总督裕谦等。现在粤东夷船。业经退出虎门。情形恭顺。已降旨冷令该夷循照旧章。在该省通商。并令其出具永不售卖鸦片烟土甘结。该夷等自不敢再在粤东夹带销售。惟闽浙两省。口岸甚多。该夷惟利是图。难保不勾结沿海奸民。潜行偷售。即如闽省夷船私销货物。向俱视为泛常。趁此清厘之时。尤宜力加堵截。以除积弊。著该大臣等督饬所属文武员弁。随时侦探。加意巡查。遇有夷船在洋游奕。即密为防范。不准其潜近口岸。稍有偷售。并严查内地奸民私驾小船出洋。勾串贩运。别滋事端。如仍有此等奸民。与之交接贩卖。一经拏获。即照新定章程。尽法惩治。不准稍有疏纵。以除积弊而靖海疆。将此由五百里各谕令知之。　　

○予江苏故吏部尚书朱士彦、入祀乡贤祠。从前署巡抚程矞采请也。　　
</div>
    <div class="pagination">
<a href="清实录道光朝实录_page635.html">上一页</a><span>...</span><a href="清实录道光朝实录_page631.html">631</a><a href="清实录道光朝实录_page632.html">632</a><a href="清实录道光朝实录_page633.html">633</a><a href="清实录道光朝实录_page634.html">634</a><a href="清实录道光朝实录_page635.html">635</a><span class="current-page">636</span><a href="清实录道光朝实录_page637.html">637</a><a href="清实录道光朝实录_page638.html">638</a><a href="清实录道光朝实录_page639.html">639</a><a href="清实录道光朝实录_page640.html">640</a><a href="清实录道光朝实录_page641.html">641</a><span>...</span><a href="清实录道光朝实录_page637.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
