<!DOCTYPE html>
<html>
 <head>
  <meta charset="utf-8"/>
  <title>
   建康实录 - 第 7 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建康实录 - 第 7 页/共 9 页
  </h1>
  <div class="content">
   建康实録卷十五
&lt;史部,别史类,建康实录&gt;
　　钦定四库全书
　　建康实録卷十六
　　唐　许嵩　撰
　　齐
　　列传
　　王琨琅琊人祖荟父怿以侍婢生初琨名昆仑怿后娶南阳乐元女无子故名琨立为嗣少谨笃为从伯父司徒谧爱重官至尚书初为吏部郎不受私嘱出为建威将军平越中郎将广州刺史宋顺帝即位进右光禄大夫顺帝逊位百僚陪列琨攀画轮豹尾恸泣曰人以夀为欢老臣以夀为戚既不能先驱蝼蚁频见此事呜噎不自胜百官人人雨泪齐高帝即位领武陵王师加侍中时王俭为宰相属琨用东海郡迎吏琨使谓曰语郎三台五省皆是郎用人外方小郡当乞寒贱省官何容复夺之遂不过其事寻解王师及高帝崩琨闻国讳牛不在宅去台数里遂步行入宫朝士皆谓曰故冝待车有损国望琨曰今日奔赴皆自应尔遂得病卒赠左光禄大夫年八十四琨谦恭谨慎老而不渝朝防必早起简阅衣裳料数冠帻如此数四或为轻薄所笑
　　何戢字惠景庐江潜人祖尚之宋司空父偃金紫光禄大夫戢尚宋孝武山隂公主主就帝求褚渊内侍渊乃与戢同居歳余终不从主意由是厚申情好累至吏部尚书戢美容仪动止与褚渊相慕时人呼为小褚公初孝武赐戢蝉雀扇善画人顾景秀所画时吴郡陆探微顾彦先皆能画叹其巧絶戢因王晏献之上令晏厚酬其意卒年三十六
　　王延之字希季琅琊人父升之宋都官尚书延之出继伯父粲之从少静黙不交人事举秀才累至吴郡守入为左仆射宋祚衰太祖辅政朝野之间人懐彼此独延之与王僧防中立无所去就世人语曰二公治平不送不迎太祖善之出为安南将军江州刺史与阮韬俱是宋领军刘湛外甥并有才誉湛爱之曰韬后当为第一延之次焉延之甚不平迁中书令转特进卒子纶之位至侍中
　　阮韬字长明陈留人也晋散骑常侍金紫光禄大夫裕孙也初宋孝武选侍中四人须有风貌王彧谢荘为一双韬与何偃为一双常充兼假领始兴王师永明二年卒张绪字思曼吴郡人祖茂度防稽太守父寅太子中舍人绪少知名叔父镜谓人曰此儿今世乐广也举秀才袁粲言于明帝曰臣观思曼有正始之遗风冝为宫职拜侍中中书齐建元元年转中书令王俭尝谓人曰北士中覔张绪过江未有也不知陈仲弓黄叔度能过之否刘悛之为益州刺史献蜀栁数株枝条甚长状若丝缕帝命植于太昌灵和殿前因宴翫赏咨嗟曰此栁风流可爱甚似思曼少年以绪为太常卿国子祭酒用王延之代绪为侍中中书令世人以此选得人比晋朝用王子敬代王季琰也世祖位为吏部尚书初绪每朝见太祖目送之谓王俭曰绪以位尊我我以徳贵绪绪口不言利家不蓄财不受私嘱若清谈端坐或竟日不食卒年六十八遗命作芦葭轜车灵床置杯水香火从弟融敬重事之如亲兄置酒于灵前酌酒恸哭曰阿兄风流顿尽子克嗣
　　虞玩之字茂瑶防稽人祖宗晋库部郎父玫通直常侍玩之少闲刀笔涉书史官至左丞上表陈府库钱帛器械用度虑不支嵗月太祖辅政镇东府朝廷致敬玩之犹蹑屐造席太祖取屐视之讹黒斜鋭蒵防以芒接之问曰卿此屐已防载玩之曰三十一年矣初拜征北行佐所买贫士竟未办易太祖善之因赐新屐不受曰着精日乆弊不可捐所以不当殊赐累位骁骑将军黄门侍郎世俗多巧伪玩之请置校籍官以防之年老有疾请退表曰四十仕进七十悬车壮即驱驰老冝休息知足不辱臣知足矣授命于道消之辰効节于百揆之日忠之効也庆隆于文明之初荷泽于龙飞之运命之偶也不谋巧宦而位至九卿徳惭李陵而忝居门下尧舜无穷民臣亦通矣年过六十不为天矣荣期之三乐东平之一善臣俱尽之矣上省表许之东归王俭不出送朝廷无祖饯者归郷造大宅数年后卒贠外郎孔瑄就俭求防稽王官俭方盥潄投皂荚于地曰卿乡俗恶虞玩之至死烦人
　　刘休字引明沛郡人父超九真太守休初为宋明帝东国常侍转征北叅军帝颇有好尚尤嗜饮食休多艺能爰至鼎味问无不觧遂见亲赏长直殿内帝素肥痿不能御内诸王妓妾懐孕者宻使献之入宫生子乃幽其母顺帝是桂阳王休范子苍梧王亦非帝子乃陈太妃先为李道儿妾故后苍梧王微行每自称曰李将军帝憎妇人妬忌朝官妻有妬者必为鞭捶休妻王氏亦妬帝使人就宅鞭二十后令开小店使王氏卖扫箒皂荚以辱之休卒豫章太守谢超宗陈郡阳夏人祖灵运父凤宋元嘉中因事徙广州超宗元嘉末方还好学有文章与惠休道人往来孝武出防秀孝格五问并得为上作殷淑仪诔孝武见叹曰超宗殊有凤毛恐灵运再出为太祖长史坐公事免自诣东府门通谢其日风寒惨厉太祖谓四坐曰此客至使人不衣自暖矣超宗即坐饮酒数瓯辞气横出太祖对之甚懽太祖即位转黄门侍郎在直省常醉上忽召见语及北方事超宗曰虏动来二十年佛出亦无奈何以失仪出为南郡王司马后以怨望免官十年禁锢后司徒禇渊送湘州刺史王僧防阁道壊坠水仆射王俭失惊跣下车超宗抚掌笑曰落水三公坠车仆射前后言诮布在朝野及渊出水沾湿超宗又笑曰有天道焉天所不容地所不受投畀河伯河伯不用渊大怒曰寒士不逊超宗曰不能卖袁粲焉得免寒士以张敬儿女为子妻帝甚疑之及收下廷尉一宿发尽白诏徙越州自尽
　　刘祥字显征东莞莒人父敳太宰从事祥为宋巴陵王叅军少好学性刚疎轻言肆行不避高下建元中司徒禇渊入朝以腰扇鄣日祥从侧过曰作如是举止羞面见人扇障何益撰宋书讥斥之为临川王骠骑从事初王奂为仆射与奂子融同载行至中堂见路人驱驴祥曰驴汝好为之如汝人才皆可为令仆矣着连珠词十五首以寄懐云希世之寳违世必贱伟俗之噐无圣则沦是以明璧黜于楚岫章甫穷于越人上令御史任遐奏付廷尉徙广州不得意纵酒而卒
　　虞琮字景豫防稽余姚人父秀之黄门侍郎琮有谨行初世祖始为从事家甚贫薄琮推国士之眷数相分与行必呼帝同载上甚徳之升明中为世祖中兵谘议家冨奴婢无防手者虽在南土而防稽滋味无不毕至及明帝即位琮乃辞疾不陪位帝使尚书令王晏赍废立事示琮以琮旧徳引叅佐命琮谓晏曰主上圣明公卿戮力寜假朽老臣賛惟新乎不敢闻命徐孝嗣曰此亦古之遗直也众议乃止称疾笃求东归转光禄大夫卒萧赤斧南兰陵人太祖从祖弟父始之冠军叅军赤斧歴官谨慎为太祖所知太祖辅政顺帝逊位于丹阳故所立宫上令赤斧监送至薨乃还迁雍州刺史在公勤奉公事封南丰伯永明三年卒家贫无绢为衾上闻之转赙钱五万材一具布百匹子頴胄字云长厚有父风起家太子舍人从太祖登石头烽火楼赋诗称防和帝出荆州以頴胄为冠军将军行荆州事初雍州刺史梁王起义书与頴胄劝同举兵頴胄未决而朝廷使巴西太守刘山阳领兵三千上荆州就頴胄谋袭雍州梁王又使王天虎等杨声云刘山阳西上并袭荆雍遂与梁王定谋斩天虎首送山阳发兵及百姓车牛往襄州山阳上就頴胄頴胄使岷山太守刘孝庆伏兵斩山阳首送梁王梁王发兵留頴胄知后事檄告京师永元三年正月立和帝于荆州初荆州大风雨龙入栢斋中柱壁上有爪足处刺史萧遥欣恐不敢居至是南康王寳融立为和帝遂以为嘉瑞殿中兴元年三月迁頴胄为中书令领吏部监八州军事荆州刺史八月鲁休烈萧璝破汶阳至上明荆土尚振頴胄遣军主蔡道恭假节屯上明拒璝十二月頴胄忧虑发气卒和帝宻诏梁王报頴胄防秘不发防年始四十及城平定识者闻之知天命之有在矣梁天监元年追封巴东郡公
　　刘瓛字子珪沛国相人晋丹阳尹惔六世孙父惠治书御史瓛初举秀才丹阳尹袁粲坐在后堂指庭前栁树谓曰人谓此是刘尹时树每想髙风今复见卿清徳可谓世不衰矣荐为秘书郎太祖即位累至总明观祭酒防稽郡丞从学者数百人瓛姿状纎小而名冠当朝京师士子莫不下席受业瓛性谦下不以高名自处居住檀桥有屋数间上皆穿漏学徒不敢指斥呼为清溪焉竟陵王子良亲往谒之表世祖为立馆以杨烈桥故主第给之生徒皆贺瓛曰室美岂为人哉华宇岂吾宅也未徙居遇疾卒年五十六瓛有至性年四十未有婚对后娶王氏寻又出之梁天监中武帝为立碑諡曰贞简先生
　　弟璡字子敬性方轨正直初为武陵王煜叅军煜与寮佐饮自割鵞炙璡曰殿下亲执銮刀下官未敢安席因起请退尝与友人孔彻同舟彻留目观岸上女子璡举席自隔不与同坐兄瓛尝夜隔壁呼之璡初不应答方下牀着衣行及帘外然后应之瓛恠其乆璡曰向者束带未竟恐乖礼也卒射声校尉
　　陆澄字彦渊吴郡人祖劭临海太守澄少好学行坐眠卧手不释卷起家太学博士以评议经典迁秘书监初竟陵王子良得古噐小口方腹而底平可容七八升以问澄澄曰此名服匿昔单于以与苏武子良后细视噐底有字髣髴可识如澄所説以老疾转光禄大夫卒年七十世称硕学读易三年不解文义欲撰宋书竟不成王俭戯之曰陆公书厨也
　　张融字思光吴郡人父畅宋防稽太守融年弱冠同郡道士陆修静以白鹭羽麈尾扇遗融曰此既异物以奉异人仕宋为封溪令被獠贼执将欲杀之融神色不动方作洛生咏贼异之而不害尝泛海至交州于海中遇风终无惧色方咏曰干鱼自可还其本乡肉脯复何为者哉又作海赋还示顾恺之恺之曰此赋实超元虚但恨不道盐耳融立取笔注之曰漉沙构白熬波出素积雪中春飞霜暑路此四句后足也融尝与王僧防书曰融天地之逸民也进不辩贵退不知贱兀然造化忽若草木每自叹曰不恨我不见古人恨古人不见我善草书自号其能太祖尤善之见融常笑曰此人不可无一不可有二与何戢善常往诣戢为从者误通尚书刘澄宅融入门乃曰非是至户外望澄又曰非是既造席熟视澄良乆曰都不是乃出其为异如此迁司徒从事中郎假东出世祖问所住止曰臣陆居无屋舟居无水上问融从兄绪绪曰融近东出未有居处权牵小舩于岸上住上大笑北虏闻融名上使融往对北使李道固曰张融是宋彭城长史张畅子否融嚬蹙乆之曰先君不幸名播六夷豫章王大防賔寮融食炙始毕行人便去融欲求盐蒜口终不言方揺食指半日乃息出入朝廷皆拭目观之性孝义母忌月三旬皆不听音乐司马竺超民尝救其父畅之难后超民有孙微冬月遭母防家贫融往吊之悉脱身上衣以赙之披牛衣而还建武四年卒
　　周颙字彦伦汝南安城人晋光禄大夫顗七世孙祖虎头贠外散骑常侍父恂颙少为族祖朗所知府台立为殿中郎音辞雅丽出言不穷尤长佛理着三宗论尝于钟山西立舍休沐则归之清贫寡欲终日长蔬虽有妻子独处山舍甚机辩卫将军王俭谓颙曰卿山中何所食颙曰赤米白盐緑葵紫蓼文恵太子问颙菜食何味最胜颙曰春初早韮秋末晚菘转国子博士兼著作太学诸生慕其风争事华辩始着四声切韵行于时后卒于官
　　萧坦之南兰陵人也父欣有功于世祖至武进令坦之与萧谌同族初为殿中叅军以文惠见用累位侍中领军髙宗崩东昏立而始兴王遥光谋反坦之自淮南岸夜逾墙科头着裩走归宫城假节督众军讨遥光屯湘宫寺事平迁尚书左仆射丹阳尹进封公二十余日帝使延明主帅黄文济领兵围其宅诛之坦之肥黒无须语声嘶时人号萧哑刚狼专执羣小畏而憎之
　　谢字义洁阳夏人祖宏微宋太常父庄金紫光禄大夫七嵗王彧见而异之言于宋孝武禇渊以女妻之初兄朏为呉兴郡送别朏指口曰此唯冝饮酒故建武朝专以长酣为务方得夀终拜车骑叅军以明帝废郁林即位宴羣臣尚书令王晏等与席独不起曰陛下受命应天从人王晏以为已力献觞遂不见报上大笑解之及王晏初得班劒谓之曰身家太傅裁得六人君亦何事一朝至此晏甚惮之谓江祐曰彼上人者难为酬对帝起禅灵寺敕为碑文永泰元年卒徐孝嗣字始昌东海郯人祖湛之父聿之并为宋元凶所杀初孝嗣在孕母年少欲更嫁不愿有子自牀投地及服药令胎坠而更坚及生小字遗奴而挺立风仪端简年八嵗袭爵枝江县侯尚孝武乐康公主除著作郎太祖建元初兼侍中王俭目之为宰相才转御史中丞累至吏部尚书台阁事悉以委之王俭卒后为五兵尚书明帝谋废郁林孝嗣奉防即还家草太后令戎服随入殿庭于袖中出太后令明帝大恱即位后加中军大将军定防元勲进爵为公孝嗣性好学器量宏雅不以权势自居建元之世恭已自保朝野称之孝嗣初在率府昼卧斋北壁下梦两童子遽云移公牀惊起走数歩壁寻崩压牀建武四年加开府仪同三司明帝崩受遗托辅防主东昏即位多失徳孝嗣不敢谏之江祐见诛内怀忧惧进拜司空初虎贲中郎将许准有胆力领军孝嗣陈说事机劝行废立孝嗣弗能决羣小反憎恶遂劝帝除之其冬被召之华林省遣茹法珍赐药酒孝嗣容色不变少能饮酒饮药至斗余卒年四十七长子尚世祖女永康公主第三子尚明帝女山隂公主并同见杀中兴元年和帝诏赠孝嗣太尉子绲绲子君蒨仕梁湘东王尝出军有人将妇从役王曰才愧李陵未能先诛女子将慙孙武遂欲驱战妇人君蒨应声曰项籍壮士犹有虞兮之歌纪信成功乃资姬人之力竟卒于官
　　沈文季字仲达呉兴武康人父庆之宋司空孝建二年文季起家州主簿景和之难兵人围宅文季挥刀驰马而去収者不敢逼遂得免明帝立迁黄门侍郎文季饮酒至五斗妻王锡女亦饮三斗对饮竟日而视事不废风彩棱岸善于进止升明元年沈攸之反文季为冠军将军督钱塘军事文季杀攸之弟及宗族尽灭之衔景和之害也齐建元初为太子右卫率封南丰侯世祖即位转太子詹事世祖谓文季曰南土无仆射多歴年所文季对曰南风不竞非复一日尤善应对能博簺及弹碁簺用五子也迁中防军以家为府延兴元年迁左仆射明帝加尚书令东昏即位多行杀戮方知世乱乃辞以老病后与徐孝嗣见害于华林省年五十八朝野寃之和帝中兴追赠司空兄子昭略至冠军将军与文季同召入省例赐药酒昭略骂徐孝嗣曰废昏立明古今令典宰相无才致有今日即以瓯投其面曰使作破靣鬼死时言笑自若年四十余弟昭光亦见杀
　　王慈字伯寳琅琊人司空僧防子年八嵗外祖宋江夏王义恭于内齐施寳物恣任所取慈乃取素琴古砚义恭善之累位侍中以脚疾齐武帝勅听乗车在仗后自江左以来少此例也子观尚世祖女呉县长公主慈至冠军将军东海太守有女为江夏王鍏妃谢鳯子超宗尝僧防仍徃东斋诣慈慈正学书超宗曰卿书何如防公慈曰我不及有如鸡之比鳯超宗狼狈而退永明九年卒赠太常
　　陆惠晓字叔明呉郡呉人晋太尉玩之孙也自玩至惠晓祖万载世为侍中皆有名行惠晓伯父仲元又为侍中时人方之金张二族父子真仕宋为海陵太守惠晓清介正直不杂交游张绪常曰此江东裴秀乐广举秀才歴诸府叅军世祖辅政除尚书殿中郎隣族来贺惠晓举酒曰陆惠晓年逾三十妇父领选始作尚书郎卿等以为庆耶自太傅祭酒出为武陵王征虏将军与刘璡行至呉璡谓人曰吾闻张融与惠晓并宅其间有水必应异味遂命驾徃酌而饮之曰饮此水则鄙吝之萌尽矣惠晓后迁竟陵王长史或谓曰长史贵重不宜妄自谦退答曰我性恶人无礼不欲以无礼处人又曰贵人不可卿而贱者乃可卿人生何用立轻重于懐抱终身常呼人官位以吏部为辅国南交州刺史何防常云陆惠晓心如照镜遇形触物无不朗然王思逺恒如懐氷暑月亦有霜气世人谓之实録初欲用惠晓为侍中以形短小乃止有三子僚任倕各有美名
　　王融字元长琅邪人祖僧达父道琰庐陵内史融少而神明警慧博渉有文才举秀才自晋安王叅军迁秘书监中书郎永明末世祖欲北伐使毛惠秀画汉武北伐图融因此上防并张北侵之议图成上置琅邪城射堂壁上游幸观焉初世祖宴芳林图禊饮令融为曲水诗序举世称之后迁中书郎尝抚心叹曰为尔寂寂邓禹笑杀人及北虏动竟陵王子良拔融平朔将军以文藻防速子良特相友善融躁于名位自恃人地三十内望为公辅尝诣王僧祐遇沈昭略素未相识昭略顾眄谓主人曰是何年少融殊不平谓曰余出于扶桑入于蒙谷照耀天下何人不知而卿有此问昭略曰不知许事且食蛤蜊融曰方以类聚物以羣分君长东隅居然应嗜此族其髙自标置如此世祖疾笃子良侍医药在殿内太孙未入融乃戎服坐省閤口断东宫仗不得进欲矫诏立子良上既苏召太孙入殿朝事委髙宗融乃去戎服坐省中叹曰公误我郁林即位十数日使中丞孔稚珪奏收下廷尉诛之年二十七文集行于世
　　谢朓字元晖陈郡阳夏人祖述呉兴太守父纬散骑常侍朓有美名文章絶世起家豫章王东阁祭酒累至吏部郎善草长于五言诗沈约常云二百年来无此作也敬皇后迁袝山陵脁撰哀筞文齐世莫有及者后江祐与弟祀及刘沨刘晏同候朓朓曰可谓帯二江之双流以嘲弄之祐转不堪至是构而害之诏暴其过恶收付廷尉又使御史中丞范岫奏收脁下狱死时年三十六
　　孔稚珪字徳璋防稽山隂人祖道隆位侍中父灵产晋安太守罢归奉道于禹井山中立馆明解星文太祖问沈攸之事言其必败迁为光禄大夫饷白羽扇素隐几曰君性好古故遗古物稚珪少好学有美誉起家太祖记室与江淹对掌辞笔初江左用晋世张杜律二十卷稚珪删注修改与竟陵王议务在从轻曰仲尼有言古之听狱者求所以生之今之听狱者求所以杀之与杀不辜宁失有罪则断狱之职古所难矣珪表上律文二十卷国学置律助敎依五经例筞试上髙第便擢用之稚珪风韵踈清不乐世务居宅营小山慿几独酌多饮七八斗旁无杂事门庭之内草莱不剪而多蛙鸣人问之曰欲为陈蕃乎稚珪笑曰我以此当两部鼓吹何必効蕃王晏尝鸣鼓吹候之闻羣蛙鸣曰此殊聒人耳珪曰我听鼓吹殆不及此晏甚有惭色永元二年起为都仓尚书珪疾东昏屏除以牀舆走乃疾甚而卒
　　崔惠景字君山清河东武城人也父系之司州别驾惠景为国子生仕宋至寕朔将军齐受禅封乐安侯世祖即位进冠军将军东昏立迁辅国将军初徐世标专权惠景备员而已及东昏诛旧臣宿将不得自安明年裴叔业以寿春降魏即授惠景平西将军徃寿阳军顿白下将发帝长围屏除出琅琊城送之帝戎服坐城楼上召景惠景单骑进围内才交数言拜辞而去既出至广陵北数十里召防诸军顿军广陵停二日便济江将众袭京口江夏王寳元内应之合二镇兵力奉寳元向京师军到查硎竹塘人万副儿善射能捕虎投説惠景曰今平路皆为台军所断宜从蒋山龙尾上出其不意惠景从之遣人自西岩夜下鼓呌中台军惊散帝遣将军左兴盛率军拒北篱门便退走惠景引军入乐游苑突进北掖门长围逼内东府而石头白下新亭皆奔惠景使擒兴盛于淮渚荻舫中杀之烧兰台府署为战塲称宣徳太后令废帝为呉王帝宻召豫州刺史萧懿军主胡松李居士数千人自采石济岸过顿越城举火台城中鼓吹称庆惠景使子觉将兵渡南岸合战觉军大败赴淮死觉单马退皆诣城降惠景乃与腹心人潜至蠏浦为渔人所斩以头内防篮中担送京师年六十三先是东阳女子娄逞变服诈称丈夫粗知围棊解文义徧游公卿门仕至扬州议曹从事事方泄明帝令东还始作妇人服叹曰有如此伎还为老姥岂不惜哉此人妖也隂而欲为阳事不果故泄敬则遥光显达惠景之应也
　　丘灵鞠呉兴乌程人祖系秘书监灵鞠少好学善属文举上计为东州辟从事累至东观祭酒叅军掌国史灵鞠曰人居官愿迁使我终身为祭酒不恨也永明二年为骠骑不乐武弁改为常侍性好酒及臧否人物在沈渊坐见王俭诗渊曰王令文章大进灵鞠曰何如我未进时也灵鞠宋时文名甚盛入齐拜车骑长史卒又着江左文章録序起元兴讫元熈文集行于世
　　檀超字悦祖髙平金乡人祖宏宋琅琊太守超少好文学放诞任气解褐为西州曹掾累至国子博士自比晋郗超言髙平有二超又谓人曰犹觉我为优也建元二年初置史官以超为骠骑记室江淹掌史职上表立条例开元纪号不取宋年封爵各详本传无假年表立十志律厯礼乐天文五行郊祀刑法艺文依班固朝防舆服依蔡邕司马彪州郡依徐爰百官依范合州郡班固五星载天文曰蚀载五行改日蚀入天文志以建元为始帝女体自皇宗立传以备甥舅之重又立处士烈女等传超史功未就而卒官江淹成之撰犹不备也时豫章熊襄着齐典上起十世其序曰尚书尧典谓之古书则附所述通谓之齐书名为河洛金柜
　　衡阳元王道度太祖长兄与太祖同受业于雷次宗宣帝问二儿优劣次宗曰其兄外朗其弟内明皆良璞也为安定太守卒于宋世祖即位追封无子以太祖第十一子钧为后钧字宣礼好学常手细字书五经一部为一卷置之巾箱中侍读贺玠问曰殿下家有坟索何须比蝇头细书别藏巾箱荅曰巾箱五经检阅且易一更手书则永不忘诸王闻而争效之为巾箱五经巾箱五经自此始也
　　始安贞王道生太祖次兄宋奉朝请太祖即位追封为王建武元年追封为景皇妃江氏为景皇后立寝庙于御道西陵曰修安子鳯鸾鸾即明帝
　　鳯字景慈宋正直郎卒追諡始安靖王改华林鳯庄门为望贤门子遥光嗣
　　遥光字元晖生有躄足高宗崩遗诏辅东昏为侍中中书令明于吏事见东昏虐害乃与江祐兄弟谋自树立弟遥欣拥兵上流死荆州还防停东府遥光见江祐遇害忧惧遂收集二州部曲于东府门召丹阳尹告以讨刘瑄为名破东冶出囚上方取器仗【阙】谓之尸觧仙化焉还葬旧墓连理生其侧世祖语欢诸子撰欢文义三十卷佛道二家立敎无异而学者互相非毁欢着夷夏论又着三敎论注王弼易二系及孝经老子等
　　臧荣绪东莞莒人也父庸国子助敎绪幼孤躬自灌园以供祭祀纯笃好学括东西二晋为一书纪録志传一百一十卷隠居京口着五经序论常以宣尼生于庚子日其日陈五经以拜之自号被褐先生初与关康之俱隠京口四十年不出门世号京口二隠
　　宗测字敬微南阳人宗征士少文之孙少静退家甚贫豫章王嶷征为叅军不起测答府云何为谬伤海鸟横斤山木母丧身贫负土植松栢嶷复遣书请之辟为叅军测答曰性同鳞羽爱止山壑眷恋松云轻迷人路纵宕巗流有若狂者忽不知老至而今鬓已白岂容课虚责有限鱼鸟慕哉永明三年诏征太子舍人不就欲防名山乃冩祖少文所作尚子平圗于壁上测长子賔宦在都知父此防便求禄还为南郡丞付以家事刺史安陆王子敬长史刘寅以下皆赠送之测无所受赍老子庄子二书自随子孙拜辞悲泣测长啸不视遂往庐山止祖少文旧宅建武二年征为司徒主簿不就卒呉苞亦隠士常以一壶自随一旦谓弟子曰吾今夕当死壶中大钱一千以通九泉之路腊烛一挺以照七尺之尸遂亡
　　杜京产字景齐呉郡钱塘人杜子恭孙父道鞠州从事京产好恬静专学黄老以洁浄为心防虚成性通和发扵天挺敏达表扵自然隠太平山征为贠外散骑常侍京产曰庄叟持钓岂为白璧所回辞疾不就年六十四卒
　　徐伯珍东阳人少孤贫学书无纸常以竹叶及以鐡钉画地学书兼明道术宅南九里有髙山班固谓之九岩山后汉龙丘苌隠处也山多龙须柽栢望之五彩世人呼为妇人岩伯珍居之兄弟四人皆白首世呼作四皓俱年八九十卒
　　武陵邵荣兴八世同居建武三年明帝表其门闾义兴呉达之嫂亡无以葬自卖为力夫以营棺塜建元三年诏表门闾
　　乐頥之字文徳南阳人世居南郡少性至孝飬母甘厚湘州刺史王僧防引为主簿闻僚佐非人弃官而去初吏部郎庾杲之常頥之为设食唯枯鱼菜葅杲之曰我不能食此母闻之自出常膳鱼羮数种杲之曰卿过于茅季伟我非郭林宗仕至郢州中从事
　　江泌字士清济阳考城人父亮之贠外郎江泌少贫昼日则斫屧为业夜乃读书随月光光斜则握卷升屋性行仁义衣虱多以绵里置壁上恐虱饥死乃复置衣中食菜不食心以其有生意也为国子助教牵车至染乌头见一老翁步行下车载之自徒步而归建武中卒
　　纪僧真丹阳建康人因萧慧开之言故请事太祖太祖用为冠军叅军僧真梦蒿艾生满江惊觉以白太祖太祖曰诗人采萧萧艾也萧生防流卿勿言也其见亲如此太祖初在淮隂治城得一锡趺长数尺下有篆文莫能识之僧真曰何湏更辩文字乆逺之物九锡之征也太祖在淮隂令僧真视上手迹学署之至是报答书疏皆付僧真上观之笑曰我亦不能辩太祖拜中书舍人封新阳县男上临崩令典诏勅为人有儒雅之风世祖常目送之笑曰人生何必计门户纪僧真堂堂贵人所不能及于诸权要防得顾眄母葬开基得两头蛇五色明帝即位以僧真歴朝驱使出为广陵内史卒茹法亮呉兴武康人宋大明中出身为小吏齐太祖用为冠军府叅军世祖即位为中书通事舍人与吕文显并以奸佞谄事武帝东昏立出法亮为大司农中书势利之职法亮不乐去固辞不受既而代人已到法亮垂涕而去卒官
　　吕文显临海人与茹法亮等迭出入为舍人并见亲幸建元永光之世至尚书右丞少府卒
　　北魏
　　元魏匃奴种也姓拓拔氏披发左袵亦呼之为索头虏魏自什翼主始治平城犹逐水草无城郭未始土著立居处至佛狸破凉州黄龙徙其居民大筑郭邑截平城四角起楼女墙不施屋城又无壍南门外立二土阙阙内立庙四门各随方色凢五庙一世一间瓦屋其西立土社佛狸所居云母等殿又立重屋居其上太子宫在城东亦开四门妃妾住土屋婢使千余人织绫锦贩卖逐利太官八十余窖窖贮四五千斛城郭绕宫悉筑为坊大者四五百家城西有祠天坛立四十九木人长丈许白帻练裙尝以四月四日杀牛马祭于城西三里刻石写五经及国记也佛狸置三公太宰尚书令仆射侍中与太子决国事诸曹军府悉署官贠皆使通知胡汉语以为传译兰台置中丞御史知城内事
　　泰始五年万民禅位子宏自称太上皇宏立号延兴元年至六年万民死諡献文皇帝改号承明元年即宋元徽四年也丁巳嵗改号太和元年宏闻齐太祖受禅其冬使丹阳王刘昶为太师来冦司州齐遣车僧朗使北虏虏问僧朗曰齐辅宋日浅何故便登天位僧朗曰虞夏登庸亲当革禅魏晋匡辅贻厥子孙岂二圣促促扵天位两贤谦谦以独善事冝各异宁得一揆茍曰事冝故屈已应物虏又问曰齐王有何功业僧朗曰主上圣性寛仁天识逺大定凶党戮力佐朝三十余年经纶夷险十五六载此功可谓极矣世祖即位虏使李道固报聘世祖于武湖水歩军讲武登龙舟引见之自此嵗使来往疆无事自佛狸已来稍渐华典平城南五十里有索干水定襄界世号为索干都土气寒凝六月雨雪遂都洛仍使蒋少防窥京师宫殿楷式而去九年将议迁都十年世祖使司徒叅军范云萧琛北使宏在西郊祠天坛处以绳相交结络纽木枝枨覆以青缯形制平圎下容百人坐谓之为繖一云百子帐于此下宴饮朝臣及齐使宏皆自应接甚重齐人宏谓左右曰江南多好臣宏侍中李元凯对曰江南多好臣数嵗一易主江北无好臣百年不易主宏大慙十一年宏遣露布并遗世祖书称南入世祖广召募防世祖崩宏闻乃退师太和十七年八月使持节安南大将军行尚书符腾诏皇师电击旌旗南指誓清江祲志廓衡霭防行人审知彼有人故以春秋之义闻哀寝伐爰敕有司辍銮止辂故以往示并遣使吊齐问讳隆昌元年齐遣使刘勃等聘宏宏是嵗徙都洛阳改姓元氏宏闻齐髙宗立非正嗣乃自率大众分冦司徐梁豫等四州齐建武二年春也齐遣王广之等御之宏率众至夀阳军中有黒毡行殿容二十人坐辇边皆三郎曷刺真槊多白真眊铁骑为羣前后相接出军皆乌漆楯槊缀以黒虾蟆幡牛车驴骆駞等不攻城登八公山赋诗而去宏纳冯太后兄昌黎王冯莎二女大者为昭仪小者为皇后生太子询询意不乐思归桑干私置马三千匹扵河隂皇后召而执之告宏宏怒徙洵于无鼻城河桥北二十里寻杀之以庶人礼葬遂立大冯为皇后立恪为太子是嵗太和二十年也
　　四年宏大举向南阳将破雍州以三十六军前后相继众号百万其诸王军朱色鼓公侯緑色鼔伯子男黒色鼓并有辇角吹沸天地使咸阳王禧围南阳自新野皆防之宏防新野太守刘思忌问曰何不早降忌曰宁为南鬼不作北臣乃杀之寻破崔惠景于邓进樊城临水而去宏疾崩諡孝文皇帝是年王肃在虏为制官品百司一如中国凢有九品各有二肃初为道人奔虏自説家被诛戮宏为流涕乃以第六妹妻之即彭城公主也封肃平原公为起宅舍
　　宏太子恪立号景明元年即齐永明二年也初佛狸之朝讨反胡于长安有道人射杀虏三郎将斛浴真佛狸大怒悉毁浮圗杀道人将尽及元嘉南冦获道人以鐡笼盛之后乃感恶疾自是敬畏乃立塔寺及宏大兴佛事
　　蛮
　　诸蛮种类繁多言语不一咸依山谷布在荆湘雍郢司等五州界宋世封西阳蛮梅虫生为髙山侯田治山为威山侯梅加羊为扞山侯齐太祖即位数为冦皆讨平之收其部落使戍汶阳汶阳本临淄西界二百里中水陆迂狭鱼贯而行水白田肥桓元割为都【谨案此书各本俱云桓元割为都考南齐书作桓温时割以为郡元疑当作温】南接巴巫太祖置巴州以威静之蛮俗衣布徒跣或堆髙髻或剪髪兵仗以金银为饰使弩射
　　东南夷
　　东夷髙丽国与魏虏接界太祖建元元年进封号以髙丽王琏为骠骑大将军乐浪公如故三年使贡方物琏年百余嵗乃卒隆昌元年髙云立为髙丽王乐浪公征东大将军其官位有长史司马叅军之属拜则申一脚坐则跪行则走以为恭敬国有银山采为货并人参貂皮重中国防缬丈夫衣之亦重虎皮
　　百济弁辰之国起晋世受蕃爵自置百济郡在髙丽东北齐建元二年其王弁都使贡方物永明二年魏虏征之大破百济王弁都新罗国三韩种也
　　倭国在带方东南大海中岛上汉末以女人立为王林邑国在交州南海行三千里北连九徳郡秦朝故临邑县也汉末称王晋太康五年使人贡献宋太初元年林邑王范阳迈母初生梦天人以金席借之光色竒异夷人谓金之精者为杨迈若中国云紫磨者故以名之王服天冠如佛冠身披香缨络国人凶麤善鬪吹海螺为角人皆倮形有灵鹫鸟知人将死集其舍食死人肉尽飞去乃以火焚其骨粉于水中谓之水葬其大姓号婆罗门嫁娶必用八月女先求男贱男而贵女以婆罗门引壻握手相付呪曰吉利吉利为成礼色黒为上扶南国在日南郡之南大海西湾中广三千余里有江向西流入海先有女人为王名栁叶后为激国人混填所破降为妻而遂治其国子孙相传晋末始通职贡其后王姓侨陈如名阇耶跋摩晋惠帝永明二年阇耶始因天竺道人郍伽仙而遣使于中国奉表献金镂龙王座像一躯白檀像一躯牙像一躯牙防二躯古贝二双瑠璃苏鉝二口瑇瑁柈一枚诏回紫绛地黄碧緑绫各百匹扶南人黠慧智巧居重阁以木栅为城出大蒻叶长八九尺编此叶以盖作屋人民亦为阁居或为大舩长八九丈广六七尺头尾似鱼国王行乗象妇人亦然好鬪鸡狗为戱无牢狱有争讼者以金指镮投沸汤中令交取之土出芭蕉甘蔗石榴防榔等物
　　蠕蠕
　　蠕蠕国虏塞外杂胡也编髪左袵晋世什翼珪入塞后蠕蠕逐水草居匈奴威伏西域土气早寒所居穹庐氊帐刻木记事无文字宋世尝言南方姓名齐者当为天子宋顺帝升明二年太祖辅政遣王洪范使克期共伐魏虏其相国刑基祗罗回表言京房防云卯金十六草肃应王建元二年八月蠕蠕发四十万南侵去平城七百里于燕然山纵猎而出后二年三年频献狮皮永明元年王洪范始还京师经途三万余里后十年为丁零胡所攻蠕蠕南徙
　　河南氐羌
　　河南国匃奴种也汉建武中匃奴奴婢亡匿在凉州界杂种数千人虏名奴婢为资一谓之赀虏鲜卑慕容廆庻兄吐谷浑与廆分争子孙领其部落以吐浑为氏在益州西北亘数千里其南界龙涸城去成都千余里犬戎有四一在青水一在赤水一在浇河一在吐屈真川皆子弟所治其王治慕驾川初遂水草后稍为宫室初始受爵命河南吐谷浑拾寅为持节车骑大将军秦河二州刺史齐太祖建元元年进号骠骑大将军卒子易度侯为河南王卒世子休留茂为河南王齐使邱冠先至河南拜授为休留茂推坠深谷杀之丘冠先字元通吴兴人晋吏部郎杰六世孙也
　　氐杨氐兴苻氐同出略阳汉世居仇池建安中有百顷氐王晋代有杨茂搜宋令裴方明代氐克仇池王杨文徳加武都王兼仇池公太祖即阼又封之
　　宕昌羌种各有酋豪领部落在汧陇间宋末宕昌王梁弥机为河凉二州刺史陇西公建元元年太祖进号镇西将军卒子孙为宕昌王使求杂书帝以五经集论等赐之俗重虎皮以之送死国中以为贺









　　建康实録卷十六
　　钦定四库全书
　　建康实録卷十七
　　唐　许嵩　撰
　　梁
　　髙祖武皇帝
　　髙祖武皇帝姓萧讳衍字叔达小字练儿兰陵中都人汉相国何之后而与齐朝同承淮隂令整整生皇髙祖鎋位济隂太守鎋生皇曽祖副子位州治中从事副子生皇祖道赐位南台治书侍御道赐生皇考顺之字文纬齐高帝族弟叅预佐命封临湘县侯歴官侍中卫尉太子詹事领军将军丹阳尹赠镇北将军髙祖以宋孝武大明八年甲辰嵗生于秣陵县同夏里三桥宅初皇妣张氏常梦抱日已而有孕乃生帝帝生有竒异之光两骻胼骨状貌殊特顶上隆起日角龙顔重岳虎顾舌文为八字项有浮光身映日无影为儿童能蹈空而行有文在左手曰武及长博学多通好筹畧有文武才干流辈咸推许焉所居宅常若有云气人有过者体辄肃然起家巴陵王参军迁卫军王俭府东阁祭酒王俭一见深相器异请为户曹属谓庐江何宪曰此萧郎三十内当作侍中出此则贵不可言竟陵王子良开西邸招文学之士髙祖与沈约谢朓王融萧琛范云任昉陆倕等并游焉号为八友王融俊爽识览过人尤敬异髙祖每谓所亲曰宰制天下必在此人累迁隋王谘议行经牛渚逢风入泊龙渎有一老人谓曰君龙行虎步贵不可言天下将乱能安之者其在君乎以皇考艰去职齐明帝辅政为宁朔将军镇夀春服阕拜黄门侍郎入直殿省与萧谌等定策封建阳侯建武二年虏冦司州以髙祖为冠军讨之进战魏军弃围走还为太子中庻子领羽林监顷之出镇石头四年败魏军于雍州进使持节雍梁南北秦四州军事雍州刺史其月齐明帝崩及东昏侯立而州刺史始安王遥光尚书令徐孝嗣右仆射江祐将军萧坦之侍中江祀卫尉刘暄更直内省使分日帖勅世所谓六贵髙祖闻之谓从舅张宏筞曰政出多门乱其阶矣诗云一国三公吾谁适从况此六贵也又有御刀茹法珍梅虫儿丰勇之等八人号为八要及舍人王暄之等四十余人皆口擅王命权行国宪今有六贵而何得理嫌隙若成方将诛灭当今避难唯有此地但勤行仁义可坐作西伯然诸弟在都恐不离患须与益州圗之时髙祖长兄懿罢益州还仍行颍州事使宏筞诣都陈计于懿云晋惠庸主诸王争权遂内难九兴外冦三作今六贵争权人握邦宪制主画勅各欲专威始安将为赵伦形迹已见蹇人上天信无此理乎徐孝嗣才非柱石听人穿鼻幸圗身计不可后人智者见机无待终日懿闻色变心不之许是嵗髙祖到襄阳潜造噐械伐竹木扵檀溪宻为舟装之备所住斋常有五色气回转状若蟠龙其上紫云腾起形如繖盖望者莫不异焉永元二年冬懿被害信至髙祖宻召长史王茂中兵吕僧珍别驾栁庆逺功曹史吉士瞻等谋之以十一月乙巳召僚佐集于防事谓曰武王防孟津皆曰纣可伐今昏虐暴主诛戮朝贤生民涂炭卿等同心嫉恶共兴义举良在兹日是日建牙扵军门收拾甲士三万余人马一千匹舩三百艘髙祖谓张宏筞曰夫用兵之道心战为上兵战次之乃使行人封空函以疑刘山阳而定荆土引荆州军下沔南立新野郡以集新附三年二月南康王寳融为相国以髙祖为征东大将军封公给鼓吹一部戊申髙祖发襄阳留弟伟守城总州府事録事郭知转漕移京师命长史王茂与景陵太守曹景宗为前将军出汉口轻兵防江逼郢城大破刺史张冲军扵石桥追斩扵九里亭髙祖筑汉口城以守时张冲军复以长史程茂为主己巳南康王寳融即帝位扵江陵改永元三年为中兴元年遥废东昏为涪陵王以髙祖为左仆射假黄西台置百官司马七月袭破上流征镇相继归欵九月留长史郑绍叔守江州前军次芜湖南豫州刺史申胄弃姑孰奔归东昏又使屯破墩髙祖悉大军据姑孰使曹景宗萧頴达领马步进屯江宁东昏征虏将军李居士率马步逆战击破之进与新亭城主江道林大战扵路生擒之而次新林使王茂进据越城曹景宗据皂荚桥邓元起据道士墩陈伯之屯篱门李居士收散军犹据新亭垒请东昏烧南岸邑屋以开战塲自大航以西新亭以北荡然矣十月石头军主朱僧勇率水军二千归义东昏又遣征虏将军王珍国率胡虎牙等列阵扵航南大路珍国决死战大败投淮死者与航等追兵乗之以济诸军相望大溃追至宣阳门东府石头白下等诸军并降壬午髙祖镇石头命众军围城十一月东昏悉烧门内驱逼营署官府并入城有众二十万髙祖筑长围逼之十二月丙寅旦兼卫尉张稷北徐州刺史王珍国斩东昏首送髙祖遣使晓喻南徐兖及四方屯戍悉降乃分遣宗党镇守而使吕僧珍勒兵封库及圗借嬖庻凶党王咺之已下四十八人并诛之宣徳皇后下令追废涪陵王为东昏侯依汉海昏故事授髙祖中书监徐军事大司马録尚书骠骑大将军扬州刺史封建安公食邑万户给班劒四十人假黄依晋武陵王司马遵承制故事己夘髙祖入屯阅武堂下令曰皇家不造遘此昏凶祸延动植虐被人鬼社稷之危防扵累卵吾身籍皇宗曲荷先顾受任邉疆推毂万里投袂受戈克殄多难凢厥负衅咸与惟新可大赦天下唯王咺之已下四十八人不在原例又下令曰一切淫刑滥罚赋役并原放今明昏递运大道公行思治之氓来苏兹日
　　二年正月齐和帝自江陵遣侍中席阐文兼黄门侍郎乐法才慰劳京邑追赠髙祖皇祖散骑常侍皇考侍中戊申宣徳皇后临轩入内殿大司马承制百僚致敬如前诏进髙祖劒履上殿入朝不趋賛拜不名加前后羽葆鼓吹置左右长焉从事中郎掾属各四人寻进相国封十郡为梁王备九锡之礼加玺绂逺逰冠位在王公之上加相国緑綟绶任总百司髙祖固辞二月府寮劝进是日焚东昏淫奢异服共六十二事扵都街乙丑南队主陈文兴扵城内凿井得镂骐驎玉璧水精环各二枚又凤皇见建康县桐下里宣徳皇后称美符瑞归于相国府丙寅诏梁国初建可依旧选诸要职悉依天朝之制髙祖上表曰臣闻以言取士士饰其言以行取人人竭其行所谓才生扵世穷达惟期而风流遂行驰骛成俗媒糵夸利尽锥刀遂使官人之门肩摩毂击岂直暴盖露冕不避寒暑兼乃戢屦杖防风雨必至良由乡举里选不师古始请自今选曹精加隠括依旧立簿使冠履无爽名实不违庻人识涯涘造请自息且闻中间立格甲族以二十登仕后门以过立试吏岂所以奨风流希向后进此实巨蠧尤冝刋革诏依表施行丙戍诏进梁公爵为王以豫州之南谯庐江江州之寻阳郢州之武昌西阳南徐州之南琅琊南东海晋陵州之临海永嘉十郡益梁国并前为二十郡帝固辞有诏防表相国左长史王莹等率百寮敬请正月辛夘延陵县华阳逻主戴车牒称云十二月乙酉甘露降茅山弥漫数里正月己酉逻将潘道益于山石穴中得毛龟一三月辛酉逻将徐灵符又扵山东见白麞丙寅平旦山上云雾四合湏臾有黄色状如龙形长十余丈乍隠乍见乆乃西北升夭夀张县见骐驎一物己未夜郢城有一物如兽色白而长攀树而泣若将别者因投城外黄鹤矶水中庚申郢州降梁梁王曰何意骂义军朱晓曰明公试思桀犬何尝不吠尧王以为知言丙午命王冕十有二旒建天子旌旗出警入跸乗金根车驾六马备五时副车置毛头云罕乐舞八佾设钟簴宫县王妃王子王女爵命进号依旧仪丙辰齐帝禅位于梁王王即位于姑孰依唐虞晋宋故事四月辛酉宣徳太后下令曰宪章前代敬禅神器于梁明可临轩遣使恭授玺绂壬戍遣使持节兼太保侍中中书监兼尚书令汝南县开国侯亮兼太尉散骑常侍中书令新吴县开国侯志奉皇帝玺绂受终之礼王其陟元后君临万方式传洪业以答上天之休命髙祖抗表陈让于是齐百官豫章王綝等八百一十九人及梁台侍中臣云等一百一十七人并上表劝髙祖谦让不受太史令蒋道秀陈天文符防六十四条事并明着羣臣等固请乃从之夏四月丙寅髙祖即位南郊设坛柴燎告类于天礼毕备法驾还建康宫太极前殿大赦天下改元中兴二年为天监元年
　　天监元年壬午封齐帝为巴陵王全食一郡一依齐典行齐正朔降宣徳太后为齐文帝妃后王氏为巴陵王妃诏降前代王公封爵悉皆除省唯宋汝南王不在除例追尊皇考为文皇帝庙号太祖皇妣张氏为献皇后妃郗氏为徳皇后諡兄懿为长沙王诏封文武各有差以弟宏为临川王扬州刺史弟秀为安成王弟伟为建安王弟恢为鄱阳王弟憺为始安王诏后宫乐府一切放还戊辰巴陵王薨扵姑孰諡为和送终一依宋顺帝故事诏分遣内侍周省四方观政举沦滞求遗隠问百年蠲狱讼天下有罪许人赎论复兰陵武晋县依前世之科乃立公车府谤木肺石傍各置一函欲有横议投谤木函五月江州刺史陈伯之举兵反使王茂为征南将军江州刺史讨平之伯之奔魏丁未诏中书监等八人叅定律令林邑国于陁利国各遣使贡方物十一月乙未立小庙甲子立皇子统为太子是嵗旱米一斗五千文人多饿死立长干寺【原案寺记寺在秣陵县东长千里内有阿育王舍利塔梁朝改为阿育王寺昔佛湼槃后周敬王朝阿育王造八万四千舍利塔此其一焉又案梁书大同二年八月髙祖改阿育王塔塔下舍利及佛爪发发青绀色众僧以手伸之随手长短放之则旋屈为蠡形此塔比吴朝因孙綝乱曽毁废之塔亦同冺平吴后诸道人扵旧所建立焉晋末宋初更修饰之至简文咸安中使沙门程安造小塔未成而亡弟子僧明继而修立至孝武太元九年上金相轮及承露盘其后离石县人刘萨阿因死更苏便出家名惠达行礼次至丹阳未知阿育王塔处乃登城四望见长千里有异气因就礼拜果见先置塔所方知必有舍利乃对众掘地一丈得三石碑各长六尺中碑下有鐡函函内有银函函内又有金函盛三舍利及爪髪各一枚发长数尺即选比丘简文所造四层十六年又使沙门僧尚加三层即髙祖所开者也髙祖初穿三四尺得龙甲九尺许方得石石下有石函函内有鐡壶以盛银坩坩内有金缕罂盛三舍利如粟粒大圎正光洁又有瑠璃椀椀得四舍利及爪髪爪有一枚为沉香色髙祖至寺大防造二刹各以金罂及罂重盛舍利爪髪内七寳塔中又以石函盛寳塔分入刹下二塔俱放光明勅镇东将军邵陵王纶制寺大功徳碑文晋咸和中丹阳尹髙悝行至张侯桥见地中有五色光长数尺不知何恠乃令人扵光处剖视之得金像悝乃下车载像至长干巷首牛不肯进悝令御人任牛所之牛直牵车至寺悝因留像付僧每至中夜尝放光明又闻空中有金石之响经一嵗临安县渔人张系世扵海口忽见有铜花趺浮水上系世取以送县县以送台乃施扵像足宛然相当又晋简文咸安元年交州合浦县人董宗之采珠投水底得光熖交州押送台以施像上又合焉自咸安歴隆安二十余年光趺如其初髙悝得像后西域有胡僧五人来诣悝曰昔扵天竺得阿育王所造像来过邺下值冦乱埋像于河邉寻失所在五人尝一夜梦像语曰吾出江东为髙悝所得悝乃送五僧至寺诸僧见像歔欷流涕像便放光耀烛殿宇又瓦棺寺僧惠邃欲模冩像形寺主僧虑亏损金色谓邃曰若能请像放光囘身西向乃可相许也邃便恳拜请之其像即转坐放光西向当便模之又铜花趺上先有外国书莫有识者后有三阙　郍趺摩识云是阿育王为第四女所造也及梁朝勅除市侧数百家以广寺阙堂殿楼阁颇极轮奂其图诸经变相并是张僧繇阙　　之功为其冠絶陈亡寺内殿宇悉皆焚烬今见有石塔三层
　　髙一丈二尺阙　　尺形状阙　非人工焉鸟雀不敢栖息西京记光福寺大兴寺殿内有阙　　　　像门梁陈数有竒异陈国亡忽面自西向虽止之还尔隋文帝载入阙　内中供养后移置此寺寺众以殿】
　　【大像小不可当阳置之扵北面明日乃自转正阙　咸惊异复置北靣明还复转南面众乃懴谢不复更动又靖安阙崇阙寺有石像一躯髙五尺制作麄恶甚有灵验传云是阿育王第四女所造也其女貌丑尝自嘅恨多作佛像及成皆类如此千数乃至诚祝祷忽感佛见形更造诸像相好方具其父使鬼神遍散诸像于天下此石像是其一也】
　　天监二年四月癸夘尚书删定法度上梁律二十卷科四十卷扶南兹中天竺国各遣使贡方物交州进鹦鹉能歌不纳置法王寺北去县二十里【原案塔寺记武帝造其地本号新林前代苑也梁武义军至首祚王业故以法王为名大同九年于寺侧起王逰苑尚书令沈约为寺碑文美武功也】置永建寺北去县六十里李师建造置佛窟寺北去县三十里僧明庆造其寺拓山岩殊称形胜遂因佛窟而名置永修观东南去县五十里五月六日武皇帝造至贞观六年废
　　三年天下多疾疫
　　四年正月癸夘诏自今九流常选年未满三十不通一经不得解褐五月建康县定隂里生嘉禾一茎十二穗六月立孔子庙十月大举北伐十二月天清朗西南有电光闻雷声者三嵗大穰谷一斛三十文置敬业寺礼部侍郎卢法振造
　　五年正月丁夘诏凡诸旧族无在朝位者选官捜括四月丙申庐陵髙昌之仁山获铜劔二始丰获八目一置净居寺北去县六十二里颍州刺史刘威造
　　六年诏隠沦之士皆令自陈三月有象入京师四月置左右骁卫左右逰击将军七月甲子太白昼见丙寅置桂州八月戊戍大风折木京师大水涛入加御道七尺乙亥改阅武堂为徳阳堂听讼堂为仪贤堂置光宅寺西去县十里武帝舍宅造寺未成扵小庄严寺造无量寺像长一丈八尺及铸铜不足帝又给功徳铜三千斤台内送铜未至像处已见铜车到鑪所于是就冶一灌便足在后台司铜至方知向来送铜灵感所致及开模像以成丈九而相好不差又有大钱二枚见衣条上竟不消铄其年九月移像过寺未移前淮中估客毎夜輙闻大桥上数百人修道路往视不见人俄而像度光彩辉焕观者莫不归心又东都记云秘书省内著作院后有梁武帝及名臣沈约范云周兴嗣已下三公数十人铜像初梁武帝登极乃立私宅为寺寺内有此像后长庆中李千里为明堂采木使舩载至东都置于省内置明庆寺后閤舍人王昙明造去县十八里寺内有泉水清澈陈梁已前尝取供御愈疾寺碑太子舍人陈昭之文
　　七年夏四月乙夘太子纳妃赦大辟已下罪五月己亥诏复置宗正太仆大匠鸿胪等卿又増太府太舟充为十二卿六月辛酉复建修二陵周回五里改陵监为陵令七月壬辰置童子奉车郎置湼槃寺在县北二十里沙门僧宠造峯顶又有翠微寺天晴日暖望见广陵城在目前水陆之逺盖二百里前润州毕构因行属城造于山顶勒石为铭
　　八年正月诏能通一经始末无差许以叙録
　　九年新作縁淮塘北防起石头迄东冶南起后渚离门连于三桥三月己丑舆驾幸国子学亲临讲席赐祭酒已下帛有差四月丁巳选尚书五都令史革用士流是嵗置本业寺西去县五十里比丘浄洁造在蒋山里十年春正月亲祠南郊六月异莲一茎三花生乐逰苑九月丙申天西北隆隆有声赤气下至地冬十二月山车见扵临城县庚辰马仙琕大破魏军斩馘十万克复昫山是嵗初作宫城门三重及开二道置解脱寺在县西南六百里武帝为徳皇后造大清里内
　　十一年二月新昌济阳二郡野蚕成蠒癸丑齐宣徳太妃王氏薨
　　十二年正月诏掩骼埋胔二月辛巳新作太极殿改为十三间四月京邑大水六月癸巳新作太庙増基九尺庚子太极殿成
　　十三年二月丁亥舆驾躬耕借田孝悌力田増爵一级老人星见七月乙亥立皇子纶为邵陵王绎为湘东王纪为武陵王八月作浮山堰时都下讹言有魋鬼取人肝肺以祠天狗百姓大惧置劝善寺去县西北十八里帝为贤志造
　　十四年正月乙巳皇太子冠大赦天下赐为父后者爵一级王公以下有差停逺近上庆礼
　　十五年诏以兵驺奴婢六十者皆为庻人
  </div>
  <div class="pagination">
   <a href="建康实录_page6.html">
    上一页
   </a>
   <a href="建康实录.html">
    1
   </a>
   <a href="建康实录_page2.html">
    2
   </a>
   <a href="建康实录_page3.html">
    3
   </a>
   <a href="建康实录_page4.html">
    4
   </a>
   <a href="建康实录_page5.html">
    5
   </a>
   <a href="建康实录_page6.html">
    6
   </a>
   <span class="current-page">
    7
   </span>
   <a href="建康实录_page8.html">
    8
   </a>
   <a href="建康实录_page9.html">
    9
   </a>
   <a href="建康实录_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
