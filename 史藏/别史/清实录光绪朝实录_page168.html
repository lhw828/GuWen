<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 168 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 168 页/共 1316 页</h1>
    <div class="content">
○又谕、总理各国事务衙门奏、朝鲜拏禁法国教士崔镇胜。请饬礼部行知该国查明释放一摺。已依议办理。另片奏。泰西各国。欲与朝鲜通商。事关大局。缕晰密陈等语。日本朝鲜。积不相能。将来日本恃其诈力。逞志朝鲜。西洋各国。群起而谋其后。皆在意计之中。各国既欲与朝鲜通商。傥藉此通好修约。庶几可以息事。俾无意外之虞。惟该国政教禁令。亦难强以所不欲。朝廷不便以此意明示朝鲜。而顾念藩封。又不能置之不问。据该衙门奏。李鸿章与朝鲜使臣李裕元曾经通信略及交邻之意。自可乘机婉为开导。在该督必不肯轻与藩服。使臣往来通问而大局所关亦当权衡轻重。著李鸿章查照本年五月闲丁日昌所陈各节。作为该督之意转致朝鲜。俾得未雨绸缪。潜弭外患。原片著钞给阅看。将此密谕知之。洋务档　　

○以正白旗满洲副都统崇礼为内阁学士兼礼部侍郎衔。现月　　

○丁丑。谕军机大臣等、何璟、李明墀奏覆陈林戴氏京控一案。历次查讯情形。现在严拏余党。及陈明案情并无疑义各摺片。此案延阁多年。亟应迅速办结。著何璟严行饬属。将林万得等赶紧拏获。归案审讯。仍于三个月内讯结。毋再延缓。原摺片留中。将此谕令知之。现月　　

○又谕、左宗棠等奏、军饷告匮请旨催解一摺。据称光绪四年分西征军饷。各省关欠解银一百九十余万两本年截至四月分止。欠解银一百十余万两。致应调之军。应办之事。均以饷项惟艰。无从筹措等语新疆善后各事。暨采运经费。关内征防各军薪粮等项。需用浩繁。现在筹备防务。待饷尤殷著该将军督抚监督将五年分欠解西征饷银无论如何为难。赶紧补解。一面将本年新饷陆续提前早解毋得稍事延缓。致误要需。将此由五百里谕知穆图善。刘坤一。何璟。李瀚章。张树声。丁宝桢。吴元炳。裕禄。李文敏。谭钟麟。勒方锜。曾国荃。涂宗瀛。彭祖贤。李明墀。裕宽。并传谕葆亨、俊启知之。剿捕档　　

○以正蓝旗蒙古副都统载良署青州副都统镶黄旗蒙古副都统成章署正蓝旗蒙古副都统。明发　　

○调正黄旗汉军副都统志和为镶白旗满洲副都统。以工部右侍郎锡珍为正黄旗汉军副都统。明发　　

○戊寅。谕内阁、左宗棠奏、甘肃东南各州县地震情形。现筹抚恤一摺。甘肃阶州等州县。于本年五月初十日地震。至二十二日始定。其闲或隔日微震。或连日稍震即止。惟十二日阶州文县西河等处。大震有声。城堡庙宇官署民房。率多倾坏。伤毙多人。览奏实深矜悯。著左宗棠委员详加查勘。将被灾户口妥为抚恤。毋任失所。阶州教谕鲁遵孔。训导栗遇寅。阖家眷属。被灾陷没。著即查明请恤左宗棠以奉职无状。请旨立赐罢斥。具见遇灾省过之意。该督惟当时深敬惕。尽心民事。俾地方乂安。闾阎乐业。用副委任。所请立予罢斥之处。著毋庸议。现月　　

○内务府奏、四川缎。今年仍请暂准采办。得旨。此项缎。今年著仍准其暂由川省采办。明年即归各织造织办。以符定制。摺包　　

○直隶总督李鸿章等奏。各省筹款助赈人员。仍请准予保奖。得旨、此次劝办晋省赈捐人员。仍著准照海运河工章程。择尤保奖。此外不得援以为例。摺包　　

○陕甘总督左宗棠奏。甘肃镇西厅等处虫灾情形。得旨、所有虫孽滋生之处。仍著督饬地方实力捕治。以绝根株。摺包　　

○以贵州学政张登瀛捐修省城考棚。下部议叙。摺包　　

○庚辰。谕内阁李鸿章奏直境被水各属。秋成失望。请赏拨漕粮赈抚一摺本年夏秋之交。雨水过多。直隶之安州雄县等处。田禾淹没。小民荡柝离居。实堪悯恻加恩著照所请。所有本年江北漕粮。即由李鸿章就近截留六万石。查明灾分轻重。酌量匀拨。并严饬各该地方官。核实分次散放。务令实惠及民不准丝毫弊混。其随漕轻赍等项银米。并著饬令江南粮道照数扣出。一并解直。俾资运费。现月　　

○以翰林院修撰洪钧为山东乡试正考官。编修张百熙为副考官。翰林院编修周晋麒为山西乡试正考官。礼部主事吴峋为副考官。翰林院编修曹炜为河南乡试正考官。编修朱文镜为副考官。外起居注　　

○辛巳。孝静成皇后忌辰。遣官祭慕东陵。起居注　　

○谕内阁、何璟奏、台湾各路防务需人请调员差委等语。降调道员前福建布政使陈士杰。著湖南巡抚饬令该员迅速前赴福建。交何璟差遣委用。现

月

　　

○又谕、兵部奏、遵议提督处分一摺。湖南提督罗大春。著照部议即行革职。现月　　

○闽浙总督何璟奏调陈士杰募勇赴闽。得旨本日已有旨谕知湖南巡抚。饬令陈士杰赴闽矣。至召募勇营一节。现正裁减勇丁。本未便再议添练。惟海防紧要。著何璟先将各营兵勇认真训练。如必须添募。俟陈士杰到后。再行酌量情形。奏明办理。摺包　　

○壬午。孝懿仁皇后忌辰。遣官祭景陵。起居注　　

○谕内阁、前据翰林院编修何金寿奏、云南知府孔昭鈖被戕一案。总兵杨玉科以重金交通京官。为之游说。得免弹奏。该总兵开设云丰泰银号。与高蔚光等交接往来等情当谕令刑部将高蔚光等传讯具奏。兹据奏称、将礼部候补员外郎高蔚光。暨云丰泰银号商人王体乾徒犯李钟铭。详加严讯。均供并无其事。何金寿所奏孔昭鈖以拏匪被戕。杨玉科、杨汝楫、挟众仇法。该省督抚曲为开脱等语。与原案情节不符且该编修所称杨玉科交通京官各情。既因图脱罪名起见。此案当以杨玉科曾否同谋知情。戕杀孔昭鈖为紧要关键请饬复查等语。刘长佑、杜瑞联、均先未承审此案。无所用其回护著即会同详查孔昭鈖被戕实在情形。并杨玉科究竟有无同谋知情。及交通京官开脱罪名情事。彻底根究。讯取确供。秉公定拟具奏。不得因案已审结。稍涉迁就。现月　　

○谕军机大臣等、清安等奏、哈萨克潜入科境。派员驱逐。并拟添调官兵。请拨银两各摺片俄国境内哈萨克人众。忽有携带氊房牲畜等项。盘踞札哈沁等处。并有抢掠情事。既据该参赞大臣等勒令出境。著即督饬派出各员。迅速驱逐。务令悉数押回原处不准逗遛。仍著随时防范。毋任再行阑入。至添调蒙古官兵一节。自系为防护台站起见。惟必须实力督练。方可备豫不虞。傥临时不能得力。徒糜饷需。惟该参赞大臣等是问。其所请每年筹银一万八千两。著户部议奏。将此由四百里各谕令知之。现月　　

○调湖北提督李长乐为湖南提督。以前湖北提督郭松林为湖北提督。　　

○两广总督刘坤等奏、粤省轮船未能远出赴操。得旨、据奏粤省轮船较小。未能远赴吴淞口操练。自系实情。即著毋庸调往。该督即知照沈葆桢等。俟购制大号轮船。再行驶赴吴淞口合操。所有虎门等处炮台。并著赶紧增修。以资防御。摺包　　

○又奏、请以南韶连镇总兵方耀。办理潮阳海防。并留前碣石镇总兵彭玉。办理高廉雷琼等处海防。报闻。摺包　　

○兵部左侍郎郭嵩焘因病乞休。以内阁学士许应骙为兵部左侍郎。未到任前。仍以礼部左侍郎王文韶兼署。现月　　

○甲申慈安端裕康庆昭和庄敬皇太后万寿圣节。遣官祭太庙后殿。　　

○上率王以下文武大臣。诣慈□□□皿□门行庆贺礼。众官于午门外行礼。　　

○丁亥。中元节。上诣奉先殿寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。定陵。惠陵。　　

○遣官祭端慧皇太子园寝。　　

○戊子。谕内阁。国子监司业张之洞奏请修省以弭灾变。敬陈管见一摺。本年六月以来。金星昼见。五月中旬。甘肃地震为灾。陕省毗连处所。同时震动。自应恐惧修省以弭灾沴。著在廷诸臣有言事之责者。于政事阙失。民生利病。懔遵历次谕旨。剀切敷陈。用备采择。至中外臣工。务当振刷精神。实事求是。毋蹈因循疲玩之习。如有因事获咎者。非平日官声卓著之员。各该督抚均不得奏请调遣。及乞恩释回。其来京另候＜闲＞用大员。引疾归田。朝廷原不欲故为逆亿。第该员等受恩深重。病体痊愈。即应赴阙候＜闲＞。岂可稍耽安逸自外生成。小民生计。全在廉洁之吏。随时培养。近来宦途颇杂。廉吏罕闻。甚至病国以肥身家。剥民以媚大吏。民生日蹙。职此之由。著各该督抚。认真访察。秉公举劾。属吏中如有清操卓著者。即当据实保荐。特加奖擢。以风其余。各省厘卡。饷项所资。虽未能一体裁撤。亦应严禁苛索。以恤商民。该司业所称宽比较之数。慎任用之人。以约束稽核之权。付诸地方州县官等语。著各该督抚。酌度情形。妥筹办理。又据称本年河汛甚猛。河南省城外。险工可危。请筑月堤。并挑掘引河以资保卫一条。著河东河道总督河南巡抚。会商妥办。摺内所称地震情形。东至西安以东南过成都以南等语。何以未见丁宝桢奏报。著该督查明据实具奏。现月　　

○又谕、御史邬纯嘏奏关吏需索留难。请饬严禁等语本年值乡试之期。多士云集。乃据称齐化东便等门。书役竟敢有任意需索留难等情。实属不成事体著崇文门监督。申明旧章。出示晓谕。士子应带箱只若干除应行纳税物件。照常纳税外。如查无违禁货物。立即放行。不准稍有需索留难。其寻常行李往来。带有货物。亦祗准照例纳税。不得格外需索。傥再有前项弊端。一经查出告发。即将该委员书役等。分别□□□尔□处治罪。毋稍徇纵。现

月

　　

○又谕、御史邬纯嘏奏请饬积谷备荒一摺。近年山西河南等省。叠被旱灾。今□山戊不□入夏以来。普沾透雨。各直省虽晴雨尚调。秋成可卜。惟丰歉无常。自应一体及时筹办积谷。以备不虞。著各直省督抚酌量情形。在丰收地方。仿照常平社仓之意。饬令民捐民办。一乡中积有成数。各存殷实之户。不准吏胥经手。并毋任稍有勒派。以杜扰累而厚民生。现月　　

○命户部右侍郎昆冈、内阁学士兴廉、为满洲繙译乡试考官。　　

○己丑。文宗显皇帝忌辰。上诣奉先殿寿皇殿行礼。遣官祭定陵。起居

注

　　

○谕内阁。涂宗瀛奏。请暂留提督办防等语。四川提督宋庆准其暂留河南。以资操防。俟该省营务接统有人。即饬前赴本任。现月　　

○谕军机大臣等、李鹤年奏、本年立秋后。沁黄水势续涨。下南厅复出险工。并两岸各厅镶修吃紧。经费不敷。请南岸添拨银十五万两。北岸添拨银三万两等语。著涂宗瀛督饬藩司。于历年节省防险项下如数提拨。并前款未清银两。于霜清以前。一并拨交李鹤年。务当督饬各厅。妥筹修守。并随时严密稽查。傥有不肖之员。藉工浮冒。即行从严□□□尔□办。以重款项而固要工。将此各谕令知之。现月　　

○以广东惠潮嘉道张铣为广东按察使。现月　　

○庚寅。谕内阁、上年山西河南两省荒旱。前福建巡抚丁日昌。目击时艰。广为劝捐。集成钜款。分解济赈。实属力顾大局。丁日昌著交部从优议叙。现月　　

○又谕、李鹤年等奏。请将劝捐办赈道员优奖一摺。福建台湾道夏献纶。于晋豫灾荒奉办赈捐。共集银约及二十万两。其台湾绅士林维源。认捐之五十万圆。亦经催缴解清。分别济赈晋豫等省。灾民赖以全活甚众。洵属办事实心。夏献纶著交部从优议叙。现月　　

○又谕、沈葆桢奏、营员逞凶挟制。业经正法请将该管上司革职一摺江南已革常州营左军千总虎翼林。前因巡防不力撤任。疑为游击何天麟密禀所致。辄敢辱骂长官。希图挟制。并敢携带洋枪。任意拚闹。凶恶已极。业经沈葆桢。将该革员正法实足以昭炯戒。尽先补用副将常州营游击何天麟。于该营属员无赖至此。不敢举发。实属畏缩无能。难资表率。著即行革职。以示惩儆。现月　　

○两江总督沈葆桢奏、遵议治河转漕。窒碍难行。请行海运。下所司知之。摺包　　

○又奏。镇江营参将锐铃。不宜外任请开缺回旗当差。从之。现月　　

○以营务废弛。革广西抚标中军参将邓应祥职。以玩误要工。革江苏候补直隶州知州李树萱？河苇营候补千总署邳汛把总刘应隆职以解盐课厘钱遭风溺毙。予湖北府经历马濂泉优恤。　　

○蠲缓山西绛阳城蒲介休曲沃翼城、汾西、芮城、浮山、吉、乡甯、襄陵、榆社、临汾、洪洞、太平、河津、垣曲、长治、屯留、壶关、万泉、猗氏、赵城、沁、二十五州县被灾后未垦荒地。本年额赋有差。蠲免山西成灾各厅州县。本年土厘税银。并学藉田租谷有差。　　
</div>
    <div class="pagination">
<a href="清实录光绪朝实录_page167.html">上一页</a><span>...</span><a href="清实录光绪朝实录_page163.html">163</a><a href="清实录光绪朝实录_page164.html">164</a><a href="清实录光绪朝实录_page165.html">165</a><a href="清实录光绪朝实录_page166.html">166</a><a href="清实录光绪朝实录_page167.html">167</a><span class="current-page">168</span><a href="清实录光绪朝实录_page169.html">169</a><a href="清实录光绪朝实录_page170.html">170</a><a href="清实录光绪朝实录_page171.html">171</a><a href="清实录光绪朝实录_page172.html">172</a><a href="清实录光绪朝实录_page173.html">173</a><span>...</span><a href="清实录光绪朝实录_page169.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
