<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 730 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 730 页/共 848 页
  </h1>
  <div class="content">
   ○丁丑。谕内阁、钟祥等奏、中牟坝工。豫筹补筑。将现在勘估情形。及约需银数。请旨办理一摺。中牟大工口门一日不堵。则下游三省灾黎一日不安。现在时逾立秋。自应豫为筹计。该河督等亲往勘估。所有应办各工。著即照所议次第办理。惟兴举要工。事关重大。此次全工事宜。著责成钟祥、鄂顺安、仍遵前旨。实力实心。和衷办理。其挑河购料诸事。不得任听劣员冒滥估计。以重帑项。该河督等、系朕特加委任。与钦派大臣无异。务当激发天良。认真督办。断不准游移推诿。贻误要工。朕惟知赏功罚罪。别无可谕。其懔之勉之。　　

○谕军机大臣等、御史朱琦奏、粤东捕务废弛。盗贼蠭起。请旨饬拏一摺。禁暴诘奸。为地方官之急务。若如所奏、该省近年盗贼肆行无忌。明火劫掠及掳人勒赎等事。层见叠出。必应实力查办。以靖闾阎。著耆英、程矞采、即将该御史所陈各条。悉心筹议。严饬文武员弁协力缉拏。从严惩治。毋得视为具文。致贻后患。又另片奏、广州府桑园围。因江水骤发。漫口九处。又因北江泛溢。冲决石角围一带。肇庆府大有围、丰乐围等处。亦间多倾圮。请饬劝捐修筑等语。并著该督等察看情形。妥为筹办。原摺片二件。著钞给阅看。将此谕令知之。　　

○命陕甘总督富呢扬阿、拨银七万七千五百两。解赴乌噜木齐。备道光二十六年经费。　　

○戊寅。准浙江杭严等帮漂失米石分限买补。　　

○己卯。谕内阁、户部奏、库款罚赔各员。有已经回籍。及代赔子孙籍隶各省。如因限满未完。纷纷解部监追。转恐有稽时日等语。嗣后罚赔代赔各员。到限未完。除顺天府属者。仍解部监追外。其余籍隶各省在籍者。著各该督抚转饬地方官。于奉文之日。即将该革员名。解送该省臬司衙门监追完缴。但当实力奉行。不得有名无实。仍著该督抚等、随时稽查。不准稍涉瞻徇。致滋延宕。　　

○庚辰。中元节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○谕内阁、桂轮等奏、戍守弁兵。五年期满。援案分别撤留一摺。乌里雅苏台换防弁兵。扣至明年。已届五年期满。例应更换。据该将军等奏请酌留。著准其援照成案。将额设换防守备千总把总外委六员内。留驻三员。由马兵保举、已得实缺把总外委十员内。留驻三员。马步兵二百四十名内。留驻一百二十名。其余弁兵。全数更换。此次所留弁兵。俟下届换班时。仍令更换以符定制。　　

○缓徵江苏阳湖、无锡、金匮、江阴、宜兴、荆溪、丹徒、丹阳、金坛、溧阳、十县歉收地亩旧欠额赋。　　

○辛巳。谕军机大臣等、前据钟祥等奏、勘估中牟坝工情形。已降旨责成该河督等实心督办。所请筹拨银数。交户部速议具奏。本日据户部奏、将各省应拨银两。并添拨广储司封贮银、凑足四百五十万两。迅速解工备用等语。朕惟兴举大事。必统计其始终。而确权其轻重。中牟漫口后。一年以来。未能堵合。三省灾黎。流离失所。无日不加廑念。现在堵筑之需。既经该部如数筹给。该河督等身任此事。责无旁贷。著再将全工实在情形。慎重体察。如果拨项到工以后。即能确有把握。克期蒇功。自当仍照原议。购料兴工。为一劳永逸之计。傥事属棘手。未必能成。或仍须续请钱粮。聊且遵旨试办。又蹈上年覆辙。至该省被灾之民。一时未能复业。以工代赈。原属良图。若将大工缓办。则抚恤之资。安插之法。并宜加意讲求。尤不可令其转徙他方。别滋事变。国家经费有常。用之者舒。实为足财之道。频年军饷河工。一时并集。正供所入。不无支绌之虞。傥此次大工可缓至明岁秋间再行办理。诸事益当顺手。钟祥、鄂顺安、受恩深重。具有天良。且日驻大工。见闻尤切。接奉此谕。著即密筹全局。不可稍涉游移。亦不得曲为迁就。尤不可询访河员。盖河工文武。岂有不愿兴举大工之理。总须据实直陈。毋稍迟缓。著即由四百里覆奏。将此由四百里密谕知之。　　

○署两江总督壁昌等奏、遵议御史江鸿升奏水师巡哨章程。查江南水师。在本省洋面梭织巡哨。旧章尚属周密。该御史所奏另选武弁。挑带兵丁。令巡至各省尽头。与本处巡船一体会哨等语。应无庸议。惟承平日久。将弁兵丁出巡。每多视为具文。惟有严行考核。信赏必罚。以服其心。以儆其余。得旨、依议。务当认真。　　

○壬午。谕内阁、寿恩固伦公主下嫁吉期。著钦天监于明年选择具奏。　　

○癸未。谕内阁、富呢扬阿奏、番贼抢掠马匹。戕毙官兵。现饬追捕兜缉一摺。据称甘肃青木沟地方。被贼番抢去牧马一千余匹。经官兵追捕。守备干贵、复被戕害。旋于西河台夺获贼马。拏获番贼一名。并于草达坂击毙贼匪。将马匹全数夺回。余贼星散。现仍哨探缉拏等情。并另片奏、满洲营牧厂。有贼番突来。图抢马匹。官兵追缉。致将马甲忠祥等戕毙等语。上年因番贼肆抢。经该督等带兵剿办。声明河北近边肃清。河南各番。畏法献贼。将官兵陆续撤回。并于善后章程内。将提镇会哨之期。改于六月。该番经大创之后。自当畏威敛迹。何以撤兵未久。且该提镇甫经会哨。即至有牧马被抢。弁兵伤亡之事。著富扬扬阿据实明白回奏。署永昌协副将贾文秀、凉州镇总兵长年、于牧马处所失事。不能豫为防范。且番贼止一百余人。既经跟踪追捕。仍复任贼窜逸。非寻常疏防可比。长年、贾文秀、著交部严加议处。富呢扬阿、周悦胜、未能先事督防。著一并交部严加议处。所有逃窜贼匪。著该督督同该提镇等、赶紧设法。分投侦缉。务须兜捕悉获。不准一名漏网。至此项番贼。究竟系何族类。系由何处潜至。并著富呢扬阿、确切查明具奏。守备干贵、及马甲忠祥等、追贼被戕。情殊可悯。著交部照例分别议恤。　　

○又谕、裕泰奏、督署不戒于火。自请议处一摺。湖广总督衙门不戒于火。致二堂五间。后房一间。及西首群房三间。俱被焚毁。著即赶紧购料。照式赔修。该督未能先事豫防。著交部照例议处。　　

○以翰林院侍讲学士保清、充日讲起居注官。　　

○甲申。谕内阁、陆费瑔等驰奏拏获纠众攻城首犯一摺。湖南耒阳县匪徒阳大鹏等、聚众滋事。抗拒官兵。实属罪大恶极。经该抚等督率将备。合力围捕。叠经拏获匪犯多名。兹据奏首犯阳大鹏、在杉木岭一带深山藏匿。该提督会同永州镇、暨该道府等、带领兵勇。跟踪穷追。将阳大鹏捦获。该抚等办理迅速。不致日久蔓延。甚属可嘉。陆费瑔、石生玉、英俊、均著交部从优议叙。所有首先拏获阳大鹏之文武员弁。著确切查明具奏。候朕施恩。其案内著名要犯。仍著严拏务获。不准一名漏网。并著督饬现调之镇筸标兵。及辰沅道练勇。协同摉捕余匪。以期净绝根株。其观望未散之东乡匪徒。著查明首先倡议者何人。迅即拏获惩究。并将胁从民人。设法解散。毋令日久啸聚。别滋事端。此后获匪奏报事件。均著由驿驰递。所有首犯阳大鹏。该抚等亲提严讯。务得确情。仍俟审明后。委派妥员押解来京。交刑部按律办理。又另片奏、要犯段大荣、藏匿耒阳与常宁连界之龙门地方。已饬员弁前往拏获等语。该犯系与阳大鹏同谋滋事之人。著即亲提讯办。至耒阳连界之处。既有匪徒藏匿。该抚等务当实力摉拏。毋得稍留余孽。　　

○又谕、户部奏、前任福州将军保昌、应赔闽海关少收赢余银两。呈请补缴。此项应赔银两。除将短交银四千八十五两零。仍由该部行令补缴外。其余未完一半。著准其遵照章程。陆续完缴。并将应得廉俸。全数扣抵。以清款项。该员尚有应赔道光二十三年分闽海关少收赢余三千八百二十六两零。著仍遵定例。予限二年缴完。　　

○乙酉。谕内阁、潘锡恩奏、赔项例限届满。恳恩展限措缴一摺。潘锡恩应缴挑切关孟两滩案内分赔银两。历年完交。未及七分之半。惟为数过钜。加恩著准其展限一年。赶紧设措完交。　　

○丙戌。旌表守正捐躯热河平泉州民杜如松妾李氏。　　

○丁亥。谕内阁、都察院奏、查明各省京控咨交案件逾限未结。并上次展限已逾仍未审结各案。开具清单呈览。各省州县审断不公。致令来京具控。经各衙门咨交之后。各该管上司。自应勒限严催。将未结各案。迅速审办以免悬宕。兹据都察院查明该衙门咨交各省逾限未结。统计四十六案之多。步军统领衙门咨交各省逾限未结。统计九案之多。似此任意积压。玩泄已极。著吏部即将承审逾限各督抚将军都统府尹及委审各员应得处分。查取职名。分别议处。并著该督抚等将未结各案。迅速审办完结。毋再任意宕延。致干咎戾。　　

○戊子。上诣绮春园问皇太后安。　　

○谕军机大臣等、裕泰等奏、荆江水涨。堤段漫缺被淹一摺。据称本年水势异常泛涨。将李家埠五号内老堤漫溢成口。刷宽十余丈。郡城间有渗漏。并西门闸板。被水冲翻。灌入汉城。又江陵县所管南岸虎渡汛江支各堤。亦有漫溢之处。该督即前赴荆州督办抢堵等语。荆州万城大堤。为阖郡保障。现因水涨漫溢被淹。亟应妥为安抚。该督等既经委员前往查勘。著即饬将被水居民。妥速查明。分别抚恤。毋令一夫失所。其应修各工。并著赶紧抢筑。以防复淹。该堤岁修。既系该府承办。可见平时经理不善。以致临事不能抢护。裕泰现在亲赴该郡。著即确切查明、各堤是漫是溃。有无保固及被淹轻重情形。据实严参。至该处堤工。屡经动项修筑。何以一遇盛涨。即至漫溢。并著该督将全堤形势。通行履勘。务使一律坚固。保卫有资。毋得苟且目前。将就了事。将此谕知裕泰、并谕赵炳言知之。　　

○命陕甘总督富呢扬阿、拨银五万两。解赴哈密。备道光二十五年经费。七万五千两。解赴叶尔羌、巴尔楚克、备二十六年经费。　　

○己丑。谕内阁、永康等奏、景陵陈设各件。被鼠啮伤。请更换铺设一摺。著文庆前往敬谨勘视。其应行修理更换之件。即行奏明。交该衙门妥速办理。永康、载鈖、善焘、及郎中穆明阿、员外郎塞克图、明吉、主事德精阿、内管领伊明阿、内副管领双龄、未能先事豫防。均著交部分别议处。首领太监王进喜、著即革去首领太监。仍留该处当差。嗣后各陵殿内恭奉神牌。及陈设各件。均著交该郎中员外郎主事内管领等敬谨管理。以昭慎重。　　

○又谕、培成奏、请将玩视工程之部员革职一摺。所参是。委官色布登额承修仓廒。延至三年。并未动工。外郎窦荣泽、捏报工竣。六品官振翎、承办碑工。迟至四年。尚未敬谨办理。殊属胆玩。色布登额、振翎、均著革职。勒令交出领过估价。另派妥员修理。窦荣泽、著即行斥革。以为玩视要工者戒。　　

○以都察院左副都御史福济、顺天府府尹李僡、监临顺天乡试。　　

○庚寅。仁宗睿皇帝忌辰。遣官祭昌陵。上诣安佑宫行礼。　　

○谕内阁、理藩院奏、副都统成凯奏、将军规避处分。归咎成凯被劾较重一节。著派铁麟、驰驿前往绥远城。将此案奕兴原审情节。确切查明。据实具奏。所有察哈尔都统印务。著交阿彦泰署理。　　

○又谕、讷尔经额奏、解员亏短饷银。勒追审办一摺。已革两淮试用库大使章丹文、管解牛羊群利银。胆敢动用银至四千六百余两之多。章丹文、著即交讷尔经额、研讯实在如何动用确情。按律定拟。并勒限三个月。将动用银两。全数完缴。此项利银。系供支察哈尔三旗牧群之用。著两江总督另行筹款。作速委解。以应急需。俟勒交足数。解还归款。傥该革员限满不交。即著原委之上司赔补。以期款归有著。寻奏、讯系因公那移。除现完二千两。尚短银二千六百五十两。应按律拟总徒四年。仍按例限监追。请将该革员解回两淮。由两江总督查办监追。如限满不能完缴。仍由江省照例治罪。其银即著原委上司赔补。下部议。从之。　　

○又谕、布彦泰等奏、垦复荒地勘估兴工一摺。开垦地亩。必先讲求水利。来源畅旺。则灌溉有资。现在惠远城东阿齐乌苏废地。据该将军亲往周历相度。可以垦复十万余亩。拟引哈什河之水。以资贯注。将塔什鄂斯坦回庄旧有渠道。展宽加深。即接开新渠。引入阿齐乌苏东界。并间段酌穵支渠。俾新垦之田。便于浇灌。所议均属合宜。该将军等、即饬承办各员。认真妥办。务在因地制宜。顺流利导。以期经久有益。仍著该将军等、随时前往查验督催。毋任稍有怠玩。其应需工费。现据劝谕捐办。著俟全功告成后。由该将军等、查明捐工出力各员。核实保奏。候朕施恩。　　

○谕军机大臣等、有人奏、两淮盐库大使宋佩纮、秉性贪婪。近复年老多病。遇有拨解饷银。于倾镕时搀和低潮。又两淮运库。向有样银。为纳银时比较准则。该员辄行藏匿。任意高下其手。并创立双上单上河饷各名目。又奉调差委回任后。藉端邀集商人。索帮银一万两。又委办扬州牧养所事务。请领银两。任意开报。侵吞肥己。又每逢开库日期。令其子候补运判宋玉璘、代为收放各等语。两淮运库。出纳款项繁多。全在该大使勤慎公明。方克胜任。若如所奏种种劣迹。实于库帑有关。著壁昌即将所指各款。确切查明。据实参奏。原摺钞给阅看。将此谕令知之。　　

○以审办盗案得实。予广西知府糜良泽优叙。　　

○辛卯。谕军机大臣等、恒通等奏、荆江泛涨。郡城被淹。并水势渐退情形一摺。据称荆州李家埠堤身漫溢成口。刷宽十余丈。旋将西门闸板臌断。水向城内灌注。界城冲倒。淹及满洲城。水势散漫。军械人口。先期移避。该将军等、饬属巡防。数日水渐退出。城垣多有塌陷。官兵房间。倒塌甚多。现饬抢堵补修等语。江水现虽消退。秋汛在即。亟宜先事豫防。满洲城被水浸泡之处。城垣房屋。亟须修葺。其被灾兵丁。应抚恤者酌量抚恤。均著确切查明。详细具奏。将此谕令知之。　　

○命绥远城将军奕兴来京。以察哈尔都统铁麟、署绥远城将军。　　

○调兵部右侍郎舒兴阿、为工部左侍郎。兼京营右翼总兵。工部左侍郎关圣保、为兵部右侍郎。　　

○以右春坊右庶子骆秉章、翰林院编修陈宝禾、充日讲起居注官。　　

○壬辰。谕军机大臣等、前因孟保等奏、乍丫地方。两呼图克图。彼此不睦。欲图打仗。以致往来差使。每多阻滞。当经降旨令宝兴派员前往会同妥办。兹据琦善等奏称、该大呼图克图及该管番目夷民诉称、罗桑丹臻江错抗不遵断。时肆抢劫。现在饷鞘赏需各件。复又梗阻。该处接连六站。距藏较远。著宝兴遴派妥员。驰往秉公查办。务须折服其心。其过境之文报饷鞘等项。务当妥为经理。毋得稍有梗阻。是为至要。将此谕令知之。　　

○又谕、琦善等奏、诺们汗擅给外番印照住牧。现在查询缘由一摺。据称拉达克喇嘛跟役执持诺们汗路票。欲由济咙回归原牧。迨经阻攩。又称欲赴前藏。经该大臣等、查有诺们汗曾请将布竹草厂住所地方。赏给洛敏达部长管理。盖印断牌。不准札什伦布百姓在彼牧放。经前任驻藏大臣孟保等、任听擅行发给印照等情。界外部落。从无商上发给印照断牌之例。亦无大臣会同发给之条。前任驻藏大臣孟保等、于该诺们汗擅请发给牌照住牧。既不详查。又不请旨。率以均属合宜。任听发给。办理实属错谬。孟保著交部严加议处。海朴业已革职。著俟定案时再降谕旨。其案内各情。著琦善等、会同班禅额尔德尼、秉公查办。务臻妥善。又琦善奏、密陈诺们汗所办违例各款。开单呈览一摺。又另片奏、布赉绷寺内卡尔冻寺众蒙古喇嘛。呈控伊等师傅曲觉尔。被管事小协鄂、打伤身死。诺们汗办理含混等语。著琦善等、一并会同班禅额尔德尼、确究办理。据实具奏。将此谕令知之。寻奏、查向来外番路票。系驻藏大臣印发。此次诺们汗所给拉达克喇嘛路票。系自行印给。守口各员。不敢违例放行。请示前来。现已饬回原牧。其私给洛敏达部长印照一案。已饬噶布伦等派员前往。妥善开导办理。又查诺们汗违例私放各缺。又将俗人营官缺。补放喇嘛。又将业已降补斥革之营官。旋又补放原官。均系违例办理。惟查各番之升调。尽由诺们汗所为。未便咎归属吏。此时若概行更换。未免办事乏人。拟请暂留原任。停其升转。以观后效。至喇嘛所占俗人营官。既系兼管养赡之缺。地方为重。应撤出归还俗人。以符定制。又查卡尔冻寺喇嘛曲觉尔、被管事小协鄂、打伤身死。经前任驻藏大臣孟保、将小协鄂斥革。当有布赉绷寺喇嘛桑拉木、率领众喇嘛。围聚孟保衙署。嗣由诺们汗私议熬茶了结。实属妄谬。现在各喇嘛等深知悔悟。佥称不敢再有妄为。可否免其深究。仍通饬各寺喇嘛。勤修静业。不准妄干一事。下理藩院议。从之。　　

○给河南中牟、祥符、尉氏、杞、扶沟、鹿邑、鄢陵、陈留、通许、九县灾民三月口粮。　　

○癸巳。谕内阁、崇恩奏、道府员缺。今昔异宜。请量为变通一摺。据称山东省济东泰武临道一缺。有管理运道海疆之责。幅员辽阔。政务殷繁。曹州府一缺。与直隶河南江苏三省毗连。为盗贼教匪渊薮。必须随时惩办。非在省年久、洞悉利弊之员。弗克胜任。著准其将济东泰武临道曹州府二缺。改为在外题补之缺。嗣后遇有缺出。该抚务当秉公遴选。实系人地相宜之员。方准奏请补授。不得瞻徇情面。滥行保题。以重地方而收实效。　　

○贵州巡抚贺长龄奏、各营捐制擡炮擡枪。现饬勤加操练。务使人与器习。手眼灵快。临阵方可制胜。得旨、所办甚好。为数亦多。务要认真练习。无论何时用之。务期得力。不可徒饰外观也。　　

○命巴林郡王那木济勒旺楚克、喀喇沁郡王色伯克多尔济、每年轮查哨围。　　

○甲午。上诣绮春园问皇太后安。　　

○河东河道总督钟祥等奏、遵旨密筹中牟大工。势难缓办者有四。一、查中河口门。有关三省灾黎。即以豫省灾民而论。以工代赈。尚可力作谋生。若一旦议停。则本年无计御冬。民情益滋惶惑。一、口门原筑四百二十余丈。现在补进埽占圈筑。不过二百余丈。若再缓一年。原筑坝工。秸料朽腐。必致前工尽弃。一、本年黄河来源尚不甚旺。而当六月盛涨之时。省城外刘寺支河所筑埽坝。已岌岌可危。若大工缓办。明年伏秋水旺。刘寺河埽坝。万一不能保守。则省城有浸灌之虞。而全黄下注。江南洪泽湖高堰。亦必吃重。不可不虑。一、查上年至今抚恤加赈。约计费银二三百万两。蠲缓钱漕。尚不在此数之内。豫省如此。皖省亦然。若再缓一年。两省赈抚之费。仍需数百万两。与其蠲缓而聚失业之民。不若河复而收安全之益。以上四条。均系实在情形。前拟于西坝多进数十丈。并接长挑水坝挑溜东趋。及那转引河头。展宽加深引河。以收吸川之益。并添筑二坝擎托。均属筹计至再。办理可冀有成。谕军机大臣等、钟祥等奏、遵旨密筹中牟大工。势难缓办一摺。据称体察现在情形。通盘筹画。势难缓办者有四。自应赶紧修筑。现在时交白露。河势不至大有变迁。所有挑河筑坝购料各事宜。著即克日兴举。前所请饷银四百五十万两。业经户部如数筹拨。定可源源解工。著即将此项撙节动支。核实稽查。断不准办料办工之员。稍有浮冒。钟祥、鄂顺安、办理大工。责无旁贷。惟当相度机宜。实心经理。于慎重之中。力求妥速。固不可草率从事。尤不可迁延玩泄。坐失事机。是为至要。将此由四百里谕令知之。　　

○又谕、科布多向设有换防兵丁。前经降旨可否改为眷兵之处。交军机大臣会同该部议奏。兹据奏称、从前伊犁屯田兵丁。曾有改为携眷兵丁。作为伊犁额缺之案。科布多地处边隅。一切事宜。是否与伊犁相同。必须深悉该处地方情形。方能筹画尽善等语。著国勒铭阿等、体察情形。通盘筹画。该处一切事宜。是否可照伊犁成案办理。于屯务边防。均无窒碍。不致日久滋弊。悉心妥议。据实具奏。将此谕令知之。　　

○又谕、桂良等奏、遵旨确查滇省现办银厂情形一摺。据称该省＜?石曹＞硐情形不一。现有详请开采者数处。委员往查。尚未开成＜?石曹＞硐。惟查有楚雄府属之龙潭地方。山势甚丰。已开＜?石曹＞硐十数处。现已委员往勘。并出示招集课长等定立章程。约俟秋后。方能将各硐礁砂煎验。是否可以设厂试采。按成收课。再行办理等语。著即照所议妥为筹办。要在委用得人。方能奏效。务期于国计民生。两有裨益。固不可存畏难之见。亦不准稍有扰累。又滋梗阻。此外各属。如续有呈请可以试采之处。即著一并详查。随时奏明办理。将此谕令知之。　　

○又谕、前因有人奏、山西太原府属居民。往往无故被人翦割发辫。当有旨交梁萼涵遴委干员。严密查访。兹据奏称、此案先经传闻太原省城内外。有翦割发辫情事。即据委员查有民人王学中等、先后被翦发辫。迨接奉前旨。复经委员驰往太谷榆次一带。查有交城等县民人黄三宝等、均有被翦之事。此外各州县。虽同时俱有谣言。而访查并无其事。现在谣言久息。闾阎俱各安谧等语。此辈行踪诡秘。情同鬼魅。潜伏往来。是其惯技。该抚务当持以镇静。行所无事。惟有谆饬所属。不动声色。随时留心密访。一经访获。即行究办。断不可稍涉张皇。反致流言四起。俾此等匪徒。或闻风兔脱或乘机使诈。是为至要。将此谕令知之。　　

○户部议准、福建巡抚刘鸿翱疏报、古田县开垦田五十二亩有奇。照例升科。从之。
  </div>
  <div class="pagination">
   <a href="清实录道光朝实录_page729.html">
    上一页
   </a>
   <span>
    ...
   </span>
   <a href="清实录道光朝实录_page725.html">
    725
   </a>
   <a href="清实录道光朝实录_page726.html">
    726
   </a>
   <a href="清实录道光朝实录_page727.html">
    727
   </a>
   <a href="清实录道光朝实录_page728.html">
    728
   </a>
   <a href="清实录道光朝实录_page729.html">
    729
   </a>
   <span class="current-page">
    730
   </span>
   <a href="清实录道光朝实录_page731.html">
    731
   </a>
   <a href="清实录道光朝实录_page732.html">
    732
   </a>
   <a href="清实录道光朝实录_page733.html">
    733
   </a>
   <a href="清实录道光朝实录_page734.html">
    734
   </a>
   <a href="清实录道光朝实录_page735.html">
    735
   </a>
   <span>
    ...
   </span>
   <a href="清实录道光朝实录_page731.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
