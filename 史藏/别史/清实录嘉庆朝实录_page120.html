<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 120 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 120 页/共 523 页
  </h1>
  <div class="content">
   ○予故镶蓝旗蒙古都统阿兰保、祭葬如例。谥壮勇。　　

○甲申。上御乾清门听政。　　

○遣官祭先医之神。　　

○饬内外大臣实心勤职。谕内阁、人君董正治官。躬亲庶政。非勤无以率作兴事。整饬纪纲。虞书所言一日二日万几者。非必一二日之闲。果有万事。诚以几动于微。若不随机立应。则一二日之旷废。即万事所由丛脞是以我皇考临御六十年。敬天法祖爱民。皆以勤政为本。凡殿廷多以勤政颜额。即离宫别馆。办事之所。亦无不悬庋两字。以昭心法朕缵承统绪。夙夜勿遑。以皇考之心为心。以皇考之政为政。实不敢稍自暇逸。至于臣工膺股肱心膂之任。尤当各扬厥职。靖共匪懈。盖民生在勤。勤则不匮。君克勤则百度惟贞。臣克勤则庶司无缺。为君难。为臣不易。然人君独理于上。其任钜。人臣宣力于下。其职分。今日之六部。即本诸周官分设六卿之意。兵刑钱谷各有专司。且一部之中。又皆设有庶官。共襄其事。遇有公务。更无难随时商办。况近来各官。部院大臣中。并无以一人而兼数任者。尤不应于特交事件。任意耽延。乃前此交内务府议处膳房该管大臣章京等。系十月初一日之事。至十一月初十日始据议奏。竟迟至四十日。延缓已极。向来交议事件。如果应详查例案、悉心定议者。朕从不加之催促。不但寻常事件。期限较宽。即刑部速议。亦必予限五日。或恐为期过迫。不能详尽。今内务府所议。不过罚俸处分。无须详稽例案。数语可了。其奏摺不满百字。何至迟逾若此。由此类推。其因循贻误之敝□大。伊于胡底。近来各部院衙门。亦均不能免。堂廉至近。见闻亲切。各衙门办事尚尔怠弛。则督抚等分驻各省。更易疏懈。或于应办事件。藉口行查。经年累月。尚未完结。其废弛积习。尤为牢不可破。嗣后内外各衙门。务当仰体朕夕惕朝乾、勤求治理至意振作精神。共相励翼。俾吏治蒸蒸日上毋得狃于晏安。致干咎戾。再近日诸臣中。偶经朕频频召对。即以为眷注优隆。心存高兴在朕前议论风生。或阅时未经召见。在朕并非有心。而伊等辄妄生疑惧。以为前此奏对时未能称旨。遂尔一味缄默。即经朕面询。亦呐呐不出诸口。即如明安前任侍郎时。朕见其人尚谨饬。加恩用为步军统领。伊即意存自满。每遇召对一次。陈奏不下十余事。又欲希图独对。夸耀于人。经朕严行训饬。从此于本分应办之事。亦不敢具奏。是全不知以公事为重。惟以揣度迎合为能。岂大臣居心之道。殊不思恩眷之隆替。全不系乎召对之疎密。如军机大臣。每日皆有事召对。并有一日而召见数次者。岂遇有获咎之处。亦不加谴责乎若外省大吏。皆数年陛见一次。并有未曾来京见面者。其居官贤否。朕无不稔知。如果政绩卓著。实心任事。朕何尝不频加擢用乎。大臣公忠体国。总当一意对君。尽心公事。知无不言。言无不尽。不但毁誉荣辱。早应置之度外。果有裨国是。即身家祸福。亦所不计。方为纯臣事君之道。况此等实心为国之臣。朕方奖擢之不暇。亦岂有因公获罪、累及身家之理。乃近日风气。见有一人不避嫌怨。独秉公论者。众人不以为持正。而转相非笑。致沮其忠谠之气。若人人容默自全。必致渐成朦蔽。虽尧舜在上。欲明目达聪。亦不可得。况朕德薄识浅。再加之以诸臣不实心任事。一味模棱观望。实深凛畏。本日召见军机及各部大臣。面加训谕。其各交相儆勉。无怠无荒。共襄郅治。朕实有厚望焉。将此通谕中外知之。　　

○又谕、步军统领衙门覆奏、大兴县属马道村等处民人、进城求赈。当经咨查顺天府府尹衙门。旋据查覆、均系勘不成灾、例不应赈之区。该府尹业经出示晓谕。是以未经具奏。自请交部议处一摺。此事昨据汪承霈等、奏请发银一万五千两。赏给勘不成灾各村庄求赈民人。朕即以该村民等既向步军统领衙门呈恳。何以明安等不行奏及。当即传旨询问。兹据覆奏、接准顺天府咨覆、马道等村本非应赈之人。业经顺天府详悉晓示。并经步军统领衙门派委弁役。护送出城。均各安静。是各该村民等、已共知例不应赈。各无异说。步军统领衙门未经具奏。尚无不合。其所请交部议处之处。著加恩宽免。至该府尹等、既称各村庄系勘不成灾。何又为之例外求赏。地方官查办灾赈。原应于未赈之先。将被灾分数。详悉查勘。分别造册。迨查清户口之后。其成灾之区。例得蠲赈兼施。而勘不成灾地方。向祇有蠲无赈。章程本属一定。若遽将不应给赈之人。例外加赏。则近京地方。未经给赈者尚多。即大兴所属。勘不成灾者。共有一百八村。纵再发帑银数十万两。亦不足以遍给。诚所谓惠而不知为政。焉得人人而济之。傥各省纷纷效尤。又将如何办理。朕非于赈贷稍有靳惜。但国家惠下之举。自有等差。若于例外曲为施恩。则例得邀恩者。转不免心生觖望。汪承霈等所请。实太不知事体矣。原摺著发还。将此通谕知之。　　

○又谕、琅玕等奏、审讯伊桑阿骄纵勒索、及剿办苗匪、并未亲赴石岘军营、捏饰具奏、各款属实、定拟斩候一摺。所称伊桑阿在贵州巡抚任内。斥辱属员。骚扰驿站。修造署房。不发价值。以扣缴养廉为名。令各府帮贴银两。及纵容家人等逞威作势。索取属员门包各款。此犹罪之小者。而其最重之罪。则系办理石岘苗匪时并未亲赴军营。竟敢诳词入告。有心欺罔。亦已据伊桑阿供认不讳。若伊桑阿止于性情乖张。贪黩营私。虽罪亦难宽。尚属事所常有。至其诳报邀功一事。前据伊桑阿摺称、常明攻克石岘时。伊亲从铜仁赶到前敌。传谕各将弁四面兜围。并称亲见山梁上有执旗指挥苗目。伊即传令带兵各员。向执旗之人指定放枪。立时歼毙等语。真似身在行闻。历历如绘。彼时据所奏情形。自应加之恩奖。是以降旨交部议叙。朕岂肯豫料伊桑阿全系诳词。先存逆诈亿不信之见。况朕办理外省庶务。惟凭各督抚奏章。随宜指示。若于督抚陈奏到时。即疑其不实。岂朕推诚待下之理。是朕实不忍以不肖之心待人。何伊桑阿竟敢以毫无影响之事。公然欺朕乎。军营虚诳报功。最为恶习。然或本系亲身督战。得有胜仗。因而虚报首功。装点情节。已属相沿锢敝□大。为朕所深恶。数年来力加整顿。各路军营奏报。即难保其无一字粉饰。谅未有敢于将无作有凭空捏造者。伊桑阿在京时。岂不知朕于军情务期核实。辄以身尝试乎。若各督抚相率效尤。以诳奏为得计。是朕宵旰勤求庶务。所谓事事认真者。全系枉费心力。将何以用人行政耶。且伊桑阿初放贵州巡抚时。曾面奏请将养廉扣缴赔项。并称受恩深重。即全数扣缴。到任后亦不敢因办公不敷。营私败检。情词真切。几于指天誓日。惟祈俯允所请。彼时朕即念及若将伊养廉全数扣缴。恐办公不敷。是以祇准扣缴一半。伊桑阿当即叩头感谢。并称得以保全其廉。乃一经到任。即向首府程煜等、告以用度不足。勒索帮助。是其挟诈面欺。亦非仅贪污婪索可比。朕前于伊桑阿陛辞出京时。谆谆训诲。但恐其任性妄为。复萌故态。初不料其有操守不端之事。宁复料其胆大欺上。一至于此。此而不严加惩办。何以饬纲纪而正人心。伊桑阿之罪。论其贪污婪索。较富纲为轻。论其罔上欺君。比魁伦更重。自应按律拟斩。请旨即行正法。琅玕等特因朕年来办理庶狱。有不准从重之旨。是以照例问拟斩候。即发交部议。亦必照覆。但其情罪重大。若特行降旨予以立决。转似较常例如重。现据琅玕奏称伊桑阿染患疮毒。尚未痊愈。若久禁囹圄。或因病自毙。幸逃显戮。实属不成事体。且伊桑阿所犯情罪俱已一一供吐。更不值俟解京审讯后。始行正法。伊桑阿、著改为绞立决。派乾清门侍卫孟住、刑部侍郎瑚图灵阿、驰驿迎赴前途。于伊桑阿解到地方。不拘何处旅寓。即带同地方大员、及原解官员。将伊桑阿立即处绞。以为甘心欺君、不顾性命者戒。其余琅玕等摺内所拟长随卢庆等罪名。著交刑部核拟具奏。并将办理缘由。宣示中外。至现在各路军营。经朕节加训饬。自不应稍有虚捏。但此时功届垂成。恐伊等欲图迅速蒇功。稍存草率不免又萌粉饰之念。傥所奏情形。稍有不实关系重大。并著传谕各路带兵大员、于奏报军情。务期确实。当以伊桑阿为前车之鉴。　　

○又谕、朝阳门系属通衢大路。此次即因城外放米拥挤。何至挤毙十余命之多。且已毙男妇。止认识马甲常洪一人。此外系属何人。及究竟因何挤毙之处。皆应查讯明确。所有是日该班之章京等。著解任。并管门兵丁。一并交刑部严审具奏。至步军统领衙门。京城内外一切稽查事宜。是其专责。此次朝阳门口。于扃钥时。竟有多人拥挤、致毙多命之事。该提督等、并未即时亲往弹压。直至三更。始据该营将备禀报。前往查看。殊属不合。俟此案查审得实。再候谕旨。嗣后五仓及通仓放米之期。应如何酌定章程。不致城门拥挤之处。并著步军统领衙门妥议具奏。　　

○谕军机大臣等、琅玕等奏、会审伊桑阿贪纵欺罔各款、定拟斩候一摺。已明降谕旨。将伊桑阿即行绞决。并宣谕中外矣。琅玕身为总督。于伊桑阿在巡抚任内、骄纵勒索各款。业已得其确据。即应早为参奏。乃琅玕并不明列弹章。惟向同僚初彭龄告语。其瞻徇之咎。实属难辞。即伊桑阿诳报邀功之处。亦难诿为不知。朕因琅玕在石岘地方。搜捕苗匪。尚为迅速。是以前此仅将伊降为二品顶带。拔去花翎。以示薄惩。嗣后该督办理一切事务。惟当一秉至公。以伊桑阿之欺饰为戒。再贵阳府知府程煜、于伊桑阿勒派帮助一案。业经革职。但朕闻其平日官声尚好。且程煜既据该督讯明、并无馈送银两情事。其许向各府转商帮助。实迫于伊桑阿之催逼。尚有可原。著琅玕将程煜在知府任内居官如何之处。出具切实考语。据实查明具奏。送部引见。候朕再降谕旨。将此谕令知之。　　

○册封庆郡王。命宗人府左宗人永臶、为正使。内阁学士吉纶、为副使。　　

○以太仆寺卿广泰、为太常寺卿。　　

○以永定河漫口合龙。在工出力人员、下部议叙。　　

○乙酉。谕内阁、京师各城门派设弁兵。轮班看守。以时启闭。稽查出入。定例綦严。若任听车马行人。填塞拥挤。致黄昏扃闭时。尚复杂沓喧嚷。傥有宵小混入其中。何能辨别。况拥挤致毙多命。实从来未有之事。更属不成事体。昨因朝阳门挤毙人口一事。步军统领等原奏、未经明晰。特将此案交刑部审讯。今据讯明、是日领米车辆甚多。午未以后。进城米车与出城车马。愈积愈多。各处肩挑人等。出入纷拥。填塞内外门洞。该城门领等、见时届黄昏。恐关门迟误。始将出进车马拦截。只放空身行人。以致争先拥挤。昏黑之中。倾跌践踏。莫可辨识。该城门领等、于闭门后。见门洞内有挤毙人口。始于门缝递禀具报步军统领衙门等情。该城门领等、于是日午未后。既见车马拥积。理应及早设法开通。即或一时未能拦阻。亦应禀知提督、总兵、亲往弹压。乃直待挤毙人命。于三更时始行禀报。玩误已极。城门领同保、门千总三益、门吏雅达那、俱著交部严加议处。至步军统领衙门。于京城内外一切稽查是其专责。此次朝阳门口于扃钥时挤毙多人。未能亲往查看。本有应得之咎但究与城门领等处分有闲。即如本日绵懿等奏、请将管理镶白旗新营房之参领庆奎交部严加议处。绵懿等交部议处。并不稍存推诿。已依议行。乃明安等奏请议处摺内。称朝阳门外城门洞以内。例应城门官兵专管。城外海墁以上。系镶白旗营房官兵专责。由本旗管理。海墁以下。系提督衙门北左二营专管。今挤毙之人。系在外城海墁以上。并非营员专管地方等语。所奏胡说之至。显系有心推卸。挤毙之人。虽在海墁之上。但总由外城营汛官员等、不能豫先设法开通道路。至扃门仓猝之时。出入之人。不能不挤至海墁之上。是挤毙处所。虽系镶白旗官兵专管地方。而所以致毙之由。则北左二营员弁办理不善、及城内城门领仓猝关闭城门之故。以致惨毙多命。实难辞咎。今该提督等、但以具报迟延。仅请议处。非推诿而何。所有北左二营参将游击、及本汛守备、并翼尉岐山、俱著交部逐一查明。严加议处明安、恭阿拉、国霖、未能先事豫防、亲往弹压之咎尚轻。而有心诿过之咎较重。亦著一并严加议处。至朝阳门既有拥挤之事。其余城门。恐亦在所不免。并著步军统领衙门、及各旗管理营房之都统等、通饬所属。随时留心。于车马民人出入。令其按轨循途。从容行走毋许争先抢越致滋拥挤。寻罚令明安等赏恤挤毙之马甲常洪银百两。其余十人各五十两。　　

○又谕、户部议覆、陕甘军需章程。分别准驳。并开单进呈。除议准者照议施行外。其所驳各款。如陕省官兵于沿途经过地方、搭盖棚厂、豫租店房、以备供支一节。实非体制所应有。定例凡遇扎营处所。均有帐房。以供栖止。不独行军为然即属车所至。扈从大小官员。或住蒙古包。或支搭帐房。尚不准租赁店屋。况军营官兵随同剿捕岂得于例外搭棚赁屋。希图安逸。即闲有一二患病官兵不能随行。私自租房调养。岂得明目张胆。官为开销。况制办帐房。以及运至军营。均有支费。若又添入租屋搭棚之需。则帐房岂不竟成虚设乎。又军营调派各员之跟役、支给口粮一节。随营办差文员。其所支盐粮。既须扣还归款。岂伊等所带跟役。转许按名支领、作正开销乎。又甘省需用渡夫水手、支给工食口粮一节。该省遇有河水闲隔处所。平时即应有渡船以资行旅。即因官兵过渡。随时雇觅水手。其所需工食口粮。祇须按日给发。断无庸再给与安家银两。又犒赏需用牛羊及银牌布匹等项、请作正项开销一节。军营向无赏需之例。其出力官兵。经朕特加恩赉。或带兵大员随时量加犒劳。原系另款给发。并非列入正项。若皆任意报销。则何物不可赏给。宁复尚有限制乎以上指出部驳各条。俱系例案所无、应行删减者。该督抚等混行开入。甚属不合。军营动用银两。如果与例未符。而实在必需支应者。该督抚原不妨随时具奏。候朕酌夺。岂可于报销时妄冀准行。总由伊等于节次所拨饷银。肆意花销糜费。难以据情恳请。故尔搀入报销各条内。希图朦混。此又蹈军营虚诳习气。其敝□大恐不独陕甘为然。该部逐款驳正甚是。并著通行凡有军需省分、一体遵办。　　

○又谕、外省办理诸务。每多疲玩。而直省积习懈弛尤甚。本年直属被灾州县较多。赈务綦重。经朕节降谕旨、令该督严饬所属认真经理。并特派左都御史熊枚、周历被灾各州县。确切稽查。地方官自当共知谨凛。悉心妥办。俾得实惠及民。乃本日陈大文参奏藳城县知县路元锡、于十月十八日始行开赈。距应行开赈日期。迟至半月有余。且于拨给漕米。并不运齐。每日止放米一百石。民闲啧有怨言。又大城县知县钱桂、于清查户口。延宕至十一月初四日、始行开报。贫民守候需时。未能得赈。均属延玩已极。路元锡、钱桂、俱著革职交该督查明、该参员等如有别项情敝□大即严行审讯据实续参。此外办赈各州县。并著陈大文一体传知。设有似此玩误之员。即立时参办。庶该州县等共知儆惕。于应办赈务。实心经理。期于穷黎均有裨益。　　

○予福建出洋淹毙兵丁吴正刚等二名、赏恤如例。　　

○丙戌。圣祖仁皇帝忌辰。遣官祭景陵。　　

○上诣奉先殿行礼。　　

○以圜丘大祀致斋。前期命皇次子旻宁诣孝淑皇后殡宫行冬至祭礼。　　

○户部议准、浙江巡抚阮元疏报、临海县、开垦田六十四亩有奇。贵州巡抚孙曰秉疏报、独山、黄平、二州、开垦田三亩有奇。照例升科。从之。　　

○丁亥。谕军机大臣等、吉庆等奏、洋盗陈添保携眷内投、并将缴出安南印敕进呈。据摺内称陈添保因捕鱼遭风、于乾隆四十八年、经阮光平掳去、封为总兵等语。可见积年洋盗滋扰。皆由安南窝留所致。即阮光平在日。已将内地民人掳去。加封伪号。纵令在洋劫掠。阮光平身受皇考重恩。如此丧心蔑理。实非人类。今阅该国伪诏内。有视天下如一家、四海如一人之语。尤属夜郎自大。若论其种种狂悖。本应声罪致讨。惟该国现与农耐构兵。转不值乘其危急。加以挞伐。揆诸天理。该国灭亡。亦在旦夕。更无庸以文诰化诲。亦毋庸给予照会。所有敕印等件。现令销毁。该督等惟当严饬将弁。巡缉各洋。遇有安南盗匪窜入。立即拏获惩办。其投出之陈添保、并家属夥盗等、即照该督所请、于海洋较远之南雄府地方。分别妥为安插。仍不时严密稽查。毋令出洋滋事。将此谕令知之。　　

○上以冬至祀天于圜丘。自是日始。斋戒三日。　　

○戊子。谕内阁、此案朝阳门挤毙人口。皆由门内官员兵丁等、于车马行人拥挤时。不能及早疏通。及至黄昏愈积愈多。闭城时又复过于仓猝。以致城内城外行人。争先纷拥。俱挤至海墁之上。倾跌践踏惨毙多命该处官员兵丁等获咎甚重。所有城门领同保、门千总三益、城门吏雅达那、署守备千总王明玉、守备华成均、俱著照部议革职。翼尉岐山、本系弃瑕录用之人。今又获咎岐山、及参将阿尔绷阿、王元凯、游击王永宁、六十五、均著照部议降三级调用。步军统领明安等、均系统辖大员。不能先事豫防。固有不合。既经城门领等报知。亲往查看。若祇具摺请罪。其获咎本轻。乃摺内辄称海墁之上。并非营员专管。仅以具报迟延参奏。实属有心诿卸。本应照部议革任。但一时更换乏人姑从宽免其革任。仍注册。朝阳门地方。系左翼总兵所管。恭阿拉之咎。较国霖为重。恭阿拉、著改为革职从宽留任。免其折罚世职半俸。国霖、著改为降三级从宽留任。　　

○以先贤端木子后裔毓振、卜子后裔国华、各袭五经博士。　　

○额勒登保奏报、督剿通江一带残匪擒获伪元帅冉添璜、贼目庞思宇等。得旨奖赉出力员弁、升赏有差。　　

○赏剿贼奋勇积劳成疾之甘肃提督穆克登布、云骑尉世职。　　

○赠防江积劳病故之河南布政使完颜岱、太常寺卿。予祭葬恤荫。如军营例。　　

○户部议准、陕西巡抚陆有仁疏报、长安县、开垦滩地一顷七十八亩有奇。照例升科。从之。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之九十一　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆六年。辛酉。十一月。己丑。上诣南郊斋宫斋宿。　　

○谕内阁、颜检奏、西华县隆胜沟地方、有土棍张憨子等、闻知不拏邪教、藉此纠党逞凶、经该抚密派地方官查拏、该犯竟敢闻拏拒捕、当经督率兵役乡民人等、将首夥各犯全行拏获等语。所办好。前此节降谕旨、并亲制邪教说。颁发各省。令地方官不必查拏习教之人。原以乡愚无知。不过吃斋念经。并无不法事迹。若有意搜求。则地方胥吏。转恐藉端滋扰。非保全良民之意。今张憨子、王连皋等、纠众结党。肆意逞凶。甚至奸盗诈伪。无恶不作。以致村民人人切齿。此等匪徒。无论其曾否习教。皆属扰害地方。大干法纪。若不严加惩办。何以戢凶暴而安善良。颜检访闻得实。即札调该县来省。密嘱严拏。及首夥各犯就获后。该处业已宁谧。即饬署臬司何铣、前赴陈州审讯。不复亲往查办。俾民心不致惊疑。实为妥速镇静。西华县知县鲁铨、密承巡抚面谕。选集兵役。乘闲捕拏。擒获张憨子等首夥四十余犯。实属能事。著加恩送部引见。陈州府知府禄宁、亦经颜检密谕督饬查拏。署汝宁府知府穆克登布、接到西华县关会。即亲带兵役。将隔属逃逸首犯王连皋等擒获。均属认真。禄宁、穆克登布、俱著交部议叙。其首先督同乡约兵勇、奋力上前、擒获王连皋等之外委马国用、著加恩即以把总拔补。至出力之绅民人等、业经颜检饬署臬司优加奖赏外。并著传旨嘉奖、以尔等目击该匪犯殴差肆横。同伸公忿。密布乡勇。协力擒拏。为地方除害。洵属急公可嘉。业经奏闻。俾伊等倍知感激。互相劝戒。更足以安戢闾阎。至此案审明后。自应照光棍例办理。其应行斩决枭示者。著一面奏闻。一面即在该处正法示众。为从各犯。仍著解赴省城。审明按律定拟具奏。　　

○拟两淮盐课银四十万两。分解四川陕西。以备军需。　　

○庚寅。冬至。祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭端慧皇太子园寝。　　

○谕军机大臣等、现在贼匪情形。以西北为重。川陕连界西北一带、上游江水浅涸。恐零匪乘闲窜越。关系匪轻。此时张魏两股。并杨逆余匪。所剩不过二百余人。庆成务当督饬吴亨衍等、上紧搜捕。如能在该处歼除净尽。即属庆成等之功。傥一时未能办竣。总须将该逆截向川境。以便经略等合兵剿办。断不可令其阑入陕界。将此传谕知之。　　

○辛卯。上以冬至节。御太和殿受贺。作乐宣表如仪。　　

○翰林院奏、向来保送御史。部属、翰林、各为一班。部属记名无人。即保部属。翰林记名无人。即保翰林。后以部属壅积。先尽补缺。系因一时调剂。并非著为定例。今吏部以记名人员将次用竣。行文各部院保送。查编检现在合例者仅十员。若照上届保送八员六员。则不敷遴选。若祇保二三员。则将来御史中部属多。翰林少。不足以昭平允。可否仍照旧例、定为分班陆续保送。两不相碍。于遴选亦昭慎重。得旨允行。　　

○壬辰。谕内阁、吴熊光奏、审明随州纠抢首夥各犯、分别办理一摺。该犯张坤等、胆敢纠众叠抢。拒捕杀人。情罪重大。吴熊光审明后。即将首犯张坤等三名、并马正魁等十犯、即行分别斩枭绞决。所办甚是。其已被乡勇格杀之首犯孙学友、崔信、二名、著即戮尸枭示。余著该部核拟具奏。至代办知州朱恂、率据乡约人等呈报。张皇转禀。虽属冒昧。但张坤等拒捕时。本声称有二三百人在后。该州朱恂据以转禀。非尽无因。若仍交部议处。恐嗣后地方官规避处分。遇有此等抢劫重案。转致讳匿不报。甚有关系。朱恂、著加恩免其交部议处。吴熊光、全保、均到任未久。伊二人自＜闲＞任总督巡抚后。即在军营办理堵剿。且此案发觉后。吴熊光立即亲赴襄阳一带督拏。已获多犯。办理完结。所有吴熊光全保应得处分。俱著加恩宽免。其从前失察之督抚、及该管各上司。仍著吴熊光查明咨部分别议处。　　

○谕军机大臣等、伯麟奏、查明山西被灾州县、毋庸展赈一摺。山西代州等十九州县。本年被灾之后。节经加恩缓徵。并借给口粮耔种。既据伯麟查明穷黎口食有资。例赈之外。自可毋庸另行展赈。但各该处收成歉薄。明春青黄不接之时。仍宜量为借粮。以资接济。著伯麟留心察看。如果入春以后。市价较增。即督饬地方官、开仓出粜出借。以裕民食。务须妥为经理。俾实惠及民。勿任地方官吏侵扣捏饰为要。将此谕令知之。。　　

○又谕、英善、福宁奏、川省应拨前后藏饷银、未经解到、现向前藏达赖喇嘛等、后藏班禅、借银支发等语。所办殊不成事。前后藏应支兵饷银两。由川省拨解。系属经费。岂容稍有迟误。如果逾期不到。驻藏大臣等即当上紧咨催。傥再催而不应。即应据实参奏。岂有任听迟延。转私向喇嘛班禅等借用。甚至向其再借即有难色。尚复成何事体乎。此事在和宁起身以后。福宁未到之前。系英善任内之事。办理实属错误。现在军需支用虽多。无不源源接济。何至缺此数万例饷。川省督藩等办理不善。实难辞咎。已有旨申饬勒保、扬揆、并令其上紧拨解矣。此项银两解到后。所有英善向前藏达赖等所借银一万四千两。向后藏班禅所借银六千两。俱即如数拨还。并当谕知伊等、以此次解藏饷银。前因途路遥远。雨雪难行。偶迩迟误。今已解到。立即拨还。令其一体知道。将此谕令知之。　　

○又谕、教匪滋事。起于郧襄。自嘉庆二年春闲。由湖北阑入河南境内。从南阳邓州卢氏一带。窜往陕西四川。其紧要隘口。或有今昔异形。必须添设营制、联络声势之处。正应归入善后事宜。详悉妥办。现在如楚省竹溪至四川大宁。陕西西乡至四川太平东乡。向为贼匪出没之所。中闲相隔七八百里至千余里不等。地方辽廓。官吏稀少。原设营伍。恐致鞭长莫及。所有川陕楚三省营制。如有应行增添移建之处。即应各按该省形势。妥为酌定。况自剿办教匪以来。三省召募乡勇。为数甚多。贼平之后。急须妥为安插。节经降旨、令该督抚等、将乡勇情愿入伍者。即令食粮。不妨于原额之外。酌量加增。即以此项乡勇。为添设营伍之用。至乡勇中有曾经著有劳绩、赏给六品顶带者。即可补用千总。七品八品者。即可补用把总外委。以资管束。若不愿入伍者亦听。著额勒登保、德楞泰、与该督抚、于筹办善后事宜时。会同妥议具奏。　　

○庄敬和硕公主、下嫁科尔沁郡王额驸索特纳木多布斋。　　

○赏江南等省乡试年老诸生吴思齐等三百二十三名、举人、副榜、有差。　　

○移湖北德安府营守备、驻随州。随州营千总、驻德安府。从总督吴熊光请也。　　

○癸巳。谕内阁、都察院奏、张伯行之曾孙张裕孚等、应否与在京贤良祠后裔、一体查办一摺。上年谕令八旗都统、及各督抚、查明入祀贤良祠子孙。送部带领引见。经吏部查照定例。将从前曾奉特旨入祀在京贤良祠之子孙。按名查办。其外省题请入祀本处贤良祠者。概未列入。盖因各省名宦乡贤等祠。本与在京贤良祠有闲。雍正年闲特降谕旨。令外省各建贤良祠。将文武大臣、公忠正直、勋节昭著者。地方官具奏入祠。岁时享祀。此实我朝崇奖名臣、恩加无已至意。张伯行在雍正年闲。居官清正。嗣于乾隆六年。经该省抚臣题请入祀江宁贤良祠。已足表其清节。至于查办贤良祠子孙。带领引见。殊恩旷典。自有限制。部臣以曾奉特旨入祀在京贤良祠者为断。尚属平允。所有张伯行子孙。毋庸带领引见。将来外省如有似此者。均一体遵办。　　

○谕军机大臣等、现在军务即日告蒇。其善后事宜内。惟安插乡勇一事最为紧要。屡次谕令该督抚、或酌给叛产绝产。或令充伍食粮。原为伊等豫筹生计。但闻叛产一项。为数无多。盖各省匪党。皆系无藉之徒。铤而走险。其甘心从贼。如庞洪胜之家产饶裕者。宁有几人。至被贼裹胁各村民。其本有田产者。一经散出。自必归家各认己业。且各处尚有散出难民。均须安插。是叛产绝产。亦岂能遍给无遗。况自贼中投出者。即属良民。此等多系无业之徒。若不妥为安抚。仍令流离失所。亦恐滋生事端。因思川陕楚地方辽阔。尽有官山未经开垦荒地。与其为客民占据。何如拨给乡勇。令其自安耕作。此外若有可兴之利。不妨奏明办理。如川省铜盐等项。或有可以资借谋生。无碍于官而有便于民者。各就该省现在情形。量为措置。至乡勇随同官兵剿贼日久。其中伤病者谅亦不少。现在各省所调官兵。其因伤病未愈、及随征日久者。均以次彻归原伍。而乡勇之伤病者转未议及。是官兵之裁彻者多。而乡勇之冗食者不少。殊非核实之道。且有由隔省调派随征者。此时即应先行裁彻。以节糜费。将此传谕知之。　　

○陆有仁奏报、截剿东窜余匪。得旨嘉奖。下部议叙。候补通判雒昂、遇缺先补。　　

○拨广东商捐银十三万三千两。解往陕西以备军需。
  </div>
  <div class="pagination">
   <a href="清实录嘉庆朝实录_page119.html">
    上一页
   </a>
   <span>
    ...
   </span>
   <a href="清实录嘉庆朝实录_page115.html">
    115
   </a>
   <a href="清实录嘉庆朝实录_page116.html">
    116
   </a>
   <a href="清实录嘉庆朝实录_page117.html">
    117
   </a>
   <a href="清实录嘉庆朝实录_page118.html">
    118
   </a>
   <a href="清实录嘉庆朝实录_page119.html">
    119
   </a>
   <span class="current-page">
    120
   </span>
   <a href="清实录嘉庆朝实录_page121.html">
    121
   </a>
   <a href="清实录嘉庆朝实录_page122.html">
    122
   </a>
   <a href="清实录嘉庆朝实录_page123.html">
    123
   </a>
   <a href="清实录嘉庆朝实录_page124.html">
    124
   </a>
   <a href="清实录嘉庆朝实录_page125.html">
    125
   </a>
   <span>
    ...
   </span>
   <a href="清实录嘉庆朝实录_page121.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
