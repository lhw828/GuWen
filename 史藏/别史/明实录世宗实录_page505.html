<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 505 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 505 页/共 518 页</h1>
    <div class="content">　　○南京给事中杨铨等御史柴祥等奉诏紏拾各抚按官所遗方面有司不职官员广东按察司副使周美江西布政使司右参议陈宗虞湖广按察司佥事孙裒广东按察司佥事张晟云南按察司佥事沈熙载浙江宁波府知府雷金科湖广长沙府知府林敬原任山东东昌府知府陈经四川城都府知府杨经南康府知府于闻江西九江府知府杨徵浙江山阴县知县林朝聘等各贪纵不职当罢奏入会提督两广吴桂芳＜锍-釒＞后至独劾佥事徐浦等与科臣言不合诏勒美致仕宗虞及浦等冠带闲住冕降二级徵等罢为民桂芳及各处抚按官各坐失察奸吏夺俸一月
　　○先是工部覆巡视京营科道官辛自修等议请将军器兵仗二局所造盔甲火器俱付巡视衙门及本部官督理有诏允行已而兵仗局内臣执奏本局掌造上供御器例不关白外廷诏该部再加酌议部覆奏臣等初议欲委官至该局清查乃军器非御器也军器亦止欲造完之后付外廷验其中否与该局事体原不相侵惟  上裁定得旨军器系战守所资该局每遇造完如拟开数送部委官查验尔部中仍预报各边合用各色器械以便成造
大明世宗肃皇帝实录卷五百三十一


大明世宗肃皇帝实录卷五百三十二
　　嘉靖四十三年三月癸卯朔  孝肃皇后忌辰遣清平伯吴家彦祭  裕陵
　　○甲辰
　　○吏部都给事中赵灼等河南道御史罗元祯等紏拾各抚按官奉诏参劾所遗方命有司不职官员四川左布政使亢思谦右参政徐楚四川按察司佥事李彦士狭西右参政张巽言及福建漳州府知府李光宸建宁府同知应鏕崇安知县王葵乐昌知县王三聘湖广潜江知县揭思孔蕲水知县倪民悦等各贪肆不职状  上从部拟令彦士镳三聘为民思谦巽言楚光宸思孔民悦奏冠带闲住
　　○乙巳
　　○更定三大营官军按月支粮例该操之月改支京仓歇操之月改支通仓从都御史李燧奏也
　　○丁未
　　○升大理寺右少卿张玭为本寺左少卿提督四夷馆太常寺少卿李敏为大理寺少卿  诏逮广东参将谢敕至京问初广东归善县盗七伍端作乱都御史张泉檄敕讨之敕不设备为盗所乘杀指挥王佐等敕惧逃归原卫至是提督侍郎吴桂芳上＜锍-釒＞论之故有是命
　　○添设广西梧州游击一员以前浙江都司戴冲□雨□月□充之广东肇庆游击一员以定海把总胡良瑶充之俱升署都指挥佥事
　　○更名惠熙殿为玄熙殿
　　○戊申
　　○升尚宝司少卿王时槐为本司卿
　　○原任南京光禄寺卿张衮卒衮直隶常州府江阴县人正德十六年进士改翰林院庶吉士授御史改翰林院编修与修会典寻充经筵讲官并日讲大学衍义九年秩满升侍读校对  累朝宝训实录成升左春坊左谕德晋侍读学士加四品服色掌南京翰林院事选太常寺卿掌国子监祭酒事坐诸生须历廷序失仪左迁南太常少卿寻升光禄寺卿致仕卒于家  上追念其经筵史局效劳特赐祭一坛给全葬
　　○兵部覆御史潘一柱条陈茶马事一狭西孳畜繁庶而法不许转贩关东故民无所仰给生计甚窘宜少弛其禁一各卫桩朋地亩银两奸弊滋生宜悉行清查以便买马一往者俵马旧制在固原则调马就军牧人有守候之苦在延宁则调军就马边卒有奔走之劳宜为画一之令每岁以五月十一月俱赴平凉对俵便一召商中茶近增至百万滞矣止宜岁中五六十万招商以百五十人为率一松潘与洮河近故私茶往往阑出与畨夷通宜停松潘引目申严入畨之禁令抚按议之报可
　　○治四十年虏入狭西大川墩失事罪延绥东路右参将许忠等三人罚戎有差
　　○己酉
　　○起原任南京刑部右侍郎钱邦彦为刑部左侍郎
　　○庚戌
　　○镇守狼山副总兵刘显行部至通州同知王汝言不为礼执其左右鞭之显上＜锍-釒＞劾汝言抗违明旨以原奉敕书中许其节制知府以下故也诏降汝言一级  命锦衣卫千户赵梦佑等十九人候子孙袭职时各还原卫梦佑等其先自济州等卫所选充泾王等府护卫其后诸王各以无嗣绝封官属还京梦佑等还隶籍锦衣至是兵部奉诏清查锦衣卫冗员请如例改正从之
　　○辛亥
　　○南京广西道试御史俞咨益言自古民生之休戚系于守令之贤不肖近者易知远者难察畿辅郡县一夫不获裹粮赴京师朝发而名闻矣若遐陬僻壤去会省数百里去都城数千里朝廷耳目既有所不及监司足迹又终岁不一至即有贪暴吏奚从而察焉故海隅小民多为兹辈所困吁诉无繇则相与啸聚山泽一倡祸端频年不靖皆属政殴迫之迩故臣以为治远方之民者不在威严而在抚绥不在穷治贼党而在肃清吏治欲吏治之清当慎选用严考察务视内地加倍其以年力衰迟告就远方者毋以除补从之
　　○革湖广布政使司添注管工参政及德安府税课司茶陵州捕盗判官各一员并黄冈县八河泊所于漳松湖零残湖巴河口摄湖三所
　　○壬子
　　○升光禄寺寺丞崔学履为尚宝司少卿
　　○湖广开封府扶沟县民卢钦诣阙献其孙女诏纳入宫赐钦父子银币复其家
　　○癸丑
　　○改原任太仆寺少卿陆炜为太常寺少卿提督四夷馆
　　○德王临胊王载堠薨赐祭葬如例谥怀庄
　　○甲寅
　　○广东东莞水兵徐永泰等四百人守柘林澳五月无粮皆怨望思乱会领军指挥韩朝阳传总兵俞大猷檄调戍潮阳海港诸军益怒遂鼓噪执朝阳数入外洋与东莞盐徒及海南栅诸寇合进逼省城抚按官遣人责问乱故以潮州知府何宠不发军粮对朝阳亦归罪千户于英事闻诏下朝阳宠英于御史问夺海道副使方逢时佥事徐甫宰戴罪杀贼
　　○丙辰
　　○玄熙延年殿成  武宗毅皇帝忌辰  奉先殿行祭礼遣成安伯郭应乾祭  康陵
　　○戊午
　　○赠福建武生薛天申为指挥佥事附祀乡贤荫其子为冠带总旗升泉州卫舍人周岳镇子一级天申晋江县学生从军至冠带把总先是贼犯兴化泉州卫天申与岳镇俱随指挥欧阳深御之陷伏中俱死事闻诏先恤录深下二人事于巡按勘报至是覆实乃有是命
　　○己未以入夏无雨  上亲祷于洪应雷宫遣大臣及顺天府官祭告各宫庙  命试御史胡维新李辅杨鉁李文续梅惟和颜应贤实授
　　○升南京吏部验封司郎中秦钫为山东按察司副使
　　○广东官军击潮州倭寇破之初归善县盗伍端温七既破参将谢敕兵未几温七兵败被擒端自縳军门救杀贼自效端即所谓花腰蜂也总兵吴继爵俞大猷受其降都御史吴桂芳至因使为先驱尝贼官军继之围倭于邹塘四面举火一日夜连克三巢焚斩四百余人  上以广东倭寇连年征剿无功桂芳继爵新任即有此捷其各赏银二十两纻丝二表里仍令会同兵百朋俞大猷严督各路兵乘胜荡平以纾民患其余功罪候事宁之日勘处
　　○庚申
　　○建景祝大典于太极宝殿停常封九日  诏录故伊府财产禄俸尽数易银留充各王府禄粮及军民赈济之用仍发本府库银三万两仓粮四千余石佐之从河南巡抚迟凤翔奏也先是典楧既败有司籍没其赀封府库候旨及凤翔奏至  上悉如部议留之本省公用其徵入内库者违禁宝器及银八万两而已
　　○辛酉
　　○热畨法司击因宥死罪矜疑者二十一人戍边时原任给事中沈束击锦衣狱不与热审例束妻张氏乃上＜锍-釒＞言臣夫得罪且十六年家有老亲八十有九衰病侵寻朝不保夕昔臣因束年长无子为买一妾未及到京会束下狱乃相与寄居旅舍岁月积深凄楚万状欲归养舅则夫之饘粥无资欲留给夫则舅又旦夕待尽臣夫累囚之臣诚不敢复顾私家切睹  圣朝仁恩旷荡庶类乐生岂臣一门自遗载臣愿代夫击狱暂令臣夫送父终年仍又赴狱待罪法司亦为之请不听
　　○癸亥  上谕礼部曰旱厄已见土雨风霾不止其示所司以明日致斋始二十五日告  南郊二十四日告朝天等六宫庙遣定国公徐延德等各行礼是日天阴雨忽霁大风扬尘  上复谕礼部曰今旱固未如前岁黄霾土雨灾疫过之其令所司申严祈祷各青衣致斋如修省例九日每日遣府部大臣轮告各宫庙乃命吏部尚书严讷礼部尚书李春芳督察诸执事官不虔者
　　大明世宗肃皇帝实录卷五百三十二


大明世宗肃皇帝实录卷五百三十三
　　嘉靖四十三年四月壬申朔时享  太庙遣驸马谢诏行礼
　　○乙亥
　　○海西女直都督等官台失等各来朝贡马宴赉如例
　　○罢百官麦宴
　　○以水旱蠲顺天广平顺德真定大名保定河间七府税粮有差
　　○丁丑
　　○故礼部尚书孙承恩妻杨氏＜锍-釒＞乞承恩身后恩荫  上以其文撰效劳特准荫其孙昌福为国子生不为例
　　○以蓟镇新增军饷不充户部奏开穵运事例凡岁贡监生选期未及预授光禄寺监事鸿胪寺署丞俱三百五十两序班二百两上林苑监署丞四百两录事二百两京卫经历二百两在外都布按三司经历都司正断事俱五百两副断事四百两都事知事三百两布政司副理问四百两布政司都事按察司知事俱三百两布按二司照磨检校二百五十两各府经历二百两知事照磨一百五十两检校一百二十两外卫经历一百六十两行太仆寺苑马寺主簿二百四十两盐运司经历三百两盐课副提举煎盐提举各三百五十两盐运司知事二百五十两煎盐副提举三百两其在部听选儒士应除铸印局大使副使及府检校愿加纳鸿胪寺署丞五百五十两序班三百五十两上林苑监署丞五百五十两录寺三百五十两京卫经历五百两愿加左外从八品盐运司知事三百五十两从七品外卫经历四百五十两其吏员出身左部听选欲得搭选者凡加纳考中从七品及上粮并加纳上粮从七品听选半年以下一百六十两考中正八品正九品上粮正八品加纳考中正九品听选半年以下八十两每多半年各减银二十两加纳考中正八品加纳上粮正八品考中并加纳考中从八品上粮从八品听选一年以下一百二十两每多一年减银二十两以上减银至四十两不许再减上粮正九品从九品考中并上粮二等杂职听选一年以下六十两每多一年减银十五两减至三十两不许再减如遇告纳行吏部查明给文亲赍前赴蓟州密云管粮郎中处查照所纳银数照依该镇时估上纳本色粮科草束完日取实收到部咨送吏部监生预授职衔暂令冠带给劄回籍如有已经给文到部者照旧收选儒士挨次选用吏员听选者即与见设入选之人每十名搭三名相兼选用其开纳之数监生儒士以三年为止省察以一年为止仍劄付各管粮郎中每月终将上纳过粮科草束银两数目呈报本部查考  上允行之仍令讲求足国裕边之要毋专恃此以为长策福建巡抚都御史谭纶以王仓泙祭丕岭捷闻诏先[赏]纶与总兵戚继光银币其余有功者俟勘至并叙
　　○戊寅  诏巡抚山东右副都御史张鉴回籍听用升太仆寺卿鲍象贤为户部右侍郎兼都察院右佥都御史代之鉴勇于任事在山东行均田保甲之法又募民间垦荒田民多不便者于是吏科都给事中赵灼等交章言其举动烦苛更张无渐群情惶骇恐生乱阶乞亟罢鉴而别选老成持重者往代故有是命
　　○巡抚贵州都御史吴维岳招土酋杨珂降之先是都匀府平州长官杨进雄贪残凶忍土民苦之进雄初无子以其兄杨继禄子珂为嗣后生子治安而疏珂珂怨望进雄欲杀之不果乃尽夺财产并其父子逐之珂用事久得土民心一旦见逐遂与群苗为乱据唐宿囤再攻进雄进雄败走屠其家而有之于是进雄珂各上＜锍-釒＞讦奏诏下抚按官勘处都御史赵钺以进雄不法失众逮之狱檄独山土酋蒙继武禁谕珂令归命而许司民更土为流以安之治安计不便乃阴许以司辖六洞地赂继武借兵自护继武乃发兵攻珂斩首二百级复平州珂走广西泗城继武遂耕垦六洞地六洞民不服复助珂与继武相攻久之继武兵疲转饷亦不继于是珂复据平州然创残之后不复能军矣及是维岳遣都匀府推官胡校招之许以不死先降其父继禄及苗长四人珂乃自缚诣军降六洞遂安至是维岳上功且请改土官为流以绝后患兵部请就升胡校为本府同知而赏维岳及总兵石邦宪等且令宣谕珂与六洞之民及议善后事宜以闻报可维岳等各赏银币有差
　　○己卯
　　○革镇守湖广总兵安远侯柳震任以御史唐继禄劾其贪肆故也
　　○庚辰雨群臣上表贺  上悦赐祭告各宫庙大臣金币
　　○辛巳
　　○以重建玄熙承华宝月三殿亭工完荫太监黄锦王锡各弟侄一人为锦衣卫百户张崇贾＜彳胤-丿＞各弟侄一人为锦衣卫所镇抚张实等各加恩一等荫管工尚书徐果一子为国子监生赏工部尚书雷礼等银币有差
　　○壬午
　　○初建湖广施州卫龙潭安抚司学从抚按官徐南金等奏也
　　○覆论四十一年冬至四十二年春福建御倭功罪诏赏前巡抚江西侍郎胡松总兵戚继光按察使汪道昆等银币有功指挥乐埙等有罪指挥阚继宗及知县李开等升赏逮治有差初兴化寇平已升赏巡抚谭纶等至是御史李邦珍追勘闽贼破亡由胡松先调浙江把总乐埙等败贼于狭阳逐北瓯宁继光等因以兵继之前后共擒斩三百余人＜锍-釒＞请并叙故有是命
　　○乙酉
　　○升礼部右侍郎秦鸣雷为本部左侍郎太常寺卿管国子监祭酒事高仪为礼部右侍郎
　　○升礼部仪制司署员外郎朱纁为尚宝司司丞主客司署员外郎路王道为光禄寺寺丞  命漕运总兵署都督佥事黄印充总兵官镇守湖广
　　○戊子
　　○福建巡抚都御史谭纶以寇平请终丧许之  命前府佥书署都督佥事方恩充总兵官提督漕运镇守淮安
　　○兵部覆御史黄襄勘治四十年海州西宁州被虏失事诸臣罪指挥陈凤论斩徐坤谪戍夺兵备黄九成二月俸
　　○禠原任福建巡抚都御史游震得职为民初震得坐倭破兴化府回籍听勘至是勘上兵部覆当罢斥从之
　　○庚寅
　　○升翰林院侍读学士陈以勤为太常寺卿管国子监祭酒事
　　○雨雹
　　○辛卯
　　○以宗室越关者多诏礼部榜示各驿递今后凡遇宗室往来不得擅给口粮夫马仍查本身之外如有私带奸徒听所在官便宜收捕其各宗室应发闲宅禁住者如未请名仍行该府严查真伪议处故事宗室赴京者得县次续食送宅者亦日给口粮既而贫宗阴利其资越关日众奸民无赖者率诈充未名王子甘投闲宅希冒口粮至是怀仁王府充鲋及其所携伪宗三奇子事发故有是命
　　○壬辰
　　○升福建按察使汪道昆为都察院右佥都御史提督军务兼巡抚福建
　　○甲午
　　○遣官施药于朝天宫等处
　　○募民有愿筑室重城者官与之地永不起租仍禁各门税课额外重征诸毙以通商货
　　○丁酉
　　○升福建左布政使曾于供为太仆寺卿广东右布政使林懋举为广西左布政使
　　○戊戌
　　○革辽东鹻场孤山二堡提调官以守臣言其地有清河守备官多军少故也
　　○己亥
　　○海西竹里河等卫女直都指挥同知把歹等各来朝贡马宴赉如例
　　○庚子方泽视牲遣公朱希忠代侯顾寰尚书李春芳都督朱希孝侍郎董份轮视
　　○夜木火土金四星聚于柳
　　○辛丑
　　○改封蜀王宣圻生母次妃林氏为蜀王继妃从王请也  命延绥副总兵署都督佥事徐仁镇守狭西
　　○兵科给事中赵格条陈七事一请禁都城内外妄称弥勒佛白莲社者一闾阎不逞之徒如山东陈良谟王勋司守敬近皆招安授之以职使奸民悍卒攘臂相胁非所以销奸萌窒乱源也宜悉肆诸市朝以正国法一战胜之功不宜及督抚若有积劳加以特恩则体统正而边事可问一各镇添募标兵虚文塞责宜大加汰阅一驿传借关[分]关之毙禁之不止莫若仿行会典所载事例凡官员赴任远者明给脚力使官民不得为奸＜锍-釒＞入兵部覆格议多可采惟陈良谟者尝自聚淄川少年赴虏意在立功故守臣议给冠带使之戍边与招安盗贼殊科司守敬等事已在前驿传虽敝亦不当轻议变法自后惟令所司严查诸冒滥者  上从部议
　　○墙子岭官军以筑墙采木为属夷所扑御史陈省等以闻命降参将戴恩一级下指挥张永祚等御史问仍令总督刘焘等议抚赏事宜以闻  诏各王府教授历俸三年无过者听抚按官保举量升俸级仍候六年通考如亲王长史例分别去留从都御史胡尧臣议也
　　大明世宗肃皇帝实录卷五百三十三

</div>
    <div class="pagination">
<a href="明实录世宗实录_page504.html">上一页</a><span>...</span><a href="明实录世宗实录_page500.html">500</a><a href="明实录世宗实录_page501.html">501</a><a href="明实录世宗实录_page502.html">502</a><a href="明实录世宗实录_page503.html">503</a><a href="明实录世宗实录_page504.html">504</a><span class="current-page">505</span><a href="明实录世宗实录_page506.html">506</a><a href="明实录世宗实录_page507.html">507</a><a href="明实录世宗实录_page508.html">508</a><a href="明实录世宗实录_page509.html">509</a><a href="明实录世宗实录_page510.html">510</a><span>...</span><a href="明实录世宗实录_page506.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
