<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 69 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 69 页/共 284 页
  </h1>
  <div class="content">
   钦定四库全书
　　钦定续通志卷一百十八
　　礼畧
　　凶礼
　　大丧及山陵制
　　【臣】等谨按郑志大丧及山陵制下有细注云并为期以下亲哭及不亲事附而所载并无其事唯丧期条内载亲哭及不视事语綦详疑此处附注为当时冩之讹今删之
　　唐元陵遗制丧仪及山陵制度务从俭约诏问宗子在外州府合赴京师否所司奏曰案礼五庙之孙祖庙未毁虽为庶人冠娶妻必告死必赴练祥则告不忘亲也又曰四世而缌服之穷也五世祖免杀同姓也六世亲属竭矣又云天子七月而葬同轨毕至此则宗子五等以上不限逺近同赴山陵
　　周太祖葬嵩陵先时帝屡戒晋王曰昔吾西征见唐十八陵无不发掘者此无他惟多藏金玉故也我死当衣以纸衣敛以瓦棺速营葬勿久留宫中圹中无用石以甓代之工人徒役皆和雇勿以烦民葬毕募近陵民三十户蠲其杂徭使之守视勿修下宫勿置守陵宫人勿作石羊虎人马惟刻石置陵前云周天子平生好俭约遗令用纸衣瓦棺嗣天子不敢违也汝或违吾吾不福汝
　　宋太祖崩羣臣叙班殿庭宰臣宣制发哀毕太宗即位号哭见羣臣礼官定羣臣当服布斜巾四脚直领布襴腰绖命妇布帕首裙帔皇弟皇子文武二品以上加布冠斜巾防首绖大袖裙袴竹杖士民缟素妇人素缦诸军就屯营三日哭羣臣屡请听政始御长春殿羣臣丧服就列帝去杖绖服斜巾垂防卷视事小祥改布服四脚直领布襴腰绖布袴二品以上官亦如之大祥帝服素纱輭脚折上巾浅黄衫緅皮鞓黒银带羣臣及军校以上本色黪服铁带鞾笏诸王入内服衰出则服黪成服后羣臣朝晡临三日大小祥禫除朔望皆入临奉慰内出遗留物颁赐诸臣亲王遣使赍赐方镇明年三月十七日羣臣奉谥号册寳告于南郊明日读于灵坐前四月十日启攒宫帝与羣臣皆服如初丧朝晡临殿中退易常服出宫城十三日发引帝衰服启奠哭羣臣入临升梓宫于龙輴祖奠彻设次明徳门外行遣奠礼读哀册帝哭尽哀再拜辞释衰还宫百官辞于都城外二十五日掩皇堂二十九日虞主至奉安于大明殿五月十九日祔庙太宗崩帝服布斜巾四脚大袖裙袴防竹杖腰绖首绖直领布襕衫白绫衬服诸王皇亲以下如之加布头冠绢衬服文武二品以上布斜巾四脚头冠大袖襕衫裙袴腰绖竹杖绢衬服自余百官并布幞头襕衫腰绖省五品御史台尚书省四品诸司三品以上见任前任防御练刺史内客省閤门入内都知押班等布头冠幞头大袖襕衫裙袴腰绖诸军庶民白衫纸防妇人素缦不花钗三日哭而止山陵前朔望不视事灵驾发引其凶仗法物擎舁牵驾兵士力士凡用万二千一百九十三人永熈陵皇堂深百尺方广八十尺陵台方二百五十尺真宗崩大敛成服明日有司设御坐垂帘崇政殿之西庑帘幕皆缟素羣臣叙班殿门外帝衰服杖绖侍臣扶升坐通事舍人引羣臣入殿庭西向合班俟卷羣臣再拜班首奏圣躬万福随班三呼万嵗退宰臣升殿奏事如仪小祥帝行奠释衰服羣臣入临退赴内东门进名奉慰自是每七日皆临至四十九日止大祥帝释服服黪【按时帝虽用以日易月之制改服临朝宫中实行三年之丧】仁宗崩丧服制度及修奉永昭陵并用定陵故事【定陵皇堂深八十一尺方百四十尺】英宗崩礼院凖礼羣臣成服后乘布裹鞍鞯小祥临讫除头冠方裙大袖大祥临讫裹素纱软脚幞头黪公服乘皂鞍鞯禫除讫素纱幞头常服黒带二日改吉服去佩鱼神宗神主祔庙是日冬至百官表贺崇政殿説书程頥謮改贺为慰不从髙宗南渡后制皇帝未成服则素纱软脚幞头白罗袍黒银带丝鞋成服日布梁冠【朱子云当用十二梁】首绖直领布大袖衫【朱子云不当用襕盖下已有裙】布裙袴腰绖竹杖白绫衬衫或斜巾防子视事日去杖首绖小祥日改服布幞头襕衫腰绖布袴大祥毕服素纱软脚幞头白罗袍素履黒银带禫祭毕素纱软脚幞头浅色黄罗袍黒银带祔庙日服赭黄袍红带御正殿视事则皂幞头淡黄袍黒鞓犀带素丝鞋孝宗居忧再定三年之制小祥不易服大祥礼毕始去杖绖禫祭毕始服素纱软脚幞头白袍黒银带祔庙毕服皂幞头黒鞓犀带每遇过宫庙谒则衰绖行礼二十五月而除三年之内禁中常服布巾布衫布背子视事则御内殿服白布幞头白布袍黒银带殿设素幄每五日一次过宫则衰绖而杖虞祭则布折上巾黒带布袍受金使吊则衰绖御徳寿殿东廊之素幄受贺节使则御垂拱殿东楹之素幄
　　辽丧仪先帝小殓前一日皇帝丧服上香奠酒哭临其夜北院枢密使契丹行宫都部署入小殓翼日遣北院枢密副使林牙以所赙器服置之幽宫行葬礼圣宗崩兴宗哭临于菆涂殿大行之夕四鼓终帝率羣臣入柩前三致奠奉柩出殿之西北门就輼辌车借以素裀巫者拔除之诘旦发引至葬所凡五致奠大巫祈禳皇族外戚大臣诸京官以次致祭乃以衣弓矢鞍勒图画马驼仪卫等物皆燔之葬毕上哀册皇帝御幄命改火面火致奠三拜又东向再拜天地讫乘马率送葬者过神门之木乃下东向又再拜翼日诘早率羣臣命妇诣山陵行初奠礼升御容殿受遗赐又翼日再奠如初道宗崩有司奉丧服天祚帝问礼于总知翰林院事耶律固始服斩衰皇族外戚使相阿敦官及郎君服如之余官及承应人皆白枲衣巾以入哭临特哩衮三父房南府宰相约尼祥衮九奚首郎君伊勒希巴国舅祥衮札萨克郎君南院大王郎君各以次荐奠进鞍马衣袭犀玉带等物表列其数读讫焚表诸国所赙器服亲王诸京留守奠祭进赙物亦如之灵柩至葬所降车就轝皇帝免丧服歩引至长福冈是夕皇帝入陵寝授遗物皇族外戚及诸大臣乃出命以先帝寝幄过于陵前神门之木帝不亲往遣近侍冠服赴之初奠皇帝皇后率皇族外戚使相节度使夫人以上命妇皆拜三匝而降再奠如初辞陵而还
　　元制凡帝后有疾危殆度不可愈移居外氊帐房有不讳则就殡殓其中棺用香楠木中分为二刳肖人形其广狭长短仅足容身殓用貂皮袄皮防其靴韈系盒鉢俱用白粉皮为之殉以金壶瓶二盏一椀楪匙筯各一殓讫用黄金为篐四条以束之舆车用白氊青縁纳竒实为帘覆棺亦以纳竒实为之前行用蒙古巫媪一人衣新衣骑马牵马一匹以黄金餙鞍辔笼以纳竒实谓之金灵马日三次用羊奠祭至所陵地其开穴所起之土成块依次排列之棺既下复依次掩覆之其有剩土则逺置他所送官三员居五里外日一次烧饭致祭三年然后返
　　明太祖洪武十五年皇后马氏崩礼部引宋制为请于是命在京文武官及听除官人给布一匹令自制服皆斩衰二十七日而除服素服百日凡在京官越三日素服至右顺门外具丧服入临毕素服行奉慰礼三日而止武五品文三品以上命妇亦于第四日素服至乾清宫入临用麻布盖头麻布衫裙鞋去首餙脂粉其外官服制与京官同闻讣日于公防成服命妇服亦与在京命妇同皆三日而除军民男女素服三日禁屠宰在京四十九日在外三日停音乐祭祀百日嫁娶官停百日军民一月将发引告太庙帝亲祭于几筵百官丧服诣朝阳门外奉辞是日安厝皇堂皇太子奠纁玉璧行奉辞礼神主还宫百官素服迎于朝阳门外仍行奉慰礼帝以醴馔祭于几筵殿自再虞至九虞皆如之卒哭祔庙丧满百日帝辍朝祭几筵致钦不拜东宫以下奠帛爵百官素服行奉慰礼东宫亲王妃主以牲醴祭孝陵公侯等从命妇祭几筵殿自后凡节序及忌日东宫亲王祭几筵及陵小祥辍朝三日禁在京音乐屠宰设醮于灵谷寺朝天宫各三日帝率皇太子以下诣几筵殿祭百官素服诣宫门进香讫诣后右门奉慰外命妇诣几筵殿进香皇太子亲王熟布练冠九皇孙七皆去首绖负版辟领衰见帝及百官则素服乌纱防乌犀带妃主以下熟布盖头去腰绖宗室驸马练冠去首绖内尚衣尚冠以所释服于几筵殿前丙位焚之皇太子亲王复诣陵行礼大祥奉安神主于奉先殿预期斋戒告庙百官陪祀毕行奉慰礼太祖崩礼部定仪京官闻丧次日素服乌纱防黒角带赴内府听遗诏于本署斋宿朝晡诣几筵哭越三日成服朝晡哭临至葬乃止自成服日始二十七日除命妇孝服去首餙由西华门入哭临诸王世子王妃郡主内使宫人俱斩衰三年二十七月除凡临朝视事素服乌纱防黒角带退朝衰服羣臣麻布员领衫麻布冠麻绖麻鞋命妇麻布大袖长衫麻布盖头明器如卤簿神主用栗制度依家礼行人颁遗诏于天下在外百官诏书到日素服乌纱防黑角带四拜听宣读讫举哀再四拜三日成服每旦设香案哭临三日除各遣官赴京致祭祭物礼部备建文帝诏行三年丧以遭革除丧事皆不成祖皇后徐氏崩自次日辍朝不鸣钟鼓帝素服御西角门百官素服诣思善门外哭临毕行奉慰礼三日成服哭临如上仪自次日为始各就公署斋宿二十七日文武四品以上命妇成服日为始诣思善门内哭临三日听选辨事官俱丧服人材监生吏典僧道坊厢耆老各素服自成服日始赴应天府举哀三日余悉遵旧仪成祖崩遗诏一遵太祖遗制礼部定丧礼宫中自皇太子以下及诸王公主成服日为始斩衰三年二十七月除服内停音乐嫁娶祭祀止停百日文武官闻丧之明日诣思善门外哭五拜三叩头宿本署不饮酒食肉四日衰服朝夕哭临三日又朝临十日衰服二十七日凡入朝及视事白布里纱防垂带素服腰绖麻鞋退朝衰服二十七日外素服乌纱防黒角带二十七月而除听选办事等官衰服监生吏典僧道素服赴顺天府朝夕哭临三日又朝临十日命妇第四日由西华门入哭临三日俱素服二十七日除凡音乐祭祀并辍百日婚嫁官停百日军民停一月军民素服妇人素服不妆餙俱二十七日在外以闻丧日为始越三日成服就本署哭临余如京官命妇素服举哀三日二十七日除军民男女皆素服十三日余俱如京师发引前三日百官斋戒皇帝遣官以期告天地宗社皇帝衰服告几筵皇太子以下皆衰服随班行礼百官衰服朝一临至发引止前一日遣官祭金水桥午门端门承天门大明门徳胜门并所过河桥京都应祀神只及经过应祀神祠仪用酒果肴馔是夕设辞奠帝后太子以下皆衰服以序致祭司礼监礼部锦衣卫命执事者设大升轝陈仪于午门外并大明门外将发设启奠皇帝暨皇太子以下衰服四拜奠帛献酒读祀四拜举哀兴哀止望瘗执事者升彻帷幙拂拭梓宫进龙輴于几筵殿下设神亭神帛舆諡册寳舆于丹陛上设祖奠如启奠仪皇帝诣梓宫前西向立皇太子亲王以次侍立内侍于梓宫前奏请灵驾进发捧册寳神帛置舆中次铭旌出执事官升梓宫内执事持翣左右蔽降殿内侍官请梓宫升龙輴执事官以防帷幕梓宫内侍特繖扇侍卫如仪旧御仪仗居前册寳神帛神亭铭旌以次行皇帝由殿左门出后妃皇太子亲王及宫妃后随至午门内设遣奠如祖奠仪内侍请灵驾进发皇帝以下哭尽哀俱还宫梓宫至午门外礼官请梓宫升大升轝执事官奉升轝讫礼宫请灵驾进发皇太子亲王以下哭送出端门外行辞祖礼执事官设褥位于太庙香案前皇太子易常服捧神帛由左门入至褥位跪置神帛于褥兴正立于神帛后跪礼官跪于左奏太宗体天道髙明广运圣武神功纯仁至孝文皇帝谒辞皇太子俯伏兴赞五拜三叩头毕皇太子棒神帛兴以授礼官礼官安舆中请灵驾进发皇太子仍丧服亲王以下随行梓宫由大明中门出皇太子以下由左门出歩送至徳胜门外乘马至陵在途朝夕哭奠临诸王以下及百官军民耆老四品以上命妇以序沿途设祭文武官不系山陵执事者悉还至陵执事官先陈龙輴于献殿门外俟大升轝至礼官请灵驾降舆升龙輴诣献殿执事官奉梓宫入皇太子亲王由左门入安奉讫行安神礼皇太子四拜兴奠酒读祝兴四拜举哀亲王以下陪拜如常仪遣官祀告后土并天寿山设迁奠礼如上仪将掩元宫皇太子以下诣梓宫前跪内侍请灵驾赴元宫执事官奉梓宫入皇堂内侍捧册寳置于前陈明器行赠礼皇太子四拜兴奠酒进赠执事官捧玉帛进于右皇太子受献以授内执事捧入皇堂安置俯伏兴四拜举哀遂掩元宫行飨礼如迁奠仪遣官祀谢后土及天寿山设香案元宫门外设题主案于前西向设皇太子拜位于前北向内侍盥手奉主置案上题主官盥手西向题毕内侍奉主安于神座藏帛箱中内侍奏请太宗文皇帝神灵上神主赞皇太子四拜兴献酒读祝俯伏兴四拜举哀内侍启椟受主讫请神主降座升舆至献殿奏请神主降舆升座行初虞礼案柔日再虞刚日三虞后间日一虞至九虞止在途皇太子行礼还京皇帝行礼仁宗崩丧仪俱如旧惟改在京朝夕哭临三日后又朝临止七日在外止朝夕哭临三日无朝临礼文武官一品至四品命妇入哭临先是诏营献陵帝召尚书蹇义夏原吉议曰国家以四海之富葬亲岂惜劳费然古圣帝明王皆从俭制孝子思保其亲体魄于永久亦不欲厚葬况皇考遗诏天下所共知宜遵先志于是建陵殿五楹左右庑神厨各五楹门楼三楹制较长陵逺杀皆帝所规画也宣宗崩丧葬于献陵故事惟改命妇哭临自三品以上正统中仁宗皇后张氏崩皇帝成服后三日即听政祀典皆勿废诸王以下内外各官及命妇哭临如前仪衰服二十七日而除军民男女素服十三日诸王勿防外官勿进香臣民勿禁音乐嫁娶及葬遣官告太庙帝亲奉太后衣冠谒列祖帝后及仁宗神位又奉宣宗衣冠谒太后神位礼视时享英宗崩宪宗即位百日御奉天门视朝礼仪悉用吉典宪宗崩孝宗既除服仍素翼善冠麻衣腰绖视朝不鸣钟鼓百官素服朝参百日后如常治元年正旦时未及小祥帝黄袍御殿受朝次日仍黒翼善冠浅淡服犀带孝宗崩工部言大行遗诏惓惓以节用爱民为本乞敕内府诸司凡葬仪防器并山陵殿宇务从节省世宗嘉靖元年帝祖母邵氏崩服除部臣毛澄等请即吉视事帝命考孝肃太皇太后丧礼澄等言孝肃崩时距葬期不逺故暂持凶服以待山陵事竣与今不同况当正旦朝元亦不宜缟衣若孝思未忘第毋御中门及不鸣钟鼓足矣从之仍免朔望日陞殿既葬四日帝御奉天门百官行奉慰礼始从吉后孝宗皇后张氏崩罢祭告谒庙礼朝祖祔庙俱不出主盖从杀也先是武宗皇后夏氏崩礼部上仪注有素冠素服绖带举哀及羣臣奉慰礼帝曰朕于皇兄后无服矧上奉两官又廹圣母寿旦忍用纯素服青服视事诸仪再拟于是尚书夏言等言庄肃皇后丧礼在臣民无容议惟是陛下以天子之尊服制既絶不必御西角门羣臣成服后不当素服朝参及上仪帝复谕毅皇后事与累朝皇后不同无几筵之奉当即行祔庙命皇后摄事于内殿言等因具上其仪制可七年世宗皇后陈氏崩帝欲五日释服阁臣张璁等言皇帝为后服期以日易月仅十二日臣子为君母服三年以日易月仅二十七日较古礼已杀陛下宜服期十二日臣子素服终二十七日不然则恩纪不明典礼有乖礼臣方献夫亦争之詹事霍韬言今百官遭妻丧无服衰莅事之礼盖妻丧内而不外隂不可以当阳也请陛下冠素服御西角门十日即冠服御奉天门百官入左掖门则乌纱防青衣公署及私室仍素服白防二十七日若曰于礼犹有未慊则山陵事毕而除帝从其议明自仁宗献陵以后规制俭约世宗葬水陵其制始侈至神宗定陵费至八百余万云
　　丧期
　　后唐庄宗同光三年七月贞简皇太后遗令曰皇帝以万几至重八表所尊勿衣麤缞勿居谅闇皇后诸妃及诸王公妃主并制齐缞本服以日易月十三日除中书门下翰林学士在朝文武百官内诸司使及诸道节度观察防御使刺史监军及前资官并僚佐官吏士庶僧道百姓并准本朝故事降服施行勿使过制皇帝释服不御八音勿废羣祀勿断屠宰勿禁游宴园陵丧制皆从简省其月太常礼院奏案故事中书门下翰林学士在朝文武官内诸司使供奉官以下从成服三日每日赴长寿宫朝临自后不临其服以日易月十三日除至小祥日合释服毎至朔望小祥大祥释服日未除服者缞服临已除服者则素服不临并赴长寿宫先拜灵讫移班近东进名奉慰又奏准故事文武前资官及六品以下末升朝官并士庶等各于本家素服一临禁卫诸军使以下各于本军防事素服一临僧尼道士各于本寺观一临外命妇各于本家素服朝临三日诸道节度观察防御练刺史及僚佐等闻哀后当日成服三日改黪十三日除从之
　　宋太祖建隆二年皇太后杜氏崩太常礼院言皇后燕国长公主皇弟光义光美并服齐衰三年准故事随皇帝以日易月之制二十五日释服二十七日禫除毕服吉心丧终制从之太祖崩遣诏以日易月皇帝三日而听政十三日小祥二十七日大祥诸道节度防御练使刺史知州等不得辄离任赴阙诸州军府临三日释服仁宗景祐三年保庆皇太后崩大常礼院言皇帝本服缌麻三月皇帝皇后服皆用细布宗室皆素服吉带大长公主以下亦素服并常服入内就次易服三日而除诏以保祐冲人加服为小功五日而除宗元祐八年仁宣圣烈皇后崩遗诰皇帝成服三日内听政羣臣十三日诸州长吏以下三日而除勿禁作乐园陵制度务从俭省元符末哲宗升祔毕羣臣吉服如故事太常寺言太宗上继兄弟相及虽行易月之制实斩衰三年以重君臣之义公除以后庶事相称皇帝嗣位已为哲宗服重令神主已祔百官之服并用纯吉皇帝宜如太平兴国二年故事礼部言太平兴国中宰臣薛居正表称公除以来庶事相称独命彻乐议未得宜即是公除不举乐外释衰从吉事理甚明今皇帝当御常服素纱展脚□头淡黄衫黒犀帯宰臣请从礼官议乃诏候周朞服吉时诏不由门下径付有司给事中龚原言丧制乃朝廷大事今行不由门下是废法也臣为君服斩衰三年古未尝改且陛下前此议服礼官持两可之论陛下既察见其奸其服遂正今乃不得已从之臣窃为陛下惜开寳时服制乃一时权宜非故事也原坐黜知南康军于是诏依原降服丧三年之制髙宗于外廷以日易月内廷则行三年之制御朝则浅素浅黄孝宗淳熙十四年十月八日髙宗崩孝宗号恸擗踊二日不进膳寻谕宰执王淮欲不用易月之制如晋武帝魏孝文实行三年丧自不妨听政淮等奏通鉴载晋武帝虽有此意后来只是宫中深衣练冠帝曰当时羣臣不能将顺其美司马光所以讥之后来武帝竟欲行淮曰记得亦不能行帝曰自我作古何害淮曰御殿之时人主衰绖羣臣吉服可乎帝曰自有等降乃出内批朕当衰绖三年羣臣自行易月之令其合行仪制令有司讨论诏百官于以日易月之内衰服治事二十日丁亥小祥帝未改服明日车驾还内帝衰绖御辇设素仗军民见者往往感泣诏自今五日一诣梓宫前焚香帝欲衰服素幄引辅臣及班次而礼官奏谓苴麻三年难行于外廷奏入不出十一月戊戍朔礼官顔师鲁尤袤等奏乞大祥礼毕改服小祥之服去杖绖禫祭礼毕改服素纱软脚折上巾淡黄袍黒银带神主祔庙毕改服幞头黒鞓犀带过宫烧香则于宫中衰绖行礼二十五月而除帝批淡黄袍改服白袍二日己亥大祥四日辛丑禫祭礼毕五日壬寅百官请听政不允八日百官三上表引康诰被冕服出应门等语以证九日诏可十五年正月十八日甲寅百日帝过宫焚香二十一日丁巳谕辅臣曰昨内引洪迈见朕已过百日犹服衰麤因奏事应以渐今宜服如古人墨衰之义而巾则用缯或罗朕以罗绢非是若用细布则可王淮等言寻常士大夫丁忧过百日巾衫皆用细布出而见客则黪布今陛下举旷古不能行之礼足为万世法帝又曰晩间引宿直宿之如何淮曰布巾布背子帝不以为然自是每御延和殿止服白布折上巾布衫过宫则衰绖而杖三月壬子启攒帝服初丧之服甲寅发引丙寅掩攒四月甲戌亲行第七虞祭大臣言虞祭乃吉礼合用鞾袍帝曰止用布折上巾黒带布袍可也二十日丙戍神主祔庙是日诏曰朕昨降指挥欲衰绖三年縁羣臣屡请御殿易服故以布素视事内殿虽有俟过祔庙勉从所请之诏稽诸典礼心实未安行之终制乃为近古宜体至意勿复有请于是大臣乃不敢言孝宗崩光宗不能执丧宁宗嗣服欲大祥毕更服两月监察御史胡纮言孙为祖服已过期矣议者欲更持禫两月不知用何典礼若曰嫡孙承重则太上圣躬亦已康复于宫中自行二十七月之重服而陛下又行之是丧有二孤也诏侍从台谏给舍集议吏部尚书叶翥等欲从纮所请参以典故大祥礼毕皇帝及百官并纯吉服诏从所议初髙宗之丧孝宗为三年服及孝宗之丧有司请于易月之外用漆纱浅黄之制循绍兴以前之旧朱熹初至不以为然奏言今已往之失不及追改惟有将来启攒发引礼当用初丧之服则其变除之节尚有可议望明诏礼官稽考礼律豫行指定其官吏军民方丧之服亦宜稍为之制勿使肆为华靡其后诏中外百官皆以凉衫视事盖用此也【熹上议时门人有疑者未有以折之后读礼记正义丧服小记为祖后者条因自识于本议之末其畧云准五服年月格斩衰三年嫡孙为祖法意甚明而礼经无文但传云父没而为祖后者服斩然而不见本经未详何据但小记云祖父没而为祖母后者三年可以旁照至为祖后者条下疏中所引郑志乃有诸侯父有废疾不任国政不任丧事之问而郑答以天子诸侯之服皆斩之文方见父在而承国于祖服向来上此议时无文字可检又无明友可问故大约且以礼律言之亦有疑父在不当承重者时无明白证验但以礼律人情大意答之心常不安归来稽考始见此説方得无疑】
　　明太祖遗诏丧葬之仪一如汉文天下臣民令到出临三日皆释服建文帝即位诏行三年丧成祖之丧逾二十七日礼部尚书吕震奏遵遗命释服帝不听自是临朝素冠麻衣麻绖朝退仍衰服仁宗之丧服除礼部请帝服浅淡衣鸟纱翼善冠黒角带于奉天门视事百官皆浅淡色衣乌纱防黒角带朝参如常仪退朝仍终文皇帝服制帝曰服心何忍虽加一日愈于已仍素服坐西角门不鸣钟鼓令满百日再议已百日复命俟山陵事毕吏部尚书蹇义等请祔庙后素服御西角门视事至孟冬嵗暮行时飨礼鸣钟鼓黄袍御奉天门视朝禫祭后始释素服从之宪宗之丧已百日帝以梓宫在殡仍不释服视事百官素服朝参如旧制孝宗崩礼臣言百日例应变服但梓宫未入山陵请仍素翼善冠麻布袍服腰经御西角门视事不鸣钟鼓百官仍素服朝参从之嘉靖中穆宗母杜氏薨礼部言用成化中淑妃纪民丧制且裕王已成婚宜持服主丧送出城乃议辍朝五日裕王遵考慈録斩衰三年帝谓非礼令酌考贤妃郑氏例于是尚书欧阳徳等复上仪注辍朝二日不鸣钟鼓帝服浅淡色衣奉天门视事百官浅色衣乌纱防黒角带朝参命裕王主馈奠之事王率妃入宫素服哭尽哀四拜视殓成服后朝夕哭临三日后每一日一奠通前二十七日而止仍于燕居尽斩衰三年
　　天子吊大臣服
　　宋制车驾临奠其仪乘舆自内出千牛将军四人执戈一人执桃一人执茢前导车驾将至所幸之第赞礼者引丧主哭于大门内望见乘舆止哭再拜立于庭皇帝至幕殿改素服就临丧主内外再拜皇帝哭十五举音丧主内外皆哭皇帝诣祭所三奠酒丧主以下再拜皇帝退止哭从官进名奉慰皇帝改常服还内通礼着皇帝临诸王妃外祖父母皇后父母宗戚贵臣等丧出宫服常服至所临处变服素服仁宗天圣丧令皇帝临臣之丧一品服锡衰三品以上缌衰四品以下疑衰皇太子临吊三师三少则锡衰宫臣四品以上缌衰五品以下疑衰
　　明制乘舆临王公大人丧銮驾至大次降辂升舆入易素服百官皆易服先入就防前分班侍立御舆出次丧主以下免绖去杖衰服哭迎于大门外望见乘舆止哭再拜入于门内之西乘舆入门将军四人前导四人后从入至正防降舆升诣灵座前百官班于后皇帝哭百官皆哭太常卿奏奠止哭三上香三祭酒出至正防御座丧主以下诣防下拜位再拜承制官诣丧主前云有制丧主以下皆跪宣制讫皆再拜退立于防西太常卿奏礼毕皇帝升舆出就大次易服御舆出丧主以下诣前再拜退皇帝舆升辂丧主杖哭而入诸仪卫赞唱大畧如常
　　天子为大臣及诸亲举哀
　　宋制举哀挂服尚舍设次于广徳殿或讲武殿大明殿其后皆于后苑壬地前一日所司预设举哀所幕殿周以帷色用青素其日皇帝常服乘舆诣幕殿侍臣奏请降舆俟时释常服服素服白罗衫黒银腰带素纱软脚幞头太常博士引太常卿当御座前跪奏请皇帝为其官薨举衰又请举哭十五举音又奏请可止中书门下文武百官进名于崇政殿门外奉慰皇帝释素服服常服乘舆还内太祖建隆四年山南东道节度使慕容延钊卒太祖素服发哀其后赵普薨太宗亦如之真宗景徳四年李沆薨礼官言举哀品秩虽载礼典伏縁国朝惟赵普曹彬皆行兹礼今望裁自圣恩诏特择日举哀自后宰臣薨皆用此礼真宗乳母秦国延寿保圣夫人卒以太宗丧始朞疑举哀礼官言通礼皇帝为乳母缌麻按丧令皇帝为缌一举哀止秦国夫人保圣躬宜备哀荣况太宗之丧已终易月之制令为乳母发哀合于礼典从之郑国长公主薨礼官言降服大功择日成服縁居大行皇太后大祥之内衰服未除典礼旧章以轻包重酌情顺变礼当厌降望不成服皇亲诸亲亦不制服帝曰宗室诸王皆不制服情所未忍至期当遣诸王就其第成服及令皇后临奠余如所请皇从弟右监门卫大将军徳钧卒以皇帝恭谒陵寝罢举哀成服天禧元年太尉王旦薨时季秋大享明堂其日发哀真宗疑之礼官言祠事在质明之前成服于既祠之后于礼无嫌诏可仁宗康定二年皇子寿国公昕薨年二嵗礼官言已有爵命宜同成人遂发哀成服神宗熙宁十年永国公薨系无服之殇诏特举哀成服哲宗元祐元年王安石薨在神宗小祥之内【按礼志作大祥之内考神宗崩于元丰八年三月王安石薨于元祐元年二月在小祥内今改辑】司马光薨亦在谅闇中皆不举哀成服髙宗于刘光世张俊秦桧之丧皆为临奠然设幄举哀成服之礼未之行也孝宗乾道三年始为皇伯母秀王夫人薨设幕殿后苑壬地举哀成服金熙宗皇统元年五月梁宋国王宗干薨庚戌帝亲临日官奏戍亥不宜哭泣帝曰君臣之义骨肉之亲岂可避之遂哭之恸六月纪王宗强薨帝亲临如宗干仪明太祖洪武二年开平王常遇春卒于军讣至礼官请如宋太宗为赵普举哀故事遂定制凡王公薨讣报太常司示百官于西华门内壬地设御幄陈御座置素褥设计者位于前设百官陪哭位东西向奉慰位于计者位北北向赞礼二人位于计者拜位之北引讣者二人位于赞礼之南引百官四人位于陪位之北皆东西向其日备仪仗于奉天门迎驾皇帝素服乘舆诣幄乐陈于幄之南不作太常卿奏某官来讣某年月日某官以某疾薨请举哀皇帝哭百官皆哭太常卿奏止哭百官奉慰讫分班立讣者四拜退太常卿奏礼毕乘舆还宫百官出
　　诸侯及公卿大夫为天子服
　　唐代宗崩常衮以为礼臣为君斩衰三年汉文权制犹三十六日宗以来始服二十七日古者卿大夫从君而服羣臣当从皇帝二十七日而除其天下吏人三日释服自遵遗诏崔祐甫以为遗诏无朝臣庶人之别皆应三日释服相与力争衮奏祐甫率情变礼贬之宋制臣为君服制有三等中书门下枢密使副尚书翰林学士节度使金吾上将军文武二品以上布梁冠直领大袖衫布裙袴腰绖竹杖或布幞头襕衫布斜巾绢衬服文武五品以上并职事官监察御史以上内客省宣政昭宣知閤门事殿前都知押班布梁冠直领大袖衫裙袴腰绖或幞头襕衫自余文武百官布幞头襕衫腰绖而已入局治事并不易服宰执奏事去杖小祥去冠余官奏事如之大祥素纱软脚折上巾黪公服白鞓锡带禫除毕去黪服常服仍黒带皂鞍鞯祔庙毕始纯吉服室出则常服居则衰麻以终制神宗崩卒哭祔庙秘书正字范祖禹言先王制礼以君服同于父皆斩衰三年盖恐为人臣者不以父事其君此所以管乎人情也自汉以来不惟人臣而人君遂亦不为三年之丧惟国朝自祖宗以来外庭虽用易月之制而宫中实行三年之丧故十二日而小祥而期又小祥二十四日大祥再期而又大祥夫练祥不可以有二也既以日为之又以月为之此礼之无据者再期而大祥中月而禫禫者祭之名非服之色也今乃为之黪服三日然后禫此礼之不经者也既除服至而又服之盖不可以无服也祔庙而后即吉才八月矣而遽纯吉无所不佩此又礼之无渐也易月之制因袭已久既不可追宜令羣臣朝服止如今日而未除衰至期而服之渐除其重者再期而又服之乃释衰其余则君服斯服可也至于不必为之服惟未纯吉以至于祥然后无所不佩则三年之制畧如古矣诏礼官详议礼部尚书韩忠彦等议朝廷典礼时世异宜言者欲令羣臣服丧三年民间禁乐如之虽过山陵不去衰服庶协古制縁先王恤典节文甚多必欲循古又非特如所言而已令既不能尽用则当循祖宗故事及先帝遗制诏从其议孝宗行三年丧令羣臣自行易月之令光宗居孝宗之忧赵汝愚当国始令羣臣服白凉衫皂带治事终制乃止宁宗居光宗之忧复令百官以日易月禫除毕服紫衫皂带治事从礼部侍陈宗召请诸路监司州军县镇长吏以下服布斜巾四脚直领布襕衫麻腰绖朝晡临三日除之内外命妇当入临者布裙衫帔首绖绢衬衫帕首士庶于本家素服三日而除
　　明太祖崩遗诏丧之仪一如汉文天下臣民令到出临三日皆释服仁宗崩礼部上丧礼仪注在京文武官闻丧素服乌纱防黒角带自明日始至三日旦俱诣思善门外哭退于本衙门宿歇不饮酒食肉第四日各俱斩衰至思善门外朝夕哭临三日又朝临七日各十五举声止凡在朝及衙门视事用布里纱防垂带素服腰绖麻鞋退居即服孝服通前二十七日而除释服后仍终文皇帝服制
　　【臣】等谨按宋孝宗力行三年之丧布幞头布衫以终制可谓一正千古之失然当时宰相不学三日后便服朝服而孝宗谦让又不欲明谕臣下遂致君服于上臣除于下是有父子而无君臣也朱子云国家自祖宗以来三年通丧实行于内独所以为臣民之虑者未有折衷夫古礼为君方丧三年方者比也谓服如父母而分有亲疎则义至而情或不尽非必使天下之人寝苫枕块饮水食粥泣血三年俱同居父母之丧也独庶人军吏之贫者宜无责乎其全惟白纸冠去华餙其亦可也至婚嫁之事则分别贵贱亲疎以为隆杀之节一月之外许庶民三月之外许士吏复土之后许选人祔庙之后许承议郎以下小祥之后许朝请大夫以下大祥之后许中大夫以下各借吉三日大中大夫以上禫祭然后行吉礼官卑而差遣职事髙者从髙贬官者从旧迁官者从新则亦不悖于古庶乎可行矣
　　皇太后长公主及三夫人以下为天子服
　　【臣】等谨案郑志标题皇太后长公主及三夫人以下为天子服杖令续纂宋事无用杖明文谨删杖字
　　宋太宗之丧有司定散髪之礼皇帝皇后诸王公主县主诸王夫人六宫内人并左被髪皇太后全被髪其服皇太后皇后内外妇布裙衫帔帕头首绖绢衬服官人无帔南宋大丧仪大行皇帝丧成服日皇后以下及贵妃内外命妇麤布盖头衫帔首绖绢衬服六宫内人无帔白布盖头长衫裙首绖绢衬服大行皇太后丧成服日服齐衰布盖头【余并同】内外命妇只怕头不用盖头【余并同】孝宗崩太皇太后有防皇帝以疾在内成服太皇太后代皇帝行礼
　　明太祖崩礼部定仪王妃郡主内使宫人俱斩衰三年
　　挽歌
　　宋太宗山陵挽郎服白练寛衫练裙勒帛绢□诏礼院例诸引披铎翣挽歌【按引者引车之绋也披者以纁为之系于轜车四柱在旁执之以备倾覆者也铎者以铜为之所以节挽歌者】三品以上四引四披六铎六翣挽歌六行三十六人四品二引二披四铎四翣挽歌四行十六人五品六品挽歌八人七品八品挽歌六人九品挽歌四人其持引披者皆布帻布深衣挽歌者白练帻白练构衣皆执铎并鞵韈又按防要勲戚大臣薨卒多命诏遣中使监防官给其费凡凶仪皆有买道方相引魂车香盖纸钱鵞毛影舆锦绣虗车大舆铭旌仪棺行幕各一挽歌十六太祖干徳六年中书令秦国公孟昶薨其母李氏继亡诏礼部官议定仪仗礼例太常礼院言捡详故事晋天福十三年故魏王周广顺元年故枢密使杨邠侍卫使史宏肇三司使王章并用一品礼明器九十事轜车一挽歌三十六人拂一纛一翣六輴车魂车仪椁车买道车志石车各一方相氏鵞毛纛铭旌香舆影舆盖舆钱舆五谷舆酒醢衣物舆庖牲舆各一黄白纸帐园宅象生什物行幕并志文挽歌词启攒启奠祝文并请下有司修制太宗太平兴国七年命翰林学士李昉等重定士庶丧制度昉等奏准后唐长兴二年诏五品六品常参官丧轝舁者二十人挽歌八人明器三十事共置八牀七品常参官舁者十六人挽歌六人明器二十事置六牀六品以下京官及检校试官等舁者十二人挽歌四人明器十五事置五牀并许设纱笼二庶人舁者八人明器十二事置两牀悉用香轝魂车从之
　　明丧之制墙翣公侯六三品以上四五品以上二明器公侯九十事一品二品八十事三品四品七十事五品六十事六品七品三十事八品九品二十事公侯四引六披左右各八铎一品二品三引四披左右各六铎三品四品二引二披左右各四铎五品以下二引二披左右各二铎
　　秀孝为举主服
　　【臣】等谨按郑志此条标题秀孝为举将服盖自魏晋而降士人多由镇帅州将所举故有举将之名唐宋以后辟署贡举由州郡主之故宋史选举志有举主之名今仿宋志改举将为举主以通时变云
　　唐制为座主齐衰三月
　　宋苏轼之服张方平也亦然李庭芝举进士中第孟珙辟置幕中主管机宜文字珙卒遗表荐之庭芝感珙知已扶其柩之兴国弃官归为珙行三年丧
　　郡县吏为守令服
　　齐禇渊以司徒改授司空薨时司空掾属以渊未拜疑应为吏敬不王俭议依礼妇在涂闻夫家丧改服而入令掾属虽未服勤而史节禀于天朝宜申礼敬司徒府史又以渊既解职而未恭后授府犹应上服以不俭又议依中朝士孙徳祖从乐陵迁为陈留未入境乐陵郡吏依见君之服陈留迎吏依娶女有吉日齐衰吊司徒府宜依居官制服
　　魏石文徳有行义真君初县令黄宣在任丧亡单贫无期亲文徳祖父苗以家财殡持丧三年奉养宣妻二十余载及亡又衰绖敛祔率礼无阙自苖至文徳刺史守令卒官者制服送之
　　唐程贺为杜亚持衰三年
　　【臣】等谨按汉魏以来掾史为守令率制斩衰之服盖本古者臣为君服之礼也虽故吏犹凖为旧君齐衰三月然古之诸侯世有其土世子其民其大夫士有纯臣之义故为之服斩而为天子仅繐衰裳牡麻绖既除之后世罢侯置守则虽郡县之掾史皆天子之臣耳而欲以迁除无常之守令仿古者分茅胙土之诸侯为之服斩既已不情况公卿为天子二十七日而除而故吏为守令乃齐衰三月不亦轻重倒置之甚乎唐宋以后此礼久废间有行者要出一时至情本非经义所有而所服轻重又各从恩意厚薄为率皆不足为典要故畧举齐魏唐三条以补郑志所未备余俱阙而弗论云
　　师弟子相为服
　　唐王义方卒门人员半千何彦先行丧莳松柏冢侧三年乃去
　　宋黄干受业朱熹熹卒干持心丧三年【按濓洛闗闽诸儒之门从游者遍海内其弟子为师自黄干服朱子而外史传罕记然胡文定答子宏书言心丧三年若子贡防子之于仲尼近世吕与叔潘康仲之于张横渠则知当时固有弟子为师之服矣】何基卒金履祥谓治丧之礼四方所观瞻乃考按礼制而为之议曰为师服者吊服加麻心丧三年古之制也布襕俗服也令之服缌功以上者用之生绢钩领之衫俗服也今之服缌麻者亦用之服今缌麻之服是不得同丧父无服之重也疑衰古士之吊服也其服亡矣白布深衣古庶人之吊服也其制今犹存焉然古之士今之官也今之士其未仕者古之庶人也宜用古庶人之服而以深衣为吊服昔朱子之服门人用细麻深衣而布縁矣然凡布皆麻古以三十升麻为麻冕之布以十五升麻为深衣之布深衣之麻自司马氏朱氏皆云用极细布则深衣布用苎代麻久矣其縁则孤子纯以素是丧父既除之服也孔门丧夫子若丧父而无服则以丧父服除之服为若丧父无服之服其纯用素可也其冠则庶人之吊素委貌失其制矣以白布代之而加素绖于冠可也加麻之绖缌服之绖也今用缌麻而小可也加麻之带缌服之带也令用细苎可也所谓疑衰拟于衰者也王柏乃与治丧者首遵用之而履祥因复考深衣之制为之外拍殁履祥率门人制服如初乡人乃始知师弟子之义系于伦常之重如此
　　元韩择卒门人为服缌麻者百余人顾徳玉幼从寜国路儒学教授俞长孺学长孺无子访医吴中道卒于尹山徳玉奉其尸敛于家衰绖就位邦人士为徳玉来吊者拜之越明年于海盐近顾氏之先茔嵗时祭享帷谨或曰敛于家礼欤曰吾闻师哭诸寝又云生于我乎馆死于我乎殡非家殓之则将师尸委诸草莽有人心者弗为也曰师无服而为衰经固近于掠羙矣曰疑衰加麻之绖带礼也故曰二三子经而出既除之心丧戚容终三年夫民生于三师居其一于父子也何异吾加一等以行之盖出于人心天理之本然若之何其惑也
　　明湛若水师陈献章献章殁若水心丧三年邹守益师事王守仁守仁殁守益行心丧之礼钱徳洪闻其师王守仁之丧与同门王畿议服制徳洪以父母在麻衣布绖弗敢加焉畿请服斩衰以从筑场庐墓三年而后去吕枏受学于行人孙昻殁为之服衰及枏卒髙陵人为罢市三日四方学者闻讣皆设位持心丧
　　【臣】等谨按民生于三事之如一然为君为父斩衰三年而师则吊服如麻不在五服之内何也程子谓师不立服不可立也盖师之授道徳者成已之恩同于君父而浅业暂学之徒亦莫不谓之师焉至后世则又有纳丝粟质衣物以徼利者矣如此而槩使之服斩则将不可胜服而情必不足以称文矣若制为轻服则于传授道徳恩同君父者又嫌于贬而降之也故不为制服而使行心丧盖欲人自以其恩谊之久暂轻重斟酌以为之节焉故于恩谊之深者则虽不为服而心丧三年等于丧父而其余亦各随分自尽此先王之所以不制为师弟之服也
　　朋友相为服
　　魏眭夸少与崔浩为莫逆交浩为司徒奏徴为中郎辞疾不赴及浩殁夸为之素服受乡人吊唁经一时乃止马八龙闻友人尹灵□在军丧亡即奔赴负尸而归以家财殡为制缌麻抚其孤遗恩如所生州郡表列诏表门闾【以上二事郑志未载今补辑】
　　唐杜审言少与李峤崔融苏味道为文章四友融之亡审言为服缌
　　宋朱子家礼为朋友缌麻三月语云朋友麻则吊服而加麻绖尔然不言日数至于祭奠则温公説闻亲戚之丧当为位哭之不当设祭以神灵不在此也又当以厚薄长少而为之节难以一定王柏朋友服议云咸淳戊辰腊月十有九夜承北山何先生之讣次蚤排闼往哭之既敛仆虽以深衣入哭隐之于心疑所服之未称也自我夫子之丧门人不立正服乃以义起若丧父而为心丧程子曰师不立服不可立也当以情之厚薄事之大小处之若顔闵之于孔子虽斩衰三年可也其成已之功与君父并其次各有浅深称其情而已仆于北山受教为甚深岂可自同于流俗因思仪礼丧服有朋友麻三字岂非朋友之服乎郑康成云朋友虽无亲有同道之恩相为服缌之绖带又曰士以缌麻为丧服其吊服则疑衰疑之为言拟也缌麻之布十五升疑衰十四升即白麻深衣拟于吉服也盖缌衰服之极轻者也他无服矣止有吊服所以拟之注云吊服加麻其师与朋友同既除之疏云以白布深衣庶人之常服又尊毕未成服以前服之故庶人得为吊服素冠吉履无絇其吊服图云庶人吊服素委貌白布深衣士朋友相为服吊服加麻加麻者即加缌之绖带是为疑衰仆于北山成服日服深衣加绖带冠加丝武即素委貌覆以白巾越数日通斋叶仲成父来吊仆问昔日毅斋之丧门人何服曰初遭丧时朋友以襕□加布带其后共考仪礼至时方以深衣加经带仆于是释然知其无戾于礼也故作朋友服议





　　钦定续通志卷一百十八
&lt;史部,别史类,钦定续通志&gt;
　　钦定四库全书
　　钦定续通志卷一百十九
　　諡畧
　　【臣】等谨案諡以尊名名以徴实陈列行事所以别尊卑彰美恶周公叙諡法考行以受名其作諡之制则掌之太师赐諡之典则掌之太史小史乐记曰闻其諡知其行士冠礼曰生无爵死无諡明乎锡名之典非可幸邀者也考左氏内外传及史记本纪世家年表所载周末之諡与立法之初已有互殊周初天子称天以諡诸侯以下赐諡其或不赐臣子不得私諡春秋以后诸侯之諡皆臣子为之非复天子所赐矣天子之元子士也士无諡故虽世子亦无諡世子之有諡也自晋防世子始也厥后陈有悼太子东周有共太子焉士之有諡也自鲁庄公之诔县贲父始也厥后展禽諡惠黔娄諡康焉妇人无爵故无諡如卫夫人称庄姜郑夫人称武姜皆防夫諡以为諡也其王后之特諡者周有穆后夫人之特諡者晋有穆嬴自鲁有声子成风卫有戴妫定姒齐有懿姫声姫则妃娣皆有諡矣夫制定于周而即变于周其始各致其尊奉之辞其继遂开为变通之例驯至汉唐以降諡法日增赠諡之例日寛子孙门吏皆得饰行状以陈乞而考功太常三省诸臣不能无私爱憎复互举一端之善恶以概生平于是定諡驳諡之文改諡夺諡追諡之请持论纷纭是非淆杂不可究诘矣郑樵作諡畧定上中下三諡分言其用复为前后诸论驳正前人着议之非具深考核【臣】等恭读
　　御制咏諡法诗敬绎
　　按语详引郑樵諡畧之论所谓成周初无恶諡者许为
　　其论甚正并
　　指示史记后附諡法解一篇乃张守节所録非司马迁
　　手笔逸周书系迁所未见
　　圣训煌煌剀切详至洵千古諡法之折衷昭然无遗蕴矣【臣】等续修諡畧寻流溯源考古者论諡之书今多不逸周书諡法解虽属后儒附防之词然由来最久犹为諡书之祖故唐张守节録入史记正义之后其文有増减盖据别本也次则蔡邕独断帝諡次则苏洵嘉祐諡法郑樵云洵承诏编定取周公春秋广諡沈约贺琛扈防之书断然有所去取则沈贺诸书既逸犹赖苏氏以存其概郑志止列諡文全删其义而于苏氏外增取之字甚多髙识卓论足以资叅考而备逸遗今以諡法解冠首逐条疏证其史记正义蔡邕独断嘉祐諡法次第编载广周书之所无志歴代以来用諡之流变明王圻諡法考所载明代諡法亦附采録间有阙漏则以防见于史册者补之其自周迄明毎代诏书及名臣諡议之有闗典法者按代分编统厘为三卷庶几有可考见云
　　周书諡法解【叅考丛书秘书本及史记正义蔡邕独断校定】
　　【臣】等谨案周公諡法一书其始见于大戴记者今本已逸宋崇文总目晁公武郡斋读书志所载周公諡法春秋諡法今亦不存据晁氏引周公諡法序与周书同盖周书中摘出专行非别一本也罗泌路史云杜预取周书諡法纳之释例世遂重出之谓之春秋諡法则亦与周书为一本耳今以有周一代所用諡考之周三十五有显王鲁卫陈有慎公秦有寕公諡法解俱不载而所载百二十九言质诸左集解正义及史记诸书凡王朝列国已用者秪五十余諡则是书在当时已不能尽用而流日久舛误寖多郑樵以为多有附防之词今取史记正义蔡邕独断同异注于条下凡当时所用及后代所取并据史辨证以志采用之始其郑志所削者亦仍存其原文而为之疏晰于下以资参考焉
　　维周公旦太公望开嗣王业攻于牧野之中终葬乃制諡遂叙諡法諡者行之迹也号者功之表也车服者位之章也是以大行受大名细行受细名行出于己名生于人
　　一人无名曰神【史记正义作民无能名】
　　书大禹谟受命于神宗明臣郑晓据以为尧諡遂疑諡法不始于周不知尧之称神宗犹舜典之文祖王肃注以为庙名非諡也前史諡神者自北魏神元皇帝始
　　称善赋简曰圣敬賔厚礼曰圣【称善史记正义作扬善】
　　史记索隠引世本有卫圣公驰为慎公之子然史记卫世家作声公训则称圣公者音之譌也北史魏神元皇帝追諡考曰圣武皇帝盖前史諡圣者亦自北魏始
　　徳象天地曰帝
　　靖民则法曰皇
　　仁义所在曰王【史记正义作仁义所徃攷孔晁逸周书注云民从之也盖释徃字之义则晋时本固与史记同】
　　立制及众曰公【史记正义作立志及众攷孔晁注云志无私也则晋时周书本亦作志】执应八方曰侯
　　以上五言苏洵谥法及郑志皆不取夫帝王尊号之不可为諡苏郑论之详矣此五言疑是后人窜入但其书既古不可以意增删今悉仍其旧以存疑
　　一徳不解曰简平易不疵曰简【史记正义作平易不訾独断止一徳不懈曰简】周二十二世简王为諡简之始
　　经纬天地曰文道徳博厚曰文学勤好问曰文慈惠爱民曰文愍民惠礼曰文锡民爵位曰文【道徳慱厚史记正义作道徳博闻攷孔晁注云无不知则作博闻者为正学勤好问明王圻諡法考所载周諡法作勤学苏洵诸家并同则作勤学者为正独断止经纬天地曰文】
　　经纬天地周文公是也学勤好问卫孔文子是也慈惠爱民汉孝文帝是也锡民爵位卫公叔文子是也陆徳明左释文于鲁文公下引諡法忠信接礼曰文今諡法无此语当即是愍民惠礼之譌陆据异本故也
　　刚强直理曰武威彊叡徳曰武克定祸乱曰武刑民克服曰武大志多穷曰武【威强叡徳史记正义作威彊敌徳注与有徳者敌大志多穷史记正义作夸志多穷苏洵亦从史记独断止克定祸乱曰武】
　　大志多穷孔晁注曰大志行兵多所穷极盖亦是美諡威强叡徳应劭以为汉武之諡
　　敬事供上曰恭尊贤贵义曰防尊贤敬让曰防执事坚固曰防安民长悌曰防执礼敬賔曰防既过能改曰防庇亲之阙曰防尊长让善曰恭渊源流通曰恭【史记正义别作渊源流通曰康安民长悌作爱民长弟尊长让善作尊贤让善执礼敬賔作执礼御賔攷孔晁注云迎待賔也则敬当作御读若迓既过能改独断作知过能改】
　　既过能改楚恭王是也庇亲之阙周恭王晋恭世子是也左楚共王卒子囊谋諡曰赫赫楚国而君临之抚有蛮夷奄征南海以属诸夏而知其过可不谓共乎国语晋语人谓申生曰非子之罪何不可去乎申生曰不可去而罪释必归于君是恶君也章父之恶而笑诸侯吾谁乡而入是以諡为共君又鲁语闵马父曰周恭王能庇昭穆之阙而为恭楚恭王能知其过而为恭韦昭注云恭王周昭王之孙穆王之子也昭王南征而不反穆王欲肆其心皆有阙失恭王能庇覆之故諡为恭恭或作共者古共与恭通
　　照临四方曰明谮诉不行曰明【史记正义增多思虑果逺曰明句明字误説见后独断作保民耆艾曰明】
　　照临四方汉孝明帝是也明之諡自此始若谮诉不行曰明盖因孔子答子张之语而附防之疑非周公之旧周时亦无用此諡者
　　威仪悉备曰钦
　　唐明宗諡圣徳和武钦孝皇帝为諡钦之始
　　大虑静民曰定安民大虑曰定安民法古曰定纯行不爽曰定【大虑静民独断静作慈纯行不爽周书原本作纯行不二孔晁注云行壹不伤壹乃纯字之训伤乃爽字之训是晋时本原作不爽传写讹为二耳今据史记正义改作爽】
　　安民大虑鲁定公是也纯行不爽鲁定姒是也
　　谋虑不威曰徳【史记正义増多绥柔士民曰徳句谋虑不威作谏诤不威攷孔晁注云不以威相拒也则作谏诤者为正史记又增多执义扬善曰徳句徳字系怀字之讹见怀字条注】
　　周僖王时秦有徳公为諡徳之始
　　辟土有徳曰襄甲胄有劳曰襄【独断止辟土有徳曰襄】
　　陆徳明左传音义于鲁襄公下释云諡法因事有功曰襄辟土有徳曰襄今諡法无因事有功句应即是甲胄有劳之互异陆亦据异本故也苏洵则兼取甲冑有劳因事有功二义
　　有伐而还曰厘质渊受谏曰厘【史记正义作有罚而还曰厘增多小心畏忌曰僖句独断止小心畏忌曰僖无厘字諡】
　　僖与厘两字古或通用故春秋齐僖公鲁僖公史记并作厘遂至二諡莫可别白然左传音义及注疏于鲁僖公下皆引小心畏忌句则是借厘为僖非借僖为厘矣
　　博闻多能曰献聪明睿哲曰献惠无内徳曰献【聪明□哲独断哲作智今本周书于篇末错出惪而内徳曰献句孔晁注云无内徳惠不成也则句中而字乃无字之误今改正纪于此苏洵作向忠内徳明諡法作向惠内徳盖皆因仍此义转写讹也史记正义增多智质有圣曰献句惠无内徳曰献作惠无内徳为中】
  </div>
  <div class="pagination">
   <a href="钦定续通志_page68.html">
    上一页
   </a>
   <span>
    ...
   </span>
   <a href="钦定续通志_page64.html">
    64
   </a>
   <a href="钦定续通志_page65.html">
    65
   </a>
   <a href="钦定续通志_page66.html">
    66
   </a>
   <a href="钦定续通志_page67.html">
    67
   </a>
   <a href="钦定续通志_page68.html">
    68
   </a>
   <span class="current-page">
    69
   </span>
   <a href="钦定续通志_page70.html">
    70
   </a>
   <a href="钦定续通志_page71.html">
    71
   </a>
   <a href="钦定续通志_page72.html">
    72
   </a>
   <a href="钦定续通志_page73.html">
    73
   </a>
   <a href="钦定续通志_page74.html">
    74
   </a>
   <span>
    ...
   </span>
   <a href="钦定续通志_page70.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
