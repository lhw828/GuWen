<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1568 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1568 页/共 1860 页
  </h1>
  <div class="content">
   ○遣官祭太庙后殿。　　

○御乾清宫。赐皇子。皇孙。亲王等宴。　　

○上以乾隆五十年国庆。颁诏天下。诏曰。朕膺图建极。熙绩抚辰。恭荷上苍笃祜。列圣贻谟遐迩乂安版图式廓夙夜兢业。弗敢康宁。仰惟皇祖圣祖仁皇帝。化成久道。仁义渐摩。皇考世宗宪皇帝。累洽重熙。涵濡休养。朕祇承世德。敬迓鸿厘。于今五十年。寿逾古稀。康强勤政。稽三化以上帝王御宇。纪登久祚者。代不数觏。洎汉而后。史册更鲜闻焉。方今昊穹申命。繁禧茂祉。集于朕躬。五世元孙。一堂衍庆。缉熙纯嘏之休。浃于海宇。凡兹中外臣民。咸登仁寿。际斯熙会。洵千载一时。爰循祖典。于上春六日。懋举耆筵。庞眉鸠杖。集于阙廷者三千叟二月上丁。恭行释奠。迺临新建辟雍。引年讲学。用以导扬明和。式兹观听。上仪具举。丕烈用光。我国家亿万斯年之福申锡无疆。惟尔海内群黎。向化喁喁瞻依弥挚。前者朕七旬万寿。曾普颁恩诏闿泽覃敷。今御极五十年。嘉庆叠臻。尤为伊古稀有。朕惟一人有庆。兆民允赖。是宜特沛殊恩。下孚舆望。用称朕敬天法祖。加惠黎元之至意。所有应行事宜。开列于后。一各直省有同堂五世者。著各督抚查明。咨送军机处汇奏。给予赏赉。一。五岳四渎等祀。及风雨雷火各神。应遣官致祭。著察例举行。一。历代帝王陵寝。先师孔子阙里。应遣官致祭。著察例举行。一。王妃以下。奉恩将军之妻以上。公主以下。乡君以上。年过六十者。俱加恩赐。一。外藩王妃以下。公扎萨克台吉塔布囊妻以上。年过六十者。俱加恩赐。一。满汉大臣命妇。年过六十者。俱加恩赐。一。八旗满洲蒙古汉军兵丁。及内扎萨克喀尔喀等蒙古。未经入宴之年七十八十九十以上者。分别赏赉。至百岁者。题明给与建坊银两。并加赏大缎一匹。银十两。一。满洲兵丁。系披甲效力行间。年过六十。因残废疾病闲住。不能入宴者。著加恩赐。一。军民年七十以上者。许一丁侍养。免其杂派差役。八十以上者。给与绢一匹。棉十斤。米一石。肉十斤。九十以上者倍之。至百岁者。题明旌表。并加赏大缎一匹。银十两。一。各省儒学。以正贡作恩贡。以次贡作岁贡。一。国子监贡监生。及各官学教习。免其坐监期一月。一。内外满汉大臣文武官员。俱加一级。试职各员。俱准实授。一。内外大小各官。除各以现在品级。已得封赠外。凡升级及改任者。著照新衔封赠。一。各直省军流以下人犯。俱著减等发落。一。各处养济院。所有鳏寡孤独。及残疾无告之人。有司留心。以时养赡。毋致失所。一。满汉孝子顺孙。义夫节妇。该管官细加咨访。确具事实。奏交礼部核实旌表。于戏。敛五福锡厥庶民。以洽百礼。式九围受兹多祜。曰至万年。布告天下。咸使闻知。　　

○壬子。上御重华宫。召大学士及内廷翰林等茶宴。以千叟宴联句。　　

○御紫光阁。赐蒙古王公台吉。及回部郡王台吉。朝鲜国。暹罗国使臣。并金川土司等宴。　　

○谕。上年安徽亳州。因豫省睢州漫工。黄水下注。沿河低洼田亩。间有被淹。业经降旨。令该抚董率所属。切实查勘。照例给赈。俾无失所。第念今春正赈已毕。尚属青黄不接之时。民食不无拮据。著加恩将亳州被灾八九分贫民。无论极次。于正赈后。再行加赈一个月。以资接济。其卫所被灾贫民。并著循例一体加赈。至亳州七分灾极次贫民。及泗州等八州县。成灾五分。并勘不成灾之区。有需酌借口粮耔种者。并著该抚察看情形。分别酌量办理。该抚务督率各属。实力妥办。俾闾阎均沾实惠。以副朕轸恤穷黎。有加无己之至意。该部即遵谕行。　　

○又谕。上年豫省卫辉一属。雨泽愆期。农民未能一律赶种秋麦。又睢州南岸漫口。下游被水之商邱。宁陵。睢州等州县。晚秋尚未收获。及合龙后。地亩涸出。已不及播种二麦。虽经节次降旨。令该抚查明实力抚恤。第念今春正赈已毕。该处农民。于青黄不接之时。口食未免拮据。著加恩将汲县。新乡。获嘉。辉县。淇县。商邱。宁陵。睢州等。八州县内。十分灾之极贫民。再展赈三个月。十分灾之次贫。并九分灾之极贫民。展赈两个月。九分灾之次贫。及七八分灾之极次贫民。均展赈一个月。其被灾五六分地亩。著酌量借给口粮。所有乾隆四十九年民欠钱粮。羔于本年秋熟后徵收。以纾民力。该抚其董率所属。实力妥办。务使灾黎均沾渥泽。用溥春祺。该部即遵谕行。　　

○癸丑。谕。据保宁奏。四川达州民人张子翼。现年百岁。五世同堂一摺。张子翼。寿享期颐。曾元绕膝。洵为昇平人瑞。宜加恩赉。以示宠荣。兹亲制诗章。御书扁额以赐。其应赏给银两缎匹。及建坊之处。著该部照例见题。　　

○御制诗曰。西川特地报嘉祥。衍庆颐龄人姓张。一老百年登寿袠。元孙五代喜同堂。太和元气天庥沐。寰宇熙春祖德昌。际此繁滋仁寿世。益廑怀保念无遑。　　

○御书扁曰。颐龄衍庆。　　

○甲寅。谕。据李承邺奏。江西龙泉县民古朝爵。现年百岁。五世同堂一摺。古朝爵。寿享期颐。曾元绕膝。洵为昇平人瑞。宜加恩赉。以示宠荣。兹亲制诗章。御书扁额以赐。其应赏给银两缎匹。及建坊旌表。著该部照例具题。　　

○御制诗曰。作善应知降百祥。西滋古并四川张。已看跻寿百年袠。复喜欢同五代堂。食德饮和三世永。夫耕妇织一家昌。新春频咏繁禧句。祇益持盈敬莫遑。　　

○御书扁曰。繁颐余庆。　　

○乙卯。谕。据刘秉恬奏。云南阿弥州民王国言。现年一百三岁。请旨旌表一摺。王国言。寿过期颐。孙曾绕膝。洵为昇平人瑞宜加恩赉。用示宠荣。兹御书扁额以赐。其应赏给银两缎匹。及建坊旌表。著该部照例具题。　　

○御书扁曰。南张垂采。　　

○丙辰。享太庙。遣恒郡王永晧恭代行礼。　　

○遣官祭太岁之神。　　

○上御乾清宫。赐千叟宴。亲王。郡王。大臣。官员。蒙古贝勒。贝子。公。台吉。额驸。回部。番部。朝鲜国使臣。暨士商兵民等。年六十以上者。三千人皆入宴。届时。上升座。中和韶乐作。与宴之王公大臣以下。按班序立。行三跪九叩礼。兴。乐止。各入坐次。行一叩礼。坐。丹陛大乐作。上进茶。王公大臣以下行一叩礼。赐王公大臣等茶。咸跪受。行一叩礼。丹陛清乐作。上进酒。献爵大臣行一叩礼。王公大臣等皆行一叩礼。赐献爵大臣酒。献爵大臣跪受。行一叩礼。赐王公大臣等酒。咸跪受。行一叩礼。一品大臣以上及年届九十以上者。召至御座前。亲赐卮酒。各跪受。行一叩礼。乐止。赐食。各就坐次跪受。行一叩礼。承应上演剧。王公大臣以下咸受馔毕。行一跪三叩礼。中和韶乐作。礼成上启座。命以千叟宴联句。颁赏如意寿杖缯绮貂皮文玩银牌等物有差。王公大臣以下咸跪领。退至乾清门外。行三跪九叩礼。　　

○御制千叟宴恭依皇祖元韵诗曰抽秘无须更骋妍。惟将实事纪耆筵追思侍陛髫垂日讶至当轩乎赐年。君酢臣酬九重会。天恩国庆万春延。祖孙两举千叟宴。史荣饶他莫并肩。　　

○丁巳。世祖章皇帝忌辰。遣官祭孝陵。　　

○上诣雍和宫行礼。　　

○谕曰。左都御史周煌。奉职有年。小心勤慎。前因年力就衰。病体未能痊愈。奏请开缺回籍。周煌。著加恩以兵部尚书致仕。并加太子少傅衔。用昭优眷。左都御史员缺。著纪昀补授。李绶。著补授兵部侍郎。所遗湖北巡抚员缺。著吴垣调补。其广西巡抚员缺。著孙永清补授。　　

○戊午。谕。据雅德奏。侯官县职员许王臣。自曾祖许友。至伊孙曾。同居七世。丁衍百余。洵为盛世庥徵。请旨旌表等语。许王臣。家庭聚顺。雍睦可风。宜推旌淑之恩。益广型仁之化。兹特亲制诗章。御书扁额以赐。其应赏给缎匹。建坊旌表之处。该部照例具题。　　

○御制诗曰。数世同居弗一足。总缘恩沐累熙朝。讵惟表户金帛赐。合与题篇姓氏昭和睦允称惇史鲜。孝廉漫忆汉家嘲。欲长善善应嘉予。匪诩昇平教化调。　　

○御书扁曰。海国醇风。　　

○又谕曰。熊岳副都统德福。著留京在散秩大臣上行走。所遗员缺。著索喜补授。福珠礼已调补三姓副都统。所遗阿勒楚喀副都统员缺。著那奇泰补授。　　

○谕军机大臣等。据闵鹗元奏。抽改通鉴纲目续编。将第七第八两函改正之本。照原板式样。一律刊刻。以成完本。换给缴书之家。俾知一经呈缴。即可领得完善之本。自必踊跃呈换。可期搜缴净尽等语。所办甚好。挖改通鉴纲目续编。每页自数字至百十字不等。在书籍较少省分。即将收缴原本。抽改发还。自无不可至浙江。江西。安徽。福建等省。人文最盛。刊刻书籍。流传必多。其收缴之本。自应照江苏一律办理。方为周妥。著将闵鹗元原摺。钞寄阅看。令其遵照妥办。将此谕令知之。　　

○又谕曰。何裕城奏。豫省各属得雪情形。虽被膏泽。尚欠沾足。已于摺内批示。至河北一带。去年雨水。均属短少。现据该抚奏。卫辉府属之淇县。汲县。延津县。各得雪三四五寸。此外所属各县。及彰德。怀庆。二府。曾否一律普沾。可以补种春麦。如续有禀报。即著何裕城查明。据实覆奏。　　

○直隶总督刘峨覆奏。古北口驻防等营兵米。如该同知衙门仓贮不敷。原应奏明动项。在口外各属采买供支。第承德府并所属一州五县。本年虽属丰收。而朝阳。建昌。赤峰等县。相距甚远。其余各属。现有买补本境粮额。暨代买承德府备贮米石。均未便令其采买。且历年口外买米。运至古北口。脚价每万石总须银二千八百余两。兹查北仓漕米。由水路运至通州。再由陆路运至古北口。每万石祇需脚费二千六百余两。较之口外。尚可减省。请于北仓存賸漕米拨给。得旨。如所议行。　　

○以甘肃按察使汪新。为贵州布政使。　　

○是日起。上以祈谷于上帝。斋戒三日。　　

○己未。军机大臣议覆。据乌噜木齐都统长清奏称。乌噜木齐各厅州县。牲税房租银两。经前任都统海禄。奏请额定每岁收银二万八千余两。以抵经费。今查迪化州。及迤西迤南等处。俱能徵收足额。惟迤东之阜康。济木萨。奇台。宜禾等处。不敷定额。因从前海禄查办时。俱系库贮钱文。而各属市价。系制钱八百文。合银一两。惟吐鲁番宜禾等处。系制钱七百文。合银一两。该处易银解库。必须加平补色。名为个头钱。每银一两。实须钱九百文。其吐鲁番地方。业经迤西委员。将个头钱分晰扣算。照依九百文合银一两。是以足敷原额。而迤东委员。并未扣算个头钱文。照依八百文。即合银一两。核数具禀。是以于定额多有未敷。应如所请。嗣后交纳牲税房租银两。如以银完纳者。听其自便。若以钱完纳。均按照制钱九百文。作银一两。扣算呈缴。不得仍留个头钱名目。并令该都统督饬所属。实力稽查。不必拘定海禄所定额数。仍照臣等原议。尽收尽报。毋许额外多索。从之。　　

○刑部议。山东东平州颜刘氏。呈控故夫堂弟颜士俊。因谋产诬奸逼嫁。控官不究。以致颜刘氏情迫赴京控告。实属不合。应将该抚交部议处。得旨。此案颜士俊。起意图霸伊堂兄颜士奇产业。捏造奸情。污蔑孀妇颜刘氏。复敢两次用强逼嫁。搬抢什物。逞凶毒殴。情节甚属强横。颜士俊。著改发伊犁给厄鲁特为奴。颜怀法等。随同逼嫁。亦属可恶。虽事犯在恩诏以前。其应犯徒罪枷杖。均不准宽减。泰安府知府。于颜士俊。两次谋产。诬奸逼嫁重情。先经颜刘氏呈控到案。既未审理。嗣经该抚等节次批饬亲讯。迟至二年。不行审办。殊属怠玩。著交部严加议处。至各省案件。如有赴上司衙门控告者。前经降旨。令该抚遴委公正明干之道府大员。前往审办。不得仍发交原审官。以致回护瞻徇。乃明兴等于颜刘氏控告时仍发原地方官审讯。又不查催亦有不合著交部议处。　　

○以甘肃兰州道陈淮为甘肃按察使。　　

○庚申。上诣南郊斋宫斋宿。　　

○谕。朝鲜国于藩封中。臣服最久每遇万寿元旦冬至年节。俱备方物呈进。朕鉴其忱悃。俱令该衙门收存。仍优加赏赉。此外遇有奏贺。奏谢。及陈奏等事。亦均有随表贡物。向例皆称不收受。准为下次正贡。并经降旨。令于寻常陈奏事件。不必再具贡物。而该国王仍前备进。以致备抵之物。辗转存积。在该国王恪守成规。固属恭顺之道。但存积日久。转相抵算。且仍有余出者。非朕厚往薄来体恤属国之意也。所有朝鲜国历年留存各物。竟著该衙门悉行收受。仍按照原物。从优加赏。嗣后该国于每岁正贡。及如千叟宴等类。特举旷典。自应照旧备物呈进。朕亦必收受。厚加赏赉。此外凡遇寻常奏贺。奏谢。陈奏等事。祇须备具表文。其随表贡物。该国王务仰体朕意。恪遵谕旨。概行停止。毋事多仪以副朕柔惠远邦。以实不以文之至意。该部即行文该国王知之。　　

○辛酉。祈谷于上帝上亲诣行礼。　　

○山东巡抚明兴奏。东省亏那仓库银项。除业已报解司库外。现在惟临淄县罗焲章名下。未完银一万六千六百九十一两。该员因承审案件。经臣参奏革审。此项银两。系该员接收前任原亏。前经清查。共缺银三万三千两零。该员任内。除已弥补银一万六千余两外。尚未完银一万六千余两。据该府查明任所别无赀财。此项银两。原非罗焲章自行亏那。今限期已满。该员现已劾参。自未便再行流交后任。致滋延宕。应请于清查以后。现任各上司名下。按股摊赔。至各属抵垫一款。现已变解银三万四千七十七两五钱。尚未变解银二十五万五千二百七十四两五钱。此项银两。从前因系有抵。原未计入亏那数内。且恐同时并力勒追。各州县力有不支是以未经勒限。但历今已届三年。各州县实亏之数。既已解清。则此项银两。亦应速行归款。不得以原抵之物尚在。听其任意迟延。可否照臣原奏。请自五十年正月为始。凡有应行变抵各州县。统勒限一年。尽数变解。以清积款。再有逾限。即照本身亏空严参治罪。得旨。如所议行。　　

○壬戌。上诣大高殿行礼。　　

○诣安佑宫行礼。　　

○幸圆明园。　　

○癸亥。上御山高水长。赐蒙古王公台吉。及回部郡王台吉。朝鲜国。暹罗国使臣。并金川土司等茶果。至丙寅皆如之。　　

○谕。据福崧奏。海宁州民顾均玉。现年一百一岁。顾武恭现年一百四岁又天台县民林均治。现年一百二岁。请旨旌表等语。顾均玉等。年逾百龄。精神矍铄。洵为昇平人瑞其应行旌表。及赏给缎匹银两之处。著该部照例具题。　　

○甲子。上御奉三无私殿。赐皇子皇孙宗藩等宴。　　

○乙丑。上诣安佑宫行礼。　　

○御正大光明殿。赐朝正外藩等宴。召左翼。科尔沁和碳亲王恭格喇布坦。旺扎勒多尔济多罗郡王喇什噶勒当。喀喇沁亲王品级多罗郡王喇特纳锡第。巴林亲王品级多罗郡王巴图。奈曼多罗郡王拉旺喇木坦。苏尼特多罗郡王车凌衮布。乌珠穆沁多罗贝勒达什衮布。土默特多罗贝勒索诺木巴勒珠尔。固山贝子色布腾栋罗布。敖汉固山贝子桑济扎勒。右翼。喀尔喀扎萨克图汗齐旺巴勒斋。多罗郡王桑斋多尔济。科尔沁多罗郡王喇什端罗布。阿巴噶多罗郡王喇特纳什第。衮布扎布。回部郡王伊斯堪达尔。郡王品级多罗贝勒额尔德锡尔。翁牛特多罗贝勒济克济扎布。青海固山贝子罗布藏色布腾等。至御座前。赐酒成礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百二十二


大清高宗法天隆运至诚先觉体元立极敷文奋武孝慈神圣纯皇帝实录卷之一千二百二十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修
  </div>
  <div class="pagination">
   <a href="清实录乾隆朝实录_page1567.html">
    上一页
   </a>
   <span>
    ...
   </span>
   <a href="清实录乾隆朝实录_page1563.html">
    1563
   </a>
   <a href="清实录乾隆朝实录_page1564.html">
    1564
   </a>
   <a href="清实录乾隆朝实录_page1565.html">
    1565
   </a>
   <a href="清实录乾隆朝实录_page1566.html">
    1566
   </a>
   <a href="清实录乾隆朝实录_page1567.html">
    1567
   </a>
   <span class="current-page">
    1568
   </span>
   <a href="清实录乾隆朝实录_page1569.html">
    1569
   </a>
   <a href="清实录乾隆朝实录_page1570.html">
    1570
   </a>
   <a href="清实录乾隆朝实录_page1571.html">
    1571
   </a>
   <a href="清实录乾隆朝实录_page1572.html">
    1572
   </a>
   <a href="清实录乾隆朝实录_page1573.html">
    1573
   </a>
   <span>
    ...
   </span>
   <a href="清实录乾隆朝实录_page1569.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
