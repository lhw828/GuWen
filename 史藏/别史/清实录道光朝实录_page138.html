<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 138 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 138 页/共 848 页
  </h1>
  <div class="content">
   ○丁巳。谕内阁、晋昌等奏、赈过灾户口米请准开销一摺。盛京各属米石昂贵。若将散过赈米。按照部议。每石折银六钱。买补还仓。诚恐米价增昂、有妨民食。所有道光元二两年、盛京属凤凰城、岫岩、牛庄、广宁、小黑山、白旗堡、巨流河、中前所、中后所等处。被灾各项旗户。给过赎赈米。共十二万二千七百八十四石。著加恩准其照乾隆五十六年六十年成案开销。嗣后遇有办赈之年、仍按银米各半兼赈之例办理。该部知道。　　

○又谕、博启图等奏、查明五闸水脚情形、恳请暂行调剂。仓场衙门所管、五闸水脚。专司屯养人夫、搬运米石。向例每米一石。给抗价银三厘。嗣于乾隆八年奏准、酌减三毫。遵行已久。本年御史萨斌等、以役力拮据、奏请仍复旧制。经户部议驳。兹据该侍郎等奏称、近年漕粮减少。脚价不敷办公。兼之起卸间断。人夫闲空。屯养工食。不免赔累。自应量为调剂。著照所请、五闸水脚抗价、准其暂复旧制、每石添给银三毫。俟一二年后、役力稍舒。即行奏明、照旧裁减。　　

○谕军机大臣等、前据程含章奏、江西各县缺分。苦乐不均。请于缺分较优之庐陵等三十二县。每年分别酌提羡余银两、津贴大庾等十厅县。以资办公。叠经降旨、交毓岱详查妥议。兹据奏称、按之现在情形。尚无窒碍。事属可行。惟将来或应变通。或应停止。随时察看。斟酌办理等语。州县缺分。繁简不同。情形亦随时互异。若就目前赔累之缺。为权宜补救之方。将来又复叠议纷更。转生枝节。且地方官除应得养廉之外。皆系陋规。本非令典。今为较量肥瘠。挹彼注兹。一或办理不善。则地方官皆得藉口赔累。必致朘削民膏。肆无忌惮。是徒饱贪污之私橐。于吏治民生。两无裨益。所有程含章奏请津贴之处。著不准行。该抚惟当秉公率属。奖廉斥贪。则吏治自可肃清。不在琐屑调剂、徒滋流弊也。将此谕令知之。　　

○又谕、御史王世绂奏、请清厘长芦商欠、及盘查运库一摺。据称近日长芦情形。统计通纲商引窝价。值银不过六七百万两。积欠帑本利息、以及钱粮分数展缓等项。不下一千余万两。至承办官引、无窝价可抵之江公源即查有圻、本身积欠、已有二百数十万两之多。承办官引、无窝价可抵之王瑍、本身积欠、亦有一百数十万两之多。又长芦运库、近来实存库项、亏短不下二十余万两、每遇拨解、甚费张罗。盘库届期、不免在外那借等语。长芦盐商、素称疲乏。经朕叠次降旨、展缓蠲借、自应渐有起色。如该御史所奏、积欠累累。将来必归无著。该盐政定应及早设法清厘。至库贮钱粮、尤不容丝毫亏缺。福珠隆阿、系属新任。无所用其回护。该盐政接奉此旨、即著通盘筹画。彻底清查。据实具奏。毋稍瞻徇。务令商欠有著、库帑不致虚悬。方为不负委任。将此传谕知之。　　

○江西巡抚毓岱奏、查明棚民情形、均已编入保甲。尚无匪徒滋事。得旨、编查之法。贵在周妥认真。慎勿藉此骚扰也。又奏、委临江府知府经额布、护理九江道。袁州府同知刘体重、署理临江府。批、所派署篆二人。均属稳当。足见汝留心政务也。　　

○广东南韶连镇总兵官章杞、因病解任。以直隶开州协副将萧文治、为南韶连镇总兵官。　　

○戊午。谕内阁、前因安徽省请豁官员赔项、经户部按册核对、节次奏准豁免、并将未经声明年月案据、及册内员名银数不符者。行令分晰确查。兹据该部、将该抚登覆各项、核议具奏。所有张蕃锡等八十六员。应赔清查流抵无著等款银、一十万三千七百一两零。谷米麦豆五千八十八石零。准其查照原案、一体豁免。至杨秉中等四十五员。应部分摊亏短等款。并韩宝锷那缺库项。俱著分别咨追。　　

○又谕、吉林等处、行放薓票、上年因缺额短放。降旨饬令年清年额。乃本年薓票、据该将军奏称、除阿勒楚喀足额外。其余吉林等四城、比较上年、仍短放一分余、至三分余不等。显系承办局员、藉有薓余银两。折价充饷、未能实力行放所致。著该将军严饬局员、广募刨夫。实力散放。毋得仍前缺额。其本年短放薓票之承办各员、及不行查催之将军副都统各职名。著即咨送兵部、照例议处。　　

○调福建建宁镇总兵官蔡万龄、为台湾镇总兵官。以山东文登协副将庆麟、为建宁镇总兵官。　　

○修浙江筵、设、伊、尹、佐、时、六号塘工、并改建鱼鳞石塘。筑复随塘坦水。从巡抚帅承瀛请也。　　

○抚恤琉球国遭风难夷如例。　　

○己未。上诣绮春园问皇太后安。　　

○庚申。谕内阁、定例王等所属五品以上官员、如有过犯、应行斥革者。该王等参奏后、交部查议。兵部历来办理。俱照相沿成案、据咨斥革具题、与例不符。兹查明检举请旨。著将嘉庆三年以后、承办错误之司员、交部议处。嗣后著仍照旧例办理、以符定制。至惇亲王门上二等护卫恒廉、若仅因遗误膳牌。并无别项情节。遽行革退。似觉过重。著兵部查议具奏。　　

○又谕、永定河新建闸坝。先据御史陈澐、于四月间具奏、开堤放水、恐滋流弊。当经谕令程含章等、覆加相度。仍奏明照估修复。本月十一日、复据该御史奏、新开闸坝、民间皆受其害。请及早堵闭。朕以地方河工。关系民生。最为重大。犹恐程含章等、有意回护。特降旨令该御史前往。并令程含章带同逐细履勘。面为指陈利病。原欲其虚衷商搉。以求一是。乃程含章等、将闸坝减水情形剀切告知。陈澐仍固执己见。哓哓论辩。并于会勘时呵斥道厅。擅作威福。且其前赴保定时、并未召见。陈澐辄捏称递摺后曾经召见。意在挟制以实其言。实属阻挠国政。谬妄之至。陈澐不胜御史之任。姑念其究系因公。著加恩降为主事候补。以示朕不为已甚之意。　　

○又谕、魏元煜奏、部掣押空武举、请照例掣发一摺。漕标候补备弁。据该漕督查明、现有一百三十三人。计今冬应派各帮押空、暨酌委重运、并来春沿途催趱。约须一百五十余人。尚不敷二十余人。著照所请、部掣武举一项、自本年秋间起、每年照例由该漕督核明需用人数。咨部签掣。前赴淮安委用。此次著兵部即掣发武举三十人、以资派委。该武举等、先到淮安者。即汇同候补各弁、一体签掣押空。如有在后续到者。即暂留淮安学习。俟明年出有空运员缺。再行签掣。至捐纳分发漕标备弁。仍著再停一年。该漕督于来年秋间、察看人数。再行奏请。　　

○铸给四川大昌营守备条记。从署总督戴三锡请也。　　


大清宣宗效天符运立中体正至文圣武智勇仁慈俭勤孝敏成皇帝实录卷之七十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光四年。甲申。八月。辛酉朔。秋分。夕月于西郊。遣肃亲王敬敏、行礼。　　

○壬戌。上御勤政殿听政。　　

○谕内阁、孙玉庭等奏、修浚江浙水道。请专派大员一摺。江南省苏州、松江、常州三府。太仓一州。与浙江省杭州、嘉兴、湖州三府。均系水乡。近来各处河道多有垫淤。海口未能畅达。兼以塘闸损废。偶遇异涨。时有泛溢。经该督等会同勘明水道形势。疆域虽分两省。源委实共一流。自应专任大员。综揽全局。以期一律周妥。著照所请、即派江苏臬司林则徐、综办江浙水利。无庸开缺。如遇秋冬常川在工。即将臬司印务暂行委员署理。停工时仍令回任。其工次移行文牍。准其借用苏松太道印。工停给还。至该司履勘督办。在在均需费用。且往来两省。为时较久。除支食半廉外。仍著孙玉庭等酌给公费。以资办理。其大小委员及随带书役。应给薪水等项。俱准其在经费内撙节支发。毋稍浮滥。俟该司统勘明确、分段核估后。著该督等议定章程。由各本省动款分别给办。　　

○又谕、孙玉庭等奏、会议江西盐务杜弊缉私章程一摺。江西盐务。邻私最易侵越。惟粤私为尤甚。粤盐引地。多在江西上游。近年粤盐滞销。专藉江西之南安、赣县、信丰、会昌、兴国等埠。为该省畅融之地。直至万安县。方为淮引地界。该县芙蓉门江面。两岸设卡。堵缉每多懈弛。著阮元严饬该省运司遵办。各销各引。并将粤省商运额数清厘。知照江西稽查。以别官私。即因粤省纲滞。不能不有融销。亦酌量引地可融若干。明定限制。以清来源。再于芙蓉门两岸。饬盐道亲往查勘。移会南赣镇。选派参游大员。添带弁兵。并增设巡船。扼要堵缉。遇有大夥私枭。准放鸟枪。格杀勿论。非大夥拒捕。不得擅放。仍将现在懈巡各员及地方官指参。分别严议议处。毋稍瞻徇。至商铺擡价病民。亦宜查禁。著将官盐例价。按照银钱市价。每斤应折定若干。随时颁示晓谕。以杜弊混。至粮船夹带。大干例禁。嗣后除经过江南江西。按段专派摉查。如不服盘查。将丁舵治罪。押运各员参处外。并著天津镇道每届回空。查禁囤贩。毋许偷运。再于经过关津查货之便。顺查有无夹带私盐。一经查出。即饬入官。严拏带私之人治罪。余免深究。催趱开行。其余商民船只。并著各关监督谕令查税人等、并查有无带夹私盐。除途中食盐不计外。如十包以上至五十包者。即将多出包数入官充赏。船仍放行。傥在五十包以上。盐包入官。究明起意带私之人。按律详办。船仍放行免究。　　

○又谕、明山等奏、滇省参赔盐课银两。请分限勒追完缴一摺。滇省各井员参赔课款。因井卤短绌、煎办不敷所致。与催徵不力者有间。其应赔银数。复有多寡之殊。势难依奏定一年之限。全行完缴。自系实在情形。著照所请、准将历年各员应赔银两。及嗣后三参限满、不能趱补应行著赔之项。查照户属赔款之例。数在三百两以下者。限半年。三百两至一千两。限一年。一千两至五千两。限四年。五千两以上。统限五年完缴。现在未经定案者。仍于三参限满、接奉部文著赔之日起限。其已经定案著赔者。即于具奏之日起限。核其现在未完实数。按限追解。将追出银两。照例按年八册造报。离滇各员。仍咨旗籍著追。务期课款俱归有著。毋得再行宕延。所有嘉庆二十三年分参赔未完各员。应议职名。即著免其开送。该部知道。　　

○大学士两江总督孙玉庭等奏、会商综办江浙水利大员。惟江苏臬司林则徐、器识远大。处事精详。曾任杭嘉湖道及淮海道。浙西地方。均为熟悉。水利亦夙所究心。实堪胜任。得旨、即朕特派。非伊而谁。所请甚是。　　

○以陕西布政使常文、为都察院左副都御史。河南按察使鄂山、为陕西布政使。直隶口北道阿勒清阿、为河南按察使。　　

○旌表守正捐躯山东聊城县民张疤口□立妻李氏。　　

○癸亥。大考翰林院詹事府各官于圆明园正大光明殿。　　

○甲子。上诣绮春园问皇太后安。　　

○遣官祭文昌帝君庙。　　

○谕内阁、前据户部议覆御史条陈采买台米。降旨令福建巡抚孙尔准察看情形办理。兹据该抚在台湾招募商民。运米十四万石。陆续抵津。本年直隶秋收。一律丰稔。粮价已平。今米石全数运津。市价自必更减。该商等自备资本。远涉重洋。若仍照该部原议。令其自行投行。按照市价粜卖。必致赔累。且不能趁秋汛回南。守候尤形苦累。自应照此次户部筹议。官为收买。以惠远商。所有应给价值。即照该抚所报米价运费。每石以库平纹银三两六钱为率。除该商等零星销售米石不计外。著发价先行收买米十万石。计价银三十六万两。著于部库拨银二十万两。通济库拨银三万两。长芦运库、天津道库、并天津关税各项下。通同拨用银十三万两。所动部库银两。即著该抚在福建积存俸饷建旷工程平余等款银内。凑足二十万两之数。解部归款。并著蒋攸铦拣派公正明干大员。前往天津专行督办。所有该部动拨银两。均交该委员一手给发。令该商等当堂领收。仍先行出示晓谕。如有克扣平色。浮加斗斛。卸重回空时。吏胥留难勒掯情弊。许该商指名控告。该督即行严办示惩。此项米石收买。即暂行运卸北仓。加谨收贮。由部核办。此次运米原船带回货物。官给印照。所过关津。加恩一律免其纳税。其台湾商人急公应募。远历海洋。运米至十四万石之多。著该抚孙尔准秉公查明。择其率领办运、资本最多尤为出力者。分别生监民人。给予顶带职衔。及酌量奖赏。以示鼓励。毋许冒滥。　　

○又谕、前因庆祥等议奏新疆运茶事宜。已降旨照庆祥所奏、仍循旧章办理矣。其古城纳税若干。当交户部核定。兹据奏称、未经亲历。各该处情形轻重。难以悬断。著伊犁将军、陕甘总督、及新疆各城大臣、公同妥议具奏。至甘肃去古城较远。若由陕甘派员前往收税。恐多未便。其古城税务。仍专责镇迪道就近抽收之处。亦著该将军等会同一并妥议具奏。　　

○又谕、那彦成奏、筹补省会仓粮积贮一摺。甘肃省城。向有专款封贮粮石。嗣经出借耔种口粮。陆续动用。尚未徵还。自当豫筹积贮。以备缓急之需。著照所请、准其于豫买兵粮项内。按动缺备贮之粮。照数拨还原款。永远封贮。如遇急需。奏明方准动用。其寻常借粜等事。一概不准擅动。动则勒令赔补。以杜弊混。仍俟出借耔种口粮陆续徵完。即将豫买兵粮之项。照数补还。　　

○又谕、果勒丰阿等参奏、该盟长车登多尔济、将科布多屯田兵丁内应换之人。不行更换一摺。土谢图汗部落盟长扎萨克亲王车登多尔济之旗。应换屯田兵丁。自嘉庆二十三年以来。屡次严饬催遣更换。乃车登多尔济竟不以为事。反捏报伊之游牧被旱。不能更换。甚属非是。车登多尔济、著革去正盟长。以示儆戒。加恩留伊扎萨克亲王之爵。以观后效。其所遗正盟长员缺。著照例拣员具奏。听候简放。　　

○又谕、湖北黄州卫班舍军丁杜奠邦等、遣抱告杜启国等以不愿佥运逼取允结等情。在户部呈控。经户部查明、分隶湖北出运之武昌等六卫所。内惟蕲州一卫之归船班舍等军。一律勾佥。其余五卫班舍等军。向系津贴。历未出运。前据黄州卫运丁柯世麟等、赴部呈请一体勾佥。而该卫丁杜奠邦等叠控多年。总未允服。该卫己未归船之班舍等军。自康熙年间定佥以后。百有余年。按粮派费。向未出运。原以造运重务。须用谙练之人。余军出资津贴。并无偏枯。若将未经领运之丁。遽行概令承办。易滋贻误。并恐奸丁蠹吏。卖此就彼。藉可高下其手。且各卫均有归船班舍等军。傥运丁等俱各呈请勾佥。势必讼无底止。亦属不成事体。著该省督抚及漕运总督、仍照旧章办理。永远遵行。以杜纷更而免扰累。并严谕该运丁等各安各业。毋得妄滋讼端。其抱告之杜启国、史光德等、即著交兵部递回原籍。交该地方官发放。　　

○刑部等衙门议覆陕西巡抚卢坤题、民人趱莲汝强奸伊媳李氏。被李氏用刀拒伤。依律拟斩立决。声明请旨。得旨、李氏猝被伊翁强奸。情急拒伤。与无故干犯尊长者回别。著免其治罪。即行释放。　　

○乙丑。上诣大高殿行礼。　　

○还宫。　　

○遣官祭关帝庙。　　

○谕内阁、程祖洛奏、筹议移建省城书院一摺。河南省城大梁书院。地处湫隘。难以栖止。据该抚查明、省城内旧有捐建备用官房一所。堪以改建书院。一切经费。经该抚等捐资办理。著照所请、准其将此项备用官房地址改建书院。俾中州士子藉资肄业。用副朕教育人材之至意。　　

○又谕、程祖洛奏、勒限清厘摊款。并酌请借项生息一摺。豫省摊捐津贴银两。历年积久较多。自应亟为清厘。著该抚查明应摊各州县悬款若干。即将实数截定。严饬各现任分限完解。以免悬宕。至该省准豁三成二成军需案内。共应续摊银二十一万三千两。现已扣存司库。并非有关归补。著准其于此项内借动银二十万两。交通省各当商。按月一分生息。每年共得息银二万四千两。以一万四千两作为津贴之用。即以一万两归还原本。计十二年可归原本银十二万两。仍提存本银八万两。全数清还报拨。下余本银十二万两。永远生息。责成藩司催收贮库。按季支发津贴。无庸报部。其旧定各属摊捐。著即停止。　　

○闽浙总督赵慎畛奏、海洋缉捕。全赖总兵勤明率属。查定海镇总兵龚镇海、温州镇总兵杨继勋、捕务营规。俱为整肃。洋面平静。惟黄岩镇所辖仍有劫案。总兵罗光炤、办事未见认真。经屡次严饬。颇知振作。傥日久生懈。定即据实查参。得旨、是。秉公查核。不可稍有瞻徇。　　

○展缓河南杞、仪封、汲、安阳、汤阴、内黄、淇、原武、滑、考城、阳武、十一厅县节年被水村庄带徵额赋。缓徵兰阳、临漳、二县新旧额赋。　　

○上以祭社稷坛。自是日始。斋戒三日。　　

○丁卯。祭先师孔子。遣大学士曹振镛、行礼。　　

○协办大学士直隶总督蒋攸铦奏、秋收成熟。合计通省约七分有余。报闻。又批、回思往岁。兢惕之余。曷胜庆幸。　　

○以直隶永定河秋汛安澜。开复永定河道张泰运、上年疏防漫口革职留任处分。　　

○戊辰。祭大社。大稷。上亲诣行礼。　　

○幸圆明园。　　

○诣绮春园问皇太后安。
  </div>
  <div class="pagination">
   <a href="清实录道光朝实录_page137.html">
    上一页
   </a>
   <span>
    ...
   </span>
   <a href="清实录道光朝实录_page133.html">
    133
   </a>
   <a href="清实录道光朝实录_page134.html">
    134
   </a>
   <a href="清实录道光朝实录_page135.html">
    135
   </a>
   <a href="清实录道光朝实录_page136.html">
    136
   </a>
   <a href="清实录道光朝实录_page137.html">
    137
   </a>
   <span class="current-page">
    138
   </span>
   <a href="清实录道光朝实录_page139.html">
    139
   </a>
   <a href="清实录道光朝实录_page140.html">
    140
   </a>
   <a href="清实录道光朝实录_page141.html">
    141
   </a>
   <a href="清实录道光朝实录_page142.html">
    142
   </a>
   <a href="清实录道光朝实录_page143.html">
    143
   </a>
   <span>
    ...
   </span>
   <a href="清实录道光朝实录_page139.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
