<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 661 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 661 页/共 848 页
  </h1>
  <div class="content">
   ○又谕、据程楙采奏、请饬筹堵涡河决口一摺。上年河南祥符汛漫口。大溜直趋鹿邑涡河。致将南岸观武集郑桥口刘洼庄古家桥。及淮宁县管辖之阎家口吴家桥徐家滩娄家林季家楼等处。堤顶漫塌九段。安徽太和县民田。悉成巨浸。阜阳以次州县。亦被漫淹。现在豫省大工。口门挂缆。业经定有成局。涡河决口。若不及时兴修。恐下游受害益深。著鄂顺安。即速遴员确切勘明。迅将鹿邑淮宁涡河漫口。赶紧筹议兴工。修筑完固。俾资保障。将此谕令知之。　　

○又谕、本日奕经奏、长溪岭慈溪山营盘被焚一摺。据奏逆夷于二月初四日。驾驶大船径进大西坝。复有火轮船驶至丈亭。汉奸为之指引。并假扮商民乡勇。横冲营盘。慈溪山后突有夷人仈越山顶。枪炮齐发。我兵力不能支。其长溪岭山口。亦有假扮乡勇难民贼匪。施放火箭。焚烧营船。文蔚移驻绍兴府城。奕经节由曹江带兵渡江。应援尖山一带等语。览奏不止失望。愤恨之怀。难以言喻。已由六百里谕知齐慎。令其兼程赴浙。并调陕甘兵二千名。赴浙会剿矣。该将军等暂令戴罪立功。以观后效。现在存营官兵。计尚不少。据奏游击谢天贵。淩长星。都司刘天保。业已赶到。副将朱贵等尚无确耗。著将现在存营兵数。同伤亡将士。一并详查据实具奏。该将军等身膺重寄。仍当激励士。另行设法慎密布置。可战则战。当守则守。断不可以偶尔失挫。少形畏葸。以致兵气不振。所关甚钜。至乍浦地方。甚关紧要。尖山一带。逼近省垣。务须严密备防。不可稍有疏失。将此由六百里谕令知之。　　

○又谕、刘韵珂奏、大兵尚未克复郡县。现饬各属加意防堵一摺。览奏已悉。本日复据奕经等驰奏、逆夷势甚猖獗。兼有汉奸扮作商民乡勇。肆行抗拒。伤我官兵。殊甚痛恨。所有尖山各处海口。亟宜设法防堵。著该抚随时咨商将军参赞等、妥为办理。毋稍疏虞。又另片奏、先提运库银三十万两应用。如山西等省银两。及部拨银两未经解到。再于藩库备银十五万两。运库备银二十万两。接续支提。均著照议办理。至所称再有不敷。请于江苏藩运库内备银三十万两等语。即著移咨江苏督抚。豫为筹备。将此附本日六百里报便谕令知之。　　

○又谕、本日据奕经等奏、长溪岭慈溪山营盘。被贼焚烧。文蔚已退回绍兴府城。奕经带兵渡江应援尖山一带。已谕令严密防范矣。江苏上海宝山一带。与浙洋地面毗连。难保逆夷不乘间窜入。著牛鉴督饬在防员弁小心侦探。认真备防。毋稍疏虞。将此由六百里谕令知之。　　

○又谕、前有旨令齐慎折回四川。现在浙江军务紧要。齐慎无论行抵何处。接奉谕旨。即著驰驿兼程前赴浙江。会同奕经等办理夷务。将此由六百里谕令知之。　　

○又谕、前有旨令富呢扬阿等豫备陕甘官兵二千名。听候调拨。现在浙省军务紧要。著该抚一面知照恩特亨额。一面选派曾经带兵员弁。即日分起管带。饬令迅速前赴浙江。交奕经等差遣。毋稍迟误。仍饬沿途严加约束。毋使滋扰。将此由六百里谕令知之。　　

○拨浙江军需截留漕粮三万九百十石。协放海宁、嘉善、乌程、归安、德清、武康、六州县缓缺南米。　　

○癸巳。遣官祭昭忠祠。　　

○谕内阁、刑部奏、各省办理火器杀人案件。多涉迁就。请饬另行审拟一摺。所奏甚是。向来因争斗施放鸟枪杀人者。以故杀论斩。定例綦严。从前旧案间有因本犯正欲捕打鸟兽。适与人口角争斗。被殴失跌。以致震动火机。铳毙人命。酌拟绞候。原以其事出无心。量从宽典。近来外省问刑衙门。惑于救生不救死之说。每遇火器伤人案件。动辄援照定拟。案情之真伪既杂。则罪名之出入易淆。若各直省俱似此办理。或听凶犯狡供。或任书吏朦蔽。何以饬法纪而重民命。嗣后著各该督抚将军都统府尹。遇有火器伤人之案。督同问刑各员。详细推鞫。务得确情。不得概以震动火机为辞。稍涉迁就。所有湖南省傅四发枪伤傅贱陇身死一案。江西省温仪丰铳伤甘景安身死一案。著该抚等另行审讯实情。定拟具奏。　　

○又谕、前因讷尔经额奏、保荐道员。顺天府尹未经核准会题。当降旨著吏部于直隶霸昌道丰林。俸满带领引见时。声明请旨。兹据吏部奏、该督具题日期。系在未接顺天府批覆之先。与例不符。所有丰林保荐卓异之处。著即撤销。讷尔经额于例应会题事件。未经商定。遽行具题。实属不合。著交部议处。　　

○甲午。谕军机大臣等、逆夷占据浙江郡县。将军参赞等攻剿未能得手。据称遍地皆属汉奸为之导引。且逆夷诡谲异常。往往于接仗之际。扮作乡勇商民难民。使我兵不能辨别。临时脱去号褂。及外面衣服。手持枪械。并力抗拒。该逆如此诡诈。殊堪痛恨。既恃船坚炮利。游奕海面。复假扮内地良民。巧为混迹。又分作数路。同时突出。使我兵应接不暇。以致势将得手。旋被横冲。浙省如此。他省恐不免施此伎俩。奉天直隶山东。汉奸虽未必如南省之多。而亦难保必无。诚恐贪嗜重利。为之勾串引导。不可不先事豫防。该夷若施诡计。必于黑夜之中。令汉奸假扮兵勇商民。溷入内地。更难辨别。著禧恩。讷尔经额。托浑布。各就所属海口情形。严加堵御。不时侦察。如实系商民难民。固不可任听吏胥摉求滋扰。傥其形迹可疑。必须切实根究。勿令奸匪窜若其间。其营中一切衣装号令。务当随时密传。不令夷人汉奸豫行知觉。无论昼夜。我兵易于辨识。所谓昼战目相视。足以相识。夜战声相闻。足以相知也。至该夷船只。四出扰累。沿海省分。难保不乘潮游奕。前来窥伺。设使该逆复萌故智。将夷匪及汉奸扮作乡勇商民难民。分路登岸。该将军督抚作何辨别策应。并如何杜绝奸谋之处。著分别妥议具奏。至天津商船到口之时。必应如何稽察。不致奸民混入。此层最关紧要。尤当悉心筹画。毋得稍存大意。并著剀切晓谕军民人等、该逆悖理绝义。定遭天谴。凶焰不能久张。游魂渐就澌灭。仍当同心戮力。敌忾奏功。断不可稍形畏葸。自隳锐气。以副朕激励众心。豫杜奸萌至意。将此各谕令知之。　　

○又谕、现当海防吃紧之际。讷尔经额调度一切。必应择要驻扎。呼应始灵。胡超带领精兵。亦须屯扎海滨。方资捍卫。著讷尔经额即移驻葛沽。胡超移驻大沽。所有粮台军火一切。俱著移近该督行营。以便随时支拨。本日已降旨派穆彰阿前往天津。会同商办事件。该督接奉此旨。即著在天津府城静候穆彰阿到时。妥商一切。将此谕令知之。　　

○命大学士穆彰阿驰往天津。会同直隶总督讷尔经额商办事件。　　

○改江苏扬州府总捕同知为粮捕同知。通州粮河通判为运河通判。各换给关防。从前任巡抚梁章钜请也。　　

○以峒老山空。封闭广西雒容县铁厂。从巡抚周之琦请也。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百六十八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十二年。壬寅。二月。乙未。上诣绮春园问皇太后安。　　

○御勤政殿听政。　　

○莅寿安固伦公主第。　　

○谕内阁、王鼎等奏、祥符大工合龙一摺。上年六月河南祥符上汛漫口。当派王鼎。慧成。前往会同朱襄。鄂顺安。筹办堵筑事宜。兹据奏称、二月初八日。两坝挂缆合龙。尚未尽行闭气。恐有渗漏。经该大臣等驻工督率员弁兵夫。不停力作。现在大工完竣。层层压实。涓滴皆无。十分稳固。引河亦通畅东注。全黄悉归故道。更喜钜工告蒇。在未交桃汛以前。此皆仰赖天恩默佑。河神应感。朕心实深敬慰。发去大藏香十炷。著朱襄虔赴工次各处河神庙。代朕敬谨祀谢。以答神庥。所请动项建造庙宇。著准其勘估派员监造。其封号扁额。俟奏到时。再降谕旨。王鼎等在工实心实力。经理得宜。允宜特沛恩施。以示奖励。王鼎著晋加太子太师衔。仍与慧成。朱襄。鄂顺安。交部从优议叙。并均著开复革职留任处分。所有一切善后事宜。著朱襄妥协经理。倍加详慎。以期堤防巩固。永庆安澜。　　

○以光禄寺卿刘重麟、为宗人府府丞。詹事府詹事讷勒亨额、通政使司副使曹恩濙、为通政使司通政使。　　

○丙申。谕军机大臣等、寄谕扬威将军奕经等。刘韵珂奏、大兵在慈溪失利。事势深可危虑一摺。此次大兵进剿。势将得手。旋被横冲。以致各兵溃散。人心惶惑。所奏俱系实在情形。现在奕经等分据要隘。务当各矢血诚。安抚士民。保卫郡县。该逆凶焰甚炽。必四路分究掳掠。省城为根本重地。刘韵珂调度守御。力恐不支。该将军参赞等、必应极力防堵。毋稍疏虞。其曹江尖山乍浦等处。均应分兵防御。处处周密。断不可因偶尔失利。自隳锐气。以期勉赎前愆。又另片奏、壮勇战败溃散。连日携带器械。纷纷抵省。该抚业经咨会各督抚等语。此项壮勇。本皆犷悍之徒。若陡其同时四散。恐饥驱势迫。转为夷人所用。此层不可不虑。该将军等务当从长计较。或酌留备用。或咨令回籍。无滋后患。其已经出境者。现已降旨由四百里谕令江苏安徽山东河南各督抚。沿途妥为弹压。毋令滋事。并将健壮者酌留备用。所持器械。追缴入官。谅该督抚等必能遵照妥办。又另片奏、逆夷张贴伪示。勒令慈溪殷户付给银两。并有火轮三板等船。在余姚县城外等语。该逆窥探需索。难保不乘机内犯。著类经等与刘韵珂严密防范。体察情形。总以保卫城池为要。本日已降旨饬将伊里布改发浙江效力。并令耆英驰赴浙江。署理杭州将军篆务。不日均可抵浙。该将军等惟当协力同心。攘外安内。切不可再失事机也。将此由六百里各谕令知之。　　

○又谕、寄谕钦差大学士穆彰阿、本日据刘韵珂驰奏、剿办逆夷情形。现已有旨谕令伊里布前赴浙江军营效力。并令耆英带同前往矣。刘韵珂原摺片。著钞给阅看。引谕令知之。　　

○又谕、寄谕察哈尔都统铁麟等、本日已明降谕旨。将伊里布改发浙江军营效力。著该都统等派员带同伊里布。即日由驿星驰到京。毋得迟延。将此谕令知之。　　

○又谕、据刘韵珂奏、浙江所募各省壮勇。因未能得力。听其自回原籍等语。该壮勇等性多凶悍。浙省既无须留用。应将所执枪刀等物追缴。庶免持械滋事。现已陆续启程。恐在浙不能收缴净尽。著牛鉴、程矞采、程楙采、托浑布、鄂顺安、各饬所属。一体巡查。如有成群结队。执持器械过境者。该地方官妥为弹压。并设法将器械追缴入官。其壮勇内如有骁健堪资效力者。分别酌留。以备驱策。此外散归各壮勇。俱著查明咨送回籍。交该地方官妥为安置。毋令滋事。将此各谕令知之。　　

○以理藩院尚书恩桂、署都察院左都御史。吏部右侍郎善焘、署京营左翼总兵。命广州将军耆英、驰往浙江。署杭州将军。杭州将军奇明保、俟耆英到浙后。来京候旨。　　

○以前任广州将军阿精阿、仍暂署将军。　　

○命遣戍军台已革协办大学士两江总督伊里布、改发浙江军营效力。　　

○以河南祥符办工出力。赏按察使张祥河、知府王掌丝、同知何俊、随带郎中蒋方正、主事吴光业、中书张亮基、花翎。同知龚庆祥等蓝翎。余加衔升叙有差。　　

○丁酉。谕军机大臣等、御史黄铭先奏、请整饬捕务一摺。据称本年二月初二日夜。河南荥泽县拔贡李廷元坐车来京。行至直隶柏乡县北关外。被贼多人抢劫车上银七百余两。并将同行之己亥科副贡生王化堂殴伤。是夜又有江苏元和县候选从九品卢毓峻大车一辆。亦在该县地方被贼抢去银二百余两等语。近畿通衢。贼匪肆劫。必应严行究办。著讷尔经额督饬所属。确切查明。如果实有其事。即将失事地方该管员弁严参。勒限缉拏。务令人赃并获。毋任讳盗为窃。致滋轻纵。将此谕令知之。寻奏、查卢毓峻系与李廷元。王化堂。搭帮进京。行至柏乡县被窃。拒伤王化堂与车夫余四海。请将署知县萧馥远。署外委刘进忠。斥革留缉。从之。　　

○又谕、天津海口紧要。已据讷尔经额层层布置。惟该逆诡诈多端。断不敢于现有炮台重兵防守处所。蜂拥而进。傥遣人改装易服。于辽阔无人之境。陆续上岸。暗伏各处。迨聚至多人。然后绕至炮台后面突出逞凶。我兵瞥见后路有贼。势必群相惊疑。不战自溃。是我兵所不及防之处。皆该逆所必乘之隙。既不能处处添驻重兵。尤不可因水浅泥深。遽信该逆不能登岸。著穆彰阿会同讷尔经额。悉心体察。妥密筹商。务使无隙可乘。方为尽善。至天津府城。乃五方杂处之区。尤关紧要。傥该逆因海口严防。分遣汉奸匪党。扮作商民难民僧道乞丐。及各色技艺人等形状。潜踪分起。溷迹入城。作为内应。我兵纵能环卫城垣。力御外寇。而仓卒之际。该逆从中滋扰。或放火延烧。或冲门横突。又何以御之。并著穆彰阿等妥商定议。设法严防。断不可仅就形迹可疑之人。查拏限事。全在派出得力各员弁。处处留心。密为侦察。俾地方不致骚扰。而奸徒亦无从托迹。方为周妥。至现在江苏安徽山东河南各省壮勇。有经浙江遣散者。难保不阑入直隶境内。尤恐汉奸假托壮勇名色。潜来窥伺。著讷尔经额分饬所属。于该省交界地方。严密稽查。毋任此辈匪徒溷入滋事。是为至要。将此谕令知之。　　

○戊戌。谕内阁、前据海龄奏、旗营官兵防堵日久。请暂借俸饷。由江苏藩库拨归旗库还款。当经降旨允准。兹据牛鉴等奏称、京口旗营官兵。防守本境汛地。例不准支给口粮。亦无借给俸饷之例。该副都统请借俸饷。与例不符。自应不准借给。惟此项银两。该副都统业经先由旗库给发。旗库正款。未便久悬。著姑准其于江苏藩库拨项归款。仍分限八年。按季扣还。此外防守本境汛地官兵。不得援以为例。海龄于旗库正款。未经奏明。辄行动借。殊属不合。著交部议处。　　

○谕军机大臣等、吴其浚奏、请将叠获逆匪分别解审一摺。据奏湖北委员劳光泰禀称、被获匪犯吴植三、被徐升堂挟嫌串诬。作为逆党。经该抚查明尚无确据等语。军营员弁。妄拏邀功。最为恶习。惟案关从逆情罪较重。亦不可率听犯属一面之词。任其串供狡卸。所有吴植三一犯。著吴其浚亲提到案。虚衷研讯。无稍枉纵。其郑初度吴谷九二犯。并著该抚确切讯明。如实有伪二王爷。及伪九王名号。即行派委妥员解送京师。审明惩治。此外各犯。应由本省审办者。即著该抚秉公讯办。应由湖北办理者。即行解交湖北归案讯办。慎毋稍存畛域之见。将此谕令知之。寻奏、吴植三一犯。现饬湖北通城县查提族邻来湖南质讯。其吴谷九、郑初度二犯。俱系听邀入夥。为贼头目。勒索居民钱谷。乡人因呼吴谷九为九王爷。郑初度为二王爷。并非钟人杰等所封为伪号。自可无庸解京审办。均应按律拟斩立决。并枭示以昭炯戒。下部议。从之。　　

○又谕、山东海口备防。叠据托浑布奏报情形。布置当已周密。惟该逆诡诈多端。于炮台屯驻重兵处所。必不逞凶突犯。或乘风雨夤夜。于辽阔无人之处。改装登岸。暗行埋伏。迨聚集多人。抄入炮台后面。突出肆逆。致我兵惊疑失措。甚为可虑。著托浑布悉心体察。再行妥密布置。固不能处处添兵驻守。断不可以地非险要。稍存大意。又该逆或因海口严密。无隙可乘。分遣汉奸匪党。扮作商民难民僧道乞丐。及各色技艺人等、潜踪分起。溷迹城市。豫为内应。表里为奸。尤不可不先事豫防。并著托浑布谆饬派出员弁。随时随地。留心侦察。不独形迹可疑之人。立即拏究。遂信为查拏净尽。务使匪徒无从托足。而地方仍不致骚扰。是为至要。至浙省调去山东及各该省壮勇。现经遣回。尤难保无助逆汉奸。乘机混入。并阑入直隶境界。昨有旨谕令该抚弹压安置。并著饬属严密盘诘。其该省籍壮勇。固当妥为约束。即外来路过各项人等、亦须设法稽查。勿令奸匪溷迹。假道山东沿海地方。窜入天津一带。致滋事端。将此谕令知之。　　

○以直隶天津等处海口酌添官兵驻防。抽裁江西兵九十名。安徽兵六十名。拨归直隶募补。从两江总督牛鉴请也。　　

○己亥。遣官祭历代帝王庙。　　

○谕内阁、牛鉴等奏、筹拨展赈口粮需用银款一摺。江南省江宁通州所属之上元、江宁、句容、溧水、高淳、江浦、六合、泰兴等八县。本年展赈一月口粮。现据该督等查明。除于上年正赈抚恤案内余賸银两一数拨用外。尚不敷银十一万八千七百余两。准其在于龙江淮安扬州等关徵收商税。及司库属解芦课。并户属事案银内。分别凑足动拨。其苏州所属之新阳。镇江所属之金坛溧阳等县。需银四万三千六百余两。准其即在正赈案内原请动用之正项封贮水利经费等款内动用。以资散放。余賸银两。照数解还。事竣汇册报销。该督等即严饬该管道府。督同印委各员。赶查户口。核实散给。务使实惠均沾。如查有吏胥克扣冒滥情事。即行严参究办。用副朕轸念民依至意。　　

○又谕、裕泰奏察看陈连升子嗣。才具尚堪造就一摺。原任广东副陈连升长子陈展鹏。次子陈起鹏。著于服阕后送部引见。再降谕旨。其陈连鹏义子陈举鹏之嗣子陈受桂。俟及岁时再行送部引见。　　

○谕军机大臣等、据鄂顺安奏、请鼓励倡捐工赈绅士一摺。已降旨逾格施恩。将郎中刘灿然等分别优加奖励矣。河南省城被水之后。应办诸务。工钜费繁。该抚拟请劝谕捐输。以济急用。著照所议。妥为办理。其有好义急公者。准其据实保奏。候朕施恩。仍严饬各州县等毋许藉端抑勒。致滋流弊。所有应办工赈各事宜。著即分别缓急。次第举行。毋致迟误。将此谕令知之。　　

○又谕、亦经等奏、请调官兵进剿一摺。据奏尖山一带。水面太宽。炮力难及。惟七堡地方。稍为险要。已有博勒恭武带兵防守。其银杏埠渡口。紧接省垣。已将河南兵酌拨屯扎。与万松岭为掎角之势。又派寿春镇兵前赴海宁防守。现在兵力尚有不敷。请旨徵调等语。前已有旨饬令陕甘官兵二千名。迅即赴浙会剿。其各省劲兵。亦已豫备候调矣。此后再图进剿。立功赎罪。究竟该将军等有无把握。至逆夷呈递书函。拟请暂示羁縻。该将军等作何羁縻之处。所奏殊未明晰。其单开所获白黑夷人。究系在彼充当何项名色。单内所称老将头目兵丁水手。恐非确实。尤当详加究诘。不可稍为含混。此时著暂留省城。妥为安置。不准遽行释放。更不准遽加杀害。应如何设法令该逆闻知。俾内地被掳官兵。亦不致受其戕害。总在该将军等悉心筹画。相机办理。其前此雇觅壮勇。现议遣散。惟此辈多系无业游民。岂能安分归里。著奕经等择其精壮可用者。留营调拨。其余亦应妥为弹压。分起遣归。以免沿途滋扰。现在留营将士。及各路防守官兵。虽不敷进剿之用。亦何至无守御之方。仍责成该将军等妥为布置。激励众心。勉图后效。傥再有疏虞。惟该将军参赞是问。懔之。其段永福朱贵各路带兵官弁。曾否全数回营。兵丁伤亡若干。遣往定海官弁兵勇等、究竟作何下落。摺内未据详叙。著一并查明具奏。又另片奏、令提督余步云屯扎上虞。以资防守。亦著照议办理。将此由六百里谕令知之。　　

○又谕、著鄂顺安于河南省挑选精兵一千名。周之琦于广西省挑选精兵一千名。候旨调拨。应带军器。著一体拣择精良。妥为豫备。将此由四百里谕令知之。　　

○扬威将军奕经等奏、逆夷呈递书函。酌拟暂示羁縻。并请续调官兵。力图进剿。得旨、事已如此。添调何难。前番布置。似乎确有把握。一经动作。受亏退步。又欲俟数千里外续调之兵到齐。再图进剿。无论旷日持久。必能保奏成功乎。　　

○庚子。谕内阁、裕泰奏、请将殉节之知县等分别赐恤一摺。湖北崇阳县知县师长治、到任甫及百日。仓卒遇难。典史王光宇、及该县师长治之妾吴氏、侄女师氏、同时自尽。并被杀之家人曹斌、均堪矜悯。其应如何分别赐恤之处。著该部查议具奏。　　

○谕军机大臣等、王鼎等奏、查看省垣情形。暂缓迁移一摺。河南省城议守议迁。关系非细。必应通盘筹计。衷于一是。岂容两持其说。迄无定见。现在大工合龙。一切形势。无难逐加履勘。著王鼎等再行会同妥商。即将该处省垣究竟应迁应守之处。定议具奏。昨据鄂顺安奏称、省城为保障攸关。先须起除淤垫。开穵沟濠。以及应修要工。安抚灾民各节。次第办理等语。著该抚通筹大局。先将万难从缓各务。即行妥为筹办。此外诸务繁多。断难同时并举。仍著分别缓急。次第举行。将此谕令知之。　　

○又谕、前因粮船水手人数众多。恐有汉奸溷入。降旨令牛鉴悉心筹画。旋据奏称、汉奸皆系闽广浙江匪类。漕船水手。皆籍隶江苏山东直隶。并无闽广浙江匪徒。容俟会同漕臣抚臣筹议具奏等语。现尚未据该督抚等会议奏到。因念浙省办理军务。不能得手。皆由汉奸充斥。助逆肆凶。是此项匪徒。为害滋甚。不日南漕北上。难保该逆不分遣匪党。溷入水手之中。潜伏附近天津一带。另图滋扰。不可不豫为防范。著朱树谆饬各粮道。转饬总运等官。责成领运千总。各就所管之帮。逐船按照花名清册。自开兑以至沿途。随时点验。某船水手若干名。遇有册内短少。及册外增添之人。立即根究来历。毋稍容隐。其交卸回空时。尤应验明人数。随帮带回。并逐日点卯。毋任一名借故留住天津通州等处。以杜意外之虞。并著麟庆朱襄于催趱粮船之便。留心稽查。毋任匪徒溷迹。亦不准水手人等一名上岸。并知照经过地方各督抚。一体严查。无分畛域。再闻漕船经行处所。皆有短纤。此辈更无册籍可稽。奸匪尤易匿亦。著该督等密饬所属。如何设法严防。妥议章程具奏。务使奸匪无从托足。而漕行仍不致惊扰。方为妥善。将此谕令知之。　　

○钦差大学士王鼎因病乞假。命俟会议事竣后。缓程来京。安心调理。　　

○以剿办湖北崇阳县逆匪功赏按察使郭熊飞、知府周鸣鸾、周启运、同知郭梦龄、舒昇额、通判陆咸升、知县夏廷樾、副将金万全、参将清保、游击谢正国、吉兴、都司王楷、守备薛升堂、王荣、翟万林、鲍云翥、丁存英、张登明、花翎。知县金云门等蓝翎。副将双福、都司玉贵、巴图鲁名号。余加衔升叙有差。　　

○辛丑。谕内阁、昨据裕泰奏、湖北盐法道叶敬昌、总理军需局务。并捐资雇募乡勇。随同防剿。武昌府知府明峻、办理行营粮务。又带乡勇收复通城。均为出力。恳恩分别鼓励。并请将该二员应得处分。量予宽免等语。崇阳县系该道府所属。此次逆匪滋事。例有应得处分。至该员等于军务出力。系属分所应为。不应论以功过相抵。叶敬昌。明峻。均仍著交部照例议处。所有该督奏请鼓励之处。著不准行。此外失察文武各员。著裕泰一并查明具奏。不准稍有隐饰。
  </div>
  <div class="pagination">
   <a href="清实录道光朝实录_page660.html">
    上一页
   </a>
   <span>
    ...
   </span>
   <a href="清实录道光朝实录_page656.html">
    656
   </a>
   <a href="清实录道光朝实录_page657.html">
    657
   </a>
   <a href="清实录道光朝实录_page658.html">
    658
   </a>
   <a href="清实录道光朝实录_page659.html">
    659
   </a>
   <a href="清实录道光朝实录_page660.html">
    660
   </a>
   <span class="current-page">
    661
   </span>
   <a href="清实录道光朝实录_page662.html">
    662
   </a>
   <a href="清实录道光朝实录_page663.html">
    663
   </a>
   <a href="清实录道光朝实录_page664.html">
    664
   </a>
   <a href="清实录道光朝实录_page665.html">
    665
   </a>
   <a href="清实录道光朝实录_page666.html">
    666
   </a>
   <span>
    ...
   </span>
   <a href="清实录道光朝实录_page662.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
