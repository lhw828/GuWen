<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 143 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 143 页/共 502 页
  </h1>
  <div class="content">
   ○谕军机大臣等、据德春奏、慎重守护、豫筹巡防一摺。已于摺内批示矣。该镇官兵调防三百名。前经柱良奏请、饬回防守。当经谕以前途需兵甚急。毋庸撤回。现在窜匪正在剿办吃紧之际。仍应先其所急。毋庸撤回。该镇惟当于所属要隘处所。督饬将弁。分派汛兵。实力巡查。严缉奸匪。总以镇静民心为要。不可日久生懈。将此谕令知之。　　

○又谕、有人奏、山东蓬莱县知县刘扬廷、前任昌邑县时。因加船税当规撤任。现任蓬莱县。复严刑偪徵钱粮。几激民变。三月间乡民聚众二三千人。将该员坐轿挤碎。赖有总兵镇抚。始得脱逃。署济甯州知州来秀、办理团练。众情不协。卡上捉获奸细。送州不问。城墙拆去四十余丈。勒令绅民捐输。该员将捐项存款、私用五千两。借修城为名。希图冒销等语。州县为亲民之官。似此贪劣不职。敛怨地方。若不严行查办。何以肃纪纲而惩墨吏。著李僡、督同藩司崇恩、臬司英桂、按照所参各款。详细确查。如果属实。即行严参惩办。毋得稍有徇隐。又片奏、山东峄县土匪靳豹、尝率数百人。白昼抢劫。与江南海州之侯应元、宿迁县之朱有谷、互相应援。又赵魁元、郯城县人。原系武生。因案问流。逃回本籍。现充该县壮役。收受抢犯规礼。代为包庇。又谢齐柱、郯城县红花埠人。交结各省捻匪数十人。汛弁薛连旗、受其规礼。因而抢劫之案。层见叠出。现在逆匪纷窜。必须严缉土匪。以杜句结。著李僡等、即饬所属、严密防拏。按名弋获。讯明后即照例定拟具奏。原摺片均钞给阅看。将此谕知李僡、并传谕崇恩、英桂、知之。　　

○又谕、前因贼匪窜扰豫省。谕令慧成、带兵迳赴河北一带会剿。现在河南之贼。已经柏山追剿。歼除殆尽。河北怀庆一带土匪。已经托明阿等、大获胜仗。讷尔经额。现派直隶镇将进剿。恩华、胜保、李僡、均带官兵驰赴怀庆。兵力足资剿办。昨据向荣奏、镇江官兵。接仗失利。贼匪抢占各处营盘。已降旨、将邓绍良革职。令和春带兵署理提督。接办镇江军务。现在我兵既有溃败。贼势自更狓猖。难保不乘势渡江北窜。刻下江北一带。江浦、六合等处。虽有重兵。而安徽各要隘。及清江浦兵力尚单。设有疏虞。所关匪细。朕思慧成带兵一千九百余名。尚在邳徐之间。容照所带之兵。亦甫由清江启行。水陆纡折。即使赶到卫辉。已缓不济急。军情旦夕不同。必应随时酌度办理。勿失事机。著琦善、体察情形。如江北需兵紧急。即一面奏闻。一面飞咨慧成、并行知容照、将所带官兵择要屯劄。以便调度。慧成接奉此旨。亦即与琦善会商。相机筹办。总以南防江口。北扼准徐庐凤。迅图克复扬城为要。毋稍延误。将此由六百里加紧各谕令知之。　　

○前任湖北布政使唐树义奏报、遵办湖北抚辑事宜。得旨。事事会同督抚。振刷为之。又奏、贼犯中州。以形势而论。河北自可无虞。批。现在贼已偷渡河北。窜扰怀庆。朕为天下臣民主。何敢先自扰乱惊惶。亦何忍不为民请命于天。置大局于不问也。惟冀速救民劫。迅埽妖氛。彼时汝可来京。晤对有期。　　

○陕西巡抚张祥河奏、添派官兵防堵。并委道员陈景亮督办。得旨。商州防堵。似比潼关稍缓。著斟酌情形。毋致顾彼失此为要。　　

○以内阁侍读学士富廉、为太常寺卿。　　

○以前任湖北布政使唐树义、署湖北按察使。　　

○恭修昌西陵桥岸等工。从守护西陵大臣载鈖请也。　　

○戊戌。上诣阐福寺拈香。　　

○谕军机大臣等、琦善等奏、攻剿情形各摺片。逆匪占踞三城。屡次谕令该大臣等、设法收复。乃邓绍良在镇江。营盘为贼掩袭。该大臣等、会攻扬城。仍未得手。转致损兵折将。虹桥兵勇。又多溃散。似此情形。三城何日可复。逆匪何日可平。朕心实深焦灼。昨因镇江官兵失利。恐贼势愈张。江北一带。更形吃重。已谕令该大臣、酌量将慧成、及容照、所带之兵。择要屯劄。相机调度。今虹桥既为贼占。扬城与瓜州之贼。联为一气。难保不潜图北窜。著琦善等、遵照前旨。飞咨慧成、并行知容照、即将所带官兵。择要布置。以为大营策应。南门一带。应如何设法阻隔贼路。虹桥要地。仍当激励该处兵民绅勇。并力收复。其东路堵御事宜。并著雷以諴、与福济、严密筹办。务与琦善、陈金绶大营。声息相通。瞿腾龙及所带各兵。著准其留于扬州。随同攻剿。惟六合等处。及安徽近江要隘。万不可再有疏虞。应如何扼要堵截。著琦善、体察情形。通筹办理。并知照周天爵、李嘉端等、一体严防。总之防守江北。克复扬城。系该大臣等专责。今江北之贼。已窜至豫省。重烦兵力。而扬州之贼。又将铤而走险。老师糜饷。不知身膺统帅者。将何以对朕耶。将此由六百里加紧各谕令知之。　　

○钦差大臣都统衔琦善等奏报、会攻扬城。未能得手。现仍设法攻剿。并总兵官双来伤亡。得旨。双来何如是不幸。旋即出缺。朕陨涕览奏。不胜悲愤。然视彼贪生退缩者。奚啻霄壤。朕即有恩旨。以慰忠魂。以励臣节。双来灵柩回京时。专摺驰奏。又奏、瓜州扬州贼势益张。实为可虑。批。诚然可虑。然岂能歇手不办。　　

○以銮仪卫銮仪使武庆、为甘肃肃州镇总兵官。銮仪卫冠军使盛福、为銮仪使。　　

○予江南伤亡甘肃肃州镇总兵官双来、祭葬世职。如提督例。谥忠毅。并赏银一千两治丧。　　

○朝鲜国使臣姜时永等三人、于神武门外瞻觐。　　

○己亥。谕内阁、讷尔经额、恩华奏、前队剿贼获胜情形一摺。贼匪扰及怀庆。经恩华、派前队火器营营总乌兰都等、统兵于十八日行抵怀庆府东北、距城三十里之清化镇。探知怀庆北路。沁丹二河之间。贼匪聚集甚众。率领将弁兵丁。行抵乐村。丹河北岸。见隔河树林内贼匪。用炮轰击。毙贼多人。火器营官兵。施放火箭。烧毁贼众所占房屋数十间。外委常山等、奋不顾身。跳入丹河探路。大队官兵。全行渡河。枪炮连环攻击。共歼毙红衣贼目二名。贼匪三百余名。生捦十一名。此股贼匪。已被我兵痛加剿洗。现在托明阿、善禄、西淩阿、分路进攻。胜保、李僡、亦先后会剿。该大臣等、著即督率官兵。会同胜保、李僡、迅速兜剿。务将怀庆盘踞贼匪。悉数歼除。毋稍延缓。　　

○谕军机大臣等、讷尔经额、恩华奏、官兵剿贼获胜一摺。据称总兵董占元、与乌兰都等同行。至怀庆二十里铺分路。董占元、由西北小路进攻。乌兰都等、由西北大路进攻。今乌兰都、既经获胜。其董占元一路。同时并进。自必亦已得手。托明阿、善禄等、既与该总兵约期出队。想接仗情形。续当奏报。胜保渡河后。计已驰抵该府。李僡想亦赶到。各路精兵会合。正可将此股贼匪。尽数歼除。毋令纷窜。昨据哈芬奏、本月十五夜。太行山口。有贼匪攻扑。经官兵轰退等语。是贼闻大兵云集。已作四窜之计。泽潞为怀庆要隘。最关紧要。若任贼穷蹙入山。则大兵又成尾追之势。该大臣等、务当严饬官兵。四面兜剿。聚而歼旃。勿留余孽。恩华另片奏、请将蕴秀留营。办理翼长事务等语。蕴秀准其留于恩华军营。办理营务。毋庸设立翼长名目。将此由六百里各谕令知之。　　

○以翰林院侍讲学士何彤云、侍讲周寿昌、充日讲起居注官。编修何桂珍、署日讲起居注官。　　

○蠲缓湖北江夏、武昌、咸甯、嘉鱼、蒲圻、通城、兴国、大冶、汉阳、沔阳、黄冈、蕲水、蕲、黄梅、广济、监利、十六州县。暨屯坐各卫。被贼村庄、新旧额赋。漕项银米。　　

○庚子。谕内阁、福济奏参进兵迟误之游击等语。本月十八日。该漕督与琦善、同时进攻扬城贼匪。署扬州参将河标右营游击冯景尼、逾时始到。其所带练勇。亦未遵令上船。实属迟误。冯景尼、著即革职。仍暂留本任。责令戴罪自效。傥再不知奋勉。即著严参治罪。　　

○又谕、昨日引见之布政使衔候补盐运使庚长、候补盐运使韩椿、俱著发往南河。交杨以增、差遣委用。　　

○谕军机大臣等、前据向荣奏、镇江官兵。接仗失利。当降旨。令查明如何失事情形。据实参奏。本日据麟桂奏称、贼匪数百人。由镇江北门。转至东门。直扑陆路大营。各营火起。官兵同时溃散。邓绍良移劄丹阳等语。是此次镇江失事。该官兵并未与贼接仗。其漫无准备可知。且各营一时火起。难保非奸细内应。邓绍良久历行阵。何以如此疏失。实不可解。丹徒镇为苏常紧要门户。经该藩司、飞饬地方官、豫调潮勇前往埋伏。虽于十五日。捦斩贼匪多名。而十七日、该逆拥众出城。潮勇等众寡不敌。旋即退走。其江北虹桥一路。亦复被贼焚烧。官兵溃散。大江南北两岸。陆路可守之处。险要既失。使贼匪上联扬郡。下达苏常。则我兵节节被阻。而贼踪路路可通。师船停泊江心。亦必势成孤注。该大臣等、或身为统帅。或职任疆圻。岂能坐视逆氛。直扰东南。一筹莫展。向荣所派和春带往赴援之兵。已于十五日启程。计期早可赶到。此时丹徒镇。是否收复。应于何处进攻。遏其下窜之路。副将瑞格等、退驻马陵之兵。尚有一千五百名。应如何会合策应。怡良接奉前旨。定当克日赴该处督办。著即迅速进兵。水陆严防。万不可再有疏失。至麟桂所带水师艇船。据奏、北固山下。有贼设大炮。旧处恐难停泊。拟调泊丹徒江面。自系丹徒镇未经失利以前之语。现在应作何布置。亟须妥筹。但不可任令艇船。散漫退避。致陆路援兵到齐。水路师船。又难应手。和春、李德麟、均有水师之责。毋得稍存诿卸。粮台船只。尤关紧要。该藩司既令暂移圌山关下。有大＜舟古＞舢板等船。一同分泊。尽可妥为保护。现在师船需饷孔亟。著怡良、许乃钊、源源筹解。毋致溃散。向荣军营粮饷。前已谕怡良等、于苏省筹拨运解。此时饷道有无梗阻。其绕道行走。如何接护。并著迅速筹办。广东所雇红单船。前据该省奏、先于五月二十一日。开放二十只。计一月上下。已可驶入江口。本日复谕叶名琛等、将续雇船只。赶紧催令出洋。此项船只。多系生力水勇。会合进剿。必能得力。一俟入江。即著和春、麟桂、李德麟等、相机调遣攻剿。至十五日捦斩贼匪各勇。经麟桂先行赏给翎顶。系为鼓励兵心起见。自应如此办理。募勇多非土著。未可尽恃。而潮勇一项。尤当妥为驾驭。稽查弹压。以防后患。该大臣等、务须饬谕地方。联络兵民。迅图克复。苏松为贼赋重地。现当办理海运。若再有疏虞。岂能当此重罪耶。将此由六百里加紧谕知向荣、怡良、许乃钊、并谕知和春、传谕麟桂、知之。　　

○又谕、本日据麟桂奏、上下游艇船。俱甚单薄。江面万分吃紧。必得舟师迅往援应。著叶名琛、柏贵、迅饬署海安营游击吴全美、将续雇之红单船若干只。配足弁兵、炮械、火药、铅丸。赶紧管带启程。驶往江南。听候调遣。并飞咨经过各海口地方官。沿途催趱。至前次陈国泰、管带船二十只。于五月二十一日。业已启程。现尚未驶入江口。著一并飞咨沿海口岸。毋任稍有逗遛。总期早到一日。早得一日之用。万不可迟延贻误。将此由六百里谕令知之。　　

○又谕、福济奏、扬州东北路、兵力单弱、请拨兵接济一摺。据奏、督带兵勇。扼守扬城东北。兵力甚单。请饬令胜保、折回湾头。并请拨寿春镇兵千余名等语。湾头系清江锁钥。自应添兵接济。以期防剿得力。惟胜保现已行抵豫省。渡河会剿怀庆贼匪。未便远道折回。安徽兵力亦单。寿春镇兵能否分拨。亦难悬度。惟慧成所带官兵一千九百余名。及容照所带官兵。均由徐邳一带水路行走。可以就近截留。著琦善等、仍遵前旨。分别咨照慧成、容照等、何路紧要。即将所带官兵。扼要布置。其东北一路。亦可添兵策应。琦善等、与慧成、福济、务当迅速筹办。严防贼匪北窜。及早克复扬城。毋再延误。将此由六百里加紧各谕令知之。　　

○以察哈尔蒙古官员兵丁续捐马匹。赏参领布达扎普、德什克扎普嘎勒丹、副参领策旺多尔济、委副参领奇旺、公中佐领拉什栋鲁普、三等台吉达里扎普、翼长拉苏伦扎普等、花翎。骁骑校拉什达克丹等、蓝翎。余加衔升叙有差。　　

○辛丑。上诣寿康宫、问皇贵太妃安。　　

○谕内阁、九江关监督义泰奏、本年九江关税、请暂行尽收尽解一摺。现在军务未竣。江路一带。商旅未能畅行。自系实在情形。所有九江关、应徵本年税银。著准其暂行尽收尽解。俟军务告蒇后。即按照常额徵解。仍著该监督、严查丁胥人等、认真徵收。毋得藉端侵渔。致滋弊混。　　

○谕军机大臣等、据户部奏请、急筹接济库款一摺。本日已谕令四川、山西、陕西、各督抚、遵照办理矣。现在部库存银。不敷支放。自宜迅筹接济。前议暂停各官养廉。除山西业经覆奏外。其余省分。或咨请起扣。或并未议覆。值此筹款紧急之时。岂容竟置部库缓急于不顾。著户部分别行文。迅催奏报。不得任意稽延。至各省现均筹办捐输。四川山陕广东等省。现在办理、想已各有成数。惟需饷孔亟。总宜迅速集事。以备拨解。方有实际。著户部一并行文各督抚。催令设法筹办。至殷富之家。如有捐银多至百万数十万者。其急公纾难之忱。即与统军奏绩无异。五等之封。赏延于世。垂诸史册。立功扬名。何荣如之。其有量力捐财。暂济急需者。即如周祖培所奏、由藩司发给借单。事竣如数给还。仍先予优叙。以示鼓励。朕念军兴日久。生民涂炭。寝食难安。而帑饷孔亟。万不得已。借资民力。各省督抚、应如何善体朕意。督率绅士耆民。速筹妥办。以济时艰。该部接奉此旨。著即通行各督抚。将现办情形。及捐输成数。随时具奏。至各省仓谷。为数甚钜。均可酌量售变。以济饷需。著该部分咨各省。一体遵办。毋得藉词诿卸。将此谕令知之。　　

○又谕、户部奏、急筹接济库款一摺。现在库存银两。尚不敷七月分应放各款之用。必须妥为筹画。以应急需。前据裕瑞奏、粜变仓谷一百万石。该部照成案核算。约可得价六七十万两。著即饬属、赶紧粜变。惟该省距京较远。所变谷价。恐一时未能解到。著哈芬、于山西省先筹银十五万两。张祥河、于陕西省先筹银二十五万两。均无论何款。迅即凑足。委员赶解。于七月内到部。以供支放。毋稍迟误。至山陕二省。现办防堵。需用亦亟。著裕瑞、先将应粜谷价。筹垫银四十万两。分解山西、陕西、还款。如此一转移间。庶部库供支。可以不误。其余变价银两。仍著裕瑞、迅速报部候拨。毋令属员藉词延宕。至库款万分支绌。前有旨、谕令哈芬、张祥河、于殷商富户。暂为那借。并劝谕捐输。现在究有若干。迄今未据覆奏。军饷待用甚急。朕心实深焦灼。哈芬现已出省。郭梦龄前办捐输。颇有成效。著即督同绅士。迅速筹办。徐继畬帮同办理防堵。即可就近与该抚藩商酌。随时知照各属绅士。劝谕商民。以期及早集事。其陕西捐输。并著张祥河、督同绅士。设法劝谕。集有成数。随时奏闻请奖。朕念军兴日久。生民涂炭。寝食不安。而筹饷维艰。不能不借资民力。前已叠降谕旨。该督抚等、应如何剀切申劝。妥筹速办。为民除患。为朕分忧也。将此由六百里谕知裕瑞、哈芬、张祥河、并传谕山西布政使郭梦龄、前任太仆寺少卿徐继畬、知之。　　

○热河都统毓书奏、矿工阻雨。采砂不敷升课。请展限开采。得旨。既因雨阻逾限。著俯允所请。准其自秋初起限办理。现今经费支绌。总期收实效。不可畏难。矿务实在情形。随时奏报。　　

○壬寅。谕内阁、前有旨、令步军统领、巡视五城御史、于内外城各按地段。认真严查。并添派御史。巡查外城地面。仍著左副都统御史文瑞等、无论城内城外。随时稽察。兹据光禄寺卿富兴阿奏、城内地面宽广。请于左右两翼。添派大员。帮同巡查等语。步军统领衙门。稽查地面。是其专责。且有副都御史等、一体稽察。但能实力奉行巡查。自臻严密。若再添派大员。转恐互相推诿。著步军统领、左右翼总兵、仍遵前旨。认真稽察。并于夜间亲加巡阅。俾官兵皆知振作。京城地面。可期一律肃清。其副都御史等、仍著随时稽核。至海淀地方。亦著该御史等、时往稽察。毋稍疏懈。　　

○又谕、礼部尚书衔杜堮奏、请停支全俸、以备军饷一摺。杜堮全俸银米。著照旧支领。以资养赡。用示朕笃念耆臣之意。　　

○又谕、曾国藩、奏保武职人员、开单呈览一摺。据称湖南署抚标中军参将遇缺升用游击之蓝翎都司塔齐布、人甚奋勇。能耐劳苦。深得兵心。蓝翎永绥协左哨千总诸殿元、管带壮勇。精于操练等语。塔齐布、著赏给副将衔。诸殿元、著以守备补用。先换顶带。以示鼓励。　　

○又谕、曾国藩奏、请将性耽安逸、不理营务之副将革职治罪一摺。湖南长沙协副将清德、于去年贼匪攻扑省城时。辄自行摘去项带。藏匿民房。迨至常澧一带、查办土匪。又复苛索供应。每逢校场操阅。该副将并未到过一次。种种荒谬。实堪痛恨。当兹防剿吃紧之际。岂容此等不肖将弁。滥列戎行。毫无忌惮。清德、著即革职拏问。交张亮基、骆秉章、汛明定拟具奏。　　

○谕军机大臣等、讷尔经额奏、续获胜仗一摺。此次乌兰都、及董占元、两路斩捦贼匪。已不下七百余名。若托明阿等、所攻东南一路。亦能得手。则贼势穷蹙。自易歼灭。惟董占元、在怀庆二十里铺迤北安营。未免距贼太远。仍应饬令移营前进。偪近贼垒。进剿方能应手。贼营恃其木板土堆。匿不出战。非踞守坚城可比。且城外各路官兵。声势甚壮。若与城内约期夹攻。使贼无容身之地。何难一鼓歼除。该大臣现已统兵进驻卫辉。去怀庆密迩。著即就近严饬各路官兵。合力围剿。迅速蒇功。万不可任其窜逸。致滋蔓延。所称后路布置一切。均尚周密。惟慧成、与容照、所带之兵。甫至邳徐一带。水路纡折。即使赶到卫辉。已属缓不济急。前已有旨、令其折回。为琦善等、大营声援。该大臣所称扼守河岸之处。著即另派得力文武。在彼驻劄可也。将此由六百里谕令知之。　　

○又谕、骆秉章奏、江西土匪。窜扰桂东等县。业经斩捦多名。并派员赴永州、宝庆等府属、防剿粤匪各摺片。据称、永兴、兴甯、桂阳等县匪徒。不难埽数歼除。惟桂东一股。虽已追杀数百名。并获首匪沙老七一名。而首要各犯。尚多未获等语。著张亮基、骆秉章、务即督饬带兵员弁。不分畛域。赶紧追剿。毋令日久蔓延。所有派赴江西之镇筸镇。及附近各营兵六百名。委都司孙汉煐、统带赴援。现在江西剿匪吃紧之时。务令赶紧前往。毋稍延缓。其前调赴江南大营之镇筸、辰州兵五百余名。傥江西不及截留。仍须续拨楚兵。急筹接应。至全州、恭城、一带匪徒。本日已谕令劳崇光、派兵兜剿。仍著骆秉章、督饬带兵文武员弁、合力夹击。及早歼除。其部拨粤海关饷银。仍由该抚就近催提。撙节动用。将此由五百里谕知张亮基、骆秉章、并谕曾国藩、知之。　　

○又谕、据骆秉章奏、探闻广西兴安县土匪千余人、于五月二十二日。烧毁衙署。戕害县官。二十八日。窜至全州。又恭城县、于五月二十四日夜。有匪徒入城烧毁衙署等语。广西余匪伏莽。摉捕未净。刻下复出肆扰。竟敢戕官焚署。实属罪大恶极。全州、恭城、与湖南永州府属之零陵、东安、永明等县。均系接壤。若不迅速翦除。恐匪徒裹胁日久。更滋延蔓。骆秉章现饬署衡永道徐嘉瑞、驰赴永郡。调拨兵勇。督带防剿。著劳崇光、即派得力文武员弁。率兵迅往。合力兜拏。务当不分畛域。及早殄灭。毋稍迟延。现在广西各属情形。并如何筹办土匪之处。均著该抚详晰具奏。将此由五百里谕令知之。　　

○陕甘总督舒兴阿奏报、催兵会剿。并移驻陕州。相机防击。得旨。陕西省防堵。著专责桂明办理。　　

○以剿办湖南浏阳县土匪出力。赏职员江忠济、花翎。把总蒋大胜等、蓝翎。余加衔升补有差。　　

○癸卯。谕内阁、金国均、著授惇郡王读。匡源、著授钟郡王读。　　

○又谕、太仆寺卿王茂荫奏、发往军营各员、请饬察看、以别去留等语。自军兴以来。内外臣工保奏各员。叠经降旨。发往各军营差遣委用。惟该员等、能否得力。自须从实甄核。以免滥竽。著各省统兵大臣。于各该员到营后。随时察看。凡已经著有劳绩。及才具可用。实有裨益者。自应留营差委。其于军务不甚得力。或查有别项劣迹者。即著奏明分别撤回查办。不得以特旨发往之员。稍事姑容。　　

○又谕、本年正月间。逆匪自武昌溃围而出。窜入江省。直扑金陵。经江甯将军祥厚等、督饬文武官兵。登陴守御。竭十数昼夜之力。旋因城大兵单。应援未至。省城失陷。朕闻祥厚、于外城陷后。力守内城。犹复骑马督战。手刃数贼。被贼吹折马足倒地。身受数十伤殒命。忠勇捐躯。被害尤烈。深堪悯恻。祥厚、著追赠太子太保衔。照将军阵亡例从优赐恤。伊子乾清门二等侍卫恩全、著赏给二等轻车都尉世职。副都统霍隆武、与该将军、同在小门骑马督战。被钩落马。身受数伤。遇害亦惨。霍隆武、著照副都统阵亡例从优赐恤。以慰忠魂。已革两江总督陆建瀛、由九江遇贼。遽行折回。贻误事机。罪无可逭。前降谕旨、革职拏问查抄。兹据怡良查明。二月初十日。贼陷仪凤门。陆建瀛于十庙地方、遇贼被害。该革督虽经失律于前。尚不失城亡与亡之义。陆建瀛、著加恩赏还总督衔。即照总督例赐恤。所有查抄家产。均著赏还。已故江甯布政使祁宿藻、平时办事认真。朕所素悉。乃以筹防积劳。于贼匪攻城之次日。呕血殒命。亦属殁于王事。祁宿藻、著加恩照藩司军营病故例加等赐恤。所有各该员、任内一切处分。悉予开复。应得恤典。各该衙门分别察例具奏。其余同城文武各员。如何殉难情形。著该大臣督抚等、确查具奏。候旨赐恤。　　

○又谕、向荣、许乃钊奏、查明失守营盘、及接仗出力人员、请旨分别惩劝一摺。前因镇江城外官兵营盘。被贼焚抢。当降旨、将提督邓绍良、先行革职。令向荣等、查明失事情形。据实具奏。并饬和春、迅带劲兵。驰往扼剿。兹据奏称、六月十三日。贼匪自镇江城中拥出。直扑官兵营盘。我兵整队接仗。该逆即回身奔逃。复于北固山下。另出一股。抄我后路。并于城垣开一暗门。从旁冲出。抛掷火箭等物。天热风猛。七营同时被焚。邓绍良退守丹阳。捐职都司刘廷锳、遥见火起。即随同参将站住、督带潮勇。赶往救护。自未至酉。毙贼甚多。贼始败入城中。嗣于十五十七等日。贼匪窜扰丹徒镇。复经刘廷锳、带勇奋击。杀毙贼匪多名。夺获器械甚夥。现在和春、督带湖南、广东、官兵。已由马陵、进劄辛丰。刘廷锳、所带潮勇。现已驰抵辛丰。副将瑞格等、督带川黔官兵。屯劄南门。贼匪不敢南窜。丹阳、常州、一带。现均安静。此次官兵失利。实因备御疏懈。致贼分头诱战。堕其诡谋。邓绍良、平素打仗。尚知奋勉。是以叠加恩擢。洊升提督。乃身统重兵。未能迅速攻克镇城。转以无备失事。实属辜恩。有负委任。仅予革职。不足蔽辜。著向荣等、即将该革员、按律定拟罪名具奏。仍交向荣军营。责令戴罪自效。其失守营盘之将备。若概予革惩。转得置身事外。所有湖南抚标参将韩世禧、著以都司降补。永州镇右营游击朱占鳌、著以守备降补。镇筸守备尽先都司邝益茂、辰永道标守备尽先都司刘嘉祥、辰州城守营千总尽先都司邓绍英、均著注销尽先都司。与宝庆守备田宗扬、一并降为千总。韩世禧、朱占鳌、刘嘉祥、邓绍英、均著拔去花翎。邝益茂、田宗扬、均著拔去蓝翎。以示薄惩。仍责令剿贼自效。傥再不知愧奋。即行严参治罪。捐职都司刘廷锳、管带潮勇。驾驭得宜。屡挫贼锋。著以都司尽先补用。其阵亡之镇筸镇千总唐彪、著交部照例议恤。举人拣选知县贺长庚、著交部从优议恤。和春、已有旨、令其署理江南提督。即著督率镇将。迅复郡城。毋令逆匪窜逸。　　

○谕军机大臣等、南城御史隆庆、给事中吴若准奏、书吏查传不到、请旨饬拏一摺。据称书吏金崇坫、于该御史等到任后。连次告假。并不当差。经出票差传。日久未到。访闻该吏、家住通州。外号金大侉子。在通州坐粮厅衙门兼有一缺。并往天津办海运等事。当此巡城吃紧之际。该吏在城当差。竟敢远扬。票传不到。胆玩已极。且既身充两役。难保无包揽回漕。与城上差役串通情弊。著孙瑞珍、庆祺、顺天府、仓场侍郎、即饬天津、通州、各该地方官。将金崇坫、一体缉拏。解交刑部究办。以惩猾吏而儆效尤。将此各谕令知之。　　

○又谕、前经叠降谕旨、令讷尔经额等、严饬各路官兵。迅剿河北贼匪。谅该大臣等、定已妥筹迅办矣。朕思怀庆、西北直通泽潞。东界卫辉。距畿辅甚近。贼匪渡河以来。瞬将帀月。该郡城火器最多。贼所觊觎。且坚守已久。城中乏食。逆匪盘踞城外。分布四门。并于要路、及交战处所。均穵濠坑。盖板铺土。外扎木营。时用地雷攻城。城中危急情形。不堪设想。官军虽屡次获胜。而城围未解。内外信息不通。设再延时日。城中粮饷不支。事有不可测者。恩华、托明阿等、胜保、李僡、现均带兵赶到。兵力不为不厚。而我军劄营。距城每在十里二十里之遥。外援虽多。与城内隔绝。何能约期并举。内外夹击。力解重围。前命讷尔经额、为钦差大臣。责以肃清河北。诸臣亦皆统带重兵赴援。战胜攻取。岂容稍事迁延。著该大臣、即督率诸军。拣选骁勇精锐。或四面围攻。或出奇兵。冲入贼营。使该逆惊扰。不能相顾。则城中官兵。便可开门追击。贼势必溃。乘势兜剿。定可一鼓歼除。河北关系。万分紧要。饷需亦接济维艰。该大臣等、岂不知之。傥怀庆稍有疏失。以致贼匪盘踞分窜。朕惟该大臣等是问。又闻二十一日之战。董占元、已偪近贼垒。黑龙江官兵。忽勒马退回。以致自相践踏。并被贼追杀。伤亡兵丁。且有参将千总在内。何以未见奏到。西淩阿、系戴罪图功之员。此次黑龙江官兵。是否另员管带。若仍系旧队。又有失机。则西淩阿罪无可逭。抑系续调之兵。即著该大臣、迅速查明。按律参办。毋得稍事姑容。至怀庆迤北。东西一带。山径丛杂。均著派兵密防。并知会哈芬、严加防范。不可稍涉大意。朕日盼捷音。难安寝馈。日来如何接仗解围情形。著迅速具奏。以慰廑念。将此由六百里加紧各谕令知之。　　

○又谕、向荣、许乃钊奏、派往镇江官兵、扼要驻劄、逆匪不敢南窜一摺。现在和春、管领官兵。已驰抵马陵。旋由马陵前驻辛丰。以扼逆匪水陆南窜之路。大局尚未决裂。惟镇城日久未复。急宜督兵进剿。著该大臣等、严饬和春等、分路进攻。务将丹徒镇贼匪。悉数歼灭。麟桂所带水师艇船。现在调泊何处。作何布置。怡良接奉前旨。谅已驰赴该处。著即督同将弁。水陆夹攻。克期克复。并宜加倍严防。断不可以南路无虞。稍涉大意。至金陵与贼相持。已逾数月之久。叠经降旨严催。何以悠忽至今。尚谓无可乘之隙。兵力疲乏。总因日久无功。该大臣等、现在如何筹画。随时奏闻。以慰朕念。前发往向荣军营差委之已革广西候补州同杨培堃、有人奏称该革员出身不正。著向荣详加察看。据实具奏。无稍徇隐。将此由六百里各谕令知之。　　

○又谕、陆应谷奏、官兵追剿贼匪、叠次斩获情形一摺。贼匪渡河。经柏山、经文岱、于十二至十六等日。叠次追剿。斩获甚多。余匪窜往罗山、正阳、一带。其遂平县逆匪。亦经知县刘鸿勋、督同兵勇。斩捦十余名。该匪节经剿杀。所余谅亦无几。惟罗山、正阳、一带。为捻匪聚集之所。急宜防其句结。该抚绕道上蔡、汝甯、遏其东窜。并咨催经文岱等、迅往会剿。著即严饬该总兵等、分路兜捕。务将此股贼匪。悉数歼灭。毋令与捻匪句结为患。另片奏、桐柏县知县潘澍霖、缉匪被围。经知府顾嘉蘅、带兵赴援。该匪恃众抗拒。知县被戕。急应严拏惩办。顾嘉蘅、于南阳地方情形。素所熟悉。何以于此次土匪滋事。竟未能尽数捕获。柏山追剿逆贼。正在吃紧之际。今该抚饬令赴桐柏、会剿土匪。其罗山一带情形。是否兵力单弱。仍著酌量办理。总宜先其所急。不可顾此失彼。至请调精兵四千。现在河北正当会剿之时。断不能分兵前进。傥兵力实有不敷。该处与陕楚毗连。著该抚、即行咨商舒兴阿、于所带防兵内。酌量分拨。襄阳防兵。亦可咨商张亮基、就近酌拨协剿。相机妥办。勿涉张皇。将此由六百里谕令知之。　　

○钦差大臣湖北提督向荣等奏、遵探逆首洪秀泉等、朕貌形迹。得旨。该逆残忍为心。豺狼成性。断不为天理之久容也。　　

○内阁学士胜保奏报、行抵怀庆。会同进剿。得旨。总以速解怀庆之围。尽歼逆匪为要。谅汝在军营已久。不至不能和衷。　　

○两江总督怡良奏、遵查前任两江总督陆建瀛、并未从贼。实已遇害。得旨。陆建瀛、身系大员。断不至昧于大节。汪大成、任意污毁。可恶之至。　　

○江南河道总督杨以增奏、清江紧要。请调拨劲兵协防。得旨。扬州后路。太觉单弱。已有旨令慧成折回矣。
  </div>
  <div class="pagination">
   <a href="清实录咸丰朝实录_page142.html">
    上一页
   </a>
   <span>
    ...
   </span>
   <a href="清实录咸丰朝实录_page138.html">
    138
   </a>
   <a href="清实录咸丰朝实录_page139.html">
    139
   </a>
   <a href="清实录咸丰朝实录_page140.html">
    140
   </a>
   <a href="清实录咸丰朝实录_page141.html">
    141
   </a>
   <a href="清实录咸丰朝实录_page142.html">
    142
   </a>
   <span class="current-page">
    143
   </span>
   <a href="清实录咸丰朝实录_page144.html">
    144
   </a>
   <a href="清实录咸丰朝实录_page145.html">
    145
   </a>
   <a href="清实录咸丰朝实录_page146.html">
    146
   </a>
   <a href="清实录咸丰朝实录_page147.html">
    147
   </a>
   <a href="清实录咸丰朝实录_page148.html">
    148
   </a>
   <span>
    ...
   </span>
   <a href="清实录咸丰朝实录_page144.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
