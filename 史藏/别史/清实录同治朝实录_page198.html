<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 198 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 198 页/共 505 页</h1>
    <div class="content">○又谕、明绪奏、请调东省劲旅出关剿贼。锡霖等奏、遵旨筹防。暨锡霖奏因病恳请开缺各一摺。现在吉林等处存防兵数无多。势难再行抽调。应毋庸议。伊犁各城。待援甚急。前经叠谕穆图善俟甯夏军务稍松。即行统军出关。并经都兴阿等派署肃州镇总兵德祥、带兵一千名。前赴哈密。其川省派援之鹤龄一军。亦经谕令改往哈密一带防剿。此时计均可出关。著明绪飞檄德祥等军。迅将哈密等处回匪剿除。即可直达库尔喀喇乌苏。渐次西下。明绪仍当激励存城兵勇。妥筹防剿。以待援兵。并随时侦探巴燕岱城防情形。妥为兼顾。塔城防务。亦关紧要。锡霖辄以旧疾复发。恳请开缺回旗。显系意存诿卸。锡霖著即开塔尔巴哈台参赞大臣之缺。由明绪调赴伊犁。听候差委。不准藉故迁延。所遗塔尔巴哈台参赞大臣。著武隆额驰往署理。塔城车排子地方。人民慌乱。土尔扈特相近之海沿一带。并有遣勇数百名。肆行滋扰。绥来县回匪。亦窜至大小拐一带。距塔城不过百余里。锡霖派令委营长穆隆阿、会同台吉特古斯蒙古官兵。严密防守。即著武隆额迅赴塔城。劄饬派出各军。慎防要隘。锡霖劄饬就近住牧之哈萨克台吉。挑选阿勒巴图数千名备调。为数太多。著即妥筹镇压。毋任境外匪徒。句结滋事。塔城回众。向称良善。武隆额到署任后。即督饬署参将米庆等、妥为抚辑。晓谕回众。毋为浮言所摇。伊城带兵需员。博勒果素已于上年十二月调任伊犁领队。著俟武隆额到塔后。酌带兵练。驰赴伊垣。会同明绪相机进剿。塔尔巴哈台领队大臣印务。即交图库尔接办。将此由六百里各谕令知之。　　

○命惇亲王管钦天监算学事。　　

○以肃亲王华丰为内大臣。　　

○调正红旗满洲都统醇郡王为正黄旗满洲都统。　　

○以镶红旗蒙古都统景寿为阅兵大臣。　　

○以协办大学士吏部尚书瑞常兼总管内务府大臣。　　

○命正红旗蒙古都统奕山总理行营事务。　　

○以塔尔巴哈台抚辑回众。赏署参将米庆等花翎。　　


大清穆宗继天开运受中居正保大定功圣智诚孝信敏恭宽毅皇帝实录卷之一百三十三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。三月。丙午。孝贤纯皇后忌辰。遣官祭裕陵。　　

○谕内阁、前据左宗棠奏、查明已革浙江按察使李元度参款。当降旨交刑部分别情罪。定拟具奏。嗣据该部议定罪名。请将该革员发往军台效力赎罪。亦经降旨照准。兹据沈葆桢、李鸿章奏称、李元度后此虽有可议之罪。前此究有不可掩之功。将该革员事迹胪列呈览。并声称李元度之母。抚孤守节。年已七旬。家无次丁。情实可悯。恳请免其发遣等语。著刑部再行核议具奏。　　

○又谕、前因御史陈廷经奏参湖北布政使厉云官声名狼藉。巧于逢迎各款。当经谕令官文等严查参办。兹据官文、吴昌寿奏称、查明厉云官性情耿介。不避嫌怨。并非善于逢迎。此案既经该督等查明均无其事。著无庸议。官文等请饬该员补行回籍守制之处。著照所请。厉云官即著开缺回籍守制。并著官文等饬令该员将经手事件。赶紧清厘。以便迅速起程。　　

○谕军机大臣等、扎克当阿、伯锡尔奏暂行改道。疏通饷运。并招募民勇。防守哈密各摺片。现在古城一带。贼势甚炽。哈密为东路咽喉。防守最关紧要。前经户部奏拨之山西山东河南等省饷银。均由北路转解。既据扎克当阿等查明肃州所属草地。可达归绥。著沈桂芬即将各省解到之饷。及山西应解饷银。酌拨数万两。解至绥远城。德勒克多尔济即将此项银两。发交甘肃委员。解回肃州。转运出关。以资接济。并著都兴阿、恩麟、饬令安肃道派员迎提。妥为护送。其应由安肃道库转运之四川欠解银十六万两。如有解到。即著都兴阿、恩麟、赶紧设法转解出关。不得擅行截留。前谕都兴阿等催令德祥带兵前赴哈密。并酌调鹤龄一军出关。仍著都兴阿饬令迅速前进。扎克当阿、伯锡尔、于此项官兵到后。即可酌度情形。会筹防剿。总期与巴里坤联络声势。互相策应。以固东面藩篱。扎克当阿等所募民勇一千余名。即著认真训练。以资协助。惟招募之人。良莠不齐。诚恐有奸匪溷迹在内。总当随时防范。不可大意。将此由六百里谕知都兴阿、德勒克多尔济、沈桂芬、扎克当阿、伯锡尔、并传谕恩麟知之。　　

○江苏巡抚李鸿章奏、郭松林等援闽之军。应由厦门进兵。得旨、即著密饬于到厦后。察酌贼势进取。先截其窥伺海滨之路。如贼股窜粤。即著奋力跟追。与闽师奋攻。以收夹击之效。潮州一带。该抚即咨明广东督抚。厚集兵力。水陆严防。以期有备无患。　　

○以故扎萨克图汗扎萨克镇国公冈当多尔济子阿玉尔色德丹占扎木楚袭爵。　　

○以肃亲王华丰为宗人府宗令。　　

○调正黄旗蒙古都统义道为正红旗满洲都统。以镶白旗满洲副都统载容为正黄旗蒙古都统。　　

○以巴里坤绿营官兵剿匪获胜。予千总芮林等以守备用。并赏花翎。把总刘光辉等蓝翎。余加衔有差。　　

○予江苏阳湖合门殉难监生赵学伊暨家属人等四十二名口分别旌恤如例。并建专祠。　　

○丁未。钦奉慈安皇太后慈禧皇太后懿旨。所有皇帝读书课程。及弘德殿一切事务。均著醇郡王总司稽查。用昭慎重。　　

○命惇亲王管雍和宫事。钟郡王管中正殿事。孚郡王管武英殿事。　　

○以豫亲王义道为宗人府左宗正。　　

○调右翼前锋统领基溥为左翼前锋统领。正白旗护军统领托云为右翼前锋统领。　　

○调正白旗汉军副都统何永安为镶白旗满洲副都统。以正白旗满洲副都统穆隆阿署正黄旗满洲副都统。　　

○以安徽按察使何璟为湖北布政使。　　

○以深明大义。力保危城。赏前任江西广信府知府钟世桢母王氏二品封典。并赐扁额。曰□山戊不□寒松柏。　　

○以江西克复新城等城出力。赏提督龙万贵、江上喜、总兵官曹福胜、一品封典。提督徐生德、郑乔隆、总兵官王高来、参将李昌连、巴图鲁名号。知府杨錞、游击张祖恩等花翎。知州邹泗钟等蓝翎。余加衔升叙开复有差。　　

○以江西克复金溪县城出力。赏参将陈柏贵巴图鲁名号。都司苏元章等花翎。把总徐金友等蓝翎。予总兵官边晓堂等升叙有差。　　

○以江西抚州战守出力。赏副将万立松巴图鲁名号。知府吴祖昌、都司傅金魁等花翎。陈得祥等蓝翎。予总兵官蔡康业等升叙有差。　　

○蠲免江西都昌县被扰各乡上年未完租赋。　　

○戊申。谕军机大臣等、稽查北新仓御史书文奏、请查拏把持仓务之棍徒。开单呈览一摺。北新仓应放内廷供用米二千余石。耽延至二年之久。尚欠米一千数百石之多。经该查仓御史屡催不报。书吏捏词推诿。该仓花户。正额应有二十四名。现仅有学习花户二名。各项差役。亦无人拔补。必有匪人暗中把持。耽延影射。据该御史访闻得在逃花户王得志即王四群。绰号一里王。张二即张廷舟。绰号弥勒尖。玉三绰号水晶寿星。刘得海即刘夸子。绰号铁头太□山戊不□。仓役李八即瞪眼李。张二群即小脚张。薛二黑绰号搬不倒。李六绰号红长虫。陈老即陈珠儿。李城瑞即李八十儿。仓吏庞姓顶名王惠等、均系挟私逞凶。结党把持。素成恶习。仓储重地。岂容有此等不法棍徒。著步军统领衙门顺天府五城御史按照所开住址。严密查拏务获。送交刑部审办。不准一名漏网。原单著钞给阅看。将此谕令知之。　　

○又谕、僧格林沁等奏、追剿发捻各逆获胜。败匪由豫入东。紧蹑进剿各摺片。豫省发捻各逆。由临颍郾城。狂窜汝甯息县罗山信阳确山等处。经官军节节蹑剿。殪贼甚众。该逆复奔许州鄢陵扶沟。并自李八集窜过黄河老堤。向东北窜逸。由开河地方。窜过运河。至甯阳折而东南。此股贼匪。势同流寇。官军追剿帀月。上下往返驰逐。几及三千里。各营将士。均形劳苦。惟步兵逐日遄行。足无停趾。疲乏异常。该亲王于步队兵勇到齐后。须令暂为休息。再行进兵。方不至有前突后竭之虞。贼踪剽疾。此拏彼窜。是其惯技。著该亲王檄令各营及东省官军。分路布置。于逆匪图窜之路。豫为扼要驻扎。庶四面兜捦。易于殄灭。若一味跟剿。官军处处俱落贼后。恐该逆任意蔓廷。将成不了之局。僧格林沁韬略素娴。谅能谋定后战。迅殄逆氛也。陈国瑞等打仗奋勇。该亲王已将陈国瑞、郭宝昌两军。各赏银五千两。何建鳌等所部。赏银三千两。所办甚是。惟该亲王所部马队。昼夜奔驰。不辞劳瘁。亟应量加鼓励。亦著赏银五千两。即由山东藩库发给。其马队出力各员弁。并随时保奏。候旨施恩。阎敬铭飞檄东省官军。会同僧格林沁所部各营。协力剿洗。务将此股就地歼除。毋任再行肆扰。贼匪大股。虽趋东境。而豫省匪踪。尚未净尽。著吴昌寿懔遵前旨。迅赴豫疆。实力剿办。该省余匪。即责成吴昌寿迅速埽除。不得稍分畛域。张之万仍一面查明何路尚有伏莽。饬属认真□□穴□又□捕。同心杀贼。以期次第廓清。直隶东明长垣一带。毗连曹考。难保该匪不由东窜直。刘长佑前次备调之各起兵勇。是否已抵大名等处。应否出省布置。均著妥筹办理。并将防守情形。随时奏报以闻。曹州济甯之匪。经僧格林沁大兵跟剿。恐其窜入徐州一带。著彭玉麟迅速赴任。督饬官军严密防守。毋令扰及完区。彭玉麟未到任以前。即著吴棠分路布置。妥为办理。僧格林沁另片奏、郭宝昌打仗勇往。请旨遇缺＜??闲＞放等语。已谕令军机处存记。惟陈国瑞打仗素称得力。确山之战。据奏最为奋勉。亦应量予恩施。并著该亲王随时察看。酌量保奏。俾资鼓舞。将此由六百里各谕令知之。　　

○又谕、惠庆奏、古城被围日久。请饬官兵赶紧赴援一摺。逆回纠众攻扑古城。势甚鸱张。经官兵奋力拒击。杀贼无算。贼锋始却。该城被困日久。亟望官军救援。旋探闻色普诗新带领满汉兵勇二百余员名。由奇台行抵富家庄地方。遇贼接仗。因寡不敌众。先胜后挫。色普诗新及带兵员弁。一时伤亡。全军俱溃。古城兵食将竭。势甚岌岌。都兴阿等所派署肃州镇总兵德祥所部兵一千二百余名。现已行抵哈密。著都兴阿、穆图善、飞檄德祥统带官兵。相机前进。鹤龄一军。并著都兴阿等飞催出关。与德祥之军联络进剿。都兴阿等当严饬德祥、鹤龄等、随时审度军情。稳慎进取。万不可稍有挫失。致损军威。刻下甘肃雷正绾等军。已谕令由李旺堡同心城一带。与都兴阿等会攻甯灵。计可声息相通。回环策应。克期蒇事。古城援兵。尚形单薄。穆图善一时未能出关。如各军中尚有可以抽拨之兵。即由都兴阿、穆图善、先行派往助剿。以资厚集。扎克当阿、伯锡尔、因哈密防务紧要。招募民勇一千余名。训练协剿。著仍懔遵前旨。认真拣择。训练成军。协同在城防兵。与巴里坤官兵联为一气。互相援应。哈城兵勇。现既募集千余。合之鹤龄、德祥两军。谅敷分布。自应设法救援古城。惟古城逆氛甚炽。赴援兵力。亦须稍厚。若仅以数百人前往。则寡不敌众。于事无济。哈城为进兵之路。防守亦最关紧要。除将各军分拨留防外。其余酌量调赴古城应援。兼须妥筹后路接应之兵。以免疏失。即著扎克当阿、伯锡尔、妥筹办理。惠庆惟当激励存城兵勇。固守待援。毋稍疏懈。并著饬奇台县知县恒颐等多筹粮糈。妥运到城。以济军食。甘肃省城。现有陶茂林劲旅。本省之兵。如可腾出。即著恩麟移缓就急。酌拨若干。饬赴哈密。以厚兵力。将此由六百里谕知都兴阿、穆图善、扎克当阿、伯锡尔、惠庆、并传谕恩麟知之。　　

○以正蓝旗蒙古副都统常星阿为正白旗护军统领。未到任前。以镶蓝旗蒙古副都统庆至署理。　　

○以鸟枪护军参领明春为正白旗汉军副都统。未到任前。以乾清门待卫岳林署理。　　

○以署两淮盐运使李宗羲为安徽按察使。　　

○以河南信阳追剿捻匪获胜。予副将康锦文等加衔升叙有差。　　

○予古城阵亡署巴里坤领队大臣吐噜番领队大臣色普诗新祭葬世职。如都统例。谥武愍。佐领惠斌等祭葬世职。　　

○予因公淹殁福建知府徐启文祭葬恤荫家属人等旌恤如例。　　

○己酉。谕内阁、左宗棠奏、请将庸劣知县革职等语。福建浦城县知县周鼐、署尤溪县知县刘超然、信任家丁。声名狼藉。署大田县知县刘清望、猥鄙不职。假公营私。以上三员均著先行革职。并著该督抚查明该员等实在劣迹。从严参办。　　

○谕军机大臣等、左宗棠等奏、官军追剿获胜。汀连肃清一摺。刘典等军。由汀州连城进剿南阳汪逆老巢。贼弃巢走。白沙之贼。亦经刘典会合王德榜等军。奋力冲击。贼势大溃。沿山奔窜。汪逆由坎市龟阳窜去。汀州连城。一律肃清。刘明珍等由漳平南路。进剿和溪埽荡贼垒。乘势进攻水潮。丁逆弃水潮而遁侍逆为高连升所败。呼援甚急。图与汪逆合股。漳州踞逆。窜陷漳浦。现复遣党屯踞南路官田颜厝前一带。以窥石码。并嗾龙岩败逆。由北路图犯长泰左宗棠已饬张恒祥一军。移扎漳平。刘清亮一军由同安相机前进。高连升等分军驻石玛。扼北溪。王德榜已赴龙岩。刘典亦驰赴漳平漳州一带。布置均尚周密。逆势现已穷蹙。惟当防其就近入海。句结洋盗。各处窜扰。郭松林等计可由沪抵闽。著左宗棠、徐宗干、即飞饬由海澄进取漳浦。断其入海之路。吴全美已雇募红单拖罾等船赴闽。著饬令严扼海口。遇贼即击。毋稍疏懈。该督抚务当檄饬南北两路。规取南靖漳浦。将汪李等逆就地歼除。毋任再行纷窜。该逆飞走技穷。必将拌死出窜广东江西边境。以图一逞。著瑞麟、郭嵩焘、饬令李福泰等军。严防潮州及埔饶等处。方耀等军。已入闽者。即令归左宗棠调遣。傥粤边有警。仍令回顾。沈葆桢已起程赴闽。孙长绂责无旁贷。当督饬前派防军。严扼本境。如被阑入完善。惟该署督抚等是问。娄云庆接统鲍超所部。既未入闽。即著仍留江境。协同防守。俟此股贼平。仍遵前旨。驰赴鲍起军营。随同出关剿贼。左宗棠俟刘典到后。布置定妥。再行进省办理一切事宜。将此由六百里谕知瑞麟、左宗棠、徐宗干、郭嵩焘、并传谕孙长绂知之。　　

○又谕、杨能格奏、庆阳粮台。兵数日增。请饬催协饷。并将陶茂林军饷解省支放一摺。都兴阿等兵数日增。而协饷寥寥。解到者已尽支销。未解者杳无信息。若不亟为筹画。饥军哗溃堪虞。著骆秉章、张之万、阎敬铭、沈桂芬、将协甘欠解之款。各先筹拨银十万两。务于四月内解赴庆阳。并著沈桂芬饬令河东道将欠解甲子纲盐课赶紧批解。一面将乙丑纲实力催徵。源源报拨。以维大局。杨能格奏称、庆台奇窘。陶茂林一军饷项。请仍由陕省供支等语。庆台饷需缺乏。陶茂林一军。无力支应。亦系实情。所有陶茂林军饷。即著刘蓉竭力筹措。每月应如何协济之处。奏明办理。前拨江海闽海两关及四川专饷即由陶茂林咨催各该省督抚等赶紧报解。并令径解兰州省城。以备供支。恩麟亦当随时接济。毋令陶茂林一军饷需缺乏。致误戎机。陶茂林军饷。现在既不由庆台供应。若各省协款。批解稍迟。该提督军饷。势必一无著落。将士枵腹从事。贻误非轻。陶茂林遇有饷项不继之时。仍著杨能格妥为兼顾。不得因有此奏。意存推诿。置大局于不问。另片奏、粮台欠饷甚钜。杨岳斌入甘。部拨饷银。已有成议。请饬该督自立粮台等语。杨岳斌后路粮台。已令李桓办理。即著该督于安营处所。就近自立粮台。以备收支。其拨定该营饷银。即著杨岳斌咨会各该省。径解该督粮台。各省欠饷。由杨岳斌自行催提。其蒋凝学入甘饷需即由该督粮台支放。以清界限而专责成。将此由六百里谕知骆秉章、杨岳斌、张之万、阎敬铭、沈桂芬、刘蓉、并传谕陶茂林、恩麟、杨能格知之。　　

○赏热河围场总管常山头等侍卫。仍以二品顶带留京当差。　　

○赏乌噜木齐协领荣庆副都统衔。为吐鲁番领队大臣。　　

○予福建汀州阵亡把总康德修等祭葬世职。如守备例。　　

○庚戌。谕内阁阎敬铭奏、请将办理盐枭出力之文武各员奖励等语。山东武定府盐枭。连年扰劫。为地方盐务大害。经署知府张鼎辅、督同知县张继武等带兵捕拏。捦斩著名盐枭二十余名。地方赖以安谧。同知衔候补知县张继武、著赏加运同衔。候补游击王正起、武定营游击绪承、均著赏加副将衔。署武定营守备韩英魁、著以都司遇缺即补。该抚请将署武定府知府张鼎辅、赏加盐运使衔。未免过优。张鼎辅著改为赏加道衔。以示鼓励。　　

○又谕、阎敬铭奏、请将庸劣不职各员。分别革职查办勒休降补一摺。山东沂郯海赣通判张维权、前署济阳县事候补知县俞云林。好利废事。民怨沸腾。均著即行革职。听候查办。平度州知州彭垣、庸熟伧猾。不协舆论。著即勒令休致。候补知州钱枚、性情轻浮。难膺民社。前署日照县事候补知县徐星焘、不洽民心。难期造就。均著降为府经历县丞。归部选用。至山东州县各官。向多因案勒罚。巧为营利。实堪痛恨。著阎敬铭严行禁止。即或藉罚示惩。亦必须通禀立案。以凭稽核。如查有私行勒罚者。即著严参惩办。　　

○谕军机大臣等、本日据张之万奏、贼窜东境。阎敬铭奏、捻踪东窜。并据刘长佑奏、调兵出省督办。及存营调出兵数各摺片。僧格林沁以马队追贼。查夜遄行三千余里。贼匪到处有马可掳。官军无马更换。疲乏殊甚。若再与尽力追逐。势必为贼所乘。务当稳慎进取。饬令丁宝桢所带之勇。分投布置。严密扼截。阎敬铭亦当懔遵前旨。檄令东省各营。处处截剿。并督饬团练。固守乡村。毋任贼势蔓延。僧格林沁所带步队。亦须暂息数日。再行追贼。丁宝桢所部勇丁。即著归僧格林沁调遣。合力攻剿。张之万现饬张曜、宋庆等军。驰往虞城。即著听候僧格林沁调遣。严密扼截。毋任贼踪回窜。知府汤聘珍等军。张之万现已檄令北渡。并檄河北镇道。调集营兵。整顿团练。务当督令节节设防严密布置汴梁以南。尚恐有另股败匪。续行北窜。张之万亦当分兵豫防。毋得顾此失彼。刘长佑现已调兵定期出省。拟先驻广平。并令臬司李鹤年总办营务。自可得力。仍须严扼濮范沿河一带。毋令逆踪偷渡。一面与张之万所派河北防兵。联络声势。毋稍疏懈。直隶各标兵丁。仍著随时训练。以备续行调遣。此股逆匪。既有宋景诗在内。难保不复窜直东一带熟路。肆行滋扰临清州南北各州县。阎敬铭务当调派兵勇。与直隶防兵互相援应。严加防范。吴棠、彭玉麟、仍当遵奉前次谕旨。严扼邳宿一带。以防贼扑清江。东犯里下河之路。本日复据官文、吴昌寿奏称、湖北长阳匪党。□□穴□又□捕肃清一摺。巨匪田侍佩等虽经捦斩。党与歼除。仍须留驻兵勇镇压。毋任余孽与豫捻句结。复行滋蔓。吴昌寿当迅速带兵驰赴豫省。督率攻剿。并将到豫日期驰奏、毋稍观望。楚北边境。即由官文分饬各军扼守。以防回窜。至山西泽潞两府。与河北彰卫怀一带。处处毗连。平定一路。亦与直隶井陉获鹿接怀。沈桂芬当即分派兵勇。择要扼守。毋任贼踪窜入。是为至要。将此由六百里各谕令知之。　　

○又谕、恩麟奏、凉州回匪变乱。先后扑灭。窜扰平番贼匪。击败回巢。及古浪县属回匪滋事。旋即歼灭各摺片。凉州府城关回匪。句结变乱。前据瑞云奏报。业已剿灭净尽。回弁马忠。亦经击毙。此次恩麟所奏探报各情。与前奏大略相同。惟据称回弁马忠。并在逃之百余人。尚未弋获。与瑞云所奏剿减净尽。情节不同。是否探报之误。仍著瑞云、恩麟、查明有无余匪。迅速拏办。并著恩麟饬令道员黎献。查明该匪怀疑变乱情由。出示晓谕。以安反侧。其窜平番之匪。于官军剿办之后。分踞武胜堡等处。经黎献会同副将张琮、督军剿败。退回米拉沟逆巢。并将古浪县属马得彪一股匪徒。立时埽荡。以免句结之患。办理尚属迅速。即著严饬黎献督同各路民团。扼要防堵。毋任蔓延为害。前谕陶茂林一军。驰赴秦王川。会剿平番逆匪。并防该匪北窜凉州。该提督前由靖会一带。□
</div>
    <div class="pagination">
<a href="清实录同治朝实录_page197.html">上一页</a><span>...</span><a href="清实录同治朝实录_page193.html">193</a><a href="清实录同治朝实录_page194.html">194</a><a href="清实录同治朝实录_page195.html">195</a><a href="清实录同治朝实录_page196.html">196</a><a href="清实录同治朝实录_page197.html">197</a><span class="current-page">198</span><a href="清实录同治朝实录_page199.html">199</a><a href="清实录同治朝实录_page200.html">200</a><a href="清实录同治朝实录_page201.html">201</a><a href="清实录同治朝实录_page202.html">202</a><a href="清实录同治朝实录_page203.html">203</a><span>...</span><a href="清实录同治朝实录_page199.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
