<!DOCTYPE html>
<html>
<head>
    <meta charset="UTF-8">
    <title>钦定续通志 - 第 212 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 212 页/共 284 页</h1>
    <div class="content">　　詹体仁字元善建宁浦城人父慥贑州信丰尉体仁登元兴元年进士第调饶州浮梁尉郡上体仁获盗功状当赏体仁谢不就为泉州晋江丞宰相梁克家荐于朝入为大学録升太学博士太常博士迁太常丞摄金部郎官光宗即位提举浙西常平除戸部员外郎湖广总领就升司农少卿奏蠲诸郡赋输积欠百余万有逃卒千人入大冶因鐡铸钱剽掠为变体仁语戎帅此去京师千余里若比上请得报贼势张矣宜速加诛讨帅用其言羣党悉散除太常少卿陛对首陈父子至恩之说谓易于家人之后次之以睽睽之上九曰见豕负涂载一车先张之弧后説之弧匪宼婚媾往遇雨则吉夫疑极而惑凡所见者皆以为冦而不知实其亲也孔子释之曰遇雨则吉羣疑亡也盖人伦天理有间隔而无防絶方其未通也湮鬰烦愦若不可以终日及其醒然而悟泮然而释如遇雨焉何其和悦而条畅也伏惟陛下神心昭融圣度恢豁凡厥疑情一朝涣然若揭日月而开云雾丕叙彛伦以承两宫之欢以塞兆民之望时上以积疑成疾久不过重华宫故体仁引睽弧之义以开广圣意孝宗崩体仁率同列抗疏请驾诣重华宫亲临祥祭辞意恳切时赵汝愚将定大防外庭无预谋者密令体仁及左司郎官徐谊逹意少保吴琚请宪圣太后垂帘为援立计寜宗登极天下晏然体仁与诸贤密赞汝愚之力也时议帝諡体仁言夀皇圣帝事徳夀二十余年极天下之养谅隂三年不御常服汉唐以来未之有宜諡曰孝卒用其言孝宗将复土体仁言永阜陵地势卑下非所以妥安神灵与宰相异议除太府卿寻直龙图阁知福州言者竟以前论山陵事罢之退居霅川日以经史自娱人莫窥其际始体仁使浙右时蘓思旦以胥吏执役后倚侂胄躐跻大官至是遣介通殷勤体仁曰小人乗君子之器祸至无日矣乌得以汚我未几果败复直龙图阁知静江府阁千县税钱一万四千蠲杂赋八千移守鄂州除司农卿复总湖广饷事时嵗凶艰食即以便宜廪振捄而后以闻侂胄建议开邉一时争谈兵以规进用体仁移书庙堂言兵不可轻动宜遵养俟时皇甫斌自以将家子好言兵体仁语僚属谓斌必败已而果然开禧二年卒年六十四















　　钦定续通志卷三百八十九
　　钦定四库全书
　　钦定续通志卷三百九十
　　列
　　宋【九十四】
　　胡纮　　　　何澹　　　　林栗
　　髙文虎　　　陈自强　　　郑丙
　　京镗　　　　谢深甫　　　许及之
　　梁汝嘉
　　胡纮字应期处州遂昌人淳熙中举进士绍熙五年以京镗荐监都进奏院迁司农寺主簿秘书郎韩侂胄用事逐朱熹赵汝愚意犹未快遂擢纮监察御史纮未达时尝谒朱熹于建安熹待学子惟脱粟饭遇纮不能异纮曰此非人情遂亡去及是劾赵汝愚且诋其引用朱熹为伪学罪首汝愚遂谪永州侂胄以汝愚之门及朱熹之徒多不便于已欲尽去之谓不可一一诬以罪则设伪学之目以摈之用何澹刘徳秀为言官専击伪学纮草疏欲攻熹防改太常少卿不果沈继祖以追论程颐得为察官纮遂以藁授之继祖论熹皆纮笔也宁宗以孝宗嫡孙行三年服纮言止当服期诏侍从台諌给舍集议释服于是徙纮太常少卿使草定其礼既而亲飨太庙纮既解言责复入疏云比年以来伪学猖獗图为不轨动揺上皇诋诬圣徳几至大乱頼二三大臣台諌出死力而排之故元恶殒命羣邪屏迹自御笔有救偏建中之説或者误认天意急于奉承倡为调停之议取前日伪学之奸党次第用之以冀幸其他日不相报复往者建中靖国之事可以为戒陛下何未悟也宜且命退伏田里循省愆咎俄迁纮起居舍人诏伪学之党宰执权住进拟用纮言也自是学禁益急进起居郎权工部侍郎移礼部又移吏部坐同知贡举考宏词不当而罢未几学禁渐弛纮亦废弃卒于家
　　何澹字自然处州龙泉人乾道二年进士累官至国子司业迁祭酒除兵部侍郎光宗内禅拜右諌议大夫兼侍讲澹本周必大所厚始为学官二年不迁留正奏迁之澹憾必大及长谏垣即劾必大必大遂防免澹尝与所善刘光祖言之光祖曰周丞相岂无可论第其门多佳士不可并及其所荐者澹不听时姜特立谯熙载以春坊旧恩颇用事一日光祖过澹因语澹曰曽龙之事不可再澹曰得非姜谯之谓乎既而澹引光祖入便坐则皆姜谯之徒也光祖始悟澹谩诺明年澹同知贡举光祖除殿中侍御史首上学术邪正之章及奏名光祖被旨入院拆号澹谓曰近日风采一新光祖曰非立异也但尝为大谏言者今日言之耳既出同院谓光祖曰何自然见君所上章数夕恍愡饵定志凡他可知也进御史中丞澹有本生继母防乞有司定所服礼寺言当解官澹引不逮事之文乞下给谏议之太学生乔嚞朱有成等移书于澹谓足下自长台諌此纲常之所系也四十余年以所生继母事之及其终也反以为生不逮而不持心防可乎奉常礼所由出顾以台諌给舍议之识者有以闚之矣澹乃去终制除焕章阁学士知泉州移明州宁宗即位朱熹彭龟年以论韩侂胄俱绌澹迁为中丞怨赵汝愚不援引汝愚时已免相复诋其废壊夀皇良法美意汝愚落职罢祠又言専门之学流而为伪愿风厉学者専师孔孟不得自相标榜除同知枢宻院事参知政事迁知枢宻院呉曦贿通时宰规图帅蜀未及贿澹韩侂胄已许之澹持不可侂胄怒曰始以君肯相就黜伪学汲引至此今顾立异耶以资政殿大学士提举洞霄宫起知福州澹居外常怏怏以书祈侂胄有曰迹虽东冶心在南园侂胄怜之进观文殿学士寻移知隆兴府后除江淮制置大使兼知建康府移使湖北兼知江陵奉祠卒赠少师
　　林栗字黄中福州福清人登绍兴十二年进士第调崇仁尉教授南安军宰相陈康伯荐为太学正守太常博士孝宗即位迁屯田员外郎皇子恭王府直讲时金人请和约为叔侄之国且以归疆为请栗上封事言宗庙之雠而事之以弟侄其忍使祖宗闻之乎无唐邓则荆襄有齿寒之忧无泗海则淮东之备达于真海道之防徧于明越矣为今日计宜停使勿遣迁延其期比至来春别无动息徐于境上移书谕以两国誓言败之自彼信不由虽盟无益自今宜守分界休息生灵不烦聘使之往来各保疆塲之无事焉用疲敝州县以供信使乎孝宗惩创绍兴权臣之躬揽权纲不以责任臣下栗言王侯贵戚善挠权左右近习善窃权至有以鹿为马以鸡为鸾之语执政有诉于孝宗曰林栗谓臣等指鹿为马臣实不愿与之同朝乃出知江州有旨省并江州屯驻一军栗奏辛巳甲申两淮一再受敌赖江州一军分布故舒蕲黄三州独不被兵本州上至鄂渚七百里下至池阳五百里平时屯戍诚若无益万一有警鄂渚之戍上越荆襄池阳之师下流増备中间千里藩篱诚为虚阙无以一夫之议而废长江千里之防由是军得无动以吏部员外郎召冬至有事南郊前期十日百执事听誓戒防庆节有旨上夀不用乐迨宴金使乃有权用乐之命栗以为不可致书宰相不听兼皇子庆王府直讲有旨令二王非时招延讲读官相与议论时政期尽规益栗以为不可疏言汉武帝为戾太子开博望苑卒败太子唐太宗为魏王泰立文学馆卒败魏王古者教世子与吾祖宗之所以辅导太子诸王惟以讲经读史为事若使议论时政则是对子议父非礼不可不留圣意除右司员外郎迁太常少卿太庙祫享之制始祖东向昭南向穆北向别庙神主祔于祖妣之下随本室南北向而无西向之位绍兴乾道间懿节安穆二后升祔有司设幄西向逮安恭皇后新祔有司承前失其西向之位几与僖祖相对栗辨正之除直寳文阁知湖州栗朝辞曰臣闻汉人贾谊号通逹国体其所上书至于痛哭流涕者考其指归大抵以一身喻天下之势其言曰天下之势方病大瘇非徒瘇也又苦盭又类辟且病痱臣每见士大夫好论时事辄举以问之今日国体于四百四病之中名为何病能言其病者犹未必能处其方不能言其病而辄处其方其误人必矣闻臣之言者不忿则黙间有反以诘臣即对之曰今日之病名为风虚其状半身不随是也风者在外虚者在内真气内耗故风邪自外而乗之忽中于人应时僵仆则靖康之变是也幸而元气犹存故仆而复起则建炎之兴是也然元气虽存邪气尚盛自淮以北皆吾故壤而号令不能及正朔不能加有异于半身不随者乎非但半身不随而已半身存者凛凛乎畏风邪之乘而不能以自安也欲起此疾者必禁其嗜欲节其思虑爱其气血养其精神使半存之身日以充实则阳气周流脉络宣畅将不觉舍杖而行若急于愈疾而不顾其本百毒入口五脏受风风邪之盛未可卒去而真气之存者日以耗亡故中风再至者多不能救臣愚有感于斯言窃谓贾谊复生为陛下言无以易此知兴化军又移南劒除防路提防刑狱改知防州加直敷文阁防属郡曰施州其羁縻郡曰思州施民谭汝翼者与知思州田汝弼交恶防汝弼卒汝翼帅兵伐其防汝弼之子祖周深入报复兵交于二州之境施黔大震汝翼复缮甲兵料丁壮以重币借兵诸洞而乞师于帅府栗曰汝翼实召乱者移檄罢兵乃选属吏往摄兵职以渐收汝翼之权命兵马钤辖按阅诸州宻檄至施就摄州事汝翼不之觉己乃惶遽遁入成都事闻孝宗亲札赐栗及成都制置使陈岘曰田氏犹是羁縻州郡谭氏乃防路豪族又且首为衅端帅阃不能弹压纵其至此如尚不悛未免加兵除其元恶汝翼逃归调集家丁及役八砦义军列陈于沱河桥与官军战大溃汝翼遁去俘其徒四十有三人取其巨恶者九人诛之田祖周由是惧与其母冉氏谋献黔江田业计钱九十万缗以赎罪蛮徼遂安既而汝翼入都诉栗受田氏金诏以汝翼属吏省劄下防州栗亲书奏状缴还并辨其事帝大怒防近臣有救解者寻坐栗身为帅臣擅格上命镌职罢归既而理寺追究事白贷汝翼死幽置绍兴府居顷之诏栗累更事任清介有闻复直寳文阁广南西路转运判官累进集英殿修撰知隆兴府召对便殿奏乞仿唐制置补阙拾遗左右各一员不以纠弹为责从之除兵部侍郎朱熹以江西提刑召为兵部郎官熹既入国门未就职栗与熹相见论易与西铭不合至是栗遣吏部趣之熹以脚疾请告栗遂论熹本无学术徒窃张载程颐之绪余为浮诞宗主谓之道学妄自推尊所至辄擕门生十数人习为春秋战国之态妄希孔孟歴聘之风绳以治世之法则乱人之首也今采其虚名俾之入奏将置朝列以次収用而熹闻命之初迁延道途邀索髙价门生迭为游説政府许以风闻然后入门既经陛对得防除郎而辄懐不满傲睨累日不肯供职是岂张载程颐之学教之然也縁熹既除兵部郎官在臣合有统摄若不举劾厥罪惟均望将熹停罢姑令循省以为事君无礼者之戒帝谓其言过当而大臣畏栗之强莫敢深论太常博士叶适独上封事辩之曰考栗之辞始末参验无一实者其中谓之道学一语无实最甚葢自昔小人残害良善率有指名或以为好名或以为立异或以为植党近忽剏为道学之目郑丙唱之陈贾和之居要路者宻相付授见士大夫有稍务洁修粗能操守辄以道学之名归之往日王淮表里台諌隂废正人葢用此术栗为侍从无以逹陛下之徳意志虑而更袭郑丙陈贾宻相传授之説以道学为大罪文致言语逐去一熹固未甚害第恐自此游辞无实谗言横生善良受害无所不有愿陛下正纪纲之所在絶欺罔于既形摧抑暴横以扶善类奋发刚断以慰公言于是侍御史胡晋臣劾栗罢之出知泉州又改明州奉祠以卒諡简肃栗为人强介有才而性狷急欲快其私忿遂至攻诋名儒废絶师教殆与郑丙陈贾何澹刘徳秀刘三杰胡纮軰党邪害正者同科虽畴昔论事雄辨可观不足以葢晚节之谬也
　　髙文虎字炳如四明人礼部侍郎闶之从子登绍兴庚辰进士第调平江府呉兴县主簿曽几守官在呉文虎从之游故闻见博洽多识典故除国子正迁太学博士孝宗幸两学祭酒林光朝访文虎具仪注文虎辑国朝以来临幸故事授之兼国史院编修官与修四朝国史出知建昌军擢将作丞兼实録院检讨官修髙宗实録又兼玉牒所检讨官修神宗玉牒自熙宁以来史氏淆杂人无所取信文虎尽敢朱墨本刊正缪妄一一研覈既奏御又修徽宗玉牒考订宣和崇观以来尤为详审宁宗即位累迁祭酒中书舍人升实録院同修撰同修国史韩侂胄用事既逐赵汝愚朱熹以其门多知名士设伪学之目以摈之遂命文虎草诏西掖词命旧率以数人共一词文虎以为非所以崇训戒賛人才也乃人人各为之迁兵部侍郎除华文阁学士知建宁府力丐祠提举太平兴国宫以台臣言夺职卒文虎以博洽自负与胡纮合党共攻道学久司学校専困遏天下士凡言性命道徳者皆绌焉
　　陈自强字勉之福州闽县人登淳熙五年进士第庆元二年入都待铨自以尝为韩侂胄童子师欲见之无以自通适僦居主人出入侂胄家为言于侂胄一日召自强比至则从官毕集侂胄设褥于堂乡自强再拜次召从官同坐侂胄徐曰陈先生老儒汩没可念明日从官交荐其才除太学録迁博士数月转国子博士又迁秘书郎入馆半载擢右正言諌议大夫御史中丞入台未逾月遂登枢府由选人至两地才四年嘉泰三年拜右丞相歴封祈卫秦国公韩侂胄颛朝权苞苴盛行自强尤贪鄙四方致书餽必题其缄云某物并献凡书题无并字则不开纵子弟亲戚闗通货贿仕进干请必谐价而后予日押空名刺劄送侂胄家须用乃填三省不与也都城火自强所贮一夕为煨烬侂胄首遗之万缗执政及列郡闻之莫不有助不数月得六十万缗遂倍所失之数剏国用司自为国用使以费士寅张岩为同知国用事掊克民财州县骚动方侂胄欲为平章犹畏众议自强首率同列援典故入奏诏以侂胄为平章军国事常语人曰自强惟一死以报师王每称侂胄为恩王恩父而呼堂吏史逹祖为兄苏师旦为叔侂胄将用兵遣使北行审敌虚实自强荐陈景俊以往金人有不宜败好之语景俊归自强戒使勿言侂胄乃决恢复之议呉曦有逆谋求归蜀厚赂自强自强语侂胄非曦不足以镇坤维乃纵之归曦卒受金人命为蜀王侂胄奸凶久盗国柄自强实为之表里既开边隙朝野汹汹三遣使请和金人欲送首议用兵贼臣侂胄恚愤复欲用兵中外大惧史弥逺建议诛侂胄诏以自强阿附充位不恤国事罢右丞相未几诏追三官永州居住又责武泰军节度使韶州安置中书舍人倪思缴奏乞逺窜籍其家诏从之再责复州团练副使雷州安置后死于广州
　　郑丙字少融福州长乐人绍兴十五年进士积官至吏部尚书浙东提举朱熹行部至台州奏台守唐仲友不法事宰相王淮芘之熹章十上丙雅厚仲友且迎合宰相意奏近世士大夫有所谓道学者欺世盗名不宜信用葢指熹也于是监察御史陈贾奏道学之徒假名以济其伪乞摈斥勿用道学之目丙倡贾和其后为庆元学禁善类被厄丙罪为多尝知泉州为政暴急或劝之尚寛丙曰吾疾恶有素岂以晚节易所守哉闻者哂之丙官终端明殿学士卒諡简肃
　　京镗字仲逺豫章人也登绍兴二十七年进士第龚茂良帅江西见之曰子庙廊器也及茂良参大政遂荐镗入朝孝宗诏侍从举良县令为台官给事中王希吕曰京镗蚤登儒级两试令有声陛下求执法官镗其人也帝引见镗问政事得失时帝初统万机鋭志恢复羣臣进説多迎合天子意以为大功可旦暮致镗独言天下事未有骤如意者宜舒徐以图之帝善其言镗于是极论今日民贫兵骄士气頽靡言甚切至帝説擢为监察御史累迁右司郎官金遣贺生辰使来帝居髙宗丧不欲引见镗为傧佐以旨拒之使者请少留阙下镗曰信使之来以诞节也诞节礼毕欲留何名乎使行帝嘉其称职转中书门下省检正诸房公事金人遣使来吊镗为报谢使金人故事南使至汴京则赐宴镗请免宴郊劳使康元弼等不从镗谓必不免宴则请彻乐遗之书曰镗闻邻防者舂不相里殡者不巷歌今镗衔命而来繄北朝之惠吊是荷是谢北朝勤其逺而悯其劳遣郊劳之使锡式宴之仪徳莫厚焉外臣受赐敢不重拜若曰而必聴乐是于圣经为悖理于臣节为悖义岂惟贻本朝之羞亦岂昭北朝之懿哉相持甚久镗即馆相礼者趣就席镗曰若不彻乐不敢即席金人迫之镗弗为动徐曰吾头可取乐不可闻乃帅其属出馆门甲士露刃向镗镗叱退之金人知镗不可夺驰白其主主叹曰南朝直臣也特命免乐自是恒去乐而后宴镗孝宗闻之喜谓辅臣曰士大夫平居孰不以节士自许有能临危不变如镗者乎使还入见帝劳之曰卿能执礼为国家増气朕将何以赏卿镗顿首曰北人畏陛下威徳非畏臣也正使臣死于北庭亦臣子之常分耳敢言赏乎故事使还当増秩右相周必大言于帝曰増秩常典尔京镗竒节今之毛遂惟陛下念之乃命镗权工部侍郎四川阙帅以镗为安抚制置使兼知成都府镗到官首罢征敛弛利以予民泸州卒杀太守镗擒而斩之蜀以大治召为刑部尚书宁宗即位甚见尊礼由政府累迁为左丞相当是时韩侂胄权势震天下其亲幸者由禁从不一二嵗至宰辅而不附侂胄者徃徃沉滞不偶镗既得位一变其素守于国事谩无所可否但奉行侂胄风旨而已又荐引刘徳秀排击善类于是有伪学之禁后宦者王徳谦除节度使镗乃请裂其麻帝曰除徳谦一人而止可乎镗曰此门不可啓节不已必及三孤三孤不已必及三公愿陛下以真宗不予刘承规为法以大观宣政间童贯等冒节钺为戒帝于是谪徳谦而黜词臣呉宗旦或曰亦侂胄意也居无何以年老请免相卒赠太保諡文忠后以监察御史倪千里言改諡庄定
　　谢深甫字子肃台州临海人少頴悟刻志为学中乾道二年进士第调嵊县尉嵗饥有死道旁者一妪哭诉曰吾皃也佣于某家遭掠而毙深甫疑焉徐廉得妪子他所召妪出示之妪惊伏曰某与某有隙赂我使诬告耳越帅方滋钱端礼皆荐深甫有廊庙才调昆山丞为浙曹考官一时士望皆在选中司业郑伯熊曰文士世不乏求具眼如深甫者实鲜深甫曰文章有气骨如太山乔岳可望而知以是得之知处州青田县侍御史葛邲监察御史顔师鲁礼部侍郎王蔺交荐之孝宗召见深甫言今日人才枵中侈外者多妄诞矫讦沽激者多鬻激昂者急于披露而或邻于好夸刚介者果于植立而或邻于太鋭静退简黙者寡有所合或邻于立异故言未及酬而已龃龉事未及成而已挫抑于是趣时徇利之人专务身谋习为软熟畏避束手因循茍且年除嵗迁亦至通显一有缓急莫堪倚仗臣愿任使之际必察其实既悉其实则涵养之以蓄其才振作之以厉其气栽培封殖勿使沮伤帝嘉纳问当世人才对曰荐士大臣职也小臣来自逺方不足以奉明诏帝颔之谕宰臣曰谢深甫奏对雍容有古人风除耤田令迁大理丞江东大旱擢为提举常平讲行救荒条目所全活一百六十余万人光宗即位以左曹郎官借礼部尚书为贺金国生辰使绍熙改元除右正言迁起居郎兼权给事中知阁门事韩侂胄破格转遥郡刺史深甫封还内降云人主以爵禄磨厉天下之人才以法令隄防天下之侥幸今侂胄骞越五官而转遥郡侥幸一啓攀援踵至将何以拒之请罢其命进士俞古应诏言事语渉诋讦送瑞州聴读深甫谓以天变求言未闻旌赏而反罪之则是名求而实拒也右司諌邓驲论近习左迁深甫请还驲谓不可以近习故变易諌官二年知临安府三年除工部侍郎入谢光宗面谕曰京尹寛则废法猛则厉民独卿为政得寛猛之中进兼吏部侍郎兼详定勅令官四年兼给事中陈源久以罪斥忽予内祠深甫固执不可姜特立复诏用深甫力争特立竟不得入张子仁除节度使深甫疏十一上命遂寝每禁庭燕私左右有希恩泽者帝必曰恐谢给事有不可耳宁宗即位除焕章阁待制知建康府召为御史中丞兼侍读上言比年以来纪纲不立台諌有所论击不与被论同罢则反除以外任给舍有所缴駮不命次官书行则反迁以他官监司有所按察不两置之勿问则被按者反得美除以奔竞得志者不复知甫廉耻以请属获利者不复知有彞宪贪墨纵横莫敢谁何罪恶暴露无所忌惮隳壊纪纲莫此为甚请风厉在位革心易虑以肃朝着礼官议祧僖祖侍讲朱熹以为不可深甫言宗庙重事未宜遽革朱熹攷订有据宜从熹议庆元元年除端明殿学士签书枢蜜院事迁参知政事再迁知枢宻院事兼参知政事内侍王徳谦建节深甫三疏力陈不可蹈大观覆辙徳谦竟斥进金紫光禄大夫拜右丞相封申国公进岐国公光宗山陵为总防使还拜少保力辞改封鲁国公嘉泰元年累疏乞避位宁宗曰卿能为朕守法度惜名器不可以言去御笔书説命中篇及金币以赐之有余嚞者上书乞斩朱熹絶伪学且指蔡元定为伪党深甫掷其书语同列曰朱元晦蔡季通不过自相与讲明其学耳果有何罪乎余嚞虮虱臣乃敢狂妄如此当相与奏之行遣以厉其余【按宋史论云谢深甫出处旧史泯其迹若无可议为者然庆元之初韩侂胄设伪学之禁纲罗善类而一空之深甫秉政适与之同时诿曰不知不可也况于一劾陈良再効赵汝愚形于深甫之章有不可掩者乎附识】金使入见不如式宁宗起入禁中深甫端立不动金使俟于殿隅帝再御殿乃引使者进书迄如旧仪拜少保乞骸骨授醴泉观使明年拜少傅致仕有星陨于居第遂卒后孙女为理宗后追封信王易封卫鲁諡恵正
　　许及之字深甫温州永嘉人隆兴元年第进士知袁州分宜县以部使者荐除诸军审计迁宗正簿乾道元年林栗请増置谏员乃仿唐制置拾遗补阙以及之为拾遗班序在监察御史之上髙宗崩及之言皇帝既躬三年之丧羣臣难从纯吉当常服黒带王淮当国久及之奏陛下即位二十七年而羣臣未能如圣意者以茍且为安荣以姑息为仁恕以不肯任事为简重以不敢任怨为老成敢言者指为轻儇鲜耻者谓之朴实陛下得若人而相之何补于治哉淮竟罢职予祠光宗受禅除军器监迁太常少卿以言者罢绍熙元年除淮南运判兼淮东提刑以鐡钱滥恶不职贬秩知庐州召除大理少卿宁宗即位除吏部尚书兼给事中及之早与薛叔似同擢遗补皆为当时所予党事既起善类一空叔似累斥逐而及之謟事侂胄无所不至尝值侂胄生日朝行上夀毕集及之后至阉人掩闗拒之及之俯偻以入为尚书二年不迁见侂胄流涕序其知遇之意及衰迟之状不觉膝屈侂胄恻然怜之曰尚书才望简在帝心行且进拜矣居亡何同知枢宻院事当时有由窦尚书屈膝执政之语传以为笑嘉定二年拜参知政事进知枢宻院事兼参政侂胄既啓兵端欲令及之守金陵及之辞侂胄诛中丞雷孝友奏及之实赞侂胄开边及守金陵始诡计免行降两官泉州居住嘉定二年卒
　　梁汝嘉字仲谟处州丽水人以外祖太宰何执中任入官调中山府司议曺事建炎初知常州武进县守荐其治状擢通判州事加直袐阁歴官至转运副使临安阙守火盗屡作命汝嘉摄事汝嘉修火政严巡徼盗发辄得火灾亦息遂命为真累迁户部侍郎进权尚书汝嘉素善秦桧殿中侍御史周葵将按之事见葵以寳文阁直学士提举太平观未几升学士知明州知浙西沿海制置使更温宣鼎三郡复奉祠以归绍兴二十三年卒汝嘉长于吏治在临安风绩尤着


　　钦定续通志卷三百九十
<史部,别史类,钦定续通志>
　　钦定四库全书
　　钦定续通志卷三百九十一
　　列
　　宋【九十五】
　　楼钥　　　　　　李大性
　　任希夷　　　　　徐应龙
　　庄夏　　　　　　王阮
　　王质　　　　　　陆游
　　方信孺　　　　　王柟
　　史浩　　　　　　王淮
　　赵雄　　　　　　权邦彦
　　程松　　　　　　陈谦
　　张岩
　　楼钥字大防明州鄞县人隆兴元年试南宫有司伟其辞艺欲以冠多士策偶犯旧讳知贡举洪遵奏得防以冠末等考官胡铨称之曰此翰林才也试教官调温州教授为敕令所删定官修淳熙法议者欲降太学释奠为中祀钥曰乘舆临幸于先圣则拜武成则肃揖其礼异矣可钧敌乎改宗正寺主簿厯太府宗正寺丞出知温州属县乐清倡言方腊之变且复起邑令捕数人归于郡钥曰罪之则无可坐纵之则惑民编其为首者而驱其徒出境民言遂定堂帖问故钥曰苏洵有言有乱之形无乱之实是谓将乱不可以有乱急不可以无乱弛丞相周必大心善之光宗嗣位召对奏曰人主初政当先立其大者至大莫如恢复然当先强主志进君徳又曰今之网密甚矣望陛下轸念元元以设禁为不得已凡有剏意増益者寝而勿行所以保养元气除考功郎兼礼部吏铨并縁为奸多所壅底钥曰简要清通尚书郎之选尽革去之改国子司业擢起居郎兼中书舍人代言坦明得制诰体缴奏无所囘避刑部言天下狱案多所奏裁中书之务不清宜痛省之钥曰三省制刑古有明训力论不可防庆节上寿扈从班集乘舆不出已而玉牒圣政防要书成将进重华又屡更日钥言臣累嵗随班见陛下上寿重华宫欢动宸极嘉王日趋朝谒恪勤不懈窃料寿皇望陛下之来亦犹此也又奏圣政之书全载寿皇一朝之事玉牒防要足成淳熙末年之书幸速定其日无复再展以全圣孝于是帝感悟进书成礼试中书舍人俄兼直学士院光宗内禅诏书钥所草也有云虽丧纪自行于宫中而礼文难示于天下荐绅诵之迁给事中乞正太祖东向之位别立僖祖庙以代夹室顺祖翼祖宣祖之主皆藏其中祫祭即庙而飨从之朱熹以论事忤韩侂胄除职与郡钥言熹鸿儒硕学陛下悯其耆老当此隆寒立讲不便何如俾之内祠仍令修史少俟春和复还讲筵不报宁宗受禅侂胄以知阁门事与闻传命颇有弄权之渐彭年力攻之侂胄转一官与在京宫观年除待制与郡钥与林大中奏乞留年于讲筵或命侂胄以外祠年竟去钥迁为吏部尚书以显谟阁学士提举江州太平兴国宫寻知婺州移宁国府罢仍夺职告老至再许之侂胄尝副钥为馆伴以钥不附已深嗛之【按四朝闻见録载钥天性豁逹与物无忤初尝与韩侂胄善独因草制以天下公论不予侂胄故宁罢去侂胄心敬之亦不以憾也纶久废侂胄亦迫于公论欲起而用之风钥之亲戚谕钥之子弟但求寒暄一纸书即召矣亲戚具道侂胄意于钥之子弟从容以白钥欣然命具纸札子弟曰已具矣钥引纸大书颇氏家训子弟累父兄事子弟自此不复敢言矣附识】侂胄诛诏起钥为翰林学士迁吏部尚书兼翰林侍讲时钥年过七十精敏絶人词头下立进草院吏惊诧时和好未定金求韩侂胄首钥言和好待此而决奸凶已毙之首又何足恤【按四朝闻见録载百官诣朝堂集议韩侂胄事枢密章良能建议以为奸凶已毙之首又何足惜时王介扏议以侂胄首固不足惜而国体为可惜也防倪思亦谓一侂胄臭头颅何必诸公□良能竞呼省吏仲黄纸揭于象魏曰今据礼部侍郎倪思议刲奸凶已毙之首又何足惜遂函侂胄首送金非楼钥语附识】诏从之【伏读通鉴辑览】
　　【御批金人必欲得侂胄师旦之首特恶其倡议用兵也在宋人则不当以此恶侂胄夫侂胄之奸罪素着乃宋之罪人非金之罪人也恢复况非其罪即云用兵之议倡自侂胄寕宗既从其谋岂可复委咎于下秪冀和议之成不顾事理之非宜胡寅讥之也】赵汝愚之子崇宪奏雪父寃钥乞正赵师召之罪重蔡琏之诛毁龚颐正续稽古録以白诬谤除端
　　明殿学士签书枢密院事升同知进参知政事位两府者五年累疏求去除资政殿学士知太平州辞进大学士提举万寿观嘉定六年卒年七十七赠少师諡宣献李大性字伯和端州四防人其先积中尝为御史以直言入元祐党籍始家豫章大性少力学尤习本朝典故以父任入官因参选进艺祖庙谟百篇及公私利害百疏又言元丰制六察许言事章惇为相始禁之乞复旧制以广言路从臣力荐之命赴都堂审察仅迁一秩为湖北提刑司干官未几入为主管吏部架阁文字丁母艰服阕进典故辨疑百篇皆本朝故实盖网罗百氏野史订以日厯实録核其正舛率有据依孝宗嘉之擢大理司直迁勅令所删定官添差通判楚州郡守呉曦与都统刘超合议欲撤城移他所大性谓楚城实晋义乌间所筑最坚奈何以脆薄易坚厚乎持不可台臣将劾其沮挠不果防从官送北客朝命因俾廉访具以实闻遂罢戎帅召大性除太府寺丞迁太宗正丞兼仓部郎寻改工部陈傅良以言事去彭年黄度杨方相继皆去大性抗疏言朝廷清明乃使言者无故而去臣所甚惜也数人之心皆本爱君知其爱君任其去而不顾恐端人正士之去者将不止此孝宗崩光宗疾未能执丧大性复上疏言今日之事颠倒舛逆况金使祭奠常引见于北宫素帷不知是时犹可以不出乎檀弓曰成人有兄死而不丧者闻子臯将为成宰遂为衰成人曰兄则死而子臯为之衰盖言成人畏子臯之来方为制服其服乃子臯为之非为兄也若陛下必待使来然后执丧则恐贻讥中外岂特如成人而已哉迁军器少监权司封郎提举浙东常平改浙东提刑兼知庆元府召为吏部郎中四迁为司农卿明年兼户部侍郎出知绍兴府甫一嵗召为户部侍郎升尚书朝论将用兵大性条陈利害主不宜轻举之説忤韩侂胄意出知平江移知福州又移知江陵充荆湖制置使江陵当用兵后残燬饥馑继以疾疫大性首议振贷凡三十八万缗有竒前官虚羡凡十有四万五千缗率蠲放不督民流移新复业者皆奏免征边郡武爵本以励士冒滥滋众大性劾两路戎司冒受迯亡付身凡三千四百九十有七道率缴上毁抹左选为之一清江陵旧使铜镪钱重楮轻民持赀入市有终日不得一钱者大性奏乞依襄郢例通用铁钱于是泉货流通民始复业除刑部尚书兼详定敕令寻迁兵部时金国分裂不能自存有举北伐之议者大性上疏以和战之説未定乞令朝臣集议从之寻以端明殿学士知平江府引疾丐祠卒于家年七十七赠开府仪同三司諡文惠李氏自积中三世官于朝父子兄弟相师友而大性与弟大异大东并跻从列为名臣云
　　任希夷字伯起其先眉州人四世祖伯雨为諌议大夫其后仕闽因家邵武希夷少刻意问学为文精苦登淳熙三年进士第调建宁府浦城簿从朱熹学开禧初主太常寺簿奏绍以来礼书未经编次嵗月滋久恐或散亡乞下本寺修纂从之迁礼部尚书兼给事中乞定周惇颐程颢程颐等諡进端明殿学士签书枢密院事兼权参知政事史弥远柄国久执政皆具员议者颇讥其拱黙寻提举临安洞霄宫卒赠少师諡宣献
　　徐应龙字允叔淳熙二年第进士调衡州法曹湖南检法官潭获刼盗首谋者已系狱妄指逸者为首吏信之及获逸盗治之急遂诬服吏以成宪谳于宪司应龙阅实其辞谓首从不明法当奏时周必大判潭州提刑卢彦徳不欲反其事将寘逸盗于死应龙力与之辨先是彦徳许应龙京削至是怒曰君不欲出我门邪应龙曰以人命文字所不忍也彦徳不能夺闻者多其有守交荐之改秩知端州髙安县吕祖俭言事忤韩侂胄谪死髙安应龙为之经纪其丧且为文诔之有劝之避祸者应龙曰吕君吾所敬虽縁此获谴亦所愿也主淮西机宜文字知南恩州陈自强当国乃旧同舍应龙丐雷州而去召监都进奏院迁国子博士守工部员外郎进户部侍郎厯兼权工部侍郎时金主徙汴应龙言金人穷而南奔将溢出而蹈吾之境金亡更生新敌尤为可虑兼侍讲言人主不能尽知天下人材当责之宰相宰相不能尽知天下人材当采之公论迁吏部侍郎进刑部尚书兼侍读应龙在讲筵多指陈时政一日读呉起为卒吮疽事应龙奏起恤士卒如此故能得其死力今军将得以贿迁专事掊克未免多怨帝惊曰债帅之风今犹未除邪宰相史弥远闻而恶之免侍读未几兼太子詹事防景献太子薨请老帝不许徙吏部尚书以焕章阁学士提举嵩山崇福宫嘉定十七年卒赠开府仪同三司諡文肃子荣叟深叟清叟各有
　　庄夏字子礼泉州人淳熙八年进士庆元六年大旱诏求言夏时知贑州兴国县上封事曰君者阳也臣者君之隂也今威福下移此隂胜也积隂之极阳气散乱而不收其弊为火灾为旱蝗愿陛下体阳刚之徳使后宫戚里内省黄门思不出位此抑隂助阳之术也召为太学博士言比年分藩持节诏墨未干而改除坐席未温而易地一人而嵗三易节一嵗而郡四易守民力何由裕迁国子博士召除吏部员外郎累迁宗正少卿兼国史院编修官寻权直学士院兼太子侍读时流民来归夏言荆襄两淮多不耕之田计口授地贷以屋庐牛具吾乘其始至可以得其欲彼幸其不死可以忘其劳兵民可合屯田可成此万世一时也试中书舍人兼太子右庶子左谕徳言今日之患莫大于兵冗乞行下将帅令老弱自陈得以子若弟侄若壻强壮殳等者收刺之代其名粮帝是之除兵部侍郎焕章阁待制与祠归嘉定十年卒
　　王阮字南卿江州人曾祖韶神宗时开熙河擒玛尔戬祖厚继辟湟鄯父彦傅靖康时勤王皆有功阮少好学尚气节辞辩奋发四坐莫能屈尝谒袁州太守张栻栻令往见朱熹登隆兴元年进士第时孝宗初即位欲成髙宗之志首诏经理建业以图进取而大臣巽懦幸安计未决阮试礼部对策曰临安蟠幽宅阻面湖背海膏腴沃野足以休养生聚其地利于休息建康东南重镇控制长江呼吸之间上下千里足以虎视呉楚应接梁宋其地利于进取建炎绍兴间敌人乘胜长驱直捣上皇遵养时晦驻临安为休息计三十年来较以曩昔倍万不侔主上独见逺览非以临安为不足居也战守之形既分动静进退之理异也古者立国必有所恃今东南王气钟在建业长江千里控扼所防辍而弗顾退守幽深之地如是而曰谋国果得为善谋乎傥六飞顺动中原在跬步间况一建康耶知贡举范成大得而读之叹曰是人杰也调南康都昌主簿以廉声闻移永州教授献书阙下请罢呉楚牧马之政而积马于蜀茶马司以省往来纲驿之费嵗时分牧之资凡数千言绍中知濠州请复曹玮方田修种世衡射法日讲守偹与边民亲访北境事宜终阮在濠金不敢南侵改知抚州韩侂胄宿闻阮名特命入奏将诱以羙官夜遣密客诣阮阮不答陛对毕拂衣出关侂胄闻之怒批防予祠阮于是归隠庐山嘉定元年卒
　　王质字景文其先郓州人后徙兴国质博通经史善属文游太学与九江王阮齐名著论五十篇言厯代君臣治乱谓之朴论中绍兴三十年进士第用大臣言召试馆职不就明年金主南侵御史中丞汪澈宣谕荆襄又明年枢密使张浚都督江淮皆辟为属入为太学正时孝宗屡易相国论未定质乃上疏曰陛下即位以来慨然起乘时有为之志而陈康伯叶义问汪澈在庭陛下皆不以为才于是先逐义问次逐澈独徘徊康伯难于进退陛下意终鄙之遂决意用史浩而浩亦不称陛下意于是决用张浚而浚又无成于是决用汤思退今思退专任国政又且数月臣度其终无益于陛下夫宰相之任一不称则陛下之志一沮前日康伯持陛下以和和不成浚持陛下以战战不验浚又持陛下以守守既困思退又持陛下以和陛下亦尝深察和战守之事乎李牧在鴈门法主于守守乃有战祖逖在河南法主于战战乃有和羊祜在襄阳法主于和和乃有守何至分而不使相合今陛下之心志未定规模未立或告陛下金弱且亡而吾兵甚振陛下则勃然有勒燕然之志或告陛下吾力不足恃而金人且来陛下即委然有盟平凉之心或告陛下吾不可进金又不入陛下又蹇然有指鸿沟之意使臣为陛下谋防三者为一天下乌有不治哉忌者共防质年少好异论遂罢去防虞允文宣抚川陜辟质偕行一日令草檄契丹文辞气激壮允文起执其手曰景文天才也入为勅令所删定官迁枢密院编修官允文当国孝宗命拟进谏官允文以质鲠亮不囘且文学推重于时可右正言时中贵人用事多畏惮质隂沮之出通判荆南府改吉州皆不行奉祠山居絶意禄仕淳十五年卒
　　陆游字务观越州山隂人年十二能诗文防补登仕郎鎻防荐送第一秦桧孙埙适居其次桧怒至罪主司明年试礼部主司复置前列桧显黜之由是为所嫉桧死始赴福州宁徳簿以荐除敇令所删定官时杨存中久掌禁旅游力陈非便帝嘉其言遂罢存中中贵人有市北方珍玩以进者游奏陛下以损名斋自经籍翰墨外屏而不御小臣不体圣意辄私买珍玩亏损圣徳乞严行禁絶应诏言非宗室外家虽实有勲劳毋得辄加王爵顷者有以师傅而领殿前都指挥使复有以太尉而领阁门事渎乱名器乞加订正迁大理寺司直兼宗正簿孝宗即位迁枢密院编修官兼编类圣政所检讨官史浩黄祖舜荐游善词章谙典故召见帝曰游力学有闻言论剀切遂赐进士出身入对言陛下初即位乃信诏令以示人之时而官吏将帅一切玩习宜取其尤沮格者与众弃之和议将成游又以书白二府曰江左自呉以来未有舍建康他都者驻跸临安出于权宜形势不固馈饷不便海道逼近凛然意外之忧一和之后盟誓已立动有拘碍今当与之约建康临安皆系驻跸之地北使朝聘或就建康或就临安如此则我得以暇时建都立国彼不我疑时龙大渊曾觌用事游为枢臣张焘言觌大渊招权植党荧惑圣聴公及今不言异日将不可去焘遽以闻帝诘语所自来焘以游对帝怒出通判建康府寻易隆兴府言者论游交结台谏鼓唱是非力説张浚用兵免归久之通判防州王炎宣抚川陜辟为干办公事游为炎陈进取之策以为经畧中原必自长安始取长安必自陇右始当积粟练兵有衅则攻无事则守呉璘子挺代掌兵颇骄恣倾财结士屡以过误杀人炎不能制游请以玠子拱代挺炎曰拱怯而寡谋遇敌必败游曰使挺遇敌安保其不败就令有功愈不可驾驭及挺子曦僭叛游言始验范成大帅蜀游为参议官以文字交不拘礼法人讥其頺放因自号放翁后累迁江西常平提举江西水灾奏拨义仓赈济檄诸郡发粟以予民召还给事中赵汝愚駮之遂与祠起知严州过阙陛辞帝谕曰严陵山水胜处职事之暇可以赋咏自适再召入见帝曰卿笔力囘干甚善非他人可及除军器少监绍熙元年迁礼部郎中【按四朝闻见録载孝宗未内禅一日手批陆游除礼部郎据此游礼部郎中之除当在淳熙末年附识】兼实録院检讨官嘉防二年以孝宗光宗两朝实録及三朝史未就诏游权同修国史实録院同修撰免奉朝请寻兼秘书监三年书成升寳章阁待制致仕游才气超逸尤长于诗嘉定二年卒年八十五
　　方信孺字孚若兴化军人有隽材以父崧卿防补番禺县尉盗刼海贾信孺捕之盗方沙聚分卤获惶骇欲趋舟信孺已使人负盗舟去矣乃悉缚盗不失一人韩侂胄举恢复之谋诸将偾军边衅不已朝廷寻悔金人亦厌兵乃遣韩元靓来使而都督府亦再遣壮士遗金书然皆莫能得其要领近臣荐信孺可使自萧山丞召赴都命以使事信孺曰开衅自我金人设问首谋当何以答之侂胄矍然假朝奉郎枢密院检详文字充枢密院参谋官持督帅张岩书通问于金国元帅府至濠州金帅赫舍哩子仁止于狱中露刅环守之絶其薪水要以五事信孺曰反俘归币可也缚送首谋于古无之称藩割地则非臣子所忍言子仁怒曰若不望生还耶信孺曰吾将命出国门时已置生死度外矣至汴见金左丞相都元帅完顔宗浩出就传舍宗浩使将命者来坚持五説且谓称藩割地自有故事信孺曰昔靖康仓卒割三镇绍兴以太母故暂屈今日顾可用为故事耶此事不独小臣不敢言行府亦不敢奏也请面见丞相决之将命者引而前宗浩方坐幄中陈兵见之云五事不从兵南下矣信孺辩对不少诎宗浩叱之曰前日兴兵今曰求和何也信孺曰前日兴兵复讐为社稷也今日屈已求和为生灵也宗浩不能诘授以报书曰和与战俟再至决之信孺还诏侍从两省台諌官议所以复命众议还俘获罪首谋増嵗币五万遣信孺再往时呉曦已诛金人犹轨初议信孺曰本朝谓増币已为卑屈况名分地界哉且以曲直校之本朝兴兵在去年四月若贻书诱呉曦则去年三月也其曲固有在矣如以彊弱言之若得滁濠我亦得泗涟水若夸胥浦桥之胜我有鳯凰山之捷若谓我不能下宿寿若围庐和楚果能下乎五事已从其三而犹不我聴不过再交兵耳金人见信孺忠恳乃曰割地之议姑寝但称藩不从当以叔为伯嵗弊外别犒师可也信孺固执不许宗浩计穷遂密与定约复命再差充通谢国信所参谋官奉国书誓草及许通谢百万缗抵汴宗浩变前説怒信孺不曲折建白遽以誓书来有诛戮禁锢语信孺不为动将命曰此事非犒军钱可了别出事目信孺曰嵗币不可再増故代以通谢钱今得此求彼吾有陨首而已将命曰不尔丞相欲留公信孺曰留于此死辱命亦死不若死于此防蜀兵取散关金人益疑信孺还言敌所欲者五事割两淮一増嵗币二犒军三索归正等人四其五不敢言侂胄大怒夺三秩临江军居住信孺自春至秋使金三往返金人愤其不屈议用弗就已而王柟出使定和议増币函首皆前信孺所指不可者柟白庙堂信孺辩折敌帅于彊愎未易告语之时信孺当其难柟当其易柟每见金人必问信孺安在公论所推虽敌人不掩也乃诏信孺自便寻知韶州累迁淮东转运判官兼提刑知真州即北山匮水筑石堤袤二十里人莫知其所为后金人薄仪真守将决水匮以退敌城乃获全山东初内附信孺言豪杰不可以虚名驾驭武夫不可以弱势弹压宜选威望重臣将精兵数万开幕山东以主制客以重驭轻则可以包山东固江北而两河在吾目中矣坐贵降三秩再奉祠稍复官信孺性豪爽挥金如粪土所至賔客满其后车使北时年才三十既龃龉归营居室岩窦自放于诗酒以卒
　　王柟字汝良大名人祖伦同签书枢密院事伦使北死孝宗访求其孙之未禄者三人官之柟其一也调通州海门尉乘轻舟入海捕剧贼小呉郎并其徒十七人获之狱成不受赏韩侂胄以恢复起兵端天子思继好息民凡七遣使无成续遣方信孺往将有成説矣坐白事忤侂胄得辠欲再遣使近臣以柟荐擢监登闻鼓院假右司郎中使持书北行柟归白其母母勉之乃拜命疾驱抵敌所金将乌库哩等四人列坐问韩侂胄贵显几年矣柟对已十余年平章国事才二年耳又问今欲去此人可乎柟曰主上英断去之何难四人相顾而笑有完顔天宠者防出文书云王柟虽持韩侂胄书乃朝廷有防遣其来元帅府议和宜详议以报于是金人知侂胄已诛和议遂决柟持金人牒归求函侂胄首以起居郎许奕为通谢使柟为通谢所参谋官柟自军前再还议以侂胄首易淮陜侵地从之柟奏和约之成皆方信孺备尝险阻再三将命之功臣因人成事乞録信孺功而蠲其过朝论以柟不掩人已多之守军器少监知楚州累官至太府卿告归以右文殿修撰知太平州加集英殿修撰致仕卒赠寳章阁待制
　　史浩字直翁明州鄞县人绍兴十四年登进士第调绍兴余姚县尉厯温州教授郡守张九成器之秩满除太学正升国子博士因转对言普安恩平二王宜择其一以系天下望髙宗纳之除秘书省校书郎兼二王府教授三十年普安郡王为皇子进封建王除浩权建王府教授诏建王府置直讲赞读各一员浩守司封郎官兼直讲一日讲周礼言膳夫掌膳羞之事嵗终则防惟王及后世子之膳羞不防至酒正掌饮酒之事嵗终则防惟王及后之饮酒不防世子不与焉以是知世子膳羞可以不防世子饮酒不可以无节也王作而谢曰敢不佩斯训三十一年迁宗正少卿防金师侵边下诏亲征时两淮失守廷臣争陈退避计建王抗疏请率师为前驱浩为王力言太子不可将兵以晋申生唐肃宗灵武之事为戒王大感悟立俾浩草奏请扈跸以供子职辞意恳到髙宗方怒览奏意蝢释知奏出于浩语大臣曰真王府官也既而殿中侍御史呉芾乞以皇子为元帅先视师浩复遗大臣书言建王生深宫中未尝与诸将接安能办此或谓使王居守浩复以为不可帝亦欲令王徧识诸将遂扈跸如建康三十二年帝还临安立建王为皇太子浩除起居郎兼太子右庶子孝宗受禅遂以中书舍人迁翰林学士知制诘张浚宣抚江淮将图恢复浩与之异议欲城州采石浚奏不守两淮而守江不若城泗州除参知政事有诏议应敌定计洪遵金安节唐文若等相继论列宰执独无奏帝以问浩浩奏先为偹御是乃良规傥聴浅谋之士兴不教之师冦去则论赏以邀功冦至则敛兵而遁迹谓之恢复得乎荐枢密院编修官陆游尹穑召对并赐出身隆兴元年拜尚书右仆射首言赵鼎李光之无罪岳飞之久寃宜复其官爵禄其子孙悉从之李显忠邵宏渊奏乞引兵进取浩奏二将辄乞战岂督府命令有不行耶浚请入觐乞即日降诏幸建康帝以问浩浩陈三説不可退又以诘浚曰帝王之兵当出万全岂可尝试以图侥幸复辩论于殿上浚曰中原久防今不取豪杰必起而收之浩曰中原决无豪杰浚曰彼民间无寸鐡待我兵至为内应浩曰必待我兵非豪杰矣浚因内引奏浩意不可囘恐失机防乞出英断省中怱得宏渊出兵状始知不由三省径檄诸将浩语陈康伯曰吾属俱兼右府而出兵不与闻焉用相哉不去尚何待乎【伏读通鉴辑览】
　　【御批陈康伯非主和之人于史浩本不同臭味浩之入对将康伯与浚并从讥毁心曲可知则所谓焉用相为之语正欲激之囬去姑以交相倚重之言餂之耳居心叵测若此岂特鄙夫不可与事君哉】因又言康伯欲纳归正人臣恐他日必为陛下子孙忧浚鋭意用兵若一失之后恐陛下终不得复望中原御史王十朋论之出知绍兴府先是浩因城洲白遣太府丞史正志往视之正志与浚论辩十朋亦疏史正志朋比并及浩遂与祠自是不召者十二年起知绍兴府浙东安抚使持母丧归服阕知福州淳熙初除少保观文殿大学士醴泉观使兼侍读五年复为右丞相帝曰自叶衡罢虚席以待卿久矣浩奏防恩再相唯尽公道庶无朋党之弊帝曰宰相岂当有党人主亦不当以朋党名臣下朕但取贤者用之否则去之枢密都承防王抃建议以殿歩二司军多虚额请各募三千人充之已而殿前司辄捕市人市城骚动被掠者多断指示不可用军人怙众因
　　夺民财浩奏尽释所捕而禽军民首讙呶者送狱狱成议罪欲取兵民各一人枭首以狥浩曰诸军掠人夺货至于閧则始衅者军人也军法从事固当若市人陆庆童特与抗鬭尔可同罚乎陛下恐军人有语故一其罪以安之夫民不得其平言亦可畏等死死国可乎是岂军人语帝怒曰是比朕为秦二世也浩徐进曰自古民怨其上者多矣岂必二世寻求去拜少保宁军节度使充醴泉观使兼侍读后有言庆童之寃者帝曰史浩尝力争坐此求去至今悔之赵雄尝荐刘光祖试馆职光祖对策论科取士之道帝亲批其后畧曰用人之弊人君乏知人之哲宰相不能择人国朝以来过于忠厚宰相而误国大将而败军未尝诛戮要在人君择相相必为官择人懋赏立乎前诛戮设乎后人才不出吾不信也手诏既出中外大耸议者谓曾觌视革为光祖甲科发也帝遣觌持示浩浩奏唐虞之世四凶极恶止于流窜三考之法不过黜陟未尝有诛戮之科诛戮大臣秦汉法也太祖制治以仁待臣下以礼列圣心迨仁宗而徳化隆洽本朝之治与三代同风此祖宗家法也圣训则曰过于忠厚夫为国而底于忠厚岂有所谓过哉臣恐议者以陛下自欲行刻簿之政归过祖宗不可不审也及自经筵将告归乃于小官中荐江浙之士十五人有防令升擢皆一时选也如薛叔似杨简陆九渊石宗昭陈谦叶适袁爕赵静之张子智后皆擢用不至通显者六人而已十年请老除太保致仕封魏国公晚治第鄞之西湖上帝为书明良庆防名其阁【按建炎来朝野杂记载宣政间大臣赐书阁名得御笔阁名若蔡京曰君臣庆防王□曰得贤治定是也绍兴初髙宗以平江朱□南园赐韩忠武题其赐书阁曰懋功后秦申王阁曰一徳格天杨和王阁曰风云庆会史防稽王阁曰明良庆防又皇甫坦赐书阁名绍兴焕文】旧学名其堂光宗御极进太师绍五年卒年八十九封防稽郡王宁宗即位赐諡文惠御书纯诚厚徳元老之碑赐焉嘉定十四年追封越王【按建炎以来朝野杂记载中兴宰相追封王爵者二人秦桧以久任史浩以旧恩皆异数也】旼諡忠定配享孝宗庙庭浩喜荐人才尝拟陈之茂进职与郡帝知之茂尝毁浩曰卿岂以徳报怨耶浩曰臣不知有怨若以为怨而以徳报之是有心也莫济状王十朋行事诋浩尤甚浩荐济掌内制帝曰济非议卿者乎浩曰臣不敢以私害公遂除中书舎人兼直学士院待之如初子弥大弥正弥逺弥坚弥逺嘉定初为右丞相有传王淮字季海婺州金华人登绍兴十五年进士第为台州临海尉郡守萧振许以公辅器振帅蜀辟寘幕府迁校书郎除监察御史寻迁右正言宰相汤思退无物望淮条其罪数十于是策免吏部侍郎沈介之欺世盗名都司方师尹之狡险大将刘宝掊克结权悻皆劾罢之又奏自治之防治内有三正心术寳慈俭去壅蔽治外有四固封守选将帅明赏罚储财用帝深嘉叹除秘书少监兼恭王府直讲时恭王生子挺淮白于丞相曰恭王夫人李氏生皇嫡长孙乞讨论典礼钱端礼怒其名称奏淮有年钧以长之説帝曰是何言也岂不启邪心出淮知建宁府改浙西提刑入见陈闽中利病甚悉帝褒嘉之且令一至东宫皇太子待以师儒特施拜礼寻召除太常少卿除中书舎人兼直学士院龙大渊赠太师仍畀仪同三司恩数张説除太尉在京宫观皆封还诏书除翰林学士知制诰帝命择文学行谊之士淮荐郑伯熊李焘程叔逹皆擢用淳熙二年除端明殿学士签书枢密院事辛弃疾平茶冦上功太滥淮谓不核真伪何以劝有功文州蕃部扰边吴挺奏库彦威失利靖州夷人扰边杨倓奏田淇失利淮谓二将战殁若罪之何以劝来者除同知枢密院事参知政事时宰相乆虚淮与李彦頴同行相事淮谓授官当论贤否不事形迹诚贤不敢以乡里故旧废之非才不敢以己私庇之擢知院事枢密使上言武臣岳祠之员宜省淮曰有战功者壮用其力老而弃之可乎赵雄言宗室岳祠八百员宜罢淮曰尧亲睦九族在平章百姓之先骨肉之恩疏可乎时辛弃疾平江西冦王佐平湖南防刘淳平广西防淮皆处置得宜论功惟允八年拜右丞相兼枢密事先是自夏至秋不雨至是得雨帝喜命口算诸郡绢钱尽蠲一年为缗八十余万赵雄罢相蜀士之在朝者皆有去意淮谓此唐季党祸之胎岂圣世所宜有皆以次进迁蜀士乃安枢宻都承防王抃怙宠为奸淮极陈其罪谓人主受谤鲜不由此帝即斥之章頴论事狂直帝将黜之淮曰陛下乐闻直言士大夫以言相高此风可贺也黜之适成其名帝悦頴复留时以荒政为急淮言李椿年老成练逹拟除长沙帅朱熹学行笃实拟除浙东提举以倡郡国其后推赏帝曰朱熹职事留意得升直徽猷阁成都阙帅帝加访问淮以留正对帝曰非闽人乎淮曰立贤无方汤之执中也必曰闽有章淳吕惠卿不有曾公亮蘓颂蔡襄乎必曰江浙多名臣不有丁谓王钦若乎帝称善拜左丞相天长水害七十余家或谓不必以闻淮曰昔人谓人主不可一日不闻水旱盗贼记曰四方有败必先知之岂可不以闻镇江饥民彊借菽粟执政请痛惩之淮曰令甲饥民罪不至死进士八人求以免举恩为升等淮曰八人得之则百人援之龚颐以执政之客补官求诣铨曹淮以此门不可启絶其请上章力求去以观文殿大学士判衢州淮力辞改提举洞霄宫光宗嗣位诏询初政淮对以尽孝进徳奉天敬民用人立政罔不在初淳十六年卒赠少师諡文定初朱熹为浙东提举淮素不喜熹陈贾为监察御史上疏言近日道学假名济伪之弊请诏痛革之郑丙为吏部尚书相与叶力攻道学熹由此得祠其后庆元伪学之禁始此
　　赵雄字温叔资州人为隆兴元年类省试第一虞允文宣抚四蜀辟干办公事入相荐于朝乾道五年召见便殿孝宗即日手诏除正字范成大使金将行雄当登对允文招与之语既进见雄极论恢复孝宗大喜曰功名与卿共之即除右史两月除舎人金使耶律子敬贺防庆节雄馆伴子敬披露事情不敢隠逻者以闻帝夜召雄雄具以子敬所言对帝喜金使入辞故事当用乐雄奏卜郊有日天子方斋乐不可用帝难之遣中使谕雄雄奏金使必不敢不顺即有他臣得引与就馆帝大喜雄请复置恢复局日夜讲磨条具合帝意除中书舎人时金将起河南之役议尽归诸陵梓宫帝命雄出使贺生辰仍止奉迁陵寝及正受书仪雄既见金主争辩数四其臣屡喝起雄辞益力卒得请尝上疏论恢复计大畧谓莫若由蜀以取陜西得陜西以临中原是秦制六国之势也淳二年召为礼部侍郎除端明殿学士签书枢密院事一日奏事帝曰近世士大夫好高论耻言农事防有西晋风岂知周礼与易言理财周公孔子曷尝不以理财为务且不独此士大夫讳言恢复不知其家有田百亩内五十亩为人所据亦投牒理索否雄曰陛下志在大有为敢不布尧言书之时政记升同知枢密院事五年参知政事十一月拜右丞相朱熹累召不出雄请出以外郡命知南康军熹极论时事帝怒谕雄令分析雄奏熹狂生词穷理短罪之适成其名若天涵地育置而不问可也防周必大亦力言之乃止绍兴帅张津献羡余四十万缗雄乞降防下绍兴以其钱为民代输和买身丁折帛钱之半使取诸民者民复得之足以见圣王之徳自雄独相蜀人在朝者仅十数及眷衰有言其私里党者帝疑之已而陈岘为四川制置王渥为茶马命从中出雄求去诏勉留曰丞相任事不避怨选才无乡旧盖有所激也先是蜀人未尝除蜀帅雄请外除观文殿大学士四川制置使王蔺为御史以故事不可上疏论之雄乞免改泸南安抚使帝思雄不忘改知江陵府请城江陵城成民不告扰光宗将受禅召雄雄上万言书陈修身齐家以正朝廷之道言甚剀切诏授宁武军节度使开府仪同三司进卫国公改帅湖北疾甚改判资州又除潼川府改隆兴府绍兴四年卒年六十五赠少师嘉定二年諡文定
　　权邦彦字朝羙河间人登崇宁四年太学上舎第调沧州教授入为太学博士改宣教郎除国子司业宣和二年使辽明年抗表请帝临雍为学官积十余年改都官郎中直秘阁厯知易州相州复召为都官郎中与王黼议不合镌职知冀州金人再入髙宗开大元帅府起两河兵卫汴京邦彦提所部兵与宗泽自澶渊趋韦城据刀马河诸道兵莫有进者防敌兵大至移屯南华二帝北迁邦彦与泽五表劝进建炎元年五月召还命知荆南府改东平府时东州半已入金至是围益急邦彦誓以死守居数月城破犹力战不已民义而从之突围以出遂奔行在有司议失守罪将重坐之帝以其父母妻子皆没于敌才贬二秩俄除寳文阁直学士兼知江州本路制置使既抵镇二年冬闻父死乃解官四年起复知建康府辞不许剧盗张琪残徽州邦彦遣禆将平之改江淮等路制置发运使以治办称绍兴元年召为兵部尚书兼侍读三年除端明殿学士签书枢密院事初邦彦献十议以图中兴大畧谓冝以天下为度进圗洪业恢复土宇勿苟安于东南驾御诸将当威之以法而限之以爵命读讲之臣取累朝训典及三代汉唐中兴故事日陈于前以裨圣学又监观伤善妨贤之防偷安茍容之佞市恩立威之奸懐谖罔上之欺听其言察其事则忠邪判爱民先爱其力寛民先节其用朘已奉以佐国当自执政始分阃而属大事类非偏裨之所能为必得贤臣大将然后可制置一官可省冝令沿江州县各偹境内总以漕帅上自荆鄂江池下至采石京口委任得人乃防秋上策宗室中岂无杰然有人望可济艰难赞宻勿留宿卫者愿求其人置诸左右人事尽则天悔祸不可独归之数吕颐浩素善邦彦荐用之给事中程瑀劾邦彦五罪三疏不报邦彦在枢宻又言冝乘机者三譬奕之争先安可随应随解不制人而制于人哉寻兼权参知政事帝尝对辅臣言湖南事頣浩言李纲纵恐治潭无善状帝曰纲在宣和间论水灾已得时望邦彦曰纲元无章疏第畧虚名耳盖助颐浩以排纲也三年卒邦彦与政防一年碌碌无所建明充位而
　　已无子以侄嗣衍为后
　　程松字冬老池州青阳人登进士第调湖州长兴尉章森呉曦使北松为傔从庆元中韩侂胄用事曦为殿帅时松知钱塘县謟事曦以结侂胄侂胄以小故出爱姫松闻以百千市之至则盛供帐舍诸中堂夫妇奉之谨居无何侂胄意解复召姫姫具言松谨待之意侂胄大喜除松干办行在诸军审计司守太府寺丞未阅旬迁监察御史擢右正言谏议大夫吕祖防上书乞诛侂胄苏师旦松与陈谠劾祖防当诛祖防坐真决流岭南【伏读通鉴辑览】
　　【御批松既与祖防狎友及其上书获讉惟恐相累攻之不遗余力小人叵测固不足论然松謟事侂冑祖防宁有不知臭味既已差池何必与之相狎取人不端谓非自贻患哉】松满嵗未迁意殊怏怏乃献一妾于侂胄曰松寿侂胄讶其名问之答曰欲使贱姓名常蒙记忆尔除同知枢密院事自宰邑至执政才四年开禧元年以资政殿大学士知成都府四川制置使侂胄决议开边以松为宣抚使兴元都统制呉曦副之
　　寻加曦为陜西招抚使许便宜从事松将东军三万驻兴元曦将西军六万驻河池松至益昌欲以执政礼责曦庭参曦闻之及境而返松用东西军一千八百人自卫曦多抽摘以去松殊不悟曦遣其客纳欵于金献关外四州地求为蜀王有告曦叛者松哂其狂及金人取成州守将弃关遁呉曦焚河池还兴州松以书从曦求授兵曦答以鳯州非用骑之地汉中平衍可骑以驱驰当发三千骑往盖绐之也未几金人讨曦为蜀王曦遣松书讽使去松不知所为兴元帅刘甲茶马范仲任见松谋起兵诛曦松恐事泄取祸即揖二人起去防报金人且至百姓奔走相蹂躏一城如沸松亟望米仓山遁去由阆州顺流至重庆以书抵曦匄赆礼买舟称曦为蜀王曦遣使以匣封致餽松望见大恐疑其剑也亟迯奔使者追及松不得已启视之则金寳也松乃兼程出峡西向掩泪曰吾今获保头颅矣曦诛诏落职降三官筠州居住再除顺昌军节度副使澧州安置又责果州团练副使賔州安置死賔州
　　陈谦字益之温州永嘉人乾道八年进士授福州户曹主管刑工部架阁文字迁国子録敕令所删修官枢密院编修官陈中兴五事至李纲议建镇事帝曰纲何足道谦曰陛下用大臣审出纲上宜如圣训今顾出纲下逺甚奈何帝蹙然遂极论逾数刻孝宗内禅通判江州知常州提举湖北常平平辰州峒猺加直焕章阁除户部郎中总领湖广财赋谦乃丞相赵汝愚客防党论起坐斥后数年起为提防成都府路刑狱移京西运判复直焕章阁韩侂胄谋扰金人令献马者补官七州民相扇为盗谦移书侂胄曰今若倚羣盗行剽掠之防岂得以败亡为戏乎既而屡论襄帅皇甫斌李奕罪且求罢帝谕薛叔似协和之迁司农少卿湖广总领除宣抚司参谋官金兵深入防应城焚汉川汉阳空城走武昌震惧谦以寳谟阁待制副宣抚未几夺职罢后复知江州侂胄死和议已决谦复罢奉祠卒年七十三谦有隽声早为善类所予晚坐伪禁中废首称侂胄为我王士论繇是薄之也
　　张岩字肖翁大梁人徙家杨州绍末渡江居潮州为人机警柔囘善谐登乾道五年进士第厯官为监察御史与张釡陈自强刘三杰程松等阿附时相韩侂胄诬逐当时贤者严道学之禁进殿中侍御史累迁给事中除参知政事以言者罢为资政殿学士知平江府旋升大学士知州时边衅方开诏岩与程松分帅两淮已而召还为参知政事兼同知国用事开禧二年迁知枢密院事明年除督视江淮军马时方信孺使金议和值呉曦以蜀叛议未决曦伏诛金人寻前议信孺再行侂胄趣岩遣毕再遇田琳合兵勦敌且募生擒伪帅未几川陜战屡衂大散关防敌情复变岩开督府九阅月费耗县官钱三百七十余万缗见和议反复乃言不知兵固求去侂胄诛御史章爕论岩与苏师旦朋奸误国夺两官宁宗谓兵衅方开岩尝言其不可许自便复元官奉祠以银青光禄大夫致仕卒赠特进














　　钦定续通志卷三百九十一
　　钦定四库全书
　　钦定续通志卷三百九十二
　　列传
　　宋【九十六】
　　徐谊　　　　　吴猎　　　　项安世
　　薛叔似　　　　刘甲　　　　杨辅
　　刘光祖
　　徐谊字子宜一字宏父温州人乾道八年进士累官太常丞孝宗论乐制谊对以宫乱则荒其君骄商乱则陂其官壊帝遽改容曰卿可谓不以官自惰矣知徽州至郡歙县有妻杀夫系狱以五嵗女为证谊疑曰妇人能一掌致人死乎缓之未覆也防郡究实税于庭死者父母及弟在焉乃言我子欠租久系饥而大呌役者批之堕水死矣然后寃者得释吏皆坐罪移提举浙西常平守右司郎中迁左司孝宗疾寖棘光宗久稽定省谊入谏退告宰相曰帝慰纳从容然目瞪不瞬意思恍愡真疾也宜祷祠郊庙进皇子嘉王参决丞相留正不克用孝宗崩帝不能丧祭奠有祝有司不敢摄百官皆未成服谊与少保吴琚议请太皇太后临朝扶嘉王代祭及将禫正忧惧仆于殿庭而去谊以书谓赵汝愚曰国家安危在此一举汝愚问防安出谊曰此大事非宪圣太后命不可而知閤门事韩侂胄宪圣之戚也同里蔡必胜与侂胄同在閤门可因以胜招之侂胄至汝愚以内禅议遣侂胄请于宪圣侂胄因内侍张宗尹闗礼逹汝愚意宪圣许之宁宗即位谊迁检正中书门下诸房公事兼权刑部侍郎进权工部侍郎知临安府侂胄恃功以赏薄寝觖望谊告汝愚曰异时必为国患宜饱其欲而远之不聴汝愚雅器谊除授建明多咨访谊随事裨助不避形迹怨者始众尝劝汝愚早退汝愚亦自请名在属籍不宜久司揆事愿因阜陵讫事以去宁宗已许之侂胄出入禁中无度谊密启汝愚无计防之乃直面讽侂胄侂胄疑将排已首谒谊退束装冀谊还谒留之通殷勤谊不往吏部侍郎彭龟年论侂胄罪状侂胄疑汝愚谊知其情益怨恨以御史刘徳秀胡纮疏谊责惠州团练副使南安军安置移袁州又移婺州久之许自便复官提举崇道观起守江州加集英殿修撰升寳谟阁待制移知建康府兼江淮制置使初金攻庐楚不下留兵缀濠州以待和时时钞掠淮人大惊复迸流江南在建康者以数十万计谊昼夜拊循益严备御请専捍敌勿从中御朝廷惧生事移知隆兴府以卒谊尝与绍兴老将接于行阵之法分数竒正皆有指授自为图式后諡忠文
　　呉猎字徳夫潭州醴陵人登进士第初主浔州平南簿时张栻经略广西檄摄静江府教授刘焞代栻栻以猎荐辟本司凖备差遣盗李接起防容雷高化贵鬰林等州猎请赏劳诛罪焞于是録鬰林功诛南流县尉鬰林廵检人人惊励争死鬬不逾时盗悉就擒尉宰相王淮甥也猎坐降官久之知常州无锡县用陈傅良荐召试守正字光宗以疾久不觐重华宫猎上疏曰今慈福有八十之大母重华有垂白之二亲陛下宜于此时问安上夀恪共子职辞甚切又白宰相留正乞召朱熹杨万里时陈傅良以言过宫事不行求去猎责之曰今安危之机判然可见未闻有牵裾折槛之士公不于此时有所奋为士大夫倡第洁身而去于国奚益傅良为改容谢之宁宗即位迁校书郎除监察御史帝趣修大内将移御猎言夀皇破汉魏以来薄俗服高宗三年之丧陛下万一轻去丧次将无以慰在天之灵又言陛下即位未见上皇宜笃厉精诚以俟上皇和豫而祗见焉防伪学禁兴猎言陛下临御未数月今日出一纸去宰相明日出一纸去谏臣昨又闻侍讲朱熹遽以御扎畀祠中外惶骇谓事不出于中书是为乱政猎既駮史浩諡又请以张浚配享阜陵曰艰难以来首倡大义不以成败利钝异其心精忠茂烈未有过于张浚也孝宗皇帝规恢之志一饭不忘厯考相臣终始此念足以上配孝宗在天之意亦惟浚一人耳议皆不合出为江西转运判官寻劾罢久之党禁弛起为广西转运判官除户部员外郎总领湖广江西京西财赋韩侂胄议开边猎贻书当路请号召义士以保边埸刺子弟以补军实増枣阳信阳之戍以备冲突分屯阳罗五闗以扞武昌杜越境诱窃以谨边隙选试良家子以卫府库且谓金人惩绍兴末年之败今其来必出荆防逾湖乃输湖南米于襄阳凡五十万石又以湖北漕司和籴米三十万石分输荆郢安信四郡蓄银帛百万计以备进讨拔董逵孟宗政柴发等分列要郡厥后皆为名将召除秘书少监首陈边事乞増光鄂江黄四郡戍属江陵告饥除秘阁修撰主管荆湖北路安抚司公事知江陵府陛辞请出大农十万缗以振饥者道武昌遣人招商分籴至郡减价粜米价为平猎计金攻襄阳则荆为重镇乃修成高氏三海筑金鸾内湖通济保安四匮逹于上海而注之中海拱辰长林药山枣林四匮逹于下海分高沙东奬之流由寸金隄外厯南纪楚望诸门东汇沙市为南海又于赤湖城西南遏走马湖熨斗陂之水西北寘李公匮水势四合可限戎马金人围襄阳徳安防骑迫竟陵朝廷命猎节制本路兵马猎遣张荣将兵援竟陵又招神马陂溃卒得万人分授襄阳徳安加寳谟阁待制荆湖宣抚使时金人再侵竟陵张荣死之襄阳徳安俱急呉曦俄反于蜀警报至猎请魏了翁摄参议官访以西事募死士入竟陵命其将王宗防死守调大军及忠义保防分道夹击金人遂去又督董逵等援徳安董世雄孟宗政等解襄阳之围西事方殷猎为讨叛计请于朝以王大才彭辂任西事仍分兵抗均房诸险漕粟归峡以待王师及防诛除刑部侍郎充四川宣谕使朝廷命旌别淑慝以敷文阁学士四川安抚制置使兼知成都府嘉定六年召还卒家无余资蜀人思其政画像祠之猎初从张栻学乾道初朱熹防栻于潭猎又亲炙湖湘之学一出于正猎实表率之諡文定
　　项安世字平父其先括苍人后家江陵淳熙二年进士召试除秘书正字光宗以疾不过重华宫安世上书言陛下仁足以覆天下而不能施爱于庭闱之间量足以容羣臣而不能忍于父子之际有父子然后有君臣父子之情终无可断之理爱敬之念必有油然之时圣心一回何用择日早往则谓之省暮往则谓之定疏入不报寻迁校书郎宁宗即位诏求言安世应诏言管夷吾治齐诸葛亮治蜀立国之本不过曰量地以制赋量赋以制用而已用不量赋而至于侈且滥内外上下之积不得而不空天地山川之藏不得而不竭今天下之费最重而当省者兵也能用土兵则兵可省能用屯田则兵可省其次莫如宫掖兵以待敌国常畏而不敢省宫掖以私一身常爱而不忍省不敢省者事在他人不忍省者在陛下也陛下肯省则省之宫中既省则外廷之官吏四方之州县从风而省时朱熹召至阙未几予祠安世率馆职上书留之不报俄为言者劾去通判重庆府未拜以伪党罢安世素善呉猎二人坐学禁久废开禧用兵猎起帅荆渚安世方丁内艰起复知鄂州俄淮汉师溃薛叔似以怯懦为侂胄所恶安世因贻侂胄书其末曰偶送客至江头饮竹光酒半醉书不成字侂胄大喜曰项平父乃尔闲暇遂除户部员外郎湖广总领防叔似罢金围徳安益急诸将无所属安世不俟朝命径遣兵解围高悦等与金人力战马雄获万户周胜获千户安世第其功以闻猎代叔似为宣抚使寻以宣谕使入蜀朝命安世权宣抚使又升太府卿有宣抚幕官王度者吴猎客也安世招军名项家军多不逞好掳掠猎斩其为首者安世憾之至是斩度于大别寺猎闻于朝安世坐免后以直龙图阁为湖南转运判官未上用台章夺职而罢嘉定元年卒
　　薛叔似字象先其先河东人后徙永嘉游太学解褐国子録初登对论祖宗立国之初除二税外取民甚轻自寜以来赋日増而民困滋甚孝宗嘉纳因曰朕在宫中如一僧叔似曰此非所望于陛下当论功业如何正使海内富庻如文景不过江左之文景法度修明如明章不过江左之明章陛下即位二十余年国势未张未免牵于茍安无事之説帝黙然复数日宰执进拟朝士帝出寸纸书叔似及应孟明姓名嘉其奏对也迁太常博士寻除枢密院编修官时仿唐制置补阙拾遗宰臣启拟令侍从台谏荐人帝自除叔似左补阙叔似遂劾首相王淮去位光宗受禅时传金使入界使名未正叔似奏自夀皇一正匹敌之礼金人常有南顾之虞使名未正而遽受之祗以重其玩侮翼日复奏谋国者畏敌太过帝奋然开纳除将作监出为江东转运判官俄以谏臣论罢主管冲右观寻除湖北运判加直秘阁移福建召为太常少卿兼实録院检讨官守秘书监权户部侍郎初丞相周必大请择侍从台谏忠直者提举太史局盖用神宗朝司马光与王安礼故事纒度少差豫图销弭遂命叔似提举寻兼枢密都承防以刘徳秀疏罢提举兴国宫起知贑州移隆兴府庐州召除在京宫观兼侍读进权兵部侍郎兼同修国史兼国用司参议官两浙民有身丁钱叔似请于朝遂蠲之试吏部侍郎兼侍读充荆湖宣谕使时韩侂胄开边除兵部尚书宣抚使叔似方乞给降官防分拨纲运募兵鬻马辟致僚佐而皇甫斌唐州之师已败矣遂劾斌南安军安置叔似料敌必侵光黄委总领陈谦按行五闗鄂卒守三闗金果入侵谦驻汉阳为江左节制寻除叔似端明殿学士兼侍读时宣司兵戍襄阳都统赵淳副统制魏友谅与统制吕渭孙不相下渭孙死之叔似遂自劾委任失当叔似夙以功业自期逮临事絶无可称以御史王益祥论夺职罢祠侂胄诛諌官叶时再谪降两官论福州以兵端之开叔似迎合故也久之许自便嘉定十四年卒赠银青光禄大夫諡防翼叔似雅慕朱熹穷道徳性命之防谈天文地理钟律象数之学
</div>
    <div class="pagination">
<a href="钦定续通志_page211.html">上一页</a><span>...</span><a href="钦定续通志_page207.html">207</a><a href="钦定续通志_page208.html">208</a><a href="钦定续通志_page209.html">209</a><a href="钦定续通志_page210.html">210</a><a href="钦定续通志_page211.html">211</a><span class="current-page">212</span><a href="钦定续通志_page213.html">213</a><a href="钦定续通志_page214.html">214</a><a href="钦定续通志_page215.html">215</a><a href="钦定续通志_page216.html">216</a><a href="钦定续通志_page217.html">217</a><span>...</span><a href="钦定续通志_page213.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
