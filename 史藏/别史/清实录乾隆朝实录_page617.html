<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 617 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 617 页/共 1860 页
  </h1>
  <div class="content">
   ○谕军机大臣等、永定河道白钟山、已降旨照富勒赫之例、协办南河事务。白钟山谙习河务。朕所稔知。前令舒赫德带往江南时。原因将来豫、东、二省工程。尚有须清厘整顿之处。设河臣必应更换。一时难得其人。即可令伊代任。是以未即降旨。且白钟山若与富勒赫共事南河。尹继善到江后。办理一切事务。自必与白钟山多所投合。如此则富勒赫将何以处之耶。若伊等或竟致意见参差。更于公事无益。但现据舒赫德等、奏疏筑事宜。及岁抢工程。必须分任专办。是此时实资其用。而以直隶道员。在彼任事。恐呼应不灵。业已暂照所请。将来如有应行酌量更调之处。朕临时自有裁夺。可将此并行传谕舒赫德等知之。　　

○又谕、据贵州提督丁士杰奏称、古州等处苗疆。经理各员。半易生手。因苗人易于反侧。恐生事端。专以姑息为能。苗人竟有官司传唤不至。因公役使不从者。恐日渐效尤。养成骄抗。请饬苗疆文武、无事不得扰累。有犯法在必惩等语。丁士杰所奏亦是。著传谕硕色、定长转饬文武各员、于所属苗猓。当斟酌情事。随宜弹压。以靖边徼。但苗情难驯。惟在地方官善为抚御。平时不以烦苛滋扰。有事不以姑息奸。务于怀德之中。使知畏法。方为抚御得宜。若因一二细事。辄事深求。绳之过急。未免转滋事端。亦非辑绥之道。著一并传谕知之。　　

○蠲缓山西清水河、托克托城、善岱、归化城、等四厅。本年被旱灾民额赋。　　

○辛丑。谕、现在南河工程浩大。且时值冬令。所有在工效力之杂职千把等、昼夜巡防辛勤可悯。著加恩赏给饭食银两。该督等、酌量按月支给。俾得专意办工。以期速竣。该部遵谕即行。　　

○谕军机大臣等、今岁淮扬一带。被水成灾。而铜山县黄河又复溃决。数邑被灾。民居荡析。非寻常偏灾可比。普福、安宁、高恒、身在江南。平时原不应干预地方事务。但目击如此灾伤。现在兴举大工。筹办赈务。朕心日夜焦劳。伊等岂有不知。乃从无一字奏及。且河工溃决。灾及民生。皆高斌贻误所致。高恒自应更切悚惧。据实入告。乃亦置若罔闻。尤属不合。著传旨严行申饬。并令将现在河工水势若何。及办理赈务、是否妥协之处。据实奏闻。寻普福、安宁、高恒、先后覆奏、均称铜山决口。经钦差大臣、暨河臣督率在工员弁、陆续进埽。水势渐减。料物源源到工。足资接济。赈务系督抚专委按察使许松佶总理。并饬道府各员、督察给散。灾黎安怗。俱报闻　　

○又谕、据卫哲治奏、灾地饥民外出者。饬行所至州县、照例留养。一俟春暖。资送回籍。俾令各安本业等语。此虽系循照从前办赈旧例。其实办理流民之道。惟应各听其便。盖穷黎避灾他出。或因有戚友可倚。或因邻邑丰收。可以佣工糊口。若必令地方官逐一稽查。分布安插。未免于伊等谋生之计。转致拘碍。且不肖奸民。闻有留养之例。势必乘机混冒。而愚民轻去其乡者。亦恐因此益众。是留养资送。不特有名无实。更易滋弊。匪曰爱之。其实害之。国家亦无此政体也。可传谕卫哲治知之。　　

○工部议准、两江总督鄂容安奏请、以旧裁仪徵卫守备衙署。改为淮南仪所添设监掣厅衙署。从之。　　

○以湖南巡抚杨锡绂、为都察院左都御史。　　

○调盛京刑部侍郎吴达善、为兵部侍郎。盛京礼部侍郎苏章阿、为盛京刑部侍郎。以内阁学士世臣、为盛京礼部侍郎。　　

○调山西巡抚胡宝瑔、为湖南巡抚。湖北巡抚恒文、为山西巡抚。以陕西布政使张若震、为湖北巡抚。山西按察使唐绥祖、为陕西布政使。陕西汉兴道蒋洲、为山西按察使。　　

○壬寅。上诣畅春园、问皇太后安。　　

○回圆明园。　　

○谕、据舒赫德策楞奏称、洪泽湖堤砖石各工。坍卸三千余丈。必须修理完整。以资保障。请简派熟谙工程之大臣。酌带工员。速行估计。分头董理等语。著侍郎嵇璜、德尔敏、前往会同该总河督办。于六部司员内、拣选数员。带往差委。俱著驰驿。其舒赫德从前带往之司官等、一并听其通融调度。俾工程速竣。以收捍卫之益。　　

○又谕曰、河东河道总督顾琮奏称、现住阳武催办工程。东省运河大挑事宜。请简巡巡漕御史。早赴济宁督率查办等语。巡视山东漕务。著伊灵阿速行前赴。　　

○礼部议覆、御史魏涵晖奏称、本年顺天乡试。卤字号、终三场者四名。例不取中。虽有佳文。未免弃置。请将商灶籍入学者。一体编入北贝取中。无庸另立字号。应如所请。饬令该学政盐运使遵办。从之。　　

○刑部议覆、四川按察使周琬奏称、军流人犯。向例由犯事地方、注定程途。至遣地、解知府衙门分拨安置。四川西陲。番苗杂处。与内地不同。如宁远府、会理州、茂州、及松潘卫、打箭炉、等地。各省解到烟瘴遣犯。俱发该处。未免岁积人多。若辈本非良善。与苗民群处。恐滋事端。请嗣后发遣四川人犯。统解总督衙门、按地通融派拨。应如所请。从之。　　

○癸卯。谕曰、嵇璜、德尔敏、现在出差。其户部侍郎事务。著裘曰修署理。工部侍郎事务。于哈达哈未到部之前。著阿里衮暂行兼管。　　

○谕军机大臣等、尹继善等奏拏获匪犯马自道一案。据称、咨缉夥党。严讯确情。究拟题报等语。此等托名马朝柱、书写匿名字帖之案。前经传谕各省督抚、令其审讯明确。即予杖毙。不必题达。今此案据供现有同谋为匪之人。及闻查拏。复通信窜匿。或党羽尚多。实有图谋抢劫情罪。即应尽法处治。以儆奸民。著传谕永常、钟音、令其查拏严审。如系恐吓乡愚。强劫为匪。律应正法者。即行正法。如审无此等情节。即遵照前旨。杖毙完结。不可因有前旨。使凶恶之徒。得以漏网。　　

○又谕曰、舒赫德等奏湖水情形一摺。看来高堰各工。已俱危险。经舒赫德等昼夜抢护。虽间有汕刷。然大势已可无虞。即属万幸。惟阅图内所绘情形。似于蒋家闸、及束水堤等处、若早求一宣洩之方。或积水尚可稍减。不致冲刷堤身如此之甚。盖洪河未复故道。则漫溢之水。必当使有所归宿。若更壅阻。则溃决滋甚矣。其石工冲汕之处。应于桃伏大汛之前。急为修理完固。已如所请、著嵇璜、德尔敏、拣派司官。带同驰驿前往督办。此时已经发帑购办石料。务先期催集。俟钦差到曰。即可星速鸠工。早收捍御之益。　　

○又谕、朕因知府缺出一时不得其人。特命各督抚保举堪任人员。以备简用。必得才品出众之员。方可列名荐牍。今日引见之浙江知县翟天翱一员。看其人甚平常。难胜知府之任。其曾曰理等三员。亦非出色者。该督等滥举塞责。殊属不合。著传旨申饬。　　

○户部奏、江苏巡抚庄有恭疏请、本年江南被水灾重之阜宁、清河、桃源、安东、高邮、宝应、甘泉、兴化、铜山、邳州、宿迁、睢宁、海州、沭阳、并镇江、淮安、大河、扬州、徐州、等卫。共十九州县卫。稍次之山阳、盐城、泰州、沛县、萧县、砀山、赣榆、等七州县。本年灾田应徵地丁银米。应按分蠲免。蠲剩银米。按被灾轻重。分三年二年带徵。至熟田应徵漕粮漕项。俱请缓至来年麦熟后徵收。旧欠漕粮漕项。缓至明冬带办。其乾隆十年前、各款钱粮。应请豁免。被灾较轻之上元、江宁、江浦、六合、江都、等五县。熟田应徵各项。照常徵收。灾田应徵漕项银两。请缓至来年麦熟后徵输。漕粮缓至明冬带办。得旨、依议速行。其被灾之阜宁等三十一州县卫。所有本年应徵、及旧欠漕粮漕项。俱著照该抚所请。分别蠲免缓徵。　　

○甲辰。谕、铜山河堤漫决。东注洪湖。不特灵、虹、睢、宿、等州县。俱遭淹浸。而洪河受涨。高堰下游束水堤、亦被冲汕。决口一日不塞。则湖水一日不减。下游东堤二闸不能堵筑。且洪湖日益淤淀。每岁盛涨。皆属可虞。是堵御铜山决口。为目前第一要务。舒赫德刘统勋策楞等、现在工次。所有筹画疏浚堵闭之处。即系伊等与该总河专责。豫东两省物料。现已陆续趱运。应乘此冬令水消。及时施工。务于桃汛以前。刻期完竣。使河湖各循故道。安澜顺轨。以副委任。若在工人员。稍有怠玩疎虞。朕必于舒赫德是问。其工次员弁夫役。奔走效力。昼夜勤劳。露立风霜。朕心深为轸念。著拨河库银二万两。交舒赫德等、视其出力等次。随时奖励犒赏。以示鼓舞。该部即遵谕行。　　

○谕军机大臣等、陈世倌奏黄河入海。向祗六套六巨。今增至十套十巨。海口壅塞等语。此亦不过摭拾浮言。究非确论。著交与舒赫德等将何时增涨。于现在河流入海。有无阻遏。及应如何设法疏浚之处。俟工竣后、一并勘明议奏。　　

○军机大臣等议覆、户部侍郎嵇璜、条奏河工事宜。一、归仁堤临河石工宜修。查归仁堤分隔睢湖诸水。设闸启闭。今黄水漫涨入湖。自多塌卸。但黄河未归正溜。应否施工。请交在工大臣查勘。一、黄河两岸闸坝宜修。查设立闸坝。原以分流减水。保固堤工。应交在工大臣相度兴修。一、下河宜设专员经理。查下河一带。黄运江防。向系淮扬道管理。今该道既难兼顾。或另添道员。或就近令两淮运使兼管。请交在工大臣定议。一、堆积土牛之制宜严。查河工向令夫役积土备用。原期抢险有资。应交河臣严饬各厅汛员弁、督率夫役。随时畚锸。不得于近堤处取土。至该侍郎所称五坝蓄洩、及南关等坝蓄洩之处。应交钦差大臣、相度情形。悉心经理。得旨、依议。高斌久任南河总督。惟事姑容。受工员欺蔽。亏帑误工。情状显著。经朕特派刘统勋、策楞、前往清查。而工员等、不思侵冒之当厘。转因畏疑而解体。迨二闸疎虞。钦差同总河到工督率堵御。而顾此失彼。将铜山兵役彻往。并力抢修。张家马路堤工。竟诿之衰老无能之同知守备。溜势南徙。尚坐视不报。以致溃败不救。灵、虹、睢、宿、一带。胥受其灾。而二闸决口。亦不可复塞。河徙虽属天灾。而人事实相凑合。朕之重治高斌之罪者在此。语云、耕当问奴。织当问婢。高斌在河工二十年。专以工务为事。习见熟闻。孰得孰失。其所见究与按图悬揣者迥异。大学士等虽按形势定议。但未身历其境。其于现在情形、是否允协。尚宜再加详酌。著将此摺交舒赫德等、与尹继善高斌等、逐条细阅。其是否悉合机宜。及此外有无未尽。一一指陈。高斌身获重罪。凡从前经理不善之处。宁无追悔。即应就此改图。岂容固执己见。如自谓已经误工。不过含糊认罪。不能细心参酌。冀赎前愆。则伊从前居心。真不可问。且益滋罪戾。无可复逭矣。尹继善夙任南河。胸中自有所见。且即伊本任之责。务各屏去成见。妥协详酌。使黄流淮渎。从此顺轨安澜。以慰朕怀。总之治河贵得机要。其调度祇在瞬息之顷。即如车逻等坝、原以减洩运河涨水。而高斌当乾隆十一十二等年、水盛之时。尽力谨守。侥幸无事。下游竟获丰收。遂固执以为己有成效。竟可不开。而卒以酿成壅溃之患。而数年所得。实不偿此番所失。是高斌既误于前。若尹继善将来鉴于前辙。矫枉过正。遂以洩水保工为上策。而安心以高宝为壑。则早放车逻等坝。可以年年无事。而令下游岁岁被灾。朕必将重治其罪。又如浮言咸以开毛城铺为高斌之罪。不知毛城铺乃自高斌而闭。昨刘绕勋面奏、谓此高斌数年来不白之冤。益可见浮言之不足信。惟身历者能知之也。今又有称黄河减水诸闸应修。是遵开毛城铺之说耳。而不知溜势既分。恐无以刷沙。将又有议其后者。从来为政不在多言。朕因河患。宵旰忧勤。日召在廷诸臣、详悉讲求。其欲复黄河故道使北流者。既迂远难行。至谓蓄洩宜勤。闸坝宜固。堤埝宜增。海口宜浚。则河员足任。徒事摭拾空言。无难编成巨帙。昔人云、议礼如聚讼。议河者亦如聚讼。哓哓不已。甚无取焉。此后仍有以治河奏者。必将原摺发还。　　

○旌表守正捐躯之贵州贵定县民阮洪选妻吴氏。　　

○乙巳。上诣畅春园、问皇太后安。　　

○还宫。　　

○谕军机大臣等、据班第等奏、审拟李维茂匿名揭帖一摺。此案前据该抚奏到。即经降旨传谕、令将该犯立予杖毙。不必题达。想该督抚尚未奉到耳。今摺内审讯情节。亦不过名诬陷。与马朝柱逆案无涉。著仍遵照前旨办理。不必律拟题达。著传谕知之。　　

○赈恤安徽太湖、宿松、歙县、太平、贵池、东流、寿州、宿州、凤阳、临淮、怀远、虹县、灵璧、凤台、阜阳、颍上、霍邱、亳州、泗州、盱眙、天长、五河、滁州、全椒、和州、来安、并长淮、宿州、泗州、滁州等卫、三十州县卫。本年被水灾民。　　

○广东巡抚苏昌疏报、乾隆十七年分、吴川、海康、徐闻、钦州、琼山、等五州县。垦复额内田一十一顷六十四亩有奇。保昌、四会、合浦、文昌、等四县。垦复额内田二十二顷九十亩有奇。新会、惠来、阳江、恩平、遂溪、等五县。首垦额外田二十四顷六十五亩有奇。　　

○丙午。谕、据硕色爱必达奏称、云南开化镇总兵张凌霞、自到任以来。不知夷疆以镇静绥缉为主。越俎民事。纵容所属弁员。滥差滋扰。于一切营伍事宜。纷纭变更。议论举动。俱甚荒唐乖戾等语。各省督抚以总兵为大员。率不经意查察。硕色此奏甚是。张凌霞不胜总兵之任。著革去总兵、在蓝翎侍卫上行走。其云南开化镇总兵员缺。著吕九如调补。所遗员缺。著傅魁补授。　　

○赐故奉恩辅国公兴宁、谥勤僖。　　

○丁未。上御乾清门听政。　　

○诣畅春园、问皇太后安。　　

○幸圆明园。　　

○谕军机大臣等、前因铜山堵筑大工。急需物料。饬令豫东二省抚臣、亲往督率。速为购办。复经降旨、令将采办若干、运往若干之处。即行奏闻。嗣据杨应琚两次奏报、其运往数目。亦已奏明。而蒋炳仅奏报起程。以后未见续奏。豫省至徐。由黄河顺流而下。运往较易。乃奏报迟迟。看来豫省办理。不及东省之迅速。著传谕该抚、令其将现在如何办理、及采运数目。即速具奏。寻奏、督办物料。臣住省东水次。已办运檾、一百九十余万斤。秸。一百八十余万斤。现又办秸二千五百万斤、内运到工所。六百七十余万斤。运到江南砀山水次。五百余万斤。余俱严催督运。至需用桩木。豫省分办五百根。现在江省委员未到。亦饬扎筏径送工所。得旨是以后勉力督催速办。毋自取咎。　　

○又谕、台湾兵丁胡胜喜、行剌该镇陈林每一案。前经降旨该督从严办理。乃历时已久。未据奏覆。著传旨询问。令其将现在审拟情由。并陈林每有无审实罪款。速行详悉奏闻。　　

○以翰林院侍读学士程景伊、为詹事府詹事。　　

○以都察院左副都御史麒麟保、为正黄旗蒙古副都统。仍兼都察院左副都御史。　　

○调蒙古正红旗副都统介福、为满洲正红旗副都统。　　

○以头等侍卫鄂实、为蒙古正红旗副都统。　　

○戊申。谕军机大臣等、前因舒赫德等、奏请钦派大员。督办高家堰石工。已降旨令嵇璜、德尔敏、前往今据舒赫德等、复奏请再遣大臣二人。一会同总督盐政、专司下游疏浚之事。一会同富勒赫、核估岁抢修各工。现在南河已有舒赫德等、在彼经理。今又派嵇璜等二员。且此时物料尚未齐备。若再复行派遣恐人数太多。事权不一。转致掣肘。可即令嵇璜会办疏浚诸事。德尔敏会估岁抢修工程。即将来石工兴举之后。原可令一人在工。一人往来督率。亦可轮流办理。业已传知嵇璜等、并寄谕舒赫德等知之。　　

○军机大臣等议覆、京城八旗增添马甲一千名。归健锐营居住操演。查健锐营额兵。俱系前锋。增添马甲。请均作为委前锋。酌给鸟枪五百杆。火药等项、照例由工部支领。每二人合给马一匹。共需马五百匹。请由京城八旗拴养官马内拨给。每旗增添委前锋参领各二员、委前锋校各五员、管束。即由健锐营拣选补放。再健锐营既经添兵。静宜园官兵值班等差。应请彻停。查从前官兵。俱例给移居银两。现议添之委前锋参领、委前锋校、俱由本营拣放。均可无庸赏给。至新添之马甲一千名。其移居银两。请照前锋护军十两之例稍减。各与六两。从之。　　

○免浙江钱清场、西兴之永盈围、乾隆十七年、被潮坍没灶地额赋。　　

○己酉。谕、向来外省办理刑名。每存姑息之见。即有关伦常。亦多迁就。谓衅由死者。率作凶徒以无心架格。或两相凑合。用力过猛。此妇寺之仁。以救人一命为造福。究之辗转达部。仍归按律定拟。空留此不近理之谈。而实乖弼教之义。甚无谓也。近虽降旨训饬。至再至三。而积习牢不可破。即如山西省陆三杰、因授分田产。荡卖无余。乘父病垂危。仍索分田地。伊叔陆应唐忿责。用小刀扎伤陆三杰额颅。陆三杰夺刀回扎。致毙胞叔陆应唐。悖伦灭理。莫此为甚。乃该抚本内所叙案情。则云陆三杰用刀恐吓。陆应唐抢刀势猛。以致扎伤等语。是陆应唐反为应死之人矣。似此灭绝伦纪之事。人人所共愤。而仍为委曲捏叙情节。承办之府县臬司、以至该抚、亦岂不知陆三杰罪在不宥。而习惯自然。以书吏取供故套为当然。不知改正。则实有可矜情节者。将致鱼目不明矣。著严饬行。嗣后如仍有似此者。刑部即声明驳正。将承审各官、从重议处。以正伦理。申国宪。　　

○甘肃凉州将军七十五等奏、西宁关外、伊克察达木、德布特尔、卡座。向由京派员巡察。自乾隆二年、庄浪添设满兵驻防。经军机处议裁京员。就近派委庄浪官四员。兵二十名。巡察。查巡卡事关紧要。须多派干练员弁防守。请于明岁添派凉州官二员、兵十名、与庄浪官弁、一体巡察。得旨、如所请行。　　

○以太仆寺卿陈兆仑、为续文献通考馆副总裁。　　

○赈恤湖北潜江、沔阳、天门、三州县卫。本年被水灾民。　　

○庚戌。上诣畅春园、问皇太后安。　　

○谕、据舒赫德奏、上下江办理赈务。微有互异。下江按月点三十日全给。上江则遇闲旷扣除等语。夫按日给赈。例应扣除闲旷。是上江合例而下江非。但江南此次被灾甚重。非寻常偏灾可比。朕心为之宵旰靡宁。其上江赈银。著照下江所办、按月全给。不必扣除闲旷。以示优恤。嗣后如遇有偏灾。仍照定例办理。该部即遵谕行。
  </div>
  <div class="pagination">
   <a href="清实录乾隆朝实录_page616.html">
    上一页
   </a>
   <span>
    ...
   </span>
   <a href="清实录乾隆朝实录_page612.html">
    612
   </a>
   <a href="清实录乾隆朝实录_page613.html">
    613
   </a>
   <a href="清实录乾隆朝实录_page614.html">
    614
   </a>
   <a href="清实录乾隆朝实录_page615.html">
    615
   </a>
   <a href="清实录乾隆朝实录_page616.html">
    616
   </a>
   <span class="current-page">
    617
   </span>
   <a href="清实录乾隆朝实录_page618.html">
    618
   </a>
   <a href="清实录乾隆朝实录_page619.html">
    619
   </a>
   <a href="清实录乾隆朝实录_page620.html">
    620
   </a>
   <a href="清实录乾隆朝实录_page621.html">
    621
   </a>
   <a href="清实录乾隆朝实录_page622.html">
    622
   </a>
   <span>
    ...
   </span>
   <a href="清实录乾隆朝实录_page618.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
