<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 205 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 205 页/共 505 页</h1>
    <div class="content">○又谕、杨岳斌奏、抵陕催军进发。刘蓉奏、陶营勇丁溃逃入陕。派兵弹压各一摺。陶茂林营勇溃散情形。昨已据联捷驰奏。兹据刘蓉奏称、该溃勇等推副将高选清为统领。沿途抢掠。窜近宝鸡县境。分股窜至盩厔县之哑柏镇一带。并有由凤翔城外零星东窜者。该溃勇等聚众至六七千人。甘心叛乱。必将一意东趋。扰及完善。若不及早扑灭。必至蔓延为患。刘蓉已派游击王守基等军。驰赴宝鸡盩厔等处。相机筹办。著即督饬各军。实力堵扼。剿抚兼施。将胁从之人。分别遣散。南山一带。最易藏奸。若令该匪窜入。剿办又形棘手。刘蓉务当添派兵勇。择要扼截。毋令贼踪阑入。杨岳斌既抵陕省。即著督率亲军。先将此股溃勇。迎头截击。并催齐后起之勇到陕。分路布置。妥筹剿办。联捷所带之马队。亦可由该督商同调派。总须将此起溃勇。赶紧就地歼除。断不可令其窜入邻疆。酿成大患。前因直东军情紧要。谕令杨岳斌移师会剿。现在陕西溃勇。亟须剿办。著该督即将此事办结后。再行候旨遵行。蒋凝学一军。如已行抵陕境。即由该督饬令随同征剿。以厚兵力。其甘肃两当县境内。亦有溃勇二千余人滋扰。并著杨岳斌等就近拨军扼剿。仍飞咨雷正绾、曹克忠、分兵截击。毋令与前股句结。续行东窜。将此由六百里各谕令知之。　　

○以陕西克复汉中等城出力。赏总兵官黄本瀛、许源胜、张荣华、张仁泗、副将徐桂荣、陈文贵、李得义、参将刘鹤龄、巴图鲁名号。都司周桐封等花翎。知县霍勤烈等蓝翎。余加衔升叙有差。　　

○予陕西汉南等处阵亡游击舒经畬等三十员祭葬世职加等。　　

○予江西武甯阵亡殉难团勇王庆恩等暨妇女六百三十名口分别旌恤。并立祠建坊如例。　　

○庚子。以雨泽未沾。上于大高殿设坛祈祷。亲诣行礼。　　

○遣惇亲王奕誴诣时应宫。恭亲王奕?诣昭显庙。钟郡王奕詥诣宣仁庙。孚郡王奕譓诣凝和庙。礼亲王世铎诣觉生寺。豫亲王义道诣黑龙潭。肃亲王华丰诣密云县白龙潭。拈香。　　

○谕军机大臣等、国瑞奏、侦探连日贼情。将马步兵勇分扎营盘一摺。逆匪自窜入河套后。仍盘踞红川口一带。边马时在郓钜曹州打粮。国瑞前派诺林丕勒等、管带现有马队。又派营总达尔济。由济甯选带招集到营马队四百名。赴曹州会合陈国瑞等步队。著即催齐詹启纶、宋庆两军。相度地宜。妥慎安营。力图进剿。吴棠派来炮船五十只。已到济甯运河。国瑞派员往汶上东平验看水势。已饬令赵三元等、驶赴戴村坝安山等处实力巡防。张秋一带。黄运交汇之处。尤为紧要。此项炮船。恐尚不敷分布。著刘长佑、阎敬铭、各就现有兵力。联集民团。扼要守御。严密梭巡。毋稍大意。吴棠仍当续派轻利炮船。交黄翼升等带赴东境。交刘长佑、阎敬铭、择要布置。以资控扼。郭宝昌带领步队。随僧格林沁剿贼。不能护持主将。独以身免。且从前系陈国瑞部将。辄敢有诬陷陈国瑞之事。其居心殊不可问。著陈国瑞即将该革员拏解济南。交阎敬铭审办。与前日拏问之成保。一并严讯。定拟具奏。毋稍瞻徇。陈国瑞打仗勇往。屡立战功。前此被人陷害。经朝廷鉴察。曲为保全。此次曹州之败。复加恩免其置议。并令统带郭宝昌所部兵勇。该总兵自必能感恩图报。尽殄逆氛。渥膺懋赏。惟军威新挫。总须养足锐气。方可进剿。断不可恃勇轻进。急于图功。每遇军情事宜。与人商办。均须和衷共济。勉之慎之。刘铭传已由单县拔营。是否已抵汶上济甯一带。总须绕赴北路。遏截贼氛。以固畿疆。仍须续调全部勇丁。由周盛波管带。分起赴东。合并一处。以厚兵力。更操胜算。国瑞现在收集马步各队。共有若干。务须详细分别开单。注明何项队伍。迅速奏闻。不准稍涉含混。豫为将来冒销地步。将此由六百里谕知国瑞、刘长佑、吴棠、阎敬铭、并传谕刘铭传、陈国瑞知之。　　

○又谕、前因北路防剿吃重。谕令皂保、特普钦、于吉林黑龙江挑选马队各五百名。又据醇郡王奏、神机营所练马队。不敷派拨。复谕令续调马队各五百名。兹据国瑞奏称、吉林黑龙江近来派出官兵。多以西丹充数。黑龙江所派西丹。技艺虽属生疏。乘骑尚称熟习。吉林所派西丹。在本处俱系种地。不善驰骤。河南已经调到之兵。未见得力。伤亡逾半。询之在营吉林黑龙江员弁。据称本处食饷官兵。尚敷选派等语。直东军情紧要。必须得力劲旅。前来协助。方足以利攻剿而殄寇氛。著皂保、特普钦、将先后所调马队。选择食饷官兵。久经操练。技艺娴熟者。如数挑齐。懔遵叠次谕旨。分别派赴京师。及直隶军营。毋得以西丹老弱充数。将此由六百里各谕令知之。　　

○又谕、吴昌寿奏、探明统兵大臣阵亡。现饬河北将弁严扼边防一摺。所陈僧格林沁在曹州城西失利阵亡情形。与国瑞等叠次奏报。大略相同。吴昌寿现因河防吃紧。飞檄河北镇道。会同汤聘珍、崔廷桂等军。力扼龙门口。并分兵扼扎上下游。与直省大名防兵联络。遏贼偷渡。布置尚属周妥。惟直东两省。河身绵亘数百里。几于防不胜防。东豫毗连之考城处所。仅有宋庆张曜等军扼扎。兵力较单。亟应筹添劲旅。以资捍御。著官文懔遵前旨。迅饬姜玉顺统带所部九营。星速赴豫。会同吴昌寿所带楚军。严扼河防。如豫境防务渐松。姜玉顺一军。应否饬赴直东交界地方防剿。即由吴昌寿妥筹办理。僧格林沁军营逃溃马步兵勇。络绎奔赴豫省。恐有奸宄溷迹其中。该亲王部下桂锡桢一起马勇。本系降众。近日更恐与贼联为一气。假借官军名目。贻害地方。著吴昌寿遴派得力武职精细明干大员。分投盘查。妥为安置。毋任为逆匪煽结。致滋扰害。河南省城防务。及沿河要隘。仍著吴昌寿督饬汤聘珍等军。及地方文武。严密筹防。毋稍疏懈。吴昌寿请饬直东督抚。联集民团。扼守河干。并接济陈国瑞军饷。已谕令刘长佑、阎敬铭迅办矣。将此由六百里各谕令知之。　　

○衍圣公孔祥珂服阕入觐。赏御书福寿字。暨全史珍玩文绮。　　

○以救护主将不力。山东军营总兵官郭宝昌革职逮问。　　

○调察哈尔马队官兵一千名。暨马一千匹。赴山东军营差遣。　　

○辛丑。谕内阁、吏部奏、遵议巡抚藩司处分。请将阎敬铭、丁宝桢、均降三级调用等语。阎敬铭、丁宝桢、于发捻窜扰所辖境内。未能助剿。以致督师重臣。力竭捐躯。咎实难辞。惟念该抚藩等均在东昌东平等处。分带兵勇驻扎。一时救援不及。情尚可原。阎敬铭著加恩改为革职留任。丁宝桢本有革职留任处分。著加恩降为四品顶带。仍留山东布政使之任。　　

○谕军机大臣等、步军统领衙门奏、请申明向办十家户旧章。以严稽查一摺。京城地面。人烟稠密。良莠不齐。缉盗查奸。均关紧要。即著该衙门申明旧例。实力奉行。并将稽查十家户以及庵观寺院大小铺户各款目。一律编纪。镌刻门牌。发交两翼翼尉。督饬协副尉等官。挨户严查明确。仍不时遴派司员笔帖式等。分旗详细抽查。如与门牌校对不符。即著查明参办。另片奏、请将五营堆拨添派弁兵等语。即著严饬五营将领。加添弁兵。在十六门门外牐门暨交界处驻扎。认真盘诘。并责成该将领。添派营员兵丁等、各在本营汛厅堆。严密稽查。其城内地面。并著添派技勇兵丁。于夜闲周密梭巡。仍令于日闲赴场练习技艺。该衙门惟当认真办理。不得有名无实。稍形懈怠。尤不宜徒事张惶。致该兵丁等得以藉端扰累。将此谕令知之。　　

○又谕、许彭寿、潘祖荫奏、请饬江苏巡抚解落地开花炮。并拣谙悉制造火器之员。由轮船北上一摺。本日据军机大臣呈递崇厚给总理各国事务衙门信函。内称现带洋枪队赴景州。技艺阵势。尚称娴熟。以之战守。可望得力。现筹破贼之方。惟外国所制之开花炮。尤为制胜。闻戈登剿时。所练洋枪队。上海尚有千名。请饬江苏巡抚查明调派。戈登虽去。仍可邀外国人帮同统领等语。现在贼势鸱张。如其锐意北犯。以未经行阵之战兵。当飘忽无常之悍寇。办理毫无把握。叠经谕令李鸿章派队北来。谅已认真筹办。著即查明戈登所练洋枪各队。尚有若干。酌量派拨。迅即由轮船赴津。并将落地开花炮多为筹备。一并由轮船带来。其带队洋人。应否酌派数员。随同内地将弁管带。如令其前来。必须妥筹章程。核定饷项。以免临时藉口事后要挟等弊。丁日昌能否令其北上。如该员不能离沪。即另派妥员。带领熟谙制造火器之匠役数人。赶紧前来。该抚一面筹画调派。一面奏闻。毋稍延缓。至崇厚信函所称、英国营总句得斯愿意随征。因畿面距津较远。该营总现管理海口炮台。须奉该国公使谕派。方可前往等情。已谕令总理各国事务衙门相机办理矣。该营总既情殷报效。崇厚不妨令其赴营。随时教练。如需外国帮同带队员弁。亦可令其酌带若干。从前吉必勋、葛奈、随征威县等处。曾经立功。得邀懋赏。崇厚当仿照从前成案办理。并传知该营总等恪遵营规。随同防剿。俟直东一律肃清。定加赏赉。至应如何笼络钤制之处。该侍郎自应权宜办理。现在该侍郎曾否到营。与刘长佑晤商防剿之策。东省贼情若何。并著随时确探奏闻。以慰驰系。将此由六百里各谕令知之。　　

○又谕、有人奏、统兵大员。养贼贻患。请严行惩办一摺。据称总兵张曜统带重兵。从未与贼接仗。上年十二月闲。僧格林沁在宝丰击贼获胜。张曜统兵二万有余。并不进剿。遂使贼氛复炽。由鲁山窜扰襄城鄢陵一带。流入山东。致僧格林沁力战捐躯。所带兵勇。到处抢掠。请饬查办等语。张曜在河南带兵。不能得力。叠经被人参奏。昨有人奏称该总兵为将弁中之铮铮者。其说未知孰是。张曜是否拥兵不进。纵勇抢掠。贻误戎机。著吴昌寿确切查明。据实具奏。吴昌寿到任未久。无所用其回护。现在该总兵与宋庆等军。扼扎考城。该处兵力甚单。该总兵如果居心巧滑。实有迁延贻误情事。该抚一面奏参。一面另派得力大员。前往接替。如张曜尚能得力。该抚亦不必因有人奏参。致有先入之见。原摺著钞给阅看。将此谕令知之。　　

○又谕、阎敬铭奏、现在贼势屯踞情形。请添拨重兵。速防东北。并调刘铭传等由韩庄北来各摺片。该逆仍在范县之罗家楼。南至濮州之红川口。东至郓境之水堡集。纵横延蔓。百数十里之闲。闻已筑圩。土匪半多响应。句结已成。将图久踞。若遍踞郓钜范濮之地。则南走豫境。北窥东昌。东伺济甯。西犯开东。实有防不胜防之虑。阎敬铭布置省垣粗定。现拟赴东平汶上济甯。与丁宝桢一军。联络严防。惟勇数太单。不敷分布。著吴棠即催令张树珊分拨三四营。迅赴东平汶上一带。归阎敬铭调遣。其峄县韩庄以南。兼须有兵驻扎。以防清淮一路。刘铭传仍懔遵叠次谕旨。设法绕出贼前。扼要堵截。其周盛波全部勇丁。并著刘长佑催令陆续起程。绕赴济甯汶上一带。与刘铭传合军一处。以厚兵力。曹州兵力渐厚。陈国瑞能否驰赴济甯。与国瑞合扎一处。并著酌度情形办理。济甯一带防务。著国瑞妥筹布置。黄翼升炮船十余只。驶至济甯。因运河水浅。阻碍不灵。尚须陆军防护。东省既有炮划。运掉较便。著阎敬铭择要分拨。黄运兼防。以期万全无失。大名一带防务。刘长佑仍当严密布置。不可稍涉大意。阎敬铭另片奏、请调杨飞熊带兵助剿等语。著官文飞饬副将杨飞熊统带一二营。筹给行粮。星夜赴东。听候阎敬铭调遣。姜玉顺九营。并著催令速进。将此由六百里谕知官文、国瑞、刘长佑、吴棠、阎敬铭、并传谕刘铭传、陈国瑞知之。　　

○又谕、曾国藩奏、遵旨覆陈霆营溃勇。及筹办东豫捻匪情形。娄云庆一军。实系因饥生变。现查金口兵溃原委各摺片。娄云庆一军。在上杭城外。粮绝而哗。幸江西随发银六万两。饥军可免决裂。金口叛勇。现调刘连捷等军。分路严防。布置尚为妥速。即著督饬派出各军。严密防御。毋令再滋事端。所筹东豫发捻情形。该大臣具奏此摺。自系尚未接奉僧格林沁阵亡后续寄谕旨。现在该逆盘踞钜野郓城一带。与河套之匪。互相句结。匪势狓猖。北路军情万紧。著曾国藩懔遵叠次谕旨。克日统带亲军。兼程北上。先就直东现有兵力。妥筹调度。以固畿辅藩篱。所称水师炮船。不宜用于岸高河窄之地。清江至济甯七百余里。河道久淤。自台庄迤北。堤岸愈高。河面愈狭。仅容一舟。牐口陡险。必须多人绞车而上。水师断难施展等语。朝廷亦以河路浅窄。叠谕调拨轻利炮船。藉资协剿。吴棠所派炮船五十号。已到济甯运河。业经国瑞调赴戴村坝等处扼守。嗣后应否再行续调之处。仍著曾国藩相度地宜。妥为调度。黄翼升、彭玉麟等军。现应驻扎何处。扼要堵剿。并著统筹全局。相机布置。剿办此股贼匪。自以设法四面合兵围攻。聚而歼之为上策。否则如该大臣所称。偪贼北窜。不如让山运河之西。驱回皖豫之界。剿办较易为力。亦合机宜。惟现在贼情。与前迥异。畿南一带。防务万分吃紧。直东等省现有兵力。甚形单薄。刘铭传一军。虽已行抵单县。而匪众兵单。亦尚不敷抵御。天津所练洋枪队千五百名。已由崇厚带赴景州驻扎。本日复寄谕李鸿章。令将上海所练洋枪队。并落地开花炮。酌量由海道赴津。以期迅速。曾国藩节制直东豫三省。督办剿匪事宜。责无旁贷。务当星速遄行。调度指挥。迅歼丑类。力顾北路之防。将此由六百里谕令知之。　　

○又谕、广凤、奎昌奏、筹办内迁旧服蒙古。并驱逐卡内潜居哈萨克。酌量时势。权宜办理一摺。科布多所属之阿勒坦淖尔乌梁海游牧地方。现已照依议单。被俄人分去。前经谕令明谊等、如该蒙古部落中。有真心内附者。亟应择地移于卡内住牧。兹据广凤等询据该蒙古总管莽岱等声称。阿勒坦淖尔乌梁海两旗人丁。均系旧属。恳准全行移入卡内住牧。广凤等以此项蒙古人数众多。若全令移于卡内。不独难于择地安置。且于互换信约不符。恐该俄夷以收纳降人。藉口寻衅。复饬司员等向该总管剀切开导。讲译利害。该总管及两旗人丁。现均允从。仍在卡外住牧。并令将应进贡皮。暂行停止。系因豫防边患。随时制宜。均著照所拟妥为办理。其阿勒台乌梁海游牧内潜居之哈萨克人等。现有抢劫牲畜各情。势殊狡悍。著广凤、奎昌、选派弁兵。严密防范。毋任滋生事端。并著咨明塔尔巴哈台参赞大臣。一俟西路军务稍松。即行拣派妥员。带领哈萨克公阿济、会同广凤等所派晓事员弁。前赴阿勒台乌梁海游牧地方。筹度时势。将此项潜居之哈萨克等。分别驱逐抚辑。以靖边圉。此次内迁旧服蒙古。外逐潜居哈萨克。因与大局窒碍。姑照所拟。权宜办理。嗣后有无别项情节。仍著广凤等随时稽查奏闻。将此各谕令知之。　　

○又谕、满庆等奏、披楞声言借路赴藏。与布鲁克巴构兵。现筹办理情形一摺。披楞欲假道布鲁克巴赴藏。贸易传教。已将布属之甲昔巴桑卡栋桑等处地方占夺。两家交战。各多伤亡。虽系蛮触相争。惟哲孟雄、布鲁克巴、皆为西藏南方屏蔽。布鲁克巴既有与披楞构兵之事。藏属边防。必须豫筹布置。满庆等已责成江孜戴琫、并附近边界各营官。以派兵赴瞻对为名。调集土兵操练。即著认真训练。严密布防。不可稍涉张惶。致动外夷猜忌。其布鲁克巴欲求唐古特于兵目财帛三项内。帮助一项。以御披楞。及披楞头目禀称欲借路赴藏各情。亦经满庆等详细指示达赖喇嘛妥办。究系如何办理之处。陈奏殊未清晰。披楞即系英国。虽与中国相安。而唐古特番众。又不愿彼国之人。至藏贸易传教。是巴属求助。披楞赴藏。两事均属窒碍。该大臣等务须细心斟酌。妥筹至善。即将办理之法。备细奏闻。景纹久已有旨饬令赴藏任事。如已抵藏。即著与满庆、恩庆、会商妥办。将此各谕令知之。　　

○予贵州兴义殉难生员杨先夔等绅民妇女五百五十六名口分别旌恤如例。　　

○壬寅。谕内阁、御史刘秉厚奏、筹饷当用权宜。以济时急一摺。所奏实属非是。军兴以来。需饷浩繁。不得已藉捐输以资接济。叠经各直省督抚。将捐输助饷之案。奏请奖励。可见绅民中急公好义情殷报效者。原不乏人。朝廷方以民力艰难。时深廑念。惟冀军务早日平定。捐输即可早日停止。若如该御史所奏。令各省绅民人等。自十万以至百万之家。或十分而取其一。或二十而取其一。优给奖叙。酌予世职。日后由户部具呈领还。数百万之饷。可计日而储等语。傥照此办理。必至纷纷扰累。弊窦丛生。且亦无此政体。所奏断不可行。　　

○谕军机大臣等、户部奏、遵旨酌筹直东军饷一摺。据称山东河南山西等省。向有协解僧格林沁军饷。应令解归曾国藩拨用。两淮盐厘项下。原有协济月饷。仍令曾国藩就近酌提。并请于江海关税银内。提款动用。至部库存项无多。势难提银接济。直东军饷。拟准令该两省于应解京饷项下。酌量扣留各等语。直东军务紧要。曾国藩统带各路兵勇。北来剿办。需饷甚多。自应宽为筹备。僧格林沁各营官兵。现已统归曾国藩节制。所有山东每月协解该营月饷五万两。河南三万两。山西二万两。著阎敬铭、吴昌寿、沈桂芬、迅即筹备。按月如数解往曾国藩直东军营。不得稍有迟误。其两淮盐厘项下原协月饷。曾国藩亦可就近酌量提用。惟前项协款。尚恐缓不济急。该大臣先就近在江海关税银内。提银二十万两。以资分给。即著李鸿章、刘郇膏、迅速如数拨解。毋误要需。并将起程日期。先行奏报。曾国藩所带各路兵勇数目。并僧格林沁营中现存官兵若干。每月共需饷若干。著即查明咨报户部。以便该部核办。直东军饷。户部无款可提。难以协济。著阎敬铭于地丁项下欠解本年京饷银十五万两。留充该省军糈。刘长佑即将长芦盐课及旗租项下应解本年京饷银内。各扣留五万两。以供防剿。其各省应解直隶固本军饷。报解寥寥。现在直隶增兵募勇。需饷孔殷。若再视为具文。不思筹解。则饷项立见缺乏。著瑞麟、左宗棠、骆秉章、李鸿章、李瀚章、徐宗干、郭松焘、刘郇膏、孙长绂、迅将各该省积欠银两。赶紧照拨。克期起解。官文、郑敦谨、吴昌寿、阎敬铭、沈桂芬、除业经抵拨解过外。各将积欠应解之数。速行筹拨。各该督抚等务当权衡缓急。顾全大局。不得再分畛域。将此由五百里谕知官文、曾国藩、瑞麟、刘长佑、左宗棠、骆秉章、李鸿章、郑敦谨、徐宗干、阎敬铭、沈桂芬、吴昌寿、李瀚章、郭嵩焘、并传谕刘郇膏、孙长绂知之。　　

○又谕、李瀚章奏、派军堵剿霆营叛卒。并西路各军收复天柱县城一摺。孙长绂奏、霆营未可调粤。及义甯兵团截击溃勇叠胜各摺片。霆营叛勇。由鄂东趋。因湖南平江。业经戒备。即由通城等处。窜入江西义甯州境。经该处兵团。迎头截击。叠获胜仗。该逆败回铜鼓营边界。剿办尚属出力。铜鼓营为江西湖南交界之区。据李瀚章奏称、已派赵焕联等扼要驻扎。足遏贼冲。即著督饬派出各军。会同江西官军。两面夹击。官文仍饬成大吉等督兵跟追合剿。毋令回窜鄂疆。此起叛勇。数旬之内。里胁至二三万人。且有伪指挥检点名目。是其甘心叛逆。实为法所难贷。官文、李瀚章、孙长绂、务当督率各军。乘贼氛初起之时。迅速扑灭。毋得稍分畛域。致成蔓延。援闽霆营。众心未固。万无再令赴粤之理。孙长绂所解饷银六万。是否已经匀放。近日该营军心若何。孙长绂当筹画饷银。陆续筹解。毋令再因饥饿逃溃。鲍超叠经有旨严催。令其速赴鄂省。将溃勇一事。迅速办理。著懔遵叠次谕旨。星夜兼程东下。招集旧部。率赴江西。分别剿抚。力赎前愆。傥敢稍涉迟延。贻误军事。恐鲍超不能当此重咎也。天柱县城失陷。经周洪印等率兵进规。贼匪宵遁。遂将县城收复。在事员弁。尚属著有微劳。著李瀚章秉公酌保。不得稍涉冒滥。至逸出各匪。劳崇光、张亮基、当饬副将吴胜金等实力□□穴□又□捕。毋令余浕复然。李瀚章仍檄周洪印等。酌拨兵勇。分布要隘。以固疆圉。将此由六百里谕知官文、劳崇光、张亮基、李瀚章、并传谕鲍超、孙长绂知之。　　

○以镶黄旗汉军都统春佑署镶蓝旗蒙古都统。正白旗汉军都统全庆署镶白旗满洲都统。　　

○予江西义甯阵亡守备王大用等祭葬世职加等。　　

○癸卯。谕军机大臣等、刘长佑奏、贼匪盘踞句结。时图窜渡。必须添调重兵。严扼北犯一摺。据称逆匪大股。现在郓城菏泽钜野、及濮范沿河一带。周围数百里。盘踞句结。时图窜渡。又探有砍伐树株。搬运木□廪木。排造船筏之事。种种诡谲情形。不可殚述等语。逆匪蓄意北渡。虽经刘长佑沿河布置。贼来窥伺。屡经击退。惟防兵尚单。傥大股麕集。数路并进。即有难以策应之势。自应厚集兵力。先固藩篱。陈国瑞前已令其驰赴济甯。第济甯兵力渐集。且曹州距东明长垣甚近。较赴济尤形便捷。即著陈国瑞迅带所部。前赴刘长佑军营。听候调遣。藉壮声威。曹州府城。著国瑞、阎敬铭、调拨兵勇。妥筹兼顾。至刘铭传一军。叠经有旨谕令迅赴济甯汶上助剿。此时贼思北窜。后路尤应有追蹑之兵。著仍遵前旨。迅速拔营前进。于济甯汶上一带。或张秋镇扼要地方。实力扼守。相机进剿。即著閰敬铭、刘长佑、飞速催提。到防后。即行具奏。该提督如再迟延。即著严参惩办。贼既于芦苇深处。觅抢船只。则黄河之险。与我共之。非多集水师船只。分段扼截。不足以遏贼氛。刘长佑现觅船十数只。练习开炮。尚恐不敷分布。著再添筹船只。与北岸陆军。掎角严防。以资得力。阎敬铭于防河船只。并未筹添。设令贼匪侦知无备。驶赴下游一带北渡。震动畿疆。该抚自问当得何罪。著将省城守御布置一定。即赴济汶等处。将黄运两河防守。并添造炮船事宜。妥筹办理。并与刘铭传丁宝桢等军。严密扼防。其张树珊一军。及周盛波全部。仍著乔松年、吴棠、催令赴东省。以厚兵力。现在贼氛正盛。必须壁垒一新。谋定后战。方能重振军声。刘铭传、陈国瑞、务当稳慎图功。毋稍轻进浪战。致有挫失。詹启纶一军。仍著国瑞催令前进。至张曜宋庆等军。如能越境会剿。既可杜贼窜豫之路。又可与直东各军。两面夹击。并著吴昌寿斟酌情形。妥筹调派。不得稍分畛域。直东军务吃紧。曾国藩务当恪遵叠次谕旨。星夜北来。督兵剿贼。以副委任。该大臣如因陆路行走迟滞。或航海前来。尤形捷速。著曾国藩斟酌妥办。如业已起程。则无庸议。上海所练洋枪队。并落地开花炮。仍著李鸿章迅速调集。由海赴津。毋稍迟误。徐宿一带防军。陆续北调。该处防守。亦不可令其空虚。著吴棠、乔松年、豫筹调派。扼要设防。将此由六百里谕知曾国藩、国瑞、刘长佑、吴棠、李鸿章、乔松年、阎敬铭、吴昌寿、并传谕刘铭传、陈国瑞知之。　　

○又谕、德兴阿奏、甘省溃勇。东犯陕境。暨请饬联捷暂驻陕省各摺片。此项溃勇。经刘蓉派令彭体道前往招抚。该溃勇要求路票。需索欠饷。种种刁难。现已趋至鄠县迤东。连夜举放号火。居民惊惶逃避。距省城仅七十里。亟应迅图剿办。以伐狡谋。前因刘蓉奏、该溃勇甘心叛乱。一意东趋。曾经严谕该抚派兵实力堵扼。并将胁从之人。分别遣散。现在勇众已近省垣。刘蓉并不亟思堵剿。辄令其在城西牛洞梁家桥等处地方就抚。是其临事毫无布置。有希图了事之心。无论该溃勇设谋凶狡。不肯甘心就抚。即令诡词驯顺。仍复肆意句结。必致蔓延为患。贻害邻封。该抚自问其能当此重咎耶。著刘蓉懔遵前旨。饬令派出之王守基等分路兜击。实力剿办。如实系胁从之众。一经惩创。即肯将军械马匹呈缴者。自不妨分别遣散。以施法外之仁。其省城防守事宜。即著德兴阿实力防维。毋稍疏懈。联捷现驻陕西省垣。杨岳斌身任兼圻。尤属责无旁贷。著即整顿队伍。会同刘蓉所派员弁。合力进击。将不法溃勇。尽力殄除。以靖地方。将此由六百里各谕令知之。　　

○又谕、杨能格奏庆阳粮台存饷。拨解罄尽。各省协饷无期。请饬酌拨两淮盐课。江海关税课一摺。甘省兵数日增。饷源日竭。虽经谕令四川河南山东山西等省按月拨解。仍属不敷支放。都兴阿一军。现在进攻甯夏。雷正绾等军。于攻克黑城盐茶后。进攻预望。剿办正在吃紧。必须士饱马腾。方能迅速蒇事。著曾国藩、李鸿章、刘郇膏、于两淮盐课江海关税课项下。查照从前协拨甘饷之数。筹银各数十万两。赶紧陆续拨解。并于五六月闲。先筹银二十万两。分作两批。迅解庆阳粮台。以应急需。毋稍延缓。将此由五百里谕知曾国藩、李鸿章、并传谕刘郇膏知之。　　

○引见新科进士。得旨、一甲三名崇绮、于建章、杨霁、业经授职外。牛瑄、罗家劭、沈成烈、宗室松森、韦业祥、张清华、吴仁杰、唐景崧、胡聘之、钮玉庚、杨松兆、黄毓恩、周开铭、汪鸣銮、朱以增、黄煦、崔文海、费延厘、杨绍和、张英麟、李士彬、曹秉哲、萧晋卿、福臣、刘恩溥、李汝霖、臧谷、张端卿、崔焕章、彭泰毓、杨颐、顾奎、施之博、屈秋泰、李鸿逵、易子彬、郑守孟、顾云臣、郝同篪、董执、郑溥元、胡元照、王廷辉、李璠、庆锡荣、逄润古、汪效畴、邬纯嘏、温绍棠、潘衍鋆、徐进、王凤池、刘凤苞、朱福基、王先谦、周岱、冯光勋、李绪昌、李用清、文治、林梁材、陈本枝、茹芝、柳长庚、启秀、谢文启、杨泰亨、黄中瓒、苏维城、田翰墀、德生、霍鹏南、刘青照、杨超元、刘名瀚、王邦玺、甘杰、俱著改为翰林院庶吉士。张曾亮、陈毓秀、武震、欧阳烜、董对廷、焦骏枫、杨际云、薛德恩、陆炳然、郑束、黄桂镳、尹寿衡、吴峋、冯栻宗、施人镜、许道培、李国琇、钟大荣、侯封镐、王锡元、孙纪云、萧育东、寿颐、傅钟麟、龙文彬、周廷揆、朱丙寿、濮文暹、卢秉政、吕元勋、张棨、彭美、周瑞松、周庆恩、李应泰、任其昌、李仕良、刘澐、百勤、邢元恺、郝绍汤、曹鸿棨、戴恩溥、赵德麟、忠斌、崔澄寰、良镇、张谐之、梁俊、李逢春、周蓉第、杨钜、李桂联、汤庆源、宗室岳琪、黄峻、俱著分部学习、吴汝纶、金曰修、薛尚义、薛文华、傅炳墀、均著以内阁中书用。何寿增、姚步瀛、汪范畴、吴耀斗、周麟章、章先甲、陈省钦、熊茂林、陈子楷、蔡福谦、张镔、袁汝虍□□、黄郑锦、杨暹、周鸣岐、陈衍昌、周淦、叶大同、沉恩华、施锡卫、李溱、柳正笏、黄光祥、吴协加、李美崧、陈西庚、李枫林、吴朝彦、崔丹桂、刘济瀛、张鹏翥、龙泉、宋作宾、邓翰屏、王佩文、濮文昶、胡辑瑞、江壁、向时鸣、张家槐、袁恩诏、曾谊、金锡蕃、谢骏声、宋季丰、李世珍、张杰、管近修、张沇清、董承乾、杜逢庚、张道经、于宗翰、周廷献、张建勋、李嘉宾、蒋会图、丁正文、毛凤五、陈维恺、林调阳、严成仪、斌敏、韩诗、蓝向葵、符为霖、陈文凤、钱保衡、方连翼、王捷三、吕式枚、韩毓午、华钟祥、尹开先、随福、马名义、丁镇西、来凤郊、朱锡祺、孙念召、阮调元、刘华邦、萧文辉、杨倬云、谢云龙、陆薪传、郭芳兰、侯长龄、李德溥、张肄三、萧玉春、毛璋、刘琪枝、李逢源、冷鼎亨、孙梦麟、郑宗瑞、张砺修、余澍千、张万选、李裕后、李品亨、陈烜、甘启运、刘大方、吴茂先、刘学瀚、蔡卓人、章辅廷、李福田、柳祖彝、俱著交吏部掣签。分发各省以知县即用。兵部候补郎中王元晋、著以郎中即用。户部候补员外郎李衢亨、著以员外郎即用。户部候补主事吴善宝、刑部候补主事方学伊、高理循兵部候补主事傅大贞、工部候补主事杨联桂、均著以主事即用。户部学习郎中王魁銮、工部学习郎中叶毓荣、均著俟报满作为候补郎中后。以该部郎中即补。余著归班铨选。　　

○命大学士周祖培、都察院左都御史全庆、教习庶吉士。　　

○江甯将军富明阿到京。命官神机营事。　　

○调正黄旗满副都统额勒和布为镶白旗满洲副都统。镶白旗满洲副都统德懋为正黄旗满洲副都统。正红旗满洲副都统皂保为镶红旗满洲副都统。镶红旗满洲副都统托云为正红旗满洲副都统。正蓝旗满洲副都统绵宜为镶蓝旗满洲副都统。镶蓝旗满洲副都统明善为正蓝旗满洲副都统。　　

○以正黄旗满洲参领苏章阿署镶黄旗蒙古副都统。委散秩大臣德鉴署镶黄旗汉军副都统。头等侍卫常山署正黄旗满洲副都统。科尔沁镇国公棍楚克林沁署正白旗满洲副都统。前任库伦办事大臣特克慎署正白旗蒙古副都统。正蓝旗蒙古参领德明署正白旗汉军副都统。散秩大臣恩来署正红旗满洲副都统。镶蓝旗蒙古参领察隆额署镶白旗满洲副都统。火器营翼长成惠署镶红旗满洲副都统。正红旗满洲护军参领兴林署镶红旗汉军副都统。镶蓝旗满洲护军参领璟德署正蓝旗蒙古副都统。　　

○补铸安徽寿春镇中军游击关防。凤阳县县丞条记。从巡抚乔松年请也。　　

○予山东聊城等处殉难文生曾毓恒等绅民妇女二千一百一十六名口分别旌恤如例。并予建祠。　　

○予湖北黄陂等处阵亡殉难文生叶肇唐等绅民妇女四百七十八名口分别旌恤如例。并予建祠。　　

○拨山西磺十万斤解赴直隶总督刘长佑军营备用。　　

○甲辰。谕内阁、御史陈廷经奏、请＜??闲＞派贤能。督办畿南团练。并胪举所知各摺片。直隶为畿辅重地。叠经谕令刘长佑实力举办团练。以辅兵力所不逮。现在贼踪窜抵山东曹单一带。密迩畿南。尤当认真讲求。以期有备无患。团练本地方应办之事。岂容日久生懈。视为具文。著刘长佑督饬地方官吏。劝谕所属绅民。实力举行。务期官民联为一气。兵团相辅而行。以靖畿疆而御外作侮。该御史所保之前任河南布政使贾臻、降调巡抚山东候补知府郑元善、候选道裘德俊、候选知县张锷、前任总兵鲍云翥、守备李全有等。均著交刘长佑差委。以资得力。　　

○谕军机大臣等、国瑞奏、请添募勇丁剿贼。并请将陈国瑞一军。仍归调遣。请令张树声等全队。移扎汶东。并收集马步兵勇。大概数目各摺片。贼匪仍在郓钜一带盘旋。时图窜犯北路。昨因直隶兵力甚单。谕令陈国瑞迅带所部。即日赴刘长佑军营。令刘铭传一军。于济甯汶上一带。或张秋镇扼守。著国瑞、刘长佑、阎敬铭、懔遵昨日寄谕。即飞饬陈国瑞一军。统带全部赴直。仍归刘长佑调遣。相机防剿。力顾北路。至山东地方。有收集马步兵勇数千名。并刘铭传一军。詹启纶一军。又续调之周盛波张树声等军。岂尚不敷调遣。陈国瑞由曹考一带。赴刘长佑大名军营。其势甚便。兼可为畿疆保卫。至所称此时若有一队集齐。或有一军可恃。即亲督进剿。似难俟休养之兵心大定。训练之技艺精熟。再行缓力图功。渐回大局等语。朝廷岂不知贼氛甚恶。亟宜剿除。以清腹地。惟国瑞自度新集溃散之卒。远来疲乏之师。能当此凶焰方张之寇否。若一意进剿。势必驱之北犯。国瑞其能当此重咎耶。为今之计。止宜养精蓄锐。各守本境。毋令四出滋扰。或闲出轻锐奇兵。多方牵制。俟曾国藩大军齐集。四面布置周妥。渐偪渐紧。可以聚而歼旃。否则俟刘铭传到后。会商进剿。谋定后动。以期万全无失。其募勇助剿一节。尤须慎重。恐有奸匪溷迹。不可不慎之又慎。所招溃散马步。恐数目尚有虚报。必须切实稽查。严加甄核。张树声等军。前已令吴棠酌拨三四营赴东。国瑞请以全队就近移扎汶东一带。严防运河。著吴棠酌度调派。以资得力。刘铭传一军。于僧格林沁未经挫败之先。即已调令北来。何以初八日始由徐州起程。究竟已抵何处。著即飞速前进。赴汶上济甯一带。相机防剿。如再迟延。定当重治其罪。不稍宽贷。黄运河防。均属紧要。刘长佑、严敬铭、当懔遵叠次谕旨。妥筹防范。务将渡船提禁净绝。并严防本境伏贼暗通消息。不可稍涉大意。本日御史陈廷经奏、保员办理直隶团练一摺。已明降谕旨将贾臻等交刘长佑差委。该督当督率地方公正官绅。妥为经理。以辅兵力不足。毋得有名无实。徒滋扰累。正在寄谕闲。据吴棠奏、请调黄开榜赴营一摺。现在霆营溃勇。窜扰江西铜鼓营等处。黄开榜督带兵勇。赴瑞州一带剿办。正当吃紧。未便令其北来。至淮徐兵单。叠经谕令李鸿章力筹调派。著吴棠仍即咨商李鸿章。迅派得力兵弁。驰赴淮徐一带防守。喻俊明水师。准其暂留桃宿镇抚。吴棠另片奏、挑选水勇二百名。整理大炮五十位。由济甯驰赴直隶等语。著刘长佑派员迎提。并赶紧豫备船只。俟此项炮勇到齐。即行酌量配带。以资防御。将此由六百里谕知国瑞、刘长佑、吴棠、阎敬铭、并传谕刘铭传、陈国瑞知之。　　

○以救护主将不力。革山东军营副都统常星阿职。夺勇号。温德勒克西、高福、富森保、分别严议议处。革护军参领奎祥等升衔。均留营戴罪效力。　　

○　　
大清穆宗继天开运受中居正保大定功圣智诚孝信敏恭宽毅皇帝实录卷之一百三十九　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。五月。乙巳。谕内阁、前因刑部遵议定拟已革臬司李元度罪名。当降旨发往军台效力赎罪。嗣据沈葆桢李鸿章奏、该员罪不掩功。且母已七旬。家无次丁。恳恩免其发遣。复交部再行核议具奏。兹据奏称李元度系军务获咎。例不准其援免。该部执法办理。未便准行。可否免遣之处请旨定夺等语。李元度前在湖北江西捏报克复城池。革职后复偪索军饷不顾大局。本属咎无可贷。惟念该革员前此尚有可录之功。且系老母孤子例得留养。近据李瀚章奏、该革员在平江本籍堵剿叛卒。逆踪不敢入境。岳属得保无事。皆该革员集勇敏速布置周备之力。亦不无微劳足录。李元度著加恩免其发遣。并免交台费银两。　　

○追予故都察院左副都御史张芾于安徽徽州府城建立专祠。提督周天受、训导李应诏附祀。　　

○丙午。谕内阁、前因张之万、毛昶熙奏、遵保剿办汝光捻匪各员弁兵勇开单请奖。曾经降旨均照所请给予奖励。兹据御史谢膺禧奏称、此次保举人员未免冒滥。况张之万毛昶熙既因未能截剿逆匪奉旨严议。请饬部将河南此次保案撤销等语。军营保举人员理宜核实。河南剿办汝光捻匪各官绅。固属著有微劳。惟未能将首逆陈大＜?氵喜＞等即时弋获。致令余烬复然蔓延邻境。而单开保举员名为数甚多。恐其中不无冒滥。著吏部即将此次河南保案撤销以昭公允。如其中有实在劳绩。未便概令湮没者。著俟此股捻匪剿灭净尽后。仍由吴昌寿再行核减酌保。　　

○谕军机大臣等、皂保奏、遵旨挑兵赴直应否拨给马匹一摺。前因北路防剿紧要。谕令皂保特普钦于吉林黑龙江挑选马队各五百名驰赴直隶听候调遣。兹据皂保在于吉林乌拉等处挑选官兵五百名派委协领瑞徵等管带。定于五月十四日起程赶紧赴直。惟该官兵等均无马匹不足以资冲击。自应酌量拨给。盛京大凌河所蓄马匹孽生甚多。尽可拨用。此起吉林官兵道出盛京。即著玉明恩合查明应需马匹就近在大凌河牧群内挑选分给该官兵等乘骑。不得以疲弱充数。皂保即饬令该官兵等克期遄行。毋许逗遛骚扰。再吉林尚有调拨神机营操练官兵五百名。并黑龙江亦有调往直隶及神机营官兵各五百名。各该起官兵恐马匹不敷应用。均著玉明恩合先期选备。将来如须拨用即可照数给予乘骑。以利军行。将此由五百里各谕令知之。　　

○又谕、李鸿章奏、筹办大概情形并密陈防剿机宜各摺片。据称该抚所部诸军分防苏境三万余人。水师居多。不能远调。陆师仅刘秉璋潘鼎新两军各十营。王永胜刘士奇等十七营。曾国藩若再商调似亦不能多派等语。现在贼众屯聚濮范郓钜一带蔓延开东长境内。数百里闲一片贼氛。刘铭传及张树声周盛波三军虽有一万七千余人。然合之一面则见其多。分之数百里闲则见其少。贼氛现于黄河南岸砍伐树株编造木筏。又于芦苇深处觅抢船只蓄意渡河北犯。直东过河一带地广兵单。防剿甚形吃紧。李鸿章仍当先其所急。多派勇丁听侯曾国藩调遣。不得稍分畛域。直东豫三省前已有旨谕令该地方官兴办团练。惟坚壁清野之举。亦非一时所能猝办。自应厚集兵力。方足以利攻剿。著李鸿章仍遵前旨迅即多派兵勇洋枪各队。并携带开花炸炮由海道北上。或由胶州登岸。或由天津登岸。前赴直一带防剿。不准再事迁延致误大局。开花炮质虽笨重。仍可由黄运两河运载军营应用。并著该抚迅由海道运解天津以备直东军营急需。李鸿章所称请于久在军营带勇著有成效文员中。慎选擢用督抚。不为无见。意亦必有所指。即著李鸿章将平日知之有素缓急可恃者不拘官阶酌量保奏以备朝廷采择擢用。该抚既经兼署两江督篆。所有应办事宜。自当随时会商曾国藩悉心经理。其通商大臣关防即著带往江甯。将此由六百里谕令知之。　　

○又谕、吴昌寿奏、出省驰赴河北扼要严防。并请饬崇厚驻扎齐河各摺片。所陈贼窜曹郡之罗口地方。分股扰及濮郓胁从民寨十余处。扎筏造船意图北渡。与前日刘长佑所奏情形大略相同。该抚现已督带谭仁芳等四营出省。由封邱至滑浚一路亲履河干察勘地势。分别战守。所筹尚属周妥。即著饬令派出各军及河北镇道。调集兵勇。实力严防以顾北面藩篱。并可与直东各军联络声势。会同防剿以期殄此巨寇。其考城兰仪防剿事宜。即责成张曜宋庆蒋希夷等合力固守。该处距东境较近。总须严饬该将士不分畛域以剿为防。于剿办方有裨益。仍著吴昌寿遵奉前旨妥筹调派。如果贼势西趋。该抚即抽调劲旅回顾省防相机截剿。以杜逆踪纷窜。黄河北徙之后。绵亘河南直隶山东地面。北岸渡口。豫省封邱所属之尚店。已由吴昌寿派令杨聘珍等兵勇扼守。直隶山东河岸绵长。虽经刘长佑阎敬铭等调派兵勇分段设防。诚恐贼匪乘隙偷渡图逞狡谋。仍著该督等懔遵叠次谕旨赶紧添造船只演放枪炮无分昼夜梭织巡查。一面严饬沿河兵勇民团遇有形迹可疑之人。认真盘诘。毋令奸宄溷迹偷渡。前谕崇厚统带洋枪队驻扎景州。以固畿南之防。吴昌寿请令该侍郎驻扎齐河自系为远防不如近剿起见。著该侍郎期斟酌情形慎筹进止。如刘长佑所派驻防景州之兵足敷扼剿。崇厚亦可进扎齐河以重河防。均著刘长佑崇厚妥筹具奏、将此由六百里各谕令知之。　　

○又谕、官文奏、遵旨筹议月协甘饷数目并谋胜左右两营勇丁索饷滋闹分别惩办各一摺。前因曾国藩奏称甘肃之饷应责成江苏江西浙江湖北等四省筹解。当经谕令各该督抚等将每月能各接济甘饷若干之处。速行覆奏。兹据官文奏称该督督饬省局司道竭力筹措。每月除拨解蒋凝学一军旧欠外。仍按月再筹银三万五千两解交甘省等语。现在甘肃军务正当吃紧。杨岳斌一军人数较多需款尤钜。自应宽为拨解以济要需。即著照官文所议每月除拨还蒋凝学一军旧欠二万两外。按月再筹银三万五千两派员解至甘省交杨岳斌军营分拨接济。并著将协济甘省军装军火等项一并解交杨岳斌转拨各营以归画一。经此次议定章程之后。该督务当督饬局员按月源源筹解不准稍有蒂欠。致干重咎。总兵李成谋所统谋胜左右两营勇丁索饷滋闹砍伤弁兵。并敢邀约马步各营帮同闹饷。情殊可恶。亟应严行惩办。以肃军律。惟念该总兵先因追剿霆营叛勇未及约束于前。回军后即能设法开导分别正法遣散。不至惊扰居民。办理尚为妥速。李成谋著从宽免其议处。该两营营哨各官或随同惩办。或身受多伤。业经分别责处。著一并免其置议。仍著官文严饬李成谋将前后中三营及马队两营申明纪律。勤加训练。傥敢再滋事端。即著严参惩办。毋稍姑容。将此由五百里谕令知之。　　
</div>
    <div class="pagination">
<a href="清实录同治朝实录_page204.html">上一页</a><span>...</span><a href="清实录同治朝实录_page200.html">200</a><a href="清实录同治朝实录_page201.html">201</a><a href="清实录同治朝实录_page202.html">202</a><a href="清实录同治朝实录_page203.html">203</a><a href="清实录同治朝实录_page204.html">204</a><span class="current-page">205</span><a href="清实录同治朝实录_page206.html">206</a><a href="清实录同治朝实录_page207.html">207</a><a href="清实录同治朝实录_page208.html">208</a><a href="清实录同治朝实录_page209.html">209</a><a href="清实录同治朝实录_page210.html">210</a><span>...</span><a href="清实录同治朝实录_page206.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
