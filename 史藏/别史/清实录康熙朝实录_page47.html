<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 47 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 47 页/共 681 页</h1>
    <div class="content">
○乙卯。皇太后圣寿节。遵懿上□日。免行礼　　

○丁巳。裁广东广州卫、广海卫、香山所、新宁所、大鹏所、守备千总等缺　　

○庚申。以户部郎中梁儒、为江南按察使司佥事、提调学政　　

○壬戌。免河南安阳、汤阴、林县、淇县、本年分水灾额赋有差　　

○喀尔喀车臣汗、遣使进九白年贡。宴赉如例　　

○癸亥。上诣太皇太后皇太后宫、问安　　

○是日、上幸南苑行围　　

○免狭西狄道县、本年分水灾额赋有差　　

○丙寅。以故三等阿思哈尼哈番席喇布子格钮孙、袭职　　

○己巳。予故原任工部侍郎李呈祥、都督同知温州总兵官张承恩、各祭葬如例　　

○山东道御史顾如华疏言、伏读上谕礼部、广搜前明天启以后事迹、以备纂修明史、诚盛典也。查明史旧有刊本、尚非钦定之书。且天启以后、文籍残毁。苟非广搜稗史、何以考订无遗。如三朝要典、同时尚论录、樵史、两朝崇信录、颂天胪笔、及世族大家之纪录、高年逸叟之传闻、俱宜采访、以备考订。至于开设史局、尤宜择词臣博雅者。兼广徵海内弘通之士。同事纂辑。然后上之满汉总裁、以决去取。纂成全书。进呈御览。以成一代信史。章下所司　　

○顾如华又疏言、近见楚省屡报水灾、以地称泽国、向恃长堤、以资捍御。今荆襄一带、堤防溃决、虽朝廷沛蠲恤之仁、而生灵终遭沉溺之害。请严饬督抚、责成有司、查边近江汉旧堤、及时修筑。并入考成例、定其官箴。怠缓草率者、依律治罪、亦备荒之急务也。得上□日、修筑堤防、上官不亲身验看、率委微员、任其怠忽、以致溃决。下部确议　　

○壬申。命广东协镇将军沈永忠、自肇庆府移驻省城　　

○甲戌。上自南苑回宫。诣太皇太后皇太后宫、问安　　

○礼部题、今后每年元旦、直隶各省官员、照例应进皇后笺文。至皇后千秋所进笺文。世祖章皇帝时、未经赍进、无式可查。恭候上裁。得上□日、元旦笺文、依议行。千秋进笺、世祖章皇帝时、既未举行、著停止　　

○准吴苏路乌喇居住满朱纳等进贡貂皮、照格依克勒姓库里哈等例、在宁古塔交纳　　

○赠故少傅兼太子太傅左都督广东饶平总兵官吴六奇、少师兼太子太师、予祭葬、谥顺恪　　

○丙子。裁古北口抽分差、归并密云县管理　　

○丁丑。封故多罗贝勒昌阿岱子星尼、为固山贝子　　

○戌时。湖广常德府、地震有声　　

○戊寅。靖南王耿继茂、疏辞新恩加俸。得上□日、览王奏、以国用浩繁、坚辞加俸、具见体国之诚。但系酬王征剿海寇功绩。不必控辞　　

○己卯。福建道御史李宗孔疏言、我皇上改八法之条、以五等为殿最。嗣因奉行不善。停止考满、一概序俸。臣谓考满可停、而劝惩大典、不可不行。查见行事例、惟重缉逃人、完旧欠两事。天下之大、有逃欠者、十不及一、彼无逃无欠地方官、虽有操守才干、不为表扬、为民牧者、孰肯洁己自振乎。至参奏止将衰老微员塞责。上谕已极严明。诸臣未见仰体。请敕各省督抚、据实举劾。清勤实著者、亟为荐举、以示风励。贪恶败类者、即为纠参、以警无良。庶考满虽停、而朝廷赏罚仍严、于吏治民生、大有裨益。下部议　　

○庚辰。浙江总督赵廷臣疏报、郑逆下伪左都督朱英、自澎湖率众投诚。下部议叙　　

○辛巳。上诣太皇太后宫、问安　　

○刑部遵上□日议覆、嗣后除在京朝审人犯、照旧例遵行外。直隶各省秋决人犯、该督抚亦照例于霜降以前、审明具题。至霜降以后、冬至以前续到者、该督抚于文到日、即陆续审明具题。内有可矜可疑者、臣部核议、请上□日减释。其情实应决人犯、具题在冬至以前、照例行刑。如已过冬至、该督抚题明、仍行监候、俟次年秋审。从之　　

○壬午。免江南江都县、本年分水灾额赋十之三　　

十一月。癸未朔。上诣太皇太后皇太后宫、问安　　

○丁亥。狭西义民杨德、王班等、置立义冢、收瘗明末流贼伤残暴骸。事闻、命给匾旌奖　　

○授四川投诚副将陈建、为总兵官。以逆贼高承恩下同时投诚之郝承裔复叛、陈建誓死不从、随大兵擒贼有功也　　

○戊子。免直隶永年等七县、本年分水灾额赋。仍命发常平仓粟赈济灾黎　　

○己丑。广东高雷总兵官高进库、以老病乞休。允之　　

○吏部等衙门议覆、贵州道御史田六善条奏、留任事多难行、请严处分之法一疏。查外吏升转、俱历俸数年、无钱粮盗贼等案、始准升补。至升补之后、报有未完钱粮盗贼等案者、多系择缺规避。盖升补之缺、本官虽在远方、不出两月、必从邸报得知。请嗣后官员于升补后、报钱粮盗贼等案者、必开明月日。如将两月前事、隐匿不报、升后方报者、即以规避例革职。其邸报未到时所起之案、或邸报到后忽起之案、该员仍留原任、勒限一年完结。将顶补伊缺新官撤回。所升之缺另补。若完、仍令解任、候前所得之缺出、方行补用。限内不能完、照例以原任降三级调用。丁忧官员有未完钱粮盗贼等案、限三月完结、以原官准其丁忧。踰限不完、照原任降三级调用、准其丁忧。未完事件、责令新官督结。其告老告病官员、有未完钱粮盗贼等案、亦勒令三月完结。如踰限不能完结、降顶带三级。系钱粮、照分数追银。其事件、责令新官督结。其从前升任官员、因钱粮盗贼等案留原任、今已经题报全完者、应令赴部改补。至于升授之官吏部照例详查伊任内无亏欠钱粮、督缉盗案者、始行升转。自不至有侥幸升迁之弊。应通行直隶各省督抚遵行可也。得上□日、官员升补后、报有钱粮盗案、不必以两月得知邸报立限。升补之前、所起钱粮盗贼等案、两月以内者、仍留任、限一年督结。两月以外者、即照规避例处分。至于升补后所起之案、未经交代新官、自应本官督结、不必另行定例。丁忧官员、未完钱粮盗贼等案、著即在任守制完结。如服未满、事件完结、该督抚题明补缺后、仍令回籍丁忧。老病官员未完等案、不必勒限、及照分数追银、著即革职。其未完事件、责令新官完结。余如议行　　

○庚寅。上诣太皇太后宫、问安　　

○免浙江安吉等八州县、及湖州一所、本年分水灾额赋有差　　

○壬辰。免江南山阳、霍邱二县、本年分水灾额赋有差　　

○癸巳。免狭西河州卫、本年分水灾额赋有差　　

○甲午。喀尔喀土谢图汗、遣使进九白年贡。宴赉如例　　

○丁酉。冬至。祀天于圜丘。上亲诣行礼　　

○遣官祭永陵、福陵、昭陵、孝陵　　

○戊戌。上御太和殿、王以下、文武各官、上表朝贺　　

○免河南武安县、本年分水灾额赋　　

○吏部议、原任凤阳巡抚张尚贤、失察原任扬州府推官王士正任内、未完赎锾银两、应降二级调用。从之　　

○授四川逆贼贺珍下投诚伪总兵贺福全等八员、为副将。伪署总兵王继祖等二十四员、为参将。伪参将李进忠等十五员、为游击。伪游击崔一禄等八员、为都司佥书。伪都司向正吉等二十二员、为守备。伪守备蒲加隆等三员、为守御所千总。并给全俸。赏赉有差　　

○己亥。上诣太皇太后皇太后宫、问安　　

○庚子。以原任襄阳总兵官于大海、为广东高雷总兵官　　

○喀尔喀戴青台吉、遣使进九白年贡。宴赉如例　　

○壬寅。授郑逆下投诚伪左都督朱英、为左都督。伪都督佥事翁贵、金兴、黄荣、刘进、伪总兵陈绮、朱忠、张朝纮、并都督佥事。伪副将吴宏、刘雄、伪参将朱显龙、伪游击刘扬等、如其原衔、并给全俸。赏赉有差　　

○乙巳。吏部议覆、福建道御史李宗孔条奏、既停外官考满之法、宜严督抚举劾之典一疏、查荐举已经停止、若复举行则事体繁杂、台臣所请每□山戊示□督抚荐举之处、应无庸议。至地方官、有大贪大恶者、许令不时纠参。得上□日、依议。近日督抚、止将衰老微员、纠参塞责、未见有大贪极恶奏闻者、岂所属果无其人、皆由上官徇庇故也。嗣后有大贪大恶害民之官。责令督抚指名纠参。有仍前徇庇者、一并从重治罪　　

○丙午。上诣太皇太后宫、问安　　

○丁未。刑部遵上□日议覆、凡解部流徙入官人犯。已有定限。应照例遵行。以后在外省流遣人犯、以臣部移咨该省督抚文到之日、计限一月、即行起解发遣。若三千里、限二月。二千五百里、限五十日。二千里、限四十日。俱限内至发遣处所其军犯亦限一日行五十里。如流徙充军人犯、所追赃甚多、限内不能追完起解、该督抚先行题明。其该地方官违限、迟延不起解、并押解犯人衙役、限内不能解到所定处所、中途迟延者、该督抚将迟延不起解该官员、并路途违限迟延押解之衙役、指名题参、从重治罪。从之　　
</div>
    <div class="pagination">
<a href="清实录康熙朝实录_page46.html">上一页</a><span>...</span><a href="清实录康熙朝实录_page42.html">42</a><a href="清实录康熙朝实录_page43.html">43</a><a href="清实录康熙朝实录_page44.html">44</a><a href="清实录康熙朝实录_page45.html">45</a><a href="清实录康熙朝实录_page46.html">46</a><span class="current-page">47</span><a href="清实录康熙朝实录_page48.html">48</a><a href="清实录康熙朝实录_page49.html">49</a><a href="清实录康熙朝实录_page50.html">50</a><a href="清实录康熙朝实录_page51.html">51</a><a href="清实录康熙朝实录_page52.html">52</a><span>...</span><a href="清实录康熙朝实录_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
