<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1583 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1583 页/共 1860 页</h1>
    <div class="content">○又谕、昨因清口淤滞。漕艘浅搁。来往俱不能行动。甚属不成事体。已有旨谕令萨载、李奉翰、查明。据实明白回奏矣。前据萨载等奏报、洪湖内高堰志桩。于七月十八、九、日以后。陆续长水一尺五寸。现虽尚未畅出。而通湖引河。业已派员一律疎浚。如水势加长迅速。再当遵照钦定水志。将清口东西坝。酌量豫为拆展。以资畅洩等语。淮水既有日长之势。该督等将拆展清口东西坝。以资宣洩。何以漕艘经行浅滞如此之久。殊不可解。至清口自本年三月以来。屡形浅阻。朕辗转思维。推求其故。或系清水微弱。不能畅出。或又因黄水倒漾。水退沙淤。以致舟行阻搁。均未可定。朕于此事深为悬注。该督等从未奏明。是何故也。该督等断不可稍存回护。著即将清口究竟何以如此浅阻。及作何设法筹办。俾一律深通之处。据实迅速具奏。　　

○癸未。谕、据刘峨奏、接通永道龙爱琴、通协副将苏宁阿禀称、自津至通。水势充足。无须起剥。当即明白晓谕。催令各粮艘原载抵通。讵有长淮头、大河三、两帮押运官刘鼎钤、卢效廉等、商之总漕委弁李守备。声称起剥系向来定例。未便因水势充足。擅停起剥。当即饬发札谕。催令原载赴通等语。剥船原为浅阻而设。今北运河水势既已充裕。满载漕船。足资浮送。自应上紧遄行。或果遇浅处。再行起剥。庶可及早抵通起卸。即可节省剥费。又可免盘剥耽延。旗丁亦所乐从。断无辞甘就苦之理。乃押连官刘鼎钤等、竟敢商之总漕委弁。因向来漕船至杨村一带。多因浅阻起剥。习为成例。遂不顾水势之深浅。藉词到此必须起剥。以为需索渔利地步。岂有此理。该弁等欲借起剥为名。希图讹诈。亦尚在情理之内。或可欺以其方。乃北运河水势既已充足。自应原载直抵通州。若云更须起剥。何以该帮经龙舜琴等、押令遄进。于七月三十日酉时开帮。初二日即至河西务。此帮船之无须起剥。而该弁之有意逗留。更属显而易见。似此迁延稽迟。殊出情理之外。其中必有藉端需索情弊。止图渔利分肥。全不顾漕船行走迟速。营私误公。情节甚属可恶。刘鼎钤、卢效廉、李守备、俱著革职。毓奇现在江南一带。趱催粮艘。距直省尚远。此案若令会同毓奇查审。转恐迟延。即著交与刘峨、秉公审办。刘峨不必前来行在。接奉此旨。即速赴通。会同仓场侍郎、将刘鼎钤等。严切究讯。务将该弁等因何必须起剥。及向来如何需索舞弊各实情。逐一根究明确。定拟具奏。其长淮头、大河三、两帮押运事宜。著毓奇委员迅速前来接署办理。毓奇差委之人。若不能到。即著刘峨委员署理。原皆国家公事也。至龙舜琴、苏宁阿、联衔发札。迳行催令原载赴通。所办甚好。著交部议叙。　　

○谕军机大臣等。昨因清口浅滞。非由淮水微弱。不能畅出。即系黄水倒漾。水退沙淤。已有旨谕令萨载。李奉翰、查明实在情形。迅速具奏矣。朕思自开挑陶庄引河之后。清口距黄已远。不应复有倒漾之事。而停沙淤滞。若非黄水挟以俱至。此沙又从何处而来。辗转思维。实不可解。今年漕艘业已浅阻如是之久。明年新运渡黄。又将如何。朕于此事昕夕悬注。著传谕萨载、李奉翰、务即将清口究竟因何阻滞。并作何设法筹办。即可永利遄行之处。据实迅速具奏。以慰廑念。　　

○又谕、前因河北各属未得透雨。兼有应办展赈事务。是以令江兰常驻卫辉。督同妥办。本日据江兰奏、卫辉一带。二十八、九、等日。复得澍雨。晚禾可以有收。春麦亦藉以播种。七月分加赈口粮。已次第放竣等语。是该处已无必须江兰在彼筹办之事。藩司为钱粮总汇。应办公务繁多。未便久离省署。江兰此时即当回省办事。倘因卫辉一带。究系积歉之区。有尚须亲为经理者。该处距省不远。江兰俟公务就绪。再行前往稽察。亦属甚便。毋庸在彼常驻也。　　

○又谕曰、永铎奏、据那旺报称、哈萨克贼匪八人。窃察哈尔牧群马一百八十余匹。随派弁兵追获贼三名。马三十余匹。余令鄂拓克严拏等语。哈萨克贼人。想闻伊勒图患病。乘间窃发。奎林此时谅已到彼。务即相机妥办。并谕惠龄、一体协拏。如未就擒。即著那旺、迳向杭和卓索取。务期弋获。俟获到时不论首从。即行正法。以示惩儆。仍向鄂拓克罚取马匹。勿稍姑息。　　

○直隶总督刘峨奏、直省河工同知、通判、一十六缺。向例缺出。如河工无人。准于沿河之通州等五州。武清等十六县内。拣员升署。惟各州县均属要区。非碍于处分。即格于年限。竟至一时并无合例之员。嗣后河工南岸等同知、通判、缺出。请将兼河之滦州、清苑、河间、献县、任邱、正定、雄县。七州县。一体拣员升补。如仍不得人。并于河员出身、及曾任沿河之现任繁缺州县。通融奏请升署。下部议行。　　

○甲申。谕军机大臣等、据管干珍奏、查催漕船。往来河干。诸湖堤堰闸座涵洞俱存。或湖深而支河不通。或湖中存水不多。亦有竟至于涸者。若不及时经理。脉络渐不疎通。恐支河不能达湖。以致不能入运。万一明年雨少。则更无济运之方。雨多、则无容水之地。所患又非止漕运一事。请令各该管地方、将旧有支河。随时疎导。无使堵塞淤高。据实勘估。分别官民。相机设法疎通。务令诸水汇流。由干达支。互相联络等语。所奏甚为近理。黄河以南之运河。恃洪泽湖汇淮抵黄以济。而射阳、汜光、甓社、邵伯、诸湖之水汇之。黄河以北之运河。恃骆马湖以为潴蓄。而台庄闸内诸泉、及河成三闸上下之蒙、沂、汶、尾、诸水汇之。向来俱藉以利漕济运。至于大江以南运河。则恃江潮往来吐纳。及太湖以为潴蓄。而练河东西氿、洮。滆、诸水。争流分注。汇为长渠。故南北运河数千余里。漕艘商舶。均资浮送。今诸湖堤堰闸座俱存。而支河往往不通。湖水竟有淤涸。虽因本年江省淮、徐、等属。东省兖、沂、曹等属。雨泽稀少。但此各处淤浅。尚非一年雨少所致。恐日久因循。疎导匪易。而既经浅涸。若任其年复一年。脉络渐不疎通。是雨少之年。既不能由支达湖以济运。而雨多之年。则又湖底于高。支河闭塞。难免无泛滥之虞。于漕运民田。大有关碍。现在南漕之趱入东境者。可遄挽抵通。其江西尾后各帮。亦已令该督等、酌量截留沿途水次。但距回空不远。而明年新运。又复接续而来。不可不豫为筹备。以期无误新漕。永资利济。著萨载。李奉翰、兰第锡、明兴、各就所属地方。派委大员。分头履勘。及此时湖河水浅。设法相机。尽力疎导。务令诸水汇流入湖。由干达支。节节联络。使水小之年。仍可济运。水多之年。不致少有泛滥。妨碍民田。方为妥善。萨载等、总宜及早办理。若至明年重运北上时。复有贻误。则是伊等筹办不力。咎无可辞。又据管干珍奏、靳家河等处。由苏家山引黄济运。若得水利充盈。似可不必更分黄水之势等语。本年因运河水浅。经萨载等于苏家山引黄济运。原属一时权宜之计。若果各处水泉疎浚。节节深通。则粮艘自可遄行。毋庸分黄济运。俾黄河全力下注。不致停淤。于湖河两有裨益。自属河工正办。将此传谕萨载、李奉翰、兰第锡、明兴知之。并著将如何勘估筹办之处。据实覆奏。　　

○又谕、据吴垣奏、湖北省被旱各州县仓谷。已减价平粜。并酌借口粮。将来赈济备粜。在在需用。查四川、江西、两省。向有米船运楚粜贩。现广为招商。饬令地方官给与照票。分往四川、江西、采买等语。湖北今年被旱较广。虽已分别平粜。借给口粮。民情究不免拮据。四川、江西、与湖北境壤毗连。且该二省上年秋成丰稔。今年雨泽调匀。丰收在望。自应令湖北商贾前往贩运。俾资接济。著传谕李世杰、舒常、务须帮同料理。即转饬产米地方、及关津隘口。遇有湖北商贩到境。毋稍留难阻滞。并出示晓谕该省民人。不可因此而遏籴居奇。倘商贩前往稍多。市集米粮。一时未能应籴。不妨即将常平义仓等谷。先行开粜。俾商贾等速运回楚。以济民食。俟米价平减时。再照数买补还仓。如此办理。则该二省粮价自不至骤加。而楚省又得源源接济。该督等、即当酌量情形。遵照妥办。并谕吴垣知之。　　

○又谕。据毓奇奏、酌定帮船米数。分派截留起卸一摺。自应如此办理。至所称、直隶截留米石。系派拨于大名府各属、收贮备用。现令尾后之抚州、吉安、南昌后等帮。挽至临清住泊。一面知照直隶。派员就近迎帮兑收等语。著传谕刘峨。迅派妥员。前赴临清水次。就近迎帮。上紧兑收。俾漕船迅速回空。而收贮米石。即可备冬春赈借之用。方为一举两便。至二进及三进在前之浙江帮船。既可于八月底趱过津关。其三进在后之湖广六帮。及江西渡黄在前入东各船。亦可于八月底赶入直境。著传谕毓奇、督押各帮。尽力日夜催趱行走。赶紧抵通。其尾后各帮。有实在迟滞。恐误回空者。并著毓奇、遵照节次所降谕旨。酌量情形。于直隶泊头、安陵、等处。截留起卸。该督等熟筹妥酌。一面办理。一面奏闻。总期无误回空。受兑新漕。方为妥善。　　

○乙酉。土尔扈特亲王车凌乌巴什等五人入觐。赏赉有差。　　

○谕、据留京王大臣奏、传询金简、德成。质对制造库改设匠役一事。彼此办驳。不能归于一是。惟当以所费之多寡为断。既据金简通盘核算。添设石、锯、二匠。不致空旷糜帑。添设瓦匠一项。较之外雇。更为节省。应如军机大臣原议。准其改设等语。著即照军机大臣原议完结。至金简系工部尚书。德成系工部侍郎。皆国家卿贰大臣。如果事关营私舞弊。原不妨互相纠劾。乃以此等改设匠役微细之事。竟至彼此争执。形诸奏牍。殊属失体。金简于军机处交查时。固不应一人独行咨覆。但该司员亦曾将覆片钞录禀知德成。德成果另有所见。必须商酌之处。应即令该司员转告金简。或面商。倘金简固执己见。决意不从。再行另议具奏。亦未为迟。而德成于当时并未明言其故。事后补奏。有类相讦。殊非和衷共济之道。金简、德成、均有不合。俱著交部议处。以为大臣不能同寅协恭。挟小嫌而失大体者戒。　　

○谕军机大臣等、本日据兰第锡奏、微山湖水势、入秋以来。仅长一寸。较定志尚少四尺有余。俟重运一过南阳。即将东岸独山湖、并鲁桥荆沟诸泉渠之水。由各水口单闸。转输微山湖内。以资收蓄等语。看来微山湖水势浅少。而江南洪泽湖底水。亦止存二尺六寸。目下清口尚然阻滞。漕艘浅搁。来往俱不能行动。朕于此事昕夕悬注。至河南卫辉一带。本属积歉之区。今年亢旱异常。秋成失望。虽经叠降恩旨。赈恤拊循。闾阎是否安全。不致流离失所。及续经得雨后情形若何。朕轸念灾黎。无时或释。现在留京无事。阿桂于八月十八日。当上秋审班。二十五六。已可办竣。著不必前来行在请训。即可于月内起程。先赴卫辉被灾各处。逐加覆勘。赈恤曾否普沾。民情是否宁贴。据实具奏。地方官若有办理不到处。即速奏闻。再至睢州工次。将高家寨北滩抽沟引溜之处。及从前修做挑水拦水各坝。与兰第锡、毕沅、悉心讲求。设法办理。务使大溜日渐北趋。新堤益加巩固。查勘完竣。即由豫省赴江南淮黄交汇处所。以及洪泽等湖。详悉查勘。洪湖底水、如何止剩二尺余寸。并清口因何屡形浅滞。究系因清水微弱。或因黄水倒漾。据实奏闻。会同萨载。李奉翰、设法筹办。务令清水畅出敌黄。冲刷淤沙。以期无误新漕。永资利济。其管干珍所奏、疎浚支河。令诸水汇流。由干达支。俾脉终贯通之处。亦即会同酌定章程。可行与不可行。交地方官实力办理。俟江南各事查办完竣后。回程顺道山东。会同兰第锡、明兴、将台庄闸内诸泉。及河成三闸上下诸水。详悉查明济运。至微山湖益当令底水充裕收蓄。以利新漕。永资利济。以及南阳、骆马、昭阳、等湖。有无淤浅。相机筹办。总之河工运务。关系国家大计。而民生疾苦。尤切朕怀。即如吴垣所奏、楚北歉收。藉四川、江西、两省米石接济一事。朕为之酌筹调剂。训谕周详。阿桂系受恩深重之人。自当仰体朕怀。不辞劳瘁。详查确勘。妥办熟筹。务期事事尽善。为一劳永逸之计。不必欲速。必须一路轻骑减从。留心和衷商搉。以期两有利赖。即至年底回京。亦不为迟也。将此传谕知之。　　

○又谕。据兰第锡等奏、河水续涨。工程平稳一摺。览奏稍慰。至摺内称、现在大溜经由北滩抽沟之处。河面益觉宽展等语。此地是否即系从前朕朱笔标识。令兰第锡抽沟使溜势全归正河处所。若能益加宽展。大溜经行。自属极好机会。摺内未经明晰声叙。著传谕兰第锡等、即行绘图贴说。据实奏闻。　　

○又谕、本日据特成额奏、湖南省粮价雨水情形一摺。内称、通省雨旸顺叙。早稻现已陆续登场。统计收成分数。实有八分有余等语。是本年湖广被旱灾区。专在湖北之武、汉、荆、襄、等府州属。而湖南一省。州县中不过有四五县得雨稍迟。其余七十厅州县。则已早庆秋成。米粮渐次入市。湖广虽分南北两省。实与同省无异。今因湖北灾区。赈粜需用米石较多。尚向四川、江西、二省越境采买。湖南境壤毗连。该处商民情同桑梓。著传谕特成额、即于湖南各属。出示晓谕。不论市集乡城。遇有湖北商贩入境。断不可居奇遏籴。并劝令该处商民。多运米石。到湖北被旱各府州属粜卖。似此以南省之有余。补北省之不足。于商贩民食。均有裨益。再本年江苏、安徽、二省。被旱地方较广。该二省地狭民稠。向来丰收之年。米粮仅敷本地口食。若稍遇歉收。即须仰给于四川、湖广、江西之米。其四川商贩。载米至安徽、江苏、粜卖者。必经由湖北。闻江西商贩。则由九江一带。顺流迳抵安省、江宁、苏州、等处。鲜有逆水载往湖北上游者。若因湖北现在采买。或将四川运往江南米船。于中路邀截。不令其东下。或将下游江西之米。令其逆流赴楚售卖。则在商贩既非所愿。而安徽、江苏、二省。现在年成歉薄。又无商贩接济。该处民食必至拮据。亦非通盘筹画之道。著传谕特成额、李世杰、舒常、吴垣、止须督饬所属。招商出示。一面给票采买。一面平价应籴。俾商贾等运回楚省。速济灾区民食。其四川省运往江南之米。断断不可于中途拦截遏籴。其江西下游商贩。亦难强令其逆挽入楚。如此通盘筹画。于湖北、安徽、江苏、三省民食。均匀接济。更属有裨。该督等务宜实力妥办。毋令不肖官吏奸商等、稍有遏抑拦阻。致滋弊窦也。仍将如何酌筹接济粜贩之处。会商妥协。迅速具奏。以慰廑念。　　

○又谕、据特成额奏。湖南桑植县民郭大至、妄编代宣圣谕广训一本。词语狂悖。并言湖北施南府属啯匪累民。现在逐加究讯。业据供认挟嫌诬控各情节等语。该犯郭大至、因迁居湖北恩施县地方。佃种谭心寅田亩。欠租退佃。辄挟嫌诬窃。并将口角争闹之唐享珍等、牵控多人。居心已属险诈。又胆敢编造公状。希图洩忿。并妄造序词。语多狂悖。实属目无法纪。该督既已审得实情。即应迅速定拟具奏。何尚悬案未结。有稽时日。著传谕特成额、即将该犯按律速行定拟具奏。毋任稽延。　　

○又谕。特成额奏、湖南桑植县郭大至、妄编狂悖词语。录成稿本。于本年三月间。值学臣按试永顺府属。该犯即将稿本呈恳转奏等语。郭大至狂悖不法。将编造稿本。于学政处投递。该学政有奏事之责。此系何等事。自应一面奏闻。一面咨会该督抚臣查办。何以该学政竟未入告。以一咨了事。著传谕钱沣、将接收该犯编造逆词。因何不即行奏闻之处。明白回奏。　　

○丙戌。太宗文皇帝忌辰。遣官祭昭陵。　　

○杜甫伯特扎萨克台吉普尔普达尔扎等四人、及唐努乌梁海总管额林沁等二人入觐。　　

○谕、据特成额奏、湖北潜江、钟祥、二县应修民堤。先行借项兴修。仍于有堤业户名下、分别徵还。共用过银七万八千五百余两。经部驳减银一万九千六百余两。请于承办各员名下、勒限催追。俟缴齐时。发商营运生息。以备再有工程。动支给发等语。工程动项兴修。自有勘估原册。及工竣报销。部中核减。亦必有一定章程。今湖北省借项兴修堤工。动用银七万八千五百余两。此必因当仍徵于民之项。地方官任意浮冒多估。为营私之地也。设如部中核减。不过数千两。尚在情理之内。乃竟驳减至一万九千六百余两之多。则是七分之二矣。设遇数十万两之工程。竟将核减至十余万两。有是理乎。此在部中、非书吏婪索不遂。藉端苛驳。即系司员希图渔利分肥。与书吏串同一气。甚或该堂官等亦思染指。有意苛求。均未可定矣。即使无此等情事。而驳减如此之多。若该省皆实工实料。该督抚等当据实直奏部驳之苛求。朕亦自有办理之法。今竟受之。是承办工程各员。必有浮冒侵蚀之弊。不然。何甘受核减。屈意认赔之理。且向来工部遇有此等浮冒。如海塘及韩庄□山戊不□修闸坝等工。皆系专摺奏明。查办有案。此案以七万余两工程。竟至驳减七分之二。何不奏闻请旨饬查。仅照例题本完结。此事著交留京王大臣、传集工部堂司各官。拘提书吏。并吊齐报销册籍。驳减例案。秉公查询。有无前项情弊。据实具奏。该督抚亦著明白回奏。其特成额所奏、核减银一万九千余两。追完时发商营运。以备再有工程动支之处。著照所请行。　　

○谕军机大臣曰、特成额奏。湖北省钟祥、潜江、二县堤工溃决。借官项兴修。仍于有堤业户名下、分年立限徵收完项。共用银七万八千五百四十四两零。经部议驳一万九千六百三十六两零。于承办各员名下追缴。但未便查照民捐原数分晰扣除。按数给还。所有核减银两。请俟缴齐之时。发商营运。遇有大工。再行支给等语。民间堤垸。原以保护田庐。今以应追之公项。备待给之工需。于经理堤塍。自有裨益。即照该督所请办理。但此限堤工。用银七万八千五百余两。报销时核减一万九千六百余两。核计驳减银数。竟至七分之二。该省承办各员。亦即遵照追缴。其中必有浮冒侵蚀情弊。是以核减虽多。祗可隐忍不言。追缴归项。若果修堤银数。均系实用。而部中胥吏。或因需索不遂。以致可驳。该督亦应据实奏闻请旨。朕无难彻底查明。从公剖办。乃该督于部驳后。随即转行遵照。不置一词。设令部中竟将报销银七万八千余两。驳至七分之五。该督又将若何办理耶。或原估实有浮冒。或系部中司官胥吏需索不遂。故为苛减之处。二者必居其一。著传谕特成额、令其据实明白回奏。毋任回护瞻徇。　　

○丁亥。祭先师孔子。遣大学士嵇璜行礼。　　

○谕曰、金士松现在患病。著解学政任。回京调理。其兵部侍郎不必开缺。所有提督顺天学政。著沈初去。不必前来行在请训。速赴新任。兵部汉侍郎、现在乏人。著梁敦书即行回京兼署。　　

○兵部议覆、云贵总督富纲等奏称、滇省临安府东南一带。路通安南。南掌、等国。前经督臣李侍尧。议设那黄渡、金子河、曲嘴桥等卡。均在藤条江岸、且外有黑江。离城窎远。地广兵单。难资防守。查有澧社江一处。为由府至藤条江必经之路。形势扼要。请将那黄渡等卡换班兵停拨。另于澧社江上游之斗母阁地方。设一汛。派把总一员。带兵三十名。下游之大石硐地方。设一汛。派把总一员。带兵三十名。常川驻守。应如所请。从之。　　

○豁除江西新建县、原报开垦被水淤积地六十亩有奇额赋。　　

○戊子。太祖高皇帝忌辰。遣官祭福陵。　　

○留京办事王大臣会同步军统领、都察院议覆、御史胡翘元条奏、整理外城街道章程。查管理街道。例应工部、步军统领衙门。各奏派司官一员。都察院、派御史一员。惟工部司员。既有部务。难以兼顾。步军统领衙门。又止有满员。其本衙门事务亦繁。即所派之御史。若专止满员。恐该员住居城内。不能常赴外城查阅。请嗣后兼派满汉御史各一员。俾住居外城之汉员。更得就近稽查。并令巡城御史。各按所管地方协同管理。又街道厅、例系一年更换。未免任事不专。嗣后并请仿照巡城例。统以两年为满。倘司员御史等、不认真督办。仍有道路不平等弊。□□□□尔□奏议处。从之。　　

○己丑。上御卷阿胜境。赐扈从王公大臣、蒙古王公台吉等、及土尔扈特亲王车凌乌巴什等十一人、阿尔台乌梁海散秩大臣乌尔图那逊等二人、杜尔伯特扎萨克台吉普尔普达尔扎等四人、唐努乌梁海总管额林沁等二人食。至壬辰皆如之。　　

○庚寅。万寿节。遣官祭太庙后殿。　　

○遣官祭福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。　　

○遣官祭显佑宫、东岳庙、城隍庙、上御澹泊敬诚殿。扈从王公大臣官员。蒙古王公台吉等、行庆贺礼。　　

○辛卯谕曰、兰第锡等奏。现在白露已过黄河水势渐消。南北各工一律稳固等语。本年豫省河工。于七月下旬。万锦滩叠次毕涨。长水至二丈以外。该省地处南河上游。既无可分洩之路。且上年新筑堤工。迎溜尤易冲刷该督等督率工员。分投镶护。得以一律平宁。今节过白露。秋汛具报安澜。朕心深为嘉悦。兰第锡、毕沅、均著交部议叙。所有在工出力文武员弁。并著该督等查明。一并交部议叙。同日又据萨载等奏、黄河异涨渐消各工保护平稳等语。江南系豫省下游。即过河水陡长。出槽漫滩。而峰山等闸、及毛城铺等处。皆可以分洩杀势。堤工无难保护。且萨载今年办理河务。种种错误。既不于运中河早建闸座。水无拦蓄。清口又复淤浅。以致漕船行走迟滞。实属有过而无功。尚复何颜仰邀录叙乎。萨载。李奉翰、及南河工员。均无庸议叙。朕办理庶务。鉴空衡平。于诸臣功过。悉视其人之自取。该督等各宜感激愧奋。以副朕慎重河防之至意。该部知道。　　

○谕军机大臣等、据萨载李奉翰奏、洪泽湖内清水渐长。高堰志桩。现存长水一尺九寸。留心察看。如河水盛长。清口东西坝。届应行拆展时。即相机办理等语。前因洪泽湖底水短少。清口屡形浅滞。又有管干珍之奏。是以谕令阿桂、前往该处。设法筹办。今既据该督等奏、湖水现已加长。此后秋雨不时。当必逐渐加增。是洪泽湖水势。可冀渐次旺盛。阿桂到彼查勘时。如湖水果能充足。可以畅出敌黄。冲刷淤沙无误漕运。止须相机调剂。自可无庸大兴工作。从事骚扰。至本年洪湖水短。或由上年清口东西坝、收闭稍迟。以致洩水过多。不能存蓄现已批令萨载等查明。据实奏闻。阿桂到彼。再应查察实在情形。酌筹妥议具奏。又本日兰第锡奏、山东各湖。正当收水之时。现在拆启各闸口。俾独山湖水。由南阳、昭阳湖。下达微山湖等语。微山湖向称水柜。潴蓄自宜充裕。独山、南阳、昭阳、等湖之水。既已下达微山湖。何不俟微山湖收足之后。将独山、南阳、昭阳、等湖。亦一律多为收蓄。以备转输。岂不更善。此事亦著阿桂到彼。会同兰第锡等。详晰酌筹办理。将此传谕阿桂、并谕萨载、李奉翰、兰第锡知之。　　

○又谕曰、海禄等奏、据保成等报称、燕起、伯尔克、纠集萨木萨克、呼达雅尔人等、图掠喀什噶尔等语。燕起等果欲图掠喀什噶尔。亦必先向那尔巴图、叶勒铁拜游牧攻劫。断无越此二处。即至喀什噶尔之理。自系那尔巴图、闻燕起等欲掠什游牧。故意递信。思藉我兵威。以资捍卫。奎林等断勿堕其计中。若请援兵。即行驳斥仍当镇静侦探。相机办理。勿涉张皇。将此谕令知之。　　

○壬辰。谕军机大臣等、据萨载、李奉翰覆奏清口淤浅情形一摺。内称、六月以前。止于彭家马头清黄交汇处。沙停梗阻。黄水未经漾入清口。六月下旬。黄水陡长。始行内漾清口两腮。皆有停淤。江西帮船。竟至浅搁。里河内亦经黄水漾注等语。是清口淤浅。竟系黄水倒漾。萨载等前此节次摺内。并不具奏。直待朕降旨询问。知不可掩饰。始行奏闻。此岂能瞒人之事。何愚至此。又据称、现在酌放祥符、五瑞、二闸。引黄入湖。以为济运地步等语。黄水挟沙而行。今引黄入湖。岂能使之停沙别处。而独流清水。以助湖水之不足。恐将来未必能收济运之益。而湖底先受淤垫之害。看来萨载、李奉翰、于此事竟毫无主张。智识昏瞀。几于手足无措。必须阿桂迅速前往。代为主持。以期补救妥善现在清口已因黄水倒漾淤浅。今□山戊不□漕运迟滞。若不力为筹办。明□山戊不□新漕。又将贻误。且该督等启放祥符、五瑞、二闸。引黄入湖。设使湖底淤高。更非人力所能挑挖。关系甚大。著传谕阿桂、不必俟秋审事竣。于接奉此旨后。即行束装起程。直往江南清口一带。会同萨载等、察看情形。熟筹妥办。务期事事尽善。以资利济。再萨载等奏。洪泽湖底水二尺四寸。渐次消落。七月下旬。志桩上长水一尺五寸等语。所奏殊未明晰。洪湖底水消落后。尚有若干续经长水一尺余。连底水究有若干。前后甚属牵混。并著阿桂、亲往该处。查勘洪湖实在情形。绘图贴说。据实覆奏。勿稍回护。统俟该处事竣。再顺道赴山东。及河南、查勘一切事宜。又本日据明兴奏。东省微湖。水深七尺余。现在启放各闸口下达微湖。广为收蓄等语。所办尚好。其筹办截留漕船。并不拘泥。亦为得当。看来东省运河。或不致大费周章矣。将此传谕阿桂、并谕萨载、李奉翰、明兴知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百三十六



大清高宗法天隆运至诚先觉体元立极敷文奋武孝慈神圣纯皇帝实录卷之一千二百三十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十年。乙巳八月。癸巳。上自避暑山庄启銮。幸木兰。　　

○谕、据毓奇奏、接准部咨。留京办事王大臣、会同户部仓场侍郎、议覆截卸漕粮事宜内。以通仓两坝。每日起米三万石扣算。自八月初间起。扣至九月十五日止。可收米一百三十万石。今须二进帮船。共装米一百六十万七千余石。自当遵照原议。全行赶赴通坝。尽数交卸等语。本年漕船行走迟滞。其能赶赴通坝头二进各帮米石。自应迅速尽数兑收。方不致贻误回空。今头二进帮船。共装米一百六十万七千余石。而仓场侍郎核计。止可收米一百三十万石。是尚有三十余万石。不能克期兑收。朕极力催办。到通之米石、若迁延时日。各帮必致冻阻北河。不能及早归次。兑运新漕。关系匪浅。且三进之浙江等帮。或因时日较早。亦能赶紧上坝。并应作速起卸。该处多收一帮之米。即可省来□山戊不

□转运之烦。于事方为有济。但起卸粮石。例应兑验。不妨量为通融。抽兑数斛。即可迅速蒇事。岂有帮船既已抵坝。而该处转不能全行起卸之理。看来保泰蒋赐棨、竟无通变之才。并恐各帮运丁抵通后。急于兑收。胥役等即从中勒掯需索。该侍郎或不免回护徇庇。均未可定。著派曹文埴、伊龄阿。即行赴通。会同该侍郎、不必拘例。速行通权督办。曹文埴以户部尚书兼管顺天府尹。事务较繁。且通州系其所辖。呼应更灵。可以往来查办。不致顾此失彼。伊龄阿竟须常川在通。督率经理。不必拘泥之议。总期多收一帮。早兑一日。于回空起卸。均有裨益。以副朕慎重漕储委任之至意。　　

○谕军机大臣等、据刘峨等审讯运弁刘鼎钤等、欲在杨村起剥粮米一案。讯出守备刘荣典、因用度不敷。曾向剥船索得规费。及长淮等帮抵杨村时。该弁恐不起剥。无从得有规例。是以藉词欲行剥运各情弊。刘荣典、上年经毓奇派委至杨村办理剥船。因所办尚妥。本年复派其赴直料理。乃该弁即藉此需索。有意阻挠。种种滋弊。业经刘峨等审明定拟。发遣新疆。实为罪所应得。至毓奇派委不慎。原有应得处分。因其办理分拨截漕事宜。尚属妥协。是以免其置议。嗣后该督派委员弁。务须慎加遴择。勿使藉端滋弊。如再有似此者。惟该督是问。将此谕令知之。　　

○又谕、昨据萨载。李奉翰奏、清口一带。于六月下旬。黄水陡落停淤。江西帮船浅阻。□□台搁滩上。萨载等正在台庄。据报即遄回清口查勘等语。清口水落停淤。帮船浅阻。若乘河水欲退未浅之时。尽力挽拽。设法推拉深处。船身自可浮动。何至□□台搁滩上。彼时萨载、李奉翰等、在台庄会议。遄回清口。自属无及。但其本船俱有押运总督各员弁。当帮船浅阻时。保以并不趁水未退时。及早挽拽。推至深处。任其浅搁。置之不办。此一节。著传谕阿桂、到彼时切实访查。据实具奏。　　

○是日、驻跸中关行宫。　　

○甲午。谕军机大臣等、现在南粮头二进帮船。陆续催趱抵通。所有兑收事宜。昨已降旨。令曹文埴、伊龄阿、赴通速行督办矣。本日召见刘峨、据称收粮时。或转运不及。即在通州露囤。亦可办理等语。漕艘抵通起卸后。固应运贮仓廒。但本年漕运较迟。必须迅速筹办。方可无误回空。曹文埴等到彼察看情形。如能迅速兑收仓廒。不误回空。固为妥善。倘运到米多。各仓一时转运不及。即酌量露囤。俾多收一帮。早兑一日。即得早回空一日之益。将此传谕曹文埴、伊龄阿、并谕保泰、蒋赐棨知之。　　

○又谕、永保奏、审讯武举余瑛等、妄控通判赵沁、勒折浮收等款。分别定拟一案。已批交该部议奏矣。至其摺片内称。通判赵沁、于前任革退之书役。漫无觉察。任其复充应役。亦属昏愦。现在调伊署理黄平州。俟一两月后。令两司以废弛地方详请办理等语。此可不必。余瑛等所控各节。既经该抚等审属虚诬。是该通判尚无不是。或其才具不能胜任繁剧。以简缺酌调。自无不可。若竟因此革职。未免过当。倘该员另有实在劣迹。或竟不胜民牧之任。该抚自应据实□□□□尔□奏。不必因有此旨。稍存回护也。将此传谕知之。　　

○调任贵州巡抚永保奏、抚标两营。步战兵内。鸟枪之数本多。向例拔补马粮。及较拔外委时。以弓箭三缺。用一鸟枪。是额多之兵。反不如额少之兵。可多得拔用。嗣后马兵缺出。摠以一弓箭。一鸟枪。相间轮拔。外委缺出。照此间用下部议行。　　

</div>
    <div class="pagination">
<a href="清实录乾隆朝实录_page1582.html">上一页</a><span>...</span><a href="清实录乾隆朝实录_page1578.html">1578</a><a href="清实录乾隆朝实录_page1579.html">1579</a><a href="清实录乾隆朝实录_page1580.html">1580</a><a href="清实录乾隆朝实录_page1581.html">1581</a><a href="清实录乾隆朝实录_page1582.html">1582</a><span class="current-page">1583</span><a href="清实录乾隆朝实录_page1584.html">1584</a><a href="清实录乾隆朝实录_page1585.html">1585</a><a href="清实录乾隆朝实录_page1586.html">1586</a><a href="清实录乾隆朝实录_page1587.html">1587</a><a href="清实录乾隆朝实录_page1588.html">1588</a><span>...</span><a href="清实录乾隆朝实录_page1584.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
