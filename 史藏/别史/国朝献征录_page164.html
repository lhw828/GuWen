<!DOCTYPE html>
<html>
<head>
    <meta charset="UTF-8">
    <title>国朝献征录 - 第 164 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 164 页/共 245 页</h1>
    <div class="content">　　江西按察司副使李公重墓志铭（侯论） 
　　江西副使薛次公甲传（张时彻） 
　　江西副使葛公廷章墓志铭（许谷） 
　　江西按察司兵备副使沈公鉴墓志铭（康泰和） 
　　江西按察司副使吴公源墓志铭（茅瓒） 
　　江西提学副使金公贲亨墓志铭（洪朝选） 
　　副使汪忠愍公一忠传 
　　九江兵备副使陆公州传 

　　○江西按察司副使周君宪行实（李梦阳） 

　　李梦阳 
　　正德七年闰五月二十六日江西按察司副使周君攻华林贼战死之其子干救之战亦死时予在泰和闻之惊而疑巳而实然则痛哭曰勇哉周君见危而授命巳哀其子曰干死于孝矣言是日君以贼食尽会兵三面夹攻君攻□□□三战射辄中贼少却君与其子先登逼之会贼滚其墙石下如雨军溃被执君头中刀血流满面左髀中鎗不能行犹大骂贼不绝口贼怒支解之以狥其子干前救君中鎗也然犹力战竟堕崕死败兵先舁其尸回营翌日谕贼求君尸贼禂裹尸还焉先是制兵者以马脑华林贼剧滑诸山贼日又窃发忧之会君到即檄君剿之君首擒庐山左湖盆塘贼百数军之振乃移军奉新计擒飞王胡雪二马脑寨平华林贼恐分立仙女寨以拒我君拔之贼又立寨鸡公岭君又拔之先后斩获以千数于是进壁华林绝其出道堑之而守久之贼窘遣谍者言贼饥饿匍匐状君信之遂移檄会兵夹攻然它兵实观望不进而君独与其子进逼之坐是败而死于乎哀哉屡胜者骄邪抑命欤君弘治六年进士历刑部员外郎谪□州府通判正德改元复其官历郎中大理府知府拜今官官一年而死夫逆竖之乱炎荒瘴海之滨死者屡矣君不之死也乃今死以此君主事也检狱政日莅视狱中人药其病者员外郎则坐请贷言疑狱者罪贬官两在郡无不得民也所至则又善剖疑狱此皆足不死乃竟死也君系出元总管思后貌魁梧性侃侃不阿善星命之学谈星命十中八九然不谙自命初华林之役有星命者实贼党来谈君星命巳再拜贺曰美哉动罔不利君曰我刑杀大重无制其人曰夫刑杀者利于兵者也议遂决故曰天有大数世有大运人有大命故京房郭璞皆不免杀身由是观之命可识矣君生天顺四年闰十一月十一日午时年五十有三四子金纨干春干死于孝者也君父讳正大同府知府正父贵封滁州知州贵父复复父添祥添祥始居长沙后徙安陆州 

　　○江西按察司副使惠公隆墓志铭（江晓） 

　　江晓 
　　公讳隆字从道北屏其号也公幼失怙恃赖继母抚育稍长即有亢宗志愽极经史尤潜心于易学　宪庙初以厥兄祥世业琴征拜鸿胪寺丞公奉继母携幼弟鸾从兄于任师友讲习学日以裕弘治壬子举顺天乡试癸丑会试时文僖靳公阅其卷曰气昌词伟奇才也用寘亚魁遂登进士第乙卯授刑部广东司主事分治禁卫公励精法律剖断如流狱无冤滞己未进广西司员外郎壬戌进陜西司郎中不蔽要囚益钦且慎时山陜宗室与县令构讼累岁不决公奉　勑往勘立剖断时谓平允事竣大司寇毘陵白公乌程闵公咸雅重之凡狱经讯谳不复诘方留俟内陟时逆瑾势方炽公刚直不阿欲外补以避之正德丁卯擢守永平平卢古雄镇民俗劲悍公以严治发奸摘伏植弱锄强政令一新包民张英田常戕诸途事久未白公廉得其情亟捕而丽于法时中监檀权使辽左者络绎于境谓郡有贤守焉莫敢需扰民赖以安且修孤竹庙建昌黎祠以崇祀典于是有循良之称己巳以廵察陈公荐移守宁国宣宁亦古巨镇民俗嚣靡公治如永平而加详焉咨民瘼祛吏□别淑慝核征赋清讼狱庶政毕举宣城有金堡□洪水灾民艰多食则发廪给粥以赈之所活几数万民用怀之建生祠旌德有剧盗绎骚民心震恐则简锐卒厚赏犒不旬日而就擒民有宁宇且梓谢玄睴诗树文天祥石记表章诸先贤义烈祠宇以厉风化于是有去思之颂庚午擢江西按察司副使江西民俗竞讼公素谙法律一讯而决故署学政厘水利宪度贞肃时宸濠逆谋未露而胁权附势寔繁有徒不戁不竦悉绳以法罔贷桃源巨盗猖獗廵抚中丞王公知公才略以兵委焉公运筹制胜擒厥莤而显戮之民用敉宁于是有保障之誉公历官中外几二十年所至以治绩显时有公辅望辛未甫踰强仕即以止足戒忽罹诬构遂解组归家居事继母以孝敬处昆季以友恭廸子姓以义方督僮仆以艺殖且营别墅于所居东浒茅亭花榭极幽雅之趣凡亲友过从欵洽无厌以私于则峻拒之故自谢政以至垂老足不履公门口不谈世务暇则与乐闻吴公辈五老归田会登眺湖山以觞咏自娱仿唐香山宋洛社之遗矩绘图梓诗以传至年七十有三卒 

　　○江西按察司副使李公梦阳墓志铭（崔铣） 

　　崔铣 
　　弘治中空同子兴陋痿文之习慨然奋复古之志自唐而后无师焉巳汝南何景明而应之空同子之雄厚仲默之逸徤学者宗宗匠又咸激励风节敢言直谏安于冗散鄙忽骤贵空同子方雅简默稍饬廉棱仲默恬淡温逊不露才美云空同子讳梦阳字献吉庆阳人徙大梁甫冠举弘治癸丑进士授户部主事再迁至郎中才敏气雄簿书外日招集名流文会酬倡讲评遂成风致尝监三关招商用法严格势人之求被构下狱寻得释每抗疏言出令不平官府殊法一涉戚宦即尼不问不报乙丑应诏陈二病三害六渐之弊末言皇亲横则外戚骄恣之渐掩义之害张侯辨愬摘奏中张氏字讪母后遂令回话乃列张侯不法状悉实不按遂下狱众巳仅夺俸三月　上语尚书刘大夏曰朕欲寘梦阳轻典左右谓当廷杖渠忿则泄如朕杀谏臣何正德改元八阉道　上燕游阁部台谏恊请诛之不克阉遂窜斥诸臣巳知部之奏实空同赞成夺官降山西布政司经历致仕戊辰刘瑾必快前忿罗以他事械赴京人意其必死是时瑾敬礼修撰康子康子谓瑾曰李生能法　皇祖文杀之大失天下学者望瑾嬖人美达亦申理瑾乃贤空同子既释系又欲用之选部空同子托以痼疾康子力请得免辛未瑾诛起江西副使提学敕许举闻重事空同子振学莅士外大有更白台使及同官者病其侵官空同子非其隳职各起讼当路素忌空同子才名落职闲住要辞曰临官不让云尔闻者笑之曰斯以虞之臣责过空同耶宁庶人方畜异图灭刼谋内省臬受制知空同子不可撼阳下之及庶人叛灭省言空同子亦疑于党附者当又将陷以法司寇见素公不可止空同子以成化壬辰十二月十七日生嘉靖己丑九月二十有九日卒享年五十有八子一枝举进士由主事左官州同知空同子家世自有谱所著诗文集若干卷空同子八篇 

　　○九江兵备副使周公廷征传 

　　周廷征字公贤弘治己酉举人除临淮教谕起复改安福征补山西道监察御史出按陜西时安化王寘鐇反廷征断以先□后闻之义即调榆林镇副总参游时源等兵分布要害仍授扬英以计书密达仇金戊卒以此擒之并首恶何锦等械送　京师而　朝廷遣都御史杨一清太监张永统兵始至张愧其功不由巳乃追还寘鐇别自报捷而又尽夺宁夏将士功以与诸幸贵纪功给事中郗夔惧而自尽宁夏几至再变赖廷征威信素孚大抚定而直白其功于朝疏内云臣不知他日继郗夔之死者何人而今日握刘瑾之权者尚在郗夔盖以死自誓而刘瑾则指永也寻升九江兵备副使会流贼刘六等欲浮江窥南京廷征至昼夜筹划号令一新贼觇知有备遂折而回掠六合通泰等处而廷征以劳瘁过当疽发于顷卒 

　　○江西副使赠按察使李情传（朱睦木挈） 

　　朱睦木挈 
　　李情字宗善河南灵宝人也弘治六年进士授监察御史弹劾不避宠戚擢湖广按察佥事改山西风裁益着逆瑾擿其失谪驿丞瑾诛复佥事升江西副使正德八年情以兵备守万年初贼党胡念二等阳从上抚实怀异志虽设县分司以羁縻之而贼视官司若无所有吏胥又多贼党以故司府动息必闻是年八月提督军务总兵李鋐卒于师念二等乘夜纵火焚烧公私廨宇殆尽遂杀情及饶州府照磨马骢吏卒死者甚多　上闻震怒命右都督刘辉代鋐帅所部兵剿之明年盗平情赠江西按察使录子一人国子生骢尉氏人以公役至万年故遇难云 

　　○赠左副都御史谥忠节江西按察司副使许□逵墓志铭（吕柟） 

　　吕柟 
　　予尝谓天下之事奸巧者酿其祸忠贞者婴其败自古及今其车丸一揆则予于忠节许公之死未甞不痛恨而流涕也当正德丙丁之间佞幸谗邪窃柄纳贿群臣半与交通蒙蔽　武宗于是宁藩宸濠私窥其隙下结桃源华林诸贼以据有其财上赂要宠巨权诸门以阴附其势睥睨神器四海共闻而不敢言是时公方宪副江西言于廵抚诸公曰宁府果于暴者恃权臣也权臣曲右宁府者贪重贿也重贿靡所不到者盗薮也方今权臣既难去宁府又难制策惟剪盗则财困财困则贿息贿息则交解交解则恶孤而吾志可行不然后难图也诸公皆固拒之踰年戊寅宸濠滋横迫胁抚镇保荐贤孝逆迹巳露台谏论劾诏差都尉郎中官往问且宣谕宸濠惶惧乃六月十三其生日也自廵抚孙公以下具币入贺因大飨之明日诸官入谢宸濠遂反扬言曰　太后有旨召我如何孙公曰愿出旨以示然素忌公威名又特问曰许副使如何公曰天无二日国无二王副使惟有赤心耳宸濠怒曰我不能杀许逵耶公曰汝能杀我　天子还能杀汝特先后间耳遂令人执公暨孙公以出公顾孙公曰逵畴昔之言正有今日耳遂俱遇害于惠民门外时盛暑尸不臭蝇蚋不近数日而容犹如生秋七月提督军务余姚王公伯安克复省城其部下知县王冕及一廵检生得宸濠于鄱阳湖以献王公于是省城内外人皆素服哭奠于公柩哀如父母王公命有司祠祀之又疏奏其忠烈今　上即位论功定赏赠公左副都御史谥忠节遣官谕祭安葬且命有司建祠其乡荫其一子场锦衣卫正千户呜呼若使公职司内庭必能计黜权臣制宸濠于未然不然即剪盗策行岂惟可寝其反下而数万生灵之命上而　九重南廵之祸皆可免也呜呼此予于公之死所以叹息痛恨而流涕者也初都谏张元杰曰许汝登自江西寄予文山诗一帙外有题封而内无简书以汉卿观之宁邸其殆变乎汝登其殆文山乎未几果然然则公之志盖巳豫具乎公年二十六与予同举戊辰进士明年授山东乐陵县令即能令行境内辛未春剧贼刘七齐彦名飙起畿甸焚屠城邑杀戮长吏公先筑浚城隍贫冨差工越月而成又使民各起墙屋外高过其檐仍开墙窦如圭才可容人家令一壮者执刃伺于窦内其余人皆入队伍令之曰守吾令视吾旗鼓违者有军法首功者上赏又设伏巷中洞开城门未几贼果至旗举伏发贼火无所施兵无所加遂擒斩之自是贼不敢近□□城抚按交荐其才　武宗超升山东按察佥事兵备于武定州是时刘齐二寇猖獗自陜以东横行而武定城圯沟夷不格牛马民欲崩去公力定之先事筑凿设城楼置廵卒树岸柳壬申五月刘七杨寡妇以千骑犯利津公追至高苑县斩首四十有八获马骡二百四十四未几贼钱鸾以百骑刼德平公追战于杨二左一鼓坐剿平之自是贼南奔狼山飓风败丹乃灭郡人立破寇安民碑以颂其功呜呼刘齐之寇其势巳大非宸濠之初起可比而乐陵知县武定佥事其官又小于江西副使者也乃公能成功于前而不能保身于后者何哉职有专不专人心有同不同也呜呼若使公官在　内廷而有专职将天下可无事矣乃独使公杀其身以成仁伤哉公讳逵字汝登河南汝宁固始人幼风骨秀异不妄啼哭及八岁就外传即能诵诗习礼如老成人然则忠节之事盖其性之所受学之所得乎司业郭价夫曰公之死忠乃其素定非临难仓卒而委之无可柰何者果哉又曰国无忠义曰乱臣无忠义曰贼公之死可谓国之光而臣之防矣公死难时年纔三十六子三人长即玚次统次纵皆学生玚好学而有器识既葬公号泣六年而后就荫及授锦衣谒予曰吾父如此死而玚今乃冠带哭不能仰视予亦之堕泪曰公其有后哉 

　　○江西提学副使唐公锦行状 

　　嘉靖甲寅四月十有二日龙江先生以避倭去其乡卒于华亭之石湖塘距其生成化乙未十二月年八十先生姓唐讳锦字士綗其生晋阳灵石人洪武初会大父某监税于松江之上海因家焉大父容轩府君以长子中丞公瑜先任知衢州府封如其官其次讳某娶赵氏生先生先以中丞荫授金山卫指挥使后以先生仕赠刑部主事母封太安人先生少以文章长老所重弘治乙卯以经学魁南畿明年登甲科以时名推修大明会典因亲疾谒告归侍养七年太安人严遣之始复赴部诸预修纂咸授京朝官先生耻援例止以常资除知大名之东明县县治以河决颓圯披棘负莱随宜区画日折饬一新建言者以河患不息奏开元贾鲁河行北直隶河南山东及漕运四廵抚议谓贾河淤平陆巳余百年且延袤数百里非动百万众费亿巨万无成功前元以开河致□此非细故不若随地堤备虽间有害无他虞四廵抚□其议以闻役遂寝其治守巳执法一以安民本暇则勘校文籍手不释卷郡诸公咸遣子受学因修大名府志十卷正德丁卯监司以学优才敏政举民安上其最升授兵科给事中奉敕清理广东盐法时中官刘瑾方肆贪残诸所差委一失其望即中以奇祸先生查核积逋百余万引除所司侵盗劾寘于法其余悉与蠲除方是时复命者先谒瑾先生既不随众又无所馈遗大忤其意然侦之无可讯也乃坐以廵历不周止拟公罪又遇革免乃于法外谪判深州仅两月瑾以逆诛转升南缮部主事方修　孝陵中官倚敕欲开横费一裁之以法视旧额省其半尚书孙公以是荐之敕使清理芦洲大洗宿弊壬申升刑部员外郎丁艰郡邑重其清素以折奠遗之悉谢去服阕升本部河南司郎中诸淹禁过十年未结者廉其可矜力奏出之竟任内无一滞狱司寇张公每以戒诸司丙子虑囚湖湘多所原贷遂荐升江西按察司提学副使江西士大夫重清议甚称之己卯六月逆濠诞辰次一日变遂发二司官被械仪卫司后复移禁东廨两伪千户二十校守之以濠行守稍暇计约火甲夺门出因集城中民激以大义得捕守城内官杜茂伪千户朱辈四十二人夺其锁钥一城晏如时汀赣廵抚王公守仁领兵驻丰城驰请入城巳许其首功其所部奉新民兵率往年招抚姚原遗□□乘乱夜掠烧荡五十余家先生将白之其领兵官畏罪先期谮之谓擒贼多出万锐非先生功竟以地方失守落职丁亥究核江西功罪始白其事获赐章服致仕丙申子斌金任内阁中书舍人推封中宪大夫先生平生学务要领不事边幅文庄重典则性复至孝有古人之行事同产三兄有礼年垂八十神气清朗聪明不衰尤以仁厚立心乐易可就高年令德坐镇雅俗荐绅所慕郡邑利病往往就问之待宗党尤有恩扶衰拯难出自素心平生树立以清谨垂法子孙有不如其意者辄愀然不乐卒之日神理不乱危坐而逝所著有龙江梦余录壶范诸书文集若干卷上海自创建来先生始修成志若干卷 

　　○江西按察司副使李公重墓志铭（侯论） 

　　侯论 
　　呜呼是宪副远庵李先生墓先生讳重宇元任又别号邗江其先杨州江都人国初有讳信者以军功授杨州卫指挥使寻以事夺职后从戎隶南京金吾后卫籍因家焉祖敬父全以先生贵赠户部主事母赵太安人夜梦五色豸觉而生公公生五岁居邻学舍旦出嬉戏其中闻学舍子弟所诵论语孝经中语夕归尽成诵稍长即刻励学能堪人所难既从少宰储文懿游学大进以应天学生领弘冶壬子乡荐至正德辛未与予同举进士同拜官户部主事时大司徒九峰孙公拟试天下郡县存积粮储疏独谓先生敷陈精核凿凿可行雅敬先生焉河南山东流贼彳昌彳厥朝廷命将出师先生分理军饷有功贼平有锦绮银牌之赐明年奉玺书督赋两浙端本振法风采自持澄抉弊源人不敢易时镇守刘璟所侵官银至二十万计密欲重有所遗以缄口先生正色曰与其遗我孰若民偿所负以足国璟知不可犯尽以所侵输官自是人皆曰镇守且不敢尔何况我曹故两浙宿负当先生时所征完百二十余万前后之所希有事竣转本司员外郎进郎中旋擢守德安德安部民会有告藩郡校豪横不法者先生直其民悉寘如法不少贷以是坐深构者再事白后擢河南布政司经历司经历量移南阳府同知凡若干年用大臣荐复起家工部郎中廵视河道升守九江至九江未两月升江西按察司副使持宪愈厉先生性故落落以阿顺上官风旨耻坐与上官不恊事闻方拟调用会明年壬辰考察上官与先生不恊者当其事竟拟先生老致仕云先生在官者二十年未尝一日律巳以恕亦未尝一日假人以法非其义者虽千金之赀不以子孙累其唾而不受于怀也不啻毫毛与粪土义之所当者虽匹夫匹妇之冤毅然以身任之也王公贵人有所不避去德安而之河南之日士民哭送出境迎其主生祀于名宦祠中久而民犹有感泣者语在大理韦君臣去思记中曾以南阳同知摄郡事民兴除不异守民以李青天称之焦员外希程者所作青天公传也平生所辨冤狱在在有闻南康有立庙庐山岁时祀以报公者至今犹有口碑存焉可谓能保民矣藩王至贵也朝廷亲亲之恩至重也先生自分七尺之躯以庇其民自非　天子仁圣优容岂罪止于谪谴先生可谓遇士矣尚书席公以中丞廵抚见先生于德安知其事欲调先生以长沙固辞乃巳其以经历署睢州也中丞王公荩特疏荐异材丁亥元日风霾之变大学士杨公一清奏言宜录用守正被谪之臣吏部首以公名请及其归老之后中丞易公瓒犹以田野遗德言之朝则先生不不见知当世之士君子矣然世之人竟不能容先生先生罢归于耳目筋力未衰之时何也使先生稍贬其道于宪副之时虽不至失官然不足以见先生使当时当路大臣遇先生于德安河南之时亦未必不能知先生如此前数公然则于先生何憾哉始先生举于乡时家贫岁教授生徒以供甘旨亲没丧葬一依于礼一日于损庵梅公家有风木之感因痛哭不止人动容及其归老而贫如昔至教授徒高淳溧阳之间以自给尚书霍公韬欲以所毁滛祠修葺草舍之资辞欲赠以废寺田又辞易箦之时有奉先人遗训拳拳以不不义戒其子其一先生未仕之前其一巳仕之后与死生之际则先生之着于平昔者岂有一毫矫激于其间哉卒之日嘉靖戊申六月一日也距所生成化己丑五月一十二二日享年八十 

　　○江西副使薛次公甲传（张时彻） 

　　张时彻 
　　薛次公者名甲字应登号畏斋江阴人也厥考曰浮休公章宪负不羁之才有轻世之志□□命□藻丽溢发其于荣名拾芥不啻也而早捐仕籍抗迹烟霞希仲长之乐志着王符之潜夫意兴所属辄轻数千里而赴之无留难者公受过庭之训方在穉孺巳了觧古文词矣巳又厉志作圣之方日寻绎晦翁之学动以准因以畏名斋比诸书绅云嘉靖壬午举于应天己丑举南宫观政礼部时河间李尚书试诸进士以时正论公独冠其曹遂籍有景誉会选台谏辄授兵科给事中盖异数云公遂四上封章以匡违拂而其末攻排异端尤力时方士邵元节以左道得幸亲肺附与贵溪夏相国表里奸怒公之齮龁之也惎其党饶秀劾公竞进佞谀诠部谪湖广布政司照磨当是时公以所学验诸行事有未尽合益取象山阳明遗书而参伍之合异同反愽于约充然有得也壬辰升浙江宁波府通判此两职者盖世所称散曹也公事不避难历试辄效而诘奸毖良尤孳孳人曰世恒病迁吏偃蹇任使罔功食禄奉上不当如是耶乙未升保定府同知丙申升四川叙泸兵备佥事其地固戎蛮之所都也豨噬虺螫鬬哄无□□命吏率以夷委之公曰是不有政乎凿齿雕题孰弁吾民者乃兴利除害寝兵息争觧蒙撒累世雠靖永□方萌之患谈者多焉庚子升江西按察司赣州兵□副使大张法纪振刷宿偷诛叶廷春之负固拓羊角水之堡城而民始有遗育矣他如清屯粮之隐蔽却盐税之羡余立小学以教新民议团操以饬部伍峻防石画凛凛一方之保障不徒炫餙旦暮巳也时分宜严相方贵宠用事而其子□蕃干纪□政黯黮日月公治与之邻诸作奸犯科者率藉严氏城社而公直行一意罔所顾忌苞苴问遗又绝不与通由是大忤严氏而欲甘心焉会大弊群吏风言官拾遗罢免知者駴焉曰嗟哉秉国之钧独柰何求多于善人乎公语其子曰物以不材得终其天年吾肮脏之性不能适俗若进不止必有杀身之祸今得正首丘幸矣幸矣公既归不自给乃与家人计口授田自食其力树蓻堤防曲尽方畧所获率倍他农治□之外一无他营家居不入城府县官莅任始一修谒有以公事来咨则吐其衷应之曰庶几小补于邑里耳辛亥以后倭寇陆梁暴于内地公请筑扬舍之城罢诸乡之堡守君山之险操团练之兵严选将之□率凿凿可行至于表钱尹之死忠葬死绥之群旅捐家粟以食寓户用密计以破内应白库役粮役均徭之大弊规水利之兴复皆人所扼腕兴叹者也晚节敕断家事一切无得关白盖其神诚有所寓也公尝言平生受益者三一曰贫二曰病三曰患难贫故知节用病故知保身患难故知处世学者未有不由此而能有成者也平居无隋容待妻子如严宾侵晨必入家庙肃揖次至宾馆子弟后至者呵责之常曰人五伦大故凡伦理所在必本诸心以求至当如让先世之产于伯氏群族子弟而教诲之特其一二大者耳公自少力学老而不衰于忘食忘忧者无异而尤笃信象山阳明之遗训故其言曰格物即所以致知慎动即所以存养成物即所以成巳无暴即所以持志与夫一在精中贯在一中约在愽中恕在忠中皆合一之旨此意了了则六经四书与夫大而乾坤细而毫芒无非此理皆可一以贯之此学之所以易简而非遗弃物理自讨便宜之谓也其它与同志辩难生徒授受不下数千万言备载各集今其传者有曰易象大旨曰四书口义曰心传书院讲义曰心学渊源录曰蓻文类稿曰蓻文类稿续集海内闻人若邹东郭氏欧南野氏胡栢泉氏罗念庵氏□荆川氏林东城氏萧鹤皋氏钱绪山氏王龙溪氏何吉阳氏万履庵氏管南屏氏朱近斋氏林艾陵氏赵延陵氏皆公所与游讲明斯道者也论曰天下将治而人尚行天下将乱而人尚言今之谈道者其尚言乎尚行乎余不能一一知之矣若薛次公者仕不毁□处不随俗推讲说之绪言制行之准的谓之尚行非耶谚云桃李不言下自成蹊余故表着其事使后之论世者有所考云 

　　○江西副使葛公廷章墓志铭（许谷） 

　　许谷 
　　曩余滥竽文部尝知柳泉公比视学江右公适擢宪副继至遂得同官乃东西接舍出入并舆讲德议政各吐膺肺盖由由焉若平生交也今年夏公遘疾非奇奄忽不救余行部归拊棺临痛哀不能禁呜呼仕路投交非可指数特良知鲜遇耳乃今既遇辄又以折夭阏不使永好岂不伤哉按状公讳廷章姓葛氏字朝宪别号柳泉其先句容人也国初封肃王于兰州公七世祖某随侍遂兰州人公少负奇颕潜心坟索年十三即游艺泮学卓有隽名长之逸气凌驾时哲视功名直唾手耳乃三十犹不第公曰岂时命谬抑操习非耶于是益肆力竆讨靡间昕夕有□贤下帷铸砚之勇嘉靖丁酉中陜西乡试戊戌连举进士观礼部政旋授行人奉诏列藩守法惟谨忠勤清亮名盖裒然起也辛丑选户科给事中敷奏详核规讽明谠其弹擿务持大体不喜攻讦廵察内庖裁革冗靡尤多甲辰凤阳缺守铨部以京辅剧郡又中都皇寝重地非公不可乃疏题使往比至郡岁适大侵群盗蜂起众方议扑灭之术公曰此良民也特夺于饥寒耳不如谕之便遂悬榜境内曲示祸福群盗各警悟引去境内始安于是计口多寡发粟赈贷饥民多所全活其子女散鬻者往往捐捧收赎率乐聚如初莅任三载训农劝学兴滞剖壅百废具举号称良牧又尝疏帑库羡积于朝数至累万尽觧民部大助边饷公□畧无所点云丁未升江西按察司副使分道南昌南昌簿牒填委讼狱诡徤公防范既精剖决尤贞奸欺内息请谒外屏以故疑谳竞白平反无冤顷刻之间洪都改视然文非深刻政皆简重人莫不畏而爱之既抱疾偃床犹批驳如素卒正襟危坐顺命而化呜呼若公者岂不谓处国如家死而后□者耶公禀性沉毅守巳端恪孝弟成于闺庭仁恤□子姻党且政不苟律下孔严入仕十年所在以公□□□长者见思加以方面广颡岳峙云立咸谓□有□鼎之相乃大用未阶中道而殒天之予夺马可□哉公生于弘治甲子卒于嘉靖戊申得年四十五 

　　○江西按察司兵备副使沈公鉴墓志铭（康泰和） 

　　康泰和 
　　公名鉴字大新少好学工属文每试辄冠多士领戊子乡荐登乙未进士拜兴化府推官兴化繁庶甲闽中刑狱诸务簿牒填委豪强依凭城社未易穷诘吏民□视侧晲公之如素所熟细析毫毛精中膏肓两造至前情辄披露公既善烛人微隐又恻怛恳欵不以得情喜故不钩摘而刑自清不峻□而奸自戢间摄莆篆适岁饥公开廪发粟劝借平□以济之催科急甚公力白当道权宜从缓需补秋成海堤数决频海之田尽没既理旋坏公叹曰堤以民顾反劳民于是躬亲督视拓狭以广易土以石虽飓风陡作而甃凿完固恃以无虞涨有新畬防无溢水一劳永逸民比于邵埭范堤云其尽心民隐类如此都宪廵台相踵荐奏公才可大用而公亦以考绩行矣民遮道泣留不可则共乞公所持箑以去建仁风亭勒石纪颂比甘棠之思焉庚子擢南京工部虞衡主事榷税芜湖榷税故毛细易汧之者往往矫厉苛核激其迹以自炫而无艺之征頋沿袭不改公至首除浮梁之税籍者三一存堂一在门一颁县之输税使自取三籍书之及上计即以是籍上不更籍公至数月额税仅十之二当事者素知公贤以岁额不及公虑密劝稍益之公曰什一法□法可易乎率不益贾服公廉明至惟恐后税反浮于额人益以是重公甲辰迁都水员外郎晋兵部职方郎中奉诏选士称旨寻调武选郎中是时武职当考课尚书南塘宋公以非公不可请于朝故有是命公矢心精慎藻鉴明清军政肃然一时称得人云丁未擢兴化府公旧治也吏民素谙公政教奉法循理不劳而治仅四月以忧去服阕补知延平府公下车询民疾苦厉精政理躬节俭以苏坊里均羡缩以舒驿传祛冗蠧以清筦库置徼军以修火政至若革丹税蠲楮赎惜民力慎军储不可殚述语在遗爱碑中而尤加意学校表厉名教课诸生以业躬督劝之奖饬髦俊后皆成大名并所素课豫识士也剡荐交上擢公江西按察司副使奉勑兵备饶州至则严饬卫所惩怠劳勤咸有成法俄而疾作公上疏固求觧职待命久之未下时江中剧盗数出殁剽掠民害公不敢以疾固缓国虑募集精勇亲授方畧尽擒获之淮府奏讨长港遇例还民复勒民私自买之争久之不决公谓既革则不当入之府巳卖则不当归之民宜准律官其利以给府婚嫁丧葬费而民间无名之赋赖以省其经畧周详推此可知也未几公卒民相与呼号涕泣赴公之丧曰公尽瘁急吾人之病而公顾以病捐吏民耶闽人亦千里赴之丧还自缙绅大夫及闾阎田野咸走哭尽哀闽人列公治行得请当□祀公名宦而嘉人亦相率上公懿行于监司祀公乡贤乡评之众人无异辞去后之思没有余泣斯亦可以征公之德也巳公内行修饬于天性尤笃事亲顺志承颜孝养备至居丧哀毁踰礼孝感乡闾伯兄早世教侄使成立姊贫不能给迎归养之待宗党婣戚肃雍而和扶持周恤委曲备尽其用意笃厚在人伦风教之间非貌惇洽而情不至者也居常不以贤知先人然与公游者莫不敬让之与人交温温者恐不当其意待下好掩其恶而揭其美人皆乐其长厚至于利诱势怵则屹然不可动也典郡时所行诸善政邻郡莫不师效之然不言而信不严而成事咸奏功而名沾实惠则惟公能之他郡莫晓公以何道致然公又阅舒自信非挟数舞智如世所谓能者亦其坦率恻诚欵动物有以得人之力入人之深也鸣呼若公者虽使所称循吏古笃行君子亦何以加焉 

　　○江西按察司副使吴公源墓志铭（茅瓒） 

　　茅瓒 
　　公讳源字宗干别号龙江其初自汴从宋南渡家钱塘上世隐德弗仕至曾大父士宁始以其少子诚贵赠右副都御史生子谦授征仕郎谦生浚松江府同知璇生公公生而茂异既长内奉松江公教外与其两叔父参政公玭御史公王扁相摩□学遂大成弱冠补郡诸生以文高当廪会同舍生年老辄让之惟益务读书如故每学使者临校艺往往置高等嘉靖戊子　上命选朝士有文学者出典省试而长洲陆浚明无锡华德启两公者实司浙得公文奇之以礼经第二人荐戊戌中会试式及廷对下笔数千言　上览之赏其切直赐进士二甲第三人授工部虞衡岁诸所输缣若军仗当事者恶其滥恶辄卤渍而刀碎之输者大困及公以膏朱印识缣两端以火烙印识军仗滥恶者不得行而民免于困荆州例搉税当事者易以垢坏公受命往榷满岁卒以廉称寻进屯田司员外郎会太庙役兴江淮运木者多后期不至上复以公往劾慢吏诏械逮有司震恐事遂集然势家亦以此忌公迨迁公遂得广西佥事阅岁有追叙公劳者稍改江西其广西时兵部尚书惠安张公□总督具地负才望寮吏少当其意者及见公独□□下之入参谋画出董师旅多以属公时属郡剧□□人妻以邀厚赎官兵不能制公用间擒之并灭其党及徙江西行部至南安方解辔即按治知府某不法事某即日解印绶遁去贑故所招新民互格杀会有以反告幕府议以兵往公谓仇杀新民故事耳激之则易以滋乱不如遣间谍柔之幕府善其策果如所料民得免于兵迁福建布政司参议福道里固远阻京师令岁出其所征易轻赍市诸物以输而所市物利害相去或倍蓰管输者偶值其害即破家不足偿役益逋不赴公至三分其等上中下以极利兼极害者中则自一等无所兼输者趋便而役益集久之会御史某以清军至福檄公厚聚赂以贻所趋附公却之改迁江西按察司副使旧僚任福者或劝公逊谢以释其恨公益却之乃竟以是被摭而公方厌仕进冀以老归卒亦果如公志而公仕江西职兵务其处置尤伟今鄱阳湖中令沿境逓护客舟使盗不得刼即偶得刼勒其地使罗获不获则罪之盗遂衰息亦其一事也公人谦厚简慎孝惠慈贞亮□允故于家于乡于官靡不以德称至于穷研愽极稽考作述则又当世学者之所宗云晚辟龙江书院老其中乡大夫士造请无虗日学宫宪老郡侯乡饮得屈致上宾以重迨其殁诸生争走请列祀乡贤而督学泛公亟下其议令所司报行噫可以征德矣 

　　○江西提学副使金公贲亨墓志铭（洪朝选） 

　　洪朝选 
　　公名贲亨字汝白清明醇夷刚介端重得于天禀自少即知学绝去外慕不以富贵利达动心台境僻山海风气完固与他州郡不类自国朝来踵有名人其气节视古夷齐逢干之流先生生其地故亦以名行节操自砥一日偕其同郡友应公大猷游南雍遇海宁许杞山同舍生论学豁然大悟乃知向之所学者名检尔自叹曰是岂名检足尽乎朝夕过从以讲论咨叩事杞山者许公相卿也以学行着于浙中先生既知学问大指于是毅然以圣人必可学动止作息语默酬应务与学俱尝爱横渠一时放下则一时德性有懈初学当以心严师及伊川整齐严肃则心便一之语日用工夫庄敬严密言动有纪细过必录诸儒论学方要有籍以求至夫圣人之地盖践履既笃德性坚定矣而先生之心不自以足也及留曹谒告屏居数月取明道延平二先生书反复潜玩若有会心心焉一夕梦明道伊川二先生在坐先生诣前拱揖伊川起谓曰家兄最好工夫觉而大悟乃知前日工夫用意过苦责効大迫反入于锐进助长之病其于澄然体似未有悟入处由是□学一以明道宗嘿坐澄心体认天理一意涵养体认勿忘勿助久之端倪呈露灵明毕照随遇顺应不倚色相不加衬贴趣日融内外合一矜持者裕庄敬者舒于明道所谓不湏防检不湏穷索延平所谓洒然解冻释处不觉巳优入之矣教人而必先之端巳范物由身以达诸言其所建立章程施置规模大抵主于崇礼教惇俗尚端蒙养不弥文末务而推明先贤之道以继前哲表章儒先之言以淑后人意恻如也在杨举行四礼修释奠仪新乐舞斥大僚之祀贤祠者黜无行士之夤缘援例者在贵阳未久而遐陬丕变在闽发明晦庵之学本之延平豫章龟山明道具有本末端绪其始人士习溺旧闻尚未之信先生既辟道南书院以崇祀五先生复记其说于书院之碑刻五先生之行述语录载于道南录中由是闽士始知晦庵之学师承之所自也明道尝以敬而无失发明喜怒哀乐未发之中而龟山之教亦令验道心于未发厥后豫章延平晦庵画一相授迭衍以光又因罗李二先生之从祀疏于朝曰李侗宋儒朱熹之师也侗学于罗从彦从彦学于扬时时学于程颢尝送时南归人言曰吾道南矣颢岂轻许可者而蜀犬以此称时所传于颢而以授从彦者即濂洛诸儒所以维孔孟之统者也又曰五先生气象称述于门人弟子者如明道之表里洞彻莫见瑕疵如龟山之终日不言嗒然而饮人以和如豫章与人并立而使人化如春风发物如延平之壶秋月莹彻无瑕如晦庵之心度澄彻莹无查滓特表章参验考证源流统绪灼有明征又择其志向尤异士子聚之养正书院相与推明洛闽微旨在江右优选属郡志行之士群之白鹿书院中亲与讲论圣贤学次第明濂溪过化之由究鹅湖同异之旨所以开发成就之者极其切士人多所向风而惜其不久也其它居刑曹佥臬宪本人伦天性以断狱不专专文吏法家事而于贪吏豪民之虐民败宗者则痛裁以法一不少贷也先生天性至孝自筮仕至休致未尝离二亲侧事继母陈安人极其诚敬年五十丁陈安人忧执丧愈谨三年不入私室吊客待以蔬馔殡葬不用浮屠传家以忠孝勤俭教家以冠婚丧祭表祖先迷失之墓立宗人会祀之祠置祭田严祀事修谱牒纂世德率子侄谒家庙遇祭祀虽严冬甚寒必沐浴斋戒至老不异处暗室如公廷对妻孥如宾客薄田数十亩仅给饘粥皆先世所遗而未尝轻受人一介之馈衣服冠裳必遵古制起居食息具有常度虽造次颠沛未尝少变于平时也虽可怒可愕未尝少萌于形色也居乡非大礼足迹不入公门而于民间利病先哲道脉孜孜尽心如辛丑海湖之变言于郡县所全活者以万数晚岁尤喜读易因书其所自得学易记其于大学中庸亦有成书至论晦庵之学原其三变象山之学明其非裨则皆近世儒者之所未及于本朝诸儒蜀犬推尊白沙以合于圣学之择其要语以示学者若先生者可谓道德之完人儒林之先觉者也有学易记学书记道南录大学中庸议象山白沙要语台学源流之集临海县志皆传于世先生生于成化癸卯距所卒之年月日享年八十六临终戒子弟严终事一如家礼无一语他及子四人立爱衡州府知府立敬福建提学副使疏罗李从祀于朝虽未报允而君子以能继先生之志立相南京武选郎中 

　　○副使汪忠愍公一忠传 

　　汪公一忠字正叔歙潜川人也其先唐封越国公者家绩溪至宋叔敖徙歙明兴曰彦仁汝珍以行谊着里中汝珍子存道娶方氏是生正叔存道封文林郎河南开封府推官赠奉直大夫工部郎中方氏封孺人加封宜人皆以正叔贵存道家自大父贾子孙修业而息之积累赢利日有所起乃□道思以儒起家授正叔古人书读之孳孳亡倦有笃行之志盖自诸生时巳裒然称髦士矣巳而入愽士弟子所游知交多四方知名士以故愽物洽闻通当世之务荐绅大夫游其声者日众正叔应京兆举中选时　今上之十六年丁酉也二十三年甲辰登进士第始仕开封推官洞达政理恢郭有大度亡苛察其奸法者一亡所纵舍河南杜氏杀人当抵罪吏故欲出之杜知正叔必谴死乃行宝玉存道所存道叱之曰若赂我乎必杀人耳天道甚明可欺耶正叔闻之寘于法尝微知邮亭老人阴杀亡辜欲按之亡状会行郡老人谒正叔目摄之属有讼老人他罪者正叔厉声曰老人有重罪顾不讼耶鞫之遂得杀人状老人□辜余皆股栗郡中人愈益贤正叔三十七年己酉迁刑部广西司主事正叔业巳报政去郡闻父丧中道归后三年如京师乃补前官曹事且简诸尚书郎得偕事文艺是时山东李于鳞李伯承吴兴徐子与姑苏王元美番禺梁公实杨州宗子相瑞州况吉夫楚人高伯宗刘子成咸以文章相命正叔摛词古雅不作近代语盖斌斌然称于艺林矣　上城京师改正叔工部主事俾董其役明计筭功利工速就而财用省　上嘉之三十三年癸丑迁员外郎寻迁郎中芦沟桥水溢决河堤害民甚　上命正叔治之至则水乃大溢乃缮完故堤增卑倍薄财役用节人不告劳三十七年戊午迁江西按察司副使海寇起吴越闽广间且暮且及正叔议练土著兵备之会广贼刼掠部中遂议出兵或谓我兵未合愿少湏臾也正叔慨然曰贼乌合耳我兵怯令贼益张至不可扑今敛众自固计得矣如民何吾不忍乃督兵战贼觇知兵少不习战以其众至不可支中军请左次正叔斥之曰食国之禄而不死其难岂忠臣乎乃躬自格闘矢中二贼一贼前复拔刀斩之以死遂遇害妻宜人程氏闻正叔死自投于井家人援之出不食者数日或曰夫丧不待非礼也乃强听食丧归六日不食以死事闻　诏赠公光禄寺卿谥忠愍荫子居敬锦衣卫百户程氏赠淑人并赐祭葬立祠夫正叔以忠义死诚知所处矣宜人感慨不食赴死如归虽古烈丈夫何以加哉知正叔刑于之化素矣子居敬居功居业居朝皆读父书世其家 

　　○九江兵备副使陆公州传 

　　陆州字汝行海宁人嘉靖甲辰进士人貌侵弱不能胜衣至遇事刚断敢即贲育不可夺尝以南昌校官典湖广乡试故事校官处帘内乃品题之权御史多属之帘外州既默默不自得比定解额诸校官与御史俱坐至公堂州偶抽中式二人卷阅之颇纰缪州起袖二□怀之以诘御史御史不能对即转易二卷同校者懔懔咸服其持正巳迁刑部郎出守常德会鼎建　三殿湖北木运孔棘部木使某者颇乘势奸利民间骚然州至调停差拨以阴折其非一时属路赖以按堵先是荣藩尝请郭西滨江地租而并税舻筏之泊埠者久之中官愈益横索或阑及经行舻筏商人苦之州廉知非例下令禁治之中官惴惴惮州自是相戒敛迹郡受沅靖五溪诸水故筑土堤扞之春夏水暴土蚀则两崖之间不辨牛马川请易土以石募民赀蠲帑金长堤百五十步高□仞广半之涝至始不灾县官以赋则淆混征敛无艺良民或倍输之税乃强黠者终身负责漫不裁省州戒民□入城纳税第置循环二籍钤发里甲岁□□□□额取之而纳户得以所纳期限税□□注于籍月终更互考成之完负悉有稽核公赋大办常俗不习岁亡论丰歉榖一入亟图贸金以偿官逋不且贱售冨家因而争时趋利故左右数从臾县官愿留谷防饥便毋令贩而出境州叹曰此岂居积豪地乎民无金无赋无无金柰何坐自窘东耶遂下令曰敢有以遏籴言者置诸法自是民得通易有无驩然称便州治郡三年不烜爀可异之政惟务约巳爱民他如均传费奖士类廑赈恤每事必之区画期于奉法循理而巳后以考绩行寻擢九江兵备副使民生祀州于城北又一二年丁内难卒于家讣闻郡中父老率子弟朝夕恸哭祠下如丧考妣云 

　　◆佥事 

　　江西按察司佥事冯公本清墓表（李东阳） 
　　江西按察司佥事陈先生璲墓表（王与） 
　　佥宪阳君太荣传（程□□） 
　　江西提学佥事前翰林编修黄公仲昭墓志铭（林瀚） 
　　按察司佥事陈紫峰先生琛传（王慎中） 
　　江西提学佥事汪公应轸墓志铭（诸大绶） 
　　江西按察佥事苏君志仁墓志铭（林大春） 
　　江西按察司佥事赵公汴行状（黄姬水） 

　　○江西按察司佥事冯公本清墓表（李东阳） 

　　李东阳 
　　浙之余姚有佥事冯公者讳本清宋枢密使京之后曾祖通义祖彦诚考伯泰皆隐于乡公生于洪武元年少学春秋游县学膺贡国子生授湖广道监察御史在壬午之岁盖三十五年也永乐甲申奉　文皇帝敕同锦衣卫刑科官抚苏松常三府长洲有宿盗聚至数百人督兵擒之同事者欲槩论大辟公不可奏诛其首恶十余余差五等皆得不死上海行台有滛祠孽前御史辄避不居公入而毁之妖遂息他如按赃吏振士风善政尤着再廵四川甘肃亦如之都御史顾公佐重许可凡台议疏奏俾阅而后行庚寅扈从北狩归辛卯考绩擢福建按察司佥事分廵漳泉诸府兼理海道庭无留案惟死狱必审平反甚众府岁输番货百万而非其产公请半折钞以苏民力建宁大水溺者争附槎木蔽川而下公联百艘浮梁截流捄之活数千百人会天变陈时政甚见嘉纳时逋赋繁重廷简方面官分道征之公得太平诸府以民贫不忍督迫善抚谕民感激之称贷以输仅踰月而毕事宣德丁未改江西廵饶信诸府与御史俞谦录囚安仁方莅事忽得风疾端坐而逝俞督官属治棺敛归其丧葬焉年六十矣其人孝□廉直不苟趋避久且不变尝自号曰介庵人亦以是称之 

　　○江西按察司佥事陈先生璲墓表（王与） 

　　王与 
　　先生姓陈氏讳璲字廷嘉台州临海人也先生生有异禀自少有志圣贤之学比长益深造诣永乐戊子浙江乡试己丑会试名皆在第一时　车驾廵狩北京待对桥门与萧公时中辈倡和有桥门听雨诗辛□廷试赐进士出身改翰林庶吉士未几坐郎中卢信十系狱遘剧疾弟琛入侍因感疾卒先生哀之然未尝归怨于庐久之事白授检讨预修五经四书性理大全参□汉唐以来儒先之说折衷之而一以濂洛诸儒准书成以疾乞归就医杜门却扫者十五年方□大臣咸礼于其庐郡守程侯贤周侯旭鉴尤敬事之民有歉某者以贫故误罹于法程欲寘重辟赖先生之言得减死周用法尤严顽嚚弗率者多杖杀之民惧求悛改周犹欲察其既往先生曰改行从善此在小人所难而犹有不免恐绝其自新之路顽民闻之益感愧图自新闾里有讼求一言决士大大不幸无过而幸不见弃于先生盖虽投闲置散而能以善成其俗正统丙辰礼部聘同考会试竣事乞归执政荐起之升广西按察佥事敕提督学政纔五阅月岭南数千里风化一新丁教谕公忧哀毁骨立庐于墓侧服除改江西江西士类素景其风争自磨濯以求见录学宫旧有文昌祠悉命撤之满三载恳乞休致既抵家益谢绝人事惟以成就后学务前及门者多去闻人显官推其平日所得于师者以用于时以不畔于道大率其教以躬行本不徒在于文词之末也先生愽通经史文章典则诗亦雅澹无绮丽语所著有集若干卷行于世先生家素贫而事母极甘脆母乐其养以寿考终而先生亦年踰七十矣晚年家益贫然急于行义尝戒诸子遇贫乏者宜随力赈之不必计其多寡若湏冨而后行恐吾儒终无济人之期知县孙振望尝往见先生顾其庐敝欲葺治且请令庖人继肉先生皆峻郄之惟以毁滛祠除宿弊数事言曰使一邑安则璲也受赐多矣天顺甲申　今上登极诏进阶朝列大夫明年成化改元正月癸酉先生卒春秋八十有二 
</div>
    <div class="pagination">
<a href="国朝献征录_page163.html">上一页</a><span>...</span><a href="国朝献征录_page159.html">159</a><a href="国朝献征录_page160.html">160</a><a href="国朝献征录_page161.html">161</a><a href="国朝献征录_page162.html">162</a><a href="国朝献征录_page163.html">163</a><span class="current-page">164</span><a href="国朝献征录_page165.html">165</a><a href="国朝献征录_page166.html">166</a><a href="国朝献征录_page167.html">167</a><a href="国朝献征录_page168.html">168</a><a href="国朝献征录_page169.html">169</a><span>...</span><a href="国朝献征录_page165.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
