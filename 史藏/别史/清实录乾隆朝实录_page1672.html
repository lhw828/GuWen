<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1672 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1672 页/共 1860 页
  </h1>
  <div class="content">
   ○戊辰。谕、舒常前因荆州堤工溃决一案。业经革职。所袭云骑尉世职。至舒常袭次已完。据该旗将原领敕书奏缴。但念伊父舒赫德、宣力年久。办事尚属勤慎。不忍将伊父所得世职。遽行停袭。著加恩仍留于舒常本身。俟荆州堤工完竣后。再行来京。至李封年已衰老。留于该处工次。亦属无用。并著加恩即令回籍。　　

○又谕、兵部奏、职方司郎中邵自昌、经该部咨送堪胜繁缺知府。据该员呈请仍留本部供职等语。各部司员。大率多乐于外任。今邵自昌在部有年。截取知府。经该部堂官保送繁缺。该员恳请留部效用。尚为体面谨饬之人。若仅准照常留部。不足示劝邵自昌著加一级。以昭鼓励。　　

○己巳。上御懋勤殿勾到朝审情实罪犯。停决官犯、绞犯四人。常犯、斩犯四人。绞犯七人。余二十四人予勾。　　

○谕军机大臣等、前据徐嗣曾奏、奎林于八月十八日。自蚶江登舟。至九月十四日、尚无到台湾信息等语。该抚此摺、系于十月十二日奏到。迄今又将月余未据将奎林曾否抵任之处续奏。朕心深为廑念。海洋风汛靡常。即使奎林坐船被风飘至广东。图萨布自应具奏。乃亦未据奏闻。究竟奎林此时有无下落。是否已抵台湾。著传谕徐嗣曾、即行查明具奏。至台湾一切事宜。业经办有就绪。可以交道员等接办。且该处地方。甫经惩创。尽可放心。前已有旨、令徐嗣曾即行内渡。现在李侍尧病故。而福康安虽已起程。不日即可抵闽。但甫经调任。地方事务。亦须熟手帮办。徐嗣曾当遵照前旨。迅速内渡。不必在彼久驻也。将此由五百里传谕知之。　　

○庚午。谕曰、毕沅奏、本年监利县地方。因江湖涨漫。将东乡之孙张王公月堤二处普漫。该县堤工。本系民办。但今年被灾较重。请借帑兴修。事竣按粮摊派。分三年徵完等语。本年荆州被水各堤工。应行加高培厚之处。俱经动项修筑。不惜多费拏金。以期便民经久。至监利县堤工。固系例应民办之事。第念该处甫遭淹浸。虽已优加抚恤。民力究不免拮据。所有该县孙张王公月堤需用土方。现据该督估计需银三万两以上。此次著加恩照荆州堤工。一体动用官项。以示朕轸念灾区。格外体恤至意。　　

○又谕曰、巴延三奏、陕省附生张梦熊、蒋遇辛、年俱八十以上。三场完毕。未经中式等语。张梦熊、蒋遇辛、年逾大耋。踊跃观光洵为昇平盛事。著俱赏给举人。一体会试。以示嘉惠耆龄至意。　　

○谕军机大臣曰、毕沅奏、荆州修筑堤工。玉路口堤塍、已有七分工程。杨林洲鸡嘴坝、黑窑厂裹头、亦次第筑做。毕沅亲赴该处查看。石矶已出江面约长七丈。溜势稍觉南趋。将来接长做去。似可冀挑溜得力等语。荆州一带堤工。总因大河溜势北趋。易于漫溃。今杨林洲石矶做出七丈。溜势已挑向南开。此是极好机会。正当乘此水弱之时。赶紧进做。得尺则尺。该督即督饬在工员弁。勉力妥办。并绘图贴说具奏呈览。至万城堤上民居。虽属相沿已久。但堤工之上。盖有庐舍。且约有万余家之多。于加高培厚。究多妨碍。自应谕令迁移居住。况官为给与屋价。亦可无虑失所。现在拆卸让出。将来务宜严饬地方官、随时查察。勿任再有私占居住之弊。将此由四百里传谕知之。　　

○辛未。圣祖仁皇帝忌辰。遣官祭景陵。　　

○上诣奉先殿、寿皇殿、行礼。　　

○谕军机大臣曰、徐嗣曾奏、拏获海洋行劫客船之盗犯陈喜等五名。审明后即恭请王命正法一摺。所办甚是。闽省海洋盗劫频闻。且台湾甫经惩创之后。陈喜等尚敢藐法行劫。一经拏获。自应迅速办理。若复拘泥请旨。必致要犯有稽显戮兹该抚于审明后。即一面正法一面奏闻。所办甚为得当。至逸盗王檀等十五犯。当于内外各严饬文武员弁、按名查拏务获。其投海之王寅等四犯。亦即饬查是否淹毙属实。毋任漏网。又据奏、拏获偷载私盐换卖磺觔之林光、洪占、各犯。俟解到后审明从重定拟一摺。并据另片奏称、台湾缉拏余匪。俱以福康安开单姓名为凭。勒限严缉此外概不准兵役等混行搜拏。以杜藉端讹索讦告之弊等语。所办俱是。前因李侍尧奏疮疾甚重。曾有旨谕令徐嗣曾即行内渡回省。今该抚奏到之摺。系十月初二日拜发。尚无起程日期。计该抚接奉谕旨。再回至省城。已在福康抵任之后。台湾地方关系紧要。所有缉拏洋盗。及搜捕余匪。并查禁私硝等事。必须有大员在彼督办。现虽据徐嗣曾奏、询之鹿港进口船只。皆称奎林渡洋后因遇风收回。九月内在崇武澳守候开驾等语。但此言究未确实。上年福康安亦在崇武澳守风。彼时福康安、与李侍尧等、俱经先后奏闻。今奎林于九月内若果在该处守风。不特奎林应自行具奏。维时李侍尧疮疾。尚不至沉重。亦当随时奏报。乃总未据奏及。可见此信不确朕心深为悬切。著传谕徐嗣曾、于接奉此旨后。若已内渡。亦不必冒险转回。如尚未起程。已得有奎林守风确信。则当俟奎林到后。将应办一切事宜。面为告知。交代接办。方可内渡。如无续得奎林信息。亦不妨候朕另简总兵到彼交代后。再行起程。至徐嗣曾节次奏到各摺。俱系单衔。该处道员、乃系巡抚所辖。万钟杰虽已到任。自不便与该抚联衔奏事。至普吉保、系总兵大员。一切事务。皆应帮同巡抚办理。乃总未见其与徐嗣曾联衔奏事。可见其不能振作有为若仅令其在彼专办一切。殊难称任。现在万钟杰已抵台湾。该员以臬司办理台湾道事。有奏事之责。将来徐嗣曾内渡后。所有应奏事件。俱当令镇道会衔具奏。以重责成。至魏大斌、前因带兵救援嘉义县。不能杀贼解围。降旨革职。后以其随同打仗。尚为出力。复加恩以游击补用。今于缉捕洋盗。能率领兵役上船拏获尚属奋勉。著传谕福康安、遇有该处参将缺出。即以魏大斌题补。以示奖励。将此由六百里各谕令知之。　　

○旌表守正捐躯直隶永清县民马儒妻岳氏。　　

○壬申。豁除陕西朝邑县乾隆五十年分、被水冲坍民田一百一十六顷六十八亩、并堤占民田二顷二亩有奇、富平县乾隆五十年分、被水冲坍民田一顷四十七亩有奇、额赋。　　

○癸酉。谕、官兵进剿安南贼匪。所有一切军需兵饷。需用较繁。自应宽为筹备。以资接济。现在粤西库贮银两。恐不敷用。著户部于附近省分。酌拨银五十万两解赴广西备用。　　

○谕军机大臣等、据刘峨奏、豫省通州天津德州三帮漕船。于十一月初四初七等日。已入直隶大名县境等语。豫省漕船。节年未能依限兑运。卫河又多淤浅。以致趱运迟延。本年奏闻豫省漕船阻滞贻误。业将承办之地方官、议处示儆。兹豫省通州天津德州三帮漕船。于十一月初旬、已入直隶境。可符冬兑冬开定制。并据该督奏称、豫将元城大名、二县卫河挑挖深通。实力催趱。所办尚属认真。嗣后后豫省漕船。著传谕该抚、务照本年及早受兑开行。遄入直境。俾得上紧趱运。勿致仍前迟误。有逾定限为要。至豫省漕船入直隶境。向未据专摺具奏。此次漕船一经入境。该督即行奏报。所办亦是。嗣后每岁豫省漕船入直隶境。俱著该督将到境日期。具奏一次。以备查核。其自直隶入山东境。并著该抚一体催趱。随时具奏。除就近传谕伍拉纳外。将此传谕刘峨、并谕长麟、梁肯堂、知之。　　

○又谕、军行后路。防堵最关紧要。既据富纲奏请、带兵五千名。方足敷用。即著照所请。准其带兵五千出关。至奏恳与乌大经、一同带兵出关。此则不可。富纲之意。自因伊与孙士毅、同系总督。而富纲又属满洲。见孙士毅既带兵出关。是以有此一奏。不知富纲才具。若果能承办此事。料理妥协。则伊系满洲总督。朕早将此事交与专办。皆缘富纲平日办事才具。见知于朕者。不能如孙士毅。是以剿捕安南事宜。专交孙士毅督办。况行军之道。事权贵有专属。乌大经、以提督带兵。可以受孙士毅调度节制。若富纲前往。则同属总督。未便受孙士毅之节制。而事权不能归一。必致彼此观望。各不相下。于军务大有关系。此事朕惟专交孙士毅一手经理。功成必优加恩赏。若办理不妥。亦惟孙士毅是问。富纲但当遵照前旨。在边防一带弹压稽查。办送粮运。一得该国信息。随时具奏。所有调到兵丁五千名。著交乌大经带领出关前进。并受孙士毅调度节制。至剿办安南。自以广西一路为正兵。其云南一路为偏师。不过掎角牵掣之势。乌大经出关后。果能督率土目人等、收复安南宣光兴化等处。与广西之兵会合一路。固属甚善。否则祇须遥为声援。以分贼势。亦不必为深入之举。惟听孙士毅知会。以作进止本日据孙永清奏、孙士毅于十月二十八日。带兵出关。天气晴明。队伍整肃。自属成功佳兆。惟伫盼捷音速至。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百十六


大清高宗法天隆运至诚先觉体元立极敷文奋武孝慈神圣纯皇帝实录卷之一千三百十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十三年。戊申。十一月。甲戌。上御乾清门听政。　　

○谕曰、梁肯堂奏、豫省通州天津等十帮漕粮。于十一月初五日。一律兑竣。次日即全数开行等语。上年豫省漕船兑运迟延。业将承办之地方各官、议处示儆。本年漕粮。经该署抚、严催各属赶紧起运。迅速开行。得副冬兑冬开定制。办理尚为妥协。梁肯堂著交部议叙。　　

○谕军机大臣等、昨据刘峨奏、豫省通州等三帮漕船。已入直境。本日复据梁肯堂奏、该省漕船于十一月初五日。全数受兑开行。业降旨将该署抚交部议叙矣。上年豫东漕船。俱因兑运迟缓。将承办之地方各官、议处示儆。今豫省经该署抚上紧严催。得符冬兑冬开定制。山东距京甚近。本年秋成又属丰稔。该省漕粮。自亦应及早兑交。俾帮船如期开行。何以未据长麟具奏。著传谕该抚、即将东省漕粮。曾否兑交完竣。帮船于何日开行之处。迅速覆奏。勿任仍前延缓。　　

○旌表守正捐躯江苏铜山县民吴承文妻刘氏。　　

○乙亥。谕军机大臣曰、毓奇奏回空漕船渡黄摺内称、本年南粮军船放空南下。经山东、江南、河抚诸臣。协力催趱。得以赶紧渡黄。毓奇复委都司陈文藻、赴镇江江口查催。并咨会两淮盐政、常镇道、派员赶紧查验。不致停延羁阻等语。所办好。已于摺内批示。本年南漕回空船只渡黄日期。较上两年早一月有余。若赶紧出江归次。自可赶兑新漕。以符冬兑冬开旧制。现据毓奇奏派员查催。并知会查盐查税处所。随查随放。俾各回空漕船。得克日渡江。办理尚为妥协。至另片奏称、直省官拨协运豫漕船只。查豫省兑次已改楚旺地方。程途甚近。已飞檄粮道、务率州县帮弁。赶紧兑竣趱行。挽至临清一带守冻等语。现在天气融和。想各河道尚可不至冻阻。漕船自当趁此赶紧挽运。若多趱一程。将来抵通即早一日。何必定于临清守冻。著传谕兰第锡、长麟、和琳、务宜督率员弁。上紧催行。或能趱至德州守冻。固属甚善。否则亦当趱行前进。得尺则尺。不必拘泥定在临清守冻也。　　

○又谕、大兵甫经出关外。土兵土夫等、无不感激思奋。愿效前驱。而沿边天气又属晴明。军行顺利。天时人事如此。可见孙士毅此往。必能迅速成功。现在该督筹办一切。悉臻妥协。嘉奖之余。更无可谕。惟盼捷音为急。著传谕该督、务当倍加奋勉。妥速办理。总能于年内递到捷报。更为全美。事成之后。孙士毅之功不小。自必渥加恩赏。以示酬庸。又据孙永清奏、筹办军糈。宽绰有余等语。孙士毅既带兵出关进剿。办理粮饷事务。系孙永清专责。该抚亦应勉力妥备。成功后自然一并加恩。　　

○丙子。上诣。雍和宫行礼。　　

○谕曰、穆和蔺、老格、历年已久。伊江阿、著赏给头等侍卫、副都统衔。授为吐鲁番领队大臣。前往更换穆和蔺、博斌、著授为英吉沙尔领队大臣。前往更换老格。　　

○丁丑。谕曰、毕沅奏江陵县南岸、又公安县各漫口。应补还堤塍。共需银一万九千二百余两。此项堤工、向俱民修。但本年被水较重。民力不无拮据。请借帑兴修。俟事竣按粮摊徵等语。本年荆州应修万城各堤工。因被水较重。特降旨官为修筑。其监利堤工。亦加恩动帑兴修。今江陵、公安、两处。补还漫口各堤塍。虽向例应归民办。第念该处甫经漫淹之后。民力恐不免拮据。所有该两县此次应修各堤银一万九千二百余两。并著加恩一体动用官项。此后再照例办理。以示朕轸恤灾区。有加无已至意。　　

○又谕曰、格绷额、历年已久。李侍政、著赏给头等侍卫、副都统衔。授为和阗领队大臣。前往更换。　　

○蠲缓湖北江陵、监利公安、石首、松滋、枝江、汉川、汉阳、沔阳、黄梅、广济。黄冈、长阳、江夏、武昌、咸宁、嘉鱼、蒲圻、兴国、大冶、黄陂、孝感、蕲水、罗田、蕲州、天门、荆门、当阳、云梦、应城、宜都、潜江、东湖、归州、巴东、鹤峰等三十六州县。本年被水灾民额赋有差。　　

○旌表守正捐躯河南太康县民杨忝位妻南氏。李慎女李氏。　　

○戊寅。谕曰、鄂岳人本老实。不能帮助魁伦办事。令伊来京在散秩大臣上行走。鄂岳所遗福州副都统员缺。著海禄调补。由驿前往。　　

○又谕、刑部题覆山西省关仓粮、因奸致死徐三重喜一案。将关仓粮问拟斩决。已照签行矣。此案系上年十二月初一日呈报该省。于本年九月内始行具题。该部核覆照拟斩决。计此案完结。距该犯犯事时几及一年。此等因奸毙命。问拟重辟应行立决之犯。日久稽诛。较之问拟监候者。转为迟缓。殊属非是。因检阅本内。虽据该省声明封印公出日期。逾限不及一月。经该部照例议处罚俸。但各省办理案件。往往藉词延宕。扣展限期。其寻常之案。或因往返驳查。声明展限。已属外省积习。至此等按律问拟斩决要犯。案情又属显然。毫无疑义。自应迅速审结具题。原不得照寻常案件期限办理。岂可于定限之外。复行扣展。该省办理此案。甚属迟延。著交该部查明严加议处具奏。嗣后斩绞立决人犯。并著该部比照寻常案犯。减半定限。即事须驳查。至迟亦不得逾半年。庶协弼教之义。案牍亦得免怠忽积压。　　

○又谕曰、伊兰保、达福、阳春保、布彦达赉、噶塔布、俱历年已久。花尚阿、著授为塔尔巴哈台领队大臣。前往更换伊兰保爱兴阿著授为叶尔羌协同办事大臣。前往更换达福奎舒著授为库车办事大臣。前往更换阳春保庆玉硕云保著授为伊犁领队大臣。前往更换布彦达赉噶塔布等。俱著赏给头等。侍卫副都统衔。　　

○己卯。谕曰、奎林前在乌噜木齐都统任内。尚有未完著赔银两兹补放总兵应将其廉俸扣缴。第念台湾远隔重洋奎林到彼。一切需用。所有伊应得总兵廉俸著加恩准其支领俾资办公之用。　　

○谕军机大臣等。上年福康安前赴台湾特赏给右旋白螺带往。是以渡洋迅速。风静波恬咸臻稳顺今思闽省总督将军巡抚提督等、每年应轮往台湾巡查一次。来往重洋均资。灵祐特将班禅额尔德尼所进右旋白螺发交福康安于督署洁净处敬谨供奉。每年督抚将军提督等、不拘何员赴台湾时即令带往渡海俾资护佑俟差竣内渡仍缴回督署供奉。至前往巡查大臣、亦不必因有白螺冒险轻涉。总视风色顺利时再行放洋以期平稳将此谕令知之。　　

○是日起上以冬至祀天于圜丘斋戒三日。　　

○庚辰谕、前因五十五年。值朕八旬万寿。经办理庆典大臣议令各督抚等分扣养廉。备充经费。以遂其效诚献悃之心。因恐该督抚等、既于养廉内酌为分扣。若仍备进万寿贡物未免稍形竭蹷。业明降谕旨。是年各督抚等、俱不必呈进万寿贡品以示体恤。此次办理庆典。原因王公大臣等、再三吁恳。出于至诚。不便固却。是以俯俞所请。特派大臣经理其事。勿任踵事增华。致滋糜费。各督抚等、既分扣养廉。以充经费。已足抒忱祝嘏。又何必另备贡品。为此繁文缛节乎。各督抚等、承受恩眷。简任封圻。惟当体朕之心以为心。其各恪遵谕旨。不但是年。即明年亦概毋庸备进万寿贡品。以仰副朕谆谆训谕至意。若督抚等、自以养廉丰厚。所扣经费无几。又两年不准备物将虔。则其所省之养廉。不为不多。于心有所不安。则前此酌议经费内。道府以下。俱得递减分扣。此等职分较小之员。其所得廉俸。不及督抚藩臬之优。虽所扣无多。究恐不无拮据。督抚等如果情切祝厘。莫若即将伊等两年备物之费。及藩臬多余养廉。为该省官员酌量代扣大员等多扣几分。则职分较小者。即可省几分。自无因此苛派小民之累。而有贪赃坏法。亦可绳之以法。该督抚等诚能如此仰体遵办。更胜于另备贡品。朕必深为嘉许也。将此再行通谕知之。　　

○又谕。据恒秀奏、官员等并无馈送衣伞立碑之事等语。东三省向来并无此等事件。而吉林、黑龙江、亦无地方官员。虽盛京所属有州县等官。尚有府尹管辖。嗣后盛京各州县官。有无馈送衣伞立碑。著交府尹于年终照例汇奏。其吉林、黑龙江、同知著该将军留心查核。果有此等事件。即时参奏。不必照例年终汇奏。　　

○辛巳。上诣南郊斋宫斋宿。　　

○谕前定科场条例令各省中式举人覆试。朕念各省人数众多。难以遍行覆试。已降旨俟明岁会试发榜后。将中式者覆考一次。未经中式者。听其各回本籍。但前次吴省钦条奏、丙午以前三科。由俊秀报捐贡监中式举人。籍隶苏、扬广东、山西者、覆试一摺。业经大学士九卿议准仍应照旧办理惟吴省钦所指四处尚未周到著将江苏安徽、江西浙江广东山西六省三科以前。由俊秀报捐贡监生中式举人者俱于来年会试前。在圆明园正大光明殿先行覆试。再准入场。如遇有事故。未能来京应试者著照原议下科补行覆试。此六省未经覆试之人。不得赴会场考试亦不准赴吏部截取铨选。　　

○壬午。冬至。祀天于。圜丘。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵、　　

○遣官祭孝贤皇后陵。端慧皇太子园寝。　　

○谕军机大臣等、本日阅鄂辉覆奏各摺所办甚是此时该将军自己抵藏著即酌带官兵赶紧行走。前抵聂拉木等处。会同成德遵照节次所降谕旨酌量情形。相机妥办。至成德前称遄赴后藏。随即带兵前进。现在已阅二旬。其曾否追蹑贼匪。痛加剿杀。并将聂拉木等处收复。及作何办理之处。尚未据续有奏报。著传谕成德、即将近日办理情形。迅速覆奏。以慰廑念。　　

○又谕据长麟奏、东省漕粮。现俱收纳齐全陆续运赴水次。惟临清以北德州恩县等处。河水渐已结冻。遽行受兑。停泊河干。似不若暂贮仓储。较为慎重。至临清闸内各水次。现在筑坝兴挑。一俟工竣铺水。即可开兑。现将应行雇备民船。勒限雇觅。于十月内均抵水次。俟开冻时即行受兑开行等语。前因豫省漕船。经该署抚梁肯堂、上紧严催。得符冬兑冬开定制。东省漕粮。距京甚近。自亦应及早兑交。俾帮船如期开行是以降旨询问。兹据长麟奏到情形。因河冰冻结。暂于水次收贮仓廒。较为慎重。即豫省漕船。赶赴东境。亦须在沿河一带守冻。自系实在情形。向来东省帮船。应在豫省之前行走。现在豫省漕船、已全出直隶境。较往年为速。前经降旨谕令上紧遄行。得尺则尺。不必拘泥定在临清守冻。此时和琳已遵旨亲往督催。赶紧前进。著传谕长麟、务即饬属将东省漕粮、速为交兑。以便开冻前行。不可仍前再有延缓。若能赶在豫省帮船之前。固属甚善。否则紧跟豫省帮船行走。不必拘定向来帮次。总当赶在南粮各帮之前。方不致临时拥挤。亦不为迟矣。并著和琳、一体上紧督催。以速漕运。　　

○又谕、军行后路。最关紧要。况现据潘启德禀称、前经投出之陈名炳。在处北地方、接伪官吴初之信。仍复投回。为其所用。并带领贼兵。在屯占守。夷情反覆。实为可恨。虽阅所进图内。大兵尚未过处北地方。将来兵进时。陈名炳所带贼兵。如果近前抗拒。正可趁势剿杀。将陈名炳生擒。立予枭首。若进兵之后。陈名炳、仍复来降。更当加意防范。或即诛之。惟贼人谲诈多端。当防其在官兵后路侵轶。孙士毅、务宜随时留心。不可稍忽。至孙士毅现带各兵。除沿途留驻防守外。存营兵祇有千几百名。略觉单少。不妨俟官兵到齐。以全力进剿。计粤东官兵不日可以全到。现又降旨催令乌大经、带兵由开化一路速进会剿。若阮惠现在黎城。正是就我樊笼。孙士毅、与乌大经、即可两路夹攻。以期擒获首犯。尤为省事。至阮惠送回内地把总许昌义等递禀诡称黎维＜礻堇＞、系已故国王黎维＜礻耑＞之子。以次当立。黎维祁不知下落。请接伊母眷回国。求天朝罢兵等语。并据孙士毅、询之陪臣黎＜亻冋＞称维＜礻堇＞为人痴呆。明系阮惠以其易于愚弄。假伊出名诓回黎维祁眷属。希图戕害孙士毅、现向通事痛加呵斥。名正义直足丧贼匪之瞻。所办甚好。惟许昌、义称贼人在富良江造有大船。旁设多桨。并将二三十斤之炮子夸示等语许昌义系被风漂至该国。经阮惠送回之人。其所称该国情形。不过是阮惠欲令传说。以缓官兵之计。自未便宣扬于众。盖军行全在气盛。恐我兵不察虚实。闻而气馁。殊有关系。孙士毅何未虑及此。嗣后遇有此等传说贼匪情形。总宜密之又密。不可宣之于众。即有如此员弁、亦宜留于附近切勿任其妄言惑众。至安南内讧一事。孙士毅因该国臣服天朝日久。最为恭顺。势难置之不办。乃阮惠以土酋恃强占夺。黎维祁不能自振是以该督奏请带兵出关。为之剿贼收复阅节次所奏之摺。俱一力肩承。志在灭阮扶黎。所见甚正。但办理大事虽不可存畏难将就之见。而筹画亦当归于万全。此事若果能捣穴擒渠。将阮惠及其党羽。全数擒获永靖该国后患。固属全美。但恐阮惠等自知罪在不赦。见大兵势盛。逃窜远匿。搜捕需时而安南又有瘴气自不值以中国钱粮兵力。久驻炎荒。为属国防戍。孙士毅、则当俟收复黎城后。遵照谕旨。将黎维祁敕封。妥为安顿。令其加意自强振作。并将要隘处所。酌派该国可信有用之土官兵民、严密防堵。并令该镇目等、为之齐心固守。御侮有方。孙士毅亦可彻兵回至内地不必在安南久驻总之该督此次带兵前往能将阮惠等生擒固为上策否则收复黎城俾黎维祁收复其境土不失天朝字小存亡之体。足以蒇事亦即为中策看来收复黎城。尚为易办。而生擒阮惠或不免远窜负嵎。在孙士毅既力任于前自不肯复将碍难办理情形。遽行陈奏。而朕反覆思维不得不豫为指示。予以退步。俾临期有所遵循。不至涉险持久。想该督系晓事之人。倘阮惠无难速获。断不至拘泥此旨。将就了事。反致疏纵。设实有难办之处。不妨俟收复黎城。使黎维祁复国后若果阮惠远遁。难于生擒即据实奏明带兵回粤惟在该督善体朕意。动出万全。　　

○又谕、前令乌大经带兵五千名。由马白一路出口与孙士毅遥为声援。以分贼势。不必为深入之举。惟听孙士毅知会。以作进止。滋据孙士毅奏、黎维＜礻堇＞禀内有阮惠留家臣在黎城帮同镇抚之语。恐阮惠已从富春潜赴黎城抗拒。亦未可定。应与滇省官兵。两路夹攻。可期弋获等语。孙士毅、现已带领大兵。分路追剿。此时乌大经自应带领滇省官兵。迅速由宣光一带进攻。与粤兵两路夹击。使贼人首尾不能相顾。方为妥善著传谕乌大经、即奋勇督率兵丁、及土目人等。收复宣光兴化等处。与孙士毅会合。以期迅速蒇事。至乌大经既已带兵深入。道里遥远。所有接济粮饷。递送文报。及弹压边关一带事宜。并著富纲遵照前旨。妥协办理。
  </div>
  <div class="pagination">
   <a href="清实录乾隆朝实录_page1671.html">
    上一页
   </a>
   <span>
    ...
   </span>
   <a href="清实录乾隆朝实录_page1667.html">
    1667
   </a>
   <a href="清实录乾隆朝实录_page1668.html">
    1668
   </a>
   <a href="清实录乾隆朝实录_page1669.html">
    1669
   </a>
   <a href="清实录乾隆朝实录_page1670.html">
    1670
   </a>
   <a href="清实录乾隆朝实录_page1671.html">
    1671
   </a>
   <span class="current-page">
    1672
   </span>
   <a href="清实录乾隆朝实录_page1673.html">
    1673
   </a>
   <a href="清实录乾隆朝实录_page1674.html">
    1674
   </a>
   <a href="清实录乾隆朝实录_page1675.html">
    1675
   </a>
   <a href="清实录乾隆朝实录_page1676.html">
    1676
   </a>
   <a href="清实录乾隆朝实录_page1677.html">
    1677
   </a>
   <span>
    ...
   </span>
   <a href="清实录乾隆朝实录_page1673.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
