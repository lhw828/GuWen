<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 288 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 288 页/共 523 页
  </h1>
  <div class="content">
   ○缓徵山东德州并德州卫积水地亩新旧额赋漕粮。　　

○庚午。祭历代帝王庙。上亲诣行礼。　　

○幸圆明园。　　

○以兵部左侍郎邵自昌、知武举。都察院左都御史周兴岱、为武会试正考官。刑部左侍郎朱理、为副考官。　　

○辛未。谕内阁、朕因本年五旬万寿锡类推恩。曾饬查弘字辈现有几人。系何官职。兹据查明仅有五人允宜量予恩施。用昭敦叙。贝子弘谦、著加贝勒衔。江宁将军弘康、著加辅国公衔。头等侍卫弘善、著加辅国将军衔。四品宗室弘亮、著加封奉国将军。弘旿现无职衔。著加恩赏给奉恩将军。准其随班入朝。以示睦族展亲至意。　　

○赈直隶安、新安、雄、任邱、高阳、五州县、被水灾民。缓徵霸、大城、固安、永清、东安、宝坻、安肃、肃宁、献、天津、青、静海、大名、南乐、清丰、万全、任、宁晋、张家口、香河、文安、保定、涿、良乡、清苑、新城、滦、乐亭、沧、龙门、三十厅州县、水灾雹灾新旧额赋。　　

○壬申。月食。　　

○遣官祭都城隍之神。　　

○谕内阁、百龄奏、粤省盐船、请酌改陆运、并查明程途运费均无窒碍、各商民亦俱踊跃乐从、请先行试办一摺。粤东引盐。其在省河配运者。向由外海运至省河候配。本无不便。近年以来。洋氛未靖。凡运盐之红单船只、涉历外洋。其中不肖船户。或竟私带水米。济匪获利。现在各海口正当严密巡防之际。则盐船出海。自应通盘算计。酌定章程。兹既据该督查明各场引盐。改由陆路输运。一切脚费程途。尚无窒碍。商民均踊跃乐从。而沿海穷民。亦得之营趁挑盐。藉资生计。著即照所请行。如试办一二年。陆运不致稽迟。商民均属便利。竟可永远遵行。　　

○谕军机大臣等、百龄等奏、近日粤洋防堵贼匪、及巡员获盗各情形。百龄自抵粤以来。于捕盗接济等事。办理尚为认真。现在酌改由陆之盐章程。已依议行矣。洋面盗踪。一时岂能尽绝。然果能严断接济。亦必立有成效。即如闽省洋面。年来杜绝匪徒接济。最为严密。本月十二日、张师诚驰奏歼毙盗首蔡牵。该匪于舟师追捕时因无铅丸。用番银作为炮子。势极穷蹙。立行歼灭。可见各海口于一切火药等项。不稍透漏。则该匪立形窘乏。即无所施其伎俩。今粤省拏获接济匪犯案内萧式爵一犯、贩卖西瓜。偷运出洋。拟发黑龙江为奴。办理亦属从严。瓜果等物。原非例禁。今因偷运出洋。售与盗匪。该督等定拟即重治其罪。自不得不如此惩创。但小民愚昧。祇知贩物谋生。焉知厉禁。不独市卖瓜果视为泛常。即米粮火药。惟图目前获利。宁复计及济匪。遂干重戾。又如商渔等船出洋携带食米货物。遇有盗船。或被其劫掠。或听其打单。皆为盗匪取资。如能使少出一船。即盗匪少获一利。该督等惟当剀切晓谕。仍为之代谋生计。使伊等在内地有可资生。自不致轻罹法网。并可免贫民失业滋事。总在该督等通盘筹画。计及万全。方为妥善。又另片奏请将温州镇李光显调补左翼镇总兵一节。浙江洋面。亦属紧要。况系总兵大员。未便据奏更调。所有左翼镇总兵员缺。仍著该督将熟悉水师在洋出力人员。专摺保奏。候朕降旨。将此传谕知之。　　

○癸酉。谕内阁、赛冲阿朱勋奏、新垦马厂余地、未能一律成熟、配免租银一摺。民人租种马厂地亩。自应照例纳租。今据查明未垦地三顷九十四亩。及坐落盩厔县地三十顷。俱系新淤嫩滩。所出青苗。均多瘦弱。即少有收成。亦不足偿其工本。若一律徵租。佃户未免拮据。著照所请、将新垦未经成熟之马厂余地应徵本年上半年租银五百两、及下半年租银一百六十九两零、著加恩豁免。但此项佃种租银。原为解交西安满营。以充公用。今马厂余地。并非水旱歉收。实因地土硗瘠。所产薄弱。若年年不能成熟。租银无著。岂不于公帑有亏。著该护抚饬属另为履勘。择肥饶之地招佃垦种。俾屡获丰收。以资公用。　　

○又谕、本年系停止勾决之年。刑部将云南贵州广西广东福建等五省秋审情重各犯。照例摘叙案由。分别开单具奏。朕详加披览。官犯内朱廷杰一犯、伊在巡检任内擅受。票差弓兵将邱苌裔管押。伊妻兄吴元清前往探望。该犯遂起意索诈银二十两方准保释。邱苌裔因无现银。吴元清写立银票。订期交收。该犯令叶升持票取银。以致邱苌裔之妻吴氏、虑及伊夫独力难偿。投缳殒命。该犯擅受滥押。索诈酿命。法无可贷。著照所拟即行正法。至常犯内情节尤重之王贵、勾受元、蒋四牳猪、姚启?、陈阿劳、邱亚二、李阿猪、郑可丑、璔亚七、林士旭、黄亚伦、吴亚二、十二犯。或系蠹役吓诈毙命。或听从诬抢逼毙多命。或因奸逞忿故杀。或谋命加功。或赌匪逞凶连毙二命。或窃匪拒杀事主等罪。核其情节。法无可宽。俱著照所拟即行正法。其另单内情重常犯刘帼周、罗毛三、二犯。均系逞凶刃毙二命情罪较重。亦俱著即行正法。其余官常各犯、俱著牢固监禁。　　

○甲戌。兵部以武会试中额请。得旨、汉军取中四名。奉天取中一名。直隶取中八名。陕甘取中五名。广东取中六名。河南取中三名。山东取中五名。江苏取中二名。安徽取中二名。山西取中二名。湖北取中二名。湖南取中一名。四川取中三名。广西取中一名。福建取中二名。浙江取中三名。江西取中二名。云南取中二名。贵州取中二名。　　

○旌表守正捐躯江西新建县民杨谦呈妻戴氏。　　

○乙亥。上以五旬万寿庆节。御同乐园。赐皇子、及王、公、大臣、蒙古王、贝勒、贝子、公、额驸、四川土司等食。至癸未皆如之。　　

○谕内阁、前因庆惠出差骚扰驿站一案。沿途各州县、或致送站规银两。或给与轿夫饭钱。均属滥应。是以降旨交该督抚等查明交部分别议处。经部议以实降实革。本属咎所应得。惟此案人数较多。且其中不无劳绩素著及治行可观者。未忍令其废滞向隅。现当万寿届期。覃敷闿泽。著加恩交吏部查明此案内、山西陕西四川三省各州县等员。其本系革职者、均著改为革职留任。其本系降一级调用者、均著改为降二级留任。其本系降二级调用者、均著改为降三级留任。又山东英纶索取站规案内降革各员。事同一例。亦著照此办理。并著该督抚查明各该员内有未经离任者、即著毋庸离任。其业经离任者、即留于该省。遇有相当之缺即予补用。所有降革留任处分。均著带于新任。再此内如有军功劳绩、曾经赏戴翎枝、及加赏升衔顶带者。均著加恩仍准戴用。以示朕宥过施恩至意。　　

○谕军机大臣等、恩长奏称、豫省界连湖北之处。有红胡子、白撞手。其与安徽山东接壤处。又有拽刀会名目。此等匪徒。自应严拏按律惩办。以靖闾阎。惟胥吏藉端讹诈。及平民挟仇诬扳。均所不免。若不详加分析。转恐别滋事端。向来地方大吏因循不办。未必不由乎此。恩长务当督饬所属、认真查办。不可稍存姑息之见。如有率意妄拏及仇扳等事。亦应严办示惩。将此谕令知之。　　

○丙子。谕内阁、纳尔松阿奏、伊之眷属可否暂留乌什任所、请旨一摺。新疆办事大臣应否携眷。向有定例。如塔尔巴哈台领队大臣、喀什噶尔、叶尔羌、帮办事大臣。乌什、库车、和阗、哈密、办事大臣。英吉沙尔、领队大臣。向无携眷之例。纳尔松阿补授乌什办事大臣后。即当照例令眷属回京。若谓路途窎远。无人照料。则伊从前在伊犁如何携往。除所请不准行外。仍著申饬。　　

○又谕、据那彦成奏、覆行查出照数呈缴抢夺瓦罕人口牲畜之布噜特毕依伊曼等、请旨奖赏等语。前因布噜特等、抢夺瓦罕人口牲畜、不待索取。即照数呈出。尚属恭顺。除布噜特毕依等业经加恩毋庸置议外。所有现在查出之奈曼部落布噜特毕依伊曼阿哈拉克齐玛木伯特等。著加恩各赏小卷一匹。其随同呈出抢夺物件之布噜特等。亦著酌量赏给羊面。以示鼓励。　　

○谕军机大臣等、张师诚奏过台兵船被风顶阻、并台地近日情形一摺。台湾械斗起衅缘由。总未得有确实。而镇道等。又迄无奏报之摺。叠经降旨、令方维甸详查办理。此次张师诚所奏。阅之仍未明晰。情形亦多岐异。如据各船户所供、及鹿港厅营来禀。则八月二十日以前、彰化属一带。犹复械斗不休。甚至抢劫滋事。烧毁房屋。道路不通。其滋扰情形。甚为可恨。而据武隆阿所禀、则称与张志绪查拏匪徒。料理归庄安业之民。已就宁帖。似此禀报互殊。恐地方官不无化大为小。心存讳匿。现在该处船户带来行信。有云漳泉庄民欲于八月二十八日两造会同息斗各归各庄之言。此等传闻之词。难以尽信。即使该处庄民。果皆具呈息斗。亦无任其忽斗忽息官不过问之理。必须将起衅为首之犯严行惩办。方为得体。方维甸到彼酌看情形。如该处尚无宁静确音。竟当亲自渡台。督率妥办。并将该镇道因何不行具奏之处。查明参奏。张师诚即在厦门料理接济。此时蔡逆已经歼毙。朱渥夥匪又经窜往粤洋。自厦门至台湾一路较为平静。方维甸尽可放心东渡。其头二起渡台官兵。尚在蚶江一带。如台湾必须兵力。并著方维甸酌量带往。以资弹压。仍将现在如何酌办情形。迅即具奏。将此传谕知之。　　

○举行嘉庆十三年大计。广东、卓异官十三员。年老官七员。有疾官三员。罢软官一员。才力不及官四员。浮躁官一员。云南、卓异官九员。年老官四员。有疾官一员。罢软官一员。才力不及官二员。不谨官一员。分别议叙处分如例。　　

○以五旬万寿。普赏八旗及内务府三旗兵丁半月钱粮。　　

○丁丑。以五旬万寿。加恩内外一二品文武大臣、凡降革留任处分在五案以内者。开复一案。十案以内者。开复两案。过此按数递加。并晋封尚书明亮、三等伯。赏还尚书邹炳泰、总督温承惠、松筠、百龄、一品顶带。漕运总督马慧裕、布政使方受畴、二品顶带。将军晋昌、双眼花翎。　　

○戊寅。改陕西秦州营、归固原提督径辖。巩昌营归河州镇径辖。从总督松筠等请也。　　

○庚辰。谕内阁、恭阿拉等奏、请将由主事推升之隆庆、仍留太常寺以备唱赞一摺。殊属非是。隆庆现推升裕陵员外郎。该寺既称唱赞尚不乏人。何以必欲将该员奏请留寺。并请遇有各部院员外郎缺出。先行补用。显系为该员规避地步。所奏不准行。仍传旨申饬。　　

○辛巳。谕内阁、禄康等奏、据山东济南府国子监学正衔姚万清等、联名呈请捐输银两、代原任济南府知府张鹏昇赎罪一摺。张鹏昇前于济南府任内、请动公项。供应广兴。旋即归款。前经审明定谳。革职遣戍。实属罪所应得。该府绅士。以张鹏昇在任时、惠政甚多。且母老无子。情愿捐银代赎。呈明该省巡抚。未经批准。所办甚是。兹复来京赴步军统领衙门呈恳代奏。此事不可行。前次安徽怀远等县士民。曾有代参令沙琛吁恳缴银赎罪之案。沙琛获罪之由。祇系因署霍邱县任内承审重案不实。尚属公罪。且知县职分较小。尚可免其纳赎。予以恩施。张鹏昇以方面大员。于济南府任内请动公项供应广兴。其罪属私。非沙琛可比。现在遣戍吉林。将来效力数年。或可释回。亦当恩出自上。若据该绅等恳请代为赎罪。是地方大员获戾者。皆得因士民吁请纳锾免罪。此风断不可开。所有姚清等呈恳之处。著不准。即饬令回籍。　　

○又谕、百龄等奏、审明杀贼投首之被掳服役难民、分别办理一摺。李斗奉等、因被盗匪冯亚祝等掳捉过船。逼胁服役。李斗奉不甘从盗。密与同船被掳之古亚业等、商同乘冯亚祝等酒醉杀毙。割取首级。连盗船炮械火药。赴官投首。均属能知大义。李斗奉倡义纠众。立功投首。尤属可嘉。除该督等。业已分别奖赏外。均著照律免罪。所有在逃未获之盗首等并著饬属严缉究办。　　

○谕军机大臣等、初彭龄密奏一摺。刘清平日居官操守尚好。而才具不甚开展。朕早有所闻。是以此次未令护理抚篆。但既不能胜任藩司。若调至他省。亦系钱粮重寄。又岂能办理裕如。且伊并无贻误之处。亦未便遽然彻退。今初彭龄竟请将素纳更补。亦于政体未协。至所称成宁前在山西巡抚任内、声名平常、纵容家人在外滋事一节。自应彻底根究。得有确据。方能核办。本日因初彭龄所奏、山西省近年来竟有十余州县仓库不能全完之语。成宁现已到京。当即召见。询以该处仓库情形。据称各州县俱系年清年款。并无亏短。此言即近于捏饰。未可凭信。著初彭龄密加查访。将成宁在彼如何声名平常纵容家人在外滋事实据。并仓库系何州县亏短。据实由驿驰奏。其时再将藩司更换。亦不为迟。将此密谕知之。　　

○又谕、本日据武隆阿等奏、拏获械斗案内乘机焚抢匪犯、先行分别办理一摺。据称四月十六日、即风闻淡水地方有漳泉民人分类械斗之事、当即檄饬查办、系属因奸起衅、互相纠众械斗、武隆阿到彼止斗之后、淡属地方尚属安静、惟彰嘉两邑、匪徒窜逸出没无常、台地兵役、半系漳泉调派、诸形掣肘、是以禀请督抚即调内地别府大兵过台会办等语。台湾械斗起衅缘由。前以该镇道久无奏报之摺。叠经降旨、谕令方维甸详查办理。兹迟至数月。始据该镇道奏称、四月十六日。即风闻淡水地方有漳泉民人纠众械斗。彼时即当一面严查惩办。一面据实奏闻。乃本日奏到两摺。一系七月二十日拜发。一系八月十二日拜发。即以该镇道前摺核计。距其风闻之日。已稽迟三月有余。恐该镇道不免有化大为小心存讳匿情事。台地远隔重洋。此等械斗重案。必须及时严行惩办。以靖闾阎。著方维甸确切查明。其械斗缘由。究系因何起衅。该镇道何以奏报稽迟。如查明该镇道实有讳饰情敝

□大。并当据实参奏。至该镇道等所奏漳泉兵役不能得力。必须请调内地兵丁会办。向例渡台班兵。原为防御而设。若稍有不靖。即须调内地兵丁。岂班兵竟属无用。且班兵内未必尽系漳泉之人其因何不能得力必须调派内地别府兵丁过台会办之处。并著方维甸酌看情形妥为办理。其续获之林呈等二十三犯、俟拏获首从各犯质讯确情。按律惩治。将此谕令知之。　　

○以五旬万寿。赏巴林郡王索特纳木多尔济、亲王衔。赏还喀喇沁郡王满珠巴咱尔、亲王衔。　　

○赏已革巡抚陈淮、六品顶带。孙玉庭、阮元、编修。已革总兵官巴宁阿、内务府主事。富兰、蓝翎侍卫。已革提督仙鹤林、守备。已革工部侍郎庆惠、拜唐阿。　　

○壬午。赏已革总督长龄、蓝翎侍卫。为科布多参赞大臣。　　

○赏已革库尔喀喇乌苏领队大臣齐布森、六部主事。　　

○赏已革乌噜木齐都统色克通阿、蓝翎侍卫。　　

○癸未。谕军机大臣等、绷武布奏、俄罗斯固毕尔纳托尔、遣使赍书、请于明年冬令冰冻时、在恰克图地方来会讲办一切事宜一摺前俄罗斯汗恳请遣使进贡曾经库伦办事大臣蕴端多尔济因来使不肯叩拜。竟行斥回。稍觉严厉是以来使即行回去。今固毕尔纳托尔复行差人赍书恳请和会看来此次俄罗斯汗、或系尚欲遣使进贡。著传谕绷武布告知伊等。此事已奏知大皇帝施恩准其来会即发给咨文但明年来会时若提及仍照前次遣使进贡。亦不必过于拘泥斥驳若其恳请之词恭顺。即可据实陈奏准其所请。谅俄罗斯人等来京断无胆敢不行叩拜之礼。届时若与来使同来之人过多量加裁减。尚属可行。除寄谕蕴端多尔济外。一并传谕绷武布知之。　　

○又谕、据方维甸奏、接奉谕旨赶紧驰赴厦门查办一摺。方维甸在途次发摺时尚未悉台湾近日情形。同日又据张师诚奏接据台地文禀、各庄械斗陆续解散大局将定一摺。内称据船户带回鹿港同知钱景文来禀有九月初一日漳泉两处庄民会面和议之语。似两造民人业经渐次解散。现在头二两起官兵。俱已渡台。南北两路。均可弹压镇定。方维甸到厦门后。著察看情形。如可毋庸渡台。即不必前往。至此案起衅缘由。据总兵林承昌所禀、祇称系黄红之妻与蔡成通奸肇衅而武隆阿等所禀、又有盗船追劫商船、泉人持械、保护、以致漳人因疑出斗之语。因何与前禀不符。并著查明具奏。至该处镇道于台地滋事情形。迟延三月有余。直至七月杪八月初。始行发摺。又不确切具奏。恐有捏饰回护及化大为小情事。又该处彰化一带。兼被风蝗成灾。何以该镇道不行奏及。殊属怠玩。著查明参奏。　　

○甲申。孝慈高皇后忌辰。遣官祭福陵。　　

○上幸万寿山。　　

○赏四川明正宣慰司甲木参沙克嘉、花翎。　　

○乙酉。上诣大高殿行礼。　　

○还宫。　　

○朝鲜国使臣韩用龟等三人、越南国使臣武桢等二十四人、于西直门瞻觐。　　

○以孟冬时享太庙自是日始斋戒三日。　　

○丙戌。孝敬宪皇后忌辰。遣官祭泰陵。　　

○谕内阁、前曾降旨将各省军流以下人犯加恩分别减等用昭矜宥。因思永远枷号及新疆遇赦不赦各犯。刑部以例不查办。未经奏请。但本年朕五旬庆辰闿泽覃敷。此项人犯、自应一体查办。著刑部查明起数摘叙案由。开单请旨。候朕定夺。　　

○赏广宁门外普济堂煮赈小米三百石。　　

○丁亥。命宽免王贝勒贝子公等降罚处分。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百十九
  </div>
  <div class="pagination">
   <a href="清实录嘉庆朝实录_page287.html">
    上一页
   </a>
   <span>
    ...
   </span>
   <a href="清实录嘉庆朝实录_page283.html">
    283
   </a>
   <a href="清实录嘉庆朝实录_page284.html">
    284
   </a>
   <a href="清实录嘉庆朝实录_page285.html">
    285
   </a>
   <a href="清实录嘉庆朝实录_page286.html">
    286
   </a>
   <a href="清实录嘉庆朝实录_page287.html">
    287
   </a>
   <span class="current-page">
    288
   </span>
   <a href="清实录嘉庆朝实录_page289.html">
    289
   </a>
   <a href="清实录嘉庆朝实录_page290.html">
    290
   </a>
   <a href="清实录嘉庆朝实录_page291.html">
    291
   </a>
   <a href="清实录嘉庆朝实录_page292.html">
    292
   </a>
   <a href="清实录嘉庆朝实录_page293.html">
    293
   </a>
   <span>
    ...
   </span>
   <a href="清实录嘉庆朝实录_page289.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
