<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 640 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 640 页/共 848 页</h1>
    <div class="content">○越南国使臣李文馥等三人、于大红桥瞻觐。　　

○辛巳。谕军机大臣等、昨日曾降旨饬令讷尔经额赶赴天津防堵筹备一切。并将颜伯焘原摺发给阅看矣。该夷凶狠异常。行踪诡秘。从前议者。皆谓该夷习于水战。若诱之登陆。便无能为。鼓人人意中。以为祇须于海口严防。毋庸计及陆路交战。今福建厦门之役。该夷竟敢登岸。夺据炮台。伤我将兵。又据闽省奏称、该夷有伪称陆路提督名目。是逆夷助恶之具。百计环生。著讷尔经额于各海口分派重兵。严加堵御。傥逆夷竟敢率众登岸。所有火炮及一切设伏机宜。务当先事豫筹。操必胜之权。褫奸夷之胆。该夷即使登陆。各处山冈陂陀。未必遽熟路径。我兵出奇制胜。前后剿击。似不难一鼓歼捦。若祇恃沿海火炮攻击。而陆路攻剿。毫无准备。迨至逆夷乘势掩入。我兵全无把握。岂不自紊纪律。何以操胜算而固军心。著该督调集总兵以下大员。面告一切机宜。并令豫将所铸大炮。一一演试。其各岸应如何设兵应接。及逆夷登岸。如何四面兜剿尽杀乃止之处。均著悉心商办。有备无患。陈金绶近在津门。诸事自必加意筹办。傥总兵副将以下大员。不敷调遣。即著迅速奏调。以供驱策。至沿海各州县。必须通行饬知。激励将弁。团练乡勇。进可以战。退可以守。稍有疏虞。致令生民受其荼毒。惟讷尔经额是问。再昨调吉林黑龙江兵二千名。将来若有应调之处。境内一切车马。务要先期豫备。以应急需。毋稍迟误。将此由六百里谕令知之。　　

○又谕、昨因夷船在厦门滋事。当经降旨饬令耆英严加防范。并调吉林兵一千名。交该将军分拨防堵矣。夷人此次到闽。已有陆路提督伪官名目。恐其招集闽广汉奸。为登陆交战之计。现在筹备海防。不可以堵御口岸。即为无患。当计及登陆后。如何设法夹攻兜剿。出其不意。方能制胜。该将军酌量情形。于各口妥为布置。傥或逆夷驶至。务当鼓励将士奋勇攻击。尽杀乃止。所谓吉林黑龙江兵。行至盛京境内。所有夫马车辆。应豫为筹备。该二省兵二千名。一经直隶调取。即令迅速前径。免致临事延误。此项官兵。善于冲突。陆路接仗。是其所长。断不可派在海口防堵。颜伯焘悊。著钞给阅看。将此由六百里谕令知之。　　

○又谕、昨因夷船在厦门滋事。当经降旨饬令沿海各督抚加意防范。托浑布接奉后。自必妥为布置矣。惟念夷人此次到闽。已有陆路提督伪官名目。恐其不但在海口滋扰。并有登陆交战之计。现在筹备海防。不可以堵御口岸。即为无患。尤当计及登陆后。如何设伏夹攻兜剿。出其不意。方能制胜。托浑布是否已前往海口弹压调度。傥逆夷驶至。务当激励将士。一鼓歼捦。其沿海各口居民。有能团练乡勇。堪助军威者。著该抚优加劝谕。俾人人自卫。众志成城。是为至要。颜伯焘摺。著钞给阅看。将此由六百里谕令知之。　　

○命陕甘总督恩特亨额拨银一万四千三百两有奇。解赴喀喇沙尔。备道光二十三年经费。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百五十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十一年。辛丑八月。壬午朔。谕内阁、据刑部题驳直隶民人阎二小、扎伤胞叔阎日新身死一案此案关系服制。罪名自应审慎周详。无枉无纵。该省初次定拟斩决。未经叙明是否有心干犯。迨经部驳覆讯又将供招全行翻异。难保无改造口供情弊。著直隶总督另委贤员研讯明确。悉心妥议。并将有无改造口供之处。一并查明据实具奏。寻奏、审明有心干犯前系畏罪翻异。查无改造口供情弊。遵驳定拟斩决。下部议从之。　　

○谕军机大臣等、牛鉴奏、河南省城被水情形。断难议迁。并日内保护绥辑一摺。又另片奏、省城西北角以至西门。赶筑挑水大坝以资抵御等语。览奏均悉。河南省城。屡次危险获保安全。该抚虔祀河神。大溜划分两股。离城身五六丈得以抢筑完固。此皆仰叨神佑。曷胜寅感。著发去大藏香五炷。交牛鉴祗领。敬谨祀谢。至城内民人。现留十分之七。有难以迁徙之势。自系实在情形。著牛鉴督饬文武员弁。将应办各工迅速妥办。现在节交白露。可冀水渐消落。仍当察看大溜。勿令冲射。据称料物不敷。已降旨饬令文冲赶紧运赴省城。源源接济。不准稍有迟延。该抚验收料物后。即派熟习干员。督率夫役。分工堵筑。毋得迟缓误事。至省外被水各属亦应查明派员抚恤。下游水势作何归宿。仍遵前旨确查具奏。将此由五百里谕令知之。　　

○又谕、本日据牛鉴驰奏、省城险工叠出。请严饬接济料物。以应急需一摺。河南省城。水围帀月。全河大溜。直注西北角城。刻刻生险。致城垣间段坍陷裂缝。屡经竭力抢护。得保危城。惟大溜奔腾。自应宽备料物。源源接济。据该抚查明两岸各厅所存料垛。俱有数千。一月以来。运到省城者。不过五六十垛。该厅员等所司何事。实属玩视要工。著文冲即督饬厅营员弁。将料物赶紧运往以应急需。省城现当危急之时。间不容发。务令迅速赶运前进。不得以水大溜急为词。傥稍有迟延。致误要工。该河督自问当得何罪。懔之。将此由五百里谕令知之。　　

○又谕、＜?口英＞夷现又肆行滋扰。占据厦门。沿海各省口岸。均应严加防守。天津附近京师。尤关紧要。著富泥扬阿会同提督胡超。于陕西兵内挑选二千名。分起迅速启程。前赴天津。其第一起。即著胡超管带。其余各起。著该抚拣派曾经出师之将弁管带前往。并著申明纪律。毋许沿途滋扰。固原提督印务。著恩特亨额派员署理。将此由六百里各谕令知之。　　

○又谕、前因夷船突至福建。厦门失守。当经降旨饬令沿海各督抚严加防范矣。兹据裕谦奏、浙江洋面。夷船续有增添。请将各路官兵暂缓启程等语。所奏甚是。逆夷在闽省滋事。情形凶很。深堪痛恨。浙江与闽省毗连。兵力不可单弱。所有前撤各兵。未启程者。著一概缓撤。其已经启程者。亦著概行截回以资防御。如再不敷。即著该大臣酌量情形。于所辖安徽江西二省兵内。一面飞调。一面奏闻。毋稍迟误。万一夷船驶至。该大臣即督饬镇将。激励兵民。同心敌忾。虽据奏兵情踊跃。皆以未得立功为恨。然不可存轻敌之心。总须谋勇兼备。方为节制之师。该大臣身膺重任。其加意慎勉。以副朕望。至江苏吴淞口一带。地势平衍。并无要隘可扼。尤宜妥为布置。无稍疏虞。是为至要。将此由五百里谕令知之。　　

○安徽巡抚程楙采奏、续获烟犯。按例严惩。得旨、查拏甚好。毋稍懈弛。　　

○癸未。遣官祭文昌帝君庙。　　

○谕军机大臣等、昨已降旨令富呢扬阿挑选陕西兵二千名。并派胡超管带。迅赴天津以备调遣矣。本日据讷尔经额奏、驰赴天津筹办海防一摺。览奏均悉。所有沿海一带。前后共已调官兵七千六百名。兵力不为单薄。山海关设立粮台。著准其饬令高树勋。前往经理弹压。并著令其督饬各地方官。认真团练。严密协防。至北塘地方。现已派员防范照料。各处要口。设伏夹攻。亦已妥为筹备。均著照所议办理。该督现已驰往天津。务将一切防剿机宜。豫为筹备。一有夷船进口。即行夺力攻击。大加惩创。以褫夷魄而靖海疆。将此谕令知之。　　

○热河都统瑚松额、因病解任。以吏部左侍郎桂轮、为热河都统。　　

○以惠亲王绵愉、署正蓝旗蒙古都统。怡亲王载垣、署正白旗领侍卫内大臣。　　

○赏随往山海关防堵正白旗副护军参领保玉、护军校长保、正红旗护军校贵隆、镶蓝旗蓝翎长伊精额、治装银有差。　　

○补赏福建等省庚子科乡试年老诸生吴人瑞等二名举人副榜有差。　　

○命陕甘总督恩特亨额拨银七千两。解赴和阗。备道光二十三年经费。　　

○甲申。谕军机大臣等、刘鸿翱奏、请拨军需银两一摺。又另片奏、招募民人相机进剿等语。省城南台以下沿河村庄。自五虎门至省。港面宽深。又有支港可通。恐该夷乘潮驶入。该抚现饬司道查勘。多有磐石拦堵。总期得力。毋稍疏虞。厦门逃回难民。著妥为抚恤。至泉漳民人。素习武艺。现在该督等拟招募壮勇二三万名。所见近理。著即广为招募以资攻剿。惟该水勇等素性强悍。要在驾驭得宜。既以恩信激其天良。复以严明消其跋扈。宽猛相济。始克奏功。颜伯焘现守同安。即当一面整备炮火器械。一面募民兵。戮力同心。夺勇剿击。以期克复厦门。颜伯焘失守之罪。或可稍从末减。若再有贻误。自问当得何罪。所需银三百万两。著户部速议具奏。并准其暂于藩库各款内先为垫应。俟部项解到归补。将此由六百里各谕令知之。　　

○又谕、本日据刘鸿翱奏、逆夷滋扰厦门。硝磺一项。为行军要需。请于湖南湖北安徽江西四省。各拨硝十万斤。磺二万斤。即日驰解来闽以应急需等语。著裕泰、程楙采、吴文镕、吴其浚、如数筹拨。迅速委员驰解福建。毋稍迟误。将此由六百里各谕令知之。　　

○又谕、本日据刘鸿翱奏、逆夷滋扰厦门。硝磺一项。为行军要需。请于山东河南二省。各拨硝二十万斤。磺四万斤。解闽以应急需。并称该抚已飞咨该二省赶紧筹拨等语。此项硝磺。已降旨在湖南湖北安徽江西等省筹拨。毋庸在山东河南拨给。将此由六百里谕令托浑布、牛鉴知之。　　

○调户部右侍郎麟魁、为吏部左侍郎。兵部右侍郎端华、为户部右侍郎。兼管钱法堂事务。以通政使司通政使慧成、为兵部右侍郎。内阁学士恩华、为理藩院右侍郎。　　

○转京营右翼总兵文蔚、为左翼总兵。以正蓝旗满洲副都统端华、为京营右翼总兵。正红旗护军统领吉伦泰、为镶白旗汉军都统。正红旗汉军副都统玉明、为正红旗护军统领。调镶红旗汉军副都统德诚、为正黄旗满洲副都统。以头等侍卫奕缙、为镶红旗汉军副都统。　　

○乙酉。上诣大高殿行礼。　　

○还宫。　　

○谕内阁、裕泰奏、湖南提督回省。请赏假暂缓接印一摺。杨芳自粤回至湖南。病体尚未痊愈。著赏假调理。暂缓接印。以期速痊。所有湖南提督篆务。仍著台涌署理。　　

○谕军机大臣等、据麟庆奏、祥符漫口。全黄入湖。现在拆展御黄束清等坝。仍不足以资宣洩。除礼智信三坝。早已启放。义河亦经启通过水。惟林家西坝。难议轻启。酌俟湖水长至二丈一尺以外。再行启放等语。该坝地当湖心。洩水过猛。下游吃重。且堵闭费大。著该河督督饬员弁。将堰盱二厅石工加筑子堰。添备料物。极力巡防。林家西坝。能不至启放。自为上策。如秋风司令。湖水增长。情势可危。再行启放。以保湖堤。该河督务当慎重办理。不可稍涉大意。至下游车逻等坝。业据陆续启放。自因义河已启。有不容不启之势。惟下游田庐。有无被淹。著查明具奏。将此谕令知之。寻奏、此次启坝。节逾白露。早中二稻。业已登场。其晚稻多在高阜。有圩保护。且于未经启坝。已谕农佃加筑高厚。无碍田庐。查坝下各州县。均系勘不成灾。得旨、所办甚好。　　

○又谕、前据颜伯焘等奏、夷船驶入闽洋。厦门失守。已降旨令该督等设法克复矣。前因逆夷占据香港。有旨令该将军等相机收复。现在该逆滋扰福建。粤洋夷船。自必减少。若乘其势分力弱之时。督率兵勇。痛加剿洗。使彼首尾不能相顾。但须谋定后动。计出万全。固不可坐失事机。尤不可再有挫失。且该逆前踞定海。经琦善议给香港。始将定海退还。现在琦善。伊里布。均获重谴。此次该逆既占香港。又复攻击厦门。难保不故智复萌。又思更换以售其诓骗愚弄之计。奕山。齐慎。经朕特简。祁＜?土贡＞。怡良。均有地方之责。著即体察情形。乘机进剿。如能设法攻复香港。则从前办理不善。尚可少赎罪戾。若狃于前议。观望迁延。又堕逆夷更换诡计。则覆辙具在。不能轻恕也。懔之勉之。将此由六百里加紧谕令知之。　　

○以祭社稷坛。自是日始。斋戒三日。　　

○丙戌。遣官祭关帝庙。　　

○谕军机大臣等、前因祥符汛漫口。水势渐逼河南省城。降旨饬令牛鉴会同鄂顺安。商酌一切。如城垣不能坚保。即设法迁徙。原因数百万生灵。不能坐待淹浸。且钱粮用至数十万。似亦足资搬运之资。与其仓皇补苴。而终归莫保。不若事先绸缪。更为妥协。旋据牛鉴奏称、有断难迁徙之势。朕以为该抚揣度情势。保护城垣。必有把握。故不为遥制。本日据文冲奏、省城西北隅。甚为险要。西坝裹头。尚不敢轻率动工。恐激怒溜势。省城吃重。将来筹堵口门。更恐逼射城垣。又运送料物船只。一经运到。辄被地方各员扣留。移住眷口。停泊城隅。又不载送上堤。俾资轮转等语。现在秋汛正长。若果如所奏。水势激射。裹头尚不能兴工。则将来筹堵口门。溜势更急。彼时城垣愈酥。安能保其无倾圯之患。若牛鉴果有把握。必能力保无虞。则应饬令运料船只。源源轮替接送。不应任听各员扣留城隅。寄居眷口。傥祇苟安目前。毫无权变。设水势愈大。人力难施。数百万生灵。与夫城内钱粮仓库。俱付漂没。咎将谁执。王鼎、慧城、现在河工。见闻较确。如可以进城。即著会同牛鉴、鄂顺安、熟筹定议。妥速具奏。将此由五百里谕知王鼎、慧成、牛鉴、并传谕鄂顺安知之。　　

○又谕、前据牛鉴奏、河南省城。水围帀月。各厅料垛。未解接济。情形危急。当降旨令文冲迅饬厅营。将料物赶运以应急需。兹据文冲奏、所顾船只。一经运往省城。即被地方各员扣留。屡催不返。查系各员移住眷口。停泊城隅。又不载送上堤。俾资轮转。现在黄河以内。实已无船可觅。并将祥河同知王宪。派赴上城防护。开归道步际桐。调赴省垣。未准来工。支发钱粮。乏人经理等语。所奏是否确实。著王鼎等密查具奏。毋稍瞻徇。将此由五百里谕令知之。　　

○调镶红旗汉军副都统奕缙、为正红旗汉军副都统。正红旗汉军副都统固庆、为镶红旗汉军副都统。以镶蓝旗满洲副都统绵清、署正红旗护军统领。　　

○旌表守正捐躯山东金乡县民妇宋董氏女大姐。　　

○丁亥。祭先师孔子。遣大学士潘世恩行礼。　　

○谕军机大臣等、昨有旨令王鼎、慧成、将河南省城现在应否迁徙。著会同牛鉴、鄂顺安、妥议具奏。本日据牛鉴驰奏、省城大局。可保无虞。并现在办理情形一摺。河南省城。被水帀月。现据该抚奏称、抢护无害。碍难议迁。究竟情形若何。是否确有把握。著王鼎等详细体察情形。确实具奏。又文冲本日具奏摺片二件。一并钞给阅看。将此由五百里谕令知之。　　

○又谕、文冲奏、陈明先后函商实情一摺。又另片一件。本日据牛鉴奏、被冲塌卸城角。俱经随时镶补。溜势渐缓。城身并无续塌。城根水势。已落有五六尺。现在多抛甎石攩护。并拟筑挑水大坝。以免城身吃重。大局可保无虞。日来催运河工秸料。亦渐齐集。除镶用外。现积有存料四十余垛等语。该抚有守土之责。既据查明省城可保无虞。迁徙自为缓计。惟秋汛方长。必应宽备料物。源源接济。该河督务当恪遵前旨。多备料物。俾应急需。慎勿存畛域之见。致误事机。是为至要。将此由五百里谕令知之。　　

○又谕、据牛鉴驰奏、现在水消溜缓。省城大局无碍一摺。据称节逾白露。水势日消。较之从前。落水已有五六尺。现将西南淤垫之土冈。开穵宽深。导水西行。城根一带。亦已多抛甎石攩护。渐见安定。河工秸料。渐已齐集。现积有存料四十余垛。拟筑挑水大坝。以免城身吃重。目前人心安固不移等语。河南省城。为百万生灵所聚。筹谋迁避。原系万不获已之举。既据该抚奏称、水消溜缓。人夫料物已充。民情安定。自以保护省城为是。但秋汛方长。水势靡定。该抚总宜竭力筹防。悉心保护。至所称现于水落稀淤处所。接镶木筏以通道路。即著照所议办理。将此由五百里谕令知之。　　

○又谕、前据刘鸿翱请拨军需银三百万两。当交户部速议。本日已据该部酌拨渐江等省各项银两。飞咨各该省委员起解矣。现因闽省军务紧要。不惜帑金。如数拨解。著颜伯焘。刘鸿翱。核实支放。撙节动用。毋任管局各员。稍涉浮冒。该逆前在广东。奕山等仓卒许给商欠银两。竟致饱其所欲。以致滋扰无厌。此次该夷又复占踞厦门。难保不复萌故智。颜伯焘业已深知广东办理不善。傥该逆再有要求。或因急图缴还厦门。又堕诡计。致失国体。并贻后患。是既失地于前。又复迁就了事。罪在不赦矣。懔之慎之。将此由六百里谕令知之。　　

○又谕、据托浑布奏、带兵亲赴登州督防一摺。现在＜?口英＞逆突陷厦门。猖獗已甚。如果乘风北驶。必应厚集兵力。痛加剿洗。登州海口留防各兵。虽有一千四五百名。尚觉单薄。所有前次撤回之东昌、临清、高唐、泰安、济宁等营兵七百名。及应行添调兵一百名。即著迅速檄调。该抚即亲赴海口。相度机宜。分兵严守。其陆路应豫为布置之处。亦著妥密筹办。毋稍疏虞。又另片奏、海丰县与直隶接壤。现拨武定营官兵。并责成该府县团聚乡勇。协力防守。其文登营官兵。仍令移驻荣成县之处。均著照所议办理。将此谕令知之。　　

○又谕、前因＜?口英＞逆突至福建。厦门失守。已降旨令沿海各省督抚严加防范矣。兹据刘韵珂奏称、浙洋现在亦增添逆船。请将调防官兵暂缓撤退。著照所议办理。裕谦现在驻劄镇海。于相离较远之地。一时自难兼顾。所有乍浦海口。即著饬令杭嘉湖道宋国经。会同湖州协副将陈述祖督率兵勇实力防守。并著奇明保、刘韵珂、长喜、一体妥为防御。其尖山离省咫尺。即著该抚就近督防。以卫根本。至所称多雇壮通。豫备陆战。此次厦门之役。该夷竟敢登岸。夺据炮台。复有伪称陆路提督名目。是该夷不止利于水战。现经该抚饬属添雇壮勇。并晓谕绅耆赶紧团练。以资攻战。尚恐少不济事。著该抚广为招募。务于沿海要口。足资防守。而于登陆各处。尤须酌量要隘。分头设伏。庶可以我所长。攻彼所短。以壮军声而褫夷胆。将此谕令知之。　　

○戊子。祭大社。大稷。上亲诣行礼。　　

○幸圆明园。　　

○诣绮春园问皇太后安。　　

○谕内阁、据礼部奏、废员耆民。具呈祝嘏。请令一体随班行礼等语。本年朕六旬万寿。前经降旨停止升殿筵宴。所有该废员耆民等呈请随班叩祝之处。著不准行。该部堂官未经先期奏明。又未将历届成案声叙。殊属疏忽。著交部议处。　　

○又谕、前因御史刘浔奏、河南祥符漫口。闻系在张家湾地方。是否以有工处所。捏报无工。当交王鼎等查勘具奏。兹据查明奏称、祥符三十一堡。即系张家湾。并非两处。实无工段。该御史所奏。著毋庸议。　　

○又谕、前据牛鉴奏、署河南藩司张祥河。因省城被水。禀商河督。欲于上游胡家屯一路设法宣洩等情。当交王鼎等前往查办。兹据奏称、查询该署藩司实因省城危迫。众绅民等均以上游设法宣洩为词。据情禀商河督。原非意在必行。取具亲供呈览。张祥河以藩臬大员。于省城猝被水围之时。辄据绅民之情。遽为禀商。殊属轻率。张祥河著交部议处。　　
</div>
    <div class="pagination">
<a href="清实录道光朝实录_page639.html">上一页</a><span>...</span><a href="清实录道光朝实录_page635.html">635</a><a href="清实录道光朝实录_page636.html">636</a><a href="清实录道光朝实录_page637.html">637</a><a href="清实录道光朝实录_page638.html">638</a><a href="清实录道光朝实录_page639.html">639</a><span class="current-page">640</span><a href="清实录道光朝实录_page641.html">641</a><a href="清实录道光朝实录_page642.html">642</a><a href="清实录道光朝实录_page643.html">643</a><a href="清实录道光朝实录_page644.html">644</a><a href="清实录道光朝实录_page645.html">645</a><span>...</span><a href="清实录道光朝实录_page641.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
