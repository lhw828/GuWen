<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 394 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 394 页/共 848 页
  </h1>
  <div class="content">
   ○又谕、玉麟等奏、查勘大河堤岸。请复岁修旧制一摺。伊犁惠远城南滨大河。从前每岁培修。藉资保障。嗣因堤岸坚固。奏请停止。兹经玉麟等查勘该处土性本松。易致塌卸。虽现在大溜北趋。距城尚远。而已逼近田庐庙宇。傥此后或有涨溢。渐逼城垣。办理转多棘手。著照所请、该处大河堤岸。仍准每岁择要修补。趁此农隙之时。办运料物。开春修理。责令领队大臣湍多布总司其事。协领舒昌阿帮同料理。该将军等不时亲往督察。务须工归实用。不准草率偷减。至从前提借满洲营马价银一万两发商。以九厘生息。每年得银一千八十两。作为岁修之项。如有节省。另款贮库。仍著循照办理。以符旧制。　　

○谕军机大臣等、本日据都察院奏、直隶平山县孀妇刘赵氏、遣抱告赵淀幅呈控土豪郜京等抢夺孀妇。威逼人命。已明降谕旨。交琦善督同臬司光聪谐亲提审讯矣。土豪郜京等、胆敢乘该孀妇刘赵氏归省母家。中途抢去。逼令与郜成用之子郜瑞成亲。伊父兄等控县传讯。郜京等串通蠹役张元淩等、捏造伊姑刘任氏价卖京钱八十千假契。该县不查虚实。反将伊父掌责。伊祖赵良弼叠经上控。批府提讯。被府书张洛耀押追钱文。致令自缢。似此土棍扰害。该地方官平时即应严治。此案叠经上控。何以仍未讯办。反将原告押逼自尽。著琦善即督同臬司光聪谐亲提严讯。务得确情。傥有不实不尽。将来别经发觉。惟该督及该臬司是问。将此谕知琦善、并传谕光聪谐知之。　　

○又谕、本日据都察院奏、云南宣威州武生王庭选等、呈控王庭耀等挟嫌杀毙伊叔。州役苏贵纠抢。砍伤伊侄身死。已明降谕旨。交伊里布督同何煊亲提严讯矣。王庭耀等挟嫌将王各二路截杀毙。该州验明刀斧各伤。何以任听贿差抽卷。捏称狗咬毙命州役苏贵又纠同王生林等抢劫伊家。将伊族侄王泳明砍伤身死。如果属实。大干法纪。该武生等在臬司巡抚衙门俱控告三次。何以总不亲提。未将王各二尸伤确验。亦未将致死王泳明情节严究。致王庭选等万里长途。来京呈控。著该抚即督同臬司何煊亲提严审。务得确情。毋再回护瞻徇。致干重咎。将此谕知伊里布、并传谕何煊知之。寻奏、王庭选与王庭耀、王生林等有嫌。适王各二夜行。被兽咬毙。王庭选用刀戳尸。诬告王庭耀等谋杀。州役苏贵王开泰等、往拏王庭选。王庭选将王开泰伤毙。反捏称王开泰父泳明、为伊族侄。被王生林砍死等情上控。王泳明现存。讯无其事。将案犯分别定拟。下部议。从之。　　

○命伊犁将军玉麟、派员往奠故哈萨克公阿布拉茶酒。赏银三百两。以其子阿奇木伯克、袭爵。并赏其弟台吉特那里、二品顶翎。帮办游牧事。　　

○甲子。上御懋勤殿。勾到山西直隶热河情实罪犯。停决山西斩犯四人。绞犯二人。直隶斩犯二人。绞犯七人。热河斩犯一人。绞犯一人。余五十七人予勾。　　

○谕内阁、前据御史奎麟奏参、兵部办理武殿试。仅派书吏一名。将派出各员。钞录草单。贴于朝房门柱。实属草率。当降旨交兵部查奏。兹据奏称承办司员先到午门。旋即回署办公。奏派原摺到朝房时。书吏按圈出姓名。开写清单。黏贴朝房门柱。虽查明单内所开。并无舛错。字迹亦尚端楷。惟该司员先行回署。并未在彼照料。究属疏勿。著查取职名。交部察议。嗣后各项考试。承办衙门务饬司员亲自照料。不得仅派书吏。以昭详慎。　　

○又谕、内务府造办处奏、黑龙江将军咨称、墨尔根城请换子母炮一位。照例由造办处库存拨给等语。著管理造办处内务府大臣、将汉军八旗都统副都统开列名单。奏请简派。派出之员。即带同炮甲试放。必须及远有准。方准颁发。嗣后如有奏请更换炮位者。无论库存及新铸。俱著照此办理。　　

○谕军机大臣等、本日据邓廷桢奏、查拏要犯一摺。陈端等聚众穵堤。不法已极。必应赶紧捦获。现据该抚奏称、将先经窝留陈端、陈堂、后又给资纵逃之甘二、李七、张九成等缉获。解交江苏。并究出来安县关山地方雷淋芝家、亦有匿犯情事。经来安县缉获雷淋芝。解交泗州。讯据李七将陈端、陈堂、送至伊家。匿藏数日。又送至与李七同夥卖盐之金士华、金士友家。此时又逃往江苏六合仪徵等情。又据署泗州王恩植禀称、盱眙县余君寿曾向该州面回。陈端等有潜匿乌龙冈信息。该县将雷淋芝暂留作线。以便指缉。乌龙冈是否安徽所属。抑系江苏。陈端等既有潜匿该处之信。不难迅速跟踪缉获。且有雷淋芝暂留作线。更可向彼盘诘根追。该抚即饬属认真侦缉。不许稍有松劲。又片奏捻匪张二虚、刘二翠等、在河南信阳州及唐县拒捕伤兵。张二虚系安徽颍州府人。恐闻拏紧急。潜回原籍等语。著该抚饬属将张二虚、刘二翠、并河南信阳州逸犯姓名。一体实力会缉。毋稍疏纵。将此谕令知之。　　

○盛京副都统国祥等奏、＜?口英＞咭唎夷船驶至奉天海面。派员驱逐。得旨、所办俱是。务要谨遵前降谕旨。不可另生事故。　　

○裁贵州普定县属江陇土守备一缺。从护巡抚麟庆请也。　　

○修江西南昌、新建、二县圩堤。从巡抚周之琦请也。　　

○缓徵江西南昌、新建、进贤、星子、都昌、建昌、安义、丰城、鄱阳、万年、湖口、彭泽、十二县被水被旱村庄新旧正杂额赋。　　

○乙丑。上诣皇太后宫问安。　　

○谕军机大臣等、前据穆彰阿会同陶澍、将穵堤一案现获人犯。定拟具奏。经刑部议驳。降旨交该尚书等再行妥拟。现在穆彰阿另有交查之件。当即迅速启行。所有穵堤一案。著交朱士彦、敬徵、会同陶澍、将该部指驳各情节。逐款研究确实。按律妥拟具奏。不可稍存回护。致有不实不尽。未获之陈端、陈堂等、仍著陶澍严饬缉拏。至改河一事。前旨亦交移彰阿会同陶澍、张井、查办。穆彰阿启程后。朱士彦系原奏之人。未便列衔会议。著敬徵会同陶澍、张井、履勘形势。详察利弊。妥议具奏。将此谕令知之。　　

○寻奏、改河情形。诚如圣谕经费不赀。非旦夕可办。再四筹商。实无把握。恐举未几而废即随之。于漕运大有关碍。应请毋庸置议。报闻。　　

○又谕、御史瞿溶奏、湖北已革恩施县知县左章昺来信。开载十条。均系湖北巡抚杨怿曾、武昌府知府裕谦、居官劣迹。已派穆彰阿前往会同湖广总督讷尔经额查办。另降谕旨将穵堤一案。交朱士彦、敬徵、会同陶澍审办。改河之说。系朱士彦条陈。交敬徵会同陶澍、张井、履勘履奏。穆彰阿接奉此旨。即带同司员。由清江驰往湖北省城。会同讷尔经额。将左章昺所开十条。接款讯明。傥左章昺有挟嫌洩忿情事。此风断不可长。即从重治以应得之罪。若该府等实有不公不法劣迹。亦须水落石出。不许稍有含混。瞿溶原摺及款迹十条。俱著钞给阅看。将此谕令知之。　　

○丙寅。上御懋勤殿。勾到朝审情实罪犯。停决斩犯七人。绞犯四人。余十八人予勾。　　

○以革退湖北忠峝司土千总田诏元弟珍元、袭职。　　

○蠲缓浙江海宁、缙云、宣平、余杭、新城、建德、淳安、遂安、寿昌、桐庐、富阳、海盐、武康、新昌、临海、天台、仙居、东阳、开化、分水、松阳、二十一州县并杭严卫被水被旱被风村庄新旧正杂额赋有差。除临海县沙淤石压田地额赋。给海宁、缙云、宣平、三州县灾民一月口粮。　　

○蠲缓浙江仁和场被水灶田荡地新旧额课有差。　　

○丁卯。上诣时应宫拈香。　　

○谕内阁、国祥等奏、＜?口英＞咭唎夷船。业经开导南旋。特参巡查不力之水师各官。请交部议处一摺。巡查海面。为水师专责。乃盛京巡查夷船佐领徐士斌等、于十月初二日。在隍城岛遥见夷船一只。当即驾船追逐。初十日尚未追至盖州。稽延怠玩已极。佐领徐士斌、骁骑校韩兆凤、总巡佐领金立纲、协巡骁骑校徐廷芝、协巡防御方珍等、俱著交部议处、仍责成该员等管带弁兵。查明该夷船下落。尾追押令出境。与邻省海面巡查官明白交替。如再有疏懈。即著据实严参。　　

○又谕、壁昌奏、查勘屯田一摺。屯田为安边便民、足食足兵之良法。前降旨令长龄等妥议办理。兹据壁昌奏屯田招民。必须得人而理。始易集事。现派已革同知周廷芬、带领绅商周焕章、杨茂林等、在喀拉赫依地方兴办。倡率商户捐借穷户牛具耔种。筹办尚属妥协。著即派令该革员周廷芬等、专办该处屯田。仍责成粮饷章京福奎、总理其事。该城地处极边。经营伊始。著明岁试种一年后。自道光十四年起。轻定科则。再令按亩纳粮。以纾民力。该城之南旧河故道。著于明岁春融。令该革员等开垦水田。入册办理。至巴尔楚克之毛拉巴什赛克三一带。荒地甚多。现虽有候选县丞陈太平在彼承办。惟该处开渠筑坝。工费浩繁。并饬该革员周廷芬等、带领有力商户。前往查勘料理。仍著总兵唐俸督催。如果办理有效。该参赞大臣据实奏闻。量予鼓励。　　

○谕军机大臣等、据国祥等奏、佐领徐士斌等禀报十月初二日。在隍城岛遥见西南海面。有＜?口英＞咭唎夷船一只。行驶甚速。当即驾船追逐等语。＜?口英＞咭唎夷船。前由福建浙江江苏山东等省外洋游奕。又驶至朝鲜国。被该国王驱逐。不与贸易。今复由朝鲜驶至盛京。该夷行踪诡谲。随处逗留。殊为可恶。现据国祥等责成佐领管带弁兵尾追。押令出境。与邻省海面巡查官明白交替。著琦善、陶澍、程祖洛、钟祥、林则徐、富呢扬阿、魏元烺等、严饬沿海州县及水师营弁。带兵驾船。于该夷船过境。立即驱逐。不许停泊登岸。将货物与民人交易。致生事端。米粮尤不许沿海居民卖给。该夷船一抵广东。即著卢坤、朱桂桢、中祥等、严诘该夷船各省游奕。是何意见。并谕以天朝制度。尔国祇应在广东贸易。不准私越各省。嗣后务遵定例。不得有违。即饬该国大班管束。令迅速回国。将此各谕令知之。　　

○又谕、据壁昌奏、卡外通商。夷情安静。将大营粮台賸存军饷银十万两。粮料五万余石。作为备贮。本年赋粮。足敷二年之需。喀什噶尔筹办事宜已竣。现起程前赴叶尔羌。会同诚端将该城及巴尔楚克操防筹备各件商办。明年夏秋。再来喀什噶尔暂驻数月。以资弹压等语。前有旨令壁昌回京。长清调补叶尔羌参赞大臣。长清到任后。会同兴德将该城及巴尔楚克后路操防筹备各件。妥为商办。明年夏秋。著长清体察情形。如须暂驻喀什噶尔。再行奏明前往可也。将此谕令知之。　　

○闽浙总督程祖洛等奏、查办浙江嘉兴、湖州、二府漕棍衙蠹。得旨、务须认真惩办。勿稍姑息。不然。敝坏日甚。愈难料理也。逸之。　　

○以亚圣孟子后裔广均、袭五经博士。　　

○以喀什噶尔修城通商出力。予总兵官周悦胜等议叙升赏有差。　　

○以阿克苏筹办军需出力。予主事衔德绅等优叙即选有差。　　

○旌表守正捐躯直隶雄县民尹发妻张氏。献县民陈五妻刘氏。贵州思南府民妇田吴氏。　　

○礼部议准、江苏巡抚林则徐疏报、采访宜兴、荆溪、二县李子张应鹏等二十一名。顺孙朱裕文一名。请建总坊旌表。从之。　　

○拨盛京户部银十万两。分贮齐齐哈尔、黑龙江、墨尔根三城。以备急需。　　

○戊辰。上御乾清门听政。　　

○谕军机大臣等、据穆彰阿奏、穵堤案犯陈堂、陈钦二名。续行拏获。著朱士彦、敬徵、陶澍、提同全案。研审确情。定拟具奏。现获陈堂。是否确系查拏之要犯。抑系姓名相同。毋得稍涉含混。未获之陈端、陈光南、著严催该督抚迅速密拏。又前据御史周彦、条陈淮盐票引一摺。已有旨交穆彰阿、陶澍核议。穆彰阿现往湖北。著敬徵会同陶澍体察情形议奏。将此各谕令知之。　　

○又谕、据穆彰阿等查明入湖入黄各水势。并桃南口门。及筹办堵合情形。据称于家湾裹头盘定后。口门现宽一百九十余丈。过水二丈余尺。节交大雪。黄河来源不旺。入湖之水。有少无多。而吴城七堡、顺清河、及御黄坝外新河、三处清口。虽经湖水大落。过水稍减于前。尚共宽一百四十一丈。加以山盱义礼两河共宽一百一丈。合计二百四十二丈。过水深丈余至三丈余尺。较之口门进水方数。有赢无绌。高堰志桩。截至十月十八日。存水一丈七尺五寸。较全黄入湖盛湖之日。已肖四尺四寸。察看消多长少。诚恐分洩过甚。既无以塞下河之来源。又无以收刷淤之全力。因于林家西滚坝及智坝仁河堵合后。复将礼字河赶紧兴堵。日内即可完工。傥此后湖水再消。即当接堵义河。于清口三处。酌量收窄堵闭。以资蓄水济运。至高堰山盱两厅湖堤。前此水涨之时。石工皆已入水。势极危险。因关系全河大局。未敢启放拦湖坝座。加堰抢埽保护。幸清口展辟深通。湖水旋即递落。虽此后风信靡常。掣卸石工。势所难免。而涨水畅消。石工后之十余丈土堤。堪资捍御。加以沿堤贮有料石。可备搂护之需。易于保护等语。穆彰阿现往湖北。陶澍办理武闱完竣后。著即赴清江浦。会同张井详细筹商具奏。其于家湾口门。应俟正河挑有工程。定期堵筑。著于天气连晴后。齐集人夫料物。加紧赶办。务于岁内堵合。即再有雨雪。亦必于春水未生以前。克期蒇事。毋致迟误。将此各谕令知之。　　

○又谕、寄谕闽浙总督程祖洛。本日据平庆由五百里驰奏、嘉义县迤北闽粤庄民。因强牵牛只起衅。旋有闽庄匪徒。造谣煽惑。陈办等乘机纠夥。欲攻双溪口粤庄。台湾府知府吕志恒、亲往弹压。台湾镇刘廷斌、正值带兵出巡。闻信即饬北路协副将叶长春、带兵驰赴防堵。并饬安平协副将周承恩、听候调遣。刘廷斌赶回捕贼五名。夺获长矛铁斧。将凶恶最甚之矮仔豹、麻高二名。就地正法。同日副将叶长春、路遇贼匪执旗鸣鼓。开枪拒捕。随督弁兵施放枪炮。毙贼数名。夺获旗鼓各一面。贼匪攻毁大墩等庄。伤毙男妇。掳掠幼孩。次日又攻埔姜仑庄。刘廷斌带兵往拏。贼复开枪拒捕。兵丁用炮击毙数人。余匪逃散。嘉义迤南之佳里兴巡检衙门。贼匪入抢衣物。杀伤男妇丁役多人。并伤毙教读及弓兵、又汛防兵丁一名。下加冬汛防。被贼围抢。杀毙兵丁一名。请遴员调兵。来台剿办等语。台湾人情浮动。素分气类。现在聚众屡次拒捕。罪大恶极。亟应及早歼除。该督接到平庆禀报。自己筹调兵饷。浙省并无要事。著迅赴福建省城。或酌派得力镇将。带兵渡台。或亲往相机妥办。六年间该处匪徒滋事。前任闽浙总督孙尔准、驰往厦门。调度策应。旋即赴台督办。迅速竣事。此次应否如前办理。总在该督确探情形。自行酌办。现已降旨令平庆小心防守城池。刘廷斌暂刘台湾剿捕。张琴无论行抵何处。驰驿速赴台湾。随同剿办。该督飞饬刘廷斌等、将为首结夥匪徒。迅速获办。一面解散胁从。抚安良善。毋得稍延时日。致滋糜费。将此由五百里谕令知之。　　

○又谕、刘廷斌已补授广东提督。现在台湾剿捕要紧。著刘廷斌督饬弁兵。将迤北迤南等处贼犯赶紧扑灭。毋使滋蔓。俟汤平后再赴广东提督之任。将此由五百里谕令知之。　　

○又谕、新调台湾镇总兵张琴、日前呈递谢摺。朕批谕、著来见。现据平庆奏台湾嘉义县迤北匪徒。造谣煽惑。聚众抢掠。迤南复有贼匪杀毙巡检衙门人口、及汛防兵丁之事。刘廷斌现在带兵剿捕。该总兵著无庸来京陛见。无论行抵何处。接奉此旨。即驰驿速往台湾。随同剿办。务期妥速竣事。毋致蔓延。将此由四百里传谕知之。　　

○又谕、该贼匪东窜西逃。恐附和日众。必须南北夹攻。以免逃窜。刘廷斌既已剿捕嘉义迤北贼匪。首尾不能兼顾。著平庆督率存城兵弁。书夜巡防。保固城池。以镇人心而严捍卫。毋得稍有疏懈。将此由五百里传谕知之。　　

○以大理寺卿文蔚、为都察院左副都御史。詹事府少詹事恩桂、为詹事。　　

○以保定等五处军政年逾六十官七员、精力未衰。命留任。　　

○赏顺天等省乡试年老诸生黄璇光等三十六名、举人副榜有差。　　

○户部议准、江苏巡抚林则徐疏报、金山县开垦田一项八十九亩有奇。青浦县三顷九十九亩有奇。照例升科。从之。　　

○展八旗兵丁借支库银限期两月。　　

○己巳。谕内阁、前据户部奏、乌噜木齐道光六年回疆军需第三案内。尚有未经报销银五十七万三千五百九两零。当降旨饬令赶紧造报。迄今将届半年。仍未造册送部。殊属任意耽延。非慎重经费之道。著成格严饬承办各员。速造细数清册。送部核销。傥再迟延。著该部查取职名。据实严参。从重惩处。决不宽贷。　　

○谕军机大臣等、昨平庆由五百里驰奏、闰九月二十四日。嘉义匪徒陈办等兹事。当降旨令程祖洛迅赴福建。或派得力镇将带兵渡台。或亲往相机妥办。务将为首匪徒迅速捦获。本日据魏元烺奏报、接据该镇道禀。即于十月十一日。饬司先备饷银十万两。委员署海坛右营游击陈国荣、候补知县陈国瑞、解交台湾应用。飞咨陆路提督马济胜、管带本标兵六百名。兴化营兵四百名。檄金门镇总兵窦振彪、管带本标兵三百名。水师提标兵五百名。迅渡鹿港。直趋嘉义。并派曾经出师著绩之署副将谢朝恩、管带省标兵五百名。长福营兵三百名。桐山营游击保芝琳、管带连江、罗源、两营兵四百名。由五虎门对渡。阻该匪北窜之路等语。所办似尚妥协。程祖洛接奉前旨。自已迅赴福建省城。著体察台湾情形。如须亲往。即渡台督办。可止则止。昨据平庆奏台湾有兵一千六百五十名。合之魏元烺所调兵三千名。计共四千六百五十名。兵力不为不厚。此等乌合之众。谅不难迅就翦除。著程祖洛相机调度。两路夹攻。毋使滋蔓。所解饷银十万两。当已足敷应用。毋稍糜费。将来得手后。兵丁应撤即撤。该督酌量办理。朕亦不为遥制。务须安抚善良。解散胁从。将为首滋事各犯全数就捦。尽法处治。以副委任。将此由五百里谕知程祖洛、并谕魏元烺知之。　　

○以宝坻等四处军政年逾六十官四员、精力未衰。命留任。　　

○庚午。谕内阁、杨遇春奏、驻防满洲营明岁兵粮。不敷佑支。暂请加增采买一摺。宁夏满洲营岁需兵马粮料。向在宁夏、宁朔、二县仓贮粮内估支。如有不敷。再行采买。嗣经户部奏定采买章程。满洲营不得过一万五千石。兹据该督查明宁夏、宁朔、二县仓贮粮石。业已全数估拨。并将本年新粮酌量搭估。尚不敷粮二万七千七百六十七石零。必须采买。以免短绌。自系实在情形。著准其照数采买。以资兵食。俟该二县仓贮充裕。即遵照部议办理。　　

○谕军机大臣等、本日据魏元烺由五百里驰奏、嘉义县贼匪戕害府县。添拨官兵粮饷。驰赴剿办一摺。据称接台湾镇刘廷斌禀称、嘉义贼匪陈办、黄凤、张丙、詹通等、三股分扰。道路梗塞。文报不通。闰九月二十七日。探闻贼匪窜往红山仔牛朝山等处。该镇督同北路协副将叶长春追获六名。连日贼匪又在埔姜仑、样仔脚、店仔口、各庄焚劫。台湾府知府吕志恒、署嘉义县知县邵用之、护安平协副将周承恩、分路追捕。邵用之在店仔口被戕。该镇即前赴剿捕。惟兵数不敷。请内地派兵渡台。又称吕志恒闻邵用之被害。同护副将周承恩、带领兵勇驰驻。初二日行至大排竹地方遇贼。众寡莫敌。吕志恒被害。府印亦失。询之吕志恒家丁。与兴泉永道等禀报相同。现在先已添调漳州镇标各营兵一千名。又调水师提标兵三百名。金门镇禁兵二百名。海坛镇标兵三百名。闽安协标兵二百名。派官带领。俱由坩江对渡鹿港登岸。听候陆路提督马济胜遣调。又添拨饷银五万两。饬司速委妥员解台。一面移咨水师提督陈化成、整齐兵械。以备调拨。并委臬司凤来、驰赴厦门。带银就近接应等语。该贼匪分股肆扰。戕害府县。深堪发指。昨日魏元烺奏共调兵三千名。合之平庆所奏台湾有兵一千六百五十名。本日又据魏元烺奏调兵二千名。统计六千六百五十名。兵力不为不厚。兵饷十五万两当已敷用。前降旨令程祖洛速赴福建。酌量渡台。此时贼匪三股分扰。必应该督亲往相机妥办。六年间该处匪徒滋事。前任总督孙尔准即往厦门。渡台策应。该督接到魏元烺函递。及奉前降谕旨。即当兼程前往。应带兵弁官员。一面添调。酌看情形办理。朕亦不为遥制。魏元烺仍留省城驻镇。以固人心。台湾郡城。为根本重地。著仍飞饬平庆等妥为保护。该督等务须安抚善良。解散胁从。将戕害府县之犯。全数捦获。尽法处治。以慰忠魂。将此由五百里谕令知之。　　

○又谕、福州将军徐锟呈递谢摺。朕批谕、俟桓格到任。交卸来京请训。该将军此时谅已在途。著无论行抵何处。即折回西安。听候谕旨。将此谕令知之。
  </div>
  <div class="pagination">
   <a href="清实录道光朝实录_page393.html">
    上一页
   </a>
   <span>
    ...
   </span>
   <a href="清实录道光朝实录_page389.html">
    389
   </a>
   <a href="清实录道光朝实录_page390.html">
    390
   </a>
   <a href="清实录道光朝实录_page391.html">
    391
   </a>
   <a href="清实录道光朝实录_page392.html">
    392
   </a>
   <a href="清实录道光朝实录_page393.html">
    393
   </a>
   <span class="current-page">
    394
   </span>
   <a href="清实录道光朝实录_page395.html">
    395
   </a>
   <a href="清实录道光朝实录_page396.html">
    396
   </a>
   <a href="清实录道光朝实录_page397.html">
    397
   </a>
   <a href="清实录道光朝实录_page398.html">
    398
   </a>
   <a href="清实录道光朝实录_page399.html">
    399
   </a>
   <span>
    ...
   </span>
   <a href="清实录道光朝实录_page395.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
