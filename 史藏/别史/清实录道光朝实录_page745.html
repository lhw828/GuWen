<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 745 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 745 页/共 848 页</h1>
    <div class="content">○以捐资添置炮位。予叶尔羌换防游击马忠良优叙。　　

○以捐建城垣并添盖兵房。赏叶尔羌阿奇木伯克伊斯玛依尔子玛普苏、五品顶带花翎。蓝翎四品商伯克伊布拉依木迈玛萨赖、新升和阗塔克努拉庄四品阿奇木伯克阿拉胡里、五品密喇布伯克库尔班、花翎。六品都观伯克入则等蓝翎。余升擢有差。　　

○丁卯。谕内阁、给事中雷以諴奏、捐输各员。请饬部随时详察。以清流品一摺。历来常捐大捐。均照例取具各该旗佐领图结及同乡京官印结。惟捐输各员。系各该生自行具呈。并不取具图结印结。此项捐生人数众多。难保无隐匿犯案、改名朦捐之事。著吏部于捐输各员铨选到班时。留心详察。加意严查。如实有前项情弊。即行据实参办。并著饬令该捐生等、各取具该旗佐领图结及同乡京官印结。方准赴选。以重名器而杜冒滥。　　

○以大学士穆彰阿、为会试正考官。兵部尚书许乃普、户部右侍郎贾桢、工部右侍郎周祖培、为副考官。　　

○以礼部尚书李宗昉、兼署兵部尚书。户部左侍郎何汝霖、兼署钱法堂事务。内阁学士罗文俊、署工部右侍郎。兼管钱法堂事务。　　

○以吏部尚书恩桂、署翰林院掌院学士。　　

○以定郡王载铨、署镶黄旗满洲都统。　　

○戊辰。谕军机大臣等、全庆奏、续筹展垦事宜。勘明环城周围及库尔勒北山根等处。有可垦地一万数千余亩。现交常清覆勘办理等语。该处既有可垦地亩。其开渠引水、招徕户口各事宜。必应详慎办理。全庆现派会勘库车等城地亩。著先行传谕常清、将喀喇沙尔拟垦之地。暂停筹办。全庆俟各城事竣后。仍会同林则徐亲赴该处。详加覆勘。妥议具奏。将此谕令知之。　　

○己巳。上御阅武楼。阅圆明园八旗枪操。　　

○遣官祭先蚕之神。　　

○谕内阁、东南两河河标各营。额设将备弁兵。分管汛地。全在该河督等随时训练。以重操防。迩来河营弁兵。除黄运修防专习桩埽外。或因催漕拨护。差事较繁。绝不以操演为重。平日既多旷误。校阅时亦意存迁就。殊非整肃营伍之道。嗣后两河河标各营。著该河督等勤加练习。认真考校。其有老弱充数者。立即从严裁汰。务期与督抚提镇各标营。互相犄角。咸成劲旅。设遇徵调不能得力。必将该督等从重惩处。决不宽贷。懔之勉之。　　

○庚午。旌表守正捐躯河南柘城县民妇吴张氏媳王氏。　　

○辛未。上诣绮春园问皇太后安。　　

○壬申。孝贤纯皇后忌辰。遣官祭裕陵。　　

○谕军机大臣等、齐承彦奏、中牟大工善后事宜。亟应筹办一摺。据称大工合龙后。河流不能畅行。现在水势尚浅。业已趋注旧口门。傥遇伏秋大汛。恐旧口门工程新土纯沙。已不足恃。至内塘势如深堑。恐大汛洪流。易于汇注。于大坝关系甚重等语。现在该处河流。是否不能畅行。水势因何趋注旧口门。将来伏秋大汛情形吃重。应如何设法抵御。其内塘积水。应否戽乾取土填实。自当及早妥筹。以免后患。至所称添办碎石数千方。豫备大汛抢险之用。如本年全河顺轨。无须抛护。即拨抵常年应办之数等语。著钟祥、鄂顺安、体察情形。悉心筹画。务期保固要工。不至临事周章。是为至要。将此谕令知之。　　

○以圆明园八旗枪操阵势整齐。予翼长福山等议叙。　　

○癸酉。礼部议准、山东巡抚崇恩疏报、采访阳谷县节妇张刘氏等七十三口。请建总坊旌表。从之。　　

○甲戌。以故三等子王开云子凤翥、袭爵。　　

○以翰林院侍讲学士万青藜、署日讲起居注官。　　

○乙亥。谕军机大臣等、赖恩爵奏、内河督缉紧要。请暂缓出洋一摺。匪船出没抢劫。最为地方之害。必应实力摉查。尽法惩办。广东顺德等县匪徒。屡次犯案。虽经该提督等将连帮大夥。分起拏获。而河道纷歧。此拏彼窜。余匪尚多潜匿。著耆英督饬该提督、严饬各协营将备。赶紧查拏。毋稍松劲。其各处通海要隘。务须分投堵截。毋令潜出外洋。一名漏网。以期净绝根株。俟余匪尽获。该提督仍即带领兵船出洋。认真巡缉。务使内河外海。一律肃清。将此谕令知之。　　

○又谕、寄谕广西巡抚周之琦。本日据都察院奏、广西民人覃士连、以轮奸毙命纵凶不究等情呈控。已明降谕旨、交该抚亲提严讯矣。此案控关轮奸室女。杀毙灭口。情节甚重。凶犯业经全获。自应立为究办。何以反将杨裕德等三人释放。难保非该地方官有意存消弭情事。著该抚亲提全案。严行讯究。务须水落石出。毋任化大为小。致使凶犯漏网。是为至要。将此谕令知之。寻奏、覃士连之女三妹、先与莫祖建、杨裕德、通奸。嗣先后拒绝。莫祖建挟恨。商同杨裕德、并邀韦老章、杨石土、轮奸覃三妹已成。致死灭口。莫祖建拟斩立决。杨裕德拟绞立决。韦老章、杨石土、改发极边足四千里充军。下部议。从之。　　

○丙子。谕内阁、乡会试为抡才大典。应试士子怀挟入场。自应照例黜革。从严治罪。至误带书本。非本场应用之物。及误带前场所作文字。或以字纸包裹物件。情节各有不同。其作何分别办理之处。必应详明定例。以便遵循。现在科场条例内未经分晰声叙。著该部将近年办过成案。悉心参酌。画一定议。即纂入条例。永远遵行。其旧例内止系空言无从照办者。著即酌量删除。俾从简易。务使该士子等晓然于定例严明。无可避就。以归核实而革浇风。　　

○丁丑。贵州提督张国相、因病乞休。允之。以云南昭通镇总兵官王一凤、为贵州提督。　　

○戊寅。上奉皇太后幸奉三无私殿。进膳。　　

○以前任陕西布政使陶廷杰、才具平常。命以四品顶带休致。　　

○准大通桥车户承买黑豆二万石。津贴车价。　　

○己卯。上诣安佑宫行礼。　　

○诣绮春园问皇太后安。　　

○谕军机大臣等、本日据提督衙门奏、兰山县民毛富元、抱控孙少勇等挟嫌抢夺一案。已明降谕旨交崇恩秉公严审矣。此案孙少勇等、与毛斌口角起衅。辄敢率领掖匪摉抢。地方官何以不为究办。至所称道光二十三年张知县赴乡缉捕。被孙少勇手下掖匪逼围在兰凌地方衙署内。用火炮擡枪攻打。致将差役朱麻子、李玉、杀伤身死。经沂州府带兵救护得脱等情。案关掖匪纠众抗官杀差。何以该管知府不为详办。著崇恩亲提人证卷宗。秉公严审。务期水落石出。以成信谳。不准稍有瞻徇回护。致蹈化大为小恶习。所有著名掖匪。并著严饬地方文武员弁设法严拏。毋任一名漏网。将此谕令知之。寻奏、前任兰山县知县张攀桂、拏获抢劫王凤鸣案内夥匪二名。首犯沈苓、纠众劫夺。拒毙县役朱希元、李玉。沈苓亦因伤殒命。并无逼围衙署、及沂州府带兵救护之事。孙少勇充当盐店管事。拏获贩卖私盐之赵年。经毛斌拉脱放走。孙少勇与毛斌口角。禀县互控。毛斌因牵扯沈苓夺犯拒差之案。希图动听。应照诬告人死罪未决律拟杖流。加徒役三年。下部议。从之。　　

○以候补内阁学士敬徵、龄鉴、为内阁学士。兼礼部侍郎衔。　　

○以湖南长沙协副将王镛、为云南昭通镇总兵官。　　

○庚辰。前任陕西巡抚李星沅奏、拏获传习青莲教匪犯萧刚等、按律究治。得旨、查办甚好。严行根究。毋致纵脱。　　

○举行道光二十四年大计。河南卓异官十二员。年老官三员。有疾官二员。才力不及官二员。浮躁官一员。分别议叙处分如例。　　

○辛巳。礼部以宗室会试中额请。得旨、取中二名。　　

○两江总督壁昌、龙江关监督经文图奏、遵查仪徵县旧有税口。专收江广漕船卸载木税。前任监督瑞长奏请改由龙江下关查验。旋因有碍漕行。即行裁撤。查江广帮船。由长江北岸顺流而下。有跨带之木。可御风浪。过仪徵后。运河渐形窄浅。不能不在仪徵卸卖。令承买木商纳税。以速漕行而裕国课。请仍复旧制。在仪徵抽收木税。从之。　　

○免京口驻防防堵夷匪阵亡伤亡官兵借支俸饷银。　　

○壬午。谕军机大臣等、昨有旨派赓福驰往盛京。会同广林、黄赞汤、查办事件。赓福业已带同刑部司员前往。广林、黄赞汤、著无庸派员会审。接奉此旨。如黄赞汤业经出棚开考。一俟试竣。即著赶紧回至奉天。会同审办。将此各谕令知之。　　

○大学士四川总督宝兴奏、访获习教匪犯。得旨、严行查缉。不可使一名漏网。　　

○癸未。上诣黑龙潭神祠拈香。　　

○谕军机大臣等、穆彰阿等奏、会讯已革诺们汗之弟工布等一案。于喇嘛囊素寓所。起出已革诺们汗寄交番字呈词二纸。译出进呈。已革诺们汗呈控各情。虚实均应查办。著文庆等公同酌议。或遴派妥员赴藏严密访查。或传提案内紧要人证赴川讯究。其呈内所称章嘉呼图克图到藏时。亲往多只札寺求红教之呢玛经。及第穆呼图克图不能安静并有女人等语。均属有违禁令。如果查明属实。未便置之不问。著即酌量定拟。查明妥办。毋失抚驭外夷之心。译出呈词。钞给阅看。将此谕令知之。　　

○又谕、本日据都察院奏、河南民人郭万林、以李语和谋造妖言等词呈控。已明降谕旨、交该抚讯办矣。该省无生老母庵像。前于十八年间。曾经降旨拆毁。何以至今复有违禁重修之事。延至三年。地方官并未查勘禁止。且李语和被控霸占段齐氏一案。亦未据该地方官拘犯审讯。著鄂顺安亲提人证。严切讯究。如实有托梦造言霸占民妇等事。即著从严惩办。断不准稍有瞻徇回护。致蹈化大为小化有为无恶习。并即一面派委妥员。驰往勘查。如果实有无生老母庵像。即著拆毁禁止。务期净尽。毋任稍留遗址。致乡愚被其煽惑。将此谕令知之。寻奏、委员访查裕州境内向有老姥庵。道光十九年拆毁。并无重奉无生老母情事。李语和买妾齐氏。并非霸占。郭万林依蓦越赴京告重事不实例发边远充军。下部议。从之。　　

○新授库伦办事大臣麟庆、因病解任。赏归化城副都统成凯、副都统衔。为库伦办事大臣。调镶白旗蒙古副都统盛埙、为归化城副都统。　　

○甲申。礼部以会试中额请。得旨、满洲取中六名。蒙古取中二名。汉军取中四名。直隶取中二十名。奉天取中二名。山东取中十六名。山西取中十名。河南取中十四名。陕甘取中十三名。江苏取中十六名。安徽取中九名。浙江取中十八名。江西取中十六名。湖北取中九名。湖南取中八名。福建取中九名。广东取中十名。广西取中七名。四川取中八名。云南取中八名。贵州取中七名。　　

○以新授库伦办事大臣成凯、兼镶白旗蒙古副都统。　　

○以甘肃兰州道唐树义、为陕西按察使。　　

○以故甘肃平番县西五渠土百户杨国宝子得荣、四川成绵龙茂道属毛革阿按塞土千户立窝亚子桑吉虫□半、各袭职。　　

○乙酉。上诣绮春园问皇太后安。　　

○丙戌。谕内阁、此案囊素罗布桑曲垫、更定初正、工布、经已革诺们汗令为递呈控?。该喇嘛等尚未递呈。即被拏获。现经讯明实无寄资夤缘情弊。著与代为送信之老桑连楚扎坝三丹、及工布家人丹柱、均无庸议。其应分别解交管束之处。著交理藩院办理。囊素罗布桑曲垫所带各货。内有伊自带之物。著由理藩院分别给领。　　

○丁亥。谕军机大臣等、前有旨令文庆等、将已革诺们汗呈内所称章嘉呼图克图到藏时亲求红教呢玛经、及第穆呼图克图不能安静等情查办。兹据章嘉呼图克图呈递亲供。据实登覆。甚为明晰。所有前交该尚书等查办章嘉呼图克图及第穆呼图克图各款。著毋庸议。将此谕令知之。　　

○添制福州满洲营擡枪四十杆。从将军敬＜?穆-禾攵＞请也。　　

</div>
    <div class="pagination">
<a href="清实录道光朝实录_page744.html">上一页</a><span>...</span><a href="清实录道光朝实录_page740.html">740</a><a href="清实录道光朝实录_page741.html">741</a><a href="清实录道光朝实录_page742.html">742</a><a href="清实录道光朝实录_page743.html">743</a><a href="清实录道光朝实录_page744.html">744</a><span class="current-page">745</span><a href="清实录道光朝实录_page746.html">746</a><a href="清实录道光朝实录_page747.html">747</a><a href="清实录道光朝实录_page748.html">748</a><a href="清实录道光朝实录_page749.html">749</a><a href="清实录道光朝实录_page750.html">750</a><span>...</span><a href="清实录道光朝实录_page746.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
