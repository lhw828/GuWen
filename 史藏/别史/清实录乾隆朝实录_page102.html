<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 102 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 102 页/共 1860 页</h1>
    <div class="content">
○奉皇太后幸圆明园。　　

○谕、一月以来。畿辅近地。雨水过多。前因总河朱藻、顾琮、奏称、六工七工等处。水势泛涨。朕心虑及民间庐舍田禾。不无伤损。已经降旨。令该督等、立速查勘明确。一面办理。一面奏闻。今闻天津地方。高阜之处。禾稼尚属无虞。而平原低地。所种高粱谷豆。多被淹没。纵将来晴霁水消。收成亦未免歉薄。著总督李卫、于一切被水之地。速行确查。务期办理得宜。以副朕不使一夫失所之意。　　

○又谕、盛京年满回京之司官。未遇缺补用者。近皆分部学习。食俸候补。伊等在此部学习。将来又补别部。岂肯实心办事。嗣后此等人员、年满之时。如何补用京缺。不致守候学习之处。著该部妥议具奏。　　

○免福建诏安县、乾隆二年旱灾额赋有差。　　

○免山东长山、齐东、济阳、陵县、肥城、阳信、蒲台、曲阜、滕县、曹县、濮州、朝城、临清、益都、寿光、昌乐、等十六州县、济南、济宁、二卫、役蚀未完正耗银二万六千四百七十八两有奇。　　

○戊午。上御勤政殿听政。　　

○谕、据直隶总督李卫奏称、臣标前营守备韩景琦、于六月内推升山西抚标左营都司。但韩景琦、在直数年。尽心教练兵丁。且差遣缉捕盗贼。著有勤劳。实系臣委用得力之员。合无仰恳天恩。以升衔仍留原任。则于营伍捕务。均有裨益等语。该督既称韩景琦在直、有缉捕盗贼、教练兵丁之责。著照李卫所请。以升衔仍留原任。他省不得援以为例。　　

○吏部议准、都察院奏称、满汉科道。官职相等。查满科道应升之缺。止有通政司左通政、大理寺少卿、太常寺少卿、太仆寺少卿、鸿胪寺卿等缺。兼与各部俸深之郎中、较俸补放。一岁未得升补一人。请照汉科道每年内升外转之例。以归画一。至左通政等缺出。先将内升之科道补用。再将俸深之郎中、并各项议叙之科道郎中。开列补授。从之。　　

○户部议覆、大学士管理浙江总督事务嵇曾筠遵旨议奏、浙省纳粟捐监事宜。请照各属谷值贵贱。分别捐谷多少之数。定为三则收捐。并令各生俊、随谷输银。以为建仓之费。应如所请。从之。　　

○又议覆、参领七十六奏请、每旗米局。各给稄米二千石。平价粜卖一摺。查内务府、并八旗、共计二十七局。若每局给米二千石。总计五万四千石。似觉太多。请每局酌给稄米一千石。及时平粜。得旨。依议速行。　　

○礼部议准、闽浙总督衔专管福建事务郝玉麟奏请、龙岩县学、向例额进文童十五名。今既改州。请酌增三名。从之。　　

○兵部议覆、凉州将军乌黑图奏称、凉州庄浪、为西边要地。所有新添兵丁。其马步弓箭。请每日亲阅。至凉州路通山谷。险隘尚未深悉。请于田禾收获之后。带领官兵。操演射猎二十日。每年打围一次。所有牲畜马匹。派出官兵操习收放。并令不时巡查牧厂。均应如所请。至所称增放鸟枪、每年演习十个月。炮位亦加至八十日。为期太多。请将鸟枪演六个月。炮位演三十日。俟二年后。俱照西安定例。得旨。允行。　　

○工部议准、直隶河道总督朱藻奏称、永定河南北两岸堤工。宜分晰缓急。先后举行。请将窑上村后。建筑月堤一道。其南北两岸。有相去太近之处。亦相机备筑月堤。以防伏秋二汛。郭家务、现在石坝未能竣工。汛发可虞。请先下埽加镶。开挑引河。修补堤埝。至半截河以下。目今最关紧要。请改挑下口。建筑北堤。以资保障。从之。　　

○绥远城将军兼管右卫兵丁旺昌奏、鄂尔多斯地方。饥贫蒙古。自七月至八月。应行赈给两月米石。以资接济。查那木扎尔色楞旗下托克托、距归化城较近。现在将托克托城内仓贮米石。动用散给。得旨。知道了。所办甚是。　　

○以头等侍卫侍卫班领宗室莽鹄赖、为镶白旗汉军副都统。　　

○以翰林院侍读学士梁诗正、充日讲起居注官。　　

○旌表守正捐躯之安徽桐城县汪彭年、妻童氏。太湖县刘必高、妻余氏。舒城县孙嘉宾、妻金氏。江西庐陵县欧阳寰、妻高氏。河南偃师县李有恒、聘妻杨氏。　　

○己未。上诣畅春园问皇太后安。　　

○谕、前降旨将兵丁扣除未完饷银。悉行豁免。其护军校、骁骑校、虽在职官之列。亦系按月支领饷银。著一体免其扣除。　　

○大学士等议覆、云南巡抚张允随、奏称滇省办运京铜各事宜。一、汤丹厂铜觔。挽运京局。必先运至东川府。然后再运威宁。沿途行走甚难。今查由厂至威宁。另有车路可通。请分作两路并运。一、张家湾、为铜觔交兑之所。请设立监督一员驻劄。以司稽查。一、自滇至京。程途万里。办运官员。养廉盘费。宜分别酌给。其沿途一切费用。俱请于运铜案内照数造销。一、滇省办运铜数既多。所有额外加解铜觔。请暂行停运。俟一年之后。酌量增解。均应如所请。至所称运京钱文。分作三年带运。虽为趱运铜觔起见。但京师现在钱价昂贵。应令按期解部。以为添搭兵饷之用。得旨。依议速行。　　

○补行议恤西路进藏阵亡之原任佐领黄古、阿浦达里、布达、防御杨六、克西图、伍什、陈玉碧、骁骑校张云龙、黑图、等九员。给与云骑尉承袭如例。　　

○赏恤福建征剿台湾北路阵亡病故弁兵、及义民人等、银两如例。其南路有功兵丁、及义民人等、亦赏给银两有差。　　

○庚申。孝懿仁皇后忌辰。遣官祭景陵。　　

○谕、本年八月二十三日。恭遇皇考世宗宪皇帝三周忌辰。朕奉皇太后亲诣泰陵行礼。所有起程日期。著钦天监、选择具奏。一切应行事宜。著该管衙门、先期照例备办。谒陵之时。正值秋禾在地。所有随从官员人等、概从简少。沿途严行饬禁。毋得践踏。至驻跸之处。如有妨民田禾者。著总督李卫、查明赏给价值。　　

○兵部议覆、江南河道总督高斌咨称、武职人员。嗣后如有保荐卓异。尚未引见。先行论俸升缺者。仍令赴部引见。如准其卓异。加衔一等。再论俸推升。加衔调任。与加衔留任者。除照例加衔外。如遇有军政卓异。准其注册后。按照伊等卓异归入本班升用时。俱加衔一等。以昭画一。若已经奉旨准其卓异人员内。有该督抚等题升别缺。及准其卓异后。豫行保举。掣补别缺者。该员已属优升。与论俸应升者不同。其卓异之处。无庸加衔。至卓异之员。现在调取引见。尚未到部。续经该督抚等题升别缺。或豫行保举。掣补别缺者。俟该员到部带领引见时。仍将该员卓异之处声明。如准其卓异。惟照例赐蟒袍。亦无庸加衔。从之。　　

○命管领呼伦贝尔驻防塞楞额、来京。以副都统都依那、代之。　　

○辛酉。谕赈灾宜速。谕曰。各省督抚、身任地方。皆有父母斯民之责。于所属州县、水旱灾伤。自应速为访察。加意抚绥。朕前屡经降旨训示。谅督抚等自能仰体朕心。不致玩视民瘼。稽延时日。朕念水旱之灾。固宜赈救。而水为尤甚。旱灾之成以渐。犹可先事豫筹。水则有骤至陡发之时。田禾浸没。庐舍漂流。小民资生之策。荡然遽尽。待命旦夕。尤当速为赈救。庶克安全。不至流移失所。现在成例、分别极贫次贫。其应即行办赈者。原系不待部覆。但恐各省办理不一。或仍有拘泥迁延。致灾民不能及时沾惠者。用是再降谕旨。嗣后各该督抚、可严饬地方官。凡遇猝被之水灾。迅文申报。该督抚即刻委员踏勘。设法赈济安置。一面办理。一面奏闻。务使早沾实惠。俾各宁居。以副朕悯念灾黎之至意。傥或怠玩濡迟。致伤民命。或有司奉行不力。胥役侵蚀中饱。以及借名捏饰、浮冒开销等弊。该督抚照例严参。傥办理未协。积弊未除。朕惟于该督抚是问。将此永著为例。　　

○礼部奏、本部每年需用饭银一万两。请照例赏给。得旨。该部事务无多。著每年赏给饭银二千两。　　

○工部议准、福建巡抚卢焯奏称、闽省泉厂分修金门左右营海坛右营战船。向例于金门海坛镇标各游击内。选派一员监督。其漳厂分修水师提标五营、南澳镇标左营、铜山营、战船。即派水师提标中营参将监督。今水师提标中左二营战船。既经改归厦厂。请将泉厂承修之船。就近归于水师提标中营参将监督。漳厂承修之船。就近归于水师提标左营游击监督。从之。　　

○免直隶省节年出征、并驻防种地弁兵、　　

○借支银一万六千四百九十两有奇。　　

○壬戌。上诣畅春园问皇太后安。　　

○谕、昨据参领金珩奏称、八旗满洲、蒙古、汉军、各省驻防官弁子弟。离京稍远。应试维艰。请嗣后科岁两试。令该将军考试马步箭。即送附近府院考试。酌量人数多寡。以定去取等语。朕思此事断不可行。雍正十年间。曾奉皇考谕旨。国家之设驻防弁兵。原令其持戈荷戟。以备干城之选。非令其攻习文墨。与文人学士。争名于场屋也。在弁兵之子弟。有能读书向学。通晓文义者。原听其来京应试。以广伊等进取之途。并未尝禁其从事文学。今若悉准其在外考试。则伊等各从其便。竞尚虚名。而轻视武事。必致骑射生疎。操演怠忽。将来更有何人充驻防之用乎。况我圣祖仁皇帝临御六十一年。所有教养弁兵者。至周至渥。如果应行。早已著为令典。又何待今日之喋喋敷陈乎。数年以来。陈奏朕前者。重见叠出。不下百余次。其识见甚为庸鄙。朕悉置之不论。未曾降旨申饬。乃近日仍有不知而妄渎者。是以特行宣谕。以觉愚蒙。钦此。仰见我皇考睿虑周详。圣谕至为明晰。朕临御以来。亦有以此陈奏者。概未准行。盖以满洲、蒙古、汉军、在京者。人数众多。就近考试。原无碍于操演。至各省驻防官弁子弟。为数无几。若科岁考时。不必来京。就近在外应试。不但事有难行。且必至竞尚虚名。荒废骑射。殊失设立驻防之本意。背谬已极。金珩身为参领。乃煌煌圣谕。岂竟毫无见闻。而复混行渎奏。著严行申饬。并将此旨宣谕中外臣工。嗣后不得以此谬论。再和妄渎。　　

○又谕、闻江苏地方。夏月以来。雨泽稀少。甚觉亢旱。许容曾具奏二次。那苏图并未一次奏闻。且闻那苏图初到任时。尚留心办理公务。近来渐觉废弛。并有常与藩司等?集之事。尔等可即传旨密谕。向后百凡奋勉儆省。勿负朕简任要地之至意。　　

○工部议准、河南山东河道总督白钟山等奏称、黄河堤岸工程。宜分段管理。请将豫省商虞二汛堤工。改拨工段。虞堤自一堡起、至火神庙止。改拨商汛。与商堤相接。商堤自五虎庙东埠口起、至萧家庄止。改拨虞汛。与虞堤相接。其东省曹县月堤。请将东一段、改拨虞城上汛。西一段、改拨商邱汛。并饬厅汛各官。逐段分管。从之。　　

○免福建长乐、福清、二县、乾隆二年风灾额赋十之七。并长乐、闽县、冲陷沙堆、无徵银米。全数豁除。　　

○癸亥。兵部议准、湖广总督宗室德沛奏称、湖广汉口一镇。为七省水陆通衢。其管辖之汉阳营、驻劄汉阳府城。兼辖汉阳、汉川、两县。缉防不能遍及。请将武昌水师营、额设守备一员。千总一员。把总二员。制兵二百八十一名。改归汉阳营管辖。驻劄汉口镇防守。仍管理水师船只事务。其汉阳营都司、改为游击。即以水师守备、为该营守备。从之。　　

○免浙江省属温、湖、杭、衢、等帮、雍正八九十年分、截留东省漕船未完折色行粮负重等项银、二万四千一百零九两有奇。米七千四百三十三石有奇。　　

○甲子。谕、从前八旗事务。原设有查旗参领侍卫等官。后俱裁汰。每旗惟留御史二员查察。是一切旗务。皆应综核。非徒注销文册。考订已未完事件已也。前经吏部议覆给事中德山条奏、八旗案件。有未妥协。以及错谬迟延等事。该查旗御史、不行参奏。别经发觉者。将该御史分别议处。朕已降旨允行。乃数月以来。八旗都统、副都统等、因办理事务舛错处分者。往往有之。何以查旗御史。并未见一体议处。著都察院查明具奏。至于内务府、向有专设之御史。亦经裁汰。现在无查察之员。著派御史恩特和穆、沈崳、稽察。照八旗之例。不必逐年更换。将来顶补伊二人员缺者。即著办理稽察内务府之事。　　

○谕八旗大臣教兵节俭。谕曰。前因八旗人等、不喻生计。度日渐艰之故。朕施恩支给一年钱粮。又支给半年钱粮。伊等不能置立产业。将此项耗费完结。复由每月钱粮内扣除。于生计反为无益。朕因特又施恩。将应扣未完钱粮。俱著宽免。兵丁等虽不能如民人耕种买卖。惟恃每月所得钱粮度日。亦宜计其可以长久之处。节俭以行。可第指望施恩赏给乎。恩赏固出自朕。若数加赏给。亦非为政之道。况国帑出自万民。亦有定数。非效力有功之人。必无滥行赏赐之理。譬如兵丁服饰奢侈之处。早经禁止。而滥费之习。至今未改。闻得不肖兵丁。因不许穿缎靴。反用缎作里面。制为宁绸靴。此习甚恶。但以体面为尚。滥行奢费。朕虽施恩赏给。亦奚益哉。即兵丁不知撙节。都统等皆有教养旗人之责。若能悉心开示。俾从前奢侈之习。改归节俭。并不时稽查。将节俭之人奖劝。奢侈之人惩责。何至如此。著将此遍行晓谕八旗兵丁等、各自留心生计。以副朕爱养旗人之意。　　

○又谕、从前八旗挑甲。俱分别马步箭挑取。今闻都统等挑取差使。并不阅视马步射。但令开弓。即行挑取。旗人马步箭。甚属紧要。都统等皆有教训旗人之责。今挑取兵丁。不令骑射。即行挑取。大臣等期于安逸。是何道理。况都统等所管之事甚少。若实意办理。不费半月。可办一月之事。但都统等内、孰有如此诚心办事之人。嗣后尔等竭力改悔。各尽其职。不得仍蹈故辙。　　

○大学士等遵旨会审工部尚书赵宏恩、收受许登瀛馈送银两。应革职治罪。得旨。赵宏恩身为正卿。受恩深重。乃以纳贿败露。殊为大臣之玷。情罪可恶。照议革职。著自备资斧。前往台站效力。凡属臣工。当各自儆省。以赵宏恩为戒。　　

○兵部议覆、云南总督庆复奏请、滇省从前出师乌东镇沅等处、病亡各弁难荫监生。自幼在营食粮。弓马可观。文义未谙者居多。请照武举随营食粮之例。充补经制马粮。如果才艺优娴。并著劳绩。即送部考验。照例分发邻近省分。拔补经制把总。应如所请。从之。　　

○刑部议准、兵部郎中张体中奏称、各省官司。审断词讼。未能公允。凡小民赴上司控诉者。请即令该管上司。亲提讯结。傥有不行受理。仍发原问官收审者。按律议处。如案内犯证人等、路途遥远。即于邻近州县。择其才能者。批委覆审。从之。　　

○工部遵旨议准、河东河道总督白钟山等奏称、东省运河。闸座层层。原以收蓄水势。今查有戴庙、新店、枣林、顿庄、四闸。已经损裂。应行拆修。满家三空桥、邵家单闸、桥洞倾圯亦宜修葺。从之。　　

○以司经局洗马赵大鲸、为河南乡试正考官。吏部主事金洪铨为副考官。以监察御史陈其凝、为山东乡试正考官。翰林院编修张灏、为副考官。以翰林院编修沈昌宇、为山西乡试正考官。编修杨黼时、为副考官。　　

○乙丑。中元节。遣官祭永陵、福陵、昭陵、昭西陵、孝陵、孝东陵、景陵、泰陵。　　

○上诣恩佑寺、安佑宫、行礼。　　

○诣畅春园问皇太后安。　　

○以户部尚书史贻直、工部尚书高其倬对调。　　
</div>
    <div class="pagination">
<a href="清实录乾隆朝实录_page101.html">上一页</a><span>...</span><a href="清实录乾隆朝实录_page97.html">97</a><a href="清实录乾隆朝实录_page98.html">98</a><a href="清实录乾隆朝实录_page99.html">99</a><a href="清实录乾隆朝实录_page100.html">100</a><a href="清实录乾隆朝实录_page101.html">101</a><span class="current-page">102</span><a href="清实录乾隆朝实录_page103.html">103</a><a href="清实录乾隆朝实录_page104.html">104</a><a href="清实录乾隆朝实录_page105.html">105</a><a href="清实录乾隆朝实录_page106.html">106</a><a href="清实录乾隆朝实录_page107.html">107</a><span>...</span><a href="清实录乾隆朝实录_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
