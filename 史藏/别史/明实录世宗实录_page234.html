<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 234 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 234 页/共 518 页</h1>
    <div class="content">　　○御史栾尚约勘上三月中虏犯滴水崖诸臣失事状  诏夺总兵李贤俸两月逮参将刘环等问
　　○发太仆马二千匹给保定官军
　　○己巳
　　○革甘肃总兵孙朝职听勘升延绥副总兵署都指挥佥事徐仁署都督佥事充总兵官代之坐八月中虏犯甘州朝失事不以闻而科索部卒为御史甄敬所劾也
　　○庚午  上问户部  祖宗时内库岁入银多至百万今止得四十万昨集议各项银不下二三百万今皆安在尚书贾应春等对往时百万之数本兼军官俸折内府供用之需今通计二项已进过七十四万三千余两内借支十万两济边其集议银止角□羊到二十七万两未角□羊者尚十之八九已角□羊者半输大同备赈容臣等次苐经理务足原额  上曰既有岁派银数如何故减此后准连折俸每年进银一百万两外加预备钦取银不许亏欠
　　○辛未
　　○以大袷祭告  太庙  祧庙遣驸马谢诏伯方承裕各行礼
　　○壬申
　　○岁暮行太袷礼于  太庙遣公张溶代
　　○以正旦节遣长宁伯周大经彭城伯张熊清平伯吴家彦玉田伯蒋荣分祭  八陵都指挥同知王极祭  恭仁康定景皇帝中官祭  恭让章皇后都督佥事沉志祭  孝洁皇后各陵寝
　　大明世宗钦天履道英毅圣神宣文广武洪仁大孝肃皇帝实录卷四百六十七
　　


大明世宗钦天履道英毅圣神宣文广武洪仁大孝肃皇帝实录卷四百六十八
　　嘉靖三十八年正月癸酉朔  命成国公朱希忠行拜  天礼于  玄极宝殿  上不御殿文武百官及朝觐官朝服诣大朝门行五拜三叩头礼百官表贺免宴赐莭钱钞王府进表人员及四夷朝贡使宴于阙左门  查理边储户科右给事中魏文吉等劾奏诸边臣侵冒不职状得旨近年边粮给发数多管粮官任意侵费以致钱粮亏折原任管粮郎中高光主事刘崇文俱革职行巡按御史逮系来京问原任蓟州巡抚佥都御史马九德保定巡抚副都御史艾希淳革职闲住密云原任管粮主事马濂降一级调外原任管粮郎中等官董策曹麟宋守志王汇征王霁李侨张邦彦丘纬继璇冀练李郁张峰胡志和刘鲁生各降俸二级蓟州兵备副使伊介夫张子顺杨胤贤各夺俸三月总督王忬原任守巡官王轮俱免究
　　○乙亥  宣宗章皇帝忌辰  奉先殿行祭礼遣成安伯郭应乾祭  景陵应乾复命＜锍-釒＞称躬诣诏夺禄一月
　　○丙子
　　○晋府宁河王奇法薨赐祭葬如例
　　○发太仓银五万两于蓟镇备籴
　　○己卯时享  太庙遣驸马都尉谢诏代
　　○壬午
　　○巡按直隶御史尚维持言吴淞柘林川沙阳舍孟河五处均为苏松常镇四府要害吴淞旧有守御所而四城未设专官乞各铸给千户所印及注选仓大使一员以司粮饷其苏松参将宜注金山督守柘林青村南汇川沙诸处常镇参将宜驻阳舍督守图山孟河二地而浙直总兵专驻吴淞居山调遣便部覆议各将改注当如所奏其四城设守御所必湏改调官军抽补军士坐派月粮计画允当方可议行若但从戍守之宜则官可从便而委军可随数而调粮可随地而处有警则责其防御无事仍听其畨休印不必给而人亦相安请下抚按官议之报可
　　○癸未
　　○前军都督府火诏夺掌府事英国公张溶佥书张乡伯张铎禄米两月历经萧汝舟降一级调外任巡风百户姚端下法司逮问
　　○发太仓银二万于密云备客兵饷
　　○甲申
　　○巡抚陕西都御史殷学奏套虏俺答等见驻宁夏山没逼邻固近兰河宣言欲掠西畨然虏情叵测本镇兵多选入未余者单弱难恃且粮饷匮诎可虑乞将固原入卫兵马撤回并将今春轮该入未者暂免付班而速发饷银以为军资事下兵部议入卫兵不可撤且于邻近官兵相机调用倘虏势重大许暂留更畨兵策应其饷银猝难办发姑就彼中多方亟取从之
　　○乙酉
　　○吏部会都察院考察天下诸司官老疾参政张铁等六人罢软副使王柄等三人不谨布政使赵维垣等三十一人贪副使殷正茂等十七人罢黜调用如例
　　○丙戌  命陕西署都指挥佥事高鹏充左参将分守山西太原等处宣大游击将军赵臣充左参将分守宣府北路
　　○戊午
　　○给事中魏元吉条事足饷防边事宜一每季终各边郎中主事宜将议定时估及给发□价完欠之数开呈到部任满升迁者必将经管新旧钱粮盘验明白商欠者追纳无欠方许交代凡遇巡按御史巡历之处兵备等官将各边见在钱粮及主客兵饷出入之数一体造册送查一密云昌平相去仅百余里各设主事一员官冗而权轻宜并设郎中一员换给关防总理二处粮饷其主事裁革一行山东河南布政司并北直隶府州县卫所每岁将角□羊各镇钱粮数目及掌印官管粮官职名类造文册送总督巡抚管粮郎中主事候次年正月将已未完数目分别等第参奏查照见行事例住俸降级革职一各边管粮郎中主事如遇给放官军商民各项银两宜先期会同巡抚衙门委廉能官员督同该库官吏同领银人等当官掣验务令足数不必多积羡余亏累商民一辽东延袤千余里宜设督饷通判二员一驻广宁一驻辽阳至各边卫所儒学惟辽东都司儒学全设如故余十六处各裁革训导一员即以所省俸粮斋膳为添设通判之俸薪马夫一问刑衙门概引沿边沿海之例不无过重自今有犯监守常入盗除仓库军需钱量外其余别项钱粮俱照腹里科断一今岁辽东大饥议将山东本色米七万石由海搬运但民舟不便转输而辽东官军亦不便关支宜将已徵本色在官者运滨海地方听辽东抚按官设法船运余者悉照时估改折色徵角□羊以从民便一蓟镇募军已踰二万五路游兵亦已召完宜先将宁夏固原客兵量减二枝待明岁补完原额再将延绥大同量减二枝至三年训练有成通将宣府辽东递减以省军饷兼免远戍之苦一保定紫荆一带召集民兵原为入卫听征之数今宜逐一查出其老弱者革去精壮有马者存留行令团操与见任防秋军马一同训练俟主兵充实之后听督抚官奏罢其易州原召乡夫悉从革去一昌平提督官所统边兵本为防护  陵寝及京师而设今欲将提督官移驻黄花镇区并所统之兵更调摆边不胜劳费恐一旦有警谁与策应宜仍其旧户兵二部覆如其言报可
　　○己丑  英宗睿皇帝忌辰  奉先殿行祭礼遣广宁伯刘允中祭  裕陵
　　○广东原屯黄冈倭流劫海阳饶平潮阳惠来等县
　　○辛卯升通政使司石通政万采为太仆寺卿
　　○都给事中徐纲等御史万民英等各以例拾遗劾奏布政使林懋和寇阳郝良臣按察使周相刘廷诰参政侯一元副使王之臣方祥王会马震章刘景韶佥事胡廷兰运使卢璘各不职部院会覆景韶留用廷诰相一元廷兰调简璘致仕懋和阳良臣之臣祥会震章闲住诏俱如拟纲等又以近例劾府同知许爚知州陈仲晦推官王三锡知县杨世第卢仲田沈桂黄鹗黎复性不职部院覆议仲佃桂鹗以不及例调用爚仲晦复性以不谨例闲住世第三锡以贪酷例为民从之
　　○壬辰启蛰行祈谷礼于  玄极宝殿命成国公朱希忠代
　　○癸巳韩府乐平王偕渳薨赐祭葬如例
　　○甲午以大学士严嵩年八十诏苑直出入乘肩舆岁支伯爵禄赐银百两彩币八表里及宝钞羊酒仍宴于礼部先是大学士徐阶等言嵩年登八十本朝阁臣实未尝有请加优礼  上批答曰嵩高年佐朕愈尽忠谨赞事  上玄竭赤匪懈宜加恩奖命所司奉行嵩＜锍-釒＞辞伯禄部宴曰臣前已兼支二俸宠禄踰涯非常之福众以为荣臣以为惧又臣二次考满皆具＜锍-釒＞辞宴该寺支用缺乏尤宜节省  上复温诏答之听辞旧支二俸反宴仍给宴资银五十两已户部请如兵部尚书靖远伯王骥例岁给嵩禄米一千二百石本色八百石于太仓银库关支折色四百石于京库关支钞贯诏可
　　○乙未升湖广左布政使傅镇为南京都察院右副都御史提督操江兼管巡江
　　○升吏部郎中王国光为通政使司右通政提督誊黄
　　○丙申查理边储户科右给事中刘一麟等劾奏原任巡抚山西今升总督湖广川贵军务兵部左侍郎王崇克取军需冒报功次原任鴈门道副使今升巡抚辽东都御史路可由索受贿赂奸淫诡恶乞亟罢斥章下部覆宜令回籍闲住诏俱禠职为民
　　○丁酉  孝静毅皇后忌辰  奉先殿行祭礼遣清平伯吴家彦祭  康陵
　　○命分守山西东路左参将张琮充副总兵官协守延绥
　　○戊戌封周府修武王勤＜火定＞庶长男朝堋汝宁王勤焋庶长男朝埭各为长子
　　○诏故瑞州府知府赠光禄卿宋以方祔享旌忠祠以方死于逆濠之难至是其孙宋一范奏请故有是命旌忠祠在瑞州府祀讨贼被害副使周宪者也
　　○命定州领军游击将军张时春充参将分守山西北楼口
　　○命发太仓银一万两于蓟州一万两于密云一万二千两于昌平备新增客兵粮刍
　　○庚子齐云山玄帝宫成遣定国公徐延德往行安神礼
　　○辛丑巡抚宣府都察院右佥都御史何思以疾乞回籍调理许之
　　○初浙江温州永嘉良医王沛招集乡兵屡有斩获倭夷功及战梅岭失利死之总督右都御史胡宗宪以闻诏赠沛太仆寺寺丞立祠祭祀仍荫其子叔本为国子生
　　○壬寅升南京兵部右侍郎石永为兵部左侍郎兼都察院右佥都御史总理湖广川贵军务
　　○升河南按察使侯汝谅为都察院右佥都御巡抚辽东
　　○光禄寺卿卢宗哲以疾乞致仕许之
　　○总督浙直福建右都御史胡宗宪以倭患未弭春汛伊迩请募山东民兵三千选委谋勇将官督储苏松常镇防守兵部议覆从之
　　明世宗肃皇帝实录卷之四百六十八


明世宗肃皇帝实录卷之四百六十九
　　嘉靖三十八年二月癸卯朔建春祈大典于朝天宫三日夜
　　○甲辰升陕西布政司右参政迟凤翔为都察院右佥都御史巡抚宣府
　　○巡抚河南右佥都御史章焕言汴城以河为带其初河从西来势本东流数十年间南岸倾颓北岸淤塞渐成横溢宜于翟家口大开河口以杀其势别挑支河培筑堤岸以图永久请差部臣经略诏行其议部臣止勿遣
　　○乙巳升浙江道御史尚维持福建左参议宗臣广东佥事黎澄俱为提学副使维持陕西本省澄广西
　　○江西抚按官何迁郑本立奏浙福徵调广兵往返络绎咸取道江西既漫无名数可稽又未有专官部领以致所过骚然有同寇攘乞行总督及浙福及提督两广军门自后调取广兵量其多寡选委府佐或守巡官一员部领仍籍其名数先期移文江西俾预集舟舰廪粮兼便稽核凡途路往返有仍前恣纵为民害者所部领官坐以失职之罪＜锍-釒＞下兵部覆言自兵兴以来徵调四出在山东则调民兵枪手在直隶则调保河民兵及山西游兵在河南则调毛葫芦及睢陈兵在湖广则调永顺保靖容美麻寮等土兵沿途骚扰惨不可言宜行各抚按官将调遣事宜悉心计处制驭有方斯为得策报可
　　○丁未春祭大明于朝日坛遣定国公徐延德礼礼
　　○祭先师孔子命大学士徐阶行礼
　　○升巡抚保定都察院右副都御史郑絅为南京兵部右侍郎改南京太仆寺卿黄廷用为光禄寺卿
　　○命分守甘肃西宁参将张世俊充左副总兵官协守甘州
　　○戊申祭  太社  太稷遣英国公张溶行礼
　　○朝觐官陛辞赐之敕曰朕仰承  上天洪眷君主万方三十八年于兹夙夜兢兢惟敬  天保民是务迩岁南北倭虏之警命师讨平调遣馈饷所在不免加以朝廷方兴国之大制役非获已所以抚绥安辑宣布德意使民忌其劳惟尔藩臬守令诸臣是资是托尔等果能悉心体国约已奉公以纾百姓之急使其无愁难之声否乎如其未能则是无修职任事之忠朝廷何赖焉甚乃有黩货自殖专用苛刻以残民者岂徒负朕设官之心抑  天道所弗与也兹当来朝已命所司考核黜其甚者尔等皆与存留多官论劾悉从薄宥朕待之不为不＜宀十见＞矣今各还所治若能涤虑洗心勉清慎之操广勤恤之政以上奉君令下遂民生庶可保有禄秩惟尔之荣如或因循旧习怠勿官常恣情自肆则惟尔之愆罪将莫逭尔等其钦承之哉故谕
　　○己酉祭  帝社  帝稷遣成国公朱希忠代  建岁例祈年大典于大高玄殿三日停封禁屠
　　○命掌詹事府事吏部右侍郎兼翰林院学士李玑太常寺少卿兼翰林院学士掌院事严讷主考会试
　　○辛亥升应天府府丞喻时为南京太仆寺卿
　　○总督南京粮储户部右侍郎黄懋官奏仓粮不足支放乞照旧徵本色报允
　　○壬子  孝贞纯皇后忌辰  奉先殿行祭礼遣广宁伯刘允中祭  茂陵
　　○升山东按察使张松为都察院右佥都御史巡抚保定
　　○甲寅命海州备御指挥韩懋功移驻西平堡兼辖海盖二卫以西平逼临虏巢屯堡单薄从抚镇等官奏也
　　○总督宣大山西尚书杨博言三镇一岁中招降至千六百四十人乞录诸将功  上以大同总兵官张承勋参将施霖招降最多各升一级仍同宣府总兵官李贤各赏银二十两参将郭震等六员各十两副总兵刘汉等十三员行军门分别犒赏
　　○乙卯大学士严嵩等言昨诏遣御史一人月核光禄寺钱粮二月之间省银二万一千二百余两若每月递减岁可省十七八万然在直诸臣日赐酒馔三卓计银二两余臣等有常禄本寺又有供给岂可复加在直之费请悉停罢  上曰卿等奏省自近始准日支一卓
　　○升吏科都给事中徐纲为应天府府丞
　　○丙辰总督蓟辽保定军务侍郎王忬言虏酋把都儿辛爱紏结生虏蓄谋窥伺宣言分道入犯诏各总督镇巡等官增兵应援严加防御
　　○丁巳罢亲耕耤田遣户部尚书贾应春祭先农之神
　　○夜望月食  戊午户部覆总督南京粮储户部右侍郎黄懋官条陈钱粮事宜一各卫所官军马匹关支粮料如有逃亡事故倒失者宜计日扣还不得仍前案候以长奸欺一军匠日支口粮如遇小月即扣除一日不得五年类扣以恣侵匿长安等四门军人口粮仍行原委监收司属官每半月亲诣该仓给散不得輙委官攒以致疏漏一凤阳府贮库钱粮专备九卫官军岁支等用自今无得别项借支其历年各州县及各卫所侵欠税粮屯粮等银行各抚按官严行查究从之
　　○命山西都司佥书署都指挥佥事霍岱充左参将分守山西东路
　　○己未祭历代帝王遣镇远侯顾寰行礼伯陈鏸尚书吴鹏侍郎郭朴袁炜分奠
　　○庚申命统领保河民兵署都指挥佥事张伦充蓟辽保定总督标下游击将军  广东倭流突福建诏安官兵御之贼引众犯漳浦
　　○辛酉  恭仁康定景皇帝忌辰遣都督王朝用祭  陵寝
　　○原任户部尚书方钝乞回籍听改许之
　　○壬戌升翰林院编修张春为本院侍读以九年秩满也
　　○升工科左给事中梁梦龙户科左给事中刘一麟礼科左给事中袁安是俱都给事中吏科给事中张益刘畿俱右给事中梦龙吏科一麟益俱刑科汝是畿俱工科
　　○查盘边储给事中刘一麟等以山西宣大军饷亏折数多请治宣府管粮郎中冀炼山西管粮员外郎夏惟纯冀北分巡佥事王汇征失职之罪因言各边主客兵饷悉领之管粮郎中故出入有稽而奸弊易察近年宣大以逼近虏巢四时防御徵调纷纭奏讨旁午以其经费穰浩乃以客兵钱粮属之守巡各道其出入歛散一维巡抚主之致有解银未至该镇而巡抚中途留用者有弃阁户部勘合而听出入于巡抚小票者各道以势在相轧莫敢谁何故近日司饷部臣不得其职而两镇抚臣亦往往以赃败今请申明定＜矢见＞将一切客饷俱如主兵事例归之管粮郎中以一政体塞弊源得旨惟纯炼汇征各夺俸二月余俱如议时三镇兵额共二十余万岁饷不下二千余万然边臣每当虏入輙称不支一麟以为边之修弛在巡抚而兵马之强弱在总兵迩来上下相冒职掌不明巡抚则以兵兵为巳任招选家丁坐糜廪饷总兵则以兵机掣肘苟事夤缘不习战守之策故边事日坏至此臣窃谓今三镇之兵不在召补而在选练三镇钱粮不在增加而在莭省因陈便八八事一山西摆边民兵戍期止于四月而有司乃以六月徵饷且月银之外又有衣装银俱宜裁革其间逃故余银亦宜清查贮库不得听巡抚私用一各边防秋毕旧有太平宴费至千金宜罢勿举一代府宗粮宜行平阳等处将岁入不敷之数通融处泒务与所出多寡相当一宣大二镇各有分守参议宜给之专敕令其每岁十月一至山西催粮至次年六月还镇经理秋防一鴈门宁武偏头三关通判徒挂空名宜如宣大事例特给关防以军需出纳之责委之不得滥用经历州佐等官一三关密迩省会商贩易通所泒忻代等各州县应输本色宜改折徵以从军民之便一宣府地分五路笮分巡远驻赤城而镇城重务俱属分守恐不能兼摄宜增设分巡佥事驻镇城辖中南二路其分守参议移驻万全左卫专辖西路改独石分巡佥事为兵备专辖北路怀隆兵备专辖东路庶分任责成边防增重下所司议覆俱从之
　　○总督湖广川贵侍郎王崇上去年八月中剿平叛苗功次先是地隆阡苗龙得奎龙老三等龙停寨苗小龙老夭扳凳寨苗石章保等结连地崩岑彭朵等寨叛苗纵兵剽掠执石耶洞土官杨仁妻冉氏以归寻发兵攻邑栂平茶土司官军要之于路擒龙老三及其党龙友和龙得鲊等得奎走免仍同老人等攻破平南营囤总兵石邦宪侦知冉氏在老夭所乃阳言议赎而潜以兵掩其不备老夭战死官军遂入龙停寨并执扳凳苗长龙老丙令缚献章保与其党石浪济等自赎于是诸叛苗悉请降捷闻兵部论功  上命赐巡抚贵州都御史高翀白金二十两纻丝二表里副使周镐参议鲍龙佥事顾柄指挥柳笔谏等各十两指挥史淮等各五两有功官军付军门犒赏
　　○癸亥清明节遣恭顺侯吴继爵长宁伯周大经彭城伯张熊玉田伯蒋荣分祭  八陵都指挥同知陈书祭  恭仁康定景皇帝中官祭  恭让章皇后都指挥同知王极祭  孝洁皇后及  哀冲  庄敬二太子各陵坟
　　○山东抚按官丁以忠等言袭封衍圣公孔尚贤冲年寡学宜查照伊祖孔弘泰比拟公侯伯事例送监读书诏从之
　　○山西鴈门关北楼口大小石等处山深木茂为平刑紫荆关外蓛伐山有禁令典甚严然奸民犹时时盗伐不止会大同以修营房檄采北楼山木巡抚都御史葛缙闻之乃上言北楼一带系燕晋咽喉先年虏犯阜平越紫荆由喜峰以窥真定皆从此入今豪民伐木通道浸成祸本而其多辖大同臣虽莭行禁约所在有司莫肎协心奉行者夫两镇唇齿之地休戚相关不宜自分彼此乞下明旨禁之今后悉按治豪民以法其该镇修造亦不得輙伐北楼山木部覆伐山之禁当如议申明至于大同公用但当择偏援之处量采足用不许官吏因而为奸  上从部议
　　○乙丑改兵部主事徐应为光禄寺丞
　　○庚午虏酋把都儿等率众数万自潘家口入渡滦河而西进逼三屯营总督蓟辽侍郎王忬以闻  上曰前奏调宣大各处兵马入援数多如何又令虏得入境其令巡按巡关御史亟查虏所入道及何时出境具实以闻于是兵部请移檄该镇严兵防御得旨虏众乘虚深入皆由总督等官探报不实防御无谋所致姑记其罪令立功自效
　　○辛未会试取中式举人蔡茂春等三百人
　　明世宗肃皇帝实录卷之四百六十九终
</div>
    <div class="pagination">
<a href="明实录世宗实录_page233.html">上一页</a><span>...</span><a href="明实录世宗实录_page229.html">229</a><a href="明实录世宗实录_page230.html">230</a><a href="明实录世宗实录_page231.html">231</a><a href="明实录世宗实录_page232.html">232</a><a href="明实录世宗实录_page233.html">233</a><span class="current-page">234</span><a href="明实录世宗实录_page235.html">235</a><a href="明实录世宗实录_page236.html">236</a><a href="明实录世宗实录_page237.html">237</a><a href="明实录世宗实录_page238.html">238</a><a href="明实录世宗实录_page239.html">239</a><span>...</span><a href="明实录世宗实录_page235.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
