<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 678 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 678 页/共 1860 页
  </h1>
  <div class="content">
   ○癸酉。上诣皇太后行幄问安。　　

○上行围。　　

○户部议覆、大学士管四川总督黄廷桂疏称、盐源县篾丝罗铜厂。矿砂旺盛。应准开采。从之　　

○命恩克博罗特、吞图布、为散秩大臣。仍授宰桑。　　

○豁除福建诸罗县、乾隆十五年、冲陷田园官庄、一百二十二甲三分。银、一百二十七两有奇。粟、三百十七石有奇。蠲免台湾、诸罗、彰化三县。乾隆十九年、被水田园官庄、二万一百六十五甲。银、一千六百六十两有奇。粟、一万一千七百四十石有奇。　　

○浙江巡抚周人骥疏报、孝丰、天台、镇海、三县。乾隆十九年、共开垦额外田地山荡五顷七十七亩有奇。　　

○是日、驻跸扎克丹鄂佛罗大营。翼日如之。　　

○甲戌。上御行殿。绰罗斯台吉噶勒藏多尔济等入觐。命赐筵宴。　　

○上行围。　　

○喀尔喀亲王额琳沁多尔济奏、八月十九日。至乌陇古地方。阿睦尔撒纳将印信交臣。告称先至游牧。再行入觐。次日阿睦尔撒纳从额尔齐斯地方逃去。沿途抢掠。臣即拣选索伦兵二百名。喀尔喀兵一百名。起程追逐。谕军机大臣等、额琳沁多尔济奏、阿睦尔撒纳逃遁情形。甚属含糊。阿睦尔撒纳既未逗留于塔尔巴哈台游牧。业已前进。离其妻子游牧处不远。何以不挈之同行。或抢掠喀尔喀。再图窜逸。乃显将印信交出。忽尔遁去。此中情形叵测。相距甚远。难以揣度。著将额琳沁多尔济奏摺。钞寄班第等阅看。从前伊奏阿睦尔撒纳情事。朕已节次降旨训谕。此时班第等、若得伊逋逃信息。即遵照前旨。相机办理。仍将所得信息。及如何办理之处。速行奏闻。　　

○乙亥。上诣皇太后行幄问安。　　

○上行围。　　

○谕军机大臣等、据莫尔浑等奏称、贝勒齐木库尔、普尔普、贝子德济特、克什克台吉鄂尔参等、将阿睦尔撒纳私遣至游牧之们都。及二仆人拏获。询知阿睦尔撒纳通信游牧人等。先行起程。伊即从阿尔台一路来迎等语。昨额琳沁多尔济奏报、阿睦尔撒纳中途逃遁。甚属含糊。朕尚未深信。今伊私遣属人通信游牧。以冀潜逃。种种逆迹。俱已败露。实为深负朕恩。齐木库尔、普尔普等、不顾弟兄私情。将伊所遣之人拏获送到。深明大义。实可嘉予。齐木库尔等、所属户口。仍令伊等自行管辖。俟擒治阿睦尔撒纳后。即将阿睦尔撒纳户口产业。分别赏给伊等。以示鼓励。仍俟来京入觐。另行加恩。著传谕阿兰泰等、降旨晓谕伊等知之。　　

○是日、驻跸依逊萨尔巴里大营。　　

○丙子。上行围。　　

○谕、淮扬各属被水成灾。朕屡降旨加恩抚恤。并截漕备赈。尹继善等现今查办。但念该处叠被灾祲。民情艰苦。著将江苏省本年应运漕粮。再行截留二十万石。为赈粜之需。并著河南巡抚图勒炳阿、拨豫省粟麦二十万石。遴委妥员。速行运至徐邳等处。就近交收。以备赈恤。尹继善等、务董率属员。实心办理。以副朕轸恤灾黎之意。　　

○又谕曰、卢见曾奏、本年七月。淮属被水。房舍坍倒。秋禾淹漫各情形。灶丁猝被潮灾。深堪轸念。著即速查明乏食穷丁。先行抚恤一月口粮。所有修葺殓埋之费。速行查明动给。毋致稍有失所。其本年灶户应徵钱粮。并著分别蠲缓。极贫户口。再行加赈。该督抚盐政、率属实力办理。务俾均沾实惠。至通属之石港等十场。及泰属之富安等南五场。虽被水较轻。而值此风潮。灶户未免拮据。其无力穷丁。并著一体赏给一月口粮。新旧欠项。概缓至来年徵收。以纾丁力。该部遵谕速行。　　

○谕军机大臣等前降旨缓办阿睦尔撒纳游牧。特欲安慰阿睦尔撒纳。令伊前来。再行办理。此旨到时。已将伊擒获。一切办竣。即不必施行。若仍相撑拒。伊游牧人众。或相恐惧。即先为晓谕。至一切应办之处。朕命扎拉丰阿前来。公同商办。著密谕阿兰泰等知之。　　

○又谕、据永常奏称、阿巴噶斯、哈丹等将西路台站抢掠。夺取官茶等语。前班第等、将阿巴噶斯、哈丹等。与阿睦尔撒纳互结党援。谋为不轨情事。曾经奏闻。昨额琳沁多尔济又奏、阿睦尔撒纳于中途逃遁。伊已带兵追逐。今阿巴噶斯等、抢掠台站官物。则伊等党恶为奸。迹已彰著。阿睦尔撒纳受朕厚恩。尽丧天良。谋为叛逆。实天理人情所不容。必应擒获治罪。永常此次办理。尚属勇往。接到此旨。即将索伦兵调回。带领前进。其各队彻回兵丁。如有应调者。亦即就近调取。彼处现既有马七千余匹。酌量调用。策楞、三格等、带领驻防满洲兵一千名。奋勇前进。或应剿除。或应安抚。公同妥协办理。如有必需留待之处。占据形势。以待后队兵至。并力进剿。现在噶勒藏多尔济等、俱赴热河入觐。恐阿逆捏造妄言。煽惑伊等游牧人众。特命噶勒藏多尔济、沙克都尔曼济、巴雅尔等、寄信晓谕伊等游牧人众。由驿递寄。永常接到日。即委妥员递交伊等游牧。再伊等已派出各宰桑等。令玉保带同驰赴军营。噶勒藏多尔济等、亦不日即令其回至游牧。一切应行办理事宜。已降旨与玉保。俟伊到时。永常策楞等、会同详细商酌筹办。永常仍著办理定西将军事务。策楞、玉保、扎拉丰阿、俱著在参赞大臣上行走。　　

○又谕、前已降旨、令哈达哈回京。今阿睦尔撒纳现在潜逃。西路复有阿巴噶斯等抢掠台站之信。哈达哈毋庸来京。著仍留彼处。会同阿兰泰等办事。其所带往之根敦扎布。系阿睦尔撒纳信用之人。断不可留。此旨一到。即著于彼处正法。　　

○户部议覆、大学士管四川总督黄廷桂疏称、平武县天台山黑铅厂。矿砂旺盛。应准开采。从之。　　

○是日、驻跸哈达图扎布大营。　　

○丁丑。上诣皇太后行幄问安。　　

○上行围。　　

○谕军机大臣等、阿兰泰奏称、已将阿睦尔撒纳妻子。及班珠尔等收获。派侍卫富廉等解送来京。并派兵将伊游牧人众。迁至塔密尔等处等语。阿睦尔撒纳妻子等。即饬侍卫等、中途小心管解。速行来京。至伊等所奏、阿睦尔撒纳之妻。并不听从潜逃。此特见我兵已至。无可逃遁。故为此饰辞。岂可凭信。如果诚心不肯潜逃。则阿逆之诡计。伊妻早已闻知。何不先行陈诉。著将此情节。另行详悉具奏。阿逆游牧人众。不特不宜仍在原处居住。即迁至塔密尔、鄂尔坤等处。尚属未协。从前曾令查勘通肯呼裕尔地方。为安置伊等游牧之地。即著哈达哈、阿兰泰等、将阿逆游牧人众。马驼器械。尽行收取。惟留口粮羊只。派出兵丁。严行防护。移至通肯呼裕尔安置。俟齐木库尔等入觐后。察其情形。即将阿睦尔撒纳人等。令其管辖。所获阿逆遣回游牧之们都等。审讯明白。即在彼处正法。或于乌里雅苏台地方。严行看守。俟擒获阿逆时。一同献俘。阿兰泰等、现将满洲索伦兵丁。暂在扎布堪驻劄。俟游牧迁定后。令在库克岭。那木岭二处防守。此项兵丁。与其在彼二处防守。不若接应额琳沁多尔济。并力前进。更为有益。然或相离已远。或马力不足著阿兰泰等查明奏闻。阿逆逃窜后。额琳沁多尔济、即领兵前进。擒拏自易。且伊属下人。怨恨者多。心已离散。阿兰泰等、应遣人知会额琳沁多尔济。设法晓谕阿逆所属人等。令其自行擒献。永受重恩。伊属下人等。必自内生变。逸贼更易弋获。将此详悉传谕阿兰泰等、遵照办理。　　

○又谕曰、阿睦尔撒纳、包蓄异志。敢为逆乱。实由和托辉特郡王青滚杂卜、逢迎怂恿所致。又承阿逆风旨。将派出入觐之诺尔布、丹津、带往乌梁海地方。情罪断难宽宥。著传谕哈达哈、将青滚杂卜、从容令至军营。即拏解来京。并晓谕和托辉特人众。青滚杂卜获罪擒治。与尔等无涉。青滚杂卜原系贝勒。因著微劳。晋封郡王。今既获罪。理应削其贝勒。朕姑念伊祖勋。著加恩将贝勒令伊子承袭。诺尔布、丹津、如仍在青滚杂卜处。或去尚未远。一并拏解送京。如去已甚远。即可不必。　　

○又谕、据阿兰泰奏、扎萨克林丕勒多尔济等、为阿睦尔撒纳所困。伊等各发矢突围而出。旋遇阿睦尔撒纳辎重。夺取白纛盔缨等物等语。林丕勒多尔济等、奋勇可嘉。速行送至热河。其兵丁等各赏银二十两。以示奖励著传谕哈达哈等知之。　　

○命传谕准噶尔部众。尔准噶尔部落。频年骚乱。悉皆流离失所。朕统御寰区。罔有内外。一视同仁。轸念尔等艰厄。欲出之水火。是以命两路大兵。略地安抚。西路将帅。咸体朕意。于尔等游牧。丝毫无扰。惟北路向导阿睦尔撒纳。纵属肆掠。诸大宰桑尽为抄没。是荼毒汝众。非朕矜恤安全。登诸衽席之意也。今朕甫平准部。方庆汝众由此得安居乐业。乃阿睦尔撒纳负德辜恩。心同枭獍。妄思雄据一方。并吞汝众。似此狂悖之人。天理人情。实所不容。若置而弗除。汝等必重受其荼毒矣。朕心不忍。特遣大兵进剿。克期擒获。与尔等丝毫无扰。一如曩日。至阿睦尔撒纳。亦系尔等深讐。此际如逃入尔等游牧。即宜并力擒献。如不在尔等游牧。亦当各振兵力。协同领兵大臣。奋力缉获。果能擒献阿逆。无论台吉宰桑人等。朕必封以崇爵。锡以殊恩。尔台吉宰桑及部众人等。各宜仰体朕意。黾勉图功。著有成绩。以膺懋赏。其共知之。　　

○定西将军永常奏闻扎那噶尔布、已与阿巴噶斯等会兵抢掠。阿睦尔撒纳领兵直犯伊犁。并欲骚扰巴里坤。臣一面传知乌里雅苏台大臣。复传知巴里坤大臣。将彻回兵丁停止。报闻　　

○是日、驻跸乌兰哈达大营。　　

○戊寅。上行围。　　

○是日驻跸阿贵图大营。　　

○己卯。上诣皇太后行幄问安。　　

○赐扈从王公大臣并蒙古王公台吉兵丁等食。　　

○谕军机大臣等、览阿兰泰等屡次奏摺。竟以交办阿睦尔撒纳游牧一节无误。即可苟安无事。如所奏第四十站以往。台站断绝。已行文将军班第。转饬台站章京永泰速为办理等语。所称行文班第之语。甚属糊涂。现在台站已断。作何传送。著即明白回奏。伊等尚未知西路阿巴噶斯等抢掠台站之事。著将永常所奏。钞寄伊等阅看。又如接济额琳沁多尔济追擒阿逆之处。竟全不置议。夫桑寨多尔济、一少年耳。尚能出兵分路堵截。伊等身为大臣。何至一筹莫展。著传谕哈达哈、阿兰泰于彻回索伦察哈尔兵丁内。如何调遣接济额琳沁多尔济之力。并通信班第。作速筹画办理。再玛木特之孙扎木禅、人尚可用。或令伊拣选扎哈沁兵丁。前驱侦探。或于伊等内、拣选熟悉道路之人。径达伊犁。通知班第等协力相助。一面办理。一面将现在情形。及陆续信息即行奏闻。　　

○又谕曰、永常奏摺。可即钞寄玉保等。给与同行各宰桑等阅看。奏内所称阿睦尔撒纳领兵直犯伊犁。及班珠尔普尔普抢掠台站之言。显系虚捏。但伊等竟见如何。阿逆现在情形。果能直抵伊犁生事与否。大兵或宜速进。或俟明年整顿前行。方为有益。将伊等意见告知玉保等。转行陈奏。再伊等前赴军营。由阿济必济一路前往。此时情形。恐中途与贼相遇。众寡不敌。殊属未便。著由乌里雅苏台。带兵一二百名同行。更为妥协。若不便取道阿济必济。即就近进口。由内地前往。虽较迟数日。亦属无碍。并著询明商酌具奏。　　

○又谕曰、永常奏、阿巴噶斯、哈丹、带兵抢掠扎那噶尔布游牧。扎那噶尔布。因力弱不能抗拒。勉为服从等语。是其心本无他。情非得已。朕已洞悉。著传谕扎那噶尔布、此时但约束游牧。整顿兵力。以待大兵前进。共歼逆贼。毋致惊惶扰乱。事定后自当永受殊恩。若扎那噶尔布、果能奋力自拔。即束身归命。倘或不能。惟宜安静自守。断不得因已同阿巴噶斯等。形迹交通。妄生疑惧。致贻后悔。著详悉晓谕知之。　　

○又谕据阿兰泰等奏、拏获阿睦尔撒纳遣往游牧之阿穆尔济尔噶勒等七人。解送乌里雅苏台。交永贵、麒麟保、严审等语。所获皆系重犯。何不即行审讯。且永贵等、又岂能究出端末。著传谕阿兰泰等。此际如已审讯。一面取供具奏。一面遣妥员解送热河。沿途严加防范。如未审讯。亦即解来。再阿逆之子。断不可留。即解送至京。阿逆之妻。系讷默库之姊。伊二女朕降旨赏给讷默库。著哈达哈、阿兰泰、即交彼处。　　

○又谕、著传谕哈达哈朕昨降旨。令将和托辉特郡王青滚杂卜。拏解来京。今适有阿睦尔撒纳之事。伊罪止于附合阿睦尔撒纳。非决不可贷者也。且和托辉特兵丁。颇属勇健。万一至于用兵。尚有用伊之处。此际召伊。如尚未到。到时、即不必宣拏问之旨。可传谕伊、奉旨将汝召回。原欲命汝进京加恩。今适有阿睦尔撒纳之事。此处正有应办事务。暂且不必进京。设有用兵之处。听候调遣。带领和托辉特兵丁进发。此时如阿睦尔撒纳尚未就获。可同伊将如何擒拏阿睦尔撒纳。并如何进兵之处详悉定议。列名具奏。如伊已到。业经传旨拏问。仍著解送来京。　　

○兵部议准、两广总督杨应琚疏称。粤东各路洋巡。分上下两班。会哨二次。自海安至龙门为西下路。每年下班。以龙门副将统巡。于七月初十日。与吴川游击会于＜石匈＞州洋面。九月初十日与琼州副将会于白沙洋面。查龙门协、水陆相兼。该副将至＜石匈＞会哨往返三千数百里。实有顾此失彼之虞。请改委＜石匈＞州营都司就近代往。该副将往来龙门、海安各洋面巡查。从之。　　

○浙江巡抚周人骥疏报。太平、常山、二县。乾隆二十年、开垦积荒田地山荡共十四顷九十二亩有奇。　　

○是日驻跸张三营行宫。　　

○庚辰。上诣皇太后行宫问安。　　

○谕军机大臣等阿兰奏等奏。包沁总管阿克珠勒。于八月二十九日。回至游牧。杀伤官兵。已遣总管鄂博什带索伦兵丁追缉包沁人众。并将乌里雅苏台兵丁。分驻各隘口等语。所办尚合机宜。仍速行文鄂博什。追及包沁人众时。谕以党同阿睦尔撒纳。系阿克珠勒一人。余皆被其胁从。不相株累。前阿克珠勒入觐时。朕即疑其人狡猾难信。擒获时、务讯明情节。即在本处正法。将家口一并处斩。仍于得木齐内拣选一人。授为宰桑。管理游牧。又从前纳噶察、曾将阿睦尔撒纳与阿巴噶斯等逆谋。告知将军班第。今已束身来归。诚意可嘉。伊兵力甚弱。著传谕令其速赴热河。或即令整兵前进。或于明年带兵追捕阿睦尔撒纳。至时另行商办。至齐木库尔、先曾擒送阿睦尔撒纳所遣之们都。今又由乌兰库图勒接出游牧。并指陈应行防守堵截各事宜。甚属可嘉。仍遵朕旨前来入觐。再阿睦尔撒纳有抢掠喀尔喀之信。虽未足凭。但伊游牧相离甚近。平日颇悉喀尔喀情形。或迫胁扎哈沁包沁人等惊扰喀尔喀。亦未可定。哈达哈、阿兰泰等务宜加意豫备。计惟速将伊游牧内移。沿途严密防护。方为妥协。阿兰泰等。现议令青滚杂卜。带领新旧乌梁海。堵截贼来要路。即传谕青滚杂卜。带伊所辖兵丁。会同察达克、赤伦等、乌梁海兵丁。协助额琳沁多尔济。仍谕察达克受朕重恩。又与阿睦尔撒纳旧有仇隙。益宜奋勉。务期擒获逸贼。并传谕现在进兵人等。与贼相遇。各宜奋勇争先。丕振军威。如能擒获首恶。其功更大。必加格外殊恩。以示鼓励　　

○谕阿睦尔撒纳。尔上年受困达瓦齐。率领妻子游牧前来归命。朕锡以王封。资之生计。且推诚倚任。用为将军。较来降之诸台吉。独加宠渥。皆众人所共知者。昨额琳沁多尔济奏、尔至乌陇古地方。忽行逃窜。朕初尚不信。以尔受恩深重。何反覆至此。今据各处奏报佥同。实出意料之外。揆厥所由。必因在军营时与班第萨喇勒等意见不和。恐其参奏。自生猜疑耳。尔等意见参差之处。朕已洞悉。意俟尔入觐时。询问明确。果无大故。自示含容。乃不避负恩背义之名。輙尔逋逃。狂愚实甚。尔意以为别娶妻室。纠集党羽。从前妻孥游牧。即可不顾。今尔游牧。自妻子至部众。无不以尔受朕深恩。自作不靖。若非朕曲加仁慈。俱因尔株累。至于歼灭。共相怨恨。即尔累及妻孥。犹属细事。至所属人等。积劳战阵。今又计日危亡。尔固不顾妻孥。此等谁无父母兄弟妻子。终身隔绝。岂人人尽如尔意耶。尔受朕恩如此。尚怀叵测。尔之属人。受尔恩几何。能终保其不生他变耶。尔若逃往哈萨克尔前遣通使之丹津云。尔兄巴特玛车凌。在彼乞食。尔即逃往。能如归命天朝之受恩宠渥耶。况哈萨克来使曾云。尔等全不可信。久相猜贰。即往亦未必容留。彼时进退无措。虽欲施恩曲宥。其如国法何。尔当详细筹画。仍悔罪乞恩。朕自念尔前劳。曲为宽贷。若执迷不悟。朕命将兴师。穷搜极捕。一被弋获。天网难逃。今特不忍尔自罹罪愆。且令尔部众不得安全。是以不惜降旨。详悉训谕。尔思达瓦齐、系绰罗斯大族。据有伊犁。朕大兵所指。未敢稍撑螳臂。俯首就缚。尔与达瓦齐势力相较何如。即令暂收四卫拉特。不过一时乌合。各欲相机观变。旦夕立见瓦解。尔特不知觉悟耳。其熟计利害。无贻后悔。　　

○谕参赞大臣哈达哈等。现在拏获阿睦尔撒纳宰桑七员。除阿穆尔济尔噶靳外。选一庸愚无用之人。不必解送来京。令其赍晓谕阿睦尔撒纳之旨。前往寻遇阿逆时。给伊阅看。仍用托忒字多为缮写。交与额琳沁多尔济。令其广为宣布。　　

○是日、驻跸波罗河屯行宫　　

○辛巳、谕军机大臣等。刘统勋现往巴里坤。所办驻兵之事。尚可稍缓。现在阿睦尔撒纳尚未擒获。大兵须由西路前进。马驼最关紧要。著传谕该督。令其回至肃州。密速筹办。即将现存营马加意餧养。约计足供五六千人乘骑之用。如有不敷。即随便购买。其价不必拘泥成例。但期筹画无误。听候今冬调遣。并将办理情形速行陈奏。　　

○谕参赞大臣哈达哈阿兰泰等、擒获阿逆时。即严加防范解京。一面晓谕伊犁准噶尔部落。一面寄信班第。尽除余党。不得因已获阿逆即行了事。现据拏获人等供称。额琳沁亦附和阿逆之人。著班第等查明属实。即一并擒治。否则无庸举动。总之从前办理。失之太宽。今务宜严治。再宰桑达木达尔。亦著解京。　　

○户部议准、河南巡抚图勒炳阿疏称、赴西官兵。于雍正十三年进口。各兵病故开除。所有长支银七百二十二两零。无凭著追。应请豁免。从之。
  </div>
  <div class="pagination">
   <a href="清实录乾隆朝实录_page677.html">
    上一页
   </a>
   <span>
    ...
   </span>
   <a href="清实录乾隆朝实录_page673.html">
    673
   </a>
   <a href="清实录乾隆朝实录_page674.html">
    674
   </a>
   <a href="清实录乾隆朝实录_page675.html">
    675
   </a>
   <a href="清实录乾隆朝实录_page676.html">
    676
   </a>
   <a href="清实录乾隆朝实录_page677.html">
    677
   </a>
   <span class="current-page">
    678
   </span>
   <a href="清实录乾隆朝实录_page679.html">
    679
   </a>
   <a href="清实录乾隆朝实录_page680.html">
    680
   </a>
   <a href="清实录乾隆朝实录_page681.html">
    681
   </a>
   <a href="清实录乾隆朝实录_page682.html">
    682
   </a>
   <a href="清实录乾隆朝实录_page683.html">
    683
   </a>
   <span>
    ...
   </span>
   <a href="清实录乾隆朝实录_page679.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
