<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 405 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 405 页/共 505 页
  </h1>
  <div class="content">
   ○予甘肃王疃庄阵亡游击熊履山祭葬世职加等。　　

○追予浙江绍兴等处阵亡殉难知县培善等绅民妇女八十四员名口分别旌恤如例。　　

○壬戌。谕内阁、工部奏、匪徒匿迹木仓。请饬查拏一摺。据称九卿朝房后檐坐落木仓院内。墙上瓦片破碎。查系有人踰越。敞库内遗有白米二口袋。蜈蚣梯一架。墙根并有烧火造饭情形。显有匪徒在内隐藏等语。仓库重地。竟有匪徒藏匿。并任意存放物件。该官兵等毫无察觉。实属不成事体。著前锋统领护军统领步军统领各衙门严饬直班及地面官兵。加意稽查。并于东西长安门随时盘诘。毋任闲杂人等出入。致滋弊端。此项匪徒。著步军统领衙门严拏务获究办。毋任漏网。嗣后傥再有此等情形。即著将该官兵等从严惩办。该管堂官泄沓成风。亦必重处不贷。毋谓言之不早也。　　

○谕军机大臣等、前经谕令蒋志章酌拨谭仁芳一军扼驻定边。并令左宗棠派兵进扎平罗。嗣据蒋志章覆奏谭仁芳一军。留防腹地。未能远调。已将抚标中右两营派赴靖边。归成定康调遣。与定边遥壮声援。兹据定安奏称、探得回朔二千余骑。窜至米脂甎井堆子梁等处。并有续来马步贼千余。已到花定一带。河东陕回。复由通昌通贵河边窜过马步贼二三千人。分扰平罗等处。请仍饬左宗棠、蒋志章、拨军分扼等语。现在金积既经合围。王家疃庄亦在攻剿吃紧之际。逆党穷极纷窜。扰我后路。冀以掣动前敌。自在意中。米脂等处既有贼踪。是已越定靖而东。刘厚基成定康等军。驻扎沿边。何以并不迎头截击。任其窜入。刻下该匪扰及何处。著蒋志章迅饬北路防军探踪截剿。贼如窜至米脂等处。距晋疆甚近。冬令河冰凝冱。尤虑东扰。并著知照何璟加意防堵。毋稍疏虞。前派抚标两营。曾否驰抵靖边。如果兵力不敷。即著续派数营。前往定靖一带合力防剿。毋任贼踪再行关入。并著定安知照宋庆等于沿边一带勤加侦探。遇有东窜之贼。即行派队迎剿。力埽狂氛。刘铭传业已由津起程。著即赶紧前进。到陕后。迅派得力队伍。扼扎陕甘交界处所。并将鄜延缓榆一带土匪溃勇摉捕净尽。毋任句结外来匪徒滋扰陕境。平罗一带。时有贼匪窜扰。粮路设有梗阻。关系非轻。金顺、张曜等军。进剿王疃及分防甯郡石觜磴口等处。兵力不敷分布。著左宗棠仍遵前旨。迅派劲兵。进扎平罗地方。以清甯灵后路。将此由六百里各谕令知之。　　

○又谕、定安奏、拏获盗匪。从严惩办。现仍跟缉首夥要犯一摺。归绥一带。地处晋边。界连蒙古草地。时有马贼乘闲剽掠。为害地方。现经定安檄令刘景芳派员密拏。已将巴噶多尔济等九犯拏获正法。其硕博果尔等十一名。亦经歼毙。惟该将军五月闲劄饬巴达尔琥严拏硕博果尔等犯之文。在硕博果尔所居帐房摉出。此等紧要公文。何以落于该犯之手。是否该旗官兵有通贼情事。亟应确切根究。著定安严饬乌阑察布盟长及茂明安扎萨克台吉。务将实在缘由迅速查明。严行究办。不得稍有含混。其博罗扣一股。现尚未获。硕博果尔余党。潜逃亦多。当饬张士林等赶紧躧拏务获。不准一名漏网。山西归绥雁平各属及察哈尔左右翼地方。恐为该匪潜匿。著文盛、何璟、各饬所属一体兜拏。务绝根株。如有拏获之匪。即由各该地方官就近讯办。无庸解赴绥城。免致疏失。察哈尔地方辽阔。定安所派弁兵。恐于该处路径生疏。并著文盛严饬各旗官弁。务当督率兵丁协同兜拏。以靖地方。将此由五百里各谕令知之。　　

大清穆宗继天开运受中居正保大定功圣智诚孝信敏恭宽毅皇帝实录卷之二百九十四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治九年。庚午。闰十月。癸亥朔。上诣绥履殿问慈安皇太后安。平安室问慈禧皇太后安。至辛卯皆如之。　　

○奉慈安皇太后慈禧皇太后幸漱芳斋。侍午膳。　　

○甲子。蠲缓直隶开、东明、长垣、永清、柏乡、高邑、南皮、清丰、八州县被水地方新旧额赋杂课暨民借仓谷。并减免差徭。赈开、长垣、南皮、柏乡、四州县灾民。　　

○乙丑。谕内阁、英元等奏、里河渐已结冻。筹办到坝米石情形一摺。本年江北河运米石。前八起甫经到坝。其九十两起。仍复落后。奉天应运七年米豆。报有四船甫经进口。现在天尚晴暖。所有已到各米。即著英元等督饬在事各员。赶紧查验。尽力运仓。嗣后各省办理漕粮。务宜赶紧趱运。不许稍有迁延。致滋贻误。　　

○以福建采办京仓米石。运兑完竣。赏道员夏献纶布政使衔。予道员吴大廷优叙。　　

○丙寅。补铸安徽广德州杭村巡检印信。从巡抚英翰请也。　　

○丁卯。谕军机大臣等、前据穆图善等奏、贼匪窜扰平番一带。当经谕令豫师督率该处文武。妥筹布置。兹据豫师奏称、整顿新军。筹备后路。军功何得彪督带练勇。在塘坊沙沟等处。叠次击贼获胜。即著饬令将此路贼匪实力剿洗。毋令蔓延。豫师现拟于大里坝等处分筑堡寨。与大寺连城等处联结声势即著督催各该地方官赶紧办理招农开垦。一面疏通运道。以利军行。豫师现扎平番。著将该处防守事宜。布置妥协。即行相机前进。驰赴本任。毋稍稽延。将此由五百里谕令知之。　　

○又谕、张廷岳等奏、窜匪偪近乌城。请拨官兵会剿一摺。张廷岳等据东两部落盟长转报福济劄文内称。十月初六七等日。贼匪万余。复聚额尔德尼班第达呼图克图游牧之博提哈拉乌苏库努克等处。伤害多人。肆行抢夺。该匪尚有二股。分扰乌里雅苏台库伦地方。其推河乌勒干库努克盘踞之贼。人数尤众。沙尔噶勒珠特台。亦有匪踞。道路梗塞等语。福济劄文所称情形。尚未据该将军奏报。是否因台站被阻。未能迅速递到。著福济、荣全、锦丕勒多尔济、将现在贼窜何处。贼数若干。及剿办情形。赶紧驰奏。张廷岳等以蒙兵不能得力。请饬绥远城将军、察哈尔都统、派拨马步官兵。由赛尔乌苏台站前赴乌境会剿。前据福济等奏、已咨张家口绥远城将前次备调马队。催赴哈尔尼敦一带。当谕令定安、文盛、即将前项马队一千名。分别檄饬达尔济管带前往。嗣据张廷岳等请添派绥城官兵赴乌会剿。又谕令定安将是否可以调拨。酌度情形。奏明办理。此时蒙兵防剿。甚不足恃。亦系实在情形。绥远城察哈尔能否添拨官兵会剿之处。著定安、文盛、权衡缓急。酌量办理。一面星速奏闻。贼股奔窜靡定。著福济、荣全、锦丕勒多尔济、张廷岳、阿尔塔什达、懔遵前旨。督饬派出各队。确探贼踪。会同兜剿。毋得彼此推诿。任令贼势蔓延。并著福济、荣全、锦丕勒多尔济、张廷岳、阿尔塔什达等、将贼匪现窜处所。及台站相距道里若干。喀尔喀四部落各旗游牧地方何处扼要。何处应令设防。各绘细图贴说。详悉奏闻。将此由六百里各谕令知之。　　

○以翰林院侍讲学士文澂、侍读庆麟、充日讲起居注官。　　

○以侵饷渔利。革甘肃游击刘裕升职。不准投效军营。　　

○己巳。谕军机大臣等、工部奏、请定应用彩?棕毯数目。并先行酌拟彩?匹数。派办各色罗缎等件。开单呈览各摺片。大婚应用彩?棕毯。现尚未有定数。自应先期核定。以凭备办。著礼部即将是否应搭彩棚、悬挂结彩、及铺设棕毯处所。妥速议定。奏明请旨。其一应陈设器具。凡有关礼节。须及早筹办者。著一并妥议具奏。工部以库存鲜明彩?现仅七千余匹。若俟礼部核定后再行奏派。恐致赶办不及。先行酌派八千匹以备应用。著照所请。即著茂林按照该部派办匹数。迅速赶办。连上次派办未解者六百余匹。及旧派未解者一千匹。统限明年五月以前。一律解送到部。不准稍有延误。并著户部指拨款项。咨照浙江巡抚。饬令藩司如数迅即拨解。俾该织造得以克期办理。至应需各色罗缎等件。内务府现无存储。著德寿按照工部单开各件。赶紧备办。统限明年二月以前。一律解送到部。原单著钞给阅看。将此谕知户部、礼部、工部、并传谕德寿、茂林知之。　　

○又谕、张廷岳等奏、乌城戒严。情形紧急。请饬拨兵来库。以资防守一摺。据称十月二十六日。接准福济遣员递到夹板摺匣一件。当即发交台站驰递。一面传询该差梅伦博罗。据称乌城贼氛逼近。台站不通。该差起身之日。福济与荣全会督蒙兵二百余名。在城防守。锦丕勒多尔济、督带索伦蒙汉各兵五百五十名。驻扎头台。豫备迎击。其时窜匪三千余名。已抵舒勒克二台。现在乌城情形。不知若何等语。前据张廷岳奏、贼匪万余。窜近乌境。势甚猖獗。当经谕令定安文盛等、酌量拨兵。星速驰奏。兹览张廷岳等所奏各情。是贼势渐偪渐紧。而乌城兵力单弱。战守均不足恃。脱有不虞。则科布多等处。均形震动。即库伦亦恐孤立无援。必须迅拨劲旅。以捍疆圉。著李鸿章调拨宣化镇标擡枪火枪等项官兵一千名。派委得力将弁管带。驰赴库伦。俾资协守。并著何璟调大同镇标擡枪火枪等项官兵一千名。派委得力将弁管带。迅速出口。由赛尔乌苏直抵哲林台站、北接库伦所属额尔德尼招等四处。协同扼堵。力保库伦西境。其达尔济所带马队一千名。即著定安、文盛、懔遵叠次谕旨。催令迅速起程。前赴乌城会剿。毋稍迟缓。并著于缓远城察哈尔两处。各调得力官兵。遴员管带。饬令赶紧赴乌。为达尔济接应。不得以无兵可拨为词。一奏塞责。福济等于援兵未到之时。务当督率在防兵弁。实力堵剿。并将现在情形。随时驰奏。张廷岳等亦当确探贼情。妥筹防守。不得稍涉大意。此次匪众突如其来。究从何处窜近乌城。著福济、张廷岳等确探具奏。一面檄饬附近各蒙古部落官兵。派队截剿。迅埽逆氛。张廷岳前次奏拨饷银五万两。业经谕令何璟于京饷内划拨。著该抚迅速筹解。毋再稽延。张廷岳本日摺报。系十月二十七日所发。而二十六日转递福济摺匣。至今未到。是否遗失。即著张廷岳等行文沿途台站。查明具奏。本日谕旨。除分寄福济外。著军机处另录一分。递交张廷岳派员赍送乌城。交福济等祇遵。以免迟误。将此由六百里各谕令知之。　　

○漕运总督张之万、奏报秋汛安澜。命诣河神庙祀谢。　　

○句到直隶、热河、山西、情实罪犯。停决直隶斩犯四人。绞犯一人。山西斩犯二人。余四十五人予句。　　

○拨部库银十万两。解赴察哈尔转解库伦。以济军需。　　

○庚午。谕内阁、内务府奏、查勘热河园庭各工。请分别择要修理。开虽呈览一摺。热河园庭内外各工。著热河总管永存等设法保护。暂缓兴修。　　

○又谕、御史邓庆麟奏、敬陈管见一摺。除所奏尚＜??闲＞朴以维民风一条。业经叠降谕旨谆谆诰诫外。至州县为亲民之官。必须久于其任。方能留心民瘼。兴利除弊。若纷纷更调。展转趋避。吏治安有起色。著各直省督抚府尹、于实缺人员。务当饬归本任。随时察看能否称职。分别举劾。其一切差委事宜。候补人员。尽可派用。不得率调实缺人员。致旷职守。听断必期明速。两江总督曾国藩所定考课州县功过章程。甚有裨于吏治。著各直省仿照办理。保甲之法。所以除暴安良。果能实力奉行。奸宄自无从匿迹。近来湖南湘潭等县会匪滋事。皆由该地方官平时不能严密稽察所致。著各督抚将军府尹、遵照定章。编查保甲。其遣散勇丁回籍后。如有不安本分滋生事端者。务须严拏惩办。毋稍宽纵。奸胥蠹役。最为闾阎之害。往往羁禁无辜。瘐毙囹圄。全在该地方官爱惜民命。不时查察。江苏巡抚丁日昌、曾令州县县挂粉牌。开载收押人犯。以杜滥押之弊。颇属＜??闲＞便可行。著各直省一律照办。其有书役句串讼棍扰害平民者。随时访拏惩治。以儆刁风。现在各省地方。百姓未尽复业。加以水旱为灾。当思休养生息之计。旧有常平仓义仓。有无亏缺。亟应查明买补足额。各处荒地。务须广为开垦。其陂堰坍塌之处。尤宜及时修筑。抽收厘捐。须严杜中饱。以利民生。以上各节。各该督抚当实心经理。不得奉行故事。致负朝廷勤求民隐之意。至帝王之学。与儒生异。必以敬天爱民为本等语。所陈亦尚切要。原摺著留览。　　

○又谕、御史邓庆麟奏、直隶永平府属抚甯等处所用斗斛。以底作口。恶级奸商。藉此从中渔利。请饬查禁等语。著直隶总督严饬永平府属之抚甯卢龙等县地方。所用斗斛。务当遵照部颁定式。俾归画一。至各直省如有不遵定制擅用私斗情弊。并著各该督抚饬属查明。一体严禁。以符定制。　　

○又谕、前因蒙古台吉布彦乌勒吉、呈控哲里木盟长扎萨克达尔汉亲王索特那木彭苏克父子倚势淩虐各情。当经谕令都兴阿、会同帮办盟务卓哩克图亲王济克登旺库尔、提审定拟具奏。兹据都兴阿奏称、盟长扎萨克达尔汉亲王索特那木彭苏克、被控强使次子诺力布旺楚克承受七十九孀婶色登鲁勒麻产业各款。业经供认。至该王之子头等台吉棍布旺吉勒、被控欲娶公爵云敦坡尔赉已定护卫拉特那之妹为福晋各节。即经济克登旺库尔、提集案内人证。前后供词。始终确凿。未便因头等台吉棍布旺吉勒坚不吐实。致案久悬。应以众供确凿拟结等语。此案索特那木彭苏克、于强使次子诺力布旺楚克承受七十九孀婶色登鲁勒麻产业各款。既经供认。其子头等台吉棍布旺吉勒欲娶公爵云敦坡尔赉已定护卫拉特那之妹为福晋各节。即著照众供确凿办理。所有此案先后原被两造供词。并该原告头等台吉布彦乌勒吉、七十九、四等台吉乌勒吉布彦等三名。即著派员一并解送理藩院。索特那木彭苏克等应得处分。由该衙门查照例案。定拟具奏。　　

○谕军机大臣等、刘昆奏、剿办会匪。已渐肃清。并续起股匪。登时扑灭。现仍派军摉捕伏莽一摺。湘潭等处会匪。现经刘昆派兵围剿。将首要各逆捦获正法。其胁从人众。均已解散。湘潭各境。渐就肃清。其湘乡道州续起股匪。亦经该地方官等督兵剿击。登时扑灭。现仍摉捕余匪。即著李瀚章、刘昆、饬令李光燎会同衡永镇道。将逃匿余匪悉数歼除。务绝根株。毋留后患。一面檄饬黄教镕等会同地方官。认真整顿乡团。清查户口。如有逆目遁回潜伏者。立即捦拏严办。毋任漏网。闻两湖地方勇丁遣散者。结会甚多。该督抚务当督饬地方官严行查禁。有犯必惩。以期消患未萌。将此由四百里各谕令知之。　　

○以防剿不力。革湖南知县刘友鄂、参将范尔爱职。仍留营。摘知县李炽福顶带。撤知县龚树吉任。　　

○辛未。谕军机大臣等、金顺奏、官军围攻贼寨。叠获胜仗。并后路防兵截剿窜匪情形一摺。王家疃贼匪。叠据金顺奏报、官军进偪濠寨。贼势穷蹙。此次所报十月十四至十九等日剿贼情形。不过敷衍胜仗。意图塞责。且此次官兵受伤甚多。该逆仍未大受惩创。贼巢何日克复。即著金顺振刷精神。督率兵勇。会同张曜各军。迅将王家疃贼巢攻拔。并将该逆援贼实力堵剿。毋令句结。致稽时日。傥再事迁延。日久无功。恐该署将军不能当此重咎也。将此由五百里谕令知之。　　

○又谕、福济等奏、窜匪欲犯乌库。请饬拨官兵援应。定安奏、归绥官兵。无可调拨各一摺。福济等所称贼匪屯踞博克多山、推河口、额尔德尼招等处。图扑乌里雅苏台库伦。十月初九日。逆贼已抵第十一乌特台。驿卒逃避。文报不通等语。与张廷岳等前奏。大略相同。乌库两城。关系极为紧要。锦丕勒多尔济现已亲带兵勇起程。驰赴第三台特默尔图。择要防堵。著福济、荣全、与该参赞悉心会商。先就现有兵力。觇贼所向。相机进剿。毋任匪势蔓延。棍噶扎勒参剿贼尚能出力。现既愿效驰驱。即著令其拣选精壮千名。星速赴乌。协同防剿。福济等以贼众兵单。不敷分布。檄催前调之察哈尔马队。星速前进。并拟添调妥远城鸟枪队一千名。东三省马队一千名。哈密巴里坤满缘营兵勇各一千名。前往协剿。昨据张廷岳等奏、窜匪偪近乌城。请拨兵会剿。当将绥远城察哈尔能否拨兵前往。谕令定安、文盛、酌量办理。本日复据定安奏、归绥军务紧要。官兵无可分拨。惟乌城窜匪滋扰。势甚狓猖。非厚集劲旅。不足以资堵剿。著定安先其所急。酌量分拨枪队。暨东三省马队。赴乌协助。前调察哈尔马队一千名。著文盛催令达尔济管带迅速启行。兼程前进。并能否再行添拨。速筹具奏。哈密巴里坤两处。兵本不多。著文麟、景廉、伊勒屯、何琯、酌量调拨。星驰策应。以上各军。均归福济等调遣。即由推河鄂罗盖一带前进。迎头截击。迅埽逆氛。惟各军云集。统带需员。即著荣全统率各军。扼要驻扎。妥筹防剿。并著福济等一面飞催图库尔克日到乌。协同剿办。福济等请拨饷银五十万两。已谕令户部速议具奏。该部筹拨之款。批解需时。深恐缓不济急。张廷岳等前请拨银十万两。著于解到时。先行分拨乌城。俾资接济。毋得稍分畛域。该匪既有分扑库伦之意。张廷岳等务当加意侦探。实力严防。毋稍疏懈。将此由六百里谕知定安、福济、荣全、锦丕勒多尔济、文盛、张廷岳、阿尔塔什达、文麟、景廉、伊勒屯、并传谕何琯知之。　　

○又谕、前经调赴古北口之吉林马队二千名。黑龙江马队一千名。业已全数撤回。兹据福济等奏、贼匪屯踞博克多山、推河口、额尔德尼招一带。欲犯乌里雅苏台等处。台路梗阻。情形万紧。自应添拨马队。以资助剿。除前调察哈尔马队一千名。已寄谕文盛催令起程外。著都兴阿查明古北口撤回马队。现在行抵何处。即行截留。于吉林马队内挑拨一千名。并黑龙江马队一千名。一并饬令折回。取道张家口。迅赴乌里雅苏台。归福济等调遣。所需军装器械锅帐等项。及沿途需用口粮。均著都兴阿就近先行筹给。俾利师行。刻下天气严寒。并著都兴阿筹备皮袄二千件。为该兵丁等御寒之具。共需经费若干。该将军核实奏明。由部筹给。其吉林挑賸马队一千名。仍令撤回该省。并著德英、毓福、行令管带各员。迅速遄行。毋稍迟误。将此由六百里各谕令知之。　　

○蠲缓直隶丰润、吴桥、故城、清河、南乐、庆云、盐山、七县被水被旱地方新旧额赋暨民借仓谷。并减免差徭。　　

○蠲缓山东济阳、郓城、濮、临邑、寿张、范、临清、济甯、历城、齐东、齐河、禹城、长清、肥城、东阿、东平、平阴、惠民、青城、阳信、商河、滨、利津、邹、滕、峄、汶上、阳谷、菏泽、曹、钜野、观城、朝城、聊城、茬平、馆陶、武城、鱼台、平原、乐陵、甯阳、莘、冠、嘉祥、海丰、沾化、兰山、章邱、邹平、长山、陵、德、蒲台、滋阳、曲阜、泗水、单、定陶、堂邑、博平、清平、高唐、夏津、邱、金乡、六十五州县暨济甯、德州、东昌、临清、四卫被水被旱被虫地方新旧额赋并杂课有差。　　

○蠲缓山西萨拉齐、黎城、长治、长子、阳曲、五厅县被水被旱被雹地方新旧额赋暨民借仓谷。　　

○壬申。追予浙江嘉兴等处殉难县丞沈福年等绅民妇女二百十一员名口分别旌恤如例。并予建祠。　　

○追予浙江杭州合门殉难同知费保镛妻妾子女等分别旌恤如例。并予建祠。　　

○追予山东各属阵亡殉难绅民妇女二千四百三十七名口分别旌恤如例。　　

○旌表守正捐躯四川西昌县民妇刘杨氏。　　

○癸酉。谕军机大臣等、前因福济奏、乌城防剿吃紧。恳请饬部迅筹饷银五十万两。当令户部速议具奏。兹据该部奏称、拟由部库拨库平银二十万两。并由山东山西河南等省。于应解本年京饷项下。各划拨银十万两。共拨银三十万两。以符五十万两之数等语。乌城军情紧要。自应宽筹饷项。以资剿办。所有部拨饷银二十万两。著顺天府派员迅即解赴察哈尔。其山东拨款。并著丁宝桢派员一并解赴察哈尔。均由文盛验收。迅速转运乌城。一面飞咨福济委员迎提。其山西河南解款。即著何璟、李鹤年、按照部定数目。赶紧筹拨。遴委妥员。解赴绥远城。由定安转解。此项饷银到乌。足敷剿办。福济务当督饬各防军。实力堵遏。不得再以饷绌为词。致滋贻误。近日贼势如何。并著随时具奏。所有拨解乌城饷银。台站如有匪阻。即著解至库伦。由张廷岳等派员会同解饷委员。绕道前进。毋稍濡滞。库伦军饷。前已由户部拨银十万两。此次筹拨五十万两。系专为乌城防剿起见。张廷岳等不得擅请截留。致误要需。将此谕知万青藜、王榕吉、并由五百里谕令定安、福济、文盛、张廷岳、阿尔塔什达、丁宝桢、何璟、李鹤年知之。　　

○又谕、文盛、杜嘎尔奏、总管抗传规避。请予惩儆。并筹防贼匪南窜各摺片。边外军务紧要。经文盛等遵旨叠传总管达尔济、商酌口外进兵机宜。乃该员三次抗传。迄未到口。实属不知缓急。达尔济著暂行摘去顶翎。以示薄惩。仍著文盛、杜嘎尔、懔遵前旨。饬令达尔济星速带领前调马队一千名。驰赴乌里雅苏台一带。会同各军。探贼所向。迎头截击。傥再迁延贻误。即著严参治罪。赛因诺颜地方。现有贼匪窜扰。深虑匪踪南窜。益形滋蔓难图。文盛等已拨鸟枪火药等件。令赛尔乌苏站员领给各台。豫备堵击。并著随时确探严防。毋任贼股南窜。将此各谕令知之。　　

○又谕、成禄奏、拔队起程出关。截留运省仓粮。筹办转运车马。并请饬山西催饷。乌绥转运各摺片。前经叠谕左宗棠。饬将成禄一军应否撤回酌核具奏。并叠谕该提督暂缓前进。听候谕旨。日久未据左宗棠奏到。现在成禄业已派拨头起兵勇三营。于八月二十等日。陆续进发。暂驻玉门嘉峪关等处。该提督随即总统全军。跟踪继进。军已成行。势难再令折回。成禄著督兵驻扎关外。严防回匪窜扰。肃州汉回尚未相安。且有南山窜出股匪。该览地方紧要。伏莽未清。成禄仍当妥筹兼顾。不可轻率前进。置肃州于不顾。致有疏虞。成禄拔队西行。该军粮食缺乏。自应设法筹备。以资饱腾。张掖本年运省仓粮三千五百石。暨高台抚彝仓粮四千石。均准成禄截留。即著左宗棠、穆图善、饬令省局司道劄行该三厅县。即将前项粮石运解成禄军营。毋得稍分畛域。上年成禄截留抚彝高台运省仓粮。省局司道责令署高台县管笙赔解。并将其记过。事出因公。尚非该县贻误。并著左宗棠饬知省局司道。即将此案查销宽免。并将署抚彝厅通判王佳植记过赔解之案。一并查销宽免。成禄拟于肃州高台设立转运局。由总督委员管理。并令张掖山丹东乐抚彝酌量协济车马。其夫马口分。由局按站酌发。能否照办。著左宗棠、穆图善、酌度具奏。各省应解成禄协饷。前已谕令户部查明咨催。该提督请令山西委员分催各省。徒滋纷扰。其请在乌绥设局转运一节。绥远现有防剿事宜。乌里雅苏台亦有贼匪窜近。台站阻隔。自顾不遑。岂能代为转运。所请著毋庸议。将此由五百里各谕令知之。　　

○追予安徽寿州殉难训导潘俊祭葬世职。眷属人等分别旌恤如例。　　

○甲戌。句到朝审情实罪犯。停决斩犯一人。绞犯二人。余三人予句。　　

○乙亥。谕内阁、本年各直省办理秋审人犯。经刑部由缓决改情实者。四川直隶两省。均至七起之多。该督等并臬司于秋谳重犯。未能详审核议。均著交部查明分别议处。嗣后各将军府尹督抚等。务当督同所属。遵照定例。酌核案情。悉心究拟。固不可失之刻核。亦不可惑于救生不救死之说。故从轻减。总期执法持平。无枉无纵。用副明慎用刑至意。将此通谕知之。　　

○又谕、御史吴凤藻奏、明儒吕坤所著实政录。最为吏治针砭。现江南湖北浙江等省。均开书局。请饬刊刻等语。著该省督抚于刊刻经史之余。接刻吕氏实政录。广为流布。俾收实效而饬官方。　　

○谕军机大臣等、刘岳昭、岑毓英奏、官军攻克永北等厅州城。地方一律肃清。现筹进剿一摺。永北鹤庆镇南三城。现经克复。大理贼势已孤。亟应乘胜追攻。迅歼丑类。即著刘岳昭、岑毓英、饬令李维述等、各率所部兵勇迅速前进。将大理府城及贼踞处所。以次克期攻拔。毋稍迟缓。已复各城。务当慎选廉能之吏。将善后事宜妥为经理。一面斟酌情形。派兵驻守。以期保卫地方。将此由六百里各谕令知之。　　

○又谕、锦丕勒多尔济奏、贼匪扑陷乌城。并请饬拨饷银。文盛等奏、催调马队赴乌会剿。暨请饬直隶山西发给征兵饷乾各摺片。贼匪四千余人。于十月十九日。扑犯乌里雅苏台。官兵未能抵御。旋即失陷。览奏实深愤懑。所有在城各官下落。著锦丕勒多尔济查明具奏。逆匪现在盘踞附城游牧于方。亟应厚集兵力。迅筹剿办。前调察哈尔马队一千名。著文盛等饬令达尔济克日管带启行。不准稍有迟误。其备调官兵五百名。即著饬赴什巴尔泰博罗柴济地方。听候调遣。定安仍遵前旨。于绥远城枪队暨东三省马队。酌量分拨。赴乌助剿。本日谕刘铭传赶紧赴陕。将陕省北路边内边外各要隘。派兵扼扎。以便该将军腾出兵力。续行拨兵赴乌援剿。著定安斟酌办理。前令都兴阿等将古北口撤回马队。截留二千名。取道张家口。赴援乌城。著即饬令迅速前进。毋稍迁延。惟所调各军。须有大员统率。方能调度合宜。杜嘎尔向来带兵。颇能得力。著即统带察哈尔马队先行前进。其绥远城及吉林黑龙江调到官兵。均著归该副都统统带赴乌。相机调遣。前调宣化大同两镇官兵各一千名。前赴库伦防剿。现在乌城既失。库伦情形亦属吃重。著李鸿章、何璟、迅即调派。克期前往。该官兵经由军台行走。应需饷乾等项。并著宽为筹给。令其自行备办糇粮。裹带前进。需用锅帐等项。一并备齐。以免沿途缺乏。直隶山西北境。并著李鸿章、何璟、确加侦探。先事务筹。毋稍大意。巴里坤哈密两处。兵虽不多。惟乌城若被久踞。则关外各城。愈形孤立。著文麟、景廉、伊勒屯、何琯、酌拨得力官兵。星驰赴乌。以资策应。锦丕勒多尔济、此次未能拦截贼匪。姑念兵力较单。免其置议。该参赞现在退离数台驻扎。著即调集蒙古官兵。奋力进剿。迅图克复。以赎前愆。此股贼匪究从何来。现在贼势若何。并著迅速奏闻。棍噶扎勒参既愿带兵剿贼。并著催令前来。协同夹剿。以资得力。锦丕勒多尔济已咨库伦先行协解饷银五千两。并请饬部再拨银二万两。著张廷岳于户部前拨银十万两内。解到时拨给银二万五千两应用。如有不敷。并著先其所急。宽为接济。福济前请拨银五十万两。已据户部覆奏。由部库拨银二十万两。山东山西河南各拨银十万两。台站如有阻隔。前谕解至库伦。由张廷岳等派员协解。此项银两如到库伦。即著赶紧解往。并将借拨之银扣还。以清款项。文盛等请将茶马厘捐银三万余两。归入军需项下支放兵饷。著照所议办理。将此由六百里加紧谕知都兴阿、德英、定安、李鸿章、奕榕、毓福、文盛、杜嘎尔、何璟、锦丕勒多尔济、张廷岳、阿尔塔什达、文麟、景廉、伊勒屯、并传谕何琯知之。　　

○又谕、本日据锦丕勒多尔济奏、乌里雅苏台贼势猖獗。于十月十九日窜陷乌城。该逆现踞临城游牧地方。兵力甚单。遽难攻克等语。该城将军福济、参赞大臣荣全、尚无下落。情形极为危急。亟须厚集官军。以资攻剿。刘铭传现在行抵何处。著即统率所部。兼程前进。星速赴陕。于该省北路边内边外各要隘。分拨兵勇。严密布置。俾定安无后顾之虞。庶该将军或可腾出兵力。派赴乌城。迅筹援剿。以殄寇氛。将此由六百里谕令知之。　　

○以克复云南永北、鹤庆、镇南、三厅州城。赏总兵官李维述、杨玉科、白玉翎管各一支。白玉搬指各一个。大荷包各一对。小荷包各二个。予阵亡千总杨本春、外委文占元、署把总伍荣光、祭葬世职加等。
  </div>
  <div class="pagination">
   <a href="清实录同治朝实录_page404.html">
    上一页
   </a>
   <span>
    ...
   </span>
   <a href="清实录同治朝实录_page400.html">
    400
   </a>
   <a href="清实录同治朝实录_page401.html">
    401
   </a>
   <a href="清实录同治朝实录_page402.html">
    402
   </a>
   <a href="清实录同治朝实录_page403.html">
    403
   </a>
   <a href="清实录同治朝实录_page404.html">
    404
   </a>
   <span class="current-page">
    405
   </span>
   <a href="清实录同治朝实录_page406.html">
    406
   </a>
   <a href="清实录同治朝实录_page407.html">
    407
   </a>
   <a href="清实录同治朝实录_page408.html">
    408
   </a>
   <a href="清实录同治朝实录_page409.html">
    409
   </a>
   <a href="清实录同治朝实录_page410.html">
    410
   </a>
   <span>
    ...
   </span>
   <a href="清实录同治朝实录_page406.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
