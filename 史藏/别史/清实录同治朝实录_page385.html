<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 385 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 385 页/共 505 页
  </h1>
  <div class="content">
   ○又谕、英桂、卞宝第奏、查明台湾洋案。请将主谋构衅之萧瑞芳等惩办一摺。据称英国领事吉必勋、洋弁口□茄当、前在台湾安平地方。违约滋事各案。经该署道黎兆棠查系廪生许建勋、副将萧瑞芳、为之主谋。以致洋人藉端生衅。现在许建勋冒开洋行。私贩樟脑。日引洋人深入内山。萧瑞芳私造战船。希图出海。请即拘案惩办等语。台湾为商贾辐凑之地。人情浮动。今许建勋怀挟私嫌。胆敢重赂洋人。从中构煽。萧瑞芳身任武职大员。竟至偷见口□茄当。煽其开炮占署。酿成巨案。实属目无法纪。若不从严惩办。何以禁遏内奸。萧瑞芳、许建勋、均著先行斥革。英桂等即密饬黎兆棠。迅将该二犯一并严拏正法。以绝后患。惟该犯等与洋人声息相通。而必麒麟因扣留樟脑一案。屡唆住京英使。向总理各国事务衙门哓渎。此事办理之后。该洋人能否不至另生枝节。滋扰地方。该督等惟当责成黎兆棠妥为办理。将此由五百里各密谕知之。　　

○又谕、总理各国事务衙门奏、俄国拟差员商议边界事务。请饬妥办一摺。据称该国东悉毕尔总督。欲于本年春闲。差员前往齐齐哈尔吉林等处。与各该将军面议边界事宜。恐其藉端要挟。请饬该将军等相机妥办等语。吉林黑龙江等处。本无议定通商口岸。该国意图贸易。屡次坚求。同治五年闲。已有轮船驶入松花江上游之事。且有在黑龙江夹心滩种地刈草各情。觊觎之端。不一而足。此次复欲派员往议边界事务。其意必坚持前请。多所要求。如其循理按约。自不妨酌量允行。若系违理背约之求。定当力为维持。严行禁阻。著富明阿、德英、体察情形。俟该国委员到时。务须婉言开导。不得稍有迁就。至相待之礼。不妨示以优容。一切相机而行。妥善办理。原摺均著钞给阅看。将此由五百里各谕令知之。　　

○以故喀尔喀扎萨克贝勒巴彦巴图尔子堆固尔苏隆袭爵。　　

○以都察院左都御史沈桂芬兼署吏部尚书。礼部左侍郎杭阿兼署工部左侍郎郎。　　

○以正白旗汉军副都统铭安署正蓝旗汉军副都统。　　

○以记名总兵官周得胜为直隶通永镇总兵官。　　

○以清理积案完竣。予直隶知府恩福等加级有差。　　

○壬寅。谕军机大臣等、刘典奏、水陆各军剿贼获胜。现饬山内各营设法兜剿等语。回酋马正刚股匪。图渡渭河。经副将陈瑞龄等击剿。该逆折窜洛西蒲城地界。又经总兵张佑庭、夏奉朝等、沿途追剿。斩馘甚多。悉向北山窜走。其窜入甘泉之匪。复由劳山东窜。兼之回逆由甘肃灵环下窜者。未必非图扰陕境。陕西延榆绥各属。土匪游勇。日久蔓延。叠经谕令刘典认真摉剿。现在回逆窜入。更恐句结为患。著刘典严饬刘端冕、刘声集、张佑庭等、实力兜剿。迅图殄灭。左宗棠亦当饬令夏奉朝等、会合夹击。务将该匪就地歼除。毋留余孽。傥令该匪再行肆窜。即惟左宗棠、刘典是问。北山一带。现有匪踪。晋省河防。更形吃重。著李宗羲懔遵叠次谕旨。饬令李庆翱、郭宝昌、督饬在防各军。严密堵御。毋稍疏懈。现在陕西腹地。虽无贼踪。甘肃进攻金积堡各军。粮运梗塞。著刘典迅速设法疏通。以济军食。将此由五百里各谕令知之。　　

○以记名提督张曜为广东陆路提督。　　

○癸卯。孝淑睿皇后忌辰。遣官祭昌陵。　　

○甲辰。遣官祭先医之神。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕军机大臣等、刘典奏、停止广东陕捐。并请饬催广东协饷一摺。据称陕西在广东开设捐局。拨充西征军饷。每年所收捐项无多。而贵州又在该省办理黔捐。此招彼徕。办法尤难一律。请停止陕捐。专尽贵州办捐。以免轇轕。广东每月应协陕饷。请饬瑞麟等遵照前奏。按月汇解等语。所奏系为清厘饷项起见。所有陕西设立广东米捐分局。著即停止。并著刘典将前派之委员撤回。贵州所设捐局。既经曾璧光派令臬司葆亨赴粤开办。即著该抚檄饬该臬司。认真办理。以济军食。至广东省每月应协陕饷一万两。自同治五年起。至八年年底止。已欠银四十余万两。现在甘回屡扰陕边。该省防剿各务。仍不能松。需饷实形紧急。著瑞麟、李福泰、查明该省欠解陕饷确数。即饬运司钟谦钧守催拨解。并将粤海关四成洋税银两。每月拨济陕饷银一万两。源源转解。不得仍前推延。刘典另片奏、请饬湖北军需局。将督销淮盐局解到八年夏秋二秋鄂厘五成银两。仍解陕省。及八年冬季十月十八日以前鄂厘应拨五成饷银。截数解陕等语。著李鸿章等劄饬该局。查明实在数目。分别转解。毋稍耽延。原片著钞给李鸿章、李瀚章、郭柏荫阅看。将此由五百里各谕令知之。　　

○引见京察年至六十五岁以上人员。得旨、内阁中书庆武、户部笔帖式裕德、工部郎中苏隆阿、均著以原品休致。余著照旧供职。　　

○添铸吉林五常堡协领、佐领、各关图记。从将军富明阿请也。　　

○乙巳。谕内阁、都兴阿等奏、查勘陵寝应修工程。请旨办理一摺。福陵昭陵应修工程。经都兴阿等择要勘估。著钦天监于本年三四月内选择吉期。先行知照。即派都兴阿、奕庆、敬谨承修。　　

○谕军机大臣等、刘典奏、击败延榆绥属境窜回。现筹调营会剿。暨刘端冕所部剿贼获胜各摺片。回逆马正和等、由金积堡出窜安边。分扑靖边堡。势甚凶悍。成定康会同彭绪炘出队合击。该逆拥众环攻。复经官兵击败。贼始东窜。西来逆股。亦向邱家坪窜去。其窜扰米脂东北城门之贼。旋经该处民团击退。现在葭州境内及榆林属之镇川堡一带。均有回踪。刘典拟调各营会剿。著即严饬刘厚基拦头堵截。并迅催宋庆抽拨劲旅。跟踪会击。务将此股歼除。惟回逆此次窜陕。股数既多。而自西迄东。其势又甚剽疾。陕氛一日不靖。则甘事益费周章。左宗棠身总师干。不得稍存膜视。仍著懔遵前旨。添拨得力队伍。星驰入陕。会同刘典所调各军。并力埽荡。毋任日肆蔓延。米脂葭榆各境。与晋疆相距非遥。该省河防吃重。李宗羲亦当遵奉叠次谕旨。檄饬李庆翱、郭宝昌、督率在事将士实力严防。毋稍疏虞。马正刚一股。折走洛川。复横出鄜甘交界之道左铺。叠经官兵追击。毙贼甚多。回逆马呼来等句结土匪游勇。由宜洛交界之孟家觜窜至郃阳。又经官兵击败。分窜韩城澄城等处。即著刘典迅饬傅开德等率队蹑追。一面飞咨马德昭渡渭夹击。毋稍迁延。其由清涧境内图扰腹地之马正和一股。并著催令李辉武等各率所部。相机兜剿。北山一带。为土匪游勇伏匿之所。此时回匪纵横。难保不互相煽惑。肆行滋扰。刘典务当振刷精神。督饬在陕诸军力图扑灭。不得藉口兵单。致滋延误。榆林靖边各邑。偪近边墙。窜突堪虞。著定安檄饬防军。于鄂尔多斯各旗境内。严密堵剿。毋任滋扰。将此由六百里各谕令知之。　　

○予陕西靖边阵亡总兵官刘求益等十八员祭葬世职加等。　　

○追予湖北武昌殉难道员王东槐谥文直。于山东滕县原籍建立专祠。眷属人等一并附祀。　　

○丙午。谕军机大臣等、定安奏、回踪分窜。现拟调派劲旅。疏通粮道一摺。昨据刘典奏、榆绥境内均有贼踪。当经谕令刘典派兵拦击。并令迅催宋庆抽拨劲旅。跟踪会剿。兹据定安奏称、窜陕之贼。分股肆扰花马池至榆林迤西迤南一带。湘皖各军。粮道隔断。甯夏郡城以北及平罗县等处。回骑充斥。石觜山边外。贼匪出没靡常。以致金顺、张曜、两营军火粮饷。皆形梗阻。现已飞咨宋庆选派得力将领。＜??闲＞率精锐四五营。由缠金后套沙金托海一带。埽荡而前。疏通粮路等语。所筹尚合机宜。即著督饬宋庆派出各军。迅速前进。与边内外马步诸军。会合剿办。务将北路窜匪。悉数芟锄。庶粮运可通。金顺、张曜二营。不至掣动。即湘皖各军。亦有馈饷之路。实于全局有益。惟宋庆一军。驻扎神木。筹办河防。近又派队驰赴榆林葮州等处。截击窜回。此次分拨西援。恐该军转形单薄。仍著定安斟酌缓急情形。妥为办理。毋令顾此失彼。如宋庆一军。势难分拨。即著定安于防军内。酌派前往。俾资得力。边墙防守紧要。定安务当懔遵昨日谕旨。檄饬各军。于鄂尔多斯旗境内。严密堵剿。毋任滋蔓。将此由五百里谕令知之。　　

○又谕、定安奏、设法筹备驼只一摺。甘省回氛未靖。防剿诸军。需用粮饷军火。必应妥为运解。定安以湘皖各军。将根由边外转运。又有宋庆张曜及沿河各队。转运均须驼只。非有驼六七千只。不敷支应。归绥蓄驼既少。雇觅甚难。察哈尔锡林郭勒一盟。及四爱曼诸部落。均系产驼之区。请饬察哈尔都统劝谕八旗及牧群军台兵弁。捐备大驼一二千只。其锡林郭勒及四爱曼王公台吉等。各劝捐大驼一千只。并调喀尔喀孳生驼只。一并解赴绥远等语。边外转运。利用驼只。定安所筹。实系目前急务。即著文盛谆劝八旗及牧群军台各员弁。量捐驼一二千只。解往绥城。其锡林郭勒一盟及四爱曼诸部落。未遭匪警。畜牧蕃庶。或可劝令捐办。惟近日蒙古不无困累。能否量力捐输。著福济、荣全、锦丕勒多尔济、文盛、张廷岳、阿尔塔什达、各就该处情形。酌量办理。如该王公台吉等好义急公。情殷报效。即著该将军等奏明。查照例案。核给奖叙。以示鼓励。一俟捐有成数。即行解交定安应用。喀尔喀孳生驼只。近年颇旺。著福济、荣全、锦丕勒多尔济、转饬该扎萨克王公。于前项驼只内。调拨大驼一千只。解赴绥远。以济急需。至山东省每月应解绥远协饷二万六千两。先后仅解过五万两。积欠尚多。著丁宝桢严饬藩司。务将此项协款。源源批解。毋再迟延。将此由五百里各谕令知之。　　

○旌表守正捐躯安徽定远县民妇范李氏、阜阳县民妇赵尹氏。　　

○丁未。孝康章皇后忌辰。遣官祭孝陵。　　

○引见内务府三院等处保送京察一等人员。得旨、此次内务府三院等处京察一等钤出人员。著该堂官再行出具切实考语。带领引见。钤出之堂笔帖式庆升、文佩、文瑛、存秀、世泰、文廉、广敏、存寿、俊启、祥庆、增浩、武备院委署主事依诚、六品库掌世纲、委署库掌广明、笔帖式庄山、奉宸苑六品库掌福英、八品苑丞德楞额、圆明园委署主事崇福、六品库掌文联、六品苑丞广连、清漪园六品苑丞广第、静明园六品苑丞平治、清漪园七品苑副诚英、俱著交吏部记名。照例选用。所有一等官员笔帖式达他等员。俱著准其一等加一级。至年已逾岁之武备院备箭固山达春和、年力就衰。著以原品休致。　　

○戊申。谕内阁、吏部奏、调补知府。与例不符。请旨办理一摺。浙江温州府知府陈思燏、既据英桂等奏称于福建情形。甚为熟悉。著即准其调补福建台湾府知府。嗣后不得援以为例。所有该督抚应得处分。著加恩宽免。　　

○谕军机大臣等、李宗羲奏、官军防守河西。剿贼获胜。并剿捕土匪情形各摺片。回逆窜扰陕西米脂葭州绥德等境。意在阻截粮道。窥伺河干。经提督蒋东才督兵驰赴米脂县东马家沟等处。奋力剿击。大获胜仗。余匪窜往绥德一带。著李宗羲知照宋庆。仍饬蒋东才等确探贼踪。相机追剿。所有出力各员弁。准由李宗羲择尤酌保。河西土匪。扰及呼家寨等处。经郭宝昌派兵过河摉剿。斩获多名。惟宜川所属之交口等处。尚有贼踪。我军后路。亟应防其包抄。且交口等处。均距晋境不远。该匪既思偷渡。河防尤应严密。著李宗羲檄饬在防将弁。加意梭巡。毋稍疏忽。并饬郭宝昌督率将士。随时确探。认真防剿。将此由五百里谕令知之。　　

○又谕、穆图善奏、平番被匪阑入。旋即克复。派队驻守。及西固城等处被匪攻破后。收复抚恤情形。并遵旨驻省筹防各等语。平番县被回逆环攻入城。经提督张万美督兵进攻。杀毙甚多。该逆由北门逃窜。其大股贼匪。尚踞河西。亦经张万美带兵击剿。该逆向小沙沟狂窜。张万美又追杀二十里。洵属奋勉可嘉。庄浪营兵。虽缺额过多。而被贼冲下。足见接战不力。且贼匪上城。该文武临时始行知觉。其平日玩忽可知。殊堪痛恨。著穆图善查明。并阵亡殉难绅民兵勇。及杜家堡被陷情形。咨明左宗棠核办。该将军现饬营总正福所带马队。驻扎平番。会同张万美妥为防堵。惟逆匪东西奔突。官军不敷分派。亦属实情。著左宗棠酌量分兵防剿。以期周密。至西固城新城堡。距省甚近。现虽贼踪远遁。而防范不可稍懈。著穆图善即饬带兵各员。严密防堵。并一面筹给牛力籽种。以安民业。穆图善驻守省垣。兵勇尚多。每月需银十万两。即著左宗棠转咨袁保恒。按月拨解的饷十万两。交穆图善支放。毋稍短绌。将此由五百里各谕令知之。　　

○又谕、恩麟、德泰奏、录呈廓尔喀国王表文。请议给总噶箕藏格巴都尔王衔一摺。该总噶箕藏格巴都尔、在廓尔喀国内。办理一切事务。是否可靠。朝廷未及周知。如赏加王衔之后。该处番民是否翕服。日久与中国体制有无窒碍。不至夜郎自大之处。著恩麟、德泰、切实查明。据实具奏。不得敷衍目前。致贻后患。所有应给该总噶箕王衔。及颁给敕书各件。均俟该大臣等覆奏到日。再降谕旨。将此由五百里各密谕知之。　　

○又谕、恩麟、德泰奏、录呈廓尔喀国王表文。恳请饬议一摺。本日已谕知恩麟等详查具奏。所有应给该总噶箕藏格巴都尔王衔。著内阁理藩院先行拟定汉字。译出廓尔喀文字。奏请钦定。并将应行颁给敕书办齐。俟恩麟等覆奏到日。再降谕旨。廓尔喀国王表底。及恩麟等给军机处密咨一件。著发给该衙门阅看。将此各谕令知之。　　

○复引见京察一等钤出人员。得旨、除恩霖、徐士銮、何金寿、边宝泉、解煜、钟泰、成光、杨鸿吉、钟廉、惠祥、王守基、李常华、王兆兰、英廉、塔明阿、广荫、曾椿寿、锡光、穆克登布、薛允升、董学履、裕昆、阿克达春、林凤官、清瑞、海通、玉英、王书瑞、毋庸记名外。宗室岐元、著以四五品京堂补用。宗室嵩溥、豫璋、著以五品京堂补用。玉珩、启庄、本系专用道员。著交军机处记名。仍专以道员用。庆裕、江人镜、罗嘉福、钟宝华、张丙炎、王庆祺、赵佑宸、许应骙、林天龄、常兴、宜成、邵子彝、钰坤、承勖、穆特布、成允、李衢亨、管贻萼、姚觐元、锡缜、裕长、左隽、文鲁、特克绅布、石峻、豫章、多龄、锡恩、英瑞、颜士璋、恽鸿仪、王衮、爱廉、庆锡纶、禧麟、徵奎、福裕、景云、隆光、穆缉香阿、朱澄澜、王师曾、文增、文治、董润、俱著交军机处记名以道府用。文治著记名以关差道府用。　　

○以光禄寺卿朱学勤为宗人府府丞。　　

○以办理廓尔喀唐古特禁约事务完竣。赏守备吴国英等花翎。从九品干玉阶等蓝翎。余加衔升叙有差。　　

○旌表守正捐躯河南汲县民妇胡张氏。　　

○己酉。谕内阁、昨据吏部奏称、福建台湾府知府梁元桂撤回另补遗缺。未奉特旨拣调。英桂等遽请以陈思燏调补。与例不符。请将该督抚照例议处。当经降旨。仍准以陈思燏调补。并将该督抚处分加恩宽免。因思台湾地方紧要。事务纷繁。历经降旨令该督抚于闽浙两省知府内拣调。英桂等因员缺紧要。未候谕旨。遽请调补。自与旧章不符。嗣后遇有台湾府缺出。即著该督抚奏明请旨。于闽浙两省知府内拣员调补。傥一时不得其人。并准于应升人员内。择其人地相宜者。奏明题补。以重要缺。　　

○谕军机大臣等、阿拉善亲王贡桑珠尔默特、遣台吉以参领尚玉抢夺驼只。并回逆窜扰出口。请饬统兵大臣严防东窜北窜。赴理藩院呈诉。经该衙门据呈代奏。并将甯夏部员玉敏所报回逆窜扰阿拉善情形具奏。现在官军进攻金积堡及王家疃庄。正在吃紧之际。该逆仍敢窜出口外。扰及阿拉善旗绰克图库列等处。边外地方辽阔。深恐东北纷窜。肆行滋扰。著金顺随时防范。毋稍大意。阿拉善旗。自遭回氛。地方被其蹂躏。情形极其怜悯。乃参领尚玉于达拉特地方。遇该亲王所买驼只驮运军粮。竟敢吓以军威。全行牵去。实属肆行无忌。扰累地方。著金顺查明。严行惩办。并著严饬各将领恪守军律。遇有该旗驼只粮食。毋得率意抢夺。致干重咎。原摺著钞给阅看。将此由五百里谕令知之。　　

○旌表守正捐躯直隶多伦厅民妇王张氏。　　

○庚戌。复引见内务府三院等处京察一等钤出人员。得旨、除希曾、文治、德生、定昌、常统、毋庸记名外。师曾、庆林、锡祉、英绶、恒延、松瑞、俱著交军机处记名。　　

○辛亥。谕军机大臣等、定安奏、毅军截剿窜匪获胜。现筹分路防剿一摺。回逆窜扰陕西米葭等处。经提督蒋东才击剿获胜。定安此次奏报。与李宗羲前奏。情形大略相同。即著定安咨会宋庆。饬令蒋东才确探贼踪。乘胜追剿。毋任纷窜。宋庆现派提督刘廷率所部五营。驰赴包头。克日西进。定安因河冰迨泮。淩汛将来。该军西渡。或尚需时。先令刘景芳带领马勇。驰赴缠金沙金托海一带。会合乌尔图那逊探明贼踪。相机截剿。并饬保英驰赴舍太一带扼扎。以为后路援应。兼杜西来窜匪。著即督饬刘景芳等迅速前进。先通粮路。俟刘廷军到缠金。刘景芳即会合进剿。痛埽贼氛。俾运道畅行无阻。榆林以西边外草地。闲有贼匪出没。并著饬令达尔济、成章、联络声势。合力击剿。其沿河包萨托清一带。并饬马升等严密防范。毋稍疏虞。近日军情。著该将军随时奏报。将此由五百里谕令知之。　　

○命宗人府府丞朱学勤仍在军机章京上行走。　　

○　　
大清穆宗继天开运受中居正保大定功圣智诚孝信敏恭宽毅皇帝实录卷之二百七十七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治九年。庚午。二月。壬子。谕内阁、协办大学士湖广总督李鸿章著带兵先赴陕西。督办该省援剿事宜。俟陕西肃清。仍即驰赴贵州督办军务。　　

○谕军机大臣等、直隶山东地方。上年冬闲得雪甚少。开春后虽连次得雪。亦无甚裨于耕种。朝廷轸念民依。寤寐萦怀。现在节近春分。如有乾旱之区未能播种者。即著曾国藩、丁宝桢、察看情形。将上忙应徵钱粮。奏明酌量暂缓。俟秋收丰稔。再行补徵。以纾民力。将此各谕令知之。　　

○又谕、现因陕西回逆纷窜。关中留兵不敷分剿。已明降谕旨令李鸿章先赴陕西督兵剿办矣。西路回逆。分窜秦境。蔓延榆绥延各属。该处土匪溃勇。本未芟除净尽。深恐句结为患。左宗棠西驻平凉。离陕已远。而北攻金积堡。南顾秦州。兵力亦属不敷。况刘松山阵亡。良将渐少。边外粮运之路。又无兵可以保护。是该大臣支绌情形。深可垂念。虽历次降旨。令左宗棠派兵赴陕。谅亦因前敌吃紧。无可抽调。李鸿章本令督兵入黔。其月饷早经筹定。而郭松林等军。尚属不少。且援陕之师。无须大支劲旅。不必与诸将领面商。再行定议。即著就现有之兵。先行统带入陕。克日迅速前进。将窜陕各回逆悉数埽除。并著扼要驻扎。与定安、李宗羲、刘典、所派各军。联络声势。加意防范。毋任逆踪肆意东窜。其北山土匪溃勇。并著派得力之师。次第摉捕。净绝根株。俾左宗棠得以专心办理甘肃军务。不至有跋前疐后之虞。所有甘肃回匪。即责成左宗棠督剿。务当广筹方略。将金积堡等处迅图克复。埽荡而前。以纾朝廷西顾之忧。左宗棠、定安、李宗羲、刘典、亦当随时与李鸿章和衷商酌。益臻周密。金顺剿办王家疃庄。近日能否得手。务与张曜竭力进攻。毋得迁延观望。甯灵距定边不远。亦当与李鸿章随时关会。免致疏失。李鸿章俟陕境肃清。再行督兵赴黔。以靖边隅。本日据袁保恒奏、老湘卓胜两军。饥疲之余。所存不过十之五六。请饬归并等语。该两军既多缺额。他营亦所不免。现在饷项短绌。岂可任其冒滥。著左宗棠统饬查明。核实归并。以节饷需。将此由六百里各谕令知之。　　

○又谕、袁保恒奏、军情紧急。请饬催各省欠饷。以济急用一摺。据称甘省回股。回窜陕疆。粮道被梗。亟须筹饷添兵。各省关饷。自上年奉拨之日起。至今年正月底止。欠解旧协新拨及四成六成洋税。已五百四十余万。请旨饬催筹解等语。西征各饷。前经谕令各该将军督抚等按数筹拨。现在回逆东窜。需饷尤殷。岂可稍事延误。著文煜、马新贻、瑞麟、英桂、李瀚章、刘坤一、郭柏荫、丁日昌、英翰、卞宝第、李鹤年、丁宝桢、李宗羲、刘昆、李福泰、杨昌浚、饬令各该藩司监督查明数目。无论如何为难。迅将新旧欠解之饷。随同现在按月批解之数。分次找解。崇礼亦当按照该关所欠之数。赶紧筹措。各该将军督抚监督等。务须设法腾那。克日派员解往。以济急需。将此由五百里谕知文煜、马新贻、瑞麟、英桂、李瀚章、刘坤一、郭柏荫、丁日昌、英翰、卞宝第、李鹤年、丁宝桢、李宗羲、刘昆、李福泰、并传谕杨昌浚、崇礼知之。　　

○又谕、前因黔省苗逆未平。命李鸿章督办贵州军务。川黔楚各军。均归节制。现在甘肃逆回。窜扰陕境。左宗棠驻军平凉。势难兼顾。本日已明降谕旨令李鸿章先赴陕西督办军务。俟陕西肃清。再行赴黔督剿。李鸿章未到贵州以前。曾璧光责无旁贷。著即督率地方文武认真防剿。崇实等前奏川军进剿。功在垂成。入春可图大举。刘昆前奏席宝田亦已赴营。著崇实、吴棠、刘昆、严饬川楚各军。会合黔兵。实力剿办。该将军督抚等各宜振刷精神。毋得专待李鸿章到黔。致军务稍涉松懈。将此由六百里各谕令知之。　　

○补铸乍浦左右二司、左翼协领、镶黄旗蒙古佐领、各关防图记条记。从杭州将军连成请也。
  </div>
  <div class="pagination">
   <a href="清实录同治朝实录_page384.html">
    上一页
   </a>
   <span>
    ...
   </span>
   <a href="清实录同治朝实录_page380.html">
    380
   </a>
   <a href="清实录同治朝实录_page381.html">
    381
   </a>
   <a href="清实录同治朝实录_page382.html">
    382
   </a>
   <a href="清实录同治朝实录_page383.html">
    383
   </a>
   <a href="清实录同治朝实录_page384.html">
    384
   </a>
   <span class="current-page">
    385
   </span>
   <a href="清实录同治朝实录_page386.html">
    386
   </a>
   <a href="清实录同治朝实录_page387.html">
    387
   </a>
   <a href="清实录同治朝实录_page388.html">
    388
   </a>
   <a href="清实录同治朝实录_page389.html">
    389
   </a>
   <a href="清实录同治朝实录_page390.html">
    390
   </a>
   <span>
    ...
   </span>
   <a href="清实录同治朝实录_page386.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
