<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 416 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 416 页/共 848 页</h1>
    <div class="content">○以光禄寺卿宝善、为通政使司通政使。　　

○礼部议准、湖南巡抚吴荣光疏报、采访桂东县贞节妇女黄胡氏等三百三十九口。请建总坊旌表。从之。　　

○壬戌。遣官祭火神庙。　　

○谕内阁、据吏部奏、陶澍等请以陈煦补授江苏镇江府知府。查镇江府系请旨要缺。例不准在外奏补。前出有江西瑞州府选缺。既据该督等扣留。以陈煦拟补。应即照例具题。兹复请补镇江府知府。前后那移。显为择缺起见。请将陈煦撤回等语。所驳甚是。陈煦著即撤回。该督等仍照原题另疏请补瑞州府知府。以符定例。所有陶澍林则徐违例奏请之处。著交部议处。　　

○予福建出洋淹毙外委谢得高、祭葬恤荫。兵丁王富才等一百三名、受伤额外外委曾旭、徐秀莹、兵丁王士魁等一百四十名、分别赏恤如例。　　

○旌表守正捐躯陕西清涧县民惠添德儿妻朱氏。　　

○修福建出洋遭风战船。并补沈失军械。从巡抚魏元烺请也。　　

○癸亥。谕内阁、七月初一日。举行孟秋时飨太庙典礼。例遣亲王恭代。所有在庙承祭执事之人。自宜蠲洁将事。以肃明禋。况祭明朝服乐章。一切如常。未便仍留长发从事。现在派出承祭之定亲王奕绍、及庙中执事官员。俱著于斋戒前一日先行薙发。用申诚敬。其陪祀各员。俱著毋庸薙发。　　

○旌表守正被戕直隶晋州民刘义保妻孟氏。　　

○甲子。谕内阁、福建陆路提督马济胜、上年带兵二千渡台剿贼。以少胜众。十战成功。前经赏戴双眼花翎。交部优叙。并赏给二等男爵世职。用奖忠勤。兹据程祖洛奏、该提督所带漳泉兵丁。素称勇健。每多桀骜不驯。该提督训练有方。善于驾驭。自渡台以来。迄今半年。未闻一卒滋事。于此益见该提督之忠勇严明。可嘉之至。朕特亲书忠勇严明四字扁额。颁给该提督祗领。以为著绩戎行认真整饬营伍者劝。　　

○又谕、程祖洛奏、台湾营务情形一摺。据称台湾营务。大弊在于不勤训练。不守汛地。上年护游击周进龙等、督兵捦捕匪徒。中途遇贼。官兵开炮不能出声。以致为贼所乘。如果平时训练精熟。临阵何至于此。又刘廷斌在任多年。竟未知城守营右军守备应驻下加冬地方。其各营兵房。又多倒塌。兵丁赁居民房。竟有离汛贸易。债代当差值宿。种种不法情弊。刘廷斌以专阃大员。沿习相循。罔知振作。所司何事。实属辜恩溺职。著交部严加议处。　　

○又谕、瑚松额等奏、凤山县粤庄在籍主事黄骧云、上年十月。经台湾道平庆、谕令写信晓谕庄民不可生事。适粤人李受、纠众攻打闽庄。该庄难民。闻该员寄信回庄。疑其串谋。互相播告。连呈首控。该员因心迹不明。将妻子送郡监禁。自随官兵亲赴各庄。出资购线。摉捕匪犯。不遗余力。又捐买谷石。散放粤庄失业贫民。三月之间。正凶悉就捕治。闽粤二庄均皆安帖。现在全案完竣。不敢没其微劳等语。黄骧云著交吏部存记。俟该员服阕来京。由该部带领引见。声明请旨。　　

○谕军机大臣等、据程祖洛奏、查明台湾民风盗源营务情形一摺。据称台湾民情。虽狡险喜斗。动辄纠众焚抢。然地方文武带兵赶至。亦即解散。尚不难设法化导。至水师营渡载班兵之哨船。间有无照客民。附搭来往。即难保不违禁私带货物。必当为之厉禁以杜绝之。又营务之弊。在于不勤训练。不守汛地。上年捦捕匪徒。竟有官兵遇贼。开炮不能出声。为贼所乘之事。可笑可恨。又刘廷斌在任多年。尚未知城守营右军守备应驻下加冬地方。其各营兵房倒塌。兵丁赁居民房。以致有离汛贸易。倩代当差。种种不法情事等语。所奏公正明晰之至。现已明降谕旨。将刘廷斌严加议处矣。闽省各营。据称惟漳泉兵最为勇健。亦多桀骜不驯。如果驾驭得宜。训练有方。原可悉成劲旅。上年提督马济胜所带二千余名。悉是漳泉人。屡战成功。且自去冬至今半年。未有一卒滋事。于此益见马济胜之忠勇严明。可嘉之至。可见将帅得人。不患兵不用命。著该将军等、将化导台民、杜绝盗源、稽防私渡、操练兵丁、各事宜。及内地点验班兵、严禁雇替、查惩搭载、遴造军械章程。详悉妥议具奏。并将临阵无勇之护游击周进龙、不驻汛地之守备陈福龙、与守御疏懈各官。就案讯明。分别奏请革职治罪。以示惩创。不可姑息。仍责成张琴、督饬各将领。会同地方官修建兵房。勒令各弁分守汛地。按期操演。考其勤惰。以冀营伍渐有起色。将此由四百里谕令知之。　　

○又谕、台湾道员缺。本日已明降谕旨将刘鸿翱调补。该员在江苏服官有年。该督前任江苏巡抚时。其才具能否克胜此任。谅已稔知。此时台湾逆匪荡平。一切善后抚绥。亟须得人经理。现已另降旨谕知卢坤等、饬令该员迅速赴台任事。该员抵任后。著该督再行详加察看。是否胜任。据实具奏。不可因特旨调补之员。稍存迁就。将此谕令知之。寻奏、察看刘鸿翱廉正实心。可以深信。似可胜台湾道之任。报闻。　　

○又谕、台湾道员缺紧要。本日已明降谕旨。将刘鸿翱调补。现在台湾逆匪荡平。一切善后章程。亟资经理。该员计已抵粤。著该督等即饬令迅速前赴新任。毋稍迟延。傥该员由江苏交卸赴粤。尚在途次。该督等即飞咨沿途地方官知照该员。无论行抵何处。赶即赴台任事。以专责成。刘鸿翱前于吏部汇奏保举人员单内。圈出调取引见。此时台湾地方紧要。著暂缓来京。将此谕令知之。　　

○以广东南韶连镇总兵官曾胜、为提督。山东临清城守营副将萨龄阿、为南韶连镇总兵官。　　

○以拏获福建台湾逆首。并防剿出力。赏参将灵德、同知王兰佩、知县李廷璧、花翎。候选知县李晋等、蓝翎。余升叙有差。　　

○乙丑。谕内阁、陶澍等奏、验收武进县境内三河挑工。并筹备岁挑经费一摺。江苏常州府属武进县孟渎、得胜、澡港三河。据该督等奏称、通工挑竣验收如式。惟该河身尚须间年择段疏挑。俾资通畅。此项工费。民力不能屡捐。自应豫为筹备。所有原估银二十万六千七百余两。除现在通工用过工费等项银两外。计节省银一万一百二十二两零。著照所请、准其仍照原估银数摊徵归款。即以此项节省之银。归于武进阳湖二县。发典生息。将息银解存司库。作为该河岁修经费。俾运道农田。永资利赖。其孟渎河超瓢港新口。及护城河各处穵废民田。著查明字号亩数。将额完课银。咨部豁除。以省虚粮之累。该部知道。　　

○谕军机大臣等、寄谕四川总督鄂山。四川夷匪。于上年冬间滋扰清溪等处地方。经前任提督桂涵、带兵前往。迅将清溪一路廓清。杨芳调任接办后。节次驰奏瑜捦峨边逆首。十二地熟夷。均出伏地迎降。惟著名稔恶野夷。尚在曲曲鸟、石圈子处所藏匿。拟即进兵剿捕。本月十七日。与本日该提督奏报进兵情形。大略相同。并将在事出力人员。奏请鼓励。已明降谕旨。均如所请行矣。兵行贵在神速。该夷匪等如果冥顽梗化。自应迅速进师。将著名凶恶各犯。立就歼捦。其投诚夷众。亦应妥速分别安抚办理。乃事阅半载有余。尚未了结。若再旷日持久。糜饷劳师。朕不独将杨芳治罪。即该督亦不能辞重咎。该督接奉此旨。即饬该提督迅速筹办。不得以路径崎岖、雨水阻滞、藉词延宕。将此谕令知之。　　

○又谕、杨芳驰奏、剿办野夷情形。并保举出力人员一摺。除明降谕旨加恩鼓励外。据称十二地著名稔恶野夷。现有逃至曲曲鸟、石圈子等处藏匿。该提督进营木城冈。派兵开穵道路。督兵翻越山梁。乘雨至立利湾驻扎。查明野夷中尚有立利湾、奶奶包等处、或三二百户。百数十户。十数户不等。向无土司钤束。言语不通。山水凶恶。随令义勇卓秉乾等、带同夷目。逐处晓谕。查出抢掠焚杀之熟夷八十余名。并避难土民五十九名。另行办理。其噜溪、板蒙坡、穵拖、布益、头二三道沟脑等处。为进兵要隘。节节梗阻。该夷匪密传木刻。纠约远近夷众。抵拒大军。随派参将樊丰年等、奋力夺过山梁。将夷屋焚毁。现在严催粮饷。以俟进兵等语。从来兵贵神速。该夷匪如果恃险负嵎。始终抗拒。自宜奋力洗剿。如或震慑兵威。陆续自出投首。亦应分别妥为安抚。此案夷匪滋事。已逾半载。该提督进剿以来。亦为日不少。务须迅速办理完竣。不可再有迟延。若再藉词延宕。旷日持久。老师糜饷。或剿抚未合机宜。以致稍有贻误。朕必将该提督从重治罪。决不宽贷。懔之慎之。将此谕令知之。　　

○以前任湖南布政使恩特亨额、署盛京工部侍郎。兼管奉天府府尹事。　　

○以攻克四川牛磨落山峒。赏守备梁有才、刘中林、闵正凤、仓旺诺尔布阿浪、格要木太、仓旺恩甲、千总马龙、干廷耀、花翎。外委杨国顺等、蓝翎。参将甲木楚、壬占江参、阿木穰、阿尔乌、巴图鲁名号。余加衔升补有差。　　

○以押解台湾逆犯来京。赏义首职员吴廷篪等、蓝翎。并予加衔。　　

○以浚江苏孟渎得胜澡港三河。并建设闸座出力。予知府汪河等加衔升补有差。　　

○福建台湾逆犯张丙、詹通、陈办、陈连、伏法。　　

○丙寅。谕内阁、御史周开麒奏、请查禁部中书吏与外省官吏交通。潜滋弊窦一摺。内外各衙门设立书吏。以供查核例案。缮写文卷。近年来书吏骫法营私之案。层见叠出。叠经饬谕该管官实力稽查。并将役满书吏。勒令回籍。不准在京逗留。勾通舞弊。立法不为不密。兹据该御史奏、部中书吏。与外省各衙门书吏交结往来。遇事串诈需索。夤缘为奸。并有不肖员弁。与部中书吏素相认识者。即代一省官弁包揽贿嘱。一切引见赴选。及解运银物各员。并皆藉其嘱托。传递消息。百弊丛生。似此锢习相沿。必应严行禁绝。著再明切申谕各部院堂官。督饬司员。随事随时。严加防范。其各省大吏。遇有此等情弊。立即彻底查究。从严惩办。务使奸萌永绝。有犯必惩。庶作奸犯科之徒。咸知儆畏。至督抚藩臬盐漕河关各衙门书吏。与地方文武员弁交通联络。贿嘱公行。并著一体认真查办。杜绝弊端。毋得稍事姑容。仍蹈前辙。以惩奸猾而肃官方。　　

○丁卯。上诣绮春园问皇太后安。　　

○谕军机大臣等、兴科等奏、办理博窝生番滋事一案。现据委员第如藻禀称、查得毗连博窝诸处隘口。皆系深山密箐。道险雪深。该生番并无一人出巢。大道塘汛地方。极为安静。文报无滞。行旅如常。惟各边界商属番民。间有迁徙。均已妥为安抚。照常耕牧。并据博窝头人扎布、汪鲁、专人来营禀称、该部落素知畏法。不敢滋事。前因争夺头人起衅。以致无知生番。杀伤番目。滋扰商属番民。头人等实不知情。今蒙檄谕。实在害怕。愿将滋事凶夷押解来营。听候惩办等语。该头人等畏罪之心。已可概见。现在塘汛行旅既无阻滞。该番等蛮触相争。原可置之不问。著隆文、徐锟、严饬委员孙如藻等、示以恩威诚信。务令该头人将凶夷献出。讯究明确。分别惩办。使生翻畏法。边界肃清。并不得稍有稽延。致滋扰累。其每年出巢市易一事。著饬令就近确查情形。酌量妥议章程。奏明办理。将此谕令知之。专奏、扎布、汪鲁、均已指献凶夷。并赔缴抢去牛马。边界肃清。嗣后该夷定于每年五月初一日出巢。十月底回牧。由商上指定博窝路南地讨。不准越界。并派兵巡查以杜争端。从之。　　

○修山理登州、莱州、武定、沂州、四府沿海墩房。从巡抚钟祥请也。　　

○戊辰。大行皇后二满月致祭。上至观德殿奠酒。　　

○幸圆明园。　　

○谕内阁、上年台湾逆匪张丙等分股滋事。原任台湾府知府吕志恒、原署嘉义县知县邵用之、俱被戕害。该二员平日官声甚属平常。姑念其以死勤事。是以加恩照例赐恤。台湾道平庆、统辖全台。乃于吕志恒果于自用。邵用之不协舆情。未能先事豫防。早为查办以致酿成巨案。动烦兵力。已难辞失察之咎。至原任台湾镇总兵刘廷斌、在任多年。不勤训练。营务废弛。罔知振作。该道系加按察使衔。例有奏事之责。乃并不据实举劾。贻误地方。实属有乖职守。平庆著交部严加议处。　　

○又谕、瑚松额等奏、续获余匪。审办完竣。并将应行缘坐人等埽数拟结一摺。览奏均悉。此次续获张丙旗首苏定等四犯。何泉等五犯。已据该将军分别淩迟斩决枭示矣。此次漏网要犯。尚有张成、黄七二名。该督等务饬所属文武。严密躧捕。随获随办。其张阿凛、本系被抢事主。既经控县。复因陈办闻拏逃逸。焚其房屋。并误牵陈实牛只作抵。致陈办藉口攻庄。张阿凛复纠众回攻。未便因被贼滋扰。稍从末减。应与随同陈办攻双溪口之吴莱、发极边足四千里充军。生员吴赞即吴化育、雇募义勇协守嘉义。并捐助赏番银二千圆。本可录叙微劳。惟以生员代人包送米石。被抢后并不查明抢犯。辄将张丙牵控。激成事端。实为此案肇衅之人。著革去生员。从宽免其置议。余俱著照所议完结。　　

○谕军机大臣等、前据大学士等讯问该逆张丙等、惟詹通供出有父詹经。余俱供无亲属。今据该将军等讯出张垂、系逆首张丙之子。张狗、系张丙胞弟。可见该逆等情词闪烁。不足凭信。著程祖洛就近查明办理。并据张丙供出贼匪大股首二十七股。小股首十四股。共四十一股。所有各股首应行照例缘坐各犯。该督等务须实力访拏。毋任一名漏网。台湾营伍。废弛已极。许荆山临难先逃。贼匪得肆其荼毒。其罪尤擢发难数。傥任令逃在内地。捦获较难。必须就台湾严拏务获。如已就捦。亦不值远道解送。即著程祖洛传集各营将领弁兵。及斗六门阵亡官兵家属。将该犯先行重责四十板。即行斩决。仍传首斗六门悬竿示众。以昭炯戒。将此由四百里谕令知之。　　

○又谕、据魏元烺奏、查明闽省并无朱毛俚踪迹。亦无伪封官职。及溯查接递信函缘由一摺。前因江西宁都州知州王泉之、在安徽禀称朱毛俚在安徽勾结山东河南匪徒滋事。并接准新建县转准进贤东乡等县信称、教头朱毛俚在逃。应通饬严拏等情。当经邓廷桢奏请根查严缉。兹据魏元烺奏称、密派干员周咨查访。并无朱毛俚影响。亦无伪封官职之事。其三次信函。沿途传递。并非印文。亦不存卷。无由细查等语。朱毛俚、系嘉庆十九年间江西逆案内通缉要犯。日久未获。王泉之所称接递三信。本难凭信。且该州从前相验无名男尸。检获假票腰牌。盖有伪印。似篆非篆。不能辨认。是该州所称非朱毛俚潜谋煽惑。即有别项匪徒谋为不轨。本系臆度之词。上年所禀。竟指假票腰牌为朱逆之物。前后已相矛盾。且据江西查明。与朱毛俚案内伪封官职龙文凭票。均不相同。如果逆夥潜匿州境。是该员失于查察。已非一日。及至检获牌票。迄今九年之久。尚不能访查的实。获犯破案。乃忽称安徽颍州府为朱毛俚逋逃之薮。又称闽省汀州建阳为朱毛俚潜匿熟径。究竟遁迹何方。又不能切实指明。一味浮词通禀。其意何居。著陶澍即将王泉之调赴省城。将所禀各情。逐加研诘。务得确据。毋任稍有支饰。据实具奏。将此谕令知之。　　

○又谕、据瑚松额等奏、台湾镇总兵张琴、先委充翼长。经理一切。悉合机宜。迨接任镇篆。整顿营务。摉获余匪甚多等语。台湾现当逆匪荡平之后。武备尤须加意整饬。该处营务大弊。在于不勤训练。不守汛地。历任总兵沿习因循。罔知振作。上年逆匪张丙等分股滋扰。该镇之兵竟不足恃。必待马济胜带兵渡台。始行平定。是以前将刘廷斌交部严加议处。以为营务废弛者戒。张琴甫经接任。无所用其瞻徇。著即严饬各营将弁。勤练兵丁。申明纪律。行清庄之法。严巡海之禁、务使一兵得一兵之用。如有不遵约束者。即行从严惩办。毋稍姑息。现在瑚松额、程祖洛、暂驻台湾。该总兵办理营务。尚属认真。将来程祖洛回省之后。该总兵尤当实心训练。毋艄疏懈。傥始勤终怠。仍蹈因循积习。经朕别有访闻。则刘廷斌覆辙具在。断不能曲为宽贷也。懔之慎之。将此附四百里报便谕令知之。　　

○广西提督苏兆熊、福建汀州镇总兵官明玉、因病解任。以湖南镇筸镇总兵官陈阶平、为广西提督。湖南宝庆协副将王锡朋、为汀州镇总兵官。调巴尔楚克换防总兵官唐俸、为镇筸镇总兵官。　　

○以福建助剿台湾逆匪出力。赏义首增生陈廷禄等蓝翎。余加衔升选有差。　　

○缓徵直隶献县被雹村庄新旧额赋。贷博野、蠡、献、三县灾民耔种。　　

○抚恤琉球国遭风难夷如例。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百四十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十三年。癸巳。秋。七月。己巳朔。享太庙。遗定亲王奕绍、恭代行礼。　　

○谕内阁、朕勤恤民隐。思日孜孜。总其成于上。而分其任于督抚。为大吏者、果能体朕之心为心。以民之事为事。正已率属。贤者知所劝。不肖者知所惩。吏治自日臻上理。上年台湾逆匪张丙等滋事。其始因抢米起衅。经吴赞牵控张丙。该县不办包米。转出赏格、查拏张丙。其陈办因抢芋抢牛起衅。攻打粤庄。事本细微。若得一良有司秉公办理。自可息争弭衅。乃邵用之不协舆情。吕志恒果于自用。遂致戕官攻城。竟同负嵎之势。及讯问该逆因何造反。尚称地方官办事不公。虽系该逆一面之词。如果循声卓著。该逆等何能藉口。总兵刘廷斌、训练不勤。营伍废弛。该道平庆、虽操守尚好。而不能防患未然。咎无可逭。是以将刘廷斌、平庆、俱交部严加议处。总督系特简大员。文武俱伊统辖。若使孙债准其身尚在。朕必加以惩处。不少宽贷。姑念该逆等尚未潜据城邑。滋蔓难图。一经马济胜带兵渡台。旋就扑灭。邵用之等、亦无贪婪劣迹。总督程祖洛、未经到任。巡抚兼署总督魏元烺、为时未久。姑从宽概免置议。此系朕格外施恩。傥邵用之等、有贪黩实据。或张丙等燎原难扑。亦断不能曲加宽贳。嗣后督抚大吏。总须以察吏安民、为当务之急。遇有不肖官吏。破除情面。立即参劾。勿稍瞻徇。若再因循疲玩。因细故而酿成大患。劳师动众。误国殃民。朕必将该督抚拏问从重治罪。决不宽贷。毋谓训诫之不早也。将此通谕知之。　　

○调山东登州镇总兵官成玉、为云南临元镇总兵官。　　

○赏故兵部侍郎上书房行走陈万全孙贡生汝桢、举人。一体会试。　　

○庚午。谕内阁、御史赵敦诗奏、请禁奔竞以维气节一摺。国家设官分职。长以率属。相见皆有仪注。从前乾隆嘉庆年间。节经明降谕旨。遇有公事。祇应侍立回堂。毋许屈膝请安。以肃体制。乃近来又复相习成风。堂官不肯明正其非。司官不知自厉其节。于吏治大有关系。本年京察届期。各部院堂官、尤宜洗心涤虑。破除积习。遴选心地醇正。才能出众。平素能知自重者。列之上考。不得以奔竞之员充数。庶足维气节而肃官常。至摺内称、各部司员、遇堂官生辰喜庆等事、递送如意。即有公正堂官。碍于觌面。不便驳斥等语。该御史既列弹章。定有所指。著即将递如意者何人。收受如意者何人。公正堂官不便驳斥者何人。据实陈奏。毋稍隐饰。　　

○又谕、本日据兵部严议前任福建台湾镇总兵刘廷斌、请照溺职例革职。刘廷斌以专阃大员。历任多年。并未知城守营右军守备、应驻下加冬地方。其各营兵房倒塌。兵丁赁居民房。竟有离汛贸易、倩代当差值宿情弊。沿习因循。罔知振作。及至逆匪张丙等分股滋扰。该镇有兵二万余人。不能登时扑灭。迨马济胜带兵二千渡台。立即荡平。是该镇兵数虽多。竟不足恃。上年广东猺匪滋事。已革提督刘荣庆、平素不能整顿营伍。致兵丁临时不能得力。朕即将刘荣庆革职。发往伊犁、充当苦差。此案刘廷斌、平日不勤训练。营伍废弛。本应比照刘荣庆从重治罪。姑念其守城数月。尚有微劳。著照部议革职。免其遣戌。　　

○又谕、本日据受庆参奏、此次太庙孟秋时享。东班陪祀。祇伊一人。鸿胪寺序班王姓、既不导引。辄以受庆站立错误。口出不逊。并称该寺堂官、俱未到班。著礼部都察院堂官、查明东班陪祀各员。何以祇受庆一人。据实具奏。其鸿胪寺堂官、除董淳现有期服不到外。其余堂官、因何不到。著明白回奏。并著该寺堂官、传到序班王姓、面加询问。一并覆奏。　　
</div>
    <div class="pagination">
<a href="清实录道光朝实录_page415.html">上一页</a><span>...</span><a href="清实录道光朝实录_page411.html">411</a><a href="清实录道光朝实录_page412.html">412</a><a href="清实录道光朝实录_page413.html">413</a><a href="清实录道光朝实录_page414.html">414</a><a href="清实录道光朝实录_page415.html">415</a><span class="current-page">416</span><a href="清实录道光朝实录_page417.html">417</a><a href="清实录道光朝实录_page418.html">418</a><a href="清实录道光朝实录_page419.html">419</a><a href="清实录道光朝实录_page420.html">420</a><a href="清实录道光朝实录_page421.html">421</a><span>...</span><a href="清实录道光朝实录_page417.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
