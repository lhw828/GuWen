<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 773 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 773 页/共 848 页</h1>
    <div class="content">
○丁巳。祭先师孔子。遣大学士卓秉恬行礼。　　

○大学士军机大臣穆彰阿等议覆、伊犁将军萨迎阿奏开垦乌噜木齐地亩章程。查乌噜木齐所属筹办开垦地亩。挑穵渠道。前经该都统惟勤奏称办有成效。奉旨饬查。兹据该将军查明、镇西府所属宜禾、奇台、二县开垦地二万四千五百六十九亩。迪化州、及所属昌吉、阜康、绥来、济木萨、呼图壁、六处开垦地四万五千六百亩。噶逊所属柴节博一带开垦地三千一百五十亩。库尔喀喇乌苏所属奎屯等处开垦地一万零一百一十亩。精河所属托托克台等处开垦地三千零九十亩。共十一处。开垦地八万六千五百一十九亩。察其所奏情形。自系实有裨益。应如所请、令乌噜木齐都统于试种限内。随时委员查勘。无致始勤终怠。至升科年限。新疆定例本系六年。既据声称、此次招徕各户实系旧户旗族。非口内新迁者可比。定限二年。亦为妥协。内除噶逊等三处。应照迪化所属每亩京升粮九升六合三勺升科。无庸更议外。其所请宜禾、奇台、迪化、昌吉、阜康、绥来、济木萨、呼图壁、八处减半升科之处办理殊未画一。应令该都统察看情形。俟试种二年之后。果能收获丰盈。应仍照各属正额升科。无庸议减以符定则。从之。　　

○调湖北学政梁同新、提督湖南学政。湖南学政江国霖、提督湖北学政。　　

○以翰林院编修萧浚兰、提督云南学政。　　

○戊午。祭大社。大稷。上亲诣行礼。　　

○幸圆明园。　　

○诣绮春园问皇太后安。　　

○谕内阁、昨据刑部奏结职官挟优饮酒一案。已依议行矣。此案各该员以职官恣意游荡。均属卑鄙无耻。咎无可辞。惟案内之王恩祥一员。现官翰林。平日自宜敦品励学。谨慎自爱。乃竟踰闲荡检。甘蹈狎邪。更改姓名。尤属巧诈卑鄙。昨经朕简放学政。设使此案幸未举发。尚安望其训迪有方。为士林表率耶。王恩祥行止卑污。有玷清班。革职不足蔽辜。著从重发往军台效力赎罪。以为身任词臣不知检束者戒。　　

○以户部尚书祁寯藻、为顺天乡试正考官。兵部尚书文庆、吏部右侍郎福济、为副考官。　　

○己未。户部议准、广西巡抚周之琦疏报、天保县开垦田十一亩。照例升科。从之。　　

○庚申。上御同乐园。赐皇子内廷王大臣及蒙古王公额驸等食。　　

○命陕甘总督布彦泰、拨银十三万八千两有奇。解赴叶尔羌、巴尔楚克、乌噜木齐、备道光二十八年经费。　　

○辛酉。太宗文皇帝忌辰。遣官祭昭陵。　　

○壬戌。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭显佑宫。东岳庙。城隍庙。　　

○上诣安佑宫行礼。　　

○诣绮春园皇太后前行礼。　　

○御正大光明殿。皇子及王以下文武大臣官员蒙古王公额驸等、行庆贺礼。　　

○御同乐园。赐皇子及王以下文武大臣蒙古王公额驸等食。　　

○癸亥。太祖高皇帝忌辰。遣官祭福陵。　　

○谕内阁、兵部等衙门会议、广东已革知县浦国仁、收赎军台效力赎罪一摺。军台废员。向无收赎之例。浦国仁、仍著不准收赎。嗣后各省遇有军台废员捐赎之案。著照旧例奏明请旨。概不准违例题咨。以符定制。　　

○甲子。上诣绮春园问皇太后安。　　

○乙丑。上诣安佑宫行礼。　　

○遣官祭关帝庙。　　

○添设英吉沙尔印房回务章京一员。专用六部笔帖式。从伊犁将军萨迎阿请也。　　

○豫购东河来年备防岁料。从河道总督钟祥请也。　　

○户部议准、浙江巡抚梁宝常疏报、仁和场开垦沙荡滩田五顷三十七亩有奇。照例升科。从之。　　

○丁卯。旌表守正捐躯安徽寿州民张友妻郝氏。　　

○戊辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○己巳。遣官祭昭忠祠。　　

○以修补营船出力。予福建县丞黄宜之等升叙有差。　　

○庚午。顺天府以宗室乡试中额请。得旨、取中四名。　　

○以詹事府少詹事叶觐仪、充日讲起居注官。　　

○以云南开化镇总兵官吉昌、不胜任。命发往陕西以副将用。以山东胶州营副将塔清阿、为开化镇总兵官。　　

○添制赞把喇特鸟枪八十杆。从密云副都统双德请也。　　

○贷密云驻防修理兵房军器银。　　

○辛未。上诣绮春园问皇太后安。　　

○壬申。谕军机大臣等、寄谕盛京、直隶、江南、浙江、福建、山东、广东、七省将军督抚提督等。军机大臣等奏、密议耆英奏缮进陆贽守备事宜状。并练兵储饷等项事宜一摺。练兵储饷。为边防要务。洵宜准今酌古。实力讲求。唐陆贽缘边守备事宜状一疏。于理兵储饷再三致意。曲尽边防要领。著各该将军督抚提督等咸录一通。置诸座右。务宜惕目警心。反覆寻绎。斟酌以求其当。变通以适其宜。于筹策边防。自有裨益。至各营兵丁技艺之优劣。视将弁操演之勤惰。总在勤加训练。将弁得人。嗣后广东水陆各营。自副将以下。守备以上。著即责成该提督等督同该镇。随时考核。果能教练有效。兵丁悦服者。据实保举。由耆英覆核。年底密摺陈奏。候朕点出一二员。由该督给咨赴部引见。听候擢用。此外海疆各省。著照此认真核办。至储饷以备非常。必须豫筹。方免支绌。著该督抚等转饬各海关该管官。嗣后奏报徵收钱粮时。计一年税数赢绌。将徵纳尾银。酌留数万。或数千。核定数目。奏交各省藩库。另款存贮。以资储备。并著奕湘、讷尔经额、崇恩、按照各该省情形。分别轻重缓急。酌量筹办。务令积之既久。以裕军实。凡此训练储蓄。固为筹边要术。然总在平日恤之以仁。推之以恩。要之以信。制之以义。而复严号令。明纪律。公赏罚。德怀威畏。以固结人心。振作士气。俾上下一体。有进无退。方为有用之师。该将军督抚提督等。务须激发天良。深自刻励。毋稍苟安。于弁兵等体恤倍至。以实心待之。自可得其实心。而缓急可恃矣。至各处船只炮位炮台阵式一切事宜。均宜事事认真。各收实用。不得徒饰外观。有名无实。尤不得稍涉张皇。致启疑虑。总须不动声色。严密筹办。是为至要。再耆英此次密陈练兵储饷事宜片一件。现经钞寄。著各该将军督抚等收存内署。勿庸札行该属。致有宣洩。并著嗣后遇有密寄事件。俱毋庸札行该属。以昭慎密。将此各谕令知之。　　

○又谕、本日布彦泰奏、巡边大概情形等语。番匪扰及边界。自应先固藩篱。以杜窥伺。现据该督相度西宁一带地势。或因河为固。或扼险设备。著即择要筹防。妥为布置。所有哈喇库图尔之南山根南川营之青石坡等处。应如何移建营堡。及黄河北岸之头岱东信忙多等处渡口。应如何设卡严防。仍复旧制。均著于巡查甘凉肃州等处边卡完竣后。综核全局。悉心妥议具奏。总期训练认真。卡防扼要。俾番族无从偷越。致有顾此失彼之虞。方为妥善。将此谕令知之。寻奏、贵德厅所属西番。往往偷渡河北。从前设有防河官兵。河势纡亘。固不能周防。而有贼渡河。可以先得信息。即报察罕托洛亥等防城。互为防范。后虽屡次减撤。沿河尚有官兵。自道光二十三年富呢扬阿奏将防河之兵。全数裁撤。添设将军台会亭子二城。专恃防所堵御。遂令声息难通。于防堵并无裨益。自宜仍复防河旧章。请于察罕托洛亥等防城驻兵一千二百名内。拨出兵六百名。再于西宁河州二镇添派兵四百名。分布沿河扼要之头岱东信忙多等渡口。派令守备千把等弁分带严密防守。仍归察罕托洛亥驻防副将统辖。又西宁镇属哈喇库图尔营所管之南山根、南川营所管之青石坡两处山势峻拔。为野番必由总路。俱应安兵驻守。拟于南山根安兵一百名。亦由察罕托洛亥防兵内酌拨。并派千总一员。外委二员管带。轮替驻守。其青石坡安兵一百五十名。即由该管之南川营就近拨派。惟南川营额兵无多。拟先由西宁镇标照数派往。亦酌派千总外委等员管带驻守。应请于南川营酌添兵二百四十六名、在甘肃腹地事简营汛抽拨。仍归南川营都司管辖。拨定以后。青石坡即作为该营汛卡。以归简易。新设之将军台会亭子二城。应统归附近之察罕托洛亥防城管辖。西宁镇属大通永安等营、所管之都济石打板黑石头等九处。甘州提属永固协等营、所管之扁都口等十一处。肃州镇属嘉峪关内红崖等营堡、所管之石灰关等大卡十六处。凉州镇属永昌协等营、所管之白石崖等十一处。均属沿边最要口隘。应派弁兵自三四十名至百余名不等。悉令照数派往。常川驻守。其甘州提属扁都口外之野马川。即责成扁都口一带营卡严密防范。此外沿边僻小口隘甚多。势难概派弁兵驻守。查有旧挑坑堑。以遏贼马奔突。仍饬令附近汛卡。一体严防。下军机大臣。会同兵部议行。　　

○两江总督壁昌等覆奏、遵拏术诳幼孩匪徒。查无确据。得旨、审办此等案件。断不可意存成见。尤不可附和宣扬。以致惶惑人心。弄假成真。无忘人无衅焉妖不自作之语。详之慎之。静以处之。又奏、人情厌常喜新。道听涂说。以讹传讹。殊难凭信。批、今夏京中传闻此说。朕早洞悉。卿等不知耳。　　

○以剿捕番匪出力。赏甘肃游击富尔格讷、都司王定堃、德祥、守备辛殿甲、曹中选、千总赵维杰、马雒、江信、韩继绅、花翎。千总秦涌等蓝翎。余升叙有差。　　

○癸酉。上御阅武楼。阅八旗火器营操。　　

○甲戌。上御洞明堂。勾到上年新疆、云南、贵州、广东、广西、情实罪犯。停决新疆斩犯一人。贵州斩犯八人。绞犯二人。广东斩犯一人。广西斩犯一人。余五十六人予勾。　　

○谕内阁、贺长龄奏、军犯奋力效诚。请援照回疆遣勇将功赎罪成案、准其释回等语。所奏甚属谬妄。内地与回疆情形。迥不相同。在配军犯。自宜严加管束。不得藉端遽请免罪。致使妄生希冀。该督总制两省营伍。不惟云南之兵。归其统辖。即贵州各营。亦无难随时檄调。此次办理□＜?麻骨＞回匪。何必藉一军犯之力。练勇相助耶。所请著不准行。贺长龄办事毫无见识。懦弱无能。有负朕望。著传旨严行申饬。仍交部议处。　　

○以叶尔羌参赞大臣赛什雅勒泰、为内阁学士。兼礼部侍郎衔。　　

○乙亥。世宗宪皇帝忌辰。遣官祭泰陵。　　

○上诣安佑宫行礼。　　
</div>
    <div class="pagination">
<a href="清实录道光朝实录_page772.html">上一页</a><span>...</span><a href="清实录道光朝实录_page768.html">768</a><a href="清实录道光朝实录_page769.html">769</a><a href="清实录道光朝实录_page770.html">770</a><a href="清实录道光朝实录_page771.html">771</a><a href="清实录道光朝实录_page772.html">772</a><span class="current-page">773</span><a href="清实录道光朝实录_page774.html">774</a><a href="清实录道光朝实录_page775.html">775</a><a href="清实录道光朝实录_page776.html">776</a><a href="清实录道光朝实录_page777.html">777</a><a href="清实录道光朝实录_page778.html">778</a><span>...</span><a href="清实录道光朝实录_page774.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
