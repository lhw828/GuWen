<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1811 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1811 页/共 1860 页
  </h1>
  <div class="content">
   ○福建巡抚蒲霖奏、吕宋番船户郎安直黎、带番梢四十名。载货往广贸易在洋遭风。收泊厦港。随饬厅营拨兵役防护。督令牙行交易货物俟事竣遣令回国。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百五十一


大清高宗法天隆运至诚先觉体元立极敷文奋武孝慈神圣纯皇帝实录卷之一千四百五十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十九年。甲寅。五月。丁亥朔。礼部议准、河南巡抚穆和蔺咨称、增定科场监临覆试章程。一、入闱及揭晓次日筵宴。新例藩司会同提镇监临。应令提镇一体与宴。惟驻劄不在省城。业经出闱回任。揭晓后筵宴。无庸复与。一、监临改派藩司。三场有无弊窦。应即令藩司会同提镇具奏。一、填榜钤印。仍令巡抚监视。题名录仍由巡抚疏题。分咨部院科道。其进呈时未经覆试。应将巡抚衔名。列为钤榜官首行书写。一、中式士子年貌籍贯履历廪增字样。俱经乡试墨卷填明。覆试卷面。祇应填写该生姓名、及中式名次。俟交卷后弥封。交派出道府等官校勘。一、覆试归巡抚办理。其试卷应令藩司豫备。申送巡抚。于正面背接缝钤用关防。一、覆试试卷无多。应先尽进士出身、派三四员校阅。不敷于举人出身人员添派。一、校阅试卷。照顺天覆试例。不加圈点。一覆试人数无多。应即于督抚衙署扃门编号。督同监场官员稽察。一、各省中式朱墨卷。揭晓后。由监临即日钤送督抚覆试。核对后。一同解部。一覆试卷弥封。俟勘毕、督抚秉公定拟。再行拆封。从之。　　

○以刑部主事冯兆峋、为云南乡试正考官。编修陈希曾、为副考官洗马文宁、为贵州乡试正考官。检讨张＜曾羽＞、为副考官。　　

○戊子。谕曰、秦承恩奏、同州府属之蒲城、大荔、朝邑、西安府属之临潼、渭南等五县。因四月初间。阴雨稍多。二麦间生虫□贰虫收成不无减薄等语。蒲城等五县。二麦正在升浆之际。因雨后积阴。间被虫伤。以致收成歉薄殊为可惜虽该处虫伤旋经消净。而民力究不无拮据。除该抚业经酌借耔种。俾得赶种秋禾外。所有蒲城、大荔、朝邑、临潼、渭南等五县。应徵本年新旧钱粮。著加恩缓至秋获后徵收。以纾民力该部即遵谕行。　　

○又谕据长麟奏、广东布政使许祖京呈称、伊母年逾八旬。恳请终养等语。许祖京准其回籍终养。所有广东布政使员缺。著陈大文补授。　　

○谕军机大臣曰、穆和蔺奏、河北各属。秋禾因缺雨未种。望泽甚殷连朝云气往来。似有雨意等语。昨据穆和蔺奏、彰德、卫辉、怀庆三府麦收歉薄。已降旨将新旧银粮。分别缓征用纾民力。兹据奏称连日似有雨意。若得甘霖迅霈。则大田正可及时播种。如有无力农民。该抚当留心查察。酌量借给耔种。俾资耕作仍将于何日续得透雨之处。迅速具奏。又据福宁奏、山东武城、夏津地方。于四月二十六日得雨寸许。东昌、临清等处。正在望泽。今得寸许之雨。未为沾沛。日来曾否续得透雨。及大田播种情形。亦著该抚据实具奏。又据徵瑞奏天津地方。麦收约有五六分。大田业经赶种。惟雨后多风。易形乾燥。如芒种前后续得透雨。大田可期长发等语。天津地方。屡经得有雨泽。现距芒种不远。大田正资沾润。并著梁肯堂留心查察。该处是否续得透雨。大田日渐长发之处。据实具奏。将此各谕令知之。　　

○己丑。孝诚仁皇后忌辰。遣官祭景陵　　

○谕军机大臣曰、梁肯堂奏二麦收成分数一摺。内称计十一府六州。通共约收四分有余等语。麦秋仅止四分。是夏收竟不及半。况此内尚有宣化、承德等府、所收六七分不等。通匀牵算。始有四分。则其余缺雨处麦收歉薄。已可概见。虽上年直隶通省秋收丰稔。现复降旨缓徵平粜。但究恐民食维艰。不可不亟筹接济。著传谕梁肯堂、即行查明。入于夏灾案内速行办理。并董饬所属。认真妥办。务使闾阎均沾实惠。不致稍有失所。以副朕惠爱黎元。有加无已至意。所有缺雨各州县。若日内一得透雨。仍著迅速驰奏。　　

○庚寅。谕曰、吉庆奏、浙省乡民饲蚕。每年在轩辕黄帝庙祈祀蚕神。向不官为致祭。随安设神牌。于后殿率属致祭。三月下旬。天气晴和。蚕桑茂育等语。蚕桑本与稼穑并重。浙省杭、嘉、湖三府。尤比户饲蚕。以资生业。允宜恭祀先蚕。聿崇昭报。著每年官为致祭。载入该省祀典。并御书扁额。发往悬挂。轩辕黄帝庙。及先蚕后殿。以祈神贶　　

○御书轩辕黄帝庙扁曰、利用宜民。蚕神庙扁曰、衣被功神。　　

○谕军机大臣等、据阮元奏、于二十六日自武定回省。在济南府属途次遇雨约有四寸阴云较远农民趁雨耕种等语。是济南省城一带。雨泽既经沾足。且是日云势浓厚。所被必广。但省城附近各州县究竟是否一律均沾。总未据福宁奏到。朕心深为廑念。再该省二麦收成。约有几分。亦尚未据该抚奏报。著传谕福宁、即将前次所得之雨。除济南省城之外。附近地方。曾否一律均沾及本年二麦收成。约计共有几分之处。一并查明迅速覆奏。　　

○辛卯。谕军机大臣曰、李潢奏科考情形一摺。内称有呈控廪生王治等挟嫌阻考各案。又考试乌程、归安、安吉三县时。有童生等放牌拥挤。急欲出场喊叫。当经拏获一名。余皆歛息。已交提调官研讯并移咨吉庆查办等语。生员等如果挟嫌阻考。不守场规。自当查明办理。以儆刁风而端士习。著传谕吉庆、即严饬地方官、将该学政所奏各案上紧查办。秉公审断。勿任延宕至李潢前于典试回京复命时。列其人似拘迂。嗣因浙省学差。向用大员。伊现任阁学。是以简派前往。学政虽无紧要应办之事。但甫任事。便屡有生事士子。其考试时甄拔人材是否允当。士林舆论能否翕服。吉庆调任浙江。已将一年。自必知之甚悉。并著该抚据实奏闻。勿稍回护。　　

○壬辰。谕、据琳宁等审明牢头筠德等、与监押犯妇丁香儿通奸一案。筠德等身系旗人。又属牢头。胆敢将犯妇首先奸宿。以致无耻之徒。肆行轮奸。理应从重办理。以示惩戒。乃琳宁等将为首之筠德、存住、仅拟绞候。其余人犯分别发遣。甚属姑息。琳宁等著交部严加议处。　　

○癸巳。谕、朕此次驻跸热河巡幸木兰。著怡亲王、仪郡王、大学士阿桂、尚书苏凌阿、留京办事。所有吏兵二部应行引见官员。文职知县以上。武职守备以上。于启銮进木兰之前。每月该部堂官一员。轮流带赴热河引见。其文员内佐杂等官。武员内八旗护军校、骁骑校、及外省送到补放之骁骑校、水手、并年满千总等官弁。仍著王大臣照例验放。至八月以后。月选州县等官。照例俟回銮后。归于九月分一并引见。其各省督抚提镇等奏摺。著赍摺人前赴行在投递。进哨后。著兵部派员驻劄哨门接递。各省奏摺。封送行在。候朕批阅发回。仍于哨门交付赍摺人祇领。该部知道。　　

○谕军机大臣曰、福宁奏报查明雨水一摺。阅所奏情形。省城及衮州、沂州等属。东南一带。得雨较为沾足。而省城迤北各州县。尚未全被甘霖。虽据称各属粮价不致增昂。而缺雨处所。民力或不无拮据。前已降旨将历城等州县应徵新旧钱粮。缓至本年秋成后徵收。并减粜仓谷。以资接济。又谕令该抚将仓储谷石。通盘筹计该抚务宜遵照前降谕旨。饬属留心妥办。迅速奏闻。候朕酌量降旨。并将缺雨各属。是否普得透雨之处。据实查明具奏。将此传谕知之。　　

○又谕曰、穆和蔺覆奏、遵旨晓谕百姓等毋得擡价遏籴一摺。据称、督同藩司严行查察。力破有司此疆彼界之陋习等语。所言固当。但惟在该抚督饬所属。为之以实。仍当不动声色。善为劝喻。俾小民等踊跃从事。以期商民两便。不可任官吏等借端抑勒。转致粮价增昂。所谓救荒无善政也。至河北各属。正在望泽。必须甘霖速霈。大田方可及时播种。倘有民力拮据。有需接济者。并著该抚查明。借给耔种。俾得无误耕种。以副朕轸念民依至意。将此传谕知之。　　

○又谕、据孙士毅奏、拏获夹坝贼番三犯。此案昨据孙士毅等奏到。已拏获五犯。审明正法。由驿驰递。故到在本日奏摺之前。此等边外夹坝。抢劫行旅。固不可不加惩创。但番民愚懵无知。此次劫去差员王赞武驮只。以致箱内印信。一并被窃。尚非明知官物。肆行抢夺。亦无戕伤人命之事。一经该镇道前往缉拏。该管喇嘛、颇形畏惧即交出贼犯活口四名。割取首级一名。并出具日后不敢再纵夹坝滋事甘结。是该处喇嘛番民。尚知畏法。且此案抢劫正犯。既经拏获五犯正法。已足示惩。著传谕福康安、即饬行该镇道、毋庸再行根究。辗转株连。致使番民疑惧也。成德如已行至该处地方。亦著遵照谕旨妥协办理。并谕孙士毅、成德知之。　　

○甲午。谕、户部议覆浒墅关徵收税课一年期满。比较上三届最多之年。短少赢余银三万九千四百五十三两。应著落该监督照数赔补等语。奇丰额兼署两月。均属有赢无绌。五德接徵后。始形短绌。自系该监督经理不善所致。著落按数赔补。本所应得。第念五十八年江西一带被水歉收。川湖米贩。多往该处运卖。到苏较少。以致赢余短绌。尚属实在情形。所有此次短少赢余银三万九千四百五十三两。著该监督五德赔银二万两。余著加恩宽免。嗣后该监督悉宜悉心妥协经理。毋任再有短绌。致干咎戾。　　

○又谕、户部议驳两浙盐政全德奏浙商应输闽饷等款银两。请分限十年带完一摺。仍令各照原限完纳。固属照例办理。但浙商赀本微薄。此项外输银两。若于正课之外。责令一并交纳。恐商力转输不继。办运未免多艰。所有浙省商人。应完闽饷藏饷外输等款银一百九十万两。著加恩自甲寅年为始。分限五年完纳清款。以示格外体恤至意。　　

○又谕曰、福宁奏历任曹县知县、获盗十年不办。监毙要犯三名。严审究拟一摺。此案曹县事主岳秉礼、被盗用火烧伤劫去衣物。当经已故知县谭尚适、拏获正盗六犯。起获真赃。乃并不即行审办。又未将获犯在监病毙三名之处。据实通报。历任知县复因循不办。以致盗犯淹禁十年。似此阘茸废弛。实出情理之外。所谓整饬吏治者安在该管知县及上司等。均非寻常疎玩可比。所参历任曹县知县白丰、刘大绅、谢莲锷、吴华、华榕端、俱著革职。发往军台效力赎罪。历任曹州府知府恩保、蒋继焕、归朝煦、吴人骥、杜安诗、俱著革职。本管道员唐侍陛、按察使罗煐、前护巡抚布政使江兰、俱著交部严加议处。所有应议历任司道。及各巡抚。俱著查取职名。咨部分别严加议处。福宁于此案虽未能及早查出。但究系该抚审明具奏。著交部议处。所有盗犯刘广居等、即著军机大臣会同该部速议具奏。　　

○又谕、前因贵德、循化、各番子等、距地方文武官、及总督驻劄处所。相去窎远。照料难周。曾降旨令将各番子交西宁办事大臣兼管。而该地方文武官员。因未令管辖。于交拏盗贼案件。不肯出力。嗣后贵德、循化等处。遇有盗贼案件。著地方文武官员、听办事大臣指示办理。如有观望掣肘即行参奏。　　

○以故贵州贵阳府属白纳司副土官赵殿元子渊、袭职。　　

○乙未。兵部等部议准、闽浙总督觉罗伍拉纳疏称、台湾一厅四县。前经将军公福康安奏准、添设兵一千二百名。请建营房三百二间。石卡两座。从之。　　

○丙申。谕军机大臣曰、福宁奏二麦约收分数一摺。据奏沂州、莱州等府。约收六七八九分不等。其济南、东昌等府。惟低洼近水处所。约收二分有余。是该省迤南迤东各属。麦收较稔。民食尚当充裕。而迤西一带被旱歉收。急需通融协济。该抚当劝谕沂州等府所属百姓。令将多余麦石。公平出粜。以济迤西各府之不足。即遇直省商贩赴彼籴买麦石。亦当平价出售。不可遏籴。小民等既可粜售得钱。而歉收地方亦可得食。岂不两便。并著行知所经关口。将应徵税课量为宽减。俾商贩闻风踵至。麦石流通。更足以资接济。但须妥为劝谕。使之踊跃乐从。不可官为经理。以致吏胥等藉端抑勒。粮价增昂。欲求利民而转以病民。此为最要。其缺雨各属。如有成灾者。该抚惟当尽心察办。酌量接济。毋使一夫失所。以副朕轸念民依至意。将此谕令知之。　　

○予故兵部尚书李世杰、祭葬如例。谥恭勤。　　

○丁酉。谕军机大臣曰、郑制锦奏、保定省城于初十日得雨三寸等语。京师初十之雨。据顺天府奏报四寸。计入土不过三寸有余。是该司所报。恐未必足有三寸。尚非深透。然得此甘膏沾润。亦足以资接济。朕心深为欣慰。现在已过芒种。在殷实之家。自不惜耔种。趁此雨后赶紧耕种。其贫乏农民。以向来播种大田。必得一犁之雨。或因三寸不及一犁。恐播种后不能长发。转致亏缺耔种。心存观望。亦祇可听其自便。不必官为驱迫。向闻有耩耕之法。三寸之雨。即可翻陇。此次雨虽未透。若以耩田之法行之。亦可以兴起农功。未知直隶人民谙习此法与否。著传谕梁肯堂、即留心访问。如可仿照而行。务宜广为晓谕。俾得一律劝耕。毋致坐失良时。亦不可稍事驱迫。致有扰累。方为妥善。　　

○又谕、京城于初十日得雨三寸余。是日东南云气更为浓厚。看来河间天津一带。可冀优沾。梁肯堂一接禀报。自必迅速奏闻。第该督之摺未到。朕心深为悬盼。此次京城之雨。虽不及四寸。实有三寸有余。尚非深透。但初九夜间大风。云气几为吹散。不意初十日获此甘膏。气候既通。大田亦得藉资接济。朕心稍慰。此时惟亟望迤南佳信。著传谕梁肯堂、即将初十日迤南一带得雨情形若何。并迤东之天津、河间等处。曾否普沾。速行驰奏。　　

○又谕、山东济南各府属。均与直隶境壤毗连。现在已过芒种。盼泽孔殷。未稔初十日之雨。该处曾否一律普沾。朕心深为悬盼。著传谕福宁、即速查明驰奏。　　

○戊戌。上诣玉泉山龙神庙谢雨。　　

○谕军机大臣曰、刘秉恬等奏通州地方得雨一摺。内称五月初十日己刻得雨。至酉刻方止。此次雨势比前数次较大等语。京师于初十日。得雨三寸有余。朕心略慰。今通州既得雨泽。自应将得雨几寸之处。明晰声叙。即所得之雨。仅止一二寸。亦应于摺内注明。乃仅称雨势较大。殊属含混。刘秉恬不应糊涂若此。著传旨申饬。　　

○吏部议准、山东巡抚福宁奏称、齐东县词讼繁多。民情刁悍。非干员不足以资经理。请改繁疲难要缺。在外拣调。其沂水县讼简民驯。定为冲繁中缺。归部选。从之。　　

○以浙江按察使田凤仪、为布政使。江南河库道谢启昆、为浙江按察使。　　

○己亥。祭关帝庙。上命皇十五子嘉亲王颙琰行礼。　　

○以通政司副使陈嗣龙、为光禄寺卿。　　

○庚子。吏部议奏、山东曹县获盗十年不办。监毙要犯一案。请将不行查参之巡抚福宁、降一级调用。有级抵销。免其降调。前护巡抚布政使江兰、降二级调用按察使罗煐、降三级调用。均无庸查级议抵。得旨、福宁、著销去加一级。免其降调。江兰、著降补山东按察使。仍带降一级留任。罗煐、著降调山东运河道。仍带降二级留任。此案各该上司于所属获盗。任意因循。致淹禁十年之久。要犯监毙多名。实为近来未有之事。非寻常失察可比。江兰、罗煐、本应悉照部议革任降调。但念系统辖之员。姑加恩从宽仅予降补。　　

○陕西巡抚秦承恩疏报、汉中府属留坝厅。乾隆五十七年分。开垦旱地一顷三十二亩有奇。　　

○豁除陕西长安、泾阳、二县军标被水冲塌地八十八亩有奇额赋。　　

○予广东出洋巡缉遭风淹毙香山协兵李瑞英、恤赏如例。　　

○辛丑。谕军机大臣曰、梁肯堂覆奏得雨情形一摺。据称、此次得雨。虽未能一律透足。而保定迤南沾被较优。刨土查验。实有三四寸等语。此次保定各属虽得有雨泽。较为优沾。但入土止三四寸。究未深透。现在已过芒种。朕廑念民依。倍深盼望。该督仍当留心查察。如有未能一律播种者。即应酌为筹办。俾得及时耕作。不可稍存大意。致有失所。将此谕令知之。　　

○以湖北按察使孙曰秉、为山东布政使。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百五十二


大清高宗法天隆运至诚先觉体元立极敷文奋武孝慈神圣纯皇帝实录卷之一千四百五十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十九年。甲寅。五月。壬寅。上谕勤政殿听政。　　

○谕军机大臣曰、管干珍奏筹催闸内帮船一摺。内称南阳通济等闸。帮船尚多停候。现在沿闸查催。即飞赴卫河办理拨运等语。本年雨泽短少。水势不能充裕。本日据穆和蔺奏报、初十十一等日。河北各府属。业已得雨。上游可冀长水。帮船自足资浮送。管干珍惟当相机疏导河流。俾得遄行。但大田正当播种之时。亦不可专顾漕运。致误农功。至各帮比较上年经过日期。昨据户部具奏到通日期。比较上年迟至二十余日。虽因卫河水少。比较上年迟缓但较之从前漕运迟延之年。日期是否尚早。著传谕管干珍、再行查明据实奏闻。不可藉辞水短因循。又致不能趱符定限。方为妥善。　　

○又谕曰、穆和蔺奏、河北彰德、卫辉、怀庆三府属。于五月初十十一等日。得雨二寸至四五寸及深透等语。览奏欣慰。本日京城卯刻至辰刻。得有雷雨一阵。约及三寸。云势东南一带。尤为浓厚直隶之河间、天津、及山东之东昌、武定一带。可冀一律均沾。著传谕该督抚、即将各该处是否同日得有澍雨。田禾赶种。可冀有秋情形。即行迅速具奏。
  </div>
  <div class="pagination">
   <a href="清实录乾隆朝实录_page1810.html">
    上一页
   </a>
   <span>
    ...
   </span>
   <a href="清实录乾隆朝实录_page1806.html">
    1806
   </a>
   <a href="清实录乾隆朝实录_page1807.html">
    1807
   </a>
   <a href="清实录乾隆朝实录_page1808.html">
    1808
   </a>
   <a href="清实录乾隆朝实录_page1809.html">
    1809
   </a>
   <a href="清实录乾隆朝实录_page1810.html">
    1810
   </a>
   <span class="current-page">
    1811
   </span>
   <a href="清实录乾隆朝实录_page1812.html">
    1812
   </a>
   <a href="清实录乾隆朝实录_page1813.html">
    1813
   </a>
   <a href="清实录乾隆朝实录_page1814.html">
    1814
   </a>
   <a href="清实录乾隆朝实录_page1815.html">
    1815
   </a>
   <a href="清实录乾隆朝实录_page1816.html">
    1816
   </a>
   <span>
    ...
   </span>
   <a href="清实录乾隆朝实录_page1812.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
