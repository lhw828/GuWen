<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 966 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 966 页/共 1860 页</h1>
    <div class="content">○又谕曰、舒赫德等奏、查讯厦门陋规实在情形一摺。所叙缘起。尚未合窥要。此案查办情由。自应将前因黄仕简参奏。奉命前往查讯叙起。方得办案之体。今摺首叙述词语。竟似朕有所闻。差伊等赴闽。特为访查杨廷璋等而设。仍难发钞。已令军机大臣节改。明降谕旨矣。至杨廷璋定长之咎。情节迥不相同。杨廷璋现令属员代买物件。自有应得之罪。若定长既讯无他故。其咎止于失察属员。至总督即有代购物件之事。巡抚亦无从逐一稽查。岂能绳以袒徇同官。不行举劾乎。则知伊等匆匆解其任为可笑矣。又摺内将该督抚一例措词。转似朕有曲护杨廷璋之意。未免过于揣合。殊失虚公之道。各省督抚中似杨廷璋此等情事。亦不能保其必无。特事未举发。未便逆亿吹求。若一经发觉。必核实查究。予以应得罪谴。断不肯稍为宽假。朕办理诸务。惟期事皆得实。从未尝豫设成见。或致畸重畸轻。舒赫德等宁尚未稔知耶。所以屡次申谕伊等者。盖为伊等所办。茫无头绪。不成政体也。至杨廷璋前在京时。曾奏代买之物。并无如许之多。所发价值。数亦不符等语。今摺内亦有查究底帐与原单不符之处。现令该督回闽。舒赫德等可就近详悉核对。不难立见分晓。各道厅等、自无能复肆混供。即杨廷璋亦不能稍存讳饰也。军机大臣所改摺底。并著钞寄阅看。将此传谕知之　　

○军机大臣等议准、伊犁将军明瑞等奏、雅尔驻兵事宜。一、派出屯田绿旗兵五百名。请添派一百名。除乌噜木齐。派兵四百名外。其二百。由库尔喀喇乌苏三屯兵内抽拨。此项兵。应于冬春之交。派大臣侍卫等带领。由斋尔。择雪少之路前往。勤力耕作。以余暇筑城。务于两年竣事。其应给之车辆。牛马。口粮。耔种。器具。应自乌噜木齐、或伊犁备办者。如数豫备。又伊犁之索伦兵六百名。乌噜木齐之一百名。应于明年十月换班。令回游牧。但冬令雪大。须待春草生时。方能行走。请即以此七百名兵。防护屯田兵前往。将来伊犁新派一千五百名兵到时。再行彻回。一、乌噜木齐。库尔喀喇乌苏之察哈尔。厄鲁特。三百余户。原议移驻雅尔。但绿旗兵行时。正值雪后。孳生羊只。难以牧放。未便一同行走。请量留干练官一二员。俟春草生时。缓行前往。至乌噜木齐。尚有满洲兵二百名。应令与索伦兵同行。如有由伊犁解往牲只。即可交伊带送。合并原队。俟应彻之时。一同彻回。一、雅尔既经筑城驻兵。哈萨克自必远避。但外藩惟知自便。应酌派满洲索伦兵九百名。分东北两路巡察。有越境游牧者。严行驱逐。若有潜至乌梁海种地之华额尔齐斯等处游牧。或有换易粮米。乘隙抢夺等情。另请咨行乌里雅苏台将军成衮扎布。禁止驱逐。一、兵丁沿途及到后口粮。现在虽有牛马车辆。足敷装载。但牲只专供屯田之用。若远行重载。难免疲瘦。诸于伊犁通融办交羊一千二百只。派兵解送。合之乌噜木齐存剩羊三千余只。分给各项兵。则可稍省载运口粮。牛马皆有余力。于屯田有益。一、雅尔筑城以后。哈萨克商人。必就近贸易。此例一开。则所用缎疋银两。既须从伊犁运送。而所换马匹牲只。又须送往伊犁。殊为烦琐。请饬谕哈萨克商人。俱向伊犁贸易。其有携带牲只数少者。如雅尔有须补额之处。亦仍令其交易。但伊等路费既省。其马匹等作价。应较伊犁少减。一、塔尔巴哈台驻兵。原议用察哈尔。今已添派锡伯。请令明瑞等、酌量派拨。不必拘定。未到之前。博罗塔拉接放之卡。则另于伊犁。派出马兵暂驻。额敏河沿等之三大卡。即以满洲索伦兵暂驻。遽送伊犁、雅尔、两处文移。又所请侍卫十一员。未到之前。应令暂行委派。所奏乌噜木齐旧印。带往雅尔钤用之处。于体制未合。亦应令明瑞等拟定字样。交部另行铸给。从之　　

○伊犁将军明瑞等奏、前奉旨将乌噜木齐大臣。移驻雅尔。巴里坤提督。移驻乌噜木齐。乌噜木齐总兵。移驻巴里坤。其提督总兵等、应于乌噜木齐大臣移驻雅尔之前。互相调驻。接办后。乌噜木齐大臣。方带官兵移驻。均于公务有益。从之　　

○补行四川省乾隆二十八年大计。罢软官一员。年老官六员。有疾官二员。才力不及官三员。分别处分如例　　

○乙亥。谕军机大臣等、图勒炳阿奏、黔省民人袁思政等、夥众械斗一案。查办既已迟延。情节亦未明晰。袁思政等互争茶山。事涉两省。为大吏者。自应星速勘办。执法处治。以戢刁风。乃一任委员。推诿因循。致奸民纠夥滋事。酿成大案。该抚既闻禀报。又不自赴查拏严审。何以肃法纪而靖地方。且平民夥众妄行。已属不法。甚至县役刘元等、并敢纠约入夥。其事尤堪骇异。司谳典者。犹可长存姑息耶。该抚图勒炳阿。屡获罪愆。经朕格外加恩。弃瑕录用。今于此等重案。仍狃外吏养安积习。并不亲身督办。感激惩创之意安在。图勒炳阿。著传旨严行申饬。并令即速自行前往。督同审拟完结。毋得再延干咎。将此详谕知之　　

○丙子。吏部议准、青州副都统素玉奏称、德州城守尉衙门笔帖式。向由京发往。六年期满。复令回京。更换新员。于驻防旗务。不甚熟悉。请改德州城守尉笔帖式。作为本处驻防旗人公缺。照各将军衙门笔帖式之例。该副都统咨请试题。于本处驻防兵内。有能繙译清汉字者。考试繙译。将试卷咨部办理。其支俸。即照青州笔帖式支给。从之　　

○户部议准、四川总督阿尔泰奏称。屏山县李村、石堰、凤村、三处产铁。应请开矿采取。从之　　

○丁丑。上诣畅春园、问皇太后安　　

○谕军机大臣等、旌额理奏称、现驻乌噜木齐之厄鲁特兵。旧例每月给银四钱五分。单丁每月给银三钱。自给与孳生羊只以来。生计渐裕。甚为得所。请将所食钱粮。停其支给等语。此项厄鲁特兵。皆闲散余丁所充。现在伊犁等处者。并未给与钱粮。旌额理等请裁甚是。但厄鲁特马甲等、在乌噜木齐者。每月俱给银九钱。在伊犁者。每月给银一两。现将乌噜木齐、库尔喀喇乌苏等处厄鲁特兵。移驻雅尔城驻防。所有钱粮。应照伊犁兵丁。加恩一体给发。著传谕明瑞等。后伊犁至雅尔时。遵照办理。其乌噜木齐佐领钱粮。亦著照伊犁厄鲁特佐领之例给发　　

○又谕、前据镶黄旗满洲蒙古二旗。以驻防热河兵丁内。有未带子嗣。私留京中者。将该参领佐领等参奏。朕比以别旗似此者。想应不少。著八旗等详查具奏。今据奏称、各旗遣往热河驻防兵丁内。均有将子弟留于京中等语。旗人系朕奴仆。无论驻防何地。均应照定例带领妻子前往。况热河甚近。何所畏惧。至将家口留于京中。该旗等并不查明具奏。或别有情节。因父母年老。及妻室已故。子在襁褓者。派往时。亦当查明陈奏。乃该旗大臣等、不以为事。及朕询问。始行奏及。除镶黄旗满洲蒙古大臣。系首先查参。著免其议处外。其余镶黄旗满洲章京等、及各旗大臣章京等。俱著交部分别察议具奏。再旗人遣往驻防。借端将子弟留于京中。此风断不可长。若不严惩。嗣后遣往驻防时。不肖之徒。益不知忌惮。著交军机大臣等、现在查出此项人等。按其情节轻重。分别定拟具奏　　

○辅国公三丕勒故。遣官致祭如例　　

○戊寅。户部议准、四川总督阿尔泰奏称。屏山县利店、茨黎、荣丁、三处产铁。请开矿采取。从之　　

○庚辰。上诣畅春园、问皇太后安　　

○是月。钦差协办大学士公兆惠、直隶总督方观承奏、臣等由淀河一带。勘收工程。至子牙河、青县十里洼。由格淀堤、至天津。勘收塌河淀之西堤。及海河叠道各闸座。并闸下引河。有应开堤放水。并开闸引水灌溉。俱令分别办理。现勘老黄河。前赴宁津南皮一带。即至景州广平。勘牛尾河。及冀属之衡水县石闸。望都九龙泉河。安肃瀑河石坝。得旨。览奏俱悉　　

○大学士管两江总督尹继善、河东河道总督叶存仁奏、兆惠奏韩庄滚坝以北。拆开石堤处。应改建闸座。奉旨令臣尹继善回任。由东会同河臣叶存仁、相度情形筹酌。臣等查微山一湖。水势稍大。东省兖曹等府。及江南之沛县低洼地亩。常虑淹浸。而水势过小。又恐八闸邳宿等处。运道浅滞。是以湖口闸。向以金门不深一丈为度。水长则洩水以保民田。水落则蓄水以济漕运。并设滚坝引渠。原系斟酌得宜。前因水大拆开石堰。应如兆惠所议。改建闸座。得以启闭随时。但滚坝以北。河身略窄。河底高于湖底。于建闸不甚相宜。应于滚坝以南。湖口闸以北。添石闸一座。金门宽深。悉与旧闸一律。即名湖口双闸。启闭由人。于漕运民田有益。得旨允行　　

○湖广总督李侍尧奏、各省千把外委缺出。俱由该将备。于现在弁兵内。拣选数名。由提镇考验。转送督臣拔补。惟湖广于雍正六年改为湖北二十四营千把。专隶总督考定。知会提督。湖南二十四营千把。专隶提督考定。知会总督。以免路途往返。臣查南省各弁。独由提臣考拔。至俸满甄别。仍须送督臣考定。而督臣新任。亦有通行调试之例。惟拔补之始。不由督臣考定。似无以昭慎重。应请湖南各标协营千把外委缺出。该营挑选。由提督考验后。转送总督考拔。得旨允行　　

○山东巡抚崔应阶奏、沿河之武城县境内。地势最洼。运河东岸。有沙河一道。伏秋雨多。汇注牛蹄窝。祝官屯一带。为东岸运堤所隔。常至淹浸。运河西岸。有蔡河一道。西通黄潞河。雨多则上游临清。并直隶清河等处坡水。由黄潞河、蔡河、汇注武城之冯家湾。为西岸运堤所隔。东西两岸。坡水不能入运。民间每年秋后开堤。春间堵筑。多有未便。拟于东岸之牛蹄窝、祝官屯、西岸之冯家湾、三处。各建石闸一座。并将冯家湾闸门展宽。分为两空。中设矶心。开槽下板。三闸俱因水势长落。随时启闭。得旨允行　　

○又奏、伊家河。第七八段工内。下系石底。巨石错落。水从石缝盘旋。以致通河不得畅达。现俱大加开凿。与河底一律平坦。开坝放水。甚属通畅。臣前将广运闸旧运河一带河身挑浚。以疏积水归湖。兹复于鱼台县丁家楼地方。开东南岔河一道。直达南阳湖心。较广运闸旧河。更为便捷。所有运河西岸水淹村庄。渐可涸出。臣抵韩庄。经过济南、东昌、兖州、泰安等府。留心察看。并无蝻子萌动。得旨、览奏欣慰。至蝻子尤当加意搜捕。毋致为害　　

○又奏、东省于乾隆二十三年。裁减驿马六百匹。明岁南巡。经临东省。河驿两路。均需马匹。请暂行复额。自本年十月初一日起。照额设驿马支给草料。差竣停止。将马匹变价归款。得旨允行　　

○河南巡抚阿思哈奏、开封府属贾鲁河。为归陈二郡之干河。其惠济河头滚坝。原为分洩贾鲁河水势。现在测量坝面。比贾鲁河底高八尺五寸。应将滚水坝。改建石闸。酌量贾鲁河水长落。随时启闭。报闻　　

○陕甘总督杨应琚奏、巴里坤地方。驻兵屯种。年来种植小麦豌豆。地气日渐转移。近水易垦之地甚多。现在屯兵遣犯。每岁仅能种地一万四五千亩。臣请照办送乌噜木齐户民之例。招募内地无业贫民。送至彼处垦种立业。现在敦煌等县已招六十余户。请将此项户民。办送安插。其酌给地亩。借给口粮农具耔种。悉照乌噜木齐办理。得旨嘉奖　　

○四川总督阿尔泰、提督岳钟璜奏、打箭炉口外。上瞻对土司堪卓。与其胞叔撒墩土千户索诺木。向系分管番民。本年三月内。堪卓与土千户索诺木、因争番民起衅。互相放枪。堪卓被枪伤毙。除查办情由外。堪卓之子衮布诺尔布。年十二。不能管理土司印信。现令伊弟索诺木诺尔布代办。俟衮布诺尔布年岁合例。再行请袭。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百十一


大清高宗法天隆运至诚先觉体元立极敷文奋武孝慈神圣纯皇帝实录卷之七百十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十九年。甲申。六月。辛巳朔。兵部议准、大学士公傅恒等奏称、各省关税解京。或给勘合兵牌。或给火牌兵牌。或祇给兵牌。办理向未画一。嗣后除在京之崇文门左右两翼。向不造报经费。及距京甚近之坐粮厅。起解省便。毋庸置议外。其余各关起解钱粮。俱一体填给勘合火牌兵牌。由驿递送。再查两淮盐课。自二十八年。议准由驿递解京。广东福建二省课银。向系为备本省兵饷。如历年存剩积多。始酌定起解报部。将来遇解京之年。亦准一体填给勘合运送。从之　　

○壬午。谕军机大臣等、据陈宏谋奏、向例湖南省民人。不准与苗人结姻。后经弛禁。近复禁止。于该处情形。转觉不便等语。湖南沿边一带地方。民苗杂处。从前因苗人归化伊始。梗顽者尚未尽驯。恐与民人交通。汉奸或致构生事衅。是以定例甚严。今苗人向化有年。涵濡日深。渐习耕读。与内地民人无异。若令其姻娅往来。与苗民声息相通。则各峒寨风土人情。或可得其要领。于地方亦属有益。今陈宏谋既奏及此。于理似属可行。著于奏事之便。传谕李侍尧。乔光烈等、令其体察现在情形。应否准其互为婚姻。抑或有不可行之处。查明覆奏　　

○旌表守正捐躯之直隶怀来县民赵时云妻陆氏　　

○癸未。谕、据李侍尧奏、湖南武冈州高沙市地方。山水骤发。冲坏田庐。淹损人口。衡州府属之衡山县。溪水陡涨。沿溪民房。亦有间被冲淹之处。抚臣乔光烈。现往查勘等语山水陡发。虽止一隅受灾。但田庐人口。既有伤损。朕心甚为轸念。著该督抚等。确勘被灾情形。分别轻重加意抚恤。俾贫黎均沾实惠。勿令胥吏侵蚀中饱。以副朕惠爱灾氓至意。该部遵谕速行　　

○刑部议准、山西按察使蓝钦奎奏称、归化城一带。蒙古命案。向系各协厅。据报详请都统。派员会验。往返动经旬日。请嗣后悉令该通判往验通详。仍照例详请都统。派蒙古官员审拟。其委派会验之处。请予停止。从之　　

○又议奏、山西按察使蓝钦奎奏称、命盗案内。立决人犯。审明先行剌字。其谋故各犯。则系监候奉旨之日剌字。请嗣后谋故重因。与立决人犯。统于督抚审明具题之日。即交按察使衙门概行剌字。然后递回原犯事地方监禁。并载入例册。通行各省一体遵行。从之　　

○甲申。上诣畅春园、问皇太后安　　

○谕曰、贵妃以上薨逝。奉安时、王公满汉大臣。俱著步行送往。妃嫔以下。王公汉大臣等。不必步行随送。前往奉安处所等候。满洲大臣等、内有年力衰迈。步履维艰者。亦著先行前往　　

○又谕曰、扎拉丰阿、前在军营行走。此次此路办事。将届三年。著派玉柱前往更换　　

○谕军机大臣等、据杨应琚奏、豫筹新疆等处。乙酉年应需各项绸缎。请敕三处织造。照样织办解送等语。前经降旨。新疆各处应办绸缎。下年需用者。但于上年奏闻交办。著将杨应琚奏单钞寄三处织造。令照各项数目色样。豫备制造。解送甘肃应用。毋得粗糙塞责。并延误干咎　　

○乙酉。谕、据阿思哈奏、信阳州知州慕豫生。盘获楚省夥窃拒捕逸犯郑国玺等九人。现伤解楚归案审究。将慕豫生记功注册。以示奖励等语。郑国玺等夥匪多人。肆意行窃。又于楚省拒捕伤人。劫回夥犯。此等积匪。久为闾阎之害。该州能实力缉捕。于地方公务。甚属留心。慕豫生。著该部行文。调取来京引见　　

○又谕曰、叶存仁、崔应阶、会摺奏、济宁州知州史锦、承审陶淳贪纵各款。并不将借工渔利等实情审出。显有瞻徇情弊。请将史锦革职。知府叶棠、交部严加议处一摺。知州陶淳、办理民修水利工程。乃敢滥行苛派。折价自肥。非寻常婪索可比。前据参到。当经降旨交该督抚等、严行研讯。知州史锦。系专委承审之员。自应秉公究拟。以成信谳。乃惟瞻顾徇庇。并不究出实情。甚属可恶。若仅予革职。不足蔽辜。史锦、著革职拏交刑部问罪。知府叶棠。著交部严加议处　　

○谕军机大臣等、额尔景额等奏称、从前因叶尔羌贸易回人离散。所有交官税额。俱未计算。现在有二百二十人。投回叶尔羌。各立产业。请酌量定拟。每年令交钱二千腾格。今年已过四月。请自五月起。至十二月。令交钱一千三百腾格等语。从前霍集占肆逆。回众散乱。全部荡平。数年内始投回立叶。此时若即照所定额数。令其交官。尚恐拮据。著加恩。将所定今年应交钱一千三百腾格。酌免五百。嗣后每年俱令交一千五百腾格。以示体恤　　

○又谕、据扬桑阿等奏、萨尔巴噶什之比车哩克齐等、以从前布噜特等、妄报官兵被害。前来认罪。因谕以内地妄报治罪之例。斥责遣回等语。扬桑阿所办非是。外部之人。一有所闻。即行禀知。尚属恭顺。若遽行斥责。则将来虽有实事。亦必畏惧。不敢禀告。此事本系该大臣等、冒昧查拏于前。兹复以斥责车哩克齐。为塞责之举。即传斥之言。亦未得体。著传谕扬桑阿等。遇便谕知车哩克齐。阿瓦勒比等、尔等所报。前经具奏。奉旨。此系我大臣不行细心查究之过。尔等所报虽虚。并无不是之处。嗣后凡有闻见。无论虚实。即行禀报。如此明白晓谕。庶足以释其疑　　

○刑部议覆、广西按察使吸守侗奏称、泗城、镇安二府。宁明。东兰二州。例不安置军流。今风土稍异。烟瘴亦轻。嗣后解到极边烟瘴军遣。一体酌发。应如所请。至土苗地方。仍遵照定例。不得拨发。又奏称、疎脱重犯之解役。果系依法管解。偶致疏虞。除短解兵役。仍照律问拟外。将长解二名。均暂行羁禁。本官另选干役。押同原解之亲属。上紧躧缉。酌限一年。如能限内拏获。仍将该役。依例减二等拟徒。或限内无获。即将该役。照逃犯本罪。减一等问拟满流。至贿纵疎脱重犯。分别治罪各条。应于各州县衙署头门。刊刻木榜晓谕各役。从之　　

○丙戌。谕曰、河东河道总督叶存仁。现在患病。派御前侍卫索诺水车凌、带领御医。驰驿前往胗视　　

○刑部议准、安徽按察使闵鹗元奏称、臬司为一省刑名总汇。遇有参革发审案件。无论滥刑枉法。应归臬司。即侵贪那移等项。俱由臬司主稿。会同藩司审勘招解。以专责成。从之　　

○丁亥。户部议准、户部侍郎兼顺天府府尹钱汝诚等奏称、浙省乾隆二十三四年。行销顺天茶引。共计一万九千余道。查追无著。请嗣后浙省行销京师茶引。令崇文门于截去中间时。即将所截引心。汇齐送部查核。其残引仍给该商。准照行销口外残引之例。一体免追。从之　　

○兵部议准、直隶总督方观承奏称、热河厅应添巡防官员。请以燕河路分防倴城汛把总移驻。除原辖马兵四名。守兵十名外。应押拨霸州营存城马兵六名。守兵十名。并令热河同知督率。归督标统辖。将乐亭营外委。带存城马兵一名。守兵一名。刘家墩汛马兵一名。守兵二名。抽拨开平汛守兵三名。黑洋河汛守兵二名。移驻倴城。隶天津镇乐亭营都司管辖。其稻地一汛。即以涧河漏把总。带领兵就近巡察。改隶玉田营都司管辖。从之　　

○以江南淮徐河务道李宏、为河东河道总督　　

○旌表守正被戕之四川南江县民吴宗儒妻严氏　　

○戊子。谕军机大臣等、学政李绶摺奏、考试童生。多有册内年岁甚幼。而其人实已至四五十岁不等者。现发提调查办等语。则袪弊可谓认真。但此等情弊。恐各省所在不免。易为枪手顶冒。潜行假托。甚有关系。著传谕各该学政。于点名之时。留心详慎体察。务期弊窦剔清。毋少疎忽　　

○又谕、河东总河员缺。已著李宏补授矣。李宏久任河员。于河务情形。素所熟悉。即著速赴新任。不必来京训。但该督向与何煟同事日久。既身任总河。何煟又调补运河道。于一切公务。该督须秉公查办。不得因系旧日交好。遂稍存回护瞻徇之见。将此传谕李宏知之　　

○又谕曰、叶存仁现在病故。已令李宏补授河东总河矣。此时伏汛届期。河务最为紧要。可即令其速赴新任。该道任内。倘有经手未完事件。委员暂行办理。不必俟李清时到任交代。可将此传谕高晋知之。寻奏、李宏现无经手钱粮。亦无委办未完事件。臣即飞咨李宏。令赴新任。得旨、览。又批。汝谓此人。能胜此任否。有积习否。据实奏来。不可因朕旨。有所顾忌也　　
</div>
    <div class="pagination">
<a href="清实录乾隆朝实录_page965.html">上一页</a><span>...</span><a href="清实录乾隆朝实录_page961.html">961</a><a href="清实录乾隆朝实录_page962.html">962</a><a href="清实录乾隆朝实录_page963.html">963</a><a href="清实录乾隆朝实录_page964.html">964</a><a href="清实录乾隆朝实录_page965.html">965</a><span class="current-page">966</span><a href="清实录乾隆朝实录_page967.html">967</a><a href="清实录乾隆朝实录_page968.html">968</a><a href="清实录乾隆朝实录_page969.html">969</a><a href="清实录乾隆朝实录_page970.html">970</a><a href="清实录乾隆朝实录_page971.html">971</a><span>...</span><a href="清实录乾隆朝实录_page967.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
