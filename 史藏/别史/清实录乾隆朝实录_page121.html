<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 121 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 121 页/共 1860 页</h1>
    <div class="content">○乙巳。以岁暮祫祭。遣官祭太庙中殿后殿。　　

○丙午。袷祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭太岁之神。　　

○准噶尔使臣哈柳等入觐。谕曰。去年尔来使达什等赍噶尔丹策零奏章言词恭顺。朕故遣使往谕。此次所奏。乞令托尔和、布延图两处卡伦。稍稍内移。此事断不可行。便与不便。尔等亦知之。且我圣祖皇帝时、所设卡伦至今岂可移动乎但噶尔丹策零所云、游牧不敢越阿尔台。尚近于理。念尔等远来。召尔入见。若噶尔丹策零。止请彼此不越阿尔台。此次便可定议。乃复言及卡伦。故朕令大臣等、与尔再议。尔为噶尔丹策零大宰桑。尔台吉本意、尔无不知。除所奏外。尚有口嘱之言否。哈柳奏云。并无口嘱之言。但前者以大皇帝之兵。于科卜多、筑城驻兵。致起衅端。今噶尔丹策零之意。以托尔和、布延图、离科卜多甚近。恐日后复于两处、筑城驻兵。故奏请乞恩耳。上谕曰。现今噶尔丹策零所奏。不使游牧卡伦。越阿尔台。甚属信实。朕甚嘉之。至托尔和、布延图、等处。朕已降旨。断不修筑城屋。驻劄兵丁。朕为中外共主。所谕岂有改变之理。尔等还、其详记朕旨。晓谕噶尔丹策零。哈柳奏言。祈大皇帝以所降谕旨缮写特遣使臣往与噶尔丹策零面议。上谕曰。无庸遣使。尔等起程时。另有敕书。即付尔等颁示噶尔丹策零。　　

○丁未。上诣皇太后宫问安。　　

○御保和殿筵宴朝正外藩。左翼科尔沁、和硕达尔汉亲王、和硕额驸罗卜藏衮布。多罗郡王、和硕额驸、齐默特多尔济。多罗郡王、诺们额尔和图、多罗秉图郡王、伊什班第。喀喇沁多罗贝勒、和硕额驸、僧衮扎布。乌朱穆沁多罗贝勒、策布登。毛明安多罗贝勒、罗卜藏西拉布。科尔沁固山贝勒、拉什。喀尔喀固山贝子、巴特玛旺扎勒。阿霸噶纳尔固山贝子。班珠尔。敖汉固山贝子、罗卜藏。科尔沁镇国公、和硕额驸、达尔玛达都。辅国公、玛哈玛裕尔。察罕达拉。拉什色瑭。阿霸垓辅国公、达尔汉。鄂勒哲图。喀喇沁辅国公、罗卜藏策布登。苏尼特。辅国公、罗累。乌珠穆沁辅国公、德礼克旺舒克。敖汉和硕额驸、朋素克拉什。多尔济拉什。科尔沁固山额驸。多尔济瑚。拉里达。济里第。索诺木。奈曼固山额驸、敦多布土默特固山额驸、策旺拉什。敖汉固山额驸、罗卜藏敦多布。郭尔罗斯固山额驸、苏玛第。翁牛特固山额驸、策卜登。科尔沁公主之孙头等台吉、拉什。喀喇沁公主之子头等他布囊、敏珠尔。拉布坦。科尔沁公主之孙头等台吉、阿育尔布尼。敖汉公主之孙头等台吉、吹济拉什。巴林公主之孙头等台吉、嶙瞻。敖汉公主之孙头等台吉、吹扎木苏。苏呢特。头等台吉、达锡。科尔沁公主之孙头等台吉、拉什那木扎尔色旺诺尔布。色卜誊巴勒珠尔。喀喇沁头等他布囊、瑚图灵阿。协理喀喇沁头等他布囊、阿奇图、苏尼特头等台吉、哲波勒。鄂尔多斯头等台吉、索诺木、浩齐特头等台吉、固噜扎布。鄂尔多斯头等台吉、扎布。伊哷恩特。柰曼二等台吉、阿尔善。浩齐特二等台吉、萨玛第。喀尔喀二等台吉、贵勒格鄂尔多斯二等台吉拉什巴勒丹。阿鲁。科尔沁二等台吉。吹木丕勒。拉布坦。阿霸哈纳尔二等台吉、吹忠。土默特二等他布囊、多尔济扎布。翁牛特二等台吉、罗卜藏。扎噜特二等台吉、乌尔图那苏图。鄂尔多斯二等台吉、喇嘛札布。杜尔伯特二等台吉、阿齐克。归化城二等台吉、拉什巴雅尔图。翁牛特三等台吉、吹札勒。乌珠穆秦三等台吉、那苏图。科尔沁三等台吉、巴图。乌拉特三等台吉、根都拉什。郭罗洛斯三等台吉乌尔瑚曼科尔沁四等台吉、鄂礼克齐阿霸垓四等台吉、阿穆尔勒锡克。科尔沁四等台吉兆那苏图。阿霸垓四等台吉、库噜扎布。科尔沁四等台吉、凌华。乌朱穆秦四等台吉、敦多布塞棱喀喇沁四等他布囊喀尔弼。喀尔喀四等台吉、齐旺扎布。扎赉特四等台吉、杜勒巴。土默特四等台吉、鄂默克图。乌喇特四等台吉、僧格拉布坦。齐旺。克西克腾四等台吉、齐旺多尔济喀喇沁四等他布囊、依拉固克三。青海四等台吉、巴桑。喀尔喀四等台吉、瓦钦扎布。那穆扎尔策苏隆。科尔沁公主之孙台吉、霍吉格尔。毕什勒尔图。克什克图。图伦岱棍楚克。鄂勒穆济。达尔扎。多尔济。巴林公主之孙台吉、班珠尔。常明。格们。噶勒玛礼。萨玛达。达木巴。固鲁克。沙金达赉。达瞻。鄂岳图。科尔沁沾亲台吉、萨木丕勒。巴图。查干达拉。阿穆瑚朗。多尔济扎布。僧格。济克济札布。阿齐图。固木布。查木苏丹津。苏珠克图。拉什。罗卜藏。固木布札布。赛音楚克图。布图根齐。色楞札布。乌巴什。阿敏达尔。右翼喀尔喀超勇亲王固伦额驸、策凌。亲王和硕额驸、敦多布多尔济。多罗卓里克图王、功格萨穆丕勒。四子部落多罗卓里克图郡王、阿拉布坦。多尔济。扎鲁特多罗贝勒、索诺木阿第沙。鄂尔多斯固山贝子、拉什塞棱。巴林固山贝子、诺们额尔和图。科尔沁固山贝子、色布腾多尔济。喀尔喀固山贝子、占楚布多尔济。成衮札布。沙克都尔札布。镇国公、札木禅。旺札勒。辅国公、策凌旺布。诺尔布札布。札木沁。青海辅国公、罗卜藏。查罕。鄂尔多斯扎萨克头等台吉、定策拉什。茂明安扎萨克头等台吉、齐旺西拉布。喀尔喀查萨克头等台吉、拉布坦。旺舒克达尔扎。米裕特多尔济。齐胡拉。阿保。罗卜藏郭多布。赉充扎布。吹木丕勒。青海扎萨克头等台吉、策凌多尔济。达奇。达玛麟色布腾。色特尔布木。喀尔喀头等台吉、额默根。三达克多尔济。拜都卜。科尔沁公主之孙头等台吉、乌勒木济。和济格尔。索诺木索诺木旺札尔。咱尔噶尔弼。喀尔喀头等台吉、多尔济旺舒克。旺札尔札布。翁牛特二等台吉、伊什扎勒。沁达玛尼。科尔沁二等台吉、乌尔衮。吉勒图堪。敖汉四等台吉、拉什扎木雅勒。科尔沁四等台吉、固木扎布。固木卜扎布。扎鲁特四等台吉、朋苏克。柰曼二等台吉、那木忠茂明安二等台吉、德木楚克拉旺。科尔沁沾亲台吉、巴什德勒克。布达。塞旺扎布。巴林公主之孙台吉、常保。科尔沁公主之孙台吉、达勒扎多尔济沾亲台吉苏玛第。布颜图官保。塔勒玛济。恩格吉库。旺舒克。丹达尔逊。衮木卜札布。札札布。弼舒瓦。布图根。松堆。洪乌泰。席拉布。根都扎布。巴雅尔。那木扎勒。苏赛托克济。毕木巴色勒。特古斯毕。什哷勒图。塞楞。杜尔格尔扎布。罗卜藏。玛裕哩。阿克舒弼。乌巴什。阿裕尔布尼。色旺衮布。那逊鄂勒塞。阿毕达达尔玛。丹巴扎木苏乌巴什。阿里雅巴鲁。玛什丹晋扎木苏。温杜尔祜。布达扎布。敖汉公主之孙台吉、布颜图。拉什敦多布。巴雅尔图。拉什楚木布勒。巴哩弥特。诺尔布桑。多尔济扎布。济雅图。达什。拉什。僧格札布。巴特玛。阿拉布坦。拉什多尔济。札什。巴雅尔图。朋苏克。那木扎勒等。及内大臣侍卫大学士等。召罗卜藏衮布。策凌。齐默特多尔济。阿拉布坦多尔济僧衮扎布。索诺木。策卜登。拉什。颜楚布多尔济。罗卜藏。成衮札布。达尔玛达都。策凌旺布。至御座前。赐酒。成礼。　　

○是月、大学士嵇曾筠奏、病势日深。恳请解任调治。并陈浙省海塘工务具有章程。抚臣卢焯、必能经理善后。惟鱼鳞大石塘。乃一劳永逸之图。必须通盘告竣。方可垂诸久远。需用石料。采自绍兴羊大等山。由海道儧运。每丈定价七钱三厘。今涨沙广阔。载运艰难。请加给水脚银一钱。又密陈现任直隶总督孙嘉淦。刚方忠直。学问醇正。刑部尚书尹继善。才识敏练。尤谙河务。詹事府少詹事许王猷。醇谨老成。兼悉吏治。翰林院侍读学士梁诗正。学识兼优。才堪任剧。原任西安布政使程仁圻、精勤任事。熟悉封疆现任浙江兵备道完颜伟、勤慎廉干。明白河务。得旨。解任二字。朕不忍出诸口。惟冀卿速痊。以慰朕念。览所奏、益见忠诚之念。时时为国。已遣太医驰驿前往诊视。卿其体朕此意。善为调摄。　　

○户部右侍郎留保奏、滋生银两一应文移稿案。现俱用礼部关防钤盖。请照马兰峪永清库之例。一体设立官库。拟名广恩。行文礼部铸发广恩库钤记一颗。得旨。咨部照例办理可也。　　

○直隶总督孙嘉淦奏禁止烧锅侍郎方苞、又申前议。且谓直隶山东现今奉行。未闻民以为病。欲将南北各省。俱行禁止。并欲禁止种烟。经大学士等议覆无论丰年各省一体通行严禁。即宣化之苦高粱。山陕之枣柿卜萄等物。亦不许复用酿酒。种烟之地。自乾隆四年为始。悉令改种蔬谷。种烟之人。照私开烧锅例治罪。臣阅邸抄。中心骇惧。即以直隶而论。前督臣李卫任内。一年拏获烧锅躧麯、三百六十四起。人犯一千四百四十八名。臣抵任一月。拏获私烧运贩、七十八起。人犯三百五十五名。凡此特申报总督衙门者耳。各府州县自结之案。尚不知凡几。特拏报在官者耳。吏役兵丁、已拏而贿纵得规礼而不拏者。尚不知凡几。特酒犯之正身耳。本地之乡保邻甲。沿途之脚夫店家。牵连而受累者。又不知凡几。一省如是。别省可知。酒禁如是。烟禁可知。烟酒之禁果行。四海之内。一年之间。其犯法之人。破产之家。不可数计矣。以饮食之故。举万千无罪之人。驱而纳之桁杨棰楚之下。果欲建万世之长策。致吾君于尧舜。似不应为此言也。现今直隶大小衙门。皆有封贮之酒。与酒及器具变价之银。未变之酒。弃之则可惜。贮之则无用。卖之则失体。已变之银。或欲以赏兵役。或欲以修衙署或欲以充公费。官吏兵役。虎视眈眈。以拏酒为利薮。百姓嗷嗷。弱者失业。强者犯令。十百成群。肩挑负背。盐枭未靖。酒枭又起。山东之事。臣不详知。直隶情形。则所目睹。若谓烟酒可以永禁。而百姓因此感悦。臣实不敢为此饰说也。夫天下事为之而后知。履之而后难。从前禁酒禁麯之议。不惟大学士九卿等、俱属纸上空谈。即臣言宜于歉岁。不宜于丰年。犹是书生之谬论。身亲办理。逐案发落。乃知夺民之赀财而狼籍之。毁民之肌肤而敲扑之。取民之生计而禁锢之。饥馑之余。民无固志。失业既众。何事不为。则歉岁之难禁。似更甚于丰年。周礼荒政、舍禁去几。有由然也。书曰无稽之言勿听。谓立言而必有事以证之也今大学士、及方苞等所议。皆系空言不适于事。臣不敢复以空言指驳。谨将直隶烧锅躧麯一切案件。撮其条目。缮呈御览。此则信而有徵之事。非臣所能臆造也。得旨。此奏朕俱悉矣。但将此发议。于国体甚有关系。朕自有酌量也。　　

○又奏报、霸州、文安、等六十八州县被灾。现在赈济一切情形。并查明银米兼赈之蓟州等二十四州县。前督臣李卫、酌定米一斗。折给制钱一百文。准之目今时价。不能买米一斗。请酌量加增。除已经赈给外。嗣后照依时价。每斗折给制钱一百三十文。得旨。所奏俱悉。照所请行。　　

○漕运总督托时奏请、定逃丁剌字之法。以杜革运复充。贻误漕粮。报闻。　　

○两江总督那苏图等奏、徒、阳、运河。本应今年大挑。前因苏、松、常、镇、等府歉收。正资商米接济。未便筑坝阻截。奏明分段捞浚。目下丹阳一带。久无雨雪。河水甚浅。舟楫难行。阳湖、横林、等处。亦有浅涩。应请一并挑挖。所需银两。即于上年题明挑河余存银内支用。得旨。所办甚属妥协。知道了。　　

○又奏、前请酌拨江西省仓谷石。碾米十万。接济江南。原议解还米价。令江西自行买补。今臣再四思维。江西、江南、同为国帑。与其拨解往返。徒多脚费。不若将此项米石。竟于江西作正开销。俟明年收成之际。或于该省司库、动项买补。或归于该省捐纳监生案内、一并捐补还仓。报闻。　　

○管理苏州织造郎中海保遵旨覆奏、苏州巡抚许容。从前历任。俱有刻薄之名。观其到任以来。操守廉洁。精细明白。实心任事。声名亦好。得旨。此奏至公之论也。　　

○闽浙总督郝玉麟等奏、外夷吕宋、狼万雷等、装载苏木各货、来厦贸易船只。除徵收货税外。请照粤省不收分头之例。一体免收分头。得旨。自应照粤省之例而行。　　

○浙江巡抚卢焯奏请、疏浚杭州城河以禳火灾。且使贫民就食。报闻。　　

○福建按察使觉罗伦达礼奏、闽省钱粮。向无平余名色。雍正七年。前抚臣刘世明、将通省火耗。派拨公费养廉。凡州县徵收钱粮一两。派定火耗一钱。平余二分窃念徵收钱粮果系公平弹兑。原无盈余。即或并封积累所余亦属无几今每两限以平余二分无定之额。竟成有定之款。经徵之员。势必藉端额外加重。应请革除。其养廉公费不敷之数。计二万两有奇。请于关税盐课盈余内、酌拨支给。得旨。知道了。火耗尚有加重之处。已谕各省矣。　　

○河南巡抚尹会一奏报、动支豫省附近水次州县、存贮仓谷。碾米十万石。兑交直隶委员运回。以备该省来春粜借之用。即于豫省现在开捐本色项下、收补还仓一时不能捐足。秋收后、动酌司库地丁银两。照时价买还毋庸直隶解银来豫。致多跋涉。报闻。　　

○山东巡抚法敏奏、直隶总督孙嘉淦咨商、直隶现需米石。委员赴东省采买。粮价必贵。不若就东省存仓之米。酌拨三十万石。或以谷碾米。运直接济。查东省今年虽获有收。直隶、江南、商赂络绎。势难更令采买。但东省各仓。皆贮谷石。并无粟米。且有应买仓谷。来春又需平粜。不能如数拨给。请于近河滨海之登、莱、临、德、等府州仓内。分别拨谷二十万石。兑交委员运回。至碾米一事。临、德、二州。并无碾户。登、莱、二府。虽有碾户。而谷数过多。为期甚迫。恐难全碾。或统交谷石。或尽碾尽交。咨商明白。再行儹办。得旨。所办颇觉妥协。知道了。　　

○又奏、山东实无封贮陈麯器具之事。今年二麦丰收。通省亦无开箱躧麯之家。南北贩麦者。舟车相接。或即禁麯之效。得旨。果系实情。何乐而不为。苐恐未必然也。　　

○又奏、前议酌拨登、莱、临、德、等四府州仓谷二十万石。运往直隶接济。该督孙嘉淦、以不敷需用。札商增益。初意原以岁功不可常恃。仓储不可空虚。又来岁东省。尚须平粜。是以止议拨谷二十万石。今直隶既需米孔多。而东省仓储尚裕。应即于登、莱、临清、等三府州仓。加拨谷十万石。一并交运接济。得旨。此奏甚善。知道了。　　

○大学士仍管川陕总督查郎阿等奏、西安一带。地微震动。并未被灾。惟咸阳县。间有数人被伤殒命。俱经酌量抚恤。得旨。知道了。宁夏甚重。卿其加意抚恤之。　　

○又奏、宁夏地震。闻报星驰前往。查明被灾兵民。料理一切应行赈恤抚辑事宜。得旨。已据阿鲁奏报。朕遣侍郎班第前往。同伊料理赈务矣。卿闻报即前往。甚属可嘉。可同班第等、尽心料理。务期灾黎得所。兵民相安。庶可以略减我君臣罪过耳。至乘机抢夺。此风断不可长。已密谕班第。卿其一一问彼。一同详慎办理。　　

○又奏报、本年宁夏地震。奸宄乘隙抢掠。现在选拨固原标兵六百名。派委将弁。带往宁夏。协助巡防。得旨。所奏俱悉。夫变出非常。而人心即至如此。亦吾君臣抱愧之事也。　　

○又奏报、宁夏地震。并陈明被灾军民。分别赈恤一切情形。得旨。此次灾变异常。朕抚躬自咎。实切惭悚。想汝等亦自知愧惧修省也。至赈恤一事。须极力为之。毋使残伤余生。再有不得所之叹也。　　

○甘肃巡抚元展成奏。宁夏地震。被灾军民。抚绥加赈。均须亲往确勘。拟于本月十五日起程。十三日、接督臣查郎阿札。已起身前往。臣即兼程前去协同办理。面商一切事宜。得旨。知道了。诸事与查郎阿、班第、商酌而行。若非查郎阿能知大体。闻信星夜前往。朕复遣大臣驰驿办理。则汝尚在睡梦中也。此何以称封疆之任哉。朕甚为汝忧之。将此旨与查郎阿等共观之。　　

○两广总督马尔泰等奏请、动支粤东藩库田房税羡银、五万九千两。委员往粤西采买谷石。运交广、肇、二郡近水次地方。及现在开矿之曲江等处。贮备平粜。钦州一带。地接交趾。年丰谷贱。请亦于税羡项下。酌拨银两。饬令地方官、收买数千石。以杜外贩之弊。并资来春龙门兵民赴买之需。得旨。如此办理甚妥。知道了。　　

○又奏报、粤西营伍。兵丁习于骄悍。弁员不知约束。提督霍昇、现以老病乞休。请特简贤员。赴任整饬。得旨。早有旨用谭行义为广西提督矣。此人虽去得。卿尚当就近指示以整饬营伍之道。和辑兵民之方可耳。　　

○升任广西巡抚杨超曾奏、粤西桂林等府。出产米谷。贵州、粤东、往往齐赴一处争运。市价骤昂。本地兵民。转受其累。请嗣后柳、庆、二府谷石。专供贵州采买。梧州、桂林、平乐、浔州、南宁、五府谷石。专供粤东采买。就近酌定章程。邻封赴买者。既免远涉。本省虽岁少数十万石之储蓄。分派各府。不见其多。民间可免价昂之虑。得旨。如此办理甚妥。具见卿留心民瘼也。　　

○是年。旌表孝子满洲多永握等三名。直隶等省黄輖等九十名。孝义安徽等省王朝玬等三名。孝妇直隶等省李氏等八口。贞孝安徽等省陈氏等二口。顺孙张俊臣一名。守节合例八旗满洲宁住妻李氏等一百四十七口。蒙古七寿妻马氏等五十口。汉军卢应科妻傅氏等一百十口。直隶等省平三畏妻郭氏等二千四百七十七口。夫亡殉节、江苏等省施水仓妻陈氏等二十四口。未婚守志、满洲宗室德恒聘妻瓜尔佳氏等三口。直隶等省谢瑛为聘妻张氏等五十口。百岁寿民妇、奉天等省王自贵等十八名口。各给银建坊如例。　　

○一产三男十二家。　　

大清高宗法天隆运至诚先觉体元立极敷文奋武孝慈神圣纯皇帝实录卷之八十三　　



大清高宗法天隆运至诚先觉体元立极敷文奋武孝慈神圣纯皇帝实录卷之八十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四年。己未。春。正月。戊申朔。上诣奉先殿行礼。　　

○诣堂子行礼。　　

○率王以下文武大臣、诣慈宁门、庆贺皇太后。礼成。御太和殿受朝。作乐宣表如仪。　　

○诣大高殿、寿皇殿、行礼。　　

○遣官祭太庙后殿。　　

○己酉。上诣皇太后宫问安。　　

○御乾清宫。赐诸王、贝勒、贝子、大学士、九卿、翰、詹、科、道、及督、抚、学政、在京者、九十九人宴。赋柏梁体诗。御制序曰。我皇祖圣祖仁皇帝。皇考世宗宪皇帝。尝集在廷诸臣。于乾清宫。肆筵设席。授以笔札。御制首唱。群臣以次递成。效汉代柏梁之体。续虞廷赓歌之义。光垂奕世。猗欤盛矣。朕敬承丕绪。惟日孜孜。期与百尔群工。共图治理。言念股肱之佐。卿尹之班。何一非我祖考所贻。以与朕寅亮天工者哉。宗室屏藩之寄。则又派衍天潢。分所宜亲也。宜有以笃亲亲之情。叙堂廉之谊。乃者腊雪盈畴。已兆二麦之稔。光风应律。初回大地之春。爰集王公卿贰。授几赋诗。一如旧制。朕非欲夸词藻以耀群臣。倡为丰亨豫大之说也。思祖考遗朕以昇平之业。吾君臣何□得优游以享之。夫享昇平匪艰。而保昇平为难。群臣其体朕意焉。一宴会之乐。尚思继祖考之庥。祖考之良法善政。布在方策。吾君臣其何以立纲陈纪。熙绩宁人。以觐扬祖考之光烈乎。群臣其体朕意焉。御制洪钧气转叶韶年句首唱。显亲王衍潢。庄亲王允禄。怡亲王弘晓。裕亲王广禄。履亲王允祹。諴亲王允秘。和亲王弘昼。平郡王福彭。慎郡王允禧。贝勒允祜、允祁、弘明。贝子弘景、弘普。大学士伯鄂尔泰、张廷玉。大学士福敏、徐本。协办大学士礼部尚书三泰。吏部尚书公讷亲。吏部尚书甘汝来。户部尚书海望、任兰枝。礼部尚书赵国麟。兵部尚书鄂善。刑部尚书史贻直。工部尚书来保、赵殿最。尚书衔徐元梦。左都御史魏廷珍。吏部侍郎程元章。户部侍郎留保、陈世倌。仓场侍郎塞尔赫、吕耀曾。礼部侍郎吴家骐。兵部侍郎凌如焕。刑部侍郎岱奇、刘统勋、陈德华。工部侍郎阿克敦。盛京刑部侍郎觉罗吴拜。食侍郎俸方苞。内阁学士春山、伊尔敦、福什宝、张照、王承尧、陈大受、梁诗正。通政使归宣光。大理寺卿汪漋。詹事陈浩。右通政杨嗣璟。少詹事许王猷、许希孔。侍读学士春台、世臣、汪由敦、吕炽、蒋溥、邹升恒、吴履泰。祭酒敷文、李凤翥。右庶子金相。侍读鄂容安、惠士奇、王图炳。侍讲伯张若霭。侍讲介福、双庆、肇敏、张映辰、彭启丰。洗马佟保。鸿胪寺少卿田懋。左中允任启运。右中允李锦。右赞善李文锐。修撰金德瑛。编修钱本诚、雷鋐、黄孙懋、秦蕙田。检讨鹤年。给事中马宏琦、吴元安、罗凤彩、汪榯。御史朱凤英、程盛修、陈其凝、马丙、卢秉纯、程钟彦。直隶总督孙嘉淦。顺天学政钱陈群。云南巡抚张允随。各恭赋成章。颁赐笺砚笔墨有差。　　

○辛亥。上奉皇太后幸重华宫。侍宴。　　

○壬子。上诣皇太后宫问安。　　

○谕、朕轸念江苏贫民。已命加赈一月。但思该地方户口殷繁。需用粮食。恐有不足。著将江苏漕粮再留二十万石。以备接济平粜之用。朕思天庾固属紧要。而偶遇丰歉不齐。又当变通办理。著该部即速传谕该督抚知之。　　

○又谕、上年江南地方。收成歉薄。民食维艰。朕宵旰焦劳。多方筹画。惟恐一夫不获其所。其赈济之例。据部臣与该督抚定议、极贫之户口赈四个月。次贫者、赈三个月。又次者、赈两个月。俱以本年二月为止。朕思三四月间。正青黄不接之际。在官仓虽有平粜之米。而无力之穷民。仍苦籴买无资。难以糊口良可轸念。下江地方、著将极贫之民。加赈一个月。上江去岁歉收、较下江为尤甚。著将被灾五分以上之州县、加赈极贫次贫者一个月。被灾四分以下之州县加赈极贫者一个月。该部可即行文该督抚豫先筹办米谷。并饬有司实力奉行。俾闾阎均沾实惠。　　

○又谕、江苏巡抚许容奏称。伊父患病甚重。急欲回籍省视。但念江苏要地。又值料理赈济之时。伏恳特简贤员。兼程到苏。准臣速回以尽子情等语。朕览许容所奏。情词恳切。但江苏地方紧要。又有赈济急切办理之事。巡抚印务。必得贤员护理。著布政使徐士林、于此旨到日。不必来京请训。即由本籍起身。前赴苏州。以布政使护理巡抚印务。俾许容早回省亲。方于情理允协。许容俟伊父病体稍痊。奏闻再回原任。徐士林服制将满。不得迟回固执。稽延公事。　　

○调直隶布政使张鸣钧、补用京员。以河南布政使范璨、为直隶布政使。原任浙江海防兵备道朱定元、为河南布政使。　　

</div>
    <div class="pagination">
<a href="清实录乾隆朝实录_page120.html">上一页</a><span>...</span><a href="清实录乾隆朝实录_page116.html">116</a><a href="清实录乾隆朝实录_page117.html">117</a><a href="清实录乾隆朝实录_page118.html">118</a><a href="清实录乾隆朝实录_page119.html">119</a><a href="清实录乾隆朝实录_page120.html">120</a><span class="current-page">121</span><a href="清实录乾隆朝实录_page122.html">122</a><a href="清实录乾隆朝实录_page123.html">123</a><a href="清实录乾隆朝实录_page124.html">124</a><a href="清实录乾隆朝实录_page125.html">125</a><a href="清实录乾隆朝实录_page126.html">126</a><span>...</span><a href="清实录乾隆朝实录_page122.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
