<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 331 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 331 页/共 1860 页
  </h1>
  <div class="content">
   ○又谕、朕前因旗员终养回旗原与汉人回籍不同。是以降旨嗣后终养之员。令各该处带领引见。量与差使此朕体恤旗员之意也。但前旨内有嗣后字样。则该部办理在奉旨以前者不得带领引见一体邀恩著吏部查明奉旨以前。如有终养之员亦著各该处带领引见。　　

○工部议覆、江西巡抚塞楞额奏称丰城一邑为吉南赣袁临诸江之下游惟恃长堤保障通计两岸土石堤共长一百二十里有奇。向例土石两工。俱系民修后乃折徵夫银。贮之于官。听民领价修理。均无水患。雍正十二年奏动盐规银五千余两官为修筑两堤乾隆二年。又请盐规银四千余两。修筑土堤。四年。又请动八千余两。修理石堤并请免徵里夫银。且议定每年动支盐规银一千五百两为岁修之费。自是以来。土堤日见单薄石堤多有冲坍。该县于每岁外。复请动项修葺。兹据该邑绅士里民等。请将土堤。仍照往例。悉听里民分段认修。所有石堤工大费繁。恳请归官料理等情。应请俯顺民情。听民分段认修每段设立圩长董理。水落督夫修理。水长督夫巡防。并责令地方官。不时稽查。无许圩长任意派夫致有滋扰。至石堤工程。动以千万计。自应归官承办。查现在坍塌鼓裂各处。据估工料银六千余两。不必另行动项。即于岁修银内通融办理。今请豫借乾隆丙寅、丁卯、戊辰岁修银四千五百两凑合本年岁修之一千五百两。共银六千两。购料兴工。工竣责令承修官保固三年。嗣后岁修银。仍照数分拨贮库遇石堤应行修理详请动用。应如所请。从之　　

○以山东布政使乔学尹为太仆寺卿。　　

○　　

○癸亥上诣畅春园、问皇太后安　　

○谕、京师三月以来。雨泽愆期。今麦秋已届未霈甘霖。仰望正切。朕已降旨虔诚祈祷因思清理刑狱。亦祈求雨泽之一端。著刑部堂官将徒杖以下等罪查明情罪或应释放或应减等者即行具奏。其寻常案件。亦速为完结毋得牵累稽延并行令直隶总督一体办理。　　

○又谕、领侍卫内大臣二缺。著来保、马尔泰、补授。马尔泰、现任总督其缺著佛伦署理　　

○又谕曰。正白旗蒙古都统武和图不能办理旗务、著在散秩大臣上行走所遗员缺著尚书阿尔赛署理　　

○谕曰、福建按察使王廷诤现有议处之案、著解任。其按察使员缺。著汀漳道雅尔哈善补授。汀漳道员缺。著该督抚于所属道员内。拣选一员调补。其所遗员缺著将御史丁廷让补授　　

○协办大学士公讷亲等议覆、湖广总督鄂弥达奏称剔厘里书册书积弊查粮册为徵粮实据。岂有官册不详转凭私册之理。应拘出里书收贮廒经与在官之实徵逐一查核册籍已清之后编列字号置局大堂遇民间上税令经承照则科算听百姓取册核对过割清楚。每年开徵时轮点户长。分给滚单。令花户自封投柜毋许里书胥役包揽以杜挪延之渐。应如所奏办理。从之。　　

○定边左副将军额驸策凌奏准噶尔宰桑额勒慎。来至希巴尔沙海口内。求见坐卡侍卫拜都告称我台吉噶尔丹策零谕云。蒙大皇帝之恩。准允求和。汝等在额克阿喇勒、西喇呼噜苏等处。游牧居住。如遇大国坐卡侍卫。和好而行等语。我遵台吉之谕。到布尔吉推地方。闻大国卡座在布延图、哈玛尔沙扎海等处。故我不敢前来。今我台吉令我彻回。特此告知。并以酒醪为献。拜都即谕之云。额克阿喇勒、西喇呼噜苏。皆系我卡内之地。现今荷蒙圣主隆恩。许尔求和。但尔地人等。岂可在我卡内地方居住。以后宜各守疆界。不得妄行。额勒慎即移回原地而去。奏入、报闻。　　

○户部等部议覆前任两广总督那苏图奏、定两广盐务章程。一、积年商欠。宜立法查追也。两广埠商领销正余盐包。应完之盐价羡余等银。查现在挂欠。几五十万两。其中有著无著。或虚或实。均难悬定。应饬令各该州县传提本商。讯明欠数。押取认状多者分五年带徵。其次三年又其次二年。倘商民顶替。久已无著。或官吏侵渔。捏造欠项著落。顶替捏造之人。及扶同出结之州县。按数完补。照例治罪。应如所请。一、催追商欠。宜酌定劝惩也。两广埠商。善于逢迎州县。向与交好。若不豫定劝惩。必致有名无实。嗣后带徵商欠。按限全完者。题请议叙届限不完。及完不足数者。照承追亏空钱粮例参处。应如所请。一、现在埠商。宜秉公甄别也。两广埠商。殷实者少。惯与运司联手以一人而独霸数埠。名曰商棍。宜责令道府州县凡商棍欠帑者。悉行革除。其埠业抵还欠项。不敷者、令详保官商分赔。应如所请。一、收买场盐。宜另拨帑本也。粤省帑本。约计挪移银三十万两。宜核数咨部。在余包商欠内陆续归款。请再拨银十万两。作为帑本。令开仓时。先收价而后卖盐。卖毕。即催缴羡银均由州县用联批挂验报解。并令道府直隶州查如埠商拖欠。一并参处。即盐埸大旺。亦俟疏请续拨。毋许擅挪等语。查粤省帑本。共三十三万两。今所称挪移三十万两。是否即系帑本、再所请另拨十万两。是否在原帑之外另拨。抑或止须十万。将原帑彻回未经声明不便遽议。一、新旧盐包。宜均匀配运也。粤盐岁销。约一百二十万包。而未配盐包。较此数尚多。若尽配旧盐。则新发帑本。不能转运。应新旧各本。均匀酌消。应如所请。一、盐羡名色。宜归并画一也。粤省正盐外。有正额余盐。额外余盐子盐、耗盐、花红余盐、等项。课饷外。又有正场盐。羡余盐。场羡埠羡、额外余盐、场盐八折埠羡三封挂一。盐价、子盐、京羡、花红、额溢羡余等项名目既多。弊混自易。应将以上名目一概革除正盐外悉称余盐。课饷外悉称羡余。先运正盐再用余羡。每年应销应交之数。令盐法衙门。会同地方。分别酌定。总期得敷乾隆八年。徵收题报之数等语。查每年题报之数。略有多寡。何以仅照乾隆八年。应令该督再行妥议。一、加增盐包。宜尽行革除也。江西龙南等埠。及各省正额余盐。按加二五及加一贴赠。统计私赠盐二万四千五百包。共免饷羡银一万一千八百两。既未题明。又未报部。应尽行革除。应如所请。一、缉捕私盐宜颁发赏格也粤东三面皆海枭棍出洋。沿途抢劫。不但阻挠盐法。抑且扰害地方。宜在运司库内。拨充公银二千两。立为赏格。另议规条。庶文武兵役。齐心缉捕。应如所请。一、各省向有盐规。宜责令首报也。盐务陋规。取者视同旧例。与者亦为常额。现在行查各属。其收受盐规者。不过十之二三应恳准各省文武自行首报统俟查报到日。确核议奏。应如所请。一、运司分司盐库。宜彻底清查也。运司庞屿、巧诈婪赃、现题参在案。应令接任运司、分司、及西盐道。将所管库项。无论正杂钱粮。悉行盘核开报。以杜侵冒。应如所请从之。　　

○兵部议覆、宁古塔将军巴灵阿等奏称查乾隆五年。大学士等议准、年满仓官愿在本处候缺者。咨送引见。记名后。遇有本旗骁骑校缺出。该将军酌量与记名领催。一同题补。现在船厂等处。年满仓官。记名候缺者。已有四名。因领催曾经出兵。得有功牌。仓官并无打仗之事。是以每次拣选。不得题补。请嗣后将年满仓官。自引见记名之日。扣于本旗骁骑校出过三缺之后。补用一员。如当差不勤。将记名咨部注销。应如所奏。从之。　　

○以江苏按察使李学裕、为安徽布政使。江南河库道张师载、为江苏按察使。　　

○旌表守正捐躯之山西、祁县民高德山妻孟氏。　　

○甲子。大学士等议奏据、四川巡抚纪山奏称、雍正八年进剿瞻对。派汉土兵一万二千名。支给米面军需等项。为数浩繁。今兵数视昔有加。粮饷宜多豫备。查雅炉二仓。现贮米七千六百余石。附近雅郡各州县。约贮谷尚多。应先碾运五千石至炉即酌发军需银买补。所需炒面。在打箭炉里巴二塘筹办又查司库存贮军。需银现有一十八万余两又炉雅二库合计五万八千余两。未便全用。应请先于司库封贮备贮二项银三十九万三千两内暂时借动。一面题请酌拨邻省协饷归项。所有军粮军需。令干练道员。驻炉总理。并酌设正协粮务公办。除应支月费口粮骑驮等项。照例支给外。其将备弁兵。借支制备军装。土兵按名给发安家坐粮及加赏银两。并汉土各兵之盐菜口粮茶叶羊折。官兵跟役通事译字斗级仓夫人等。应支口粮工食等项。雍正八年。有例可循者。俱遵照办理。其阃外土兵。从前止给口粮不支盐菜。但同一效力疆场。应请一体支给盐菜。至差委土目番蛮。赏需难以豫定应听总统及总理道员酌办。又称雅仓现存米应先运赴炉仓嘉眉等府州酌拨米。应水运至雅。从雅赴炉。运费。除陆运、照采买军需之例支给。其水运、因军粮不容刻缓。所需水脚与平常运送不同。应请照雍正九年报销之例。其自打箭炉以外。应令明正里、巴二塘土司各派头目土兵押运。蛮夫乌拉运送各粮务交收。更于臣标派熟练官兵四百名。沿途押运。脚价照例支给。运耗照例报销。其各粮务处。催运支放需用兵。亦于臣标派百名听用。所有押运听差官兵。支给各项、均请照派拨进剿官兵办理。押运土目番兵。应令总理道员酌赏鼓励。其军需银先运赴炉地交收。转运各粮务支放。均请照例给发运价。至一应粮饷。俱须防护。若移营分路进剿。粮务处应听总统酌留官兵护守。并查自打箭炉至蓝墩番塘。人少不敷差使。应请增汉兵马匹。以速文报安设随营军台。以通信息。造船以便来往。建桥以济行人。雇募水手匠人。以备驱策。酌派守护官兵。以利御寇。均应如所奏。斟酌妥办。事竣后。将用过钱粮数目。造册报明户部查核。得旨、依议速行。　　

○乙丑。兵部带领河南巡抚硕色奏请、降补河南襄城营都司之河南南阳镇标中军游击周可昌。署理南阳镇中军游击之襄城都司塔金引见。得旨、塔金、准署南阳镇标中军游击。周可昌、人甚平常。著原品休致。先据该抚奏称、周可昌、限于才力。请降都司。经部议以周可昌。既系才力不及。该抚自应照例题参。乃硕色并未遵例照部议题参。于陛见时。又复面请降补都司。送部引见。殊属瞻徇。著交部察议。　　

○丙寅。谕、近日京师钱价。又觉昂贵。若五月支领兵饷。搭放钱文三成。则民间流布之钱。较前宽裕。于闾阎日用有益。著大学士张廷玉协办大学士讷亲、户部尚书海望、侍郎傅恒会同即速议奏。　　

○礼部带领会试下第八十以上之举人董一世等引见。得旨、董一世、张虬、阴章、著赏给中书职衔。张撝谦、徐文靖刘体礼著赏给学正职衔董一世、张虬、阴章三人。各赏缎二疋张撝谦徐文靖刘体礼三人各赏缎一疋　　

○工部等部议覆、协办大学士吏部尚书暂署直隶总督刘于义疏称准督臣高斌移交题稿一件。内开查冀州城垣颓缺甚多。武强县系乾隆八年偏灾稍重之地。元气未复。又前估天津府属之庆云县城因该县复被偏灾现在查赈。应列为要工。其应需银两。于山东、河南、山西、等省。解到充公耗羡银内动拨。先发十分之六。购料兴工。应如所题。从之。　　

○丁卯。上诣畅春园、问皇太后安。　　

○军机大臣等奏、军营随将军印务察哈尔兵一百名。向例三年期满。经臣等议准、改为五年更换一次。今春额驸策凌到京。臣等向商现今军营无事。所有兵丁有无应行裁减兹据额驸策凌议称、随印察哈尔兵一百名。现于本年七月内期满。应将此项兵。彻回本处不必另派更替。其需用随印兵。即于喀尔喀兵内拣选应用似属可行。从之。　　

○工部议覆。云南总督张允随疏称元江府属他郎地方观音九道二河。系普洱镇沅威远等处往来必由之路。向来各架木桥一座。夏秋雨水泛涨。桥被冲倒。行人病涉。请建石墩木桥二座应如所题。从之　　

○以大学士陈世倌协办大学士讷亲内阁学士王会汾吏部左侍郎阿克敦、兵部尚书彭维新、兵部右侍郎开泰、刑部尚书汪由、敦刑部左侍郎钱陈群、刑部右侍郎彭启丰、工部右侍郎德龄、左都御史刘统勋、左佥都御史嵇璜、大理寺卿刘纶等充殿试读卷官。　　

○戊辰。策试天下贡士蒋元益等三百十三人。于太和殿前制曰。国家设科取士。每三年而宾兴之。复明试于廷。以觇所志。朕既不逮。立政无方常思进彼嘉言。佐予休治。比策试贡士。亦既不愧不文。爰咨爰度矣乃多士之对扬者。华藻是饰。骨鲠无闻。岂朕求之不诚欤。抑司其事者。抑不以进欤。不然岂时无阙政。民无隐情事耶。则多士以起自田间。未谙政务为辞耳。夫政事与学问非二途。稽古与通今乃一致。爰以多士所素服习敬业者询之。必有以导朕焉。五、六、七、九、十一、十三、之经。其名何昉。其分何代。其藏何人。其出何地。其献何时。传之者有几家。用以取士者有几代。得缕晰而历数欤。三选、四科、五问、十条、乃周汉以下取士之别。为取为弃。为同为异。为得为失。可得而详言欤。其铨除也。代复不同。魏晋而下。率循资格。有四科、九班之别。五保七流之异。其体例亦能条对论列否耶。将欲得贤材。舍学校无别途将欲为良臣。舍穷经无他术。多士宜有以奋发敷陈。启迪朕蔽。其有深悉时政得失。直言极谏者听。　　

○谕大学士等今日殿试。人数众多。天气炎热。著工部尚书哈达哈多备茶冰。俾士子普沾。以解烦渴并加意照看。可即速传谕知之　　

○己巳。户部议覆、甘肃巡抚黄廷桂疏称、宁夏移建满城占用民地。先经奏明照时给价。俾另行置买其旧城基地。并从前拨给满兵官地。亦奏准交地方官变价。今请即将所遗官地。拨给新城所占民地各户承种。新旧满城。相距不过数里。民情俱甚乐从。应如所请从之。　　

○兵部议覆、直隶总督高斌疏称、烟郊、白涧、桃花寺、隆福寺、四处行宫。看守外围兵弁。钦奉谕旨。令臣派员看守。兹查烟郊行宫。应派外委一员。守兵八名。请于宝坻营。拨守兵五名王庆坨营拨守兵三名。于通协辖属马兵内拣拔外委一员。归三河营管辖。白涧行宫。附近村庄。应设外委一员。守兵八名。桃花寺行宫。建处半山。应设外委一员。兵丁十二名。隆福寺行宫。附近陵寝山丛树密应设外委一员。守兵十六名。三处共守兵三十六名。于蓟协所属陆路僻汛内酌拨外委三员。于蓟协辖属马兵内拣拔。统归蓟州营管辖。外委各给土房三间。兵丁各给土房二间应如所奏从之。　　

○工部议覆协办大学士吏部尚书暂署直隶总督刘于义等奏称张家湾东南。自木厂至善人桥。计长五里余连年被水河岸冲坍。应建护岸排桩板工。四百六十丈排水木坝三座。并将长店村坍岸。加倍宽厚又通州运河。逼近城垣。应于城北卧虎桥等处。建排水坝三座。逼溜东行。又自小圣庙北石碑起。至邵板厂鸡心坝止。长三百丈。建护岸排桩板工。又古北口潮河上岸。去年。七月水发。故道淤平。直抵北岸。北岸系提标兵房。房北为提督衙署。现在冲坍北岸宽三十余丈。长八十三丈。倒坏营兵自盖草房八十八间。应建荆囤石子坝一道。长一百九丈。冲坏草房。应赏给房价建盖。应如所题。作速办理。从之。　　

○又议覆、直隶总督高斌奏称、永定河工上游之桑乾河。于乾隆九年春融后。委员承修。四月工竣后。查看得所开渠身尚高。不能进水。兼有近山沙河四道。六七月间。山水骤发挟带沙泥冲淤渠内。俟冬春水落之时验准情形。续加修理。至和合堡山口。新建石坝稳固上年大汛时。坝以上之桑乾河洋河。俱较坝下水高二尺。是其注下之势得坝以为截顿。已有明验。应于和合堡之下。再添建乱石坝一座。俾与上坝相距不远上坝西留水道。下坝东留水道。以行小水。汛至则漫坝而过。东西相错。重关叠锁以杀水势。并将上坝增高二尺。与下坝相称。更为有益。至新开渠身四十六里。惟渠口宽深未合。应再宽五尺。凿深四五尺不等。渠底均深四尺。渠口外。应迎溜开引河一道长一百余丈引水入渠。以畅其势。其沙河归渠处所。大加宽深。以防淤垫。并令地方。每于汛后疏浚。应如所奏办理。从之。　　

○川陕总督公庆复、四川巡抚纪山提督李质粹。奏瞻对贼番屡肆抢劫。虽经动兵征讨。而顽心终未尽革。必须增益官兵。慑其心胆。方可一劳永逸。得旨、议政王大臣议奏。寻议覆据川陕总督公庆复等奏称、瞻对为通行西藏大道。该土酋恃其险阻。屡为夹坝。扰害地方。并抢劫驻防台站彻回兵丁行李银两等物。差查赃贼。抗不擒献。顽梗已极。应如该督等所请。以建昌镇总兵袁士弼为总统。于川省提标各营。及杂谷、瓦寺、各土司内。共派出汉土官兵一万二千名遴选干练之员。带领进剿。并拨附近瞻对之西宁镇汉土官兵一千。西藏郡王颇罗鼐所属。江卡番兵。德尔格土兵各一千。联络声援。巡逻侦探。从之。　　

○庚午。上诣畅春园、问皇太后安。　　

○还宫。　　

○辛未。上御乾清宫。召读卷官入。亲阅定进呈十卷甲第。　　

○礼部议覆、福建巡抚周学健议奏、原任福建学政吴华孙奏、请减省延、建、汀、邵、福、五府修理考棚银两一摺。查闽省九府二州。自六年奏准后。每年给修棚银一千八百两乾隆九年。又奏准三年内。以二年银两。匀给各府州。其一年银两。留为学政。衙门书吏盐菜心红纸张之用。若如该学政所请。再减八百两。实不敷用。至该学政任内核减过各府州考棚银三百一十七两零。现在留学政衙门修整科房公廨司库之用。实属以公办公。应如该抚所议办理。从之。　　

○兵部议覆、天津都统富昌等奏称、乾隆七年。浙闽总督策楞、选拨教习千总曾荣富等四员到津。教演兵丁。届今三年期满。请咨浙闽等省。拣选熟水性者四员送部。由部转发天津。交代教习。应如所请。从之。　　

○户部议准、湖北布政使安图奏称、嗣后武职、千把等弁。有因贪赃枉法。军务获罪革职者。除任内有未完降罚案件追食过俸银外。如系因公挂误革职者。无论任内降罚案件多寡。所有食过俸银一概免追。从之。　　

○是月江南河道总督白钟山奏、扬属下河一带。兴举大工必须多委人员。分段儧挑。但工员既多。贤愚不等。应立定章程严行查察庶可杜侵渔草率之弊。已于未开工时。将修做工程。稽查弊窦之法。刊发条约。令遵照妥办。兹据各工员等。呈报海沟车路兴盐界河东西官河、以及闸下归海各引河俱陆续如式挑竣。臣由淮扬一带。查勘运河江工。即驰往下河。按段逐细丈勘。如有偷减冒混。即将承办工员参处。以期有益无弊。得旨、须为之以实。可也。　　

○署安徽巡抚准泰奏、各属望雨甚殷。会同督臣尹继善、虔祷雨坛。复饬属诚求。未蒙感应。现在平粜接济。得旨、所奏俱悉。今虽用汝为广东巡抚。可将一切未雨绸缪之事。告之魏定国。令其加意料理。　　

○闽浙总督马尔泰奏、年力就衰。难胜封疆重寄。请解任回京供职。得旨、卿尚能宣力封疆。不必固辞。据鞍矍铄。正汝辈所宜为耳。　　

○闽浙总督马尔泰、福建巡抚周学健奏、革兵杨大勋。私雕钤记。诳令营县缉拏匪类萧日光等。并捏造伪劄。与假票字迹相符。监禁后旋畏罪自尽。萧日光等。经司道会讯。并无散布伪劄之事。各营访察。亦无匪夥行踪。地方俱极宁谧是此案杨大勋一人捏造。希冀邀功复粮可知。得旨、此案朕早已知之矣、卿等俟明晰案情然后奏闻亦是。但此则实系诬罔者。可耳。若稍有疑窦。亦似此办理。则迟矣。其属员推诿及不妥者。应查参。　　

○闽浙总督马尔泰、浙江提督陈伦炯奏、玉环营虽属海疆。究非外洋可比。各员弁应照内地。一体论俸升转。停其议叙。得旨、是。知道了。　　

○浙江定海镇总兵陈鸣夏奏、定海镇孤悬海表。商渔辐辏、督察宜周。水师责任綦重。勉期称职。得旨、总兵之任。地方营伍。民情风俗。莫不系焉。必训兵卫民。禁暴安良。斯为称职。况水师更易致废弛。宜加意实力为之。　　

○福州将军兼管闽海关事新柱奏、本年二月。江南吴县商人游仲谋等。在洋遭风飘入琉球国境。该国王遣都通事蔡宏谟等。护送入闽。足徵恭顺。所有都通事及难商附带货税。为数无多。已饬闽安镇口委员。一例免徵。得旨、是。知道了。　　

○山东巡抚喀尔吉善奏刁民。呈称麦收无望。希冀捏冒缓徵。有司市惠沽名。曲徇民隐且奏销为考成所系。借此幸免处分。亦事所时有现在东省粮价不昂民情胥慰。而无厌刁民。仍有非灾言灾。妄希恩泽之事。国家经费。固贵撙节而人心风俗所系更大。查察既直。当剀切檄谕塞其贪心以厚民俗。得旨、所奏俱悉。若能如此担当任事实朕所嘉悦。若耳目有不周或出于隐饰讳灾之意。则好事不如无。诸凡惟有尽心务实斯可耳。　　

○又奏准吏部咨称本年二月奉旨。令各省督抚将节年所奉教养百姓之事现今如何奉行。并行之有无成效之处。悉心条对东省盖藏虽未裕。而俗尚俭勤风气虽未淳。而民鲜刁诈。惟有饬属共矢恪诚。交相砥砺。得旨、所奏俱悉。　　

○又奏、东省愚民。惑于邪教。积习使然。虽经拏获秦之道、朱廷谦等民人稍知儆惕。而习俗移人。革心难必。严饬各属。倘有设立教会。惑众歛钱者即查拏、按律治罪。地方官以失察参处如仅举。一佛会持诵经咒。并无纠众歛钱等事。地方官善为劝导。勿令借端煽惑。得旨、是。只应如此办理者。　　

○又奏、地方偶遇偏灾。穷民外出。自应收养资送。如非因灾而出之民。断不容借名冒滥。嗣后每届夏秋二季。收成候如果境内勘报灾伤。即将实在情形。咨明邻省转行各属密存查考。灾民到境询问籍贯。与咨开地方相符。即照例抚恤。否则毋庸留养资送俾恤灾经费。均归实用。得旨、妥酌为之可也。　　

○又议奏。东省城垣。共一百十二州县卫所。除现在完固。无庸请修外。如章邱等九十一州县。逐一确查。应行修理者。共约需工料银一百数十万两。惟范县高密二处需费在千两以内。余俱自数千两至数万两并十余万两不等。需用浩繁。一时难以并举。自应分别缓急。如附府岩邑。南北通衢。滨海要地。未便置为缓图。请酌动司库存公银。按年陆续兴修。如地非冲要。留俟水旱不齐之年。以工代赈。得旨、只可如此从容次第料理也。　　

○又奏覆准大学士张廷玉等字寄。内称本年三月二十六日奉旨。令各督抚将米税既蠲。米价未平。税课逐年递减之故。明白奏闻。查临清关徵收税课。雍正六年以前。每将临仓耗银。补苴缺额。迨前抚臣岳浚、题准米麦杂粮计石徵收。始敷正额。今米麦等税。蠲免在商。只计算实收银数。故缺额在官。且乾隆六年税银。由八月二十二日起。至次年七月十五日止。计三季零五十四日。而奉到蠲免恩旨。在七年五月二十八日。是免税不过四十余日。故缺额仅八千四百余两。乾隆七年。由七月十六日起。至次年五月初一日止。计三季零四十六日。所过米麦杂粮。尽数宽免。故缺额至一万五千二百余两之多。此六七两年税课递减之由也。至米税蠲而粮价未平。盖因户口日繁。饔飱升斗取给于商者甚众。商贾计尽锱铢。惟知网利。如遇平减。若辈即裹足不前矣。此过关米粮虽多而米价之所以未平也。得旨、所奏俱悉。
  </div>
  <div class="pagination">
   <a href="清实录乾隆朝实录_page330.html">
    上一页
   </a>
   <span>
    ...
   </span>
   <a href="清实录乾隆朝实录_page326.html">
    326
   </a>
   <a href="清实录乾隆朝实录_page327.html">
    327
   </a>
   <a href="清实录乾隆朝实录_page328.html">
    328
   </a>
   <a href="清实录乾隆朝实录_page329.html">
    329
   </a>
   <a href="清实录乾隆朝实录_page330.html">
    330
   </a>
   <span class="current-page">
    331
   </span>
   <a href="清实录乾隆朝实录_page332.html">
    332
   </a>
   <a href="清实录乾隆朝实录_page333.html">
    333
   </a>
   <a href="清实录乾隆朝实录_page334.html">
    334
   </a>
   <a href="清实录乾隆朝实录_page335.html">
    335
   </a>
   <a href="清实录乾隆朝实录_page336.html">
    336
   </a>
   <span>
    ...
   </span>
   <a href="清实录乾隆朝实录_page332.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
