<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 502 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 502 页/共 505 页</h1>
    <div class="content">
○赐王以下文武大臣、蒙古王、贝勒、贝子、额驸等食。　　

○谕内阁、郡王衔贝勒载治之第四子。著命名溥伦。　　

○又谕、张兆栋、文铦奏、沿海地面遭风情形一摺。本年八月闲。广东香山新安二县属沿海地面。猝遭飓风。汲水门等处厘税房屋。多被吹坍。巡缉轮船。亦有损伤。并淹毙营委各员及兵役多人。览奏实深廑系。著张兆栋等即将被灾地方查明。妥为抚恤。毋任一夫失所。　　

○予广东香山等处淹殁参将陈步云、都司梁遇春、云骑尉饶锡祺、守备沈锡章、千总卓增元、把总梁荣高、巡检恩龄等、祭葬恤荫。　　

○辛巳。上奉慈安端裕康庆皇太后慈禧端佑康颐皇太后幸宁寿宫。侍午膳。　　

○壬午。上奉慈安端裕康庆皇太后慈禧端佑康颐皇太后幸宁寿宫。侍午膳。　　

○赏五城贫民棉衣银。　　

○甲申。上奉慈安端裕康庆皇太后慈禧端佑康颐皇太后幸漱芳斋。侍午膳。　　

○谕军机大臣等、左宗棠奏、办理出关诸军饷数。及粮运情形。并请饬晋省按解张曜一军驼乾银两。暨请赏给该军皮衣银两各摺片。出关各军饷项。业经张曜、宋庆、报明数目。张曜一军。粮运经费。所请作正开销。该军出关后。转运军火等项应添银两。及宋庆一军添拨驼料夫粮款项。即著左宗棠酌度情形。妥为办理。金顺拟于九月内。亲带马步四营赴巴里坤。余仍屯驻肃州安西。该军粮料。已由左宗棠发过一千二百万斤。现在古城粮料价值。每石三百余斤。由景廉定作四两三钱。已为金顺订买二万余石。是金顺全军。足供数月之食。而关内赍粮前往。计程愈远。运费愈繁。左宗棠所陈粮运劳费。自属实在情形。巴古一带。既有粮石可采。价值不至过昂。可省运费二十余倍之多。自不必由关内采运。以省浮费。即著左宗棠、景廉、金顺、妥为筹商。总期军食有裨。不可舍易图难。更不得意存推诿。至金顺一军饷粮。每月实需若干。即由该帮办大臣核实奏明办理。张曜一军。每月驼乾银五千两。向由晋省拨发。刻下军行较远。提解为难。著鲍源深即将此项银两。按月解至西征粮台。以便转解应用。该军皮衣银两。即著左宗棠拨款赏给。将此由五百里各谕令知之。　　

○以湖南湘潭等处历年剿办会匪出力。赏提督李镇朝、总兵官谢晋钧、李前福、一品封典。知州俞植、守备王启迪等花翎。千总田生蕙等蓝翎。余加衔升叙有差。　　

○乙酉。谕内阁、巡视北城给事中春庆等奏、拏获多年在逃逆犯。请交部审办一摺。已革署参将张兆绶。系因通匪奉旨正法之员。胆敢逃匿提督马如龙门下。改名张瑞臣。潜行来京。实属不法已极。现经北城拏获。供认不讳。著即交刑部严行审讯。按律惩办。湖南提督马如龙。著先行解任。听候传质。　　

○以正黄旗蒙古副都统明安兼署正蓝旗汉军副都统。　　

○丙戌。谕军机大臣等、礼部奏、朝鲜国贡使被劫。据咨转奏一摺。朝鲜国贡使回国。行至凤凰城边门以外。竟有匪类结夥持械。抢夺行装。实属不成事体。亟应严密查拏。著都兴阿、志和、恭镗、派委员弁。前赴边门以外。迅即缉拏惩办。毋任远扬。嗣后朝鲜贡使过境。应如何妥为防护。并边外如何设法整顿。毋使奸徒滋蔓之处。并著都兴阿等体察情形。悉心妥议。奏明办理。以清贡路而靖边圉。将此谕知礼部。并由四百里各谕令知之。　　

○以正红旗满洲副都统托云兼署正白旗蒙古副都统。　　

○命睿亲王德长带领侍卫十员。往奠故庄亲王奕仁茶酒。予祭葬。谥曰厚。　　

○丁亥。谕军机大臣等、都兴阿等奏、奉省添练马队余兵。待饷孔殷。请饬催迅速拨解一摺。前因都兴阿等奏添练马队。请拨饷银。经户部奏准由山东地丁项下拨银四万两。江西地丁项下拨银二万两。江苏厘金项下拨银四万两。江海关六成洋税项下拨银二万两。山东业经解到银一万两。江西筹拨银一万两尚未解到。其余各省。均未报解。现在奉省办理操防。需饷甚殷。亟应速筹接济。著李宗羲、吴元炳、刘坤一、文彬、各将奉拨银两如数筹备。迅速派员解赴奉省。务于年前解到。以济急需。将此由四百里各谕令知之。　　

○以太常寺卿岐元为内阁学士兼礼部侍郎衔。翰林院侍读学士奎润为詹事府詹事。　　

○赏顺天通州王恕园等处煮赈粟米六百石。　　

○戊子。谕内阁、荣禄奏、请开总管内务府大臣差使一摺。荣禄办事尚属勤慎。著毋庸开去总管内务府大臣差使。　　

○谕军机大臣等、本日李鹤年奏参藩司不能称职一摺。据称福建布政使潘霨、由捐纳佐杂出身。心术阴柔。人品卑琐。差委员缺。多系捐班人员。以致物议沸腾。编造歌谣。黏贴街市。且有袒护同乡。结为朋党。及与将军拜认师生各情。近日办理日本事宜。卑词下气。求悦夷人。大失国体等语。该藩司现在台湾。其办理一切事宜。以及平日居官行事。沈葆桢知之必稔。即著按照李鹤年所参各节。秉公详悉查明。迅速据实具奏。毋稍徇隐。原摺著钞给阅看。将此由四百里密谕知之。　　

○兼署湖北巡抚李瀚章奏、湖北折徵漕粮。聚难改徵本色。拟酌提漕折采买米三万石。由海运至津兑通。以实仓储。下部知之。　　

○陕西巡抚邵亨豫奏、请将丁忧道员黄鼎留营办理防务。允之。　　

○蠲缓直隶雄、高阳、任邱、定、宝坻、蓟、霸、安、河闲、元城、大名、丰润、安平、通、三河、武清、香河、保定、文安、大城、永清、滦、乐亭、清苑、安肃、新城、蠡、献、肃甯、天津、静海、沧、南皮、盐山、庆云、无极、稿城、清河、玉田、饶阳、深泽、固安、青、沙河、鸡泽、四十五州县被水被旱被雹地方本年额赋租课暨民借仓谷有差。　　

○蠲缓直隶开、东明、长垣、三州县被水地方本年额赋有差。并减免差徭。　　

○己丑。以慈禧端佑康颐皇太后四旬圣寿。锡类推恩。赏户部左侍郎袁保恒祖母郭氏御书扁额曰期颐锡羡。盛京副都统清凯母马佳氏御书扁额曰西池锡嘏。库尔喀喇乌苏领队大臣孝顺父法什尚阿御书扁额曰气禀芝椿。并赏文绮珍玩。　　

○谕内阁、明善奏、请开总管内务府大臣差使一摺。明善办事有年。尚为熟练。著毋庸开去内务府大臣差使。　　

○定新设甘肃固原直隶州知州为冲繁难要缺。海城县知县为繁疲难要缺。平远县知县为繁难中缺。固原州州判、海城县县丞、均为要缺。平远海城二县训导、典史、同心城巡检均为＜??闲＞缺。从总督左宗棠请也。　　

○以福建晋江会拏逆首杨辅清出力。赏安徽总兵官马融和提督衔。守备张荣等花翎。余升叙有差。　　

○命正黄旗汉军都统安兴阿、镶蓝旗蒙古都统察杭阿、工部左侍郎何廷谦、内阁学士祥泰、在紫禁城骑马。　　

○旌表夫亡殉节安徽候补知府谢希迁妾操氏。　　

○庚寅。谕军机大臣等、户部奏、出关各军饷项。暨新疆各城军饷。请统归西征粮台经理一摺。现在大军出关。相机进取。前经降旨派左宗棠督办粮饷转运一切事宜。并令袁保恒帮办。所有出关各军应需粮饷运费等项。自应统归左宗棠、袁保恒、斟酌缓急。奏请筹拨。至新疆军饷。近年各城请拨。头绪纷繁。殊不足以昭核实。亦应由左宗棠等一并经理。嗣后出关各军。暨新疆各城请拨饷需。均由该统兵各员及各城大臣。咨照左宗棠、袁保恒、核明数目。酌量奏拨。不得纷纷自行奏请。以归画一而专责成。即著左宗棠、景廉、金顺、袁保恒、咨照该统兵各员及各城大臣。一体遵照办理。左宗棠。袁保恒。务当通盘规画。酌盈剂虚。核实筹拨。毋任稍有匮乏。原摺均著钞给阅看。将此由五百里各谕令知之。　　

○辛卯。以神灵显应。加山东郓城县河马村栗大王封号曰诚孚。　　

○以记名总兵官唐瑞廷为湖南镇筸镇总兵官。　　

○补铸福建甯化县儒学条记。从巡抚王凯泰请也。　　

○壬辰。谕军机大臣等、沈葆桢等奏、台湾近日情形。并淮军到台一摺。日本兵船尚未退出台湾。刻下退兵章程。业经定议。惟此后海防各事宜。亟须认真讲求。以期有备无患。现在淮军三起。均抵澎湖。应如何分扎要隘之处。仍著沈葆桢等酌度情形。妥为布置。其南北开路以及郡城修筑炮垒各事。并著该大臣等悉心经理。毋得以日本事已办结。稍形松劲。剌桐脚庄民。已与龟纹社释嫌寻好。琅＜?王乔＞诸社。均受约束。其余亟须交第清查。惟入山愈深。番社愈杂。北路复有生番扑犯碉楼伤毙兵丁之事。亟应妥为筹办。俾番众悉为我用。藉可自固藩篱。著沈葆桢、文煜、李鹤年、王凯泰、潘霨、饬令派出各员设法招徕。随时抚恤。招垦事宜。仍须商同罗大春认真筹画。台郡城工。业已过半。安平炮台。现拟设于三鲲身地方。一切工程。沈葆桢等务当悉心经画。毋得畏难思阻。将此由五百里密谕沈葆桢、文煜、李鹤年、王凯泰、并传谕潘霨知之。　　

○兵部议覆浙闽总督李鹤年奏、请于福建陆路各营内。挑练精兵五千四百四十八名。分为十二燥。以各本提镇为统领。各镇仍归提督节制。以督标中军副将为营务处。饬令择要驻扎。练习行阵。以申戎备。应如所奏办理。从之。　　

○山西巡抚鲍源深奏、请将丁忧提督张树屏留省办理冬防。允之。　　

○以记名提督黄秉钧为山西太原镇总兵官。　　

○赏八旗暨步军营绿营兵丁一月钱粮。　　

○予积劳病故山西太原镇总兵官王巨孝祭葬恤荫。　　

○癸巳。命都察院左都御史广寿、兵部右侍郎夏同善、驰往陕西查办事件。　　

○以云南克复顺甯等城。暨捦斩逆首马德新出力。赏总兵官岑有富、雷应山、一品封典。参将马治堂、唐发荣、戴运明、王瑞、段时行、王功甲、黄金林、游击胡占鳌、王浩能、都司王珍、王贵、巴图鲁名号。知府林桂清、副将樊钟溢等花翎。通判钟澐等蓝翎。余加衔升叙有差。　　

○追予云南景东殉难署同知郑自燿、署游击特通阿、合建专祠。　　

○乙未。谕内阁、都察院奏、同官呈控债务。兼有需索假吞情弊。请旨交部讯办一摺。据称都察院笔帖式武英、呈控署都事德全曾向该笔帖式两次借用银两。嗣经武英讨问。该署都事声称尽为武英前次补缺请假之用。反屡次索取规费。将应分饭银扣除不给等情。经广寿等传讯两造。各执一词。亟应彻底根究。署都事德全、著交刑部讯办。笔帖式武英、著听候传质。　　

○又谕、王文韶奏、请将身家不清之道员革职等语。记名道唐绳武、向充原任乾州厅同知俞受钦长随。辄敢投效军营。蒙混夤缘。历保至记名道。且其平日遇事招摇。欺诈百出。亟应严行惩办。唐绳武著即行革职。仍照律杖一百。交地方官严行管束。以肃官常。　　

○丁酉。谕军机大臣等、大学士文祥奏、敬陈管见一摺。台湾之事。现虽权宜办结。而后患在在堪虞。日本与闽浙一苇可杭。倭人习惯食言。难保不再生枝节。前因议买铁甲船及水炮台各节。仓卒莫办。措手无从。不得不为暂缓目前之计。刻下事机已缓。亟宜赶紧筹画。以期未雨绸缪。岂可仍蹈因循故习。著沈葆桢、文煜、李鹤年、王凯泰、潘霨、悉心筹商。所有在台兵勇。应如何酌留。淮军素称得力。现在业已到台。应如何分扎防堵。全台事宜。应如何布置。该大臣等务当妥为经画。以善将来。并著李鸿章、李宗羲、将前议购买未成之铁甲船水炮台及应用军械等件。迅速筹款购办。无论如何为难。务须妥为设法。庶几兵械精良。有备无患。原摺均著钞给阅看。将此由六百里密谕李鸿章、李宗羲、沈葆桢、文煜、李鹤年、王凯泰、并传谕潘霨知之。　　

○己亥。上不豫。仍治事如常。命军机大臣李鸿藻恭代批答章奏。　　

○谕军机大臣等、都兴阿等奏、剿办金州逸犯情形一摺。逸犯高希田潜回夹心子地方。经营总奎山等带队往捕。该犯胆敢句结匪党。聚众抗拒。我兵奋勇冲击。毙匪多名。高希田向北逃窜。其余匪党。窜由貔口街市。归并高希田围寨。亟应迅速捕拏。以靖地方。著都兴阿等饬令派出队伍。驰赴金州貔口。会合各军协力兜捦。相机办理。总期净绝根株。毋任蔓延为患。其沿海各口岸。并著都兴阿等严密防范。以杜窜越。将此由四百里各谕令知之。　　

○以前任宗人府府丞朱学勤为大理寺卿。　　

○赏故辅国将军谦荣母黄佳氏镇国将军半俸。　　
</div>
    <div class="pagination">
<a href="清实录同治朝实录_page501.html">上一页</a><span>...</span><a href="清实录同治朝实录_page497.html">497</a><a href="清实录同治朝实录_page498.html">498</a><a href="清实录同治朝实录_page499.html">499</a><a href="清实录同治朝实录_page500.html">500</a><a href="清实录同治朝实录_page501.html">501</a><span class="current-page">502</span><a href="清实录同治朝实录_page503.html">503</a><a href="清实录同治朝实录_page504.html">504</a><a href="清实录同治朝实录_page505.html">505</a><a href="清实录同治朝实录_page503.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
