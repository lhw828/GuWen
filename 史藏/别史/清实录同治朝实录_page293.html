<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 293 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 293 页/共 505 页</h1>
    <div class="content">
○又谕、林寿图奏、甘饷由汉中转解。西安粮台。应否裁撤。并陈庆泾等营饷无可措一摺。甘省军饷。前据穆图奏、请将本年三月以前各省饷银。仍由湖北径解汉中。交陈丕业经收转解。林寿图不得擅行截留。当经降旨允行。兹据该藩司奏称、庆泾等军。月需饷银。为数尚钜。若因粮饷不济。恐致哗溃等语。此时左宗棠计可入关。著于到省时与乔松年通盘筹画。于应解汉中饷银。酌提若干。交西安粮台。仍责成林寿图设法转运。该处粮台。毋庸裁撤。穆图善亦当于汉中粮台收到之款。先行酌拨庆泾。分赡各军。不得专顾兰省。林寿图摺。著钞给左宗棠等阅看。本日据刘长佑奏、捻逆穷蹙。请饬左宗棠悉力截剿。毋使东向等语。捻匪凶焰已衰。自应就地殄灭。著左宗棠、乔松年、懔遵叠次谕旨。即将此股就陕省地方迅图翦灭。毋令他窜。刘长佑摺。著钞给左宗棠、乔松年阅看。将此由六百里谕知左宗棠、穆图善、乔松年、并传谕林寿图知之。　　

○陕西布政使林寿图奏、请以丁忧知县李殿爵留办军粮。得旨、李殿爵购办军粮。非军营打仗可比。仍著饬令回籍守制。　　

○旌表守正捐躯四川＜??闲＞州民刘双沅妻陈氏。　　

○己丑。谕军机大臣等、李鹤年奏、豫军出境堵剿。并筹防西路一摺。任赖匪股。窜扰青莱。李鹤年现饬张曜等军出境堵剿。尚能不分畛域。著于行抵东省后。统归李鸿章节制。该大臣迅赴济甯。以便就近调度。张总愚股匪。被剿穷蹙。窜豫实在意中。豫省防兵。止能顾商雒一路。荆子关门户洞开。不可不豫为防备。著李瀚章、曾国荃、酌派重兵严密堵御。毋令阑入。致干重咎。将此由六百里各谕令知之。　　

○又谕、何琯奏、巴哈两城防务吃紧。请饬催成禄等军出关布置一摺。哈密虽经收复。地方糜烂不堪。而巴城粮道。又复阻塞。非有大兵出关。不足以资镇抚。成禄一军。屡经谕令西行。何以叠报胜捷。而收复无期。未免意存观望。著即迅复肃城。以便克期出关。文麟、景廉、均有地方之责。并著穆图善严催起程。毋得再事迁延。致干咎戾。哈密地方应办各事。何琯随时办理。以副委任。将此由六百里谕知穆图善、成禄、并传谕何琯知之。　　

○庚寅。谕内阁、本年春夏以来。天时甚形亢旱。节经祈祷三坛。亲诣大高殿拈香。并派恭亲王奕?恭代致祭社稷坛。虔祈雨泽。旬日以来。小雨廉纤。未蒙优渥。现在节逾小暑。农田望泽。愈形迫切。深宫轸念民依。宵旰焦思。弥深恐惧。择于本月十三日。敬举告祭方泽典礼。虔申祈祷。派惇亲王奕誴恭代行礼。朕于是日仍亲诣大高殿拈香。初十日先期斋戒。摅诚待命。以冀皇祇眷佑。速沛甘霖。庶回百谷之生。而苏万民之困。所有应行典礼。各该衙门即照例敬谨豫备。　　

○派盛京将军都兴阿、户部右侍郎延煦、敬谨修理福陵碑楼工程。　　

○予江苏中属殉难同知蔡渚泰等绅民妇女一千九百七十一员名口分别旌恤如例。　　

○辛卯。上诣奉先殿寿皇殿行礼。　　

○盛京将军都兴阿奏、遵饬通永镇洋枪队官兵赴津。得旨、著即催令春霖等迅速回津。毋稍迟滞。又奏、遵旨筹商查勘边外田地。批、著即会同延煦悉心筹画。以为久安长治之计。毋负委任。　　

○山西巡抚赵长龄奏、捻匪窜近东省。现在筹防晋省东路。得旨、著严饬在防将弁勤加侦探。认真防堵。毋稍松懈。　　

○壬辰。谕军机大臣等、近闻直隶地方。夏闲海啸。遍地皆盐。青沧盐匪。屡有爬盐洒卖之事。现因缉枭马勇外调。该匪窜出任邱雄县容城一带。复绕至霸州东安等处。句结各处饥民。抢掠盐店。并抢劫铺户。偪索村庄马匹银钱。形同马贼。青沧盐匪。久为畿疆之患。兹复句结饥民。肆行抢劫。若不亟筹剿捕。贻害滋深。著万青藜胡肇智严饬所属各州县实力巡缉。将各该地方饥民。随时安抚。毋为该匪所煽惑。别滋事端。刘长佑亦当迅拨兵勇。分路摉拏。并饬派出之将弁。会同崇厚所练之兵勇。齐心剿击。务绝根株。将此各谕令知之。　　

○又谕、李鸿章奏、派兵分路兜剿。并筹商运防情形一摺。贼势现趋登莱。李鸿章派令刘铭传等分三路偪贼而前。扼之于胶莱河一带。而先筹布运防。使贼不能窜出。以期聚而歼旃。布置尚为周妥。惟贼踪飘忽。若乘官军未集。闻风远扬。办理又无把握。即著李鸿章飞檄各路兵勇。迅往兜击。毋失机宜。丁宝桢亦当督饬东省各营。会同扼剿。务将此股贼匪。就地剿除。毋令兔脱。至运河防务。李鹤年、英翰等、已各派兵分段协守。李鸿章现饬李昭庆所部。接守滩上一带。又商调鄂军出境换防。即著迅速办理。该大臣以运防既固。犹恐贼折而窥黄。所见亦是。总兵刘景芳。前已统带所部赴齐河防守。张树声现在大名一带。该处防务亦关紧要。能否移扎张秋北岸。或另筹一军前往扼扎。著刘长佑酌度办理。左宗棠带兵入陕。所部无多。难于分布。荆子关一路。前已谕令李濣章等派兵堵御。著李鸿章迅摧赴防。毋许延误。将此由六百里各谕令知之。　　

○又谕、严树森奏、请酌募五营。督同遵防川兵进剿。请饬川省筹解军械。并请抽拨酉秀防军。出境助剿各摺片。严树森以席宝田现不赴黔。前拨川湘饷银二万两。专归四川筹解。请饬四川总督自上年十月起。截至本年四月止。仍遵前旨。无论何款。按月筹提一万两。共计银七万两。先行筹拨解赴綦江。嗣后请自本年五月为始。按月筹拨银二万两。严树森如先得此川饷七万两。即在黔蜀边界练中。挑募五营教练。进驻遵义。五月后。二万两月饷有著。拟续练五营。并请饬川省筹给军火帐篷等件。俾作五营之用。骆秉章素顾大局。于川黔军事。自能统筹缓急。该藩司请拨之饷。及军械等件。能否照数协济。及应否再行挑募各营归该藩司统带之处。著骆秉章酌量情形。妥为办理。严树森以李元度现扎三道水。距贼巢甚近。机有可乘。惟兵力不敷分布。若饬湖南酌派数营。又恐缓不济急。拟请于秀山驻防七营内。抽拨五营。出境助剿。以竟全功。所奏不为无见。著骆秉章相机调度。严树林于上年二月奉旨查办事件。迄今已阅年余。尚未驰赴黔省。此时设词布置。又涉有意耽延。藩司有地方之责。著即赶紧前进。迅赴贵阳。毋再任意逗遛。致干咎戾。将此由六百里谕知骆秉章。并传谕严树森知之。　　

○上以祈雨祭地于方泽。自是日始。斋戒三日。　　

○癸巳。盛京将军都兴阿等奏、动款培修奉天省外围土城。以资捍卫。下部知之。　　

○甲午。遣恭亲王奕?诣宣仁庙。钟郡王奕詥诣凝和庙。孚郡王奕譓诣昭显庙。惠郡王奕详诣时应宫。拈香祈雨。　　

○谕内阁、现在天时亢旱。京师兵丁籴食维艰。所有八旗及绿步各营官兵。均著加恩照现放章程。赏给半月钱粮。以示体恤。　　

○又谕、倭仁奏、病未痊愈。请开缺调理一摺。倭仁不必给假。一俟气体可支。即以大学士在弘德殿行走。其余一切差使。均著无庸管理。　　

○又谕、前因英桂奏、道员丁杰交出竹枝词。牵涉督抚司道大员。当经谕令英桂会同吴棠、查明编造之人惩办。并将词内所指各节。悉心查访。兹据英桂、吴棠、查明实在情形覆奏。据称词内所指抽收厘税创造轮船调员来闽差委等事。及道员曾宪德考语前后歧异。并收复漳州。剿办永春州上场堡土匪崇安斋匪各情形。均经左宗棠奏明有案。其调闽及派委厘差各员。亦多籍隶各省。并非尽属楚人。所指左宗棠去闽时绅士攀留一节。前经英桂等据禀陈明。左宗棠以轮船局务。俱有眉目。即行料理起程。覆奏后。经绅士再三禀留。均未允行。并无商令绅士挽留之事。所指以厘金充修脯一节。闽省鳌峰书院。旧藏正谊堂书板无存。左宗棠设局重刊。考取举贡。筹给膏火。分司校理。系为教养士林起见。周开锡所买师姓之婢。并非知府李庆霖所送。同知沈应奎。并未为周开锡安顿已出之妾。英桂因兼署督篆。不能再兼巡抚。奏请以周开锡接护抚篆。并非李庆霖等代为恳求。朱明亮接署汀漳龙道印务。距杜义山开缺之期。相隔月余。并非当时索印。左宗棠并无以红顶二人扶轿。周开锡、夏献纶、现无亲兵随从。惟吴大廷赴任台湾。带勇五百名前往。并此外委员缉捕护饷。闲亦拨勇随行。并非为护卫本员而设。周开锡等亦无遮护楚人等情。均著无庸置议。按察使衔候选道丁杰所呈竹枝词。查系不知姓名人投入轿中。惟于例应销毁之件。不行毁弃。辄复送入官司。实属不合。著交部照例议处。饬令回藉听候部议。左宗棠前在闽省。办理军需厘捐等事。均系地方要务。岂可任令无知之人。信口雌黄。所有编造竹枝词之人。仍著英桂等严拏究办。以儆刁顽。另片奏、请将不知远嫌之同知议处等语。知府衔福建尽先补用同知沈应奎。充当厘局委员。辄携眷居住藩署。实属不能远嫌。著交部议处。　　

○谕军机大臣等、传谕福建台湾镇总兵官刘明灯、台湾道吴大廷。刘明灯、吴大廷奏、捦获戴逆案内要犯。并捕斩会首及积年著匪多名一摺。台湾地方辽阔。人情犷悍。自戴万生等倡乱以来。虽经官军扑灭。余匪究未净尽。经刘明灯吴大廷多方缉捕。前后叠获匪犯多名。自台湾北至竹堑。人心安帖。办理尚属妥协。该处喜乱好动。习为故常。必须设法镇抚。方可日久相安。著该镇道严饬地方文武各官。留心访缉。有犯必惩。毋令余匪藏匿。致酿乱阶。其安分良民。兵燹余生。流离可悯。尤须加意抚绥。培养元气。并著该镇道斟酌情形。妥筹办理。　　

○又谕、文麟奏、布置出关。前赴哈密。并请调文武各员随营各摺片。哈密城池。业经收复。亟须大员带兵前往镇抚。文麟身任该城大臣。责无旁贷。叠次谕令出关。为日已久。尚复逗遛高台。实属迁延观望。现在军装业已齐备。著即赶紧起程。统带所部。驰赴哈密新任。傥再藉词延玩。恐不能当此重咎也。懔之。所需车辆驼只粮草等项。即著穆图善严檄沿途地方各官妥速协济。毋误供支。并著文麟咨催麟兴、李云麟、于新疆协饷内。提拨银四五万两。交现派往之委员领归该营。以顾急需。成禄围攻肃州。久未蒇事。疲玩殊甚。著迅拔坚城。续行出关。为文麟后路声援。毋再迟延干咎。文麟请调之副将萧青云、总兵张玉春、知县卢锡绅、前署秦州知州缪宝均、均著穆图善饬令前赴该营听候差遣。侍卫诚庆。本日已谕该管大臣饬令前往矣。将此由五百里各谕令知之。　　

○福建台湾道吴大廷奏、整顿海防。添制龙艚等船。得旨、即著会同刘明灯随时整顿。并严饬管带各船员弁实力梭巡。以清积弊。　　

○以鸿胪寺少卿朱学勤为江西乡试正考官。宗人府主事范鸣和为副考官。光禄寺少卿张澐卿为浙江乡试正考官。翰林院编修张之洞为副考官。侍讲学士常恩为湖北乡试正考官。修撰钟骏声为副考官。　　

○乙未。祈雨。祭地于方泽。遣惇亲王奕誴恭代礼。　　

○上诣大高殿祈雨坛行礼。　　

○谕军机大臣等、丁宝桢奏、追贼获胜。并布置扼剿情形一摺。捻匪由海阳折回即墨。意图从胶州一路。窜出莒沂。经丁宝桢催兵赶回胶州扼截。所部前敌各军。亦在即墨进剿胜。并连夜攻扑贼营。斩获甚众。剿办尚属认真。该逆南窜未遂。必将由莱郡一路西还。潘鼎新一军。业已赶到。移扎昌邑。惟东省兵力未厚。刘铭传、董凤高、沉宏富等军。须星驰前进。互为声援。庶足以杜回窜。又恐诸将会合。丁宝桢呼应不灵。防截机宜。闲不容发。著李鸿章即星夜驰赴前敌。就近调度。以期呼应灵通。迅歼群丑。傥坐失机宜。必惟该大臣等是问。将此由六百里各谕令知之。　　

○又谕、前据穆图善奏称、陕西甘泉失守。延长等处均有贼踪。当经谕令穆图善、库克吉泰、乔松年、派兵进剿。并谕令桂成严防边界。兹据桂成奏称、筹备沿边及沿河情形一摺。此股贼匪。现已扰及绥米及怀远葭州境内。定边一带亦有贼踪。难保不窜出榆林边境。由草地东行。桂成务当督饬防边驻扎官兵严密遏截。并饬归化城所属各厅文武豫筹防堵。沿河一带。尤关紧要。并著赵长龄添拨兵勇。加意巡防。不可稍涉大意。穆图善、库克吉泰、乔松年、尤当懔遵前谕。迅速添派劲旅。合力会剿。务将此股贼匪。就地歼除。毋任窜出边境。致滋蔓延。甯条梁一带。并著穆图善添兵堵御。以固山陕门户。现在北山一带防剿情形如何。即著乔松年迅速驰奏。以慰廑系。甯夏军营赴归化城采买马匹委员。穆图善当豫行备文知照桂城。以免奸匪溷迹。绥远城所属各厅商贩出口。亦著赵长龄饬令该地方官详细查明。给发执照。毋任奸宄句结。将此由六百里各谕令知之。　　

○以协办大学士工部尚书瑞常充翰林院掌院学士。　　

○以镶红旗蒙古副都统穆腾阿为镶白旗蒙古都统。　　

○补铸江苏松江城守营常州营江阴营游击、福山镇标右营刘河营都司、各关防。从署总督李鸿章请也。　　

○丙申。谕军机大臣等、宋延春奏、官军进剿迤西各路逆匪。叠获胜仗一摺。云南姚州镇南等处。贼寨林立。本年春闲。经署提督马如龙督饬合国安等军分路进剿。攻破贼营甚多。并克复姚州所属之白塔街。镇南所属之吕合城、永北所属之马房等处。其退入永北厅城之贼。亦经昭通镇兵练围住。断贼粮道。剿办尚属得手。姚州等处贼匪。日久稽诛。现在官军。均已直偪姚州镇南永北三处城下。迤西一路。自不难于廊清。即著宋延春传知马如龙。乘此声威。分饬各营将弁迅图扑灭。以竟全功。刘岳昭身任滇抚。责无旁贷。现值滇军得手之时。尤当赶紧赴滇。妥为调度。该抚务将黔匪迅速剿除。即行带兵前进。毋稍迁延。刘岳昭未到以前。所有该省筹办兵饷各事宜。宋延春仍当悉心办理。以副委任。将此由五百里谕知刘岳昭、并传谕宋延春知之。　　

○直隶总督刘长佑奏、派兵协助河防。得旨、即著严饬派出各军。认定地段。实力巡防。不得稍涉疏懈。该督仍当随时察看情形。妥筹策应。以固河防。　　

○以委散秩大臣宝全为镶红旗蒙古副都统。工部右侍郎恩承署镶红旗蒙古副都统。　　

○改福建陆路提标前后二营漳州镇标右营云霄营各游击为都司。兴化城守左营都司为守备。裁泉州城守营都司二缺。长福营右军都司、同安营都司、兴化城守右营守备、延平城守右营守备、诏安营守备、各一缺。并裁各营千总三十二员。把总六十七员。外委七十八员。额外外委四十七员。马步守兵一万六千三百三十五名。增设督标中等四十一营。每营号令兵七名。枫岭营四名。从兼署闽浙总督福州将军英桂请也。　　

○予陕西白水阵亡参将郑春元祭葬世职加等。　　

○丁酉。谕内阁、英桂奏、遵旨酌拨福州驻防官兵。移扎杭州一摺。杭州驻防应补官兵。英桂现于马甲等项内。挑选前锋领催等官。前赴杭州。分别差遣操防。并请变通拔补章程。均著照所拟办理。至该官兵随带眷属。驻防杭州。所需治装银两。应给若干。并应由何处何款动支之处。著该部迅速议奏。寻户部奏、请照同治四年江甯移防章程。每户给治装银三十两。官员按本职借给半年廉俸。由各该地方官给发。作正开销。惟由闽赴杭。程途较近。应令量为核减。从之。　　

○谕军机大臣等、李瀚章、曾国荃奏、派军越境助守运河一摺。现在东捻麕集登莱一带。李鸿章前奏拟扼之于胶莱河。为聚而歼旃之计。机会亟有可乘。惟前敌兵力。尚恐单薄。后路运防。尤须布置周密。李瀚章等现派谭仁芳、刘维桢两军。驰赴归德听调。尚能不分畛域。即著李鸿章懔遵叠次谕旨。迅赴前敌。查由泰安莱芜至青石关。由沂水至穆陵关。及兰山之十字路。或系东西扼要。或可潜入清江。均须妥筹调度。毋失机宜。如派赴胶莱之刘铭传等军。不敷扼剿。即酌量增兵。毋令前议又成画饼。运河等处防务尤要。并著飞提谭仁芳等军迅速东下。藉助扼守。该军饷需。李瀚章等已派员设局转运。务当源源接济。毋使匮乏。宋国永一军。现在何处。娄云庆曾否抵营。著李鸿章斟酌调遣。毋得任令闲散。陕捻虽屡经挫败。仍虑回窜豫鄂。务须设法严防。毋稍大意。将此由六百里各谕令知之。　　

○署陕甘总督穆图善奏、通筹甘省全局。并吏治营务。亟须整顿。得旨、览奏各条均悉。该署督务当加意拊循。实力整顿。以期日有起色。毋得徒托空言。　　


大清穆宗继天开运受中居正保大定功圣智诚孝信敏恭宽毅皇帝实录卷之二百六　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治六年。丁卯。六月。戊戌。三口通商大臣兵部左侍郎崇厚奏、遵查霸州等处。时有枭匪抢掠。已饬守备郑明保管带团勇。驰往剿捕。报闻。　　

○己亥。谕军机大臣等、总理各国事务衙门奏、据章京张其浚禀称接到家信。内称六月初九日。突有土匪盐匪二千余人。将蠡县境内北五福村辛桥镇等处三十余村庄。抢掠焚杀。现窜任邱高阳一带。马队有八百余骑。大车有二百余辆。裹胁至二千余人等语。前据刘长佑奏称、顺天保定天津河闲各属。均有盐匪讹索抢夺。业经派兵剿捕。兹据该衙门所奏情形。现窜任邱等处匪党。马队人数已如此之多。刘长佑事前既漫无防范。以致匪徒突起。结党横行。若再不赶紧扑灭。致令啸聚日众。蔓延畿疆。该督其能当此重咎耶。著即添派得力兵勇。先将此股匪党。迅速追剿。务将著名首恶。悉数捦获。尽法惩办。其被胁饥民。仍分别妥为安抚。此外各府所属滋事匪徒。并著分派兵勇。一律拏办。毋稍延缓。现在捻匪窜扰山东。北路河防。正当吃紧。近因天时亢旱。人心不无浮动。畿辅重地。关系紧要。岂可任令匪踪出没。为害地方。神机营兵丁。训练已久。原以备缓急之用。应如何酌量派拨就近协剿之处。著文祥等迅筹办理。将此各谕令知之。　　

○又谕、都兴阿奏、辽阳匪徒滋事。请暂留洋枪队查办一摺。辽阳旛杆堡匪首潘秉得。与海城丁家峪匪首赵希哲等。演习邪教。希图煽党滋事。省城练兵无多。不敷派剿。所有前调回津之洋枪队官兵五百名。著准其暂留备剿。其五行队兵五百名。业已起程。即著崇厚于回津时饬令归伍。以备调遣。潘秉得等股匪徒。都兴阿当速饬春霖合同该地方文武严密掩捕。务尽根株。毋任滋蔓。该匪党究系演习何教。必须详慎查办。毋得扰累平民。仍著迅速查明具奏。至昌图厅降盗赵贵等。又复纠众在法库边外盘踞。据称捦毙多名。余皆逃散。其首匪究在何处。著该将军即饬令派出各员认真追剿。悉数殄除。傥至句结成患。恐该将不能当此重咎也。春霖所部洋枪队。俟辽阳肃清。仍著都兴阿遵奉前旨。迅饬回津。将此由四百里各谕令知之。　　

○庚子。谕内阁、前因万青藜、胡肇智、刘长佑、会奏筹议备荒各情。当经降旨令户部速议具奏。兹据该部奏称、顺天直隶各属。虽闲有得雨之处。而旱象已成。朝廷轸恤民艰。若俟该兼尹等详细查报。尚需时日。该部现拟请于本届江浙海运糟粮尾船内。拨给粳籼米共十万石。山东河运漕粮头批内。拨给粟米十万石。由天津道专司分拨。加恩著照所请所拨米石即由万青藜等遴派妥员赴津领取。其顺属拨米若干。直属拨米若干。并著该兼尹等自行酌拨。务使实惠均沾。所有由部筹备银二十万两。亦著该兼尹等迅议章程。俟奏到时。即行如数发给。除涿州东安定兴三州县业经查明外。其顺属各州县。均著万青藜等分别查勘灾分。毋稍延误。至顺天各属。何处有常平义仓。何处应开粥厂。仍著万青藜、胡肇智、悉心妥议。并慎选官绅。分投赶办。刘长佑亦当督饬该藩司。分别各属被灾情形。详求办法。余著照该部所议办理。该兼尹等务须曲体朝廷德意。实力举行。如有不肖官吏。从中侵渔。即行从严惩办。以苏民命而召和甘。　　

○谕军机大臣等、有人奏、广甯开垦官荒。原报虚浮。委员舞弊虐民一摺。据称已革盛京将军恩合、前在锦州奏请开垦牧厂官荒。佐领依勒通阿等、办理多有弊端。物议沸腾。民不堪命。并将该佐领等以少报多浮收勒派等弊。开单呈览。著都兴阿按照所参各节。逐款查究。毋许稍涉瞻徇。原摺单均著钞给阅看。将此谕令知之。　　

○又谕、前因有人奏、直隶武强县知县刘振中贪酷残暴等情。当交刘长佑确查具奏。兹复有人奏、王老月案内逸犯杜发明等。在武强私贩火硝。设立集厂。刘振中冀得陋规。并不查禁。请饬究办等语。著刘长佑汇入前参。一并彻底查明。据实参奏。毋稍徇隐。原片著钞给阅看。将此谕令知之。　　

○又谕、曾国藩奏、鲍超伤病深重。恳准回籍一摺。本日已明降谕旨允准。其所部各营。并令娄云庆接统矣。该提督马步各营。人数太杂。纪律未严。应如何严加裁汰分别撤留之处。著曾国藩、李鸿章、悉心筹商。并著责成娄云庆严加整顿。毋贻他患。莱州等处捻逆。现窜何处。所调各军。已否陆续到防。著李鸿章随时奏报。以慰廑系。御史朱学笃奏、请饬寿防海口等语。著李鸿章、丁宝桢、酌量情形。会商办理。原片著钞给阅看。将此由五百里各谕令知之。　　

</div>
    <div class="pagination">
<a href="清实录同治朝实录_page292.html">上一页</a><span>...</span><a href="清实录同治朝实录_page288.html">288</a><a href="清实录同治朝实录_page289.html">289</a><a href="清实录同治朝实录_page290.html">290</a><a href="清实录同治朝实录_page291.html">291</a><a href="清实录同治朝实录_page292.html">292</a><span class="current-page">293</span><a href="清实录同治朝实录_page294.html">294</a><a href="清实录同治朝实录_page295.html">295</a><a href="清实录同治朝实录_page296.html">296</a><a href="清实录同治朝实录_page297.html">297</a><a href="清实录同治朝实录_page298.html">298</a><span>...</span><a href="清实录同治朝实录_page294.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
