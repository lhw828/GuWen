<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 964 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 964 页/共 1860 页
  </h1>
  <div class="content">
   ○又谕曰、原任大学士梁诗正。灵榇归里。著照大学士蒋溥之例。沿途文武官弁。在二十里以内者。俱赴舟次吊奠。并遣人护送。俾得稳抵故里。以示优恤　　

○癸卯。上诣畅春园、问皇太后安　　

○谕、前经降旨。各省遇有子孙蔑伦重案。令各该督抚于审拟定谳后。一面奏闻。即一面正法。原因该犯情罪重大。不便稍稽显戮。但事关重辟。其中情伪多端。亦不应轻率完结。即如广东遂溪县监生梁举朝。殴死陈国英之母张氏一案。初经该县管唯木。妄断尸子陈国英杀母。录供详报。及至该督苏昌委员覆审。始究出梁举朝自行殴死。狡称陈国英□□客毙实情。幸而狱无枉纵。若非悉心研鞫。遽尔加之寸磔。即使事后别经访出。而其人已罹极典。岂不竟抱奇冤莫白耶。嗣后各省。如遇此等重案。不可不倍加详慎。该督抚等、务须亲提人犯。再三确审。以成信谳。毋得仅凭州县供详。致滋冤抑。该部遵谕速行　　

○吏部议准、翰林院掌院学士刘统勋奏、翰林院满洲读讲学士、庶子、及侍读、侍讲、洗马等官。奏留兼部行走人员。遇京察考核。应令该部堂官分别等第。出具考语。送翰林院办理。至遇有保送差委。令该堂官照额缺郎中。员外郎。一体核实。分别拣派。从之　　

○旌表守正捐躯之山西长子县民侯同来妻常氏。安徽阜阳县民赵某女赵氏　　

○甲辰。吏部议准、云贵总督吴达善奏称、云南布政司理问。缺简应裁。所管普济育婴各堂。及收买铅觔等事。归并布政司经历管理。从之　　

○兵部议准、山西巡抚和其衷奏称、归化城至萨拉齐二百四十里。地属紧要。应于适中之多尔济地方。设把总一员。请即以善岱营把总兵丁。移驻该地。以察素济汛、移驻擡格穆。托和斯尔汛、移驻麦达尔桥。黑水泉汛、移驻韭菜滩。红沙口汛。移驻兴旺铺。韭菜庄窝汛、移驻红沙口。毕齐克齐汛、移驻浑津桥。并由现移多尔济兵内、拨六名驻毕齐克齐。以六名驻托和斯尔。从之　　

○乙巳。吏部议准、山西巡抚和其衷奏称、潞安府属之平顺县。原拨潞城。壶关。黎城、三县。就青羊里为治。编户仅三十一里。环城皆山。并无井泉。乡民每多不便。应裁。其编户及所徵钱粮。各归原拨。从之　　

○丙午。谕军机大臣等、额尔景额奏称、明瑞等因派往伊犁屯田回人端索丕。中途逃走。即将回人阿布都喇伊木补缺。以端索丕之妻配给。将端索丕发回叶尔羌。移咨前来。端索丕系私逃之人。今仍遣回叶尔羌。恐回人等相率效尤。不足示惩。请将端索丕赏给伊犁兵丁为奴等语。额尔景额所奏甚是。端索丕逃回本籍。一经拏获。即应重加责处。或赏给兵丁。庶足以昭炯戒。乃遣归故土。遂其本意。所办殊出情理之外。著将端索丕。发往伊犁给兵丁为奴。如再有逃匿生事之处。即行正法。明瑞等办理未协。著传旨申饬。嗣后诸务。俱应加意妥办　　

○军机大臣等议准、察哈尔都统巴尔品等奏称、移驻右卫兵。应裁之额。每三缺。请以二缺给张家口。一缺仍挑右卫闲散幼丁。以百人编一佐领。共设满洲佐领八。蒙古佐领二。汉军佐领二。防御、骁骑校、各十员。满洲、蒙古、每佐领各设领催四名。前锋四名。马甲六十名。步甲十六名。养育兵十六名。匠役二名。汉军、每佐领设领催四名。马甲五十六名。步甲二十名。养育兵二十名。满洲八旗协领二员。蒙古、汉军、各协领一员分管。步军校二员。作为满洲蒙古之缺。合并拣选。现在右卫所存一百二十四分马甲之缺。即请以在口之人挑补。每翼取华帖式二名。即以张家口兵内、通晓繙译者。咨送吏部考试。总管之缺。即请裁汰。其关防缴部。仍另铸四旗协领印信。遇有词讼事件。饬该同知、会同该协领办理。从之　　

○户部议覆、闽浙总督杨廷璋奏称、两浙发帑收盐。盈余充饷。自乾隆十四年。至二十六年。各处陆续积欠未完。实因帑本不敷。不得不将盈余通融转运。延欠有因。并无侵那情弊。查此项盈余。例应入季册报部充饷之项。必须按年归款。乃历任承办各官。拖延十有余年。并不清完。应请议处。得旨、此项承办拖延之文武各员。既查无侵那情弊。著加恩免其议处。向后务须年清年款。入册报部。倘复有似此拖延者。决不再为宽贷　　

○科布多参赞大臣雅郎阿奏、前因参籫大臣扎拉丰阿、商办筑城事宜。查屯田兵四百名内。以二十名备造器具。余三百八十名。除屯田外。派出八十名筑城。又于屯田兵三百名内。派出三十人协助。本年即可完竣。但喀尔喀兵。俱依水草。离修城之地稍远。未免有误工作。请将乌里雅苏台仓贮米茶赏给。城工得以速竣。报闻　　

○旌表守正捐躯之直隶沙河县民张储贵妻元氏。河南睢州民王某女王氏　　

○丁未。上诣畅春园、问皇太后安　　

○谕军机大臣等、崔应阶自京回任。据奏本月十二三。直属得有大雨之后。经过济南、东昌、各属。地土滋润。至省城、惟沂州、武定、二府属。有得雨四五寸。及深透者。其余各属。得一二三寸不等。倘数日再得透雨。麦收必邀丰稔等语。所奏未甚明晰。各属虽得雨泽。而深透皆不及沂州武定。现在农田似有望雨之意。未知该抚抵署之后。各属曾否续报得雨。并何处已属沾渥。何处尚在待泽。及麦塍大田。此时实在情形若何。著即详悉奏闻。以慰廑念。寻奏、通省惟兖州、曹州、雨泽稀少。民间望雨。省城因连日风燥。土面稍乾。麦收可有七八分。早秋青葱。均无妨碍。现在虔诚祈祷。报闻　　

○吏部议准、直隶总督方观承奏称、天津县西沽叠道。经理须员。就近请归北仓大使管理。其拨夫修垫等事。必得兼衔弹压。查西沽旧有巡检。原管七十六村庄。嗣裁归典史。应令北仓大使。兼西沽巡检。其印信即照兼衔铸给。裁仓夫四名。改设弓兵。添设攒典一名。典史所管村庄。酌拨管辖。即将叠道分段。令各村认修。从之　　

○戊申。谕军机大臣等、据舒赫德。裘曰修奏、查办厦门船行陋规一案。讯系起自二十六年。各道府厅县等衙门。俱有收受之项。请将谭尚忠。刘增等、革审等语。该道府等、既有收受陋规之事。自应如此办理。但黄仕简原奏。俱凭参将温泰开单送款。其所开总督一万。巡抚八千各数。伊究何所确据。若温泰果能指出何人交送。何人收受。凿凿可证。朕亦断不肯为该督抚等稍存回护。倘事涉影响。而温泰并不能逐一指出。系该弁摭拾诬捏。即属此案罪魁。自当彻底查办。方为吃紧窾要。至此外府厅各衙门。相沿陋规。原属易于办理之事。乃不向紧要处根究。而徒欲张大其事。是全未识轻重之宜矣。且所开武职各衙门。收受款项。亦复不少。是否即在三万两之内。及该弁等、向来如何侵用各情节。均应向温泰究问。而舒赫德等、并未详悉查奏。殊属疎漏。至另摺所称知府刘增等、俱系该督抚保举之人。辄于查讯时。即传旨令定长解任。裘曰修暂署抚篆一事。未免欲速。前曾面谕舒赫德。到闽查办此案。若该督抚等、果如黄仕简所奏。滥索入已。则其罪自不容轻贷。应令定长解任质讯。今摺内所奏情节。并无接收确据。定长等即有应得处分。不过失察。及保举非人。尚不至于革职。且现在案情。并无必需该抚质讯之处。何必遽令解任耶。此时想已讯得确情。著传谕舒赫德等、就案悉心分别妥办。毋事张皇急遽。转致畸重畸轻所有军机大臣查讯同知程霖等各供词。并著一并寄去。可将此谕令知之　　

○豁除福建龙岩等州县、乾隆二十八年、冲坍田地。一百六十一顷七十六亩额赋　　

○旌表守正捐躯之山东肥城县民柳辉瑕妻王氏　　

○己酉。谕曰、忻妃薨逝。加恩照贵妃例办理。著四阿哥、六阿哥、八阿哥、绵恩、穿孝。其应行典礼。交该部察例具奏　　

○谕军机大臣等、图勒炳阿奏、到任后亲往司库道库。逐项盘查一摺。巡抚接任之后。将盘查库项缘由专摺具奏。本属照例应行之事。但摺内祇将并无亏那。不将现在库贮数目若干。分晰声明。未免疎漏。著将此传谕图勒炳阿知之　　

○又谕曰、邓文亮捏造梦言□艺。向学政衙门投递诗文。实属谬妄。但核其情节。止缘冀幸功名。流于狂诞。尚无悖逆罪迹。邓文亮才从宽改为应斩监候。秋后处决　　

○庚戌。上诣畅春园、问皇太后安　　

○辛亥。谕曰、方观承奏、直属堤河工程。现在以次完竣。著派兆惠驰驿前往。会同该督赴工次验收。所有随带司员。并著驰驿　　

○又谕曰、方观承奏、张家口建盖移驻官兵房署。一切工程。需员督办。候补道员增福。曾任多伦诺尔同知。于宣属边口情形。甚为熟谙。请暂令来工督率等语。著照所请。增福准其前往直隶。交与总督方观承。派令督办张家口工程　　

○谕军机大臣等、舒赫德等奏、查讯道府厅员。供有与总督杨廷璋。垫买物件银四千余两一摺。此项并非黄仕简前奏、温泰所开总督一万。巡抚八千之本文。系属案外支节。但既经讯出。自不应置之不问。昨传谕舒赫德等、一切受收实据。应向温泰究诘。如果该督一万之数。实无指证。而现在垫买之项。特系府厅以陋规为之垫办。在该督原有应得之咎。朕亦不能为之回护。即审拟之大臣。亦安得谓之吹求。况督抚等、在地方买办物件。其势即不能不需人代购。第以上司而派委属员。即已自干不合。况价值更有赔垫。情事既确。安得复贷其处分。然其获谴之重轻。究以原参收受本款。是实是虚。为之关键。舒赫德等、不将此处详明剖悉。设使属员等、转将自行侵蚀之赀。希图开入添办之内。于事理殊未清晰。至摺内定长。并无垫买之事。于理更不应解任。此时正当交还印信。令其照常任事。若此旨未到之前。已讯出八千圆。果有染拮。自当令去官。于事体方为合宜。朕所虑者。闽省滨海之区。民俗刁悍。现在劣员奸吏。已因关务。酿出督抚重案。钦差大员。正宜静镇妥办。不得稍涉张皇。别滋株累。舒赫德等、务将本案要议。严讯温泰。以辨虚实。其各件代办之银。虽与原参另为一节。亦须一一查究明确。据实具奏。候朕降旨。其单内各件。应行详询之处。已令杨廷璋即速回闽。以便查办。将此详谕舒赫德等知之　　

○是月。大学士管两江总督尹继善奏、明岁南巡。沿途应需分设台站。接递文报。驿马派应不敷。请循上例中增马七百匹。分派沿途经由各州县。准于驿站项下。一体支给草料。自本年十一月初一日为始。至差竣日止。仍将原马变价归款。得旨允行　　

○又奏、南巡所有随从官兵执事人等、应需乘骑马匹。历次俱于绿旗各标营。及江宁京口驻防马内派拨。因上年奉裁京口驻防马甲二千名。即减马二千匹。今以驻防额马。尽数当差。不无缺误。请照乾隆二十年之例。在于豫省旗营马内。酌拨六百匹协济。即以此马。交江宁京口驻防。作补额之需。一面照原拨数日。解价还豫。令自行买补。得旨允行　　

○湖南巡抚乔光烈奏、长沙协守城额兵八百四十八名。存省兵二百九十余名。分守城卡库狱。拨护差使。均无闲旷。其余分防十二州县。并水陆塘汛一百二十四处。分派无多。如遇鞘。犯。迭至。不敷差拨。臣所辖抚标两营。额兵九百二十八名。例不派防外汛。请城守营。所派防守省城库狱兵五十名。改于抚标派守。其长沙协原派兵。另派贴防兵少各属。以资差拨。得旨、甚是。如议行　　

○河南巡抚阿思哈奏、豫省被水。经钦差侍郎裘曰修、会同江、豫、两省抚臣。疏浚河堤。得无阻滞。近年彼此各为疏浚。恐年久不无壅塞。请每岁农隙时。安徽、河南、二省。各派委道府大员。于归德一带。干河出路。会同亲勘办理。得旨允行　　

○四川总督阿尔泰奏、邛州属蒲江县境内。向有早田一千余顷。与雅州府属名山县之龙爪滩交界。从该滩开堰挑渠。即可引水分注。计可改水田十万余亩。又潼川府属三台之涪城坝。延长六十余里。旧有乾河沟一道。上通涪河口。若去沙石。引水入沟。多开支渠。可灌田十万余亩。叙州府属屏山县。保宁府属南江县。各有荒田地百余里。可以开垦。现均督员经理。得旨嘉奖　　

○又奏、建昌镇营兵。每年自正月至七月。支领本色。此外俱折银。查川省营制。多设苗疆。并非产米之地。兵丁远籴未免有旷操防。请照越巂、泸宁、松潘、靖远等营之例。于前一年。豫将次年米折银。全数支领。采买米石存贮。令备弁经管。按月支领。得旨允行。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百九



大清高宗法天隆运至诚先觉体元立极敷文奋武孝慈神圣纯皇帝实录卷之七百十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十九年。甲申。五月。壬子朔。谕军机大臣等、前冯钤来京陛见。业已令其回任。此时如已到粤西。著明山即行交代。前赴粤东本任。如冯钤现尚未到。亦著将广西巡抚印务。交与布政使淑宝护理。即日起程。赴广东任　　

○又谕、向来粤海关官办年贡。不过寻常西洋物件。今端阳节贡。乃买有珍珠记念等项。并非精好。价浮于物。而一经购觅。行商徒藉此居奇。或犹以为抑勒官买。似此无益之事。苏昌不应为。著饬行。嗣后不必置办。并将此传谕方体浴知之　　

○又谕、昨舒赫德等两次奏到。查讯厦门陋规一事。并不将黄仕简原奏、所开总督一万。巡抚八千。及各衙门实在有无收受本分。质讯具奏。所办未识领要。叠经传旨训谕。舒赫德等、奉差赴粤闽。如系朕特欲体访杨廷璋平日事迹。伊等不拘何款。自当随访随奏。今此案特差舒赫德等前往者。乃缘黄仕简据温泰送款摺参。其吃紧关键。乃在督抚等、收受陋规虚实。为谳案本文。如一万八千之项。实系染指。则舒赫德等之令定长解任固当。而朕亦必明降旨。将伊等从重治罪。如此项收受。原属子虚。但查出道府厅员等、以所得陋规。为该督垫买物料情事。则杨廷璋亦自有难辞之咎。然其获罪。自与公然收受陋规。肥槖累万者不同。而定长则不过失察之小咎。盖为无罪之人矣。朕将此诘责杨廷璋。令其明白回奏。再予降旨处分。方于事体允协。又何不可待之有。今乃行寻节外生枝。而转置案内根原于不问。无论体裁不合。朕且何从降旨耶。况闽省海滨地方。风俗自来刁健。黄仕简以原籍之人。为本省提督。又闻与马龙图为儿女婟亲。今奏牍事实尚未审明。而一二钦差。立将封疆大臣。一时令其解任。无知之人。将必以该督劾奏马龙图。而黄仕简即构衅为之报复。其于政治人心。所关既重。况督抚之进退。不务得其实款。国体又安在乎。虽黄仕简所奏、得之温泰。设一万八千之数。审属无凭。温泰固其罪魁。而黄仕简以不察端委。乐为藉词入告。亦有应得之愆。然朕断不肯加罪先发之人。以折天下敢言之气。而舒赫德等、尚应按例附摺陈奏。办案始为周致。恐舒赫德等、舍本逐末。如从前之奏覆。朕仍难降谕旨。此当问其一万八千之数。为虚为实。若虚矣。则黄仕简所奏为不实。然道府同知。得受陋规。其中又为该督赔累者。即当据实参奏。候朕降旨可也。若此旨未到之前。仍然以别生枝节入告。则惟封俟遵此旨所办摺到。然后降旨。不琐琐更降旨矣。此旨仍速回奏。以护军统领伊勒图。署镶黄旗汉军副都统　　

○癸丑。上诣畅春园、问皇太后安　　

○甲寅。孝诚仁皇后忌辰。遣官祭景陵　　

○谕军机大臣等、据纳世通等奏、冲噶巴什布噜特阿瓦勒比禀称、去年伊犁有官一员。带兵七人。至塔拉斯地方。遇克持满图伯之布噜特。盗窃哈萨克牲只。时当昏夜。误将八人杀害。臣等随令阿奇木伯克素勒坦和卓等查明。即向尼沙。玛木特呼里游牧。索取戕害官兵人犯。令其即行献出。从重治罪等语。伊犁果有巡查官兵。为外藩戕害。明瑞岂有不知。知之断无不奏之理。此事尚未可信。纳世通等、遽行差人查拏。殊属卤莽。著传谕纳世通。奉到此旨。如所遣伯克尚未转回。即续派妥员。将此事虚妄之处。详悉晓示。令素勒坦和卓等速回　　

○军机大臣等议奏、乌里雅苏台将军成衮扎布等奏、乌里雅苏台旧城。年久倾圯。应行修筑。其工作等项。请添派绿旗兵一百名前往等语。查科布多现在城工。所拨绿旗兵一百名。即系乌里雅苏台派出。至该处旧城倾圯。请动工修筑。于收贮钱粮。实为有益。该处止有兵六十名。看守仓库。尚属不足。自应酌复原额。以资差遣。其派出绿旗兵一百名。于宣化大同等处调取。从之　　

○户部议覆、陕西巡抚明德奏称、该省驻防官员。岁支粳米。近来采买。价值浮冒。应照例核减。得旨、陕西粳米。出产既属稀少。则糈廪所资。若麦石粟米。皆可随其土宜。以供日用。何必拘泥采购成例。以致往复核销。徒繁案牍。自后如照节次所定采购价值。酌中定为折色支给。在买食者。一切听其自便。所获尚有余赢。而地方官亦不致办理拮据。藉口减销赔垫。尤为一举两得。摺内前次应追银两。著加恩宽免一半还项。其折色定价。即行酌议具奏。寻奏、每石定为二两六钱。折色支给。从之　　

○旌表守正捐躯之河南祥符县民李皋女李氏。湖南桂阳县民刘大崇奴妻胡氏　　

○乙卯。谕军机大臣等、今日杨应琚奏到诸摺。俱系照常办理公务。其事并不关系军机。自可循例差人赍送。无庸由驿驰报。著传谕该督。新疆军务久竣。其善后事宜。亦俱办有成效。嗣后凡遇此等奏摺。止须委妥协弁役。或家人等赍奏。不得仍前动用驿马。以重台站　　

○又谕曰、舒赫德等、续奏审讯怀萨布一摺。与前摺仍系一事。昨降谕旨甚明。毋庸琐琐批示矣。至裘曰修另摺。参奏知府高霔讳病率转请旨革职一案。看来高霔。谳牍未及躬亲。虽有不合。然事因感患寒热。委县代审。即按例处分。其罪尚不至竟行褫职。况该员正在俸满引见。例应有人署理。事亦不至大误。何难于给咨送部时。随摺声明。候朕临时甄别。或量为降调。或酌予议处。果如摺内所称。衰庸情形。尤属一望可知。不必汲汲纠劾若此。闽省习俗易惑难晓。前旨已为详示。钦差举动。一切应行慎重。裘回修摄篆伊始。未免意存风力。而不知其事实不直如此一办也。原摺可发还。高霔仍送部引见　　

○又谕曰、明瑞等奏称、此次解送伊犁之察哈尔兵丁五百名。所带牲只。有驼马全未损伤。及马匹倒毙未至一分者。又有倒毙虽至二分。其余皆膘壮者。请将该员等议叙。其倒毙牲只之数。尚未踰额。总管成果。应否议处。请旨遵行等语。著照所请。将佐领巴里玛特等、交部议叙。佐领巴图蒙克等、交部议处。总管成果。著免其交议　　

○又谕曰、额勒登额奏、据阿勒坦诺尔总管扎尔纳克。解到俄罗斯伯勒奇纳克。及去岁同玛木特送文之魁库斯等。供称、魁库斯至热河迎接家口。毁拆色毕等处。置设房屋墙栅。俄罗斯在伊等边界。安设卡座。将胡图克纳木奇等游牧。收回界内。额勒登额。欲亲自领兵入俄罗斯界内。将玛木特游牧收取等语。从前派额勒登额前往色毕。特为毁拆俄罗斯设立房屋。并非迎接玛木特游牧。去岁玛木特情愿投降。再三恳请。方令迎接。彼时尽可由俄罗斯逃出。乃俄罗斯已觉。将伊等游牧移进界内。且此项乌梁海。原系准俄二部。无赖游徒。并非正犯。著速寄信额勒登额等、伊至色毕。但拆毁俄罗斯在界内设立房屋墙栅。若玛木特游牧未移。伊等能出。即收取前来。若俄罗斯已令伊等内徙。额勒登额。即不必入俄罗斯界内索取。将玛木特事务。作为不知。若俄罗斯问及。向彼言。特为拆尔等在各界内。私设房屋前来。凡部落人等、有投降者。无不收留。若不情愿。亦不勉强。如此晓谕。伊若抗拒。即不可姑容。再行酌量办理。至玛木特欲回俄罗斯。亦无庸勉强。伊若不回。额勒登额于回程之便。带回于伊犁安插。断不可留于俄罗斯地方。俟有定局。再将如何办理之处。奏闻请旨。其报信之扎尔纳克。酌量奖赏
  </div>
  <div class="pagination">
   <a href="清实录乾隆朝实录_page963.html">
    上一页
   </a>
   <span>
    ...
   </span>
   <a href="清实录乾隆朝实录_page959.html">
    959
   </a>
   <a href="清实录乾隆朝实录_page960.html">
    960
   </a>
   <a href="清实录乾隆朝实录_page961.html">
    961
   </a>
   <a href="清实录乾隆朝实录_page962.html">
    962
   </a>
   <a href="清实录乾隆朝实录_page963.html">
    963
   </a>
   <span class="current-page">
    964
   </span>
   <a href="清实录乾隆朝实录_page965.html">
    965
   </a>
   <a href="清实录乾隆朝实录_page966.html">
    966
   </a>
   <a href="清实录乾隆朝实录_page967.html">
    967
   </a>
   <a href="清实录乾隆朝实录_page968.html">
    968
   </a>
   <a href="清实录乾隆朝实录_page969.html">
    969
   </a>
   <span>
    ...
   </span>
   <a href="清实录乾隆朝实录_page965.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
