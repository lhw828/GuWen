<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 426 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 426 页/共 848 页
  </h1>
  <div class="content">
   ○遣官祭先医之神。　　

○兵部议奏、请自乙未科武会试起。照文会试例。奏派大臣专司磨勘。榜发次日。令提调司员检齐各围监射较射箭册。交该大臣公同比较。或该省本无双好。准于单好内取中。但单好内弓刀石三项。亦须比较强弱。不得仅凭中箭多少。以为去取。违例奏参。从之。　　

○乙亥。谕内阁、直省考试武场。总以挽强命中为主。弓刀石自当并重。督抚学政有衡校之责。如果秉公考阅。认真挑取。必有能开出号弓。堪登上选。以备干城之任。若仅以技勇为重。殊不足定优劣。至技勇不过平等。或其人状貌魁梧。马步箭多中者。即凭以录取。尤属虚浮习气。试思马步箭本有一日之短长。第能合式。即可命中。再试时未必仍能叠中。况状貌魁梧。岂必勇力超群。以此取材。甚非核实之道。嗣后各直省武场考试。务当以弓力强弱。分别去取。弓力既能挽强。技勇又复优娴。自称上选。如此认真校阅。庶可拔真才而杜幸进。　　

○又谕、前任淮关监督文连、广亮、赔项较多。并未依限完缴。甚属延缓。此次龙泉峪栽种初限二限树株。即派文连广亮承办。不准开销。所有一切移栽灌溉。及保固年限。悉照奎照所奏章程办理。　　

○谕军机大臣等、有人奏陕西南山地方紧要。连岁歉收。请饬豫为防范一摺。据奏陕西省汉中兴安二府。界连川楚。其山田半系外来游民开垦。又有木厢纸厢各商贩。聚众尤多。即官兵素称劲旅。其沾染乡勇新兵习气。不安本分者。恒十数人结为兄弟。倚势欺虐居民。遇有兵民交涉事件。地方官动形掣肘。嘉庆十一年。有新兵滋事之案。十八年。又有饥民滋事之案。皆因年岁荒歉所致。上年南山一带。包谷歉收。本年秋雨过多。收成歉薄。南山五方杂处。最易藏奸。请饬豫为防范等语。陕西南山地方紧要。前据该抚以灾歉情形奏请缓徵。当即降旨允准。惟念该府厅所属。灾歉频仍。百姓待哺嗷嗷。必应加意抚恤。其汉中陕西等镇。支放兵粮。尤恐胥吏作奸。或因米色搀和。斗面克扣。即难保无匪徒聚众。藉端滋事。著该督等严查密访。遇有此等情弊。必应分别重惩。至兵民交涉事件。务饬该镇道等和衷商办。两无袒护。傥办理不得其宜。致滋事端。惟该督等是问。懔之慎之。将此各谕令知之。寻奏、山内官兵。川楚边界厢贩商人。均各安分守法。支放兵粮。向用折色。胥吏人等亦无搀扣克扣等弊。报闻。　　

○又谕、有人陈奏、江西湖广各州县。官盐价昂。每斤制钱六十文至七十余文。而私盐每斤不过三十余文。民间捍法食私。地方文武员弁。任听该商昂价渔利。绝不禁止。其为得规庇纵无疑等语。商人私擡盐价。本干严禁。近年一切陋规浮费。概行裁革。商本既轻。盐价即可平减。若如所奏、官盐价昂。几及私盐一倍有余。私枭乘间而入。势必官引滞销。课款不能足额。著陶澍等严饬各该地方文武员弁、于新定章程。实力奉行。不得仍前收受商人陋规。任听昂价。傥查有得规庇纵情弊。即行严参惩办。并著照现在银价。核定每盐一包。应值制钱若干。通行晓谕。不准踰越。俾盐价平减。官引畅销。以期鹾务渐复旧规。将此各谕令知之。寻陶澍奏、溯查嘉庆六年。奏定江广盐价。水贩转运。例准按程加增。自道光十一年酌减部价二成之后。偶有增长。随即复原。本年场灶被淹。成本较重。商情竭蹷。屡次援案请复部价。均经剀切驳斥。现在湖广售价尚平。江西销市更滞。仍严饬地方文武。无许得规包庇。报闻。裕泰奏、湖广两省食盐。均汉岸分运。水贩总售。铺户零卖。准有工伙运脚余息。历经奏明。载在盐志。现在各属起价。未踰奏定之数。无从核减。嗣后拟核定价值。出示晓谕。仍令各属按月禀报。如查有卖价与报价不符。即行严参。以肃鹾政。得旨、务要认真妥办。　　

○又谕、龙泉峪各处地面。栽种初限二限树株。本日已另降谕旨、派文连、广亮、前往承办。奎照即将奏定章程。交该二员妥为料理。其如何购买及移种补栽浇灌培养。均责成伊二人办理。奎照自可毋庸经管。至栽种后恐有偷窃刨穵情事。著奎照随时稽查。妥为防护。将此谕令知之。　　

○以江苏布政使陈銮、兼署按察使。　　

○礼部议准、湖南巡抚吴荣光疏报、采访零陵县贞节妇女胡氏等四百二十二口。请建总坊旌表。从之。　　

○上以冬至祀天于圜丘。自是日始。斋戒三日。　　

○丙子。谕军机大臣等、昨据奎照奏、酌拟龙泉峪种树章程一摺。已降旨派文连、广亮、前往承办。并令奎照将奏定章程。交该员等妥为料理矣。三陵海树。已据奎照择其枝棵壮嫩。堪以移种。七尺至九尺者。共一千一百二十株。敬谨签记。恐该员等拘泥不敢移种。著奎照俟文连广亮到彼。即详细告知。于明年冬令。敬谨移栽宝山。及左右内砂山至案山等处。并将采办树秧。按地面如数补种可也。将此谕令知之。　　

○户部议准、云南巡抚伊里布疏报陆凉、禄劝、二州县开垦田顷三十三亩有奇。照例升科。从之。　　

○丁丑。下诣南郊斋宫斋宿。　　

○戊寅。冬至。祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。孝慎皇后殡宫。　　

○遣官祭端慧皇太子园寝。　　

○停次日朝贺。　　

○诣皇太后宫问安。　　

○谕内阁、本日南郊大祀。赞礼郎广昌、礼节娴熟。著加恩赏给大缎一匹。嗣后遇朕亲诣行礼祀典。著派元禄、广昌、轮流赞引。　　

○又谕、前据御史许球奏、风闻江广回空军船。有夹带私盐之事。当经降旨、令恩铭等查明覆奏。兹据该署漕督奏称、贵庆于八月十八日。奏请裁撤漕弁查摉私盐。具摺后即钞录摺稿。咨行各督抚盐政及粮道运司等查照。是贵庆未经接奉谕旨之先。辄即钞摺行文各该督抚盐政等。令其查照办理。实属冒昧。贵庆著交部议处。　　

○谕军机大臣等、本日据卢坤由驿驰奏、探报越南近信。严密防堵情形一摺。览奏均悉。此次越南国黎氏后裔黎维良、纠合北胜土司。勾结土民。在清化地方起事。又据该国谅平巡抚黄文权禀、有保乐州农文云、聚党谋匪。国王派兵征剿。诚恐奔窜。请乞拏究情。现饬署太平府知府庆吉、前往巡查。探闻该国保乐州阮有魁、带兵攻打牧马。九月初。谅山镇夷官黄文权、带兵救援败绩。沿途虽设有排栅。地方辽阔。兵力少单。已饬龙州等处雇募乡勇。并派兵前往隘口。严密防御。其与越南毗连龙凭、馗纛、二营。地广兵单。现檄署新太协副将周应麟、会同庆吉、亲赴各关察看。相机慎防。实力堵御。以期严密。其龙凭营所属各隘水陆塘汛。长三百余里。与越南犬牙相错。各隘防兵。仅止二百八十余名。该督即饬该都司等严堵内奸外匪。乘间窜越。并饬沿边各土司一体督率兵勇、会同官兵严密防堵。毋稍疏懈。该督仍饬署太平府知府庆吉、泗城府知府兴仁、郁林州知州王彦和等、随时防范。仍遵前旨、如有夷匪窜近边圉。立即督率兵勇严行堵截。毋使一名阑入。总不许越疆妄杀。致滋衅端。又另片密奏、该国王不能自存。竟至叩关请兵。即当正词拒绝。惟该国王恭顺有年。不便直言拒绝。所有卢坤请以官弁兵丁、于该国道路水土。未能服习。到彼即染瘴疠。断难深入。徒劳该国供顿。惟有整旅境上。遥为声援。该国王当卧薪尝胆。招集本国忠义匡复。而天朝之兵。断不为出。深识大体。可嘉之至。傥该国王竟有叩关请兵情事。该督等即照此办理可也。将此谕知卢坤、祁＜?土贡＞、李增阶、余步云、并传谕署广西提督文哲珲知之。　　

○己卯。圣祖仁皇后帝忌辰。遣官祭景陵。上诣寿皇殿行礼。　　

○庚辰。谕军机大臣等、前据特依顺保等奏、请弛商民贩运鹿茸之禁。纳税以资河工修费一摺。当交大学士军机大臣议奏。兹据奏称、伊犁锡伯等四爱曼所获鹿茸。售与商民转贩内地。其在章程未定之先。商民自知私贩鹿茸。违禁犯法。不敢向蒙古勒买。既经奏定之后。即与奉官收买无异。辄向各爱曼减价收买。日久或带同猎户。私打牲畜。侵夺蒙古食用之资。亦不可不防其渐等语。事关蒙古生计。著特依顺保、布彦泰、覆加详核。果能永无流弊。不至有苦累四爱曼蒙古之处。据实覆奏。再行核议。将此谕令知之。　　

○浙江学政陈用光奏、浙江士习好讼。而嘉湖尤甚。嘉兴有红帽子。湖州有白帽子之谣。谓嘉兴则生监。湖州则乡民也。先事访闻。已时加谆诲。得旨、既有红白帽子之称。必应择其最不安分之徒。随时惩办。以一儆百。空言谆诲。何益之有。朕看汝德有余而才不足。嗣后务当加以振作。勿徒博宽厚也。　　

○赏还三品顶带直隶总督琦善、头品顶带。　　

○赏八旗兵丁一月钱粮。　　

○辛巳。谕内阁、向例蠹役吓诈。致毙人命。不论赃数多寡。问以绞监候。其差役因公逼毙人命。及差役子姓亲属。私代办公。逼毙人命之案。作何治罪。律例并无明文。因思人命至重。必期按律定断。用昭详慎。若以罪无正条。援引比附。恐致畸轻畸重。易启高下其手之弊。内外大小衙门。书吏差役。藉称因公。辄自拘押罪人。多方吓逼。傥其人罪不至死。因而毙命。即使讯无得受贿赃。其情甚属可恶。至吏役子姓亲属。本身并未充当。乃私代办公。逼毙人命。更出情理之外。尤属可恶。著刑部详查例案。酌定条款。将来引用时庶免枉纵。奏准后纂入则例。永远遵行。寻奏、应请嗣后差役逼毙人命。俱照蠹役诈赃例减一等。杖一百流三千里。代办逼命。讯系非诈赃者。俱实发云贵两广极边烟瘴充军。从之。　　

○缓徵吉林三姓歉收兵民新旧银谷。　　

○壬午。谕内阁、前据卢坤等奏、广东潮州镇总兵张大鹏、操守平常。考拔不公。信任镇标右营守备段正。声迎合。以致啧有烦言。当经降旨、将张大鹏降为都司守备。留粤候补。段正声先行勒休。并令该督等查明该员有无营私实迹。兹据查明张大鹏祇系福于好恶。考拔未能尽惬人心。段正声因上司优待。附和逢迎。实属鄙陋不堪。尚无假公营私劣迹。张大鹏著仍遵前旨、降为都司守备。差委候补。以观后效。段正声业经休致。著即勒令回籍。　　

○又谕、巴雅尔绰克托、前因在紫禁城内值班未到。业经部议折罚世职半俸十二年。免其降调世职。著加恩仍留委散秩大臣之任。　　

○以正白旗汉军都统奕绘、署镶蓝旗满洲都统。　　

○缓徵甘肃皋兰、金、靖远、陇西、宁远、安定、会宁、平凉、张掖、东乐、武威、平番、宁夏、宁朔、灵、中卫、平罗、秦、两当、成、泾、崇信、灵台、镇原、固原、宁、安化、二十七州县暨盐茶同知沙泥州判所属被雹被水被虫灾区新旧额赋。　　

○蠲缓浙江海宁、仁和、钱塘、德清、武康、开化、富阳、临安、于潜、乌程、归安、长兴、余杭、新城、十四州县被水村庄新旧额赋有差。除开化县水冲沙压田地额赋。并给灾民房屋修费。免海宁州被潮冲淹田本年额赋。　　

○癸未。月食。　　

○谕内阁、杨国桢奏、知县被控之案。原告与官吏供情不符。请旨解任质审一摺。河南桐柏县知县甯飞溟、于县民罗甫兴贩私一案。并不照例科罪。擅准罚赎。难保无营私染指情弊。又县民郭化远京控一案。所获窃犯二名。在押病故。日久延未详报。其原告所指已获正贼。绝无案据。亦属可疑。均应彻底根究。桐柏县知县甯飞溟、著先行解任。交该抚提同两案人证。严行质究。以成信谳而儆官邪。　　

○又谕、特依顺保等奏、请将塔尔巴哈台副将。及粮员印房章京等。就近提讯一摺。塔尔巴哈台换防副将金和、详揭参赞大臣布彦泰、以该处贫民。于本年三月间。在庙撞钟聚众。声称面价昂贵。即同粮员往禀参赞赴庙查看。该副将先派能言兵丁。扮作贫民答应。参赞因将冬季应磨粮石。每磨令豫领三石。一面暂借与磨户商户京石粮一千三百余石。一面逢五逢十日期卖与贫民。六月二十日停止后。磨户随将所借粮石如数归清。其面价购买粮石磨面交仓。九月间。参赞以该副将那移官粮。取具亲供。令印房章京查例参办。该副将并称因公办公。毫无错误。不知参赞是何居心。详请该将军奏办等语。贫民撞钟聚众。如果属实。有干例禁。副将何以不行弹压。辄私派兵丁扮作贫民。向参赞答应。至出借粮石。既经禀明。何以事后欲参办该副将那移官粮。且取供时又何以不当面禀诉。种种情节。甚属支离。案关属员详揭上司。虚实必应彻底究办。副将金和、粮员常兴、印房章京穆精阿、著一并解任。交特依顺保亲提秉公严讯。按律定拟具奏。　　

○又谕、特依顺保等奏、伊犁索伦部落之闲散余丁。俱未成丁。难以续挑马甲。可否照前成案。由锡伯挑选一百户。移居索伦部落。以备挑选马甲。请旨一摺。伊犁各部落兵丁。该将军自应勤加训练。现在索伦部落之闲散余丁。俱属年幼。难以续挑马甲。著照所请、即由锡伯挑选一百名闲散余丁。并户移居索伦部落。以备挑选马甲。至此次所移锡伯之闲散余丁一百名。俱在壮年。尤当各将技艺妥为操练。该领队大臣等务须一体认真。严加教训。俾成劲旅。断不可任此项兵丁。终岁空食粮饷。以致边备渐废。　　

○又谕、除甘督标前营游击王洪谟、陕西潼关协中军都司王玉成、于所属把总自戕重案。并不即时详报本城大臣。派委地方文员验讯。迨该把总史学显因伤殒命。迟至二十余日。乃将外委马重所验伤单。私意增添。捏报伤已平复后。忽发狂症身故。虽非始终隐匿不报。实属玩视人命。有心捏饰。王洪谟、王玉成、均著照部议即行革职。吐鲁番领队大臣副都统衔赓音岱、明知史学显自戕成伤。并不委员验讯。及至该游击等捏报病故。又不认真驳查。迨经厅员验明通详。复隐匿不肯指名参办。虽无故意瞻徇情弊。实属不谙表率。赓音岱、著照部议降三级调用。毋庸查级议抵。　　

○以捐修城垣河道驿路。予河南知县徐勋等、议叙有差。　　

○旌表守正被戕山西宁远厅民智喜成仔妻麻氏。　　

○甲申。谕内阁、御史尚开模奏、请饬禁幕友滥邀议叙一摺。朝廷甄叙之典。所以鼓励人材。其襄理幕务。由本官自行延请。与在官供职不同。朕曾通谕各督抚盐政等、概不准将幕友保列。以杜冒滥。前据卢坤奏、请将襄办文案出力之幕友候选州同宋绪、加以奖励。朕因系五品虚衔。与受职稍有区别。是以降旨准行。今据该御史奏、此端一开。各省相率效尤。将有职人员延入内署。商搉公事。以为将来保荐地步。其需次各官。藉此夤缘招摇。均所不免。实不可不防其渐。所有候选州同宋绪赏给五品衔之处。著即撤销。卢坤违例奏请。并著交部议处。嗣后各直省督抚、概不准以本省属员入幕襄理。如再有以幕友滥行邀请议叙者。著吏部查明参奏。以重名器而肃官常。　　

○以镶红旗蒙古副都统法丰阿、为吐鲁番领队大臣。理藩院右侍郎赛尚阿、署镶红旗蒙古副都统。　　

○以围场总管巴雅尔、为镶白旗汉军副都统。　　

○贷江西南昌、新建、进贤、清江、德安、五县水冲圩堤修费。并缓节年借修未还银。给德化、湖口、瑞昌、三县水冲房屋修费。　　

○乙酉。上诣皇太后宫问安。　　

○谕内阁、琦善等奏、请缓期采买一摺。顺天府属各州县常平社义等仓旧存谷石。自上秋以来。陆续散放出借。际兹年谷顺成。自当乘时买补。以裕仓储。昨据御史刘谊奏、请将顺天府捐输案内存贮银两。采买谷石。当经降旨令琦善、何淩汉、吴杰、会议具奏。兹据奏察看现在情形。顺天府属产谷无多。各州县同时并买。恐商贩居奇。市价腾长。贫民有食贵之虞。若赍带银两。通省采籴。河道现当冻阻。陆运又糜脚价。恳请暂缓举行。采买一事。关系仓储。酌盈剂虚。视年岁之丰歉。分采买之缓急。全在地方大吏督饬州县。及时妥为筹办。俾官仓得有储备。又不致谷贱伤农。至为良法。琦善等既称现在难以采买。著俟来年秋成后。该督会同顺天府尹察看收成。妥为酌办。届期据实具奏。　　

○谕军机大臣等、御史刘谊奏、湖北汉水滨江堤塍。连被冲决。该处士民在籍呈请建立闸坝。请饬查办理一摺。据称湖北所属之安陆府。滨临汉江。向有堤塍一道。为京山等县保障。近年连遭溃决。汉水泛溢。沿河两滩。日渐淤垫。堤塍内外居民。均受其害。该处士民。由地方官呈请建立闸坝。挑浚河道。以洩水势。由钟祥之海子湖、郑家桥、直接京山之卢家塞、永乐河、天门县河、入三台湖、出涢口、仍会汉水以达于江。其卢家塞以下。向俱疏通。惟钟祥所属河道。不无淤塞。疏浚亦易为力。一切经费。该县向有筹备生息银两。存贮藩库。专为该县堤塍而设。现积有十余万两。即动用此项银两。不必别筹款项等语。安陆府滨江堤塍。冲决被害。若如该御史所奏、建立闸坝。挑浚河道。不惟下游免冲突之患。上游亦无淹浸之虞。著讷尔经额、尹济源、遴派明朝道府大员。详加查勘。并查明钟祥县是否向有此项筹备生息银两存贮藩库。积存若干两。及建立闸坝应如何估计兴工。悉心妥议。据实具奏。将此谕令知之。寻奏、查传具呈士民。令其指出所请建闸之处。即系董家垱溃堤之处。自董家垱至永乐河一百三十五里。间有河形。断续不接。又自永乐河至三台湖。旧河仅宽数丈。祇可宣洩溪流。断难分消汉水。就使开穵宽畅。而三台湖不能容纳。仍由涢口递达入江。其间湖河交错。稍有阻滞。必致汛滥四溢。是建闸疏河。实与下游大有妨碍。至钟祥县筹备堤工银。系归司库经管。自乾隆五十六年发商生息。前后共收过银十一万三千三百余两。除动支外。现在实存二千余两。均有三咨案据可凭。该处堤塍。岁修所需夫工。或别筹款项生息。或令受益业民。摊交工费。应另议章程办理。其应堵筑之溃口。并下游王家店险工一段。均须挽筑月堤。估需银一万五千四百余两。请将现存本工息银二千余两。尽数动用。不敷银两。在于别案堤河生息款内。先行凑发。报闻。　　

○调镶白旗汉军副都统巴雅尔、为镶蓝旗蒙古副都统。镶蓝旗蒙古副都统关福、为镶白旗汉军副都统。　　

○丙戌。大高殿调坛祈雪。上亲诣行礼。
  </div>
  <div class="pagination">
   <a href="清实录道光朝实录_page425.html">
    上一页
   </a>
   <span>
    ...
   </span>
   <a href="清实录道光朝实录_page421.html">
    421
   </a>
   <a href="清实录道光朝实录_page422.html">
    422
   </a>
   <a href="清实录道光朝实录_page423.html">
    423
   </a>
   <a href="清实录道光朝实录_page424.html">
    424
   </a>
   <a href="清实录道光朝实录_page425.html">
    425
   </a>
   <span class="current-page">
    426
   </span>
   <a href="清实录道光朝实录_page427.html">
    427
   </a>
   <a href="清实录道光朝实录_page428.html">
    428
   </a>
   <a href="清实录道光朝实录_page429.html">
    429
   </a>
   <a href="清实录道光朝实录_page430.html">
    430
   </a>
   <a href="清实录道光朝实录_page431.html">
    431
   </a>
   <span>
    ...
   </span>
   <a href="清实录道光朝实录_page427.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
