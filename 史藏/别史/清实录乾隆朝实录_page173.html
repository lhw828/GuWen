<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 173 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 173 页/共 1860 页</h1>
    <div class="content">○军机大臣等议覆、副都统旺扎勒奏、杀虎口等处台站。原为喀尔喀众蒙古接递事件而设。若无大员兼管。必致马匹疲瘦缺少。请以杀虎口边路台站。令绥远城将军管辖。古北口、独石口、两边路台站。令提督管辖。喜峰口边路台站。令热河副都统管辖。应如所请。从之。　　

○准噶尔部人库本、回民古尔班玛特、来降。命赏给安插如例。　　

○庚申。刑部议覆、太常寺省卿蒋炳奏、州县承缉贼犯。务宜迅速。若日久不获。捕役作弊欺朦。贼犯得以远扬等语。应如所请。嗣后该管上司、如遇州县承缉。贼犯逾限不获。即将捕役严行提比。务期必获。不得以一经提比了事。从之。　　

○以原任绥远城将军伊勒慎、为正蓝旗汉军都统。　　

○以太常寺少卿蒋炳、为右通政。　　

○以陕西潼关副将王友询、为贵州安笼镇总兵。　　

○辛酉。世宗宪皇帝忌辰。上诣奉先殿、寿皇殿、行礼。　　

○遣官祭泰陵。　　

○壬戌。上奉皇太后驻跸南苑。　　

○诣皇太后行宫、问安。　　

○上行围至壬申、皆如之。　　

○以山西冀宁道陈德正。为山东按察使。　　

○癸亥。上诣皇太后行宫、问安。　　

○遣官祭贤良祠。　　

○大学士等奏、向来各关监督年满。有用题本者。有按季咨报者。未能画一。请嗣后各关监督任满。将一年徵收额税。并盈余数目、缮本具题。其盈余较上年多寡。并因何短少缘由。另行具摺奏明。发交户部。如有应驳查之处。具奏驳查。如无驳查。即将原奏存案。从之。　　

○赈恤福建永定县、本年分水灾饥民。　　

○甲子。礼部等部议覆。专管官学事务来保奏、咸安宫官学繙译教习。向由国子监考取助教三员。但繙译乡会试。例考满文论。现在助教。俱非繙译举人进士出身。于满文论不甚谙练。请于归班候选之繙译进士、考取三员。在学教习。其现在助教三员。咨送国子监。分发各学额外行走。有缺补用。应如所请。以繙译归班进士充补教习。三年期满。令该总管。分别等第。带领引见。或以主事即用。或以小京官即用。恭候钦定。从之。　　

○刑部议覆、河南巡抚雅尔图奏、外遣人犯脱逃。若不知会原籍查拏。则凶徒漏网。必致贻害地方。请令宁古塔、黑龙江、等处将军。嗣后遣犯脱逃。即时知会原籍、查拏补遣。应如所请。从之。　　

○浙江巡抚卢焯奏、堵筑海宁县尖山坝口。自本月十三日开工。于五月十一日合龙。闰六月初四日告竣。下部知之。　　

○丙寅。上诣皇太后行宫、问安。　　

○谕曰。前吏部议尚书郝玉麟。因荐举劣员王德纯一案。拟以孙四级处分。朕命福建总督德沛、确查郝玉麟、有无得受王德纯贿赂之处具奏、到日再降谕旨。今据德沛奏称、郝玉麟保荐王德纯时。并未受贿。惟王德纯心怀感激。每年呈送礼物。则皆收受等语。朕思此等馈送。惟清操可信之大臣。方能概行屏绝。若寻常督抚中。难保其一无收受。此与因事纳贿者。尚属有间。且郝玉麟、系皇考简用之大员。历外任甚久。人亦谙练老成。若照部议降调。稍觉可惜。著从宽降二级调用、以示薄惩。　　

○大学士等议覆、总办江南水利工程大理寺卿汪漋等奏、上江地方、滨临江淮。地多山冈。其间河渠形势。变迁不一。各项工程。自当量地制宜。酌定急缓。查有合肥县城内之金斗河。及洩水越河。虹县之枯河头。亳州之乾溪沟。俱久淤塞。难资滩溉。请急为挑浚。和州之太洋河、姥下河、牛屯河、含山县之铜城闸河。来安县之龙尾坝河。亦俱淤垫。百姓未便。请急为挑浚。又滁州之孟公石坝。已经冲颓。今即原有石料。改建石闸。则蓄洩由人。实于地方有益。再合肥县城东、原有石闸一座。年久颓废。水无收束。请照旧建造。又五河县城南、有蒋家土坝一道。当淮、浍、二水顶冲。历年冲漫。为害甚巨。请建竹篓石坝一道。长九十丈。以资捍御。以上各工。估需工料银四万八千余两。其余各州县之陂塘沟渠。圩埂土坝。共六十二处。向系民修。应令督抚转饬地方官、随时劝导。次第办理。如有独力多办者。酌量议叙。或遇歉收、即可寓赈于工。均应如所请。从之。　　

○礼部议驳、浙江巡抚卢焯奏、请将新昌县宋儒石＜?敦山＞。从祀文庙。谨按御纂周易折中。列引用先儒姓氏。石＜?敦山＞并未开载。朱子中庸章句序内称、石氏之所辑录。大义虽明。而微言未晰。又云取石氏书。删其繁乱。名以辑略。则石氏原本。择焉未精可知。迹其生平。与朱子相友善。讲学问答。朱子称其刻意为学。历官皆有政绩。查该县乡贤祠内。已经崇祀。该抚所请。应毋庸议。从之。　　

○兵部议覆。巡查游牧地方员外郎廷柱奏、察哈尔右翼四旗。原设捕盗兵四十名巡查。今招募民人开垦。贸易之人渐多。地方辽阔。难以稽查。请每旗添设捕盗兵十名。于口外闲散蒙古。及察哈尔闲散壮丁内挑补。照例每名月给银一两。至每旗向设捕盗六品官二员。由京补放。但捕盗兵、终无进身之阶。不足鼓励。请嗣后每旗二缺。一仍由京前锋护军领催内拣补。一于捕盗兵丁内选拔一人。送部拟正。于领催内拣选一人拟陪。带领引见。恭候简用。应如所请。从之。　　

○工部议覆、河东河道总督白钟山等奏、山东绣江河。计长二十里。各村庄皆资灌溉。但将北口堵塞。全向东流。则西北村庄。未免向隅。如开通北口。则东北稻田。立致乾涸。亦失均平。请于北口建一滚水铁心小坝、以备节宣。俾各村庄均沾水利。应如所请。从之。　　

○免河南中牟、封邱、郑州、荥泽、商邱、虞城、临漳、获嘉、滑县、武涉、孟县、巩县、郏县、阌乡、等十四州县。冲塌积水地无徵额赋。银、三千九百九十一两有奇。米、四百八十五石有奇。又郑州地户积欠银、三千三百两有奇。未完漕米、二百七十石有奇。一并豁除。　　

○丁卯。户部议覆、升任太常寺少卿蒋炳奏、各省州县。设立民壮。原为防护之用。但相沿日久。州县以操演为具文。上司以考较为末节。技艺生疎。老弱充数。且出入衙门。勾营差遣。需索生事。实无益于官民。请酌量裁减。应如所请。从之。　　

○又议覆、署广东巡抚王謩奏、粤东每年额解户工二部广锡十五万斤。现在市价昂贵。照部定价值。不能采买。查惠州等府属。原有锡山。请令办铜各商。自备工本。酌开三四处。得锡一百斤。照例二八抽收。以二十斤交官起解。以八十斤归商作本。每年所抽之数。除额解十五万斤外。如有盈余。尽数解部存贮。如不足额。照例动项采买余锡凑解。应如所请。从之。　　

○戊辰。上诣皇太后行宫、问安。　　

○吏部奏、雍正五年闰三月内。奉上谕、凡内外大小引见人员。有所条陈。曾经发交廷议允行者。著吏部将姓名事件。记明档册。其人日后或被堂官参劾。或被督抚纠参。该部议处覆本之时。著将该员某年条奏某事。曾经允行之处。写签。夹于本内进呈。以便斟酌其事之重轻。量与宽减等因。钦此现今载入例册。引见人员。准令陈奏之例。亦现在遵行。但于议处之事。未曾分别公私。请嗣后内外大小人员。于引见时条奏事件。经部覆准行者。主稿衙门。查明该员倏奏、确系不避嫌怨。切中情弊。即移咨吏部记档。日后该员。或被堂官参劾。或被督抚纠参。交部议处时。查明如系办理公事。例有处分。无论降革罚俸。均照例议处。如系指参本身私罪。将该员于引见时。曾经条奏允行之案。夹签进呈请旨。庶徵员得据实直陈。而上官亦不得挟嫌诬陷。从之。　　

○工部议覆、河东河道总督白钟山奏、先经河南巡抚雅尔图疏请。开通乾河涯、以消省城积水。部议令查勘与江南有无干碍。再行办理。查乾河涯、虽在江南上游。但止洩城内沟浍之水。并无来源。其流易竭。不致远达淮河。实与江南无碍等语。应行令河南巡抚雅尔图。即将乾河涯开挖。并建砌桥闸。事竣报销。从之。　　

○泰陵总管额图浑、因病告休。以火器营参领来柱、为泰陵总管。　　

○免直隶房山县挑浚巨马河。占用民地额赋。并给地价。　　

○是月。直隶总督孙嘉淦奏、查勘河道。经过地方。收成丰稔情形。得旨。所奏俱悉。朕因奉皇太后南苑驻跸。郊外景象。实觉盈宁可观。曷胜欣悦耶。　　

○兵部尚书署两江总督杨超曾奏、江西吏治废弛。各营将弁、训练平常。现委员查勘营汛。并密访属员贤否。俟有确据。即行参办。得旨。此系实有之事。何待查访。但因岳浚尚属谨慎小心。一时又无可胜巡抚者。故尔优容耳。卿当明示此意。令其亟力整顿。若再不知改。即据实参奏可也。　　

○调任江苏巡抚张渠奏、江省自淮扬达苏松。河道延袤千里。舟楫停宿处所。每多积匪。名为钻舱贼。额商频遭偷窃。又各市镇行人杂沓之处。有一种游手奸徒。名闯店掉包。乘闲掏摸。尤为诡秘。此等积惯匪类。多系捕役包庇豢养。平日分肥赃物。事发代为弥缝。上下相蒙。牢不可破。现遴员严拏究办。包庇之胥役。尽法重惩。失察之官员。随招参处。并于河路马头、昼设巡快。夜拨更夫。令营汛兵目。一体巡逻。市镇要地、派委汛弁捕官。不时稽查。更督率地方官。申严保甲。务使奸徒歛戢。得旨。所办甚好。知道了。　　

○新授江苏巡抚徐士林、具摺谢恩请训。并陈江省应行事宜。得旨。汝人品端方。心笃孝友。固不待言。即此识见。亦岂常人所能及。朕实无可训汝之处。但愿汝常砺此志。始终如一耳。勉之。　　

○安徽巡抚陈大受奏、今年安省收成丰稔。应及时采买。现在饬属妥办。惟江北之凤、颍、泗、等府、州。向来播种粟谷为多。现今该府州属。稻谷与粟谷兼收。一应报销。悉遵常例。至捐监一事。已多方劝谕、令该生俊踊跃赴捐。并不时密查。倘官吏有抑勒阻挠等弊。即行参办。得旨。如此实力妥办。实为可嘉也。　　

○又奏、各属蝗蝻、已捕灭净尽。并令地方官。寻掘遗种。至安省风气。大概淳朴。惟有一种地棍。欺凌乡里。现饬属查拏严办。其窃贼因提比甚严。多有拏获。州县收漕。情弊甚多。现责成道府。互相查访。期于锢弊全除。安省绅士。间有构讼生事者。出示劝谕、并令州县教职。实力举报优劣。以端士习。得旨。此奏甚是。所办亦皆妥协。继此以往。益当勉力为之。　　

○闽浙总督宗室德沛议奏、福建按察使张嗣昌条奏、令闽省巡道。每年巡察所属地方一摺。查分巡各道。有表率属员。整饬纪纲之责。自应于所辖地方。逐一巡行。向例每年奏销时。巡道应盘查各属仓谷钱粮。请嗣后于盘查之后。顺往所辖府州县。查勘水陆要隘。风土人情。于应行事宜。就近举行。得旨。如所议行。　　

○又奏、巡查浙省营汛日期。得旨。知道了。闻卿巡查惩劝之间。赏号太厚。卿养廉有限。而且一介不取。此亦非得中可久之道也。夫无功而受赏。久之而赏或有不继。则将生怨。此不可不知者也。　　

○署福州将军策楞奏、福州驻防四旗。从前上司属员。均以宴会馈遗相尚。现严行禁遏。积习稍悛。惟旗营马匹。竟有不肖兵丁。或私自售卖。或暗行宰杀。捏报病倒。且旗下兵丁。胆敢开设马汤锅。至二十余家。已严拏究办。概行禁止。得旨。如此实心任事方是。　　

○湖广总督班第奏、副将冶大雄等。攻克古孟、传素、二寨情形。奏入、报闻。　　

○又奏、派兵搜剿苗寨。军务将次告竣。现筹善后事宜。得旨。所奏俱悉。此事汝始终差误。殊不满朕望也。　　

○护湖北巡抚、布政使严瑞龙奏、郧县、襄阳、钟祥、京山、潜江、沔阳、天门、等州、县、卫所。田禾被水。现分别赈恤。得旨。所奏俱悉。被灾之处。告之督抚、加意赈恤。毋致失所也。　　

○署湖南巡抚许容奏、现在军营商酌事宜。一、官兵无庸多添徒滋劳费。一、盗粮无庸概焚。以充军储。一、贼苗窜散。宜出奇设计、诱聚一处。可一鼓擒剿。一、贼众蠢聚。当用间解散。孤其党羽。使自相残害。一、小胜勿矜。一切克寨搜箐。不必张皇文饰。一。有罪必罚。一切怯弱虚花。所当严行惩戒。得旨。所见颇合机宜。与张广泗和衷妥办之。　　

○又奏、楚粤顽苗。猖獗无状。近日官兵。屡次报捷。似可将次告竣。但查逆寨频克。而剿戮无多。一切有名首恶。并未擒斩。是贼虽摧败。而根株未拔。倘狃于小胜。不急为大创。窃恐老师费财。边圉之忧。正未有艾。现在官兵大集。苗猺负嵎地方。亦不甚辽阔。若探明山川道里。豫先派拨官兵。克定日期。分路进剿。先正后奇。以八面齐攒之势。成一网全举之功。罪魁斯得。胁从焉往。至保护内地。则有团练之乡勇。地方官勤加董率。亦足资守望。得旨。此见甚是。张广泗到彼。自然如是办理也。　　

○又奏、张广泗已抵军营。现抽调官兵。连日打仗杀贼。军务渐有头绪。得旨。所奏俱悉。诸事和衷办理。使张广泗不致掣肘。则汝之功也。　　

○新授河南布政使赵城、具摺谢恩。得旨。览。汝忠厚有余、而才力微觉不足。中州旬宣之任。更宜勉力为之。　　

○山东巡抚朱定元奏、抵任后。查访地方情形。一切应办事宜。俟筹画妥协。次第办理。得旨。所奏俱悉。诸凡量力竭诚。徐徐经理。毋欲速以求见长。毋始勤而仍致终怠。勉之莫忽、以副朕望。　　

</div>
    <div class="pagination">
<a href="清实录乾隆朝实录_page172.html">上一页</a><span>...</span><a href="清实录乾隆朝实录_page168.html">168</a><a href="清实录乾隆朝实录_page169.html">169</a><a href="清实录乾隆朝实录_page170.html">170</a><a href="清实录乾隆朝实录_page171.html">171</a><a href="清实录乾隆朝实录_page172.html">172</a><span class="current-page">173</span><a href="清实录乾隆朝实录_page174.html">174</a><a href="清实录乾隆朝实录_page175.html">175</a><a href="清实录乾隆朝实录_page176.html">176</a><a href="清实录乾隆朝实录_page177.html">177</a><a href="清实录乾隆朝实录_page178.html">178</a><span>...</span><a href="清实录乾隆朝实录_page174.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
