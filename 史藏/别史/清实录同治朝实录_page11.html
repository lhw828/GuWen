<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 11 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 11 页/共 505 页</h1>
    <div class="content">○予山东塔埠头阵亡游击陈其恕、王懋勋、都司严继恩、县丞乔书年、把总纪车□尼峰、外委赵辉远、祭葬世职加等。陈其恕并建专祠。赵辉远附祀。　　

○壬戌。谕内阁、朕奉母后皇太后圣母皇太后懿旨。各直省将军督抚等摺奏、向于呈递之次日。朱批发还。其有应降谕旨者。亦即令军机大臣缮拟。于进呈后即行交发。其各路军营紧要奏报。则无论何时呈递。均系即行办理。现在一切政务仰蒙两宫皇太后躬亲裁制。慈怀冲挹。深恐于披览章奏。未能周详。嗣后各直省及各路军营摺报应行降旨各件。于呈递两宫皇太后慈览。发交议政王军机大臣后。该王大臣等悉心详议。于当日召见时恭请谕旨。再行缮拟。于次日恭呈母后皇太后圣母皇太后阅定颁发。应行批答各件。该王大臣查照旧章。敬谨缮拟。呈递后一并于次日发下。其紧要军务事件。仍于递到时立即办理。以昭慎重。　　

○又谕、前因郊祀配位于道光三十年。奉有皇考大行皇帝嗣后以三祖五宗为定之谕。朕不忍遽从。亦不敢遽定。谕令王大臣等敬谨详议。旋据礼亲王世铎等、先后分别议奏。本日复据潘祖荫、许彭寿奏、议礼大典。请饬廷臣再议。以昭慎重一摺。著王大臣会同大学士九卿翰詹科道、敬谨妥议具奏。其礼亲王世铎等、睿亲王仁寿等、吏部右侍郎黄宗汉、并载垣等摺。均著发给该王大臣阅看。一并议奏。　　

○又谕、昨据王大臣等、会议载垣等罪名。奏请照大逆律淩迟处死。经朕法外施仁。将肃顺改为斩决。载垣、端华、赐令自尽。此朕于无可宽贷之中。不得已委曲施恩。业已挥涕宣示矣。我宗室自开国以来。夹辅王室。历著公忠。载在史册。乃载垣等肆无忌惮。悖逆情形凡在臣民。同深切齿。实为宗支之玷。嗣后我宗室等、务各恪遵家法。黾勉趋公。奋武揆文。同襄郅治。朕推本一气。首重亲亲。庶几翊戴公朝。增辉瑶牒。其各族宗室未登仕籍者。亦应敦品励行。以备将来因材器使。用彰我宗室人才之盛。傥或不自检束。身罹法网则载垣等以亲王大臣。朕尚不能曲法市恩。况闲散宗室。岂能稍存宽宥。不执法以从事也。著管理宗人府王等、将此旨宣谕各宗室知之。　　

○又谕、昨因载垣等跋扈不臣。狂悖无状。据王大臣等奏请照大逆律淩迟处死。朕特援议亲议贵之条。分别加恩。将肃顺改为斩决。载垣、端华赐令自尽。并将景寿、穆荫、匡源杜翰、焦祐瀛、分别革职治罪矣。因思王公内外文武大臣。均受皇考大行皇帝深恩。特备任使。朕以冲龄践阼。国家多难。深赖股肱心膂。共效劻勷。尔王大臣等如能以国计民生为念。宣力朝廷。用登郅治朕必敬礼大臣。保全终始。以成一德。傥敢纳贿招权营私舞弊。以致蠹国病民。则法律者朕受之列祖列宗。与天下臣民共之。何敢稍有枉纵。以拂众情。是用特谕王公内外文武大臣。经此次训饬之后。务各精白乃心。力除积习。傥有前项弊端。则载垣等前车具在。朕纵欲曲法以示恩亦何以对天下乎。至从前载垣等罪状未著之先。在廷臣工。非不深知。乃竟畏其凶焰。缄默不言。甚至有依附逢迎。冀图富贵者。以致势成滔天。致朕今日不得不执法以示惩。嗣后傥有如载垣等专擅不臣者。尔王大臣等以及科道。即行据实参奏。朕必立予治罪。并将励敢言。以彰直谏。傥仍前缄默。别经发觉则尔王大臣等辜负朕恩。朕亦不能宽宥也。将此通谕王公内外文武大臣知之。其各懔遵毋违朕命。　　

○又谕、前因许彭寿于拏问载垣端华肃顺时。敬陈管见摺内。有查办党援一条。当令议政王军机大臣传旨。令其指出党援诸人实迹。嗣据明白回奏。形迹最著者。莫如吏部尚书陈孚恩。踪迹最密者。如侍郎刘昆、黄宗汉、伊等平日保举之人。如侍郎成琦、太仆寺少卿德克津太、候补京堂富绩、外闲皆啧有烦言。陈孚恩于上年七月。大行皇帝发下朱笔。命诸臣会议巡幸热河。是否可行。陈孚恩即有窃负而逃遵海滨而处之语。意在迎合载垣等。当时会议诸臣。无不共闻。大行皇帝龙驭上宾。满汉大臣中。惟令陈孚恩一人先赴行在。是该尚书为载垣等之心腹。即此可见。黄宗汉于本年春闲。前赴热河。蒙皇考召见。即以危词力阻回銮。迨闻皇考梓宫有回京之信。该侍郎又以京城情形可虑。遍告于人。希冀阻止。其为意存迎合载垣等众所共知。以上二人。均系一二品大员。声名如此狼藉。品行如此卑污。若任其滥厕卿贰。何以表率僚属。陈孚恩、黄宗汉、均著革职永不叙用。以为大僚软媚巧滑者戒。至侍郎刘昆、成琦、太仆寺少卿德克津太、候补京堂富绩、虽无与载垣等交通实据。而或与往还较密。或由伊等保与举起官。或拜认师生。众人耳目共见共闻。何能置之不议。刘昆、成琦、德克津太、富绩、均著即行革职。以示惩儆。许彭寿纠弹各节。朕已早有所闻。用特惩一儆百。期于力振颓靡。至载垣端华肃顺三人。事权所属。该臣等何能与之绝无干涉。此后朕惟以宽大为心。不咎既往尔诸臣亦毋许再以查办党援等事。纷纷陈奏。致启讦告诬陷之风。惟当各勤厥职。争自濯磨。守正不阿。毋蹈陈孚恩等恶习。朕实有厚望焉。将此通谕大小臣工知之。　　

○又谕、严树森奏、请将漕粮被抢延不赔解之千总。革职勒追一摺。上年协运豫漕之平前等、帮漕粮到通。被匪抢掠。平前帮遗失麦豆五百九十三石。任城帮遗失麦豆一千九百六十石。前奉朱批。令两帮赶紧赔补。迄今数月。该帮弁等、并不到豫赶紧弥补显系意存规避。千总李赞勤现因调补江淮四帮。请将所欠兵米。并应行弥补正粮。概令后任代办。意欲贻累他人。置身事外。居心尤不可问。山东平前帮千总陈世晋、任城帮千总李赞勤、均著即行革职。交谭廷襄发交该管道卫。就近严行追比。解部采买。以实京仓。　　

○以贝子绵勋为正白旗领侍卫内大臣。福州副都统多隆阿为正红旗蒙古都统。　　

○以醇郡王奕譞管善扑营事。科尔沁郡王僧格林沁管奉宸苑事。贝勒载治管上虞备用处事。御前大臣奕山为后扈大臣。并掌銮仪卫事。　　

○以都察院左都御史麟魁为兵部尚书。盛京户部侍郎倭仁为都察院左都御史。调工部左侍郎李菡为吏部左侍郎。以兵部右侍郎毕道远兼署户部左侍郎管三库事。工部右侍郎宋晋兼署礼部右侍郎。詹事府詹事张之万署兵部左侍郎。　　

○以礼部尚书倭什珲布为国史馆总裁官。　　

○以工部尚书爱仁管理藩院事。刑部右侍郎载龄管光禄寺事。　　

○以贵州石阡等处剿贼出力。赏知府朱振棻等花翎。知县刘启琛等蓝翎。余升叙有差。　　

○癸亥。上以登极日期。诣几筵前祇告行礼。　　

○遣官祭孝德皇后殡宫。　　

○谕内阁、朕奉母后皇太后圣母皇太后懿旨。上年京畿不靖。皇考大行皇帝。特命恭亲王奕?留驻京师。办理一切事宜。经权互用均就妥协。内外人心。如常安谧。皇考大行皇帝驻跸热河山庄。时常垂念。慰悦实深屡欲于回銮后特沛殊恩。用示嘉奖。及至大渐。犹复念念不忘。现在梓宫回京。朕奉两宫皇太后旋跸以来。即派恭亲王奕?为议政王。在军机处行走。秉公持正。力矢忠勤。痛惟先帝遗言在耳厥意未申。曷敢不仰承先志。懋赏酬庸。以彰继述。因于召见恭亲王奕?时宣示此旨。著以亲王世袭罔替。实属论功行赏。允惬众心。用慰在天之灵。非予一人之私愿也。乃恭亲王奕?、至诚撝仰。洒涕固辞。情词至为恳挚。我母后皇太后圣母皇太后再三申明。此系先帝恩旨。而该王辞谢倍力。声派俱下。两宫皇太后未忍重拂其意。不得已姑从所请。将世袭亲王罔替之旨。暂从缓议。俟朕亲政之年。再行办理。恭亲王奕?、著先赏食亲王双俸。以示优礼。王其钦承朕命。毋再固辞。用彰懿美而显诒谋。　　

○又谕、恭亲王奕?奏、沥陈悚惕。请饬诸臣各抒所见以求折衷一摺。朕奉母后皇太后圣母皇太后懿旨。授恭亲王奕?为议政王。在军机处行走。诚以朕年在幼冲遽膺大宝。仰承皇考付托之重。幸蒙两宫皇太后庶务亲裁。使非辅翼得人。何以勤求上理。恭亲王奕?贤亲众著。朝野咸知皇考大行皇帝在位。曾蒙特＜??闲＞赞理枢廷。深资倚畀。上年京畿弗靖。又复留驻京师。办理一切事务。均极妥协。我母后皇太后圣母皇太后谨循家法。授以议政王。并掌枢机。此实默体皇考燕翼诒谋。该亲王滋命益恭。其尽忠竭虑。以保乂我邦家。固为至谊所不容辞。讵非天下臣民所同系望也。乃兹据王奏称、责重任大。当兹中外多事。深恐见识偶疏。致滋贻误。吁恳谕饬中外大小臣工。于朝廷用人行政。各抒所见。共求折衷。并有自古大臣。未有不开诚布公集思广益而可以任天下之重等语谦卑恻怛。具见悃忱。当此国家多事之秋。王以懿亲而膺重寄。凡可以安国家利社稷者。自罔不竭尽心力。而我诸臣皆身受国恩。亦岂有不及时思效。奋其忠诚。以纾多难者乎。前经降旨。诏求直言兹特再行申谕中外大小臣工。嗣后于朝廷用人行政。各有所见。务当切实直陈。毋得稍存畏匿隐忍之见。我两宫皇太后方询切刍荛。以求治理。即恭亲王奕?、正欲与诸臣精白一心。同襄郅治。亦得虚衷参酌尽其多方延揽之诚。尔诸臣其书思纳诲。陈善闭邪。竭尔股肱耳目。劻予心膂。毋负谆谆申命爰咨爰度之怀。实有厚望焉。将此通谕中外知之。　　

○又谕、户部奏、川省军需。延不造报。请旨饬催一摺。四川省自咸丰三年起。支用饷需。除经各部核准核减外。尚未报销者。不下二百七十余万两之多。国帑攸关。似此任意因循。何以杜浮冒徇隐之弊。著骆秉章查取历任总督暨粮台局员各职名。交部分别从严议处。仍限三个月内。将咸丰三年以后。军需未销各款。奏报补销。其各直省督抚及各路统兵大臣于粮台支应之款。均著遵照户部奏定章程。每届半年。奏报一次。毋许延宕。　　

○又谕、崇厚奏、派弁解银赴京。中途被劫一摺。直隶外委于立成、由天津管解银两赴京。行至将近通州地方。忽遇匪徒持械抢去所解银两。该管地方官。于委员解银过境。并不小心护解以致官项被劫。捕务实属废弛署通州知州萧履中、武清县知县石衡均著摘去顶带。勒限严缉赃盗务获。至所称该委员有无别项情弊。即著饬提案证研讯究办。毋任狡展。　　

○谕议政王军机大臣等、崇厚奏、畿辅重地。如遇有强劫之案。无论本管地方并邻封州县。应不分畛域。四路兜拏。请饬顺天府尹转饬通永镇道。派兵摉拏等语通州距京师甚近。现届冬令。宵小易生。正捕务吃紧之时。著张祥河、董醇、严饬通永镇道转饬所属地方文武员弁多派兵役。认真缉捕。并令各州县实力编查保甲。不准视为具文以靖雈苻而安商旅。将此谕令知之。　　

○又谕热河地方。五方杂处易藏奸宄。现在朕回宫以后。该处回民是否安谧。著春佑不动声色。严密访查。该地方现在如何情形。迅速具奏。并著妥为安抚。毋令稍生事端。将此谕令知之。寻奏、回民生业如常。并未滋生事端。报闻。　　

○又谕、贾臻奏、逆匪吴正谊为苗逆死党。现在偪胁颍阜民圩。几及二百处。该署抚存营兵勇无多。请饬胜保先派文武大员。率马步一二千名。星驰来颍等语。该逆偪胁民圩。势甚猖獗。贾臻存兵无多。不敷剿办。自系实在情形。著胜保酌量情形。如可分拨马步官兵。即著派委得力大员统带。前往颍州。协同贾臻所存兵勇实力攻剿。毋稍迟误。将此由六百里谕令知之。　　

○又谕、贾臻奏、请饬催豫省协饷等语。据称现在派队赴寿援剿。民团兵勇数逾万人。势难枵腹荷戈。自系实在情形著严树森督饬藩司。迅速筹拨银数万两星夜解赴颍州。以济军食。毋稍玩延。将此由六百里谕令知之。　　

○以正黄旗满洲都统惇亲王奕誴署正红旗蒙古都统。　　

○调兵部尚书朱凤标为吏部尚书。以都察院左都御史万青藜为兵部尚书。　　

○调礼部左侍郎孙葆元为吏部右侍郎。以顺天府府尹董醇为户部右侍郎。管钱法堂事。内阁学士单懋谦为工部左侍郎。　　

○以前任仓场侍郎崇纶为仓场侍郎。　　

○以齐齐哈尔协领色尔固善为福州副都统。　　

○以剿灭安徽颍州贼匪。地方肃清予知府叶春培以道员用。赏委参领盛德等花翎余升叙有差。　　

○甲子。上即皇帝位于太和殿。分遣官祗告天。地太庙。社稷是日黎明。大驾卤簿全设。百官齐集于朝。上素服。诣梓宫前行礼祗告受命于大行皇帝。更礼服。诣钟粹宫母后皇太后前储秀宫圣母皇太后前行礼。出御中和殿。内大臣执事各官。行朝贺礼。上御太和殿。即皇帝位升座王贝勒贝子公文武百官、行朝贺礼。礼成。上还居倚庐。是日登极礼成。颁诏天下。诏曰我天清仰承上天眷佑。粤自太祖太宗肇建鸿业。世祖统一寰区。圣祖世宗高宗仁宗宣宗重熙累洽。中外乂安。我皇考文宗显皇帝临御十有一年。宵旰忧勤。日臻上理。盛德丰功昭垂万世。深恩厚泽。渐被八纮。方期抚绥寰海。多福永膺。讵意临幸滦阳。旧疾复作。元气日亏。竟至弥留不起。七月十六日子刻。谕立朕为皇太子。十七日寅刻龙驭遽升。以神器属于藐躬朕自惟冲龄薄德。惧不克胜。顾念列圣诒谋之要。皇考付托之隆。勉抑哀忱。膺兹重寄恪遵成命。于十月初九日祗告天地宗庙社稷即皇帝位。以明年为同治元年仰绍前猷。弥增寅惕。际新纶之丕布。衍景运于无疆。所有应行事宜。条列于左。一、在京在外诸王以下至公等以上。俱加恩赐。一、内外自公主以下至格格。各加恩赐。一、内外满汉文武大小官员。俱加一级。一、内外大小各官除各以现在品级已得封赠外。凡升级及改任者。著照新衔封赠。一、文官在京四品以上。在外三品以上。武官在京在外二品以上。照现任品级。各荫一子入监读书。一、内外文职自四品以下。武职自三品以下。降革留任及住俸罚俸处分。准其开复。一、会试额数。俟礼部临期奏明人数。请旨酌量广额。乡试大省加三十名。次省加二十名。小省加十名。满洲蒙古加六名汉军加三名。一、各直省入学额数。大学加七名。中学加五名小学加三名。一、国子监贡监生及各官学教习。免坐监一月。一、各直省儒学。无论府州县卫。俱于本年以正贡作恩贡。次贡作□山戊不□贡。一、每府州县卫。各举孝廉方正。暂赐以六品顶带荣身。以备召用。务期采访真确。毋得滥举。一、历代帝王陵寝。孔子阙里。及五岳四渎等祀应遣官致祭者。照旧例行。一、官吏兵民人等有犯。除谋反叛逆。子孙谋杀祖父母父母。内乱。妻妾杀夫。奴婢杀家长。杀一家非死罪三人。采生折割人。谋杀故杀真正人命。蛊毒魇魅毒药杀人。强盗妖言十恶等。真正死罪不赦外。军务获罪。隐匿逃人。亦不赦外。其余自咸丰十一年十月初九日以前。已发觉、未发觉、已结未结者。咸赦除之。有以赦前事告讦者。以其罪罪之。一、各省军流人犯。查明到配三年。实在安静守法。及年逾七十者。释放回籍。一、各处盗贼。或为饥寒所累。或为贪官所迫。实有可悯。如能改过就抚者。准赦其罪。一、各旗籍内务府及五旗包衣人等。凡侵贪那移。一切赔罚应追银两。实系本人家产尽绝者。查明准予豁免。其分赔代赔以及牵连著赔者。一概豁免。一、凡官员因公赔罚等项。而其子孙又代祖父著赔者。查明豁免。一、旗营官兵。有因出征及被灾借支俸饷者。免其扣还。一、满汉兵丁。有曾经效力行间。因被伤年老闲住者。除例得优恤外。查明酌加恩赉。一、历年驿站。军兴甚属劳苦。著各省督抚加意抚恤。一、各直省有同堂五世及亲见七代者。除例赏扁额外。查明各加恩赉。一天下之本农为重。各府州县卫。果有勤于耕种。务本力作者。地方官不时加奖。以示鼓励。一、除五旗包衣佐领下披甲人等不赏外。八旗满洲蒙古汉军护军披甲人炮手步军。各赏一月钱粮。一、军民年七十以上者。许一丁侍养。免其杂派差役。八十以上者。给与九品顶带。九十以上者。给与八品顶带。百□山戊不□以上者。给与七品顶带。一百二十□山戊不□以上者。给与六品顶带。百□山戊不□至一百二十□山戊不□以上者。均仍题明。给与建坊银两。一、各处养济院。所有鳏寡孤独及残疾无告之人。有司留心以时养赡。毋致失所。于戏。觐光扬烈。敢稍宽继述之心。锡类推恩。期共慰隆平之望。诸王文武大小臣工。其各矢忠诚。赞襄郅治。以垂我国家万年有道之庥。布告天下。咸使闻知。　　

○颁同治元年时宪书。　　

○谕内阁、朕奉母后皇太后圣母皇太后懿旨。现在一切政务均蒙两宫皇太后躬亲裁决。谕令议政王军机大臣遵行。惟缮拟谕旨。仍应作为朕意。宣示中外自宜钦遵慈训。嗣后议政王军机大臣缮拟谕旨。著仍书朕字将此通谕中外知之。　　

○又谕、前以惇亲王、恭亲王醇郡王、钟郡王、孚郡王均系朕之叔。业经降旨。除朝会大典外。其寻常召对及内廷宴赉。均无庸叩拜。以示优隆。因思谕旨奏章内仍复书名。朕心实有不安。嗣后惇亲王、恭亲王、醇郡王、钟郡王、孚郡王除朝祭大典外。其余谕旨。并各衙门奏摺。止书正号。均著毋庸称名。用示朕敬长亲亲。有加无已之至意。　　

○又谕、都兴阿奏、匪众分路窜扰。叠经官军击退。并水师遏剿贼船。连获胜仗一摺。天长六合等踞匪。纠合捻众。窜出分扰。九月初八等日。贼至官桥陈家集等处总兵詹启纶亲督马步各队。相机迎剿。守备刘万青由青山营抄击。领队德云等各队。星驰前往冲击。毙贼数百名。生捦长发老贼十九名。余众闻风退遁下游江面。总兵周希濂督饬艇师。先扼坝口。复经鞠耀乾师船接应。贼复溃退。其江阴贼船。窜至黄山港等处。经游击郭定猷等迎剿。击沈贼船十数只烧毁三十余只。毙贼不计其数。著都兴阿即严饬各营。分扼要隘乘胜进剿。毋任分窜。以清江面。　　

○谕议政王军机大臣等、毛鸿宾奏、湖南省筹办三面防剿情形一摺。据称粤匪由黔窜蜀。绕偪楚疆。如四川之涪州綦江彭水黔江来凤县境均有匪扰。来凤与湖南之龙山。尤为切近。贵州青溪一带逆苗。在寨头塘冲等处。议欲窜犯楚界。粤西石逆。窜至庆远府属里苗地方。可由罗城融县。窥伺从前粤匪犯楚旧路。该抚已饬各地方督带兵勇文武各员。分投堵御等语。湖南三路警报。同时并至。亟应实力防剿。尤须邻省通力合作。方足以遏贼锋而防滋蔓。著骆秉章、田兴恕、于川黔贼势所趋之地。亟派兵勇。分投追截。与楚境各军前后夹击。湖南省调兵筹饷。外攘内安。情形虽属竭蹶。仍著毛鸿宾督饬该文武不分畛域。会合川黔各路兵勇防剿。以靖边疆。将此由五百里各谕令知之。　　

○以前任两广总督王庆云为都察院左都御史。未到任前。仍以前任大学士彭蕴章署理。　　

○以刑部左侍郎齐承彦兼署吏部右侍郎。詹事府詹事张之万署工部左侍郎。　　

○以内阁学士宜振为礼部左侍郎。　　

○以顺天府府丞毛昶熙为府尹。未到任前。以户部右侍郎董醇兼署。　　

○以湖北樊城堵剿捻匪获胜。予守备张殿甲以都司用。余升叙有差。阵亡守备熊正喜祭葬世职加等。　　

○以湖南筹饷出力。赏前任湖北按察使裕麟布政使衔。余升叙有差。　　

○予江南天长等处阵亡守备钟吉庆、外委华鸿宾、祭葬世职加等。　　

○乙丑。圣母皇太后圣寿节。遣官祭太庙后殿。奉先殿。　　

○上诣平安室圣母皇太后前行礼。　　

○谕内阁、朕惟皇考大行皇帝。敬荷康慈皇太后抚育深恩。在位之日。叠晋尊封。奉事东朝问安视膳。直数年如一日。圣孝隆礼。寰海闻知。止以仙驭遐升。未申配庙之仪。暂行奉祀于奉先殿。我两宫皇太后夙侍先皇备知仁孝至诚之隐。盖无日不有怀明发也。痛惟皇考龙驭上宾。朕以冲人寅承大命。我国家以孝治天下。继述之礼。孰重于斯。兹奉母皇皇太后圣母皇太后懿旨。追惟康慈皇太后。侍奉皇祖宣宗成皇帝。徽柔素著。及保护我皇考。备极恩勤。允宜聿晋徽称。媲隆三后。礼崇配庙义本承先用慰皇考在天之志。以申冲人报本之思。应如何议加尊谥之处。大学士会同六部九卿详议具奏。　　

○又谕、皇祖宣宗成皇帝嫔御。前经皇考大行皇帝加崇位号。兹朕御极之初。宜晋隆称。以申敬礼。琳贵太妃诞育醇郡王、钟郡王、孚郡王、寿禧和硕公主。谨尊封为琳皇贵太妃。彤嫔诞育寿庄和硕公主。尊封为彤妃。佳嫔尊封为佳妃。成嫔尊封为成妃。顺贵人尊封为顺嫔。蔡常在尊封为蔡贵人。尚常在尊封为尚贵人。李常在尊封为李贵人。那常在尊封为那贵人。所有应行事宜。著该衙门察例具奏。　　

○又谕、皇考大行皇帝妃嫔。承侍宫闱。恪恭淑慎。均宜加崇位号。以表尊荣。丽妃侍奉皇考有年。诞育大公主。谨尊封为丽皇贵妃。婉嫔晋封为婉妃。祺嫔晋封为祺妃。玟嫔晋封为玟妃。璷贵人晋封为璷嫔。容贵人晋封为容嫔。璹贵人晋封为璹嫔。玉贵人晋封为玉嫔。吉贵人晋封为吉嫔。禧贵人晋封为禧嫔。庆贵人晋封为庆嫔。所有应行事宜。著该衙门察例具奏。　　

○又谕、朕奉母后皇太后圣母皇太后懿旨。谕知总管内务府大臣。所有应行添制金银器皿等件。均有成例。惟念列圣家法。以节俭为天下先。即民物丰阜。亦当防奢侈之渐。矧值四方多故。物力维艰。岂复容以宫闱器用。耗天下之财力。此项金银器皿。除典礼攸关。必应添制外。其余各项。并著该管大臣详核办理。日后遇有此等事件。该管大臣等宜各仰体此意。以力行节俭为要。朕仰蒙慈训谆切。实深钦感。总管内务府大臣。其遵谕行。　　

○又谕、僧格林沁受三庙知遇之恩。宣力中外。功勋卓越。现在统兵剿办捻教各匪。纪律严明。兵民爱戴。朕欣慰之余。尤深眷系。允宜特沛恩施。用彰殊眷。僧格林沁著赏还博多勒噶台亲王。以示朕优异荩臣至意。　　

○又谕、前经改派升任都察院左都御史倭仁为正使。会同副使穆隆阿恭赍大行皇帝遗诏。颁给朝鲜国。此时尚未起程。著将登极恩诏。即交穆隆阿赍赴盛京。会同倭仁恭赍前往颁发。俾该国可省两次供应之烦。用示朕体恤藩封之意。　　

</div>
    <div class="pagination">
<a href="清实录同治朝实录_page10.html">上一页</a><span>...</span><a href="清实录同治朝实录_page6.html">6</a><a href="清实录同治朝实录_page7.html">7</a><a href="清实录同治朝实录_page8.html">8</a><a href="清实录同治朝实录_page9.html">9</a><a href="清实录同治朝实录_page10.html">10</a><span class="current-page">11</span><a href="清实录同治朝实录_page12.html">12</a><a href="清实录同治朝实录_page13.html">13</a><a href="清实录同治朝实录_page14.html">14</a><a href="清实录同治朝实录_page15.html">15</a><a href="清实录同治朝实录_page16.html">16</a><span>...</span><a href="清实录同治朝实录_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
