<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 489 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 489 页/共 681 页</h1>
    <div class="content">
三月。丙午朔。御舟过宝应县　　

○丁未。上登岸。阅高家堰堤工。驻跸关圣庙　　

○谕河道总督张鹏翮、王公堤、关系运道民生、最为紧要。堤岸单薄、桩木渐朽、应再加帮、以资捍御。不可因淤滩可恃而忽之也　　

○戊申。上遍阅高家堰、翟家坝等处堤工。回。仍驻跸关圣庙。　　

○谕河道总督张鹏翮、高家堰工程、关系重大、保守最为紧要。朕今日乘舟、由洪泽湖阅视、见有残缺石工、以苇草镶填、倘遇水发、危险堪虞。至六坝、见新修石堤坚固、方慰朕怀。其残缺石工、著即兴修。乘水未、长之前完工、用资捍御。至高家堰防险之人、用候选县丞经历等微员、此不过例监书办出身、家产微薄、倘有疎忽、干系不小。须于候选官员内、择其职衔稍大、身家殷实者、委令防险。如此、则彼知自爱身家、又有选用之望、自能尽心防守、有裨工程。　　

○谕河道总督张鹏翮、王家营对面鲍家营、应开挑引河、洩黄河泛涨之水、以保障清江、淮安地方、著即行兴工。仍两岸筑堤。以卫民田。　　

○己酉。上乘舟。历黄河南岸。观龙窝烟墩等堤。复渡黄河。阅九里冈等堤　　

○谕河道总督张鹏翮、清口西坝、乘此水浅时、再加长数丈、有益又刘河堤岸低薄、应筑挑水坝　　

○御舟过宿迁县　　

○旌表山东聊城县烈妇秦住妻李氏、拒奸惨死、贞烈可嘉、给银建坊如例　　

○庚戌。御舟过邳州　　

○辛亥。御舟过沛县　　

○壬子。御舟泊济宁州　　

○癸丑。御舟过东平州　　

○甲寅。御舟过东昌府。　　

○乙卯。御舟过武城县　　

○丙辰。御舟过景州　　

○丁巳。御舟过沧州。　　

○云南永北总兵官马声、丁母忧。命在任守制　　

○天津总兵官蓝理、来朝　　

○戊午。御舟过天津卫　　

○己未。上自杨村登岸。驻跸南苑　　

○庚申。上回宫。诣皇太后宫、问安　　

○吏部议覆、四川巡抚贝和诺疏言、各省教职、系每学二员、川省五十七学、每学止设一员、缺少人多、以致举人贡生、选补无期、请每学各增一员、应如所请。从之。　　

○辛酉。上召大学士九卿等谕曰、朕此番南巡、遍阅河工、太约已成功矣。曩者河道总督于成龙、未曾遵朕指授修筑、故未能厎绩、今张鹏翮一一遵谕而行、向来黄河水高六尺、淮河水低六尺、不能敌黄、所以常患淤垫。今将六坝堵闭、洪泽湖水高、力能敌黄、则运河不致有倒灌之患、此河工所以能告成也。又沿途咨访地方官、直隶巡抚李光地、河南巡抚徐潮、居官皆优。山东巡抚王国昌、江苏巡抚宋荦、俱安静。福建巡抚梅鋗。江西巡抚张志栋、亦优。广东巡抚彭鹏、诚为有守。浙江巡抚张泰交、虽属新任、亦优。赵申乔、当其任布政时、朕尚信其不取。及任巡抚、好受词讼、则朕难信矣。甘肃巡抚齐世武、赋性褊急、好行参劾。凡为大吏者、当宽大和平、正己率属、宥其小过、以渐训励、使各勉为循良、岂可恣意以参劾为事乎。又谕曰、朕御极以来、无时不以民生为念、虽纤微之事、亦不肯稍有怠忽、勤劳已四十余年矣。今四海奠安、民生富庶、而河工适又告成。朕欲颁诏天下、大沛恩赉、故星夜回銮。诏内款项。尔等可会同详阅。　　

○壬戌。上诣皇太后宫、问安。　　

○癸亥。万寿节。上诣皇太后宫行礼。停止朝贺筵宴　　

○遣官祭福陵、昭陵、暂安奉殿、孝陵、仁孝皇后、孝昭皇后、孝懿皇后陵　　

○遣官祭真武、东岳、城隍之神　　

○颁诏天下。诏曰、朕为天下民生主、宵旰勤劳、励精图治、凡国家之休戚、闾阎之乐。利、晷刻之间、无不注意于此。天下之大、兆民之众、朕谁欺、欺天乎。今四十余载、亲历饥馑者、不知其几、南北用兵者、不知其几、人心向背者、不知其几、天变地震者、不知其几、自维凉德、不能抚育。履冰临渊、兢业惟守、仰赖上天眷佑、祖宗厚德、幸生创业未久之际、方免失坠、今海＜宀禹＞昇平、年□山戊不□稍和、生民俱已乐。业。迩来诸王大小臣工士庶、因朕五旬、舆情肫切、屡请加上尊号。朕坚意固辞。不允所请。盖朕不以名誉称扬为尚、惟以海内富庶为心。屡蠲赋役、频省刑罚、总欲使老安。少怀、风俗淳厚、渐几于康乂隆平之治。近因淮黄告成、乃东南要务、再授方略、望其善后、朕不辞劳瘁、亲往阅视、见畿辅山左江浙等省、耆老人民、俱中心爱戴、虽童穉亦咸欢欣瞻仰。是知民心皆一、用是益深轸念、视切如伤、所以星夜回銮、兹特大沛洪恩、普施遐迩、庶几民生咸登寿域、和协遍满寰区。于戏、安民则惠、益弘逮下之恩、御众以宽、聿溥好生之德。布告天下、咸使闻知　　

○诏内恩款、凡三十八条　　

○丙寅。荆州将军莽弈禄。以年老乞休。允之。　　

○罢杭州将军丹岱、以年老不能训练军旅故也　　

○戊辰。礼部议覆、河南巡抚徐潮疏言、豫省考城、柘城、温县、登封四县、向因兵燹之余、应试寥寥、定为小学、取童生八名。今户口额赋、已倍于前、人才渐盛。请改为中学、考取童生十二名。应如所请。从之。　　

○己巳。升湖广襄阳总兵官祁伯豸。为銮仪卫銮仪使。　　

○庚午。以续顺公沈熊昭、为镶黄旗汉军副都统。　　

○升护军参领善丹、为正白旗蒙古副都统。　　

○宗人府题、多罗信郡王鄂扎薨。查鄂扎、系承袭伊祖多罗豫通郡王多铎封爵。请以多铎次妃所生之子原任都统董额袭封。从之。　　

○宗人府又题、二十岁以上闲散宗室等、向蒙圣恩、贫乏者俱赏与房产人口。遇婚丧之事、又给与银两。此等闲散宗室、并无行走之处。嗣后应停给拖沙喇哈番俸。年二十□山戊不□者、照披甲例给与银米。从之。　　

○礼部议覆、钦天监奏称、东至野索、西至雅尔坚地方、自北极高四十四度之巴尔库尔河、以至北极高六十八度之武地河等处。皆宜增衍历书、照四十四度之表式、推至六十八度。进呈御览。应如所请。从之。　　

○辛未。上御经筵。讲毕。赐大学士、九卿、詹事、及讲官等宴。　　

○是日、上亲视和硕裕亲王福全疾。　　

○甲戌。上奉皇太后、寺畅春园　　

○谕大学士等、举人汪灏、何焯、蒋廷锡、学问优长。今科未得中式。著授为进士、一体殿试。　　

○致仕在籍大学士张英、随驾进京、叩祝万寿。至是、陛辞回里。赐衣帽、鞾袜、人参　　

○以札赖特故固山贝子纳逊子特固思、袭爵。　　

○云南贵州总督巴锡、疏参威宁总兵官孟大志、扰害官兵。得上□日、此事著左都御史温达、前往审理。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百十一



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百十二　　
</div>
    <div class="pagination">
<a href="清实录康熙朝实录_page488.html">上一页</a><span>...</span><a href="清实录康熙朝实录_page484.html">484</a><a href="清实录康熙朝实录_page485.html">485</a><a href="清实录康熙朝实录_page486.html">486</a><a href="清实录康熙朝实录_page487.html">487</a><a href="清实录康熙朝实录_page488.html">488</a><span class="current-page">489</span><a href="清实录康熙朝实录_page490.html">490</a><a href="清实录康熙朝实录_page491.html">491</a><a href="清实录康熙朝实录_page492.html">492</a><a href="清实录康熙朝实录_page493.html">493</a><a href="清实录康熙朝实录_page494.html">494</a><span>...</span><a href="清实录康熙朝实录_page490.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
