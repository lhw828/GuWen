<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 115 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 115 页/共 1316 页</h1>
    <div class="content">○出使英国大臣郭嵩焘奏。礼部议驳明儒王夫之从祀文庙。请饬部存案。以俟论定。得旨。从祀典礼。关系綦重。部臣议准议驳。自有公论。郭嵩焘因廷臣议驳明儒王夫之从祀文庙。辄以私意揣测。疑为故意驳斥。并请饬部存案。语多失当。殊属非是。原摺著掷还。　　

○摺包　　

○以正白旗蒙古副都统恩全署镶蓝旗满洲副都统。明发　　

○江苏巡抚吴元炳奏、请将太仓州新建仓颉祠宇。列入祀典。从之。摺

包　　

○以身家不清。革江苏在籍知县王观光职。摺包　　

○准故广西巡抚邹鸣鹤、于本籍及殉难地方。捐建专祠。从江苏巡抚吴元炳请也。摺包　　

○蠲缓河南陈留、杞、兰仪、通许、中牟、荥阳、汜水、密、新郑、武安、涉、阳武、嵩、卢氏、宝丰、鲁山、鄢陵、尉氏、洧川、裕、叶、西华、太康、扶沟、南召、长葛、郑、荥泽、禹、汤阴、林、汲、新乡、获嘉、辉、淇、延津、封邱、济源、修武、武陟、原武、偃师、巩、孟津、新安、陕、灵宝、阌乡、汝、伊阳、五十一州县。被灾地方。新旧钱漕。内黄、永甯、西平、遂平、确山、滑、浚、舞阳、泌阳、内乡、考城、临颍、许、睢、淮甯、商水、郾城、襄城、安阳、临漳、河内、二十一州县。分别缓徵。现月　　

○癸卯。福建巡抚丁日昌奏。拟遵旧章。以总督将军轮赴台湾巡查。下所司议。摺包　　

○甲辰。上以雨泽未沾。再诣大高殿祈祷行礼。诣宣仁庙拈香。遣惇亲王奕誴、恭祀天神坛。恭亲王奕、恭祀地祗坛。惠郡王奕详、恭祀太岁坛。贝勒载澂诣时应宫。贝勒载滢诣昭显庙。贝勒载漪诣凝和庙。怡亲王载敦诣关帝庙。顺承郡王庆恩诣城隍庙。肃亲王隆勤诣觉生寺。庄亲王载勋诣黑龙潭。辅国将军载澜诣白龙潭。贝勒奕絪诣清漪园龙神祠。辅国公载濂诣静明园龙神祠。拈香。　　

○乌里雅苏台将军春福奏。筹画乌城防务。请拨部款筹济。下户部议。

摺包　　

○以捐田赡族。常顺天府府尹彭祖贤扁额、曰义浆仁粟。现月　　

○乙巳。谕内阁、步军统领等衙门奏。遵旨会议安插外来贫民。请添设粥厂一摺。京师近日外来就食贫民。逐渐加增。所设粥厂。不敷安插。自应择地添设。以惠穷黎。加恩著照所请。所有外城永定、左安、右安、广安、广渠、等七门外。先行酌设糨厂五座。定期开放。所需粟米二千石。经费银三千两。著户部照数拨给。由五城御史。各派公正绅士二人领取。认真经理。并著派锡珍、于淩辰、恩霙、怀塔布、李祉、分驻监放。荣禄等仍不时前往轮查。分派兵役。赴厂弹压。勿令拥挤滋事。现月　　

○又谕。侍郎夏同善奏。直隶被灾处所。请筹款开井一摺。开井灌田。本可备旱时汲引之用。直隶地方。业经李鸿章通饬各属。劝谕筹办。现据该侍郎所称。河闲一带。地皆宜井。用下甎上土工程。可用数年。需费止五六千文。将来加甎其上。即与甎井无异。请筹银四万两。易制钱六万千文。每井给制钱五千。可开一万二千井等语。著李鸿章无论何款。即行筹拨银四万两。分拨河闲府属被灾各州县。发给民闲兴办。并饬地方官绅。实心经理。毋使吏胥藉端舞弊。现月　　

○又谕。御史唐树楠奏。请严申禁令一摺。各直省办理保甲。设立塘汛捕役。所以安民弭盗。意美法良。若如该御史所称。各州县烟册门牌。户口每多遗漏。清查时官不亲临。任听书役串同地保。科费歛钱。驻塘员弁。并不直宿。以致汛兵无所约束。地方奸宄。肆意游行。蠹捕恃有并盗销案之法。并不上紧躧缉。甚至得赃卖放。印捕各官。徇隐姑容各情弊。实属不成事体。著各直省督抚提镇。分别严饬各属。按照保甲章程。将户口开明。令保甲长随时详报。仍派员抽查。示以惩劝。并严饬各营弁督饬塘兵。昼夜梭巡。遇有行踪诡秘者。立即拏送。该管官考其勤惰。如有劫案隐匿不报。即分别革惩议处。各州县签差缉捕。于限内获盗过半。地方官量加赏给。限满无获。及作奸犯科者。即将捕役分别严行治罪。州县官扶同徇隐。务予严□□□尔□。至京城地面。并著步军统领、顺天府、五城御史、懔遵叠次谕旨。实力办理。毋稍宽纵。现月　　

○沈葆桢因病。赏假三月。以江苏巡抚吴元炳、署理两江总督。江苏布政使勒方锜、护理江苏巡抚。现月　　

○以积劳病故。予前任福建台湾道吴大廷优恤。从两江总督沈葆桢请也。摺包　　

○予两江采访忠义柏善鋐等分别旌恤。摺包　　

○丙午。孝昭仁皇后忌辰。遣官祭景陵。　　

○考试孝廉方正。摺包　　

○谕内阁。前奉慈安端裕康庆昭和庄敬皇太后慈禧端佑康颐昭豫庄诚皇太后懿旨。谕令内务府大臣。将宫闱一切应用之需。力加裁减。约可节省若干。迅速具奏。兹据奏称近年以来。宫内应修工程。概未传作。亦无特传添办物件。并未滥用。无可裁减等语。上年被灾省分。民生困苦。现在雨泽又复愆期。我两宫皇太后宵旰焦劳。两次钦奉懿旨。每日早晚膳减用一半。并传用素膳。轸念民艰。至诚恻怛。该衙门自应钦遵懿旨。将一切应用之需。力求核实。兹览所奏。仅称用项繁碎。其中但有可裁可减之项。随时随事。酌核办理。设能节有成数。再行具奏。并未将款项分晰陈明。著总管内务府大臣。即将各项用款。详细查核。逐款开单呈览。毋稍含混。现月　　

○又谕。翰林院编修何金寿奏。遇灾修省。请训责枢臣一摺。前因近畿等省。被灾甚广。雨泽愆期。业经降旨悔过省愆。以冀感格天心。速沛甘澍。兹据何金寿奏称现在朕躬幼冲两宫皇太后听政。权衡虽出自上。翊赞则在枢臣。请责以忘私忘家。认真改过等语。此次饥馑荐臻。疮痍满目。天降奇灾。皆由政令阙失所致。军机大臣赞画枢要。实有献替之责。若谓灾诿诸天。过诿诸上。谅必有所不敢。惟当此灾广且久。朝廷宵旰焦劳。无时或释。而该王大臣等目击时艰。毫无补救。咎实难辞。恭亲王著交宗人府严加议处。宝鋆、沈桂芬、景廉、王文韶、均著交该衙门严加议处。寻宗人府、吏部、都察院奏。恭亲王、宝鋆、沈桂芬、景廉、王文韶、应得革职处分。得旨。均著加恩改为革职留任。现月　　

○又谕。给事中夏献馨奏。请修掩骼之政一摺。上年山西河南。亢旱成灾。饥民流亡。委填沟壑者不少。深堪悯恻。著各该抚酌拨银两。分遣委员。于散赈时随地查察。凡有遗骸未经掩埋者。官为督理瘗之。无任暴露。至新疆各城地方。兵民残骸。并著统兵大臣。督饬营员及该地方官。概行收瘗。至京师五城地面。近来道毙颇多。亦著该管官随时迅速收埋。以示矜恤而平厉气。现月　　

○又谕。前据丰绅等奏。遵调盛京刑部司员。带领仵作来黑龙江。覆验监生王景殿京控命案。该尸亲坚不出具蒸检甘结。请饬部核议。已谕令刑部议奏。兹据都察院奏。黑龙江职员王方廉。复以盛京派来主事锡章。于开棺覆验时。尸身并未溃烂。勒令出具蒸检甘结。多方挑剔。意图消弭。请交吉林将军提验等词。赴该衙门呈诉。著铭安将此案人证卷宗。并尸棺。提至吉林详细覆验。严讯确情。定拟具奏。刑部于议覆丰绅等前奏后。即咨行吉林将军查照办理。原告职员王方廉。该部照例解往吉林备质。现月　　

○又谕。黎培敬奏。特□□□尔□文武不职各员一摺。贵州候补知府冉镇祥。行止不端。居心叵测。候补知府傅玉璠。市侩性成。罔知自爱。准补松桃同知赵从陶。才足济贪。行同无赖。候补知州曾铭琨。流品不清。人亦鄙琐。候补知县耿英。内行不修。颇滋物议。候补知县陈湛恩。貌似有才。利心太重。候补府经历县丞李耀先。既善钻营。尤工欺罔。候补府经历县丞熊海清。年轻气浮。荒唐任事。试用训导陈金和。举止乖方。不堪训迪。均著革职。候补府经历张峻德。庸劣不堪。行尤乖谬。候补县丞文际蔚。卑污秽鄙。有玷官常。均著革职永不叙用。古州中营游击刘熙麟。伦纪乖违。屡有控案。补用参将张椿。任性妄为。行踪诡秘。大定协守备张培洋。居心险诈。巧于夤缘。收标武举罗应堂。不守营规。招摇滋事。均著革职。以肃官方。现月　　

○又谕。文格奏。请将应奏不奏之前署山东巡抚察议等语。前署山东巡抚布政使李元华。前因黄运两河要工。无款可筹。请裁撤勇队。节省经费。以备工需。当谕令俟文格到任后。再行筹议具奏。自不应遽将勇丁裁撤。乃该署抚先行撤去一千四百余名。并未奏明办理。殊属不合。李元华著交部察议。现月　　

○山东巡抚文格奏。恭诣泰山祷雨礼成。报闻。摺包　　

○以镶黄旗蒙古副都统阿昌阿署镶白旗护军统领。正白旗蒙古副都统铁祺署镶红旗蒙古副都统。明发　　

○丁未。遣官祭历代帝王庙。外起居注　　

○谕内阁。詹事府左庶子黄体芳奏。治本之道。宜课臣职、崇节俭、等语。现因近畿各省亢旱。朝廷遇灾修省。日昃不遑。大小臣工。宜如何戒儆恐惧。各勤厥职。乃竟泄沓成风。不知奋勉。士大夫违禁观剧。恬不为怪。殊属不成事体。大员中请假续假者不一而足。难保无偷惰性成。藉图安逸者。诸臣清夜自思。能无愧怍。嗣后大小臣工。务当各矢天良。勉修职业。傥仍前怠玩因循。不知振作。一经朝廷察出。定当立予罢斥。决不宽贷。近年宫廷服用。诸从俭约。江浙织造。及粤海各关。并无传办物件。及进贡珍奇等事。四川缎。均系颁赏之件。并非宫廷所用。江浙等省。因兵燹后未能齐备。改由该省采办。一俟江浙照旧办运。自当停止。内监人等。非因公差遣出外。傥有闲游街市。及购买珍宝玩物者。著总管内务府大臣。随时稽查。从严惩治。并著前锋统领、护军统领、严申门禁。凡官役工匠人等。出入禁城。认真盘查。毋令商贾混入。售卖物件。以昭严肃。现在朝廷躬行节俭。内外臣工。服用宴会。亦当知物力艰难。痛戒侈靡陋习。庶几浇风永革。上理克臻。有厚望焉。现月　　

○又谕。前据大学士直隶总督李鸿章、御史胡聘之、先后奏请。饬禁烧锅。以裕民食。经户部议驳。兹据詹事府左庶子黄体芳奏。烧锅领帖。每年有户部饭银三万两。是以该部决意议驳。时值灾荒。以救急为先务。请宸断施行等语。现在近畿各省。粮米缺乏。民生困苦。烧锅耗谷最甚。应即严行禁止。除山西河南。业由该省饬禁外。著顺天府府尹、直隶总督、严饬地方官。即将烧锅一律禁止。俟年谷丰稔。再照旧章办理。傥有违禁私烧。立即严拏照例惩治。如地方官阳奉阴违。并不认真查禁。胥役得规包庇。或藉端扰索。即著从严□□□尔□办。至该庶子所称户部因烧锅而有饭银。是以议驳。著该部堂官明白覆奏。现月　　

○命直隶布政使孙观、山西按察使瑛棨、解职来京。另候＜闲＞用。现月　　

○调福建布政使周恒祺、为直隶布政使。以福建按察使李明墀、为福建布政使。以福建盐法道卢士杰、为福建按察使。四川成绵龙茂道薛允升、为山西按察使。现月　　

○戊申。谕内阁。詹事府左庶子黄体芳奏。灾区太广。宜筹拯救之方。请招来商贩。凡运货赴晋豫者。若带粮百石。除免米粮厘税外。并免他货税银数十两。千石者免数百两。以期踊跃运赴等语。前据司业宝廷奏。官运不如商运。业令各该省酌办。兹该庶子所请各节。是否可行。著该抚等酌度情形。妥筹办理。又称上年天津粥厂失火。烧毙二千余人。委员平日不知防火。火发后、不知去向。以致门者禁不许出。同归于烬。仅予褫职。不足蔽辜。天津粥厂失火一案。前据李鸿章奏伤毙多命。并未确计人数。著再详细查察。如所□□□尔□属实。即将该委员等严□□□尔□治罪。以为贻害民生者戒。又称仓储积弊已深。近年海运抵通。闻有带银回漕之事。虽无实据。要之盗卖蠹蚀。路人所知等语。著仓场侍郎。认真整顿。有犯必惩。毋得颟顸了事。又称天津保定粥厂裁撤。以致京城流民日多。请于近京分设粥厂一节。所见甚是。现在京师七门外。已添设粥厂五处。赡济外来穷民。即著李鸿章、仍于天津保定等处。酌设粥厂。以拯灾黎。其应如何择地分设之处。并著察看地方情形。妥筹兴办。又称直隶旱灾甚重。大荒者约有二十州县。不止河闲一府。眉睫之患。宜为豫防。著李鸿章速筹钜款。遴派贤员。分投赈抚。地方官有玩视民瘼者。即予撤□□□尔□。毋稍姑容。现月　　

○又谕。丁宝桢奏。请将交代未清。擅自回籍各员。革职押解来川等语。前任四川成都府知府李德良。于卸任后、并未与后任会算交代。辄以请假措资为名。不候藩司具详。自行回籍。已革双流县知县彭琬。卸篆后、亦不候算交代。辄行回籍。均属玩泄。捐升道员前任成都府知府李德良。著先行革职。并著各该员原籍、直隶湖南各督抚。勒传到省。押解赴川。清厘完结。傥再任意延宕。及查有亏挪情弊。即行严□□□尔□惩办。现月　　

○谕军机大臣等。詹事府左庶子黄体芳奏。灾区太广。部库支绌。京饷尤应筹备。所有海防经费。制造机器之江南厘税等款。请饬南北洋大臣酌留数万。以充工匠及修理器厂之用。其余均暂停一年。悉充京饷等语。海防固系要图。部库支绌。亦不可不豫为之计。该庶子所奏。是否可行。著李鸿章、沈葆桢、吴元炳、酌度情形。妥筹具奏。将此各谕令知之。现月　　

○又谕。李鹤年奏。鲁山等处、及陕州所属。匪徒滋扰。派兵剿办一摺。匪首胡豹子。聚众至三千余人。胆敢与官军鏖战。我军伤亡弁兵数十人。势甚猖獗。虽经宋庆等军进剿获胜。斩擒甚多。胁从解散。并获匪首武法等多名。而渠魁在逃。余匪仍有百数十人窜逸。深恐复行啸聚。致滋蔓延。著李鹤年檄饬各军。迅速□□穴□又□剿。务将胡豹子擒获。埽净余氛。当此饥馑之余。宵小易于煽惑。该署抚并严饬地方各官。一律防范。胡豹子一股。即系捻逆余党。并有枪炮等件。该地方官平日漫无觉察。实可痛恨。陕州复有游匪肆行焚掠。现在既经扑灭。仍当随时□□穴□又□查。以净根株。山西所派树字营到豫。即将毅军抽出扼扎。以备策应。其应保各案出力员弁。统俟胡豹子擒获后。再行奏请。将此由四百里谕令知之。现月　　

○两江总督沈葆桢奏。江北漕粮改行海运章程。下户部知之。　　

○科布多参赞大臣保英奏。科布多布在防官兵。经费不敷。请增银两。并饬部拨款筹济。下户部议。月摺　　

○又奏、抽撤科布多蒙古马队一起。报闻。摺包　　

○通政使司通政使于淩辰、因病请解职。允之。现月　　

○以歼除四川罗江县匪徒出力。予参将吕继祥以副将升用。　　

○以缉捕延玩。革四川天全州知州戴希灏职。摺包　　

○予四川阵亡外委黄玉泰、团首林永恕、优恤。摺包　　

○己酉。谕内阁。御史张观准奏。邪臣宜黜。庸臣宜儆一摺。据称内务府于明奉裁减宫闱费用之旨。乃以无可裁减覆奏。显逞其揣摩尝试之私。阴便其浮冒侵吞之计。怀奸不忠。请立予罢黜。又闻侍郎庆福。于召对时。问以本衙门所奏事件。茫然不晓。未闻饬责各等语。宫闱一切用款。本非外人所得周知。近已叠加节省。昨复谕令该总管大臣。将各项用款。详细查核。开单呈览。候旨施行。该衙门亦何所用其揣摩。乃该御史概以邪臣目之。措辞殊属过当。至臣工黜陟。朝廷自有权衡。庆福召对时情形。尤非外闲所应与闻。该御史辄以传闻之辞。捃摭入奏。亦属冒昧。张观准著传旨申饬。现

月

　　

○又谕。詹事府左庶子黄体芳奏。灾深患迫。宜筹拯民应天之方一摺。其可备采择者。业经分别降旨施行。其有事理窒碍。或词语过当。或纷更旧章者。亦不可不明白宣示。如所陈借洋款一条。无论借款须给息银。徒亏帑项。且辗转筹商。必非一时所能集事。以灾区垂毙之民。专待不能克期之款。仍属缓不济急。所请著毋庸议。至谓边外荒地甚多。米粮颇贱。请于山西沿边州县储款。以供资遣。有难民愿往者。予以一月之粮。导之出边。延其生路。不知山西饥民众多。赈款不敷尚钜。更从何处筹此资遣之需。且边外丰收米贱。始得设法采买粮石。接济被灾之区。若驱流民以扰之。不特边外荒凉。栖止无所。且恐别生事端。并此采买之源。因之中绝。所请实属窒碍难行。又如所称为治之本。在广聪明。请饬无言责者。封章专达。各署庶僚。轮流赐对等语。各衙门司员。有欲建白者。由该堂官代奏。向来体制如此。一经陈奏。即与专达无异。司员向无轮班召对之例。然如京察一等、俸满截取人员。及外省实缺人员。亦何尝不悉予召见。以考职业而觇人才。正毋庸更改旧章为也。国家设官。文武并重。文职固宜讲明治理。武职中岂无足备干城之选者。该庶子所称近年召见武职甚多。未见有所裨益。亦属一隅之见。又称京控案件。外省从未一次平反。请饬军机处专列一档。定限奏结。按限查销。各省京控之案。叠经谕令各该督抚。立限清厘。并将已结未结各案。随时奏报。立法已极周密。毋庸另设新章。致滋烦琐。又称前任山西巡抚鲍源深。不能豫筹荒政。以致饥馑荐臻。受害较重。咎实难辞。鲍源深前在巡抚任内。曾将荒旱情形。及开仓赈济各节。叠次入告。嗣后交卸去任。而山西旱既太甚。自未便追咎该前抚一人。所请量予处分之处。著毋庸议。又称为治在斥奸邪。户部尚书董恂。于中外条陈荒政者。务从驳斥。壅遏上恩。其在总理衙门。语言举止。颇为众口诋訾。请予罢斥等语。户部前次议驳截漕、平粜、禁止烧锅、等摺。原为慎重根本。虑滋骚扰起见。且系该堂官等公同商定。联衔具奏。并非董恂一人所能专擅。黄体芳乃以此归咎董恂。目为奸邪。辄以传闻无据之词。信口诋斥。措词殊属过当。著交部议处。国家广开言路。兼听并观。原无成见。可行者立见措施。不可行者。为不惮反复推求。详晰剖示。庶大小臣工。咸知实事求是之意。各摅谠论。共济时艰。有厚望焉。现月　　

○命候补翰林院侍读学士孙家鼐。在毓庆宫学习行走。现月　　

</div>
    <div class="pagination">
<a href="清实录光绪朝实录_page114.html">上一页</a><span>...</span><a href="清实录光绪朝实录_page110.html">110</a><a href="清实录光绪朝实录_page111.html">111</a><a href="清实录光绪朝实录_page112.html">112</a><a href="清实录光绪朝实录_page113.html">113</a><a href="清实录光绪朝实录_page114.html">114</a><span class="current-page">115</span><a href="清实录光绪朝实录_page116.html">116</a><a href="清实录光绪朝实录_page117.html">117</a><a href="清实录光绪朝实录_page118.html">118</a><a href="清实录光绪朝实录_page119.html">119</a><a href="清实录光绪朝实录_page120.html">120</a><span>...</span><a href="清实录光绪朝实录_page116.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
