<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 78 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 78 页/共 505 页</h1>
    <div class="content">
○戊寅。孝敬宪皇后忌辰。遣官祭泰陵。　　

○谕内阁、文宗显皇帝孝德显皇后神牌升祔奉先殿。著派恭亲王奕?恭请文宗显皇帝神牌。惇亲王奕誴恭请孝德显皇后神牌。并著恭亲王奕?恭代行礼致祭。朕于次日。恭诣奉先殿行礼。前期一日。著遣官祗告奉先殿。至告祭天。地。太庙。社稷坛。仍俟神牌升祔太庙时。再行照例敬谨举行。　　

○又谕、前因宗人府奏、宗室载寯呈诉自卖私置房闲。经右宗人辅国公载岱拦阻。有意霸占。请派大臣讯办。当经派令惇亲王、宝鋆秉公讯办。兹据惇亲王等奏、讯据载寯等声称。并检阅所呈房契。府第迤西三所房闲。确系理密亲王第十房后裔私产。于乾隆五年以后陆续置买。道光十九年。曾经宗人府派员履勘。取具载岱甘结存案。而载岱呈递说帖。则称该公于道光十九年承袭公爵时。载寯家并未交出原分府第执照。恐受拖累。是以令其斟酌。既系十房私产。止得照十九年堂断了结各等情。并经该公当面书押。与十九年所具甘结笔迹相符。则是宗人府前此所断。不为无据。载岱既具结于前。今复阻止载寯自卖私产。虽无霸占情事。实属自相矛盾。请旨议处等语。载岱著交宗人府议处。至载寯呈出房契。均未纳税。亦属不合。著一并交宗人府议处。　　

○又谕、玉明等奏、税局家人勒罚众商。几酿事端。现在查拏究办一摺。盛京礼部侍郎管理牛马税务双福家人郎顺、收纳牲畜税课。任意勒索钱文。致令商情拂抑经玉明等属令该侍郎将郎顺交出审讯。及派役往拏。业已先期逃逸。难保非有心故纵。双福著即行撤去监督之任。仍勒令交出郎顺。交玉明、侍顺、和润、景霖归案审讯。其商人有无藉端逞刁。郎顺如何索诈。均著玉明等秉公严讯究办。　　

○谕议政王军机大臣等、文煜等奏、派员会同各路兵勇。先后捕获骑马贼多名一摺。直东交界骑马贼匪。经文煜等遵奉叠次谕旨。分派员弁。会同东省兵勇。逐加摉查。先后访获窝主满相林等、并匪犯五十余名。分别发交地方官监禁审办。及就地正法。现在刘智庙桑园一带。虽无巢穴。而该匪闻风潜窜。难保不散匿各属。著文煜、谭廷襄、严饬各该镇道等。分赴吴桥献县等处。认真侦察。随时访拏。并著崇厚、遮克敦布、饬令派出之将弁。会同各该地方官逐处摉捕。务令净绝根株。不至乘隙句结。如查有抢劫行旅居民。即著将带兵员弁。及地方州县严加参处。其李玉春一犯。虽讯无随同抢劫情事。惟既在贼中。供其役使。李玉春必非善类。且京城审办抢劫各案。但属同夥。无论首从。皆立予正法。原以发逆未除。盗贼易于窃发。不得不暂用重典。以安良善而靖地方。所有李玉春一犯。仍著文煜等饬令承审之员。从严讯办。毋稍宽纵。将此各谕令知之。　　

○又谕、总理各国事务衙门奏、购买外国船炮。明春可到。请饬豫派将弁水勇。以备演习。并请妥筹配派各摺片。购买外国船炮。近以剿办发逆。远以巡哨重洋。实长驾远驭第一要务。曾国藩前次覆奏。有驶到安庆汉口时。商定奏办之语。第俟该船驶到。再行商办。诚恐一时选派。难得其人。且停泊过久。难保洋人不另出主见。流弊不可不防。现在既据赫德呈称、此项船炮。明春可到。其单内所称轮船应派官兵及炮手水手水师等兵。并船上当差甚苦。须用健壮之人等语。虽较之上年所开之单。尚为核实。惟是否应如此酌派。殊难悬揣。官文、曾国藩、久辖南疆。见闻较稔。著即相度机宜。参以赫德之言。悉心筹酌。将应用将弁兵丁水手炮手等人。于该船未到之先。一律配齐。俟轮船驶到。即可上船演习。免滋流弊。至酌留外国水手等人。多则经费太钜。少则教导不敷。应如何办理之处。并著届时与税务司等熟商妥办。其赫德单内有水手用山东人。炮手用湖南人。水师用八旗人之语。自系为胆气壮实。及火器娴熟起见。惟因地制宜。仍在官文曾国藩详悉筹办。务收实用。其应如何选派之处。即著迅速具奏。总理各国事务衙门摺片各一件。赫德呈单一件。均著钞给阅看。将此由五百里各密谕知之。　　

○以大理寺少卿钟岱为通政使司通政使。　　

○以记名总兵官杨朝林为湖北宜昌镇总兵官。　　

○己卯。上以孟冬时享太庙。前期亲诣行礼。　　

○以詹事府少詹事许彭寿为内阁学士兼礼部侍郎衔。国子监祭酒吴保泰为詹事府詹事。　　

○旌表守正捐躯河南考城县民魏忠信妻惠氏、暨女爱姐。　　


大清穆宗继天开运受中居正保大定功圣智诚孝信敏恭宽毅皇帝实录卷之四十五　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。冬十月。庚辰朔。享太庙。遣醇郡王奕譞恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭文宗显皇帝孝德显皇后暂安寝殿。　　

○遣官祭端慧皇太子园寝。　　

○上诣绥履殿问慈安皇太后安。平安室问慈禧皇太后安。至戊申皆如之。　　

○颁同治二年时宪书。　　

○试中式武举徐寿春等四十三人于太和殿前。　　

○谕内阁、御史孟传金奏、甲米有关兵食。请饬认真给放一摺。旗绿各营甲米。原应认真散放。如该御史所奏长官抑勒。书吏把持。旗绿各营承办之人。每逢放米。各兵皆折给钱文。将米票悉归商人关领。句串分肥。其有各营将弁。欲使兵丁自行关领。率多搀杂霉烂。各兵丁等于米商闲有债负。任令把持。种种弊端。殊堪痛恨。著仓场侍郎、查仓御史、并该管旗绿各营。嗣后开放甲米。务须破除情面。认真查办。如有前项等弊。即行严参治罪。以惩积蠹而裕兵食。　　

○谕议政王军机大臣等、前有人奏、风闻苗沛霖欲统逆练一二万人。往投胜保。恐到陕后句结回匪。肆行无忌。请饬堵截等语。又有人奏、胜保自去春督师直东。以至入皖入陕。所过州县。非索馈千金或数千金。不能出境。稍有羁留。官民尤困。随营之妓甚多。供亿之资不少。又有人奏、胜保上年督兵直隶。路过衡水。悦民闲女子。招至营中阅看。又纵容委员滥卖功牌。至今直省拏获骑马贼。多带有胜营翎顶执照。本日又有人奏、胜保以一寒士。自带兵以来。家赀骤富。姬妾众多。揆厥由来。总由滥保取贿赂。虚勇冒口粮。勒派充私橐。本年督兵赴皖。挈带眷属。烜赫道路。其拔营赴陕。同行女眷大轿有数十乘。闻四眼狗家眷。亦为胜保所有。随从车辆不知多少。各州县不胜苦累等语。以上胜保贪渔欺罔各劣款。系近日节次有人参奏。情节大同小异。似非虚诬。僧格林沁久驻河南安徽交界处所。见闻自必较确。著即按照所参各款。据实覆奏。再据本日多隆阿奏报。内有风闻苗练陆续已入潼关之语。著僧格林沁仍遵前旨。迅速相机堵截。令其回皖帮同剿捻。如不遵理谕。即派兵剿击。毋任一人一骑入陕。多隆阿一军。不日可抵潼关。前有旨令其堵截苗练。该大臣可即咨照会商办理。将此由六百里加紧密谕知之。　　

○又谕、有人奏、山东运司桂亮、性耽嬉戏。一切公事。尽诿诸幕友刘荔堂。该幕友招摇渔利。盐枭到处横行。该运司概置不问。以致引销阻滞。亏课累累等语。盐课为国帑攸关。宜如何加意整顿。若如所奏、该运颟顸贻误。至于此极。若不彻底根究。何以惩贪劣而整鹾纲。著谭廷襄按照所参各款。确切访查。据实奏参。毋稍徇隐。原片著钞给阅看。将此谕令知之。　　

○又谕、英桂奏、朝邑县城危急。请拨重兵救援一摺。前因陕省同朝一带紧要。谕令胜保亲自出省。前往布置。嗣据成驰奏。逆回攻扑朝邑。并英桂、爱仁、王茂荫等、均各驰奏回匪分扰华阴朝邑。潼关吃紧各情。复经严谕该大臣克日亲往同朝。调拨劲兵。迅筹战守。现据英桂奏称、逆回已将朝邑城西民寨攻破。并于县城西北扎营。四面围困。潼关以西。复有大股滋扰。是该处情形。万分吃紧。胜保身为统帅。岂不知同朝地方紧要。成明兵单。且不得力。傥或该城有失。逆回散漫河西。东扰晋疆。南与潼关之贼联成一片。晋豫两省。势皆震动。中原腹地。为患何可胜言。乃胜保于前次奏报马家堡获胜摺内。其同朝粮尽援绝情形。并无一语提及。且必俟泾阳等处得手。始行驰赴东路。是直委弃同朝于度外。该大臣受国厚恩。委以关中重任。乃于东路军情视同隔膜。叠奉严谕。竟若罔闻。实堪痛恨。著即迅速调拨劲兵。亲赴东路。迅解朝邑城围。力筹埽荡。以赎前愆。傥再迁延不进。致令该城有失。必将胜保从重治罪。决不宽贷。现在陈得才发逆。窜入楚境。大肆狓猖。已谕多隆阿专办此股。毋庸入关。同朝及潼关一带军务。该大臣更责无旁贷。务当懔遵叠次严谕。毋谓朝廷屡次优容。宽典遂可幸邀也。其晋省沿河一带。英桂已添备炮船。于朝邑口岸。往来巡哨。即著认真严密扼要防堵。毋得稍有疏虞。将此由六百里各谕令知之。　　

○又谕、多隆阿奏、行抵樊城。督军进剿陈得才大股贼匪。并密陈闻胜保遣员迎调苗练。陛续已入潼关。现在添兵遵旨入陕一摺。据称前授荆州副都统萨萨布、由陕西差弁至楚。询悉胜保曾遣总兵博崇武前往寿州。迎调苗练。风闻该练陆续已入潼关等语。此事前经寄谕僧格林沁、郑元善、毛昶熙等、派兵沿途拦截。该大臣等如果先期遵旨办理。或可阻其西行。苗练此时是否已入潼关。似亦尚未确定。日前虽有风闻苗练不带锅帐。将欲赴陕之信。而河南等省。近日亦未见奏报。惟该将军刻下须由唐仙镇折回。前往潼关扼截。路隔一千余里。诚属鞭长莫及。如该将军所筹。此事关系非细。不可缓图。又不可操之太急。均属洞中机宜。著即就近将总兵蓝斯明等三营之兵。迅行调取。统率赴陕。万勿刻迟。一俟行抵陕境。如苗练尚未入关。自可迎头堵截。即使该练时已到关。该将军务当观其动静。相机办理。总期设法暂行笼络驾驭。俾不至骤成巨患。方为妥善。该练恃有胜保为护符。思乘回匪之乱。入关肆其狡谋。现在陕回势正鸱张。该将军抵陕。即须将该省军情妥密筹应。即如何与雷正绾分路剿办。雷正绾所部各军。是否足以独当一面。于该将军未到以前。能否通盘顾及。一切机宜。均须早为筹定。于行抵陕境。即行飞速奏闻。至所请明降谕旨。仍命该将军一军。专办陈得才股匪。以安苗练之心。亦属有见。第恐陕省匪徒。见之愈无忌惮。转致从而生心。本日已于寄信胜保谕旨内。将该将军专办陈得才一节叙入。谅苗练亦必即有闻知。且较明发谕旨。更可密速。亦可使其心志暂安。不复疑虑矣。蓝斯明之兵。如调到需时。多隆阿即先率所部。星驰赴陕。务期早日入关。以占先著。多隆阿所带之兵。尚虞单薄。可即咨商僧格林沁派兵协助。现据骆秉章奏报、龙＜?穴孔＞场贼巢已破。川省军情。渐觉有绪。已谕该督于楚军兵勇。暂缓裁撤。赶办石逆等股。竣事后亦可调拨入陕援助。多隆阿声望素著。此时尤当军威强盛。所向克捷。即苗练等亦必望而知畏。加之控御不难矣。慎之勉之。将此由六百里加紧密谕知之。寻奏、现在苗练尚无入关消息。雷正绾能否独当一面。俟到陕后查明具奏。报闻。　　

○又谕、官文奏、遵旨察看情形。多隆阿一军。骤难拔营东下。现拟酌拨何绍彩驰赴江南策应一摺。该大臣顾全大局。畛域不分。深可嘉尚。著即饬令何绍彩统率所部。驰赴江南大营。听候曾国藩、唐训方调遣。多隆阿一军。现已入楚。仍应驻楚豫之交。专剿上游发捻。以通豫西驿路。而固楚北藩篱。兼可扼阻秦关外犯之贼。该营将士。冒暑远征。奔驰万里。朝廷念其勤劳。不忍重加更调。楚豫军事方殷。即应责成该将军实力剿办。惟潼关十分紧急。哈连升被回逆拥去。尚无下落。楚豫军情。现在稍松。该将军自应懔遵叠次谕旨。力顾潼关。不能拔队东征。刻下楚省贼势若何。何绍彩率军东下。现有各军。是否足敷分布。并著通盘筹画。务当谋出万全。未可顾此失彼。将此由六百里谕令知之。　　

○又谕、骆秉章奏、官军进围龙＜?穴孔＞场。叠获大胜。首逆就捦。全股殄灭一摺。览奏甚为欣慰。李卯二逆伏诛。余匪无一得脱。龙＜?穴孔＞场一股。业已肃清。惟石逆由川窜黔。若不赶紧歼除。恐死灰复然。办理又多棘手。叠经谕令骆秉章派兵出境。会合夹击。谅已遵办。著即添调得胜兵勇。探明楚黔边防。何处吃紧。即由何处进剿。务将积年巨憝歼灭。毋贻后患。郭刀刀一股。前据胜保奏余匪不过千余人。窜入宝鸡凤县山中。恐复窜回川境。或与洋县踞匪合并。著即责成易佩绅一军。尽力摉剿。毋任再有句结。其鹤游坪踞匪。攻剿尚未蒇事。前此兵力不敷。是以未能迅速剿除。现在川南军务。渐已就竣。亟应添兵剿办。该督即酌量调遣。务当乘此声威。迅即埽除。以期一律肃清。其洋县踞匪。是否尚须分兵助攻。并著酌度办理。总之精锐之军。易散难聚。楚黔军事方殷。各营勇丁。断不可遽行裁撤。俾资调拨。另片奏、林自清请假回籍。所留勇丁四百余名。已经张亮基在泸州就近资遣回籍。内滇练二百名。拨赴唐友耕行营。编入哨队等语。林自清即愿留川效力。何以忽行请假回籍。其中有无别情。著骆秉章据实覆奏。林自清所统练众。虽经散遣。恐复句结生事。并著知照潘铎、张亮基、随时查察防范。将此由六百里谕令知之。　　

○寻奏、林自清在川。张亮基虑其日久生隙。谕令回籍。当即请假出境。并无别情。报闻。　　

○又谕、韩超等奏、剿办石阡等处贼匪。续获胜仗。并请饬湖南暂缓撤兵。就近借拨军火各摺片。石阡思南铜仁思州等府属匪徒。经各官军进攻。叠破贼巢。并将逆首田余三生捦正法。石阡思南道路疏通。著韩超即乘此声威。迅饬各路带兵员弁。将余匪力加埽除。现在天柱等城。甫经克复。匪党四窜。若楚师骤撤。势必句结苗匪。复行滋扰。著毛鸿宾即饬管带楚师镇将。留驻黔疆。会同黔军进剿苗匪。为一劳永逸之计。前据毛鸿宾奏称、拟调周洪印戈鉴两军。移往铜仁。剿办张家寨贼匪。现在黔省副将庆瑞、已督兵进攻张家寨。著毛鸿宾即饬周洪印等带兵迅赴该处。会同黔军速行埽荡。黔省下游各营。需用军火。若由贵阳省垣运解。道阻且长。缓难济急。现当攻剿吃紧之时。著毛鸿宾由湖南就近借拨火药五万斤。小铅丸五万斤。火绳五万盘。运解黔省下游应用。石逆股匪。窜入黔境。韩超等前已分派兵勇截剿。如该逆被黔军堵扼。势必东窜楚疆。毛鸿宾务宜分拨兵勇。于楚黔交界处所。扼要严防。毋令乘隙阑入边境。本日据骆秉章奏、生捦逆首李短搭搭等匪。是四川军务。大有起色。已谕令骆秉章迅移得胜之师。会合楚黔各军。将石逆一股即筹殄灭。著毛鸿宾、韩超、饬令统兵大员。实力扼剿。共歼丑类。毋贻后患。将此由六百里各谕令知之。　　

○又谕、韩超奏、饷项支绌异常。请饬催各省协饷一摺。黔省瘠苦。徵税无多。承平时□山戊不

□。尚须各省协济。迩来苗教各匪滋事。徵税愈少。筹饷愈难。各该省虽有被兵地方。而既有应解协饷款目。自应酌量拨解。以济该省然眉。况江西广东湖南湖北山西等省。现皆肃清。尤当赶紧筹解。著骆秉章、刘长佑、黄赞汤、沈葆桢、严树森、徐宗干、左宗棠、英桂、瑛棨、谭廷襄、李鸿章、各饬该藩司将欠解黔饷。迅即分起批解。赶赴贵州。以资接济。毋得仍前玩泄。致边省呼号莫应也。将此由五百里各谕令知之。　　

○以四川攻克龙＜?穴孔＞场。生捦首逆李泳和、卯得＜?兴心＞。赏提督胡中和黄马褂。总兵官彭泰和、副将李季昌、唐应聘、参将秦协祝、巴图鲁名号。守备黄正洪花翎。余加衔升叙有差。予阵亡参将唐更新、游击唐远志、千总龚荣方、廖春生、外委廖光裕、祭葬世职加等。　　

○以贵州石阡等处剿匪获胜。复总兵官刘义方职。与副将吴鸿盛、均赏巴图鲁名号。余升叙有差。予阵亡游击罗思治、守备刘心雄、祭葬世职加等。　　

○以贵州普安县城被匪窜陷。革署知县陈澍南职。仍留任。　　

○辛巳。谕内阁、兵部奏、武职告病人员。发往省分差委。应否引见。请旨遵行一摺。嗣后告病回旗及回籍武职各员。奉有谕旨。因军务发往各省差委者。均著俟该部奏闻后。即遵旨前往。毋庸先行引见。以期迅速。此次发往山西差委之前任贵州上江协副将兴庆、前任山东德州营参将常胜、均著该部饬令迅速前赴山西。俟差委事竣。再行赴部补行带领引见。　　

○又谕、李鸿章奏、江苏省甯苏两属。已出未补正佐要选各缺。前因苏常失守。案卷册档。全失无存。上年三月闲。经前抚臣薛焕行咨吏部。将江苏省咸丰十年四月省城失守以前。已出未补正佐要选各缺出缺日期。已经截缺咨部至何年月分止。上次补至何班何员止。其未补之缺。何缺轮用何项到班。该班有无应补之员。何员名次最先。轮应项补。逐一核覆饬知。并将江苏候补试用正佐各项人员。分班挨顺名次。摘录员名。注明到省日期。捐免验看先行到省者。曾否核准知照。以及加捐班次。指项过班。保举应补应升。一切应核。行文知照。并奉旨各日期。一并核案发苏。分别循办。迄今一载有余。未准该部查核。请旨饬催等语。江苏省正佐各缺。因册档无存。久未办补。苏属几无实缺之员。该部自应按照咨查各项。逐款覆明。乃既据该省咨催。犹复迟至年余。延不查核。似此耽延疲玩。难保该部书吏等不从中舞弊。上下其手。何以重员缺而杜弊端。著吏部迅即查照李鸿章所咨各层。分别核案。详细钞录。发往江苏。以凭核办。不准再事耽延。稍稽时日。　　

○又谕、李鸿章奏、道员呈请回避等语。江苏苏松粮储道郭嵩焘、与两江总督曾国藩儿女姻亲。例应回避。惟江苏军务方殷。需才孔亟。既据李鸿章奏称、郭嵩焘学识品行。众谕交孚。恳请无庸开缺。并襄办军务。以资得力。著照所请。郭嵩焘著无庸回避。　　

○谕议政王军机大臣等、瑞麟奏、绥成殿工程完竣。俟钦天监择吉奉移。并承修各员。可否奖励各摺片。绥成殿恭悬文宗显皇帝圣容。现据钦天监谨择于十月二十五日巳时吉。余饬知内务府遵照办理外。即著瑞麟届期敬谨将事。其恭请列圣圣容还御。并著亦于是日遵照前仪。敬谨办理。此项工程。著准免其造册报销。仍由热河道归入年终俸工减成项下奏销册内。作正开销。至承修之总管恒恩等、该署都统拟请酌给奖叙。殊与历届成案不符。著毋庸议。将此谕令知之。　　

○又谕、李鸿章奏、逆贼纠合大股。图扑青浦嘉定各城。现筹援剿各摺。逆贼以官军既克嘉定。必将乘势进剿苏昆。纠合苏杭嘉兴各处踞贼十余万。由昆山水陆迎拒。据李鸿章奏、贼分两路围扑南翔黄渡。官军将北路之贼。于陆家行方泰镇叠加剿击。南路贼势尤众。参将刘士奇等连日苦战。尚未得手。经李鸿章抽调北路官军。前往合击。即著激励各营兵勇。将三江口等处之围并力援解。并即将青浦西北白鹤江等处之贼。痛加剿洗。务使青浦等城。勿致得而复失。金陵援贼麕集。攻扑官军营垒。相持日久。廑念时深。曾国藩所调程学启一军。既因贼众围扑黄渡四江口营盘。□□田夜搏战。不能前赴金陵之援。李鸿章饬吴煦、杨坊、督带白齐文接管华尔常胜一军。添备船只。驶往援应。可资得力。白齐文以外国人隶归中国。出力剿贼。亦具真心。此军到金陵后。曾国藩即督饬曾国荃等善为驾驭。既可用其力以剿贼。亦可使观吾军师律之盛。以折其心。大股逆匪。上援金陵甯国。下援青浦嘉定。江面情形稍松。都兴阿前调之广东红单船四十号。已经陆续过沪。著都兴阿催提。并督饬该带领水师员弁实力巡绰。以助江防。毋令沾染向来水师战船恶习。即将淮扬水师蔡东祥、阳利见二营。饬令迅赴青浦。归黄翼升统带。并力堵击。曾国藩、李鸿章、仍将金陵松沪近日军情。随时具奏。以慰驰念。将此由六百里各谕令知之。　　

○又谕、僧格林沁等奏、攻克亳东各捻巢。收复贼寨。并督剿棍匪。击退援贼一摺。亳州迤东。捻巢林立。该大臣现扎刘集。进攻蒋集贼寨。著即饬令舒通额等乘胜偪攻。节节进剿。该大臣督军深入。自以疏通粮道为先。诚恐各捻首穷极思变。很命来扑。必须少步为营。自立不败之地。再图进攻。方为胜算。各寨投诚匪众。择其精壮者。派员统带。俾充前敌。尤得以贼攻贼之法。至所称将来官兵撤后。必须忠正廉明地方官妥为办理。实属要言。已谕知唐训方、郑元善、慎选贤员。妥办善后。其云谷山棍匪。既经德楞额于山下四面扎营。断其水道。谅无难即日攻克。著催令迅即攻拔。毋再耽延。另片奏、苗练并无西行消息。未便豫为阻止。致启猜嫌。不如仍用羁縻之法。责令进剿捻巢。所办甚是。惟苗沛霖始而与该大臣约期禀见。继以往展沟剿捻为词。并未来见。复遣人赴陕求胜保调营。其为心怀疑惧。显而易见。该大臣所称。如苗沛霖实系带练剿捻。则无另有反侧。接郑元善来文。俟博崇武到洛面询各情。是博崇武未到之先。苗练不能前往。博崇武抵洛之后。即可由郑元善阻止等语。苗沛霖虽云随剿捻巢。并未实在出力。谓为必无反侧。已难凭信。该练如坚欲西行。未必定俟博崇武来调。恐其暗中调队。装扮官军。陆续西去。是亦不可不防。设使该练潜行调队西行。亦非郑元善毛昶熙所能阻止。仍应由该大臣严密访查。于笼络之中。时寓防维之意。如有举动。著随时迅速具奏。本日据毛昶熙奏、探闻博崇武已由会兴镇渡河。由北岸行走。恐其已抵苗营。可即由该大臣传博崇武到营。将迎护苗练入陕一层。严谕阻止。至调苗练进剿捻匪。不妨开诚布公。使之不疑。如苗沛霖立有功绩。由该大臣奏请加恩开复。朝廷无不俯允。谅该大臣操纵机宜。必能权衡悉当也。将此由六百里谕令知之。　　

○又谕、亳州一带。为群捻汇萃之区。该处百姓。亦皆为朝廷赤子。止以从前地方官吏未能拊循。遂至为贼驱迫。成固结莫解之势。现在僧格林沁移师进剿。各圩寨纷纷归正。已由该大臣将投诚勇目降众。委令前驱。立功自赎。惟抚驭居民。安插降众。全在地方文武认真办理。惩犯于初起。消患于未萌。方能日久相安。不至大军一撤。复萌叛志。且该大臣现督军深入贼境。解散胁从。疏通饷道。尤为第一要著。设已抚圩寨。地方官吏处置未能得宜。致逆捻复行句煽。尤于大营饷道关系非轻。郑元善身任封圻。唐训方现署抚篆。于皖豫善后事宜。均各责无旁贷。务须秉公遴选。择其忠正廉能精明干练之员。加之委任。与该处团练绅董。将一切布置事宜妥为办理。务使归正良民。悉行乐业。如有潜萌叛志者。仍当不动声色。密为访拏。以靖地方。本日毛昶熙奏遵旨阻截苗练摺内。有苗练并未西行。博崇武现由会兴镇北走等语。著郑元善即飞饬博崇武先赴僧格林沁军营。听候办理。仍一面确探苗练行踪。遵旨拦截。毋令西行。将此由六百里各谕令知之。　　

○又谕、胜保等奏、督军驰赴潼关。筹剿东西两路回匪。并请调苗练各摺片。西路逆回。屡受惩创。势已稍衰。其由高陵等处来犯之贼。复经官军击败。歼毙甚多。乘此破竹之势。自可渐次得手。惟东路同郡贼势甚众。朝邑被围。潼关又为贼众围困。哈连升被掳。贼中现无主将。深恐兵民心乱。为贼所乘。胜保现已抽拨兵勇。亲赴华阴潼关。调度攻剿。惟同朝一带。情形万紧。胜保自不得专顾华渭。置同朝于不顾。著即懔遵叠次谕旨。亲督兵勇。迅赴朝邑。力解城围。一面分兵兼顾潼关。将该处城围援解。再行相度机宜。进剿各处。以期先清东路。力顾大局。该大臣现带兵二千五百名东行。恐兵势尚单。不敷分布。仍著于西路各军内。酌量调赴东路。以厚兵力。毋得恃胜轻敌。致误事机。同朝如有疏虞。惟该大臣是问。所需月饷。自应由陕省筹拨。即著该大臣传知瑛棨。令其按月拨给。毋许推诿贻误。苗练赴陕助剿一节。前已谕令该大臣速行檄止。该练现已悔罪输诚。朝廷亦宽其既往。予以自新。若如所奏愿为朝廷效力。岂赴陕可云效力。在皖遂不能效力耶。且官军若能攻克回巢。则回匪所据之赀财粮米。皆可藉赀军饷。又何必苗练始能因粮于贼。殊不可解。闻该练尚在皖省未动。而胜保所遣之博崇武、闻已由河北前往苗圩。调令往陕。著即懔遵前旨。迅将博崇武撤回。并檄止苗练入陕。傥固执前见。阳奉阴违。纵令该练西行。必仍将胜保从重治罪。决不宽贷。懔之。将此由六百里谕令知之。　　

○又谕、韩超奏、兴义府属举人景其全、招集无赖多人。私设厘局。勒派捐输。抢割田谷。经署知府郑训逵会商总兵赵德昌派兵捕拏。该举人闻风潜逃。径投贼围。请先行褫革拏究等语。贵州举人景其全、聚众妄为。现复闻拏投贼。实属目无法纪。著即革去举人。仍著韩超严饬赵德昌、将景其全设法弋获。按律惩办。毋任漏网。绅衿刁劣。所在多有。全赖地方大吏牧民之官。平日整躬率物。自能化莠为良。贵州士习不端。前有举人主谋倡乱。为贼内应各节。近复有景其全投贼之事。足见历任地方官平日不善化导。以致风俗人心。日见浇漓。实堪痛恨。至所称生监习教为逆者。实繁有徒。难以悉数等语。该生监等所习何教。如有聚众为逆情事。何以不随时拏办。该省前有诛戮教民一案。至今未结。韩超身任封圻。如所属地方。有白莲等教。谋为不轨者。自应密拏惩办。如系开禁之天主教。亦必须分别办理。不得一味操切。谓士林尽皆匪类。胶执偏见。致启衅端也。将此由五百里谕令知之。　　

○以故杜尔伯特贝子车林多尔济子齐哩布贡堆袭爵。　　

○赏镶蓝旗满洲参领扎克当阿副都统衔。为吐鲁番领队大臣。　　

○以广东龙门协副将王鹏年为琼州镇总兵官。　　

○旌表守正捐躯热河平泉州民单来庆妻张氏。　　

○壬午。谕内阁、国家爱养小民。常赋之外。从无苛派。近因各路用兵。直省绅民。感朝廷二百余年厚泽深仁。捐输军饷。踊跃争先。虽地方被贼蹂躏。而该绅民等仍复乐输恐后。敌忾同仇。深堪嘉尚。在该绅民等尊君亲上。原不希冀恩泽。而朝廷借资民力。必当立予奖叙。以酬其报效之忱。近来各外省积习相沿。民闲缴捐后。因大吏升迁无定。一经交卸。即置高阁。接任之地方官漫不经心。不复催办。以致奖励虚悬。是小民急公奉上。而地方官不以上闻。何以鼓民心而昭激劝。且各省地方大吏。受恩优渥。偶有助捐军饷。无不仰邀恩泽。并有移奖子弟者。而小民转致向隅。殊失事理之平。著各路统兵大臣及直省督抚、遇有绅民捐输军饷者。随时分案奏请交部奖励。其前此已捐未经请奖之绅民等。并著督饬委员。迅速查明。核给奖叙。毋稍稽延。将此通谕知之。　　

</div>
    <div class="pagination">
<a href="清实录同治朝实录_page77.html">上一页</a><span>...</span><a href="清实录同治朝实录_page73.html">73</a><a href="清实录同治朝实录_page74.html">74</a><a href="清实录同治朝实录_page75.html">75</a><a href="清实录同治朝实录_page76.html">76</a><a href="清实录同治朝实录_page77.html">77</a><span class="current-page">78</span><a href="清实录同治朝实录_page79.html">79</a><a href="清实录同治朝实录_page80.html">80</a><a href="清实录同治朝实录_page81.html">81</a><a href="清实录同治朝实录_page82.html">82</a><a href="清实录同治朝实录_page83.html">83</a><span>...</span><a href="清实录同治朝实录_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
