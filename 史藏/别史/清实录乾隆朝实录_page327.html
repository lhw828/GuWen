<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 327 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 327 页/共 1860 页</h1>
    <div class="content">○赈直隶大城、天津、西宁、三县。乾隆九年雹灾饥民。　　

○丙子。清明节。上诣寿皇殿行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○谕曰。钱斗保医理平常。在内廷行走。于诊脉治病等事。亦无用处。伊亦甚觉疎懒不称光禄寺卿职衔。其所加光禄寺卿衔食正三品俸之处。俱著销去。仍留太医院院使行走效力。　　

○奉天将军达勒当阿奏、内地撑船人等。于去年五六月间冒出朝鲜采猎。臣自奉文后。即密饬佐领等率兵前往搜拏。将草房窝铺烧毁。查此等人。必系山东沿海偷渡。潜居江汊。恐春夏仍来旧处。随饬兴京、岫岩凤凰城、金州、水师各官加紧巡防。凡登莱进口船只。取验船票。遇违例越境人。即拏解盛京刑部。如官兵疎防。分别参处下部知之　　

○赈云南白盐井、乾隆九年水灾灶户贫民　　

○丁丑上御太和殿视朝文武升转各官谢恩　　

○谕、朝班行礼。向来不甚整齐。今日更觉参差。查班御史系何人。著查明。其都察院堂官。亦俱侍立殿廷。岂无所见。著大学士一并询问具奏。寻奏本日东班查班御史巴什泰、常龄、海明、葛德润、冯元钦、钱度、西班查班御史、三图、伊克善、七格丁廷让欧堪善、沈景澜、及左都御史杭奕禄等均请交部议处。得旨著交部察议。　　

○户部议准、直隶总督高斌疏称。直省广昌营都司。向支马粮四分。守粮六分。今该营兵丁如数补足。请照马步各半例支食。从之　　

○戊寅。上诣大高殿行礼　　

○幸丰泽园演耕。　　

○军机大臣议覆、给事中台柱奏、拉林善后事宜。一仓粮移粜三姓地方。查拉林仓粮。今既无须接济呼兰。应令该将军、副都统。查实贮若干。应否于青黄不接时。运往三姓出粜。并酌定数目奏明办理。一移驻满洲各户。垦田为业。雇工者多。自应赏与奴仆。但于遣犯内拨给。恐不安分之徒错处滋事。应令该将军等。择其初犯乡愚尚知畏法者。赏给从之　　

○以礼部侍郎杨锡绂、为会试知贡举大学士史贻直、吏部左侍郎阿克敦、为正考官。兵部尚书彭维新、刑部左侍郎钱陈群为副考官。　　

○免直隶庆云盐山二县灶地乾隆九年旱灾额赋有差。　　

○己卯。谕军机大臣。据总河白钟山奏。请修芒稻河东西二闸。共估工料银三万两零。向来河渠建闸。每座不过数千两。今芒稻河闸工。虽未知其大小宽狭何如。亦何至于三万两之多。尔等可寄信与白钟山。令其悉心查核确实数目。毋许属员朦混开估。致有浮冒侵蚀之弊。著白钟山具摺回奏。寻奏、芒稻河东闸有三金门。西闸有七金门。中间各设大石矶心。约宽三丈。自雍正十三年移建以来。冲刷日久。多有塌损。非小补可期完固。原估工料银两。再四确核。实无浮冒。得旨、外省工程无不浮冒。而河工为尤甚。惟应时常留心查察。至于汝等大员。皆受朕深恩。亦知轻重。岂复有染指于其间。第属员之欺隐。岂能保其全无。慎之勉之。　　

○户部议覆、四川布政使李如兰奏、豫筹边地仓储。查雅州府属。为西藏孔道。现有瞻对夷人滋事。应将楚省解贮谷价一万两。分发雅安、荣经、二县。买补缺额之谷。仍各增买五千石。清溪一县、溢额无多。亦准买三千石。如价银不敷。于盐茶耗羡内垫支。又、川西之茂州。川南之会理州。盐源、冕宁、二县。越巂一卫。番苗相率就食。兼开采铜矿。商民需米孔殷。亦应将楚省借拨谷价内。除归还雅安、荣经、清溪、三县。所支库项外。先尽该州县卫酌量买贮。得旨、依议速行。　　

○兵部议覆、贵州总督张广泗奏、古州清江等处兵额。业于乾隆六年裁减。今又经数载。苗性日驯。且附近各有汛防。毋庸多留糜饷。请再酌裁古州镇标中左右三营兵三百名。上江协左右两营兵一百五十名。朗洞营左右两军兵一百名。下江营兵五十名。清江协左右两军兵二百名。台拱营左右两军兵一百名。丹江营左右两军兵六十名。都匀协分防八寨兵四十名。又古州、台拱、八寨、清江、丹江、各同知通判。现存厅标千把一员。兵五十名。亦可裁彻。其分防寨蒿汛守备一员。拨回朗洞大营。各兵一时遽彻。营伍未免失业。应俟缺出停募。千把留黔补用。均应如所请。从之。　　

○工部议覆、川陕总督公庆复等奏称。陕省估修各属城垣。在一千两以内之华阴等十处工程。州县合力捐修。督抚司道共勷其事。应如所请办理。至称咸阳等二十四州县。俱工在一千两以上。请将每年存剩公用银两尽修外。动用商杂税银。查此项城垣。是否均系急工。难以悬揣。现派户部侍郎三和。驰勘甘肃一带城堡边墙。应令就近会同该省督抚。详查确勘。分别缓急具奏。得旨、此议覆内。庆复等奏称一千两以内之工程。令州县合力捐修。督抚司道等共勷其事等语。部议准行、朕思大小各官。所领养廉。原以资其用度。未必有余。可以帮修工作。倘名为帮助。而实派之百姓。其弊更大。转不若名正言顺。以民力襄事之为公也。此议不准行。自古有力役之征。庶人有赴功之义。况城垣为地方保障。正所以卫民而使之安堵。即如人所居者庐舍耳。而必环以墙垣。为藩篱之计。其事甚明。其理易晓。且官民原为一体。上下所以相维。今则漫无联属。恐日久相忘。猝有用民之事。必且呼应不灵。臣工为此。奏者颇多。亦不无所见。朕再四思维。凡有修建重大工程。小民力不能办者。国家自不惜帑金、为之经理。至于些小城工。补葺培护。使之不至残缺倾圯。则小民农隙之所能为。而有司之所当善为董率者也。余依议。　　

○庚辰。上幸大学士鄂尔泰第视疾。　　

○户部议覆、湖南巡抚蒋溥疏称。沅江县之万子湖。土民情愿出赀。建坝圈田。应如所请。令该抚转饬地方官。传询有产居民。愿垦者出赀。不愿者给价。旧有渔课。垦户摊完。俟成熟依限升科。从之。　　

○辛巳。上御乾清门听政。　　

○谕、昨日会试头场。搜检各省举子。皆无夹带。惟有浙江温嵩曾一人。搜出细字一张。乃系三场策段数条。夫定例不许携带片纸只字者。盖恐士子豫带后场表策。埋藏于墙壁间。以待临时之取用也。温嵩曾自应照例治罪。但今年众举子。皆知感朕培养之恩。一洗从前丑恶之习。其愧耻奋发之意。有可嘉焉。著将温嵩曾释放。以示奖励士众之奉法。并许温嵩曾仍留举人。准其下科会试。倘众举子因朕此次宽大之典。将来故智复萌。则国法具在。难以幸免也。该管大臣。可即通行晓谕应试士子知之。　　

○吏部疏请。将不遵定例、滥收天文生之钦天监堂司官。分别革职降调。得旨、戴进贤、刘松龄、系外国人。从宽免其处分。进爱、人本平常。今又滥收天文生。实属溺职。著照部议革职。其满监正事务。著勒尔森兼管。汉监正事务。著何国宗兼管。余依议。　　

○加大学士鄂尔泰、太子太傅衔。　　

○以兵部尚书彭维新、充经筵讲官。　　

○调甘肃布政使徐杞、补用京员。以吏部郎中阿思哈为甘肃布政使。　　

○是日。皇后诣桑坛位、行躬桑礼。妃嫔二人。王贝勒贝子公福晋夫人三人。三品以上文武大臣命妇四人。以次采桑供蚕事。　　

○壬午。旌表守正捐躯之山东馆陶县民赵扁头妻甯氏。　　

○癸未。谕军大臣等。山东河南。麦秋最为紧要。前该抚等奏有缺雨之州县。至今半月未见再奏。不知近日曾否得雨。光景何如。朕心深为廑念。若雨泽再愆。该抚应如何筹画。豫为料理。可即传旨询问。令其速行回奏。　　

○工部议覆、调任山西布政使严瑞龙奏、晋省文水县之永乐村、石家庄、苏家庄等村汾水处其上游。河身高耸。易被淹浸。且各村地势平衍。泥沙易壅。应如所请。于南岸先筑一堰宣洩。如果河流畅顺。再于北岸筑堰防涨。从之。　　

○甲申。以补行仲春经筵。遣官告祭奉先殿传心殿。上御文华殿。讲官暨侍班之大学士九卿詹事等。行二跪六叩礼。分班入殿内序立。直讲官四人。出就讲案前。行一跪三叩礼。复位。直讲官班第、任兰枝、进讲论语子路问政。子曰。先之。劳之。请益曰。无倦。讲毕。上宣御论曰。昔敬姜之言曰。夫民劳则思。思则善心生。逸则淫。淫则忘善。忘善则恶心生。此正夫子劳之之意。夫教养二事。本是一事。既教之。则不能不劳之。无论木铎之徇。庠序党遂之设。节其性以六礼。兴其德以七教。而彼蚩蚩之民。方且视以为捍格而难行即教之树艺。课以耕桑。雨淋日炙中。老农执杖而督其子曰力为之。其子以为是苦我劳我者有之矣。而况官乎。此为政者。劳民之难也。然而亦易者。则有先之之诚在。夫老农劳其子。而其子终不怨者。无他以为其爱我教我。为我谋而劳我。而彼亦与我共此劳也。使为政者。以测怛之心。行忠厚之政。以身先之。则虽劳其民。而民不以为劳。如子之从父焉。若云以身劳之。则自有以身先之之事在。此不可以不辨。讲官暨侍班官跪聆毕。兴。直讲官索柱、汪由敦、进讲周易、修辞立其诚。讲毕。上宣御论曰。系辞曰。君子居其室。出其言善。则千里之外应之。况其迩者乎。居其室。出其言不善。则千里之外违之。况其迩者乎。言行、君子之所以动天地也。此正可与文言、修辞立诚之意相发明。盖一言一行。无不以立诚为要。而非独指文辞之宜去其伪也。且道之在天地间。无人而不具即无人而不可行。颛蒙庸愚者。不能无言行。即无不可立之诚。若徒以文辞为事。攻乎此而修治之。去枝叶。绝浮夸。以为吾将立其诚焉。则此心已非诚矣。所谓北辕而适越耳。故程子云。修省言辞。便是要立诚。若只是修饰言辞为心。只是为伪。盖深有体验之学也。讲官暨侍班官跪聆毕。大学士张廷玉等、奏曰。皇上体备内圣外王之学。立心立政。为万世开太平。阐明后文先质之模。是训是行。自九重敷至教。洵乎宵衣旰食。揭敕几凝命之精微。探本溯原。综画卦叙图之妙蕴矣。臣等恭侍讲筵。亲聆圣训。不胜钦服。奏毕。诸臣出就拜位。行二跪六叩礼。礼成。上还宫。赐讲官及侍班官宴于协和门。　　

○谕、二场以诏诰表判。考试应考之举子。所以觇其学问笔力。其表题若独开生面。或恐士子不能一时促就。则不能完局。于众文人学士颜面有关。其诏诰判题。亦沿习故套。则举子易于揣摩。何由视其夙学。甚无取也。今科诏诰判题。总皆系每科习见者。司考诸臣。未免草率。著传旨申饬之。　　

○兵部侍郎步军统领舒赫德顺天府府尹蒋炳奏、京师钱文。自各门严查后。价值渐平。而近京州县。钱价顿长。总因各省粮艘将次抵通。闽广洋船将次抵津。及一切停泊船只。乘时南下。奸民囤积贩卖之所致。请特降谕旨。令仓场侍郎、严饬坐粮厅。将回空粮船。实力稽查。直隶总督、严饬沿河文武官员。将官民船只。悉心查察。天津关监督。将过关船内严搜。漕运总督、于直隶山东交界之菜园地方。严饬游击。与私盐一体严查天津道府。将洋船卖货得钱压载回空之例停止。令其用银交易。并饬沿河地方官。申谕各铺户。无得将大宗钱文。售给船户。得旨、著照所请行。钱文一事。有称广为开采者。有称严禁盗销者。有称禁用铜器者。更有称多则用银、少则用钱者。其论不一。即京师现在议定章程。稽查办理。亦不过补偏救弊之一端。终非正本清源之至计。朕思五金皆以利民。鼓铸钱文。原以代白金而广运用。即如购买什物器用。其价值之多寡。原以银为定准。初不在钱价之低昂。今不探其本。惟以钱为适用。其应用银者。皆以钱代。而趋利之徒。又复巧诈百出。使钱价高昂以为得计。是轻重倒置。不揣其本。而惟未是务也。不但商民情形如此。即官员办公。亦有沿习时弊者。如直隶兴修水利城工。坐粮厅赴东采买布疋。所领帑金数万。皆欲易钱运往。其他官项。大率类此。夫所领帑项。原系银两。即报销亦以银数核算。自应以银给发。何必兑换钱文应用。若以领银之人。得受钱文为便。不知所发银两。即少至分厘。亦可按数分予。与行使钱文何异。况未必至分厘乎。向来浙江地方。有分厘皆用银者。何尝见其不便。嗣后官发银两之处。除工部应发钱文者。仍用钱文外。其他支领银两。俱即以银给发。不得复易钱文。至民间日用。亦当以银为重。其如何酌定条款、剀切晓谕。使商民共知之处。著原议之大臣。及现在办理钱法之大臣。详议具奏。　　

○兵部议准、署湖广总督鄂弥达疏称。常德水师营战船。业经裁减。原设兵一百四十六名。无船可配。应请裁守备缺。将千把兵丁。归常德城守营管辖。仍配原船原汛。余兵归城守陆营冲汛。似此裁并。常德水师营。无庸更隶龙阳。至岳州水师营。向隶龙阳。而大湖阻隔。艰于檄调。应仍归岳州城守营管辖。从之。　　

○乙酉。谕盛京兵部侍郎敷文曰。盛京乃根本重地。向来满洲风俗淳朴。居家崇尚节俭。清语及马步射。无不娴熟。从无纷华靡丽之习。纵该处有渐染流俗。各部大臣等。亦当教导。使之返朴还淳。不得互相效尤也。尔等皆系董率之员。当各悉心妥办衙门事务。断不可时常观戏宴会。况所得无多。尤不相宜。尔至盛京。见伊等时。传旨晓谕。并谕将军达勒当阿知之。　　

○闽浙总督马尔泰疏报、福清县海口、牛口、二场垦复盐地一顷九十五亩有奇。　　

○丙戌。议政大臣议覆、川陕总督公庆复奏、三齐等寨苗民。仍请归籍茂州。查三齐等寨。本系生苗。自前抚臣年羹尧、批隶瓦寺土司以来。连年构衅。应如所请。准归茂州管辖。每年纳粮充赋。从之。　　

○又议覆、镇守宁古塔将军巴灵阿奏请、派移驻拉林官员。查阿勒楚喀。原有佐领八员防御二员。骁骑校八员。笔帖式二员。拟各派一半前往。仍酌量将佐领骁骑校对换移驻。并将阿勒楚喀原设协领一员。移驻拉林。所估修建廨舍银两。应照原议给予。从之。　　

○工部议准、江南河道总督白钟山奏、由闸税课。每年考核事宜。河臣势难兼顾。请并归苏州巡抚管理。其银仍解河工备用从之　　

○丁亥。上耕耤。诣先农坛行礼。更服。至耤田所。躬耕三推。复加一推。御观耕台。命裕亲王广禄、和亲王弘昼、恒亲王弘晊、各五推、吏部侍郎归宣光、户部尚书海望、礼部侍郎勒尔森、兵部尚书班第、刑部侍郎兆惠、工部侍郎索柱、左都御史刘统勋、通政使蕴著、大理寺少卿卢承纶、各九推。毕。顺天府府尹。率农夫终亩。赏赉耆老农夫如例。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百三十六


大清高宗法天隆运至诚先觉体元立极敷文奋武孝慈神圣纯皇帝实录卷之二百三十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十年。乙丑。三月。戊子。上诣畅春园、问皇太后安。　　

○幸圆明园。　　

○礼部议覆、广东学政金洪铨疏称、文武生报捐。有列欠考项下者。先送学臣补考。查欠考诸生。必令补考。始准收捐。不但阻其急公。亦恐吏胥藉端需索。所请似不可行。至称、岁考前临期捐监。未颁部照。而仓收已入手者。令其免考。应如所请。从之。　　

○兵部议覆、川陕总督公庆复疏称、武职支食名粮。前准部咨。令按营制兵额。酌为变通。兹查得延绥一镇。向系守备以上。马步各半。千总马一步四。把总马一步三。请照马步各半例。千总给与马二步三。把总给与马二步二。河州镇属之红苦二堡。把总向食守粮五分。请各加二分。再陕甘军务告竣。其营中分费名粮。自宜画一。请照部例。每兵百名。止扣二名。均应如所请。从之。　　

○己丑。谕曰。陈纶来京陛见。自陈年力就衰。耳亦重听。恐不胜昭通重任等语。朕看其精神虽尚健旺。而重听是实。著在京候旨。昭通镇总兵员缺紧要。著楚姚镇总兵董芳调补。楚姚镇总兵员缺。著临元镇总兵纪龙调补。临元镇总兵员缺。著郑文焕补授。　　

○谕军机大臣等、据张允随奏称。昭通镇总兵陈纶。年力就衰。耳亦重听。昭通地广兵多。精神恐难周到等语。今陈纶来京陛见。朕看其年力就衰是实。已将伊留京候旨。其昭通镇员缺紧要。将董芳调补矣。又张允随奏摺中。称纪龙亦年老。恐不胜临元重任。故亦调补楚姚。不知纪龙于楚姚尚可胜任否。并郑文焕于临元要缺。相宜与否。令其留心试看。数月之后。具摺回奏。　　
</div>
    <div class="pagination">
<a href="清实录乾隆朝实录_page326.html">上一页</a><span>...</span><a href="清实录乾隆朝实录_page322.html">322</a><a href="清实录乾隆朝实录_page323.html">323</a><a href="清实录乾隆朝实录_page324.html">324</a><a href="清实录乾隆朝实录_page325.html">325</a><a href="清实录乾隆朝实录_page326.html">326</a><span class="current-page">327</span><a href="清实录乾隆朝实录_page328.html">328</a><a href="清实录乾隆朝实录_page329.html">329</a><a href="清实录乾隆朝实录_page330.html">330</a><a href="清实录乾隆朝实录_page331.html">331</a><a href="清实录乾隆朝实录_page332.html">332</a><span>...</span><a href="清实录乾隆朝实录_page328.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
