<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 28 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 28 页/共 263 页</h1>
    <div class="content">　　○大同总兵官都督陈怀奏初置威远卫尚未筑城今偏头关官军数多况黄河冻开可不哨备乞摘拨三千人协筑从之
　　○编修谢琏监察御史赵全等下锦衣卫狱寻释之以其监试岁贡生员不严致有商议及易卷之毙也
　　○命浙江处州府知府武全宁波府奉化县主簿钟荣复职先是巡按御史王琏参政俞士悦副使江銕考核全荣庸懦无为皆黜罢之部民相率诣琏请留琏不为理既而二人伏阙称冤行在吏部移文巡抚等官廉察云琏以私憾诬之故令全等复职琏坐考核不公先以他事系狱遂并论之士悦等坐阿顺御史俱罚俸三月
　　○丁丑巡抚直隶行在工部右侍郎周忱言南陵素号剧县县丞颜礼初任未谙民情旧理马政县丞吴庶才识视理为扰乞以庶易礼使官得尽其所长事不至于隳弛从之
　　○行在刑部尚书魏源等以瓦剌遣使臣贡马援辽东开原例以六事闻曰置马市选贡马输供具严禁约择通事设牙行  上以马市劳军民不必置待远人宜从厚贡马不必选供具取给公帑钱勿扰吾民余悉如议
　　○直隶保定府清苑县奏大宁都司保定中卫官员及庆都等县军民耕种水田递年不纳税粮事下行在户部遣官覆视共该田九十余顷请令见种者准民田利起科空闲者召人承种如例徵纳从之
　　○戊寅遂平王有熲薨王周定王庶第十子母王氏永乐三年生宣德二年受封至是薨享年三十有四讣闻  上辍视朝一日遣官赐祭谥曰悼恭命有司治丧葬
　　○己卯升狭西洮州卫指挥使陈玘为都指挥佥事掌本卫事
　　○北京国子监助教翁瑛男世资援例请入监读书行在礼部尚书胡濙等以闻  上命从之既而谓濙等曰国学育贤之地岂宜滥进前之若此入监者务俾科目出身勿容诸司历事以图侥幸继是有请者令入原籍学科贡于是京官子弟入监已历事者六人皆复监肄业
　　○行在户部奏客商有于辽东定辽前卫仓纳米中长芦盐者以彼处盐少欲于广东盐课司兑支从之
　　○六科给事中十三道监察御史劾刑部尚书魏源奉敕整饬边务乃奏保兵部侍郎于谦可改副都御史镇守大同宣府巡抚佥都御史卢睿参谋按察司副使蔡锡可召还专擅进退大臣又源为御史时尝犯赃私及冒关诰命请治其罪  上嘉源效劳边境宥之比源还京与都御史陈智于候朝直庐内相詈复为智所奏  上曰大臣当谨守礼法乃敢怒詈各逞私仇有乖大体姑识其罪再犯不宥
　　○庚辰宁夏土达官军都指挥佥事韩当道驴等贡马四百七十一匹礼部第马价以闻  上以马给宁夏官军骑操价钞令狭西布政司运赴宁夏给之
　　○改锦衣中千户所仓为行在锦衣卫仓
　　○巩昌达贼三百余骑犯迭烈孙城抢虏居人牛马守了千户王瑀不报而遁  上命巡按御史贾琎究问琎处瑀死罪违律又于所上章＜锍-釒＞有误行在都察院劾之遂逮琎下狱
　　○旦日生白虹贯两珥至午有晕色黄赤围圆鲜明至未渐散
　　○夜东方有星大如杯尾有赤光出危宿西北行至梗河
　　○辛巳命行在户部主事崔恭赴狭西延安等处提督新设仓收放粮储
　　○癸未巡抚大同右佥都御史卢睿言大同宜立马市庶远人驼马军民得与平价交易且遣达臣指挥李原等通其译语禁货兵器铜铁从之
　　○旌表义官义民等十二人胡文郁永新所千户李昺西平县阴阳训术刘文胜西平县医学训科李庭玉潞州学生员王必通罗山县民陆旺溧阳县民舒彦祥余干县民李伦邹有真温州府民何仕能王清西安府民俱出榖千石有奇佐官赈济诏赐敕书旌劳复其家
　　大明英宗睿皇帝实录卷之四十二
　　正统三年五月甲申朔
　　○乙酉建太仓于京城之东北
　　○监察御史郑颙奏张家湾宣课司崇文门分司每遇商货贩到积至数多方差内官锦衣卫官抽盘不无停滞损坏张家湾宜专委内官抽分崇文门宜令本门收钞内官兼管其顺天府都税司并塌房课钞宜令顺天府置簿按季填报以凭稽考  上命但戒所司勿致停滞不必专委内官余如其请
　　○建直隶潼关卫学从巡按监察御史房威奏请也
　　○夜有流星大如杯色赤尾有光出南斗西南行至云中
　　○丙戌命山西汾州知州张軏复任升从四品俸軏九载任满当迁州民保軏持身廉谨剖讼详明乞留还任巡抚侍郎以闻  上命巡按监察御史覆实故有是命
　　○丁亥革贵州镇远府附郭镇远州以本州所属镇远施秉二长官司属府改除本州知州何瑄为本府同知以其民少官多故也
　　○陕西按察司副使周廉奏绥德卫守备指挥使吴信纵贼入境及追剿退缩不前乃冒功受官赏复以赏不偿劳出怨言为僚属发其事乞置于法  上命锦衣卫械之来京
　　○戊子端阳节赐文武百官扇及宴
　　○行在兵部尚书王骥奏肃州夜不收巴巴罕及迭力迷失以招残虏出境为阿台所害诏俱赠所镇抚及官其子复给白金布米恤其家
　　○夜月犯轩辕右角星有流星大如杯色赤有光烛地出天津东南行至云中
　　○庚寅书天下文武方面官姓名于文华殿先是  上谕行在吏部兵部臣曰朕承天序为天下君实惟尔文武元僚辅毗于内暨诸方岳藩维于外用匡乃治以安兆民夫庶官贤不肖难知使淑慝浠混莫辩将孰与为善尔元僚朝夕在左右朕熟知之在外者或知有未尽  先朝尝命书其姓名于武英殿南廊或于奉天门西序以备观览而邪正忠回了然目睫之下远近闻风更相磨濯将孰与为不善昔唐太宗亦书剌史名于屏有善恶之迹悉注于下当时贞观之治蔼然可称尔等其书中都留守司各都司布政司按察司官姓名揭于文华殿候儒臣进讲经史之暇因以考其人之贤否而加黜陟焉诚化理之大端也至是吏部兵部俱以文武方面官职姓名进  上命分揭于殿之东西壁云
　　○增置山东兖州府通判一员专督闸坝河道从知府吾肇奏请也
　　○行在兵部尚书王骥奏陕西都指挥佥事胡清京卫指挥陈聚等七人坐罪谪甘肃今破虏俱有功乞复其官仍令操备听总兵官调遣从之
　　○革贵州乌罗府其所属治古答意二长官司先经作耗官军剿捕残民无几亦并革之惟存乌罗平头著可二长官司以隶铜仁府朗溪蛮夷长官司以隶思南府从贵州巡按监察御史及都布按三司会奏也
　　○都素蛮夷司副长官周源具陈都指挥何贵守御清浪之功请还贵官法司以贵荒纵酒色贪酷不忠幸已宥死黜官源乃妄奏必素与同恶者宜正其罪  上曰源蛮夷未可全以文法绳其宥之
　　○先是监察御史李在修奏提督漕运总兵王瑜及巡河管洪闸官不能禁戢下人  上令巡河官陈实至是巡河官大理寺右少卿徐仪通政司右通政王孜工部郎中邓诚员外郎郭诚山东布政司参议孙子良等各伏罪  上以其吐实宥之敕瑜等曰比闻运粮军旗不守法度故将船只横栏河道沮滞民船或逞凶殴人夺去篙橹等物或以整船为由辄棰缚人勒要财物该管军职坐视不理敕至尔等即严督该管官员钤束军旗不许仍蹈前非如违一体治罪不宥
　　○昏刻火星犯积尸气星光芒相接
　　○壬辰升行在刑部等衙门主事栾瑄刘善州同知张瑛孙蕃俱为知府从行在吏部会官举之也
　　○南京军器局岁造春季分军器三千七百有奇
　　○癸巳迁甲乙丙丁等库于内府初  上以各库在外出纳不便久欲迁移不果至是始迁之
　　○赐大西番僧头目纳甲贾切等钞及彩币表里靴袜以招谕来归故也
　　○行在礼部尚书胡濙等奏来降鞑靼阿的干言有妻察哈罕被总兵官擒获解京  上命升阿的干为所镇抚以其妻还之濙又奏先年朵儿只伯遣使臣千户阿鲁台同男脱火罕等朝贡至京其后朵儿只伯肆侵掠朝廷已出师征剿阿鲁台等留京日久今难遣回  上命阿鲁台等俱与赏赐并阿的干等俱送南京锦衣卫带俸居住
　　○甲午书复庆王＜木旃＞曰所谕宁阳侯陈懋果园在古城南今既无人掌管听本府收用又谕八月祭祀毕欲往韦州省视所坟就于牧养处飞放悉从所言然边境重地藩屏切要不可谓无虞而久出也叔祖为□至亲宜体此意
　　○乙未  仁宗昭皇帝忌辰遣官祭  献陵
　　○是日行在礼科给事中刘海衣金织文绮以朝纠仪御史孙睿劾海为近侍不知礼请治其罪  上宥之
　　○起复光禄寺少卿张惠先是惠丁母丧去任厨役数百人奏保惠莅事公正乞起复视事行在吏部以闻遂有是命
　　○镇守陕西右副都御史陈镒奏客商赴甘肃中盐者多中淮盐缘淮盐价重浙盐价轻故也宜令淮浙盐兼中淮盐给什之七浙盐给什之三仍令淮盐惟纳米麦浙盐不拘豌豆青秫如此庶边储有积盐法无阻从之
　　○丙申行在户部言光禄寺岁用厨料请于湖广等布政司直隶苏松等府预给官钱买办  上以国家用度宜从撙节内官监有密可取用之余听买办然亦不许重费以病民
　　○丁酉镇守陕西右副都御史陈镒奏延安绥德二府税粮既远馈宁夏又分拨本处边堡供给不敷乞令巡抚官于二处取勘各官军庄田验数纳粮以备军饷奏下行在户部请如其言
　　○上以边地多荒有能自耕自用者不可徵其税若有侵种屯军旧地者须勘实令其办纳子粒
　　○初秦王府内使校尉占种陕西西安府咸宁县民地五十亩镇守官得民诉状欲理之王庇校尉不遣诬奏民妄认先王坟地为己业  上命陕西三司覆之至是三司奏民言有实行在户部请以地还民逮治占种人罪从之
　　○戊戌升陕西按察司副使郭振为山东布政司左参政给正三品俸命直隶晋州判官郭麟复任升正七品俸振以任满考最麟以部民保留也
　　○己亥爪哇国王杨惟西沙遣使臣亚烈麻吽泰宁卫都督拙赤遣指挥伯都福余卫都指挥安出遣指挥哈孩等俱来朝贡马赐宴并赐彩币等物有差
　　○彭城伯张昹子辅杖杀养子之久亡者行在刑部坐辅当徒  上以辅勋戚特宥之
○庚子初陕西西安卫指挥沈达以事迁调其所遗旧宅近宜川王府王因请以自益会永寿王亦以为请  上命行在工部核其相去远近宜否以闻至是尚书吴中言其宅近宜川王府但府地已广不必加益永寿王府虽相去里许然本府窄狭又王第镇国将军志埵将欲别居必须宅第宜如永寿王请从之
　○行在兵部右侍郎邝野等奏镇守大同参将石亨欲于官山设立界牌令北虏往来使臣并来降者停止于此赴墩报知验其虚实以凭抚捕臣等窃惟  圣朝土宇之广际天无外立界牌未当请主关于往来处为便  上以为哨备谨严何用牌与关邪命亨皆勿立但使臣来降者密加防卫若其为盗即剿灭之
　　○户部广西司主事张清言洪武间设立申明旌善二亭所以劝惩善恶也近年有司视为文具废弛不举将何以示劝惩广西平乐府知府唐复亦以为言行在礼部会议宜行天下府州县修葺二亭复置板榜于内如有为善为恶之人备写事迹揭于亭内以励风俗  上命有司行之
　　○宜阳王有火□弗妃薛氏卒命有司治葬事如制
　　○辛丑升行在工部主事周礼为本部郎中以九年考满故也
　　○日生半晕随生冠气右珥色黄赤背气一道色青赤鲜明
　　○壬寅羽林前卫指挥同知汪宁老疾命其子通代之
　　○命云南南甸誊冲二州瓦甸干崖二长官司潞江安抚司仍隶金齿军民指挥使司潞江洲百夫长仍还永昌千户所潞江州知州刀珍罕同知刀不浪仍充千夫长从云南总兵官黔国公沐晟等奏请也
　　○爪哇国使臣亚烈麻吽等回命赍敕及彩币表里归赐国王及王妃
　　○造大通桥闸成行在工部请拨丁夫监守且以隶附近庆豊闸官从之
　　○宁夏总兵官都督史昭奏败虏于木纳谎泥等地获其男妇把伯等十三口械送京师
　　○两淮莞渎场盐课司奏本司连年水灾盐课未完灶户逃移无从煎办乞停徵以苏民困奏下行在户部请行巡抚巡按官清理逃灶户复业免其所负盐课以示优恤从之
　　○甲辰云南鹤庆军民府故土官妻杨氏贵州宣慰使司土官安聚等各遣头目并金筑安抚司头目赵子华上马桥长官司头目韦田付四川盐井卫通事剌麻他等俱来朝贡马赐钞锭彩币表里有差
　　○复山东按察司副使韩玺官令专捕越狱囚谪司狱陈忠等戍大同初玺等以越狱囚不获逮至京鞫之盖忠等得囚赂诡以盛暑恳玺释其械囚因逸去法司当玺赎徒复职忠等赎死免官  上以忠等罪太轻故有是命
　　○民有逐其养子而妾其妇者既而又逐其妻妻讼焉法司论罪当徒  上以其败坏风俗不可常律断编为戍卒
　　○丙午阿鲁台部下鞑靼绰力癿察儿同弟忽歹答儿来归赐衣及氊帽靴袜
　　○提调学校监察御史程富初考盐山县儒学训导史演留学训诲既而黜之演奏富考察不公诏逮富下狱寻释之
　　○燕山左卫指挥使马诚侵敚士卒折粮银事觉刑部以诚贪黩不宜论以常律  上命兵部前枷号三月谪戍威远
　　○福建都转运盐使司副使朱勤奏本司所属盐场有经涉海道者盐商支给不便停积课多乏人看守恐致亏折奏下行在户部行福建三司议以十分为率三分赴前场支给若有亏折请治勤罪  上以勤既自请不必罪余如所议
　　○巡抚山东两淮行在刑部右侍郎曹弘奏直隶淮安扬州二府所属去岁水患民饥已行赈济其间多有积水田地并无牛种者即今徵收夏税恐逼民逃窜乞遣官勘实果全未耕种者蠲免税粮有三五分成熟者亦暂停徵俟豊岁补纳从之
　　○戊申泰宁卫指挥伯都福余卫指挥哈孩陛辞命赍敕及彩币归赐其都督拙赤都指挥安  等敕曰尔等远出东陲奉公守法保境恤下于兹有年朕屡敕边将不许令人需索听尔等自在放牧不期尔处人马数犯边疆朕初以为部属无知及边将擒获解京询其所由悉尔等同恶相济在廷文武群臣皆欲举兵征剿朕虑大军一出未免伤及无辜心所不忍已尝遣敕往谕朕意今尔等遣指挥伯都哈孩等朝贡具奏作歹之人远遁不服此似饰非难信兹因伯都哈孩等回再遣敕往谕尔等宜深念朝廷大恩即将犯边贼首擒获解京以正国法否则命将问罪虽欲追悔不可及矣尔等其审思之
　　○命江西布政使司布政使何源致仕以老疾故也
　　○巡按广西监察御史张文奏总兵官都督山云脚疾不痊难于任事况今蛮寇不时出没乏人调度恐寇乘隙深为可虑  上命太医院择善医者驰驿往治之复敕云自选廉能头目一人赞理军务即以名闻
　　○庚戌命故金吾左卫指挥同知傅贤子荣金吾后卫指挥同知贾信兄贵俱袭职
　　○诏放免锦衣等卫军匠四百七十四名以其老疾也
　　○会昌伯孙忠奏顺天府永清县民占种庄田殴击家人诉本县官不为理并治之  上命行在户部覆实以闻户部言忠先赐给庄田一十六顷五十二亩多系逃民纳粮田地今民复业者三户止种己地二顷七十七亩如旧纳粮其殴忠家人并县官推故不理俱应治罪  上俱宥之
　　○行在兵部尚书王骥奏凉州操备洮岷等卫官军土民缺马乞将兰州卫收贮官银及河州卫收贮官茶布绢买马备用奏至  上谕行在户部礼部兵部臣曰操备用马为急尔等其速议行之勿误边事于是三部议宜听收买请敕镇守三司等官估直运赴各卫令其军民自访堪中马匹当官给价买用从之
　　○宥陕西布政司左参议侯复罪复被委诣巩昌府赈恤饥民而所属秦州清水县民饥死者百余口镇守官都督同知郑铭奏复及府州县官俱宜治罪  上曰复等坐视民患固不可宥今姑宥之若再不用心必罪不宥
　　○壬子巡按福建监察御史周铨奏比者浙江温处二府青田等县无赖之民潜至福建福安县地方聚众数千采取银矿私置兵器出入山林劫掠民财臣与福建三司虽屡揭榜禁约委官缉捕然散而复聚为患不已乞敕浙江三司委官诣福安等县会同本处官员招抚各人复业或有恃顽不服者即于附近卫所量调官军擒捕庶息民患从之
　大明英宗睿皇帝实录卷之四十三
　　正统三年六月癸丑朔
　　○甲寅给万全怀安开平龙门等卫宣府鸡呜土木等驿马二百十九匹
　　○行在刑科给事中郭瑾以强贼妖言之狱多因挟讐妄引请敕法司凡不服辩者详为体覆庶不枉死  上曰然死者不可复生法司其慎之
　　○晓刻有星大如杯色赤流光起正南行至近浊夜有星大如杯色青白流光出天囷东行至云中
　　○乙卯升直隶真定府同知黄忠为本府知府忠九年任满诣京属县官吏耆民数千人奏保忠廉谨有为乞留复任事下巡按御史验实行在吏部言忠考最当升故有是命
　　○彭城伯张昹卒昹河南永城人  太皇太后之兄也  太宗起兵靖难昹随军征进克大宁等处擢义勇中卫指挥同知寻升指挥使永乐初调金吾右卫又调管锦衣旗手及府军右卫事  仁宗登极升中军左都督寻封彭城伯给诰券子孙世袭至是卒赐赙祭命有司营葬孙瑾嗣爵
　　○丙辰遣给事中汤鼎行人高寅使安南国赍敕谕国王黎麟曰朕恭承天序统御万方一体天心以图绥靖曩者广西守将奏尔下思郎州土官农原洪攻杀安平州人民虏男妇二百二十余人抢烧牛羊房屋又占峒村民二百二十户比又奏尔边人率众劫掠思陵州霸村虏男妇四十余人抢烧牛羊房屋此岂尔未闻欤抑尔号令不能行于彼欤今特遣官谕尔其令农原洪及守边头目悉归前后所侵虏地方人畜具奏来闻宥其前过自今恪遵礼法各守疆界如其不悛必正其罪毋曲蔽之以为己过
　　○命山西潞州判官李茂贵州婺川县知县冯翊江西浮梁县知县曾真保顺天府漷县管马主簿鲍鲤俱复任茂翊鲤俱升俸一级真保以有过故不升皆以任满部民保留也
　　○给靖虏卫夜巡铜牌十面
　　○丁巳行在工部尚书吴中言应天府上元江宁二县民匠例应二年一番赴工有自宣德七年休番至今犹未赴工者一千六百余人请敕有司逮系至京治罪从之
　　○戊午爪畦国使臣亚烈马用良通事良殷南文旦奏臣等本皆福建漳州府龙溪县人因渔于海飘堕其国今殷欲与家属同来者还其乡用良文旦欲归祭祖造祠堂仍回本国  上命殷还乡冠带闲住用良文旦但许祭祖有司给口粮脚力
　　○行在户部言保安王志坰已于正统元年四月薨逝其狭西布政司犹拨与禄米一千石宜扣还官而开具收欠数目又前后不一请治其罪  上以国家待亲藩礼宜从厚况王殁而其所收禄米忍复取乎命勿还官吏亦宥之
　　○己未  上闻郑王赡埈有疾命内官偕医士往视之
　　○云南总兵官黔国公沐晟等奏麓川宣慰思任发累侵南甸干崖腾冲潞江金齿等处  上敕晟等相机抚捕又敕思任发曰近者南甸等处皆奏尔侵占地方虐掳百姓抢象马害官吏掠官船守江口仍筑山寨以绝往来镇守总兵等官以尔不遵法度屡请官军问罪欲一鼓而扑灭之朕体上天好生之心虑大军一出不免伤及无辜离人父母妻子于心不忍兹特遣人抚谕尔能革心向化遵守成规人民掳掠者释之地土侵占者归之则悉宥尔罪若怙终不悛必兴师征剿尔追悔无及矣
　　○复除王缙绅为湖广按察司佥事以亲丧服阕也
</div>
    <div class="pagination">
<a href="明实录英宗实录_page27.html">上一页</a><span>...</span><a href="明实录英宗实录_page23.html">23</a><a href="明实录英宗实录_page24.html">24</a><a href="明实录英宗实录_page25.html">25</a><a href="明实录英宗实录_page26.html">26</a><a href="明实录英宗实录_page27.html">27</a><span class="current-page">28</span><a href="明实录英宗实录_page29.html">29</a><a href="明实录英宗实录_page30.html">30</a><a href="明实录英宗实录_page31.html">31</a><a href="明实录英宗实录_page32.html">32</a><a href="明实录英宗实录_page33.html">33</a><span>...</span><a href="明实录英宗实录_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
