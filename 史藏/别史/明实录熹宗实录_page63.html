<!DOCTYPE html>
<html>
<head>
    <meta charset="UTF-8">
    <title>明实录熹宗实录 - 第 63 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录熹宗实录 - 第 63 页/共 111 页</h1>
    <div class="content">　　○督理军务大学士孙承宗奏治仙灵失事罪戮逃将周继武等十九人因自求罢谴言向来边东失事俱以将不固守兵不顾将日者中右哈喇慎部夷朗素贵英作恶住挟喜峰口外挟赏关门舛□鸟鷔狡猾至断通丁之发烧高台之刍撤去坐门夷人除兴水以东为拱免坐门不撤而高台以西既撤而归独仙灵寺地未归也参将王楹奋臂当贼力战而死乃一时同死者仅六人重伤者仅三人而百余人逃溃不顾时令总兵官择其受恩深而负义者立枭千总周继武把总胡大顺百总李一观亲丁白宁杨奎等十九人以传首五部王楹并死事员役候另题请优恤然而臣之为防大略可见而况衰病已极一柄三掺必纷三柄一掺必竞若不蚤为引退恐边事纷纭未定也得旨览卿奏处分兵将足以申明军纪振励人心其死事将官还著优恤封疆大计正赖主持不必谦引别陈
　　○升礼科给事中惠世扬为太常少卿
　　○起补原任四川按察司副使丘志充于湖广分守荆西
　　○丁丑以进封  皇贵妃恭捧册宝颁赐辅臣叶向高等银各五十两
　　○吏科都给事中程注言天下有时急而人不得独缓地重而人不得独轻者最急莫如辽左而蓟门其咽喉也其次莫如滇黔而偏沅其门户也顷督臣王象乾以忧闻铨臣方急议推补而忽焉中止以枢辅踌躇郑重将议撤焉此其老成谋国出于深心意谓剿抚原自一局未可畛分权柄若有专掺必无异议识者韪之但中外诸臣鳃鳃过计以为蓟门何地而今日之蓟门又何地也东遏逆奴之锋而西摄狡虏之魄督抚事也得其人未必不可资枢辅一臂之力若之何自撤一藩蔽也偏沅总督已经予告而议尚未定也或欲去督而专设抚臣或欲去抚而另设按臣其去督设抚也谓名位不至相轧意气即可流通此为确然之议至专设按臣亦似于督饷为便然而偏沅之有抚臣繇来旧矣曩征播时初以支可大移镇而后遂改用江铎事急则设事宁则止不独固楚之圉而正以壮黔之援况抚臣则有兵马钱粮节钺煌煌钤制有体偏沅一带土司环伺待命今黔氛告急风鹤皆惊数百里犷悍之苗非一中丞镇抚其间何以帖然受我戎索哉当事者激于意见之横生肘掣而事功不易就议论之互执机失而局面之难收并一涂以专责任此真年来病痛职岂不谅之服之乃事体烦大有治兵者不能分身治饷则不得不望助于同舟款虏者原可效臂御奴则不得不藉支于众木特相济而不相妨也疏下兵部
○吏科给事中郝土膏言京堂添注太多晋陟无地合计实历俸以一年为缺限满则放假回籍遇有巡抚卿贰缺出采拔才望而推用之至若南中亦有京堂而人情每薄之谓得与于会推之列少也宜同在北者一体推巡抚推卿贰则南北可以互转也南中亦有铨部台省而人情每薄之谓得与于京堂之陟少也宜同在北者一体转年例转京堂则南北可以并重也如是则不惟可以疏京堂且并可以疏考选矣又如监司缺少率虚占于例转之官慢君命误地方此不可训也合自命下日为始逾一年不到任者吏部径自作缺另补而本官仍请旨处分庶几寒怨望之胆内察期远每荡简于部寺之席白简可绳或难为堂卿体面此不可训也合令各堂上察所属有不肖者得不时参纠而敢于反噬堂官者有禁庶几申堂属之体得旨近来京堂填壅皆因推升太多以后都著查照旧例升转不得狥情滥推其例推方面不到任者即作缺另补不必一年
○南京御史游凤翔言南都钱法大坏咎在工部司官尚书张辅之不能指名参处庇属抗旨不堪司邦土  上以辅之方简任留工何得轻行指摘
　　○予原任应天巡抚王象恒祭葬如例
　　○升参将沈应时为副总兵游击将军袁信陈廷对都司佥书谷九有为参将都司佥书姜辅河西备御拜世能为游击将军应时宁夏协守信山西太原九有山东德州廷对广西永宁辅狭西红水河世能宁夏广武营
　　○戊寅加督理屯田太仆寺卿董应举为右副都御史督理如故
　　○改兵部车驾司员外员金世衡为尚宝司司丞仍支五品俸
　　○巡按直隶御史潘云翼言辅臣孙承宗与督臣王象乾御与抚虽互为成而实各为任关与蓟虽合其势而实分其权今西虏鹰吻难饲大骨时争动辄要求动辄犯抢则虏尝借奴以为我难辅臣且以御奴者御虏矣迨虏氛益炽奴谋转深时称窥关时称假道则奴更借虏以为我难督臣且以御虏者御奴矣驯至于今而设伏猖狂顿成逆逞之势造车看路业稔入犯之形不几御在关门者急而御在蓟门者更急哉不意督臣之忽以忧去以代请也夫蓟何地耶且今何时耶目前报谍所称奴酋贿买炒花趋捷径于喜峰傥一路有警处处皆危何以振长驱而固半壁朗素纠合各家时踯躅于关外傥抚剿未当部部生心何以弥衅隙而杜危萌且今一闻狡焉启疆人孰不侈口于御奴固知舍御无别法而一闻不受戎索人人皆归咎于抚虏然而舍抚有别法否以今日之时势似惟在于自强之著以今日之系属则更在于督臣一身非有熟夷情知边务识力兼优宽严互运者不克堪此臣于督臣未报讣之先闻有为督臣引年计者曰宣抚王之臣与枢贰王之采其人可代也乃今一亦闻忧一尚守制以才之难又值数之厄如此臣尝概国家当恬熙无事之日鹓行何等济济而一遇有警用人之际其实寥寥诸臣但于华膴之途呈身攘臂而一遇艰难险阻则裹足却步伏祈  皇上亟敕该部作速从公会推更谕督臣王象乾仍旧安心料理边政极力消灭夷氛必需得代面相扬推事机交卸印务方许离镇此安危所系利害所关用是不惮披陈若此得旨这所奏边事甚明总督官著慎推堪用的来着王象乾还用心料理候代
　　○调补江西按察使沈朝烨于广东分守海北升礼部郎中杨觐光为江西布政使司右参政备兵抚州狭西按察司副使霍镇方为湖广布政使司右参政复除河南按察司副使秦一鹏于山东备兵兖西
　　○实授援黔加衔游击叶登科都司佥书职衔仍在军前听用从总督杨述中之请也
　　○浙江永宁参将陈云龙以病废回卫涿州督捕参将包良栻以盗劫官署革任
　　○己卯升户科给事中许宗礼为礼科右给事补给事中黄承乾于兵科
　　○户科给事中朱钦相疏言自奴酋倡逆欲歼奴不得不抚虏夫西虏非我族类其不为我用明矣而计必出于此者亦以虏即不为我用犹庶几羁縻之使不为奴用然后我可以修边除器一意东向耳今边报屡至种种情形虏已明与奴通奴之攻山海难而走喜峰易举朝久以为忧惟冀虏不合则不肯假道道不假则奴无从寄径今既以如此蓟门一带是尚不可为寒心哉蓟镇山川之阻墙台之坚独甲于诸镇迩以抚赏之故苟且目前一切据险修边之政都寘而不问今宜大为修葺通该镇地形不外三等一曰山梁二曰平地三曰水口在山梁宜铲崖削峰令形如壁立以成不可攀之险在平地宜掘沟置堑令淩如深谷以成不可越之势在水口宜安木城架火炮使无可乘之隙其守墙也不专恃墙而有险以卫墙其设险也不专恃险而依墙以据险若兵马单弱则如关臣言调通津各兵同本路兵挨营分哨申明信地此皆督抚诸臣所当日夜并力以固危疆者也至榆关一线共倚枢辅为安危夫川贵蕞尔孤城犹可墨守数月岂以山海天险而不足恃惟是摉奸细防逃溃关以内数十万之人心宜加意收拾关以外十余万之辽民宜及时安顿乃其吃紧在大将将得人而官民士卒自有所恃而不动闻人言马世龙新贵擅权尤世禄自负宿将颇怀□□果尔则居恒无襟袍之谊欲临难有同讎之心也庸可冀乎当事宜密察而辑和之可也京师金瓯铁壁万无足虑所可虑者年来法纪陵夷人心蠢动恐一有警报穷民把棍悍卒骄兵便相煽为乱耳宜蚤令五城御史申明保甲于各胡衕巷口置立木栅蚤晚启闭即择本巷中殷实良民及仕宦之寓居者共为守望互相讥察又令京营诸臣择营将之忠勇勤敏者部署营兵分派各门信地无事巡警有事救援繇是宄歛迹良民安堵凭城而守固于金汤乃若京兵十万实多桓走□斗干城奈何徒统之以不识行阵之勋胄旧将李怀信夙负威名屡经推毂竟卧家园总兵萧如薰一城斗大领羸卒三千有同赘疣何不立促之至京令之统御诸兵且无论训练步伐必有可观老将提将先声慑人无异操群羊而鞭棰使之其必不敢有越志而惟我指使矣如是而虏遂可不抚乎夫抚胡可已也第数年来所费缯不知几十万使尽已饱虏何至生心无柰贪官猾弁借虏以充其橐读枢辅孙承宗疏谓辑一抚夷志欲得钱粮之数而竟不可得噫枢辅魁柄在握何所不得问而其言若是抚事尚可为哉乞敕枢辅同新简督臣将以前用过抚赏钱粮严为清查务穷窟穴庶抚有实著而虏心附虏心附而后顺则抚之逆则剿之槮纵惟我于以专力东向易易耳得旨封疆事重著兵部会同督师及督抚官酌审情形相机防抚
　　○盗杀北城居民许国熙家六人革东巡捕把总张国勋任
　　○陕西道御史沈犹龙言今日官司壅滞之患小而疏通之患大累累若若充斥天衢不过多糜朝廷大官多增衙门公座肩摩踵接望垄先登惟忧前路之壅预占未虚之席势不至尽隳职业以营进取不止弊非小矣又如巡抚一官关系一方灾福  祖宗朝简任此官必择谙习土情晓畅吏事者方肯俾之即钺不轻授也或以藩臬擢补或以卿贰出镇或以经堂需次不专在内也近年廷推各处处抚缺止是东西重镇逼御奴之地常用监思耳其他屡缺屡推不一及也至于内转京营则又不顾惜不可巡抚又可为京堂乎关门枢辅有鉴于经抚纷岐事权庞杂为之裁经立抚独主调度暂请一行以安人心整家当旋即返旆以让抚臣行事最简且便也而今似不经不抚稳住樊笼矣  圣明何等眷注须使放松手脚方得尽其怀来或归而议事或出而巡边活变其机栝以调达其锐气内外流通而不虞叫阍之不应事权画一而不病仗钺之虚拥是或用枢辅之一道也今日  大祀庆成百执嵩呼  皇上亦念有榆关白发无从戮力之劳臣乎得旨督师辅臣朕非不念劳苦但封疆事重还藉料理沈犹龙如何轻议姑不究余著该部酌行
　　○礼科给事中熊奋渭疏言顷者  皇子诞生大颁宠泽而  神宗昭妃尚未蒙一字之褒夫昭妃者固  皇祖遗之以保冀  圣躬者也三宫正位主持为多而麟趾呈祥伊谁调护曩者涣号宣懿似犹未称隆重典礼之旨得旨  皇祖宣懿昭妃已再加徽称宫闱典礼外廷岂得渎奏
　　○兵部尚书赵彦覆兵科赵时用及贵州总督杨述中巡按侯恂疏言安酋狂逞黔中几三年已矣省围虽解而元凶未殄水蔺合谋而虐焰益炽乌江会师声罪致讨固势之不容已者乃督臣杨述中抚臣王三善意见相左遂有参商之形迹督臣经理黔饷勤劳即著已奉明旨准其推用臣等无容再议惟抚臣躬行督阵军机决于呼吸岂得向平越而问饷应设巡抚于偏沅督楚饷以济黔师在贵阳则专司兵权无督臣之遥制一柄不至两操在偏沅则专司粮饷无兵食之分心异议不得旁挠诚今日策黔之急著也然抚臣不有军务之衔不与一旅之师傥有缓急何以应变应兼管辰沅一带额设营卫兵马控制楚之土司以备黔之后劲者也至我兵深入贼巢而里粮不及十日此危道也楚之解饷本自额内之数而转运愆期岂容秦越之视今计部复发五十万严立限期刻日解纳计食足兵强狡酋有授首之日矣惟粮糗未备援师未集而以贵竹之孤军为渡河之大举恐轻进失利临事而惧好谋而成用兵之要诀不可不深长虑也彼怯懦之马炯誓师并渡乌江而徘徊于年狼寨复迁迹于黄沙渡岂非借招抚以缓师趋间道以避敌乎彷徨道路为贼所穷非各营留驻高坡几以全军与敌炯之罪可胜诛哉尚念客帅入援不敢临敌易将相应削职一级戴罪杀贼俟成功之日统计功罪另议得旨杨述中已有旨另推其督饷官吏部作速推用马炯姑降一级戴罪杀贼
　　○巡按贵州御史侯恂查过旧黔抚李橒迫取安酋金盆事无实御史蒋允仪风闻之误  上命允仪回奏允仪复再疏诋橒仍命部院看议
　　○朝鲜国遣陪臣礼曹参判赵濈等进龙文帘席等方物贺  万寿圣节及冬至令节赏赉如例
　　○总督贵州兵部右侍郎杨述中以病乞休  上命解任另行推用川贵劳绩候事平一体叙录
　　○庚辰改户部山东司郎中区龙祯管理新饷
　　○升浙江布政使司右参政米万钟为江西按察使分守饶南
　　○荫原任浙江巡抚刘元霖子胤昱入监读书
　　○升参将李嘉训为神枢六营右副将
　　○以原任蓟镇山石路副总兵吴自勉为本镇协守东路副总兵
　　○升游击将军王纯臣都司佥书李为栋解国重坐营李文奎为参将纯臣昌镇涿州为栋大同中路国重陕西靖虏营文奎广西柳庆
　　○革援黔副总兵金汝佐职提问追赃以按臣侯恂纠其不律也
　　○壬午  上视朝
　　○升工部右侍郎萧近高为本部左侍郎大理寺卿饶位为工部右侍郎
　　○添设门工右侍郎一员以通政使吴用先为之
　　○升左春坊左谕德蔡毅中国子监祭酒
　　○升太常寺少卿王洽太仆寺卿程正己魏云中左通政徐良彦为巡抚右佥都御史良彦宣府正己保定云中宁夏洽浙江
　　○荫原任户部尚书耿定向孙应舆入监读书
　　○予原任浙江巡抚刘一焜祭葬如例
　　○贵州巡抚王三善疏参援黔总兵麻镇援黔避粤借募侵饷逗遛观望致误围城部覆得旨行彼处抚按拏解来京究问
　　○保定巡抚张凤翔疏奏保定旧七营一标营一骑营一左营一车营一忠顺营一一千营一练兵营顾左营一千营各不过千人练兵营则抽各营之各二三百而另立一将头绪纷纭官多费多于是并为五营而为中前后左右练兵营系劄委官可径裁其一千营系大宁操捕佥书统领除却营务别无一事此可归并佥书一人而其官竟可不设者也真定亦七营一标营一民营一车营一左营一右营一选锋营一练车营顾左右选锋三营各不过一十三四百人练车营亦抽各营之各三五百而另立一将亦觉头绪纷纭官多费多于是亦并为五营而分中前后左右余官皆裁关营官故甚冗每一营中军千总尝十余人官多费多于是定每营中军一人把总每五百一人其千总不设于是兵部咨到加衔官卞成龙等八十四员惠我恩等六十三员止考留九员其余一日尽遣营制既定官兵既经遴选即使万一有事似亦稍稍堪恃防御矣又以台臣冯英题请各州县各募民壮大州县四百小州县三百奉有明旨此为东事急耳今东夷无匹马过河叩关者已将二年则亦未可谓非渐缓也州县新设民壮正当放班不烦散遣此项工食暂行减派以惠畿民盖战不宜忘财亦不可匮如真定但免镇城民车之二营出防而车步骑相兼之义备但留旧抚臣题增之左右二营实授二将以翼之事平停止而五方之义亦备兼之各州县额设快壮弓兵各若干其初皆兵而后乃失其意今但还其工食免其抽扣以十之七精壮团掺以十之三寻常勾干而新设民壮存其名藉有事一呼可集无事则次第补旧兵名缺以无失壮士之用而足兵之义亦无不备兵部覆如所请
　　○升狭西都司佥书张梦鲤为何南都司掌印下江运粮把总童世功为中都春班佥书江西运粮把总张实履为山西都司佥书
　　○甲申复除原任江西道御史王业浩于山东道
　　○加山西布政使司右参政张晓为本省按察使仍守口北
　　○乙酉南京工科给事中徐宪卿言人财两敝亟宜更张今天下起废之途日辟以致南北添注几二百员人若是其多也然政为多而薰莸共器愈不得其多之用用兵之数日增以致加派后尚缺额一百六十四万余两财若是其缩也然政惟缩而根蒂不清终不免于缩之苦以用人言之内而部属卿寺外而司道督抚无官不添然祗闻讲升讲缺徒长攫攘之风讨假讨差又增驿递之扰近吏部酌议具奏已准三人致仕矣而此外实繁有人独不可再为访核以清仕路乎臣所谓欲别其薰莸而人归实用者此也以理财言之统计各省直京运民运及盐引钞关等项额收不过四百六十三万六千零耳而各边运以及海运额支则六百二十八万三千有奇近奉有钱粮未完八分以上都革职为民之严旨此旨一布能保守令之不烦策急辔乎臣以为计经久莫若屯田以行之腹里者复行之塞外计目前莫若鼓铸以行之两京者遍行之各省而犹恐缓不及事则无如汰冗兵关门永密之兵虽不减其人数而犹必清其尺籍登莱通津之兵或存留其旧额而量去其新添况津抚以长财屈于短驭通镇以乌合恣其鸱张登莱以虚声浪做实著皆裁之便裁之而岁可省百万金钱何惮不为也然汰冗兵犹不如汰冗将汰一千总省以百计汰一都司省以千计汰一副镇参游省几以万计矣盖饷只有此数克之人少留之数多又何惮不为也说者谓聚兵易销兵难近台臣才言革饷而门军几覆其巢卵则重本色之议真救时针砭也此辈重在折色利其可怀之以逃而我偏轻以其重本色多则可疗穷军之饥折色少亦不至饱贪弁之橐近见屯臣报收红白稻一万五千余石变价可得五千余金关门斗米四钱永平运草一束湏价六分何不就近即以本色充作新饷其稿鞂黑豆等又可饲马奚必变价展转折阅徒为经手者鼠窃乎哉臣谓欲清其根蒂而财归实用者此也章下所司
　　○录川贵捣巢解围功朱爕元加右都御史兼兵部右侍郎仍旧总督杨述中升俸一级仍俟推用王三善加兵部左侍郎兼右佥都御史薛贞加副都御史俱照旧巡抚张论侯恂林宰杨松年俱候升京堂戴燝升二级闵梦得王世仁李仙品赫奕陈龙光吴光仪刘可训朱芹缪国维陈尧言向日升徐清杨世赏各升一级周著杨述程丘志充准各起用杨述程丘志充仍加升一级
　　○以  皇子生覃恩录荫吏部尚书赵南星男清衡吏部尚书管都察院事孙玮孙佳胤户部尚书李宗延男胤豫总督仓场户部尚书张经世男志礼部尚书林尧俞孙浚芳兵部尚书赵彦孙标刑部尚书乔允升孙启祯工部尚书王舜鼎孙自昭吏部右侍郎曹于汴男曰良督珵京省钱法户部右侍郎陈于廷孙宗大礼部右侍郎钱象坤男以驭礼部左侍郎周如磐男庆延礼部右侍郎张邦纪男永禧礼部右侍郎汪煇男庆余吏部右侍郎王图孙毓美兵部左侍郎李瑾孙琸兵部左侍郎高第男应辰协理京营戎政兵部左侍郎朱光祚男养纯兵部右侍郎李邦华男士开工部左侍郎周应秋孙有庆工部右侍郎熊尚文男汝学都察院左副都御史郑三俊男思昱大理寺卿饶位男秉德太常寺添设卿洪世俊男娄生太常寺添注卿胡克俭男奉圣太常寺卿胡世赏男我琨太常寺卿侯执蒲男缌太常寺添注卿林熙春男益封太常寺卿卢大中男钦度太常寺卿曹珍男兆儒太仆寺卿管京营少卿事黄运泰男养纯太仆寺添注卿管少卿事程绍男震太仆寺卿饶伸男秉愚太仆寺卿柳佐男文太仆寺卿王之采男建斗太仆寺卿管少卿事丁启浚男樾光禄寺添注卿洪翼圣男天台光禄寺卿何乔远男九说光禄寺卿管少卿事郝名宦孙允耀光禄寺卿管少卿事李本固男士朗俱准送监读书南京工部尚书仍管南京兵部右侍郎事沈敬炌男峻卿工部协理右侍郎萧近高男可风太仆寺兼河南道监察御史董应举男鸣玮光禄寺卿管少卿事魏时应男士冲原系监生准送文选司改注选
　　○宴泰宁等卫夷人著侯吴汝胤待
　　○加四川按察司副使叙马泸道李仙品为本省右布政使与遵义道按察司副使侯国互相更调
　　大明熹宗悊皇帝实录卷之四十一
　明熹宗哲皇帝实录卷之四十二（梁本）
　　五月甲寅朔锦衣卫指挥同知署北镇抚司刘侨以宽汪文言削籍许显纯代之
　　工部员外郎马明瑞窃官镪窖地被盗亡何获盗所搜官镪俱郡县鑴识者因削籍
　　何如宠为礼部左侍郎
　　礼部主客司添注主事毕自肃言贡夷宜择贡约宜明贡道宜清贡限宜定从之
　　廷试岁贡生榜示
　　狭西道御史张纶广东道御史刘廷宣为大理寺左右寺丞俞诲为狭西右布政使
　　乙卯南京光禄少卿李文熙为南京太仆寺卿
　　王命新为南京大理寺左寺丞
　　御史张继孟追论旧辅方从哲败坏辽事所善同乡钱象坤上不怿夺俸三月
　　大理寺卿林熙春致仕进户部左侍郎
　　先是吏科都给事中魏大中奏办奉旨到任及报鸿胪寺面恩俄传旨互参未给何得到任于是刘芳言大中到任皇上实所命之也浃辰之间自相矛盾不听两朝从信录刑科给事中傅櫆疏参科臣魏大中于本月二十六日到任讫忽二十八日鸿胪寺而恩起数奉圣旨魏大中傅櫆互参情事尚未明结何得到任面恩以待有这等的鸿胪寺不得开写朝仪起数櫆上言夫朝仪报单从来未有旨意此旨之自中出无疑也臣一见之不胜惊愕盖朝廷于诸司章疏以票拟付之阁臣则外廷之耳目不惑以酌处付之部院则一人之喜恕不私若天威之严重辄从内降以传宣而巽命之更张不由章奏以寄发则不惟阁臣部院皆为虚设人将揣摩于不可知之地以为左右之人或借皇上之威灵以为所欲为遂至是非可以违心佥壬因而益肆臣又安得不以忠君爱衍国之公愤转为防微杜渐之隐忧乎且大忠小臣也奉旨未有不到任到任未有不面恩者乃明旨忽二忽三令朝端且疑且骇至大中之进退与微臣之论列俱未晓然明见于天下当盛明之世见非常之事此微臣之所大恐也不特此也即如汪文言者以亡命之辈作通天之奸何可幸从宽政然刑章未付之司败讯语徒恣其游移而么么既烦缇骑皇上复两敕该司虽本犯罪固应尔其如王言之体何哉臣非敢为大中等解也特职曩恐开邪之径为害不小故视同官之谊犹轻今见旁窃之渐大故较殿上之争更急不然亲假而内批可罢浸假而墨敕可封虽大中非其人圣世无其事独是近臣因不测以市私将忠臣避中旨而箝口前有谗而不见后有贼而不知天下事尚可言哉伏乞皇上旷然远览明还阁部之权特重丝纶之体庶雷霆之断天地之公并运而盛治有光国是可定矣
　　熹宗旧纪是月甲寅福宁州军变  两朝从信录福宁州军变衅起于仓官林廷柱之盗窃军储怨丛于州同徐士璋之受赂寝阁王州守又庇佐贰而不为之调解于是刁军流民张天锡王一经等揭竿而起胁众闭城辱官殴吏围署树旗折屋  财城门闭塞者十有三日守道朱震生往视晓谕解散旋就宁谧
　　丁巳赐毛文龙百金蟒衣一袭余将吏升赏有差仍给敕百道待有功者时秀水谭昌言为登莱参政毛文龙药辽人舌献俘昌言廉得之密与解毒汤旬日舌清乞命皆辽人也言其实编为农
　　戊午太仆寺少卿黄龙光为右通政光禄寺丞涂一桧为大理右寺丞南京光禄少卿陈采为南京太仆寺少卿
　　己未翰林检讨顾锡畴兵科给事中董承业主考福建刑部主事刘余祐大理评事马之升主考四川兵部主事吴时亮中书舍人曹师稷主考广东户部主事林肇开工部主事王廷相主考广西叶向高复求去曰臣方草疏忽见南台臣黄公辅攻讲臣钱象坤虑臣去象坤且入阁臣愈愕愈惧士大夫之习象坤者多称其清修恬静毫无訾议枚卜大典自有公评亦何庸如是之过计乎
　　巡抚浙江王洽以浙江骄易鼓乱求免调援黔许之
　　辛酉酉阳宣慰使冉跃龙以东西赴调屡效及其弟见龙殉辽阵亡千七百人余请赉恤命下兵部
　　壬戌增盐课除狭西河东池盐云南应额不增两淮两浙长芦山东福建广东四川共增课五十四万七千九百九十三两
　　贵州总兵黄钺求沿途招募不许
　　兵部尚书赵彦言诸臣僇力东事可必亡虞然与其来而制之不如制之使不来在联西  携其文济毛帅以牵其应也朝鲜向为文龙所倚居其地资其粮不宜久稽其封容臣申谕倧同心合力以制敌报如议
　　甲子浙江左布政周延光为光禄寺卿光禄少卿刘复初为左通政太仆少卿钱春为右通政河南按察使张朴为太常寺少卿
　　沈＜氵隺＞卒＜氵隺＞乌程人万历壬辰进士选馆历太子少保礼部尚书文渊阁大学士濡迹珰媪见訾不休遗疏引宋司马光仁明武三字非仁无以容众非明无以烛奸非武无以决事为献赠太保谥文定
　　户科左给事中周之纲疏陈时政宫府之情意尚隔臣子之实职未修宽严之调剂未平辇毂之途径当清乱党之讹言宜止上不怿责其沽名
　　广西道御史刘廷佐言自戊午发难于兹七年兵不可用饷益不足慑于敌固弱也借援于西亦弱也诚乘彼鸷伏汲汲整顿讨军实而申儆之至饷则厚糈施于骁勇分廪称其才技使一饷有一饷之用于以减军中之冗滥而宽闾左之丝毫又乞免立枷宽法外之刑不听
　　叙土司援蜀功石砫宣慰司女官秦良玉子宣慰马祥麟酉阳宣慰司应袭冉天彻各赏赉有差土同知陈思虞长官杨光斗等各加服
　　乙丑户科给事中户同皋为太常少卿
　　丙寅总督蓟辽吴用先言抵任后即历昌蓟诸路及山海关外至宁远卫周遭二百余里枢府讨事可无虑臣之忧非关外难而关内难也关内三协延袤二千余里精锐尽调以东关内单弱不得不募新兵乌合之众未习操练不逃则盗故练新兵不如练旧兵喜峰口白马关火水谷潮河川桃林口界岭口人马俱通尤为要害先年有墙台烽堠明暗尖近来水面倾圮圮班军尽赴山海三年未筑臣豫为估计补葺以待兵集庶藩篱可固上是之
　　丁卯孙承宗求去举赵彦自代不许
　　甘肃松山银定台吉纠海西古六台吉犯甘肃榆林兵备
　　宋槃游击周世显以报巡抚李若星豫备之总兵董继舒击斩二百七十七级  大创去
　　刑科给事中沈维炳请免立枷不报两朝从信录是月科道周之纲许誉卿刘廷佐交章请勿用用立枷
　　命中书舍人陈之蘧奖谕四川土司
　　庚午顺天巡抚左佥都御史邓汉言蓟镇十二路东自山海西接黄化镇延褒二千里臣顷遍历三协各关口虽无处不险而平原大川可容数十万大举入犯又当贡夷出入之路则喜峰潘家口为最皆中协地也臣驻劄处距  十八里而近计通中协四路顷增兵五千连东协共增六千兵增则饷随增然不敢烦主计也于所属地方一损益间即充用通州羸卒万余强半虚冒断宜裁止留兵四千守旧城西协九千人其数□即内拨二千以补中协所省多矣章下兵部
　　平辽总兵毛文龙请饷百万部议四十万报可
　　广西巡抚何士晋言安南都统黎维祺政在头目郑松  没子杜杜春争立构杀安南人乱高平莫敬宽乘间直入维祺走海上杜击败敬宽维祺复国但权归郑杜  恨高平封何惇谅山副总兵攻莫欲犯宣化广西兵饷单弱先年增兵五千请留本省辽饷六万有奇饷新兵至天启二年而止乞再留四年章下户部
　　登莱巡抚袁可立陈发兵出海之期言海上诸岛对登州者旅顺也东则平岛三山广鹿诸岛在焉他岛但可往来停泊惟广鹿长山可也兵如应援毛帅则二岛为要若进窥辽阳此岛又为缓地矣旅顺以西有平头凹山不可泊舟西则双岛可住舟但薪水给于老岸未便也转而西有麻洋岛再北则松木汶閟岛皆隘浅不堪住再北则中岛南北泛口也三岛皆环海其去岸远者六七里近者三四里陆地抵复州三十里盖州百八十里水路抵盖则半日程东南风利抵三岛觉华一日程耳如由盖套入盖州不十里由三岔入海不四十里由海州入辽阳百二十里且三岔沃野百里井泉茂林即充国之金城不是过之欲借登兵以图恢复则三岛诚为要路海外诸岛之形势大略如此今欲分地而守则旅顺东□岛毛帅业已兵屯且迫近金州顷兵部议金州当为毛帅进兵之地自当领之东镇旅顺以西则去平岛最远恐东镇鞭长难及也今拟严正中等兵在旅顺双岛之间与张盘牙制袁进等兵住两汛中岛之间与觉华觭角然南汛中岛潮落可渡防守宜严至隆冬冻合则皇城岛又为大兵出入归著之处东西策应之冲议以孙承祖等守之事下兵部
　　辛未刑科都给事中李春烨言臣奉命核登抚陶朗先募兵御史游士任招练副使刘国缙前案除士任国缙另结外独陶朗先徐应元宋大奎等罪状逮问旨下九阅月而罪人未到何也又何栋如八万之□宜久下廷尉尚入京投谒何怪乎终日言清饷而饷不清终日言惩贪而贪愈甚也
　　壬申右赞善萧命官为右谕德
　　张安为中军都督府佥书
　　故刑部郎中赠太常寺少卿马德沣子嘉植荫国子监
　　甲戌工科都给事中杨维新请发帑助庆陵并严那借考成之法言外解亏百六十余万非尽在民也或州县解府府解司各移而用之上下相蒙抚按不核安得不愈久愈多耶今限州县解银系某项即凿某项字于上及年月册上之府  册上之司  并府州县册上之部则那借之弊可祛矣至考成之法应解钱粮越一季作何罚治越二季罚倍之越一岁则渐加焉以十分为率完及八分亡罚亏二三分作何罚治四五分罚倍之六七分则渐加焉府不责之州县则罚府司不严之府则罚司抚按不严之司则并及抚按断在必行如此而犹亏额臣不信也上以金花银不许余如故
　　乙亥南京礼部右侍郎张鼐予告
　　戊寅故长兴知县石有恒赠太仆寺少卿荫监子祠祭主簿徐可行赠湖州通判附祠两朝从信录浙江抚臣奏曰盗执石知县索印索库银俱不可得执之而行不肯离县门一步延颈以死及入其署仅得俸银二两葛布一端盗亦相顾惊叹真正好官呜呼临难不苟与邑相殉劲节精忠于昭日月
　　己卯南京礼部尚书黄汝良致仕进太子少保
　　庚辰翰林院编修陈子壮户科左给事中周之纲主试浙江简讨丁乾学吏科给事中郝土膏主试江西编修方逢年兵科给事中章允儒主试湖广吏部考功主事孙昌龄礼部祠祭主事丘履嘉主试狭西
　　辛巳督饷户部左侍郎毕毕自严言海运始计一年兵额一万七千人与调到兵共十四万每人月支五斗该海运米八十四万石春秋两班防军各二万七千每下班日支米一斗合八万一千石共九十二万一千石以料豆言马羸三万二千七百匹各镇调齐可四万匹每匹支全料一石二斗六阅月共二十一万八千石放青六阅月支九斗共二十一万六千石二项共五十万四千石石乃津门之粮运何如哉部议岁额米八十万内东兖米二十万原以该省加派银十二万八千八百八十七两二钱五分作为籴本每石价六钱有奇道府欲增至八九钱今所解米仅二万六千四十余石才十分之一耳部议岁额并三十八万内保定八万石该银四万俱取给于杂项该府止认一万一千两夫以原派米豆尚廪  不给今额外欲增米十二万一千石豆三十万四千石斯岂易为力哉臣与司道悉心面议一议加本色今新漕将至截米十二万一千石而又以银五万二千于河间买十万四千石转运关门此一策也一改给折色关门见银四万九千二百余可抵米六万一千五百余石仍例补满十二万一千石折色之数料豆每石价七钱仍以银七万二千八百满十万四千石折色之数今山海饷司于夏秋间量支折色米豆一二月银尽而止此又一策也命下部议久旱至是大雨辅臣奏贺
　　固原华亭大雨雹伤稼又塞上大旱
　　吏科都给事中魏大中纠霍丘知县郑延祚东馈六十金下抚按讯之
　　壬午督师大学士孙承宗上车营图说计骑步二十四营合为车营外有前锋后勍骑兵七营合骑步九万二千八百五十六人内步兵四万一千八百五十六人俱足骑兵五万一千人见少一万五千七百八十九人议催各镇兵可得万人其马宜六万三千九百十三匹今少六千五百八十九匹拟于京营量选三千五百太仆寺量兑三千一百其各营所需细大之数约七十余万乞发帑金二十四万上是之发十万
　　安南禄州酋韦德成杀何惇来献初何惇入寇上思凭祥焚掠甚惨为患二十余年至是抚臣檄安南歼之所侵村峝悉复
</div>
    <div class="pagination">
<a href="明实录熹宗实录_page62.html">上一页</a><span>...</span><a href="明实录熹宗实录_page58.html">58</a><a href="明实录熹宗实录_page59.html">59</a><a href="明实录熹宗实录_page60.html">60</a><a href="明实录熹宗实录_page61.html">61</a><a href="明实录熹宗实录_page62.html">62</a><span class="current-page">63</span><a href="明实录熹宗实录_page64.html">64</a><a href="明实录熹宗实录_page65.html">65</a><a href="明实录熹宗实录_page66.html">66</a><a href="明实录熹宗实录_page67.html">67</a><a href="明实录熹宗实录_page68.html">68</a><span>...</span><a href="明实录熹宗实录_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
