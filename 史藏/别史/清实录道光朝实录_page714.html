<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 714 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 714 页/共 848 页</h1>
    <div class="content">○丙寅。户部奏、查明罚赔库项半年限满完不足数。及全未完交各员。请分别展限监追。得旨、所有要身应赔完不足数之奎弼、额林布、富通、著再勒限四个月。其代赔完不足数之庄襄亲王绵课等七员子孙。著再勒限六个月。经此次分别展限以后。若再逾限不完。即行革职监追。代赔全未完交之德英继曾孙骁骑校福佑、瑚图里之孙户部笔帖式良育、蕴布之继孙世管佐领善志、福庆之孙头等侍卫勋承、王集之孙二等子爵王基、宗室春禧之子左翼宗学副管松全、祥云之子二等侍卫兼公中佐领邱庆、均著革职监追。达春之子马甲吉拉敏、宗室庆全之子现食钱粮贵芬、庆安之子现食孤子钱粮玉昆、鄂祥之子领催鄂卓善、舒英之孙养育兵清泰、福彰阿之孙养育兵法兴额、均著监追。　　

○丁卯。上还宫。　　

○谕军机大臣等、壁昌奏、验试同安梭船。并添造阔头三板船只。分交各营。认真巡防一摺。据称同安梭船。吃水较深。于外洋相宜。著即饬交苏松镇督同将弁等、在外洋驾驶巡防。俾资得力。其续造阔头三板船只。著照议派给苏松、福山、二镇并京口左右营管驾。一面仍饬该员弁等依式接造十一只。以备派给各营。惟江南水师积弊。领船到营。多不认真管驾。该将弁等平时既漫不经心。及至饬调操演。则诿为船不堪用。甚或偷卖摃具。私行租赁与人。种种恶习。实堪痛恨。著耆英。尤渤。严定章程。认真查察。革除锢弊。所有此次派领船只。务当随时委员前往查验。如有管驾不慎。及巡防疏懈之员。即行指名参奏。其前赴福建成造之同安梭船二只。八浆子船四只。现交苏桶镇收管。著责成上海道按季查明。该镇将是否亲身出巡。及船只有无抛泊捐坏之处。据实结报。毋得日久视为具文。以致有名无实。将此各谕令知之。　　

○予浙江慈溪县阵亡甘肃外委杨福增、陕西外委毛玉贵、何海祭葬世职。　　

○予广东阵亡水勇杨仲等一百十五名恤赏如例。　　

○缓徵两淮富安、安丰、梁垛、东台、何垛、丁溪、草堰、刘庄、伍祐、庙湾、板浦、中正、临兴、十三场被旱被水歉区新旧额赋。　　

○以冬至祀天于圜丘。自是日始。斋戒三日。　　

○戊辰。御制跋成哲亲王养正四在箴示诸皇子。养正书屋之义。备载集序。兹不复赘。彼时朕伯成哲亲王。亲制养正四知箴。书以勖予。盖阐发圣旨精微。慈恩高厚也。予永矢弗谖。规模懔感。须臾曷敢忽诸。溯自嘉庆丙辰。迄今四十有八年矣。虽不敢期诸寡过。然尚克兢兢自守者。非我皇考之慈训。我伯父之警省。其可得耶。每一思之。感恸交萦。兹皇子等齿渐成童。蒙养之功。第一要务。我诸儿若能体朕之心。守朕之训。义制事。礼制心。存存三畏之言。懔懔四箴之诫。庶几免乎败度败礼。知诱物役也。命上书房师傅等、各于本阿哥读书处。手录一幅。悬挂壁间。俾触目警心。相观而善。同归百度惟贞之道。方符厚望焉。　　

○谕内阁、棍楚克策楞等奏、请将受馈捏报之云绮尉革职一摺。此案云绮尉乌尔卿阿。于流民潜入禁地。搭铺捕鱼。既经查出。并不实力驱逐。辄敢受馈私容。具结捏报。实属不职。乌尔卿阿著即革职。城守尉常山。率请令旗丁等在禁地立网捕渔。殊属不知大体著开缺来京。照例带领引见。该将军等务即遴派妥员。将该处房屋窝铺鱼□□戋坼毁净尽。嗣后仍不时严查。按季结报。并著吉林将军饬属于松花江连界地方一体查察。务使禁地肃清。毋得为具文。日久生懈。　　

○予浙江乍浦阵亡前锋校佛印。祭葬世职。兵丁林茂通等五名恤赏如例。　　

○蠲缓齐齐哈尔。黑龙江。墨尔根。布特哈。四处歉收田亩应交粮石有差。并贷口粮。　　

大清宣宗效天符运立中体正至文圣武智勇仁慈俭勤孝敏成皇帝实录卷之三百九十九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十三年。癸卯。十一月。己巳朔。日食。　　

○上诣南郊斋宫斋宿。　　

○庚午。冬至。祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○停次日朝贺。　　

○幸圆明园。　　

○诣绮春园问皇太后安。　　

○谕内阁、前据陈阶平将制造加工火药各法。开单呈览。当降旨著各直省一律戊造。并谕令平时操演。不得滥用。以昭撙节。兹据张国相奏称、黔省各营。年额操药。合计应造十万七百余斤。本年遵照加工制造存贮。慎各营设居万山之中。岚气甚重。药经久贮。难免霉变之虞。著照所请、除每月营操大阵等项。仍用旧制火药外。其枪炮兵丁打准头。准其将加工之药给发。除陈易新。期无霉变。而兵丁等亦藉得熟悉药性。庶于储备缓急。大有裨益。　　

○赏八旗兵丁一月钱粮。　　

○辛未。谕内阁、僧格林沁等奏、遵旨配成火药。请交各旗营分贮。所有外火器营新制配成火药三万斤。著交圆明园枪营四千斤。健锐营六千斤。内大器营六千斤。外火器营六千斤。汉军八旗五百斤。前锋营每翼二百斤。八旗护军营每旗四百五十斤。均著该管各旗营大臣。饬属妥为存贮。毋致稍受潮湿。傥漫不经心。日后不堪应用。惟该管大臣等是问。　　

○壬申。谕军机大臣等、给事中齐承彦奏、东河工次采买麻斤。委员不肯放价。苦累贫民。以致有麻之家。观望不前。而交麻时搀和水土。有积惯作弊之料贩。串通蠹役。捏报斤称。委员藉此营私。同官不敢禀揭等语。大工麻斥。为编葺绳缆。捆缚埽段要物。欲使工坚。全在料足。若如该给事中所奏。委员等竟敢藉此营私。料贩蠹役。又复勾通搀扣。致将来贻误要工。所关非细。此外如收买秸科。购造土方。以及挑穵引河诸事。似此营私舞弊者。恐复不少。著麟魁、廖鸿荃、钟祥、鄂顺安、严饬承办各员。各矢天良。认真办理。该尚书等仍随时严密查访。如查有前项弊端。立即严参惩办。毋稍徇纵。是为至要。将此谕令知之。　　

○旌表守正被戕江苏铜山县民胡耀妻李氏。　　

○癸酉。谕内阁、禧恩奏、捐铸赔修各项炮位。现已工竣。请派员验收一摺。著派春佑、吉年、会同该将军。将捐铸熟铁炮位。及赔造生铁炮位。一并验收妥协。即由该将军分置各城存贮。按期演放。以资实用。又另片奏、此次制办大药。铸造炮位。均经责成奕纪经理。可否量予恩施等语。奕纪著俟扣满三年。再行奏请。　　

○谕军机大臣等、麟魁等奏、进占丈尺。并引河挑成分数情形一摺。现在东西两坝。已做成一百三十余丈。挑水霸亦做成八十仈丈。引河已挑至五分有余。趁此时赶紧督催。分别功过。明示劝惩。以期迅速蒇功。如查有草率偷减情弊。即著严行参办。毋稍松劲。俟金门收束至四五十丈时。即行核明具奏。该尚书等务当于乘时赶办之中。倍加慎重。以期悉臻稳固。至牌桶一项。现据查出兵丁弊窦。可见偷窃消耗。实有其事。嗣后仍当严加查察。有犯必惩。以除积弊。将此谕令知之。　　

○以操防不力。降广东水师提督吴建勋为副将。以福建南澳镇总兵官赖恩爵、为广东水师提督。　　

○以获盗多名。予广东同知刘开域等升补有差。　　

○甲戌。遣官祭先医之神。　　

○谕内阁、户部奏、查明积年未完银两。请旨饬催。开单呈览。据奏各省扣存藩库应解部库之款。久未报解。著各该督抚等、于接到部文日起。统限三个月。委员解部交纳。又属库应解司库之款。著统限六个月。提解司库。报部拨用。又盐课项下。长芦两淮各纲节省。并生息利银。应解部库及内务府之款。著该盐政等按期解京交纳。务须年清年款。其盐规匣费。及裁减养廉等银。应解各该省藩库之款。并著勒限严催。分款解往各该省藩库。归还借款。入册报拨。各该督抚盐政等。务当督饬司道。认真严催。将应解部库者按限起解。应解司库者赶令催提报拨。如有逾限不解。即将延不解交各员。据实参奏。　　

○乙亥。谕内阁、御史江鸿升奏、请饬水师提镇出洋巡缉一摺。据奏近日广东洋面不靖。闽浙各洋。时有匪徒出没。沿海奸民。恃海洋为后路。必宜认真巡缉。遏绝奸萌等语。近年沿海水师。不能得力。兵丁将备。但利水师之速于升转。而于海防一切机宜。平时既不讲求。临事率多避就。总由各该提镇。养尊处优。不知以身作则。将领以下。相率效尤。每届出洋巡缉之时。托故不行。转相推诿。甚或畏避风潮。逼留近岛。讳匿盗案。捏报虚词。言之愤恨。昨因广东水师提督吴建勋、于廉州洋面盗匪。迁延观望。特旨降为副将。各该提镇自当知所儆惧。嗣后沿海水师各提镇。著于每岁出洋时。具奏一次。俟出洋往返事毕。洋面如何情形。据实具奏。其实在因公不能出洋。即著自行奏明。均令咨禀该省总督。以凭查核。并责成各该总督。破除情面。密访明查。傥敢偷安畏避。及奏报不实。随时分别参办。各该总督。皆系朕特简大员。受恩深重。如稍存瞻顾之私。扶同徇隐。经朕别有访闻。除将该提镇严行惩处分。必将各该总督一并严惩不贷。将此通谕知之。　　

○谕军机大臣等、寄谕两江总督耆英、江苏巡抚孙善宝、闽浙总督刘韵珂、福建巡抚刘鸿翱、浙江巡抚管遹群、两广总督祁＜?土贡＞、广东巡抚程矞采、山东巡抚梁宝常。御史江鸿升奏、请饬有水师各省。每年另选精熟武弁一二员。挑带兵丁。令其巡到各省尽头。责令本处巡船。一体会哨。并酌量添带弁兵。一同前往练习等语。著耆英等各就该省情形。酌核定议具奏。原片著钞给阅看。将此各谕令知之。　　

○又谕、据御史江鸿升奏、上年江西兵调到浙江。遇敌先溃。领兵大臣。束手无策。总由该镇将军等平时操练废弛。纪律不严等语。江西营伍废弛。兵力软弱。遇有徵调。不能得力。此皆平日不加整顿认真操防所致。著耆英会同吴文镕。严饬各镇将等。实力讲求。尽心训练。选其骁锐。汰其老弱。务使兵将相习。以收实用。现在南赣九江两镇总兵。如不称职。并将弁中有庸懦无能、及操练不勤者。务当随时严参。毋稍始息。吴文镕职兼提督。有统辖全省军务之责。平时讲求操练。尤宜悉心督率。竭力整饬。无得视为具文。耆英遇值巡阅之年。尤须严行考核。认真训诫。务令悉成劲旅。以备干城而振颓废。将此各谕令知之。　　

○以故四川建昌道属河西土百户杨正禄子世福、袭职。　　

○丙子。上诣绮春园问皇太后安。　　

○丁丑。谕军机大臣等、孙善宝奏、办理上海开市情形一摺。内地贩运湖丝。前赴上海。应查明赴粤路程。少过一关。即补纳一关税数。该领事求免补纳。业经该道等告以定章不能更改。该领事无辞而退。著耆英、孙善宝、谆饬该道等。谨守现定章程。妥为办理。毋任妄意干求。致有增减。至开市伊始。商贩之多寡。本不能官为招徕。祇可听民自便。其走私漏税诸弊。尤须实力稽查。著即责成宫慕久、咸龄、和衷商搉。认真经理。毋稍疏懈。致滋流弊。将此谕令知之。　　

○又谕、本日据都察院奏、浙江民妇何金氏京控一案。已明降谕旨。交管遹群严审矣。此案该民妇控称王田得殴毙何迎清一案。业经该府究出实情。乃延宕不结。反将伊夫及伊子酷刑逼招。并据结称在臬司巡抚衙门。各控告四次。未经亲提等情。案关罪名出入。虚实均应彻底讯究。何以延搁三载。叠次上控。尚未讯结。著管遹群将全案人证。提集至省。务须亲加研鞫。严究确情。定拟具奏。毋许再有拖延。以成信谳而伸冤抑。将此谕令知之。寻奏、讯明何金氏之夫何廷玉、暨小功服侄何迎清、先后与王田得之妻王吴氏通奸。何廷玉以妒奸起衅。纠同王田得、共殴何迎清致死。旋经讯出实情定拟。何金氏思欲翻案。起意京控。复加研鞫。供认不讳。何廷玉应依律拟杖流。余分别问拟枷杖。下部议。从之。　　

○蠲缓江苏沭阳、上元、江宁、句容、江浦、六合、长洲、元和、吴、吴江、震泽、常熟、昭文、昆山、新阳、华亭、奉贤、娄、金山、上海、南汇、青浦、川沙、阳湖、江阴、宜兴、荆溪、靖江、丹徒、丹阳、金坛、溧阳、山阳、阜宁、清河、安东、盐城、高邮、泰、东台、江都、甘泉、仪徵、兴化、宝应、铜山、沛、萧、砀山、宿迁、睢宁、太仓、镇洋、海、桃源、武进、无锡、金匮、崇明、五十九厅州县并大河、苏州、太仓、镇海、金山、淮安、扬州、徐州、镇江、九卫被水被旱灾区新旧正杂额赋有差。赈沭阳县、大河卫、军民。　　

○戊寅。谕内阁、孟保等奏、西藏所属地方。访获哲布尊丹巴呼图克图之呼毕勒罕聪慧幼孩。请旨入于金奔巴瓶内签掣一摺。哲布尊丹巴呼图克图。涅槃已逾二载。兹据孟保等奏、访获聪慧异常之幼孩三名。实属祥瑞。朕心喜悦。著照所请、班禅额尔德尼。著赴前藏。会同驻藏大臣。达赖喇嘛。及伊徒达喇嘛罗布桑楚勒特木等。将此幼孩三名。入于金奔巴瓶内。唪经敬谨签掣。拟定呼毕勒罕名号。　　

○谕军机大臣等、给事中黄赞汤奏、匪徒聚众劫杀强抢一摺。据称山东高唐州新店地方。有送信人张姓。于本年十一月十一日起更时。遇匪徒数十人。执持刀械。将张姓砍伤十余处。劫去所带部照书信等物。并银七八百两。请饬查办等语。盗匪聚众劫杀强抢。最为地方之害。若该给事中所奏。是捕务废弛。盗贼充斥。何以安行旅而靖闾阎。著梁宝常严饬所属。将此案盗犯悉数捦拏。严行惩办。不准一名漏网。并查明疏防之该地方文武各员弁。据实参奏以儆玩泄。将此谕令知之。寻奏、查明张东阳被劫。实系在茌平县胡家庄地方。并非高唐州界内。得旨、茌平县知县周秉文。茌平汛把总达森布。既失防范于前。又不能将全案赃贼。即时拏获。著先行摘去顶带。勒限三个月。严缉惩办。　　

○吏部尚书步军统领恩桂、因病赏假。以大学士穆彰阿、署步军统领。户部尚书敬徵、兼署吏部尚书。　　

○调江西九江镇总兵官站柱、为甘肃西宁镇总兵官。陕西河州镇总兵官哈勒吉、为九江镇总兵官。甘肃西宁镇总兵官福珠洪阿、为河州镇总兵官。　　

○以拏获湖南武冈州滋事匪徒。予县丞汪世泽等、加衔升擢有差。　　

○缓徵陕西榆林、怀远、神木、府谷、绥德、清润、米脂、吴堡、葭、九州县歉收村庄旧欠额赋。及应还耔种口粮。　　

○己卯。谕军机大臣等、前据铁麟等奏、酌添炮兵。请以闲款银两议给饷银等语。当降旨著该都统等查明此项银两。足敷制造擡枪若干杆。兹据查明前项银每年六百十二两。足敷制造擡枪六十三杆等语。擡枪斤两过重。运用必不灵便。著准其制造三十杆。每杆总不得过二十五斤。须用折炼纯铁盘丝。以资坚固。所有制造工价、及兵丁操演饷银。即著该都统等、酌量在于前项闲款内分别动支。核议具奏。将此谕令知之。　　

○庚辰。大高殿设坛祈雪。　　

</div>
    <div class="pagination">
<a href="清实录道光朝实录_page713.html">上一页</a><span>...</span><a href="清实录道光朝实录_page709.html">709</a><a href="清实录道光朝实录_page710.html">710</a><a href="清实录道光朝实录_page711.html">711</a><a href="清实录道光朝实录_page712.html">712</a><a href="清实录道光朝实录_page713.html">713</a><span class="current-page">714</span><a href="清实录道光朝实录_page715.html">715</a><a href="清实录道光朝实录_page716.html">716</a><a href="清实录道光朝实录_page717.html">717</a><a href="清实录道光朝实录_page718.html">718</a><a href="清实录道光朝实录_page719.html">719</a><span>...</span><a href="清实录道光朝实录_page715.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
