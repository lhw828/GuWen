<!DOCTYPE html>
<html>
<head>
    <meta charset="UTF-8">
    <title>国朝献征录 - 第 50 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 50 页/共 245 页</h1>
    <div class="content">　　○南京吏部尚书黄珣传 

　　黄珣字廷玺浙江余姚人成化辛卯乡试解首辛丑进士廷试第二授翰林编修历侍讲右春坊谕德莅国子司业事历升南北国子祭酒弘治十八年升南京吏部右侍郎正德二年进本部尚书时逆瑾方任情黜陟天臣遂传旨令致仕九年八月卒赐祭葬赠太子少保珣平易厚重不存畛畦文如其人云 

　　○南京吏部尚书封特进光禄大夫柱国新建伯海日王公华墓志铭（杨一清） 

　　杨一清 
　　正德己卯宁濠称乱江西鸠集羣盗发数百艘而东远近震动巡抚南赣都御史王守仁伯安传檄邻境举兵讨贼时其父南京吏部尚书致仕居会稽有传伯安遇害者人谓公曰盍避诸公曰吾儿方举大义吾避安之或曰伯安既仇贼贼必阴使人行不利于公避之是也公笑曰吾儿能弃家讨贼吾何可先去以民望祖宗功泽在天下贼行且自毙吾国大臣恨老不能荷戈首敌即有不幸犹将与乡里子弟共死此城耳因使人趣郡县宜急调兵粮备禁讹言勿令动摇人心乡人窃视公宴然如常时众志亦稍稍定葢不旬月而伯安之捷报至矣初贼濠东下将趋南都伯安引兵入南昌夺其巢贼闻大恐急旋舟伯安帅吉安知府今都宪伍君文定等大战于鄱阳湖贼兵风靡遂擒濠并其党与数百人献俘于阙呜呼自古奸雄构乱虽有忠臣义士必假以岁月乃能削平祸难伯安奋戈一呼以身临不测之渊呼吸之间地方大定公闻变从容羣嚣众撼屹然不动伯安得直前狥国不婴怀内顾以成懋绩公之雅量伯安之精忠义勇求之载籍可多见哉及是　武庙南巡权奸妬功构飞语陷伯安迹甚危众虑祸且及家公寂然若无闻辛巳今　皇帝入嗣大统始下诏表扬伯安之功召还京师因得便道归省　论功封推诚宣力守正文臣特进光禄大夫柱国新建伯又以廷推兼南京兵部尚书参赞机务锡之诰券封公勋阶爵邑如子俾子孙世其爵适公诞辰伯安捧觞寿公蹙然曰吾父子乃得复相见邪贼濠之乱皆以汝死矣而不死以事难猝平而平之然此仗宗社神灵朝廷威德岂汝一书生所能办此谗构横行祸机四发赖　武庙英明保全今国是既定吾父子之荣极矣然福者祸之基能无惧乎古云知足不辱知止不殆吾老矣得父子相保牗下孰与犯盈满之戒覆成功而毁令名者耶伯安跽曰谨受教公自是日与姻党置酒宴乐岁暮旧疾作嘉靖壬午春二月十二日终于正寝得年七十有七未属纩时使者以部咨将新命至公尚能言趣诸子曰不可以吾疾废礼宜急出迎既成礼偃然而逝讣闻　上赐谕祭命有司治葬事伯安偕诸弟卜以卒之明年秋八月某日葬公郡东天柱峰之南之原具书戒使者诣镇江请予铭公墓予曩官外制官大常接公班行不鄙谓予以知言见待予迁南京太常辱赠以文公校文南畿道旧故甚洽正德丁卯公取嫉权奸归致仕余亦避谗构谢病归杜门不接宾客公直造内室慰语久之伯安又予掌铨时首引置曹属号知巳公铭当予属顾以江西之变关系公父子大节特先书之乃按公门人国子司业陆君深所著状摘而叙之曰公姓王氏讳华字德辉号实庵晚复号海日翁尝读书龙泉山中学者称龙山先生上世自琅琊徙居会稽之山阴又自山阴徙余姚四世祖讳性尝有文武才国初诚意伯所荐仕至广东参议峒苗乱死之高祖讳彦达号秘湖渔隐年六十裹父尸自苗壤归葬痛父死忠布蔬终其身人称孝子曾祖讳与凖号遯石翁学精于易尝筮得震之大有谓其子曰吾后再世其兴兴其久乎祖讳世杰号槐里子以明经贡太学生卒父讳天叙号竹轩初以公贵封修撰后与槐里公俱赠嘉议大夫礼部右侍郎今以伯安功俱追封新建伯祖妣孟氏封淑人妣岑氏累封太淑人进封太夫人公生正统丙寅九月孟淑人梦其姑抱绯衣玉带一童子授之曰妇事吾孝孙妇亦事汝□吾与若祖丏于上帝以此孙汝世世荣华无替故公生以今名名长兄以荣名符梦也公生而警敏始能言槐里公口授以诗歌经耳辄成诵稍长读书过目不忘六岁与羣儿戏水滨见一客来濯足以大醉去遗所提囊取视之数十金也公度其醒必复来恐人持去以投水中坐守之少顷其人果号而至公迎谓曰求尔金耶指其处其人喜以一锭谢却不受年十一从里师授业日异而月不同岁终里师无所施其教年十四尝与诸子弟读书龙泉山寺寺故有妖物祟解伤人寺僧复张皇其事诸生皆丧魄走归公独留居妖亦寝灭僧以异假妖势恐且试之百方不色动僧谢曰君天人也异时福德何可量弱冠提学张公时敏试其文与少傅木斋谢先生相甲乙张公并以状元及第期之名遂起故家世族争礼聘子弟师浙江方伯祈阳宁君良择师于张公张公曰必欲学行兼优无如王某者宁亲造其馆宾礼之请子师延至祈阳湖湘之士闻而来从者踵相接宁处之梅庄别墅中积书数千卷日夕讽诵其间学益进祁俗好妓饮公峻绝之三年如一日祁士有化服者归连举不利成化庚子发解浙江第二人明年辛丑廷试第一甲第一人授翰林院修撰甲辰充廷试弥封官丁未同考会试弘治改元戊申与修　宪庙实录充经筵讲官己酉满九载以竹轩公忧去癸丑服阕迁右春坊右谕德丙辰命日讲官赐金带四品服公在讲筵音吐明畅词多切直每以勤圣学戒逸豫亲仁贤远邪佞劝　孝庙嘉纳焉内侍李广方贵幸尝讲大学衍义至唐李辅国结张后表里用事众以事颇涉嫌欲讳之公朗然诵说无少避忌左右皆缩颈吐舌　上乐闻之不厌罢讲遣中官赐尚食　皇太子出阁诏选正人辅导用端国本公卿多荐公自是日侍　东宫讲读眷赐加隆戊午命主顺天乡试辛酉再主乡试应天得士多壬戌迁翰林学士食从四品禄命授庶吉士业修大明会典纂修官书成迁詹事府少詹事兼学士掌院事与编纂通鉴纂要是岁迁礼部右侍郎仍兼日讲　武庙嗣位遣祭江淮诸神乞便道归省以岑太夫人年高乞归便养不允明年改元丙寅贼瑾窃柄士夫侧足立争奔走其门求免祸公独不往瑾衔之时伯安兵部主事疏瑾罪恶瑾矫诏执之廷杖窜南荒以去瑾复移怒于公寻知微时所闻名士意稍解冀公一见且将柄用焉公竟不往瑾益怒丁卯迁南京吏部尚书犹以旧故致慰言冀必往谢公复不行遂推寻礼部旧事与公本不相涉者勒令致仕既有以其同年友事诬毁之者人谓公当速白不然且及罪公曰是焉能凂我我何忍讦吾友后伯安复官京师闻士夫论及此将疏辩于朝公驰书止之曰汝将重吾过邪公性至孝初竹轩公病报至当道以不日当迁官宜出受新命公卧家不出日忧惧不知所踰月讣始至恸绝几丧生襄葬穴湖山遂庐墓下墓故虎穴虎时羣至不害久且益驯人谓孝感北致仕岑太夫人年近百岁公寿逾七十犹朝夕童子嬉戏以悦亲左右扶掖不忍斯须去侧太夫人卒块苫擗踊过毁致疾及葬徒跣数十里疾益甚竟以是不起处诸昆弟笃友爱禄食赢余恒与共之视其子若巳子气质醇厚坦坦自信不立边幅议论风生由衷而发广庭之论入对妻孥无异语人有片善亟称之有恙恻然赴之至人有过恶则尽言规斥不少回曲坐是多遭嫉忌然人谅其无他则亦无深怨之者识宏而守固百务纷沓应之如流至临危疑震荡众披靡惶惑独卓立毅然不变若是葢有人不及知者矣公之学一出于正书非正不读客有以仙家长生之术来说者则峻拒之曰修身以俟命吾儒家法长生奚俭素自持货利得丧不屑意楼居厄于火赀积一空亲朋来救焚者欵语如常诗文取达意不以雕刻工而自合程度所著有龙山稿坦南草堂稿礼经大义诸书杂录进讲余抄等稿共四十六卷藏于家初配赠夫人郑氏先公三十六年卒继室赵氏封夫人侧室杨氏子男四长即伯安守仁名号阳明子其学邃于理性中外士争师之称阳明先生次守俭太学生次守文郡庠生次守章 

　　○资政大夫南京吏部尚书赠太子太保谥清简孙公需传（费宏） 

　　费宏 
　　公讳需字孚吉姓孙氏别号檗江西德兴人祖讳原永乐乙未进士历官兵部尚书一时名臣父葵轩讳敏人豪迈领景泰癸酉乡荐司训杨州以公贵累赠南京刑部尚书公少颖敏有大志稍长补邑庠生潜心经史从邑令四川邓公祀学易遂得其传侪辈皆自屈以莫及提学副使夏公寅阅公所文称不容口成化辛卯领乡荐第二人明年遂登进士第释褐后循例省亲筮仕常州府推官常俗富侈讼辄恃贿取胜公远嫌自絜勤于讯鞫惟明隐奸宿蠧擿抉无所漏能声骤起巡抚牟公俸重之凡狱之难决者率以属公及经公听断无不屈服运河淤塞抚按取径别凿一河初委他官延久绪弗就及属公督理相地赋役约先完有赏民踊跃趋事不旬月而功告成三年例当奏课牟公疏留治事不得行又三年成化戊戌召入授南京四川道监察御史风裁凛凛留都皆严惮之遇事必极言无所讳避妖僧以左道蛊宪庙率同列斥其罪请诛之虽遭重棰未尝以悔尝奉命巡仓至中都镇守中官欲谒者由旁门入且以文东武西榜于门公不入仅投一刺将据其所榜以僣劾之中官惮公严卒正土客之礼于是王端毅公方参留务最慎许可然辄造公之寓而加礼焉江盗炽公巡江以方略授耆民张礼捕获几百人有赃七十簏公即令锦衣同事简千户识以印缄送之官奏礼巡检专捕盗事自是江道宁帖简尝对众叹公之廉曰盗赃无籍使孙公尽取之固无知者而公不欺乃尔何可及耶公廉声由以益着未几升四川按察司副使南台升宪副葢自公始前此所未有也公莅任会宪长缺遂署其事公费率捐巳俸给之略无难色按部治豪猾决滞狱明而不苛民讼寃所在奔赴赃吏或望风解印绶去比归所得纸札价皆输之公无毫发私入属守有素以简伉闻者独见公逊屈如仪御史陈瑶素以势凌轹二司独于公曲加礼敬又以公廉严慎克振风纪荐之岁侵籴贵民死徙过半公闻湖广仓粟颇多言于抚按偕参议金公泽兼程往贷焉得三十万石而西分地赈给所全活甚众蜀人感之咸曰微孙公吾皆道殣矣时巳历两考当奏课巡抚都御史丘公鼐疏留治事葢在蜀巳余七年吏部推升者五邑人有不悦公者谮于时宰乃久不迁而公未尝意动寻以葵轩忧归故事凡藩臬舟行以瞿塘灔滪之险命有司缚筏翼之至荆州市其竹木可数百金公不欲敛民国利竟拒不用亦竟无他虞终丧改湖广未上擢浙江按察使遇大狱必加审覆未尝轻决小吏苟无大过必保全而扶植之台使荐贤监司公必首及弘治庚申升浙江左布政使浙财赋之渊公志避嫌谤出纳皆委诸人公堂诸宿弊厘革殆尽吏无所售其奸民谣有前刘后孙清德着闻之语葢以公可继大司马东山之躅也入觐例佥水手取银道里费朝士之贽亦取办焉公峻拒贽率从简论者贤之第治行又首及公还浙未浃旬擢都察院右副都御史巡抚河南时河溢且囓汴城民流移载道公议役以筑堤而予之佣钱令出趋者万计堤成而饥腹饱公私便之羣盗横行命将领督兵擒捕先后获数十人复取其赃散州县以充赈给之费他若谳狱平赋锄强植弱孳孳在念民所便不便皆以次行罢无遗弘治癸亥驾帖下河南取牡丹三千本公疏耳目之玩不可劳民泌阳知县冯宪忤宗藩巳有旨下抚按官会讯寻复逮赴诏狱公疏令如反汗殊戾旧法　孝庙皆纳其言而寝之居三年属吏竞劝民视公如父母然镇守中官刘琅与公水火琅剥民自植公辄以法裁之有奸民违例赴琅投愬牒孝□据□配之荒裔琅尝跪请于公曰琅不能学公之廉公盍稍纵绳墨使琅得饮勺水以相安于此邪公心知琊必害巳亦不动琅日夜阴图中公大臣之子有怙势横于其乡者公亦裁以法于是琅计得行会陜西巡抚缺遂调公往补葢大臣亦不欲公之久于汴也公去汴汴人遮道攀留呼天而号曰何夺我公而他也至陜经略武备拊循士卒取贵臣所私役复之旧伍他省有输粟助边者皆令躬自辇送无苦边氓闻虏警则以义激将士督之先驱而亦擐甲从之不以劳避缘是项领风寒所袭而病遂乞休诏不允乃召还京去陜陜人攀号如去汴之日道彰德守以铜爵砚赠公亦弗纳寓馆陶坚卧不起累以疏辞时　孝庙方命侍郎何公鉴稽核荆襄流民而郧阳其渊薮也乃改公提督抚治公至以文告谕之愿编氓者给牛种俾有常业愿归故里者给饩遣之籍管内所得逋迯葢数万余口又以教化抚民急务乃兴建学舍释秀民聚讲其中有暇则亲往课之未几士习丕变应试者倍于畴昔武当在境内先是国家诸祈祷费皆民出公曰山有香钱巨万典守者辄私之是不可取享神之用邪令有司籍记悉贮均州于是祈祷之费不扰于民矣郧人谓前此抚治未有如公之精密者正德丁卯升南京兵部右侍郎过安陆谒　恭穆献皇帝锡宴有厚赏焉公辞不受帝益贤之比至留都值荣王之国过金陵欲登城一览形胜公谓法不可擅登乃止己巳升南京礼部尚书时逆瑾专政升者多以贿谢公方坐崇藩之累罚输边米数百石囊如悬磬盖不能办而心亦丑之瑾以公不附巳未数月矫旨令致仕归归则故居巳毁几无以生公处之谷如也庚午瑾败复用荐起南京工部尚书务厘宿弊不欲以浮冗多耗民财先是诸营建给领料价率匠魁专之莅部事者或与市故羣匠无所得而工不可速完公乃令匠魁及羣匠同领而均分之称便如一口出岁省冗费常数万金癸酉冬改南京刑部尚书诸司狱必亲笔削处当奏谳皆极审慎人无寃称甲戌夏考最遂改南京吏部尚书留都务简公表以廉静诸司翕然明年奉命考察庶官诸所存黜参之公论无毫发私狥其黜者止坐微罪不忍以泰甚斥之或曰如此则彼将不服且得籍口自文公曰吾蕲服彼之心苟公矣他何虑耶葢所黜数人颇有时望闻者始而疑焉既而廉之果当黜于是益服公之明矣自是年至于丁丑凡八上疏乞归皆不允戊寅疏修政弭灾戒游畋抑权幸诸事以年及遂停俸恳辞　上闵劳公特允所请俾乘传归赐勑若曰卿効劳有年操持清慎朕方倚卿留都诸缙绅楷范而乃浩然有归志邪其命有司给廪粟月二石舆隶岁三人以示朕优礼老臣之意公归以晚年余俸创屋数楹摘勑中两全二字以名之里居自守益严于州县无所干谒尝出乘肩舆少一卒子侄欲请县索之公不可曰上赐我舆隶将何而又烦有司别给邪其一介不苟取如此其卒也士大夫惜之朝廷嘉公之贤赠其官太子太保予之谥清简可谓存顺而没宁无复遗憾矣 

　　○资政大夫南京吏部尚书赠太子太保谥恭靖朱公希周墓志铭（张衮） 

　　张衮 
　　我国朝大臣以清德重望朝廷尊礼士大夫敬信完名全归三吴之岳望则有若尚书朱公焉公自弘治丙辰状元及第除官翰林修撰壬戌同考会试明年以纂修会典功成升侍读充经筵讲官中遭逆瑾煽虐撼制词僚公不屈从中夺公官一级修撰是后预修资治通鉴纂要修　孝庙实录功成复公官如故兼赐御制蟠龙诗轴暨白金彩币有差庚午主应天乡试明年以忧归徘徊翰署艰虞半之丙子升侍读学士清理武职贴黄丁丑充廷试读卷官己卯升南京吏部右侍郎寻改礼部复转左侍郎乙酉升南京吏部尚书前后内阁大学士员缺博咨旧学公言盈廷数以公与熊峰石公珤序庵李公时对二公果相而公遘会未能苍生之望垂夬如也其在南铨当丁亥考察娼嫉者谮言于上谓南科无一人之去以公私公乃力辩其非察僚庶所以别贤否非论曹局之有无也使一曹皆贤必去一人以公则一曹偶皆不肖亦将姑去一二以塞责乎词严义正声震朝堂上亦不之谴仍听公称疾东归勑有□岁给人夫四名月给廪米三石恩数之隆今时未有也公归吴趋里中市货溢衢纷华满目入公之堂萧然如村落中见野翁环堵出与宾客游鱼鱼然雅雅然宛若昆山旧弟子里中后生思畏名检欲一有则曰恐玉峰先生知玉峰公号也是意也非洛中司马端明邵先生之谓乎田庐闺闼猥事一不置念老隐阳山几三十载未尝一日去书不观所著诗文评史论议总若干卷其阳山大石赋一篇尤吴人所传先儒胡致堂曰守□以仁能以守身之仁正其君大臣也进能正君退能让俗公之出处可以作大臣鉴矣骢车当路疏公当起者前后几三十人公人庄重简淡嶷然有守其夷易平直廉不徼名学惟务实思以友三代之英于百载之上平生志切友于孝其二亲笃甚临终戒其子孙身后不得请恩于朝万一台章以闻　主上怜之赐谥易名愿无以文谥脱犯吾父之讳亡魄何安小子切记之公讳希周字懋忠享年八十有四嘉靖三十五年十月三十日终于正寝典刑所在远近慕惜之朝廷恤典不烦陈乞而台臣之奏礼工二曹之议相公仰承圣怀于是赠官太子太保谥恭靖从公志示后劝云公家世本睢阳避金人之乱南奔人吴中籍常熟再徙昆山则户科给事中违吉始也公之高祖自昆山复入郡中吴县人则云南按察副使蘧庵公讳文始也公之父曾祖讳永安未仕祖讳夏以子蘧庵公贵初赠监察御史后同蘧庵公以公贵俱赠通议大夫南京吏部右侍郎 

　　○南京吏部尚书白楼吴公一鹏传（方鹏） 

　　方鹏 
　　公姓吴氏名一鹏字南夫别号白楼学者尊称曰白楼先生世家苏之长洲山塘里曾祖敬不仕祖琮以公贵赠南京太常寺卿妣周赠淑人父行封翰林院编修累赠太子少保南京吏部尚书妣司继赵俱累赠夫人公自少端重秀颖游歌郡庠蚤有令誉成化丙午领乡荐即遭内艰庐于墓次弘治癸丑登进士改翰林院庶吉士时学士李公东阳程公敏政皆负文章重名慎许可每羣试必在甲乙亟加称赏乙卯除编修预修会典及教内竖户部尚书周公经被谗去位上疏请留之人韪其直己未同考礼闱阅春秋卷庚申丁外艰甲子服阕复除编修纂资治通鉴节要及修玉牒正德丁卯进侍讲充经筵讲官音吐洪亮辞旨清切左右耸听戊辰同考礼闱阅易卷时逆瑾盗政朝士见者多屈膝公与同官遇之长揖而巳瑾衔之未有以发也己巳修　孝皇实录成吏部奏例当进秩瑾遂以未习吏事名俱令别用公得南京刑部广东司员外郎司事最剧而公详敏仁恕囚皆感服僚友取狱词读之惊曰老吏笔也庚午迁南祠祭郎中两部尚书皆乡曲故旧见公局蹐不宁待以殊礼公抱成案立左右咨禀略无崖异瑾伏诛复公侍讲经筵如故辛未复同考礼闱阅诗卷壬申升侍讲学士癸酉主顺天府乡试有擿策问中语谓讥时宰者当道信之出南京国子祭酒至则以诚心待士以简易立法又积馔金易民居学官寓舍经史多缺板亟补完之未几转南京太常寺卿凡所以严祭祀择官属防侵渔节浮费者斩然一新丙子雷变甚异公上言天人感应之理辞甚剀切丁丑丁赵夫人忧辛巳服阕复除前官今　上登极嘉靖壬午公上贺表备言祖宗付托之重生民憔悴之极宜修德勤政以答天下之望入礼部右侍郎寻转左署掌部事累辞不允仍赐手勑驰诣湖南改题　恭穆献皇帝神主奉迎来京公念与中贵勋戚同事恐其下不戢乃上疏曰今岁涿州抵安陆灾伤重大民不聊生所宜节省以苏民力随行傔从或挟声势凌轹有司害者请预禁约上善其言而戒饬之事竣归有白金文绮之赐给事中陈洸巳外补佥事仍冒旧衔上疏欲假大礼以希留用公劾洸无耻竟以罪去癸未命掌詹事府事以本官兼翰林院学士入东阁专管诰勑时修　武庙实录仍命充副总裁乙酉史成进礼部尚书兼官如旧复赐白金文绮是冬乞假归吴省墓命驰驿以行丙戌还朝上疏言臣途中往来见江南亢旱淮北大水乞遣官体勘或蠲其租或贷之粟河道湮塞乞下诏访求或浚故道或阔别支则民艰济而河运通矣　上嘉纳之又以灾异迭见奏乞休致丁亥春复申前请皆温旨慰留有纯谨端谅学行着闻之语于是誉望日重争进者侧目内阁阙人廷议两以公名拟上皆不果用而出掌部事之命下矣岷藩与枣阳庶人俱奏乞复王爵序班钱予勋训导王玠以考察去官亦援尝议大礼奏乞复官左侍郎桂公皆曲之请公一切不听明年桂改吏侍挟前憾与同官谋去公奏加太子少保改南京吏部公闻之笑曰此吾旧游之地意所恋也至言益修厥职罔敢自暇己丑尚书满二考复上疏乞休大略谓韩琦有曰保初节易保晚节难臣今年甫七旬礼宜引退以全晚节　上察公诚特俞之命有司月给米三石岁给人夫四名葢异数也公既归乃于所居之西创崇正书院以奉先圣先贤聚里中髦士肄习其中割田百亩供膏火之费尝言于有司修拓尹和靖旧祠并祀胡安定范文正二公名三贤书院表章陆忠宣公陈孝子诸祠墓约诸乡衮月一会文字之饮隐然有洛社之风焉配宣氏薛氏俱累赠淑人子男二子忠早卒子孝己丑进士改庶吉士今以文选主事奏乞归养文章志节敻出人表 

　　○资政大夫南京吏部尚书赠太子少保谥恭肃 张公润墓志铭（聂豹） 

　　聂豹 
　　嘉靖壬子三月二十有丸日尚书西盘张公卒于家讣闻天子诏赠公太子少保赐谥恭肃仍遣官营葬事公讳润字汝霖河东临汾人弱冠弟子员弘治戊午举乡试第一人壬戌登进士授令宜阳清修有惠政正德丁卯擢刑科给事中抗言大计侃侃不阿奉诏核甘肃边储稽察精明河外震慑还迁礼科右吏科左户科都给事中时盗贼延蔓屡用大师水旱流移征调繁急公请严纪律酌转输广招抚时赈恤章数十上采纳多甲戌擢顺天府丞戊寅擢左佥都御史巡抚顺天至则黜贪残拯雕弊条上边民疾苦及便宜十余事悉见施行郊圻盗起虏复寇边公指授方略盗平虏遁有白金蟒衣之赐己卯以外艰归辛巳起抚宁夏夏弱镇也不百里即虏巢公简士马振纪纲谨烽堠修筑亭障联络声援境内晏然讲校屯田盐马诸政日奏正豪藩裁抑宦镇姱嬉问遣一切绝之癸未召还理院事乙酉以九载绩晋左副都御史理院事五年署篆者半振扬法纪台中肃然每疏上皆切中时务丁亥以大狱谴归台谏屡请录用己亥诏复原任遂转兵部右侍郎又转户部左督太仓公搜逋抉隐刬洗奸蠧兵民欢服明年晋工部尚书时大工并兴漏干没百出公躬勤省阅宿弊尽祛乃请酌缓急先后上忻纳之力专功遄费省旧之半屡赐金币褒焉辛丑以内艰归服除言官复请亟用考察内僚起公南京吏部尚书莅任即甄别去留舆情胥服再疏乞休皆荷温谕不允戊申以考绩赴阙毕即过家恳求致仕时巳改户部尚书仍督太仓矣　上亮公诚乃允焉家居优游林壑足迹不及城市然每闻朝廷一善政辄喜动颜色见民疲役冗每悒悒不自安持守坚凝动有恒则虽事变猝至处之谷如初使甘归逆瑾索贿无以应欲中危法公不动然竟莫能害也廷推巡抚时逆宁使人曰欲副乎欲佥乎意以贿差也公曰惟辟作福人臣敢有择耶宁深憾欲中伤会败乃巳毅皇西幸宠阉请改榆河驿行宫公力陈民贫财诎仍旧宜毅皇从焉正位司空权贵目工役奇货阳施阴夺公悉以法裁之勋戚某时主夫役请发太仓银助工实欲私之公力争曰此朝家正脉军国仰资急近利而废远图岂人臣谋国忠耶事乃寝某积不能乎屡以危言怵且草弹文示公不顾也临事精详必求可久之计宦迹所遗虽名人继往率取则焉天性孝爱事亲色养弗违亲终并获祭葬盖异数也兄滋弟灌皆纳八品散官处宗族恩礼兼尽岁时祀先必谨训诸子孙严而有则自奉无异寒素历官南北行李萧然好学问文章虽老不倦所著有奏议公移寻是录试笔稿经略两镇诗共若干卷藏于家生于成化唐寅寿八十有三祖复祥父镛父祖皆累赠南京吏部尚书祖妣郑继史妣某皆累赠夫人乔氏封夫人 

　　○南京吏部尚书吴公岳传 

　　吴岳字汝乔其先东阿人也迁汶上三世生岳举嘉靖壬辰进士□□□主事郎中知庐州保定二府历山西副使浙江参政湖广按察使山西右布政使晋右佥都御史以疾请告家居数年起右副都御史恊埋院事转吏部左右侍郎南京吏部尚书满考致仕岳人耿介端方清操绝俗主事督上谷饷积羡千金吏以送纳正色拒曰羡金即正饷也或以利吾甚耻之郡治贵大体不尚苛细山泽之税及吏役班价旧供府堂悉罢却之用代厨传人以难保定在辇毂下一时征发四出民不能应岳具疏奏裁免十六七诸郡以宽隆庆改元奉诏大察内吏科臣有异议疏入留中部院疑恐岳诣政府抗声曰公视诸故府往考察去者科官欲留之有诸其母以伤国体阁臣悚服其事遂寝在南都专抑浮薄杜侥幸板会约礼考诸书以行风俗之一变卒年六十有七遗命子孙母求恤典事闻谕祭遣官营葬赐谥介肃平生孝友诚厚笃于伦谊待人容恕居常恂恂见人不善嫉之如雠奉身俭素器无银饰服无裁绮归自留都行李萧然厅事不备至借僧寺接客里人信□清苦不谓异也工诗歌沉深典雅屏去色泽而耻以自炫著述不多梓行诗集二卷 

　　○维风编 

　　吴太宰公岳庐州守时中丞南岷王公廷苏州守二公同年友也一日以公务会于镇江吴折东征王公金山之游载酒一瓶米数合肉斤许疏一束于舟中屏驺从趣王公同舟而往王公熟视其具笑曰兄昨折简相招将主延欵我也其具止是耶吴公曰足吾两人用可矣多具何比至吴公命庖丁即所载酒肉蔬米治具相与论心话旧或跌坐矶头或倚徙水际竟日而还玉公晤余淮上道其事余喜闻后尝模之以待同志云惟今士绅宴会如此风致岂不可嘉尚哉公庐守无何以宅忧还里行间阻阴雨持公署一□归归舍仍还之属贮库余校士于庐庐人士至今口其事云公起复补保定守后严太宰清亦保定守余每过保定遇此中士绅辄询二公政绩孰优一士绅谓余曰二公皆吾郡之名守也严之德泽洽我民肌肤矣若吴公德泽则尤入我民心髓也余叹羡之后又遇一主政主政亦保定人也余又询二公政主□□二公清约之节同仁爱之心同明敏之材同但吴公若有天授不可及者余曰云何曰吴公政未尝用意摘奸剔弊而内之胥史隶卒外之市猾田亩若皆贯通于吴公之心而更无一作奸犯科者吾不知吴公何以至此也予之慨然叹羡者久之葢其诚能动物矣 

　　○南京吏部尚书王公本固传 

　　王本固字子民邢台人老成持重不轻言笑甲辰进士仕乐安县令滨海夙号难治公惟清净持大指首事农桑重学校罢诸不急务当时屡有良吏称□累荐征拜御史初使秦以核兵行继使蜀以巡察□先后奉公守法官属肃惮如一未几丁内囏服阕□浙值倭寇猖獗时有海寇王直者逃罪居倭数浙患督府以计诱归欲释罪官之公不可竟阻其议置大辟罪朝论韪之督府以寇平欲置酒高会号太平晏以示耀计费万金公曰元恶虽擒余孽尚在何太平称晏乃罢后督府又以糜兵饷事言者紏冀公勘报掩之公竟以实闻由是督府愈结分宜柄益憾公每求所以中伤之会辽左饥奏命公赈议给米六万石以骡运意缓不及事假此祸之耳公奏改一半折银给济辽阳远地一半本色给济广宁近地凡再阅月而完辽左安焉故事御史八年序宜留内公以分宜憾事竣竟出陜西西宁副宁有指挥星镇者罪当削职潜入邢台以千金贿乞免削公觉发之竟坐以法又有庄浪粮官纳损军饷以致鲁府家丁叛公□□□情法□是叛者佥服后分宜败公以参政寻升大理寺少卿晋南京都察院右佥都御史奉勑提督江防晏然无警寻移北晋左副都御史历刑兵左侍郎恊理营务隆庆初改吏部会新郑以政府摄铨衡任意予夺公卿累息下之公独无所加屡以不合故竟迁南京吏部尚书时当大察京官有江陵忌者一给事中一御史遗书欲俱罢官公亦弗许始末历三柄臣曾不一毫少挫其持正不阿葢如此云万历元年以二品考绩还移疏乞休准调理疾愈公以江陵憾故家居不起日谢人事阅医药周贫恤族外无他羡焉迨江陵殁屡被抚臣荐扬科道交举起用公谷如也年七十一卒历事三朝伟节丰功昭人耳目钦赐葬祭如仪 

　　◆侍郎 

　　正奉大夫正治卿南京吏部左侍郎范公理墓志铭（杨守陈） 
　　南京吏部右侍郎王公克复传略 
　　南京吏部左侍郎李公旻传 
　　南京吏部右侍郎赠礼部尚书谥文肃圭峰先生罗公圯墓志铭（费宏） 
　　通议大夫南京吏部左侍郎储公瓘行状（顾璘） 
　　嘉议大夫南京吏部右侍郎赠南京礼部尚书谥文修林公文俊墓志铭（费寀） 

　　○正奉大夫正治卿南京吏部左侍郎范公理墓志铭（杨守陈） 

　　杨守陈 
　　公讳理字道济一字士伦号省庵宋太傅觉民之后世居台州自临海徙天台九九叶矣祖讳彦善考讳起宗皆以公贵赠正奉大夫正治卿贵州左布政使祖妣陈氏妣潘氏皆赠夫人公少敏悟端凝估毕一呻辄能记县官尝以圣寿节习仪鼓吹旗仗喧簇塾小生羣往观公独若无所闻坐诵不辍众异之长县学生博书工文山畜水涌誉髦皆自谓弗如甫踰冠中乡试第一会试第三皆有文锓之梓擢壬戌进士高第　宣宗尝召诸进士至斋宫亲试用人何以得才论公居第二赐白金五两楮币五十缗既而例归省还朝时重守令之选拜知江陵县作榜文谕民恳且明尽民口熟之县当四方之冲过客旁午公严禁令虽权贵无敢渔一钱先是民累岁负租至十四万石都御史征之严公以民贫不能偿也乃召将卒家之佃田号畸零户者谕之曰世言户役既佃田立户而免役可乎遂定其等俾各出募役之米因以偿负租毕完且平讼徭劝树畜恤穷振弱禁奸招逋访孝子节妇及忠贤之裔谨学教正礼俗民庆未始得也以旧令复遽去用荐知德安府亦先榜谕吏民大率如江陵教养之政后悉践其言每岁必再按属以省耕牧廉利弊每季必命题试诸生而第之拔其尤寘府后堂暇辄躬其师随州民数百家田楚府护卫所占犹输租公备奏尽归其田民感甚皆立主而生祀之满去以最异超陟福建布政使时大兵剿贼邓茂七等公司馈饷善调度兵皆给食民不加赋　朝嘉其功赐彩币表里各二楮币千丁潘夫人忧起家拜贵州左布政使贵州草创即驿布政司以夷之难扰也久莫能改作公奏徙贵州前卫于他所以其地造司数百楹不扰而就土官无訾弗能袭职者十五六公悉俾袭吏无敢难常移文以通夷情间抗章以蠲逋税饷兵春以粮秋以银便夷省漕四川湖广馈粮贵州艰甚公俾代粮以银之籴减时直十二贵州既获利而川广被惠尤溥秩满擢南京工部右侍郎南京创自国初岁久凡百皆弊葺造费巨公不欲烦民乃请鬻芦场之新苇抽分局之腐木碎炭内府库之苦琐布帛通售银殆万两又请南畿狱囚赎者随葺造所需而纳于是自　郊庙宫殿内外诸署城楼街表或造或葺动辄百千间暨修巡战诸船数百兵食诸器数万皆以次成而民不知又奏各处馈南京粮者自舡抵仓多所费每米石费三斗请兵就其船人支三月之饷官取费米岁可十万石以备赈贷从之果利寻转南京吏剖左侍郎考课公明百僚惮之尝请老至再不允满考赴京途遇疾舆就其子进士絪之第大渐举手加额曰无以报　朝廷无以报　朝廷遂薨成化癸巳五月四日也寿六十有四　上闻嗟悼命有司祭葬之 

　　○南京吏部右侍郎王公克复传略 

　　王克复天顺元年进士授刑部主事历员外郎用荐江西参政转湖广按察使又江西布政使以副都御史巡抚南畿入贰留铨致归卒于家克复长于法律刑部时大司寇鄞县陆瑜深器之凡罪疑必以属克复两广抚臣吴祯或奏其不法瑜荐于　上遣克复往按河南人诬布政章绘等瑜又白遣克复凡两奉　命谳大狱咸得情归报称　旨由是着声章彻出长藩臬吏民素闻王刑部名自不敢欺江西俗喜讼牒山积克复判决竟日庭无留者时谓之王一火又谓王隔壁言其察明听审也然克复虽善折狱持法平不苛所至发奸第取魁桀无滥及南畿清戎□者文深多所遣发诉台克复察其诬者悉脱尺籍性质实寡言笑刑剖十五年布政九年同时后进或巧宦躐己未尝介意晚归与谢瑀辈结耆英会敦素尚齿乡人以美谈 

　　○南京吏部左侍郎李公旻传 

　　南京吏部左侍郎李旻字子旸浙江钱塘人成化庚子乡试甲辰廷试俱第一授翰林院修撰丁未预修宪庙实录弘治改元充经筵讲官明年以父忧去辛亥实录成即家赐银十两彩二表里癸丑服阕还朝丙辰考礼部会满九载升左春坊左谕德庚申简侍东宫讲读明年升南京太常寺少卿寻以本官署南京国子监事正德丙寅召修　孝庙实录改太常寺少卿兼翰林院侍读仍充讲官赐金带丁卯奉命授庶吉士业寻升太常寺卿管国子监事未几升南京吏部右侍郎己巳升左侍郎正德四年四月卒赐祭葬如例旻长身修髯状貌英伟其于学问贯穿经史百氏论辩亹亹听者终日忘倦在史馆善叙事理丘文庄公浚副总裁见所纂甚称之其人阔达倜傥不甚拘守绳尺亦多人所忌云 

　　○南京吏部右侍郎赠礼部尚书谥文肃圭峰先生罗公圯墓志铭（费宏） 

　　费宏 
　　先生卒之又明年正德辛巳　圣天子入绍大统起居旧望言者不知先生巳即世荐疏交上既而台使以讣闻儒绅莫不惜之曰天乎胡夺圭峰之速也所司上先生履历文行以赠谥请诏赠礼部尚书谥文肃谕祭营葬皆如制又荫其子垣国子监生儒绅又莫不宜之曰如圭峰其无媿于异数矣垣卜以嘉靖癸未某月某日葬先生某山之原使人至京师求状于考功夏君于中而以铭属予予先生同榜素虖恨先生之学不尽其用自先生捐馆舍方斯文悼叹不巳尚忍铭先生也哉虽然谊不可辞先生讳玘字景鸣号圭峰姓罗氏世家建昌之南城曾大父俊杰用荐任兰溪司税大父耕隐翁大矩父西庄翁文程俱以先生贵赠南京吏部右侍郎大母傅氏母傅氏俱赠淑人先生之在孕也其母梦红光烛天有物轮囷数十拖五色云而下膜拜呼天熊俄坠压而寤越三日先生生儿时头角崭异奇气勃勃言议动作皆不肯后人尝与羣从兄弟游遇遗金众争趋攫独先生砾视之未尝色动读书目数行下若涉猎不甚经意而大义了然西庄遣入邑庠初谒尹尹以少易之试对偶出奇响应尹刮目初治春秋既冠改治书及长乐谢公士元守郡集羣彦讲诵又改治诗博洽渊奥侪类皆莫敢望而文尚奇崛力追古作试于乡六七竟不有司所知成化乙巳应入粟赈饥之诏例升国监时合老丘文庄公祭酒议南士不听北留先生固以请至三受朴而锐不少挫公心异之然犹且数之曰若能识几字而崛强乃尔邪先生昂首大声对曰惟中秘未尝读耳乃姑留之而识其名于堂柱越数日季试先生稿立就若宿构焉六馆士数百人无有能及之者公惊叹曰有士如此而不名荐书诚有司之过也更命作长安赋以百步两都遇知厚辄赞赏之丙午试京府时李文正傅文穆二公同典文衡得先生文奇之以魁多士榜出相庆以得人明年遂登进士改翰林庶吉士益肆力古文欲卓然树立成一家言同馆类皆推逊弘治巳酉授编修名益重求者户屦相接然先生益自重不苟作有所酬应常杜门谢客终日苦思必得意始命笔意苟未惬稿虽数易不厌也每一篇出醲郁顿挫多不经人道语士林传诵文体之一新志经世限职守郁不得施迁时事可言者辄以巳见发诸奏牍而主于开悟调干非欲激亢以取名也知武冈刘逊坐忤岷藩被逮给事中庞泮等救之触　孝宗怒并下诏狱先生言逊至付所司鞫辨公法具在岂遽按而诛之即有不白救之未晚泮等疏狂诚可罪然在陛下宜优容之以全国体又主事李梦阳者以论劾张鹤龄忤旨收栲先生谓鹤龄在肺腑　陛下固将玉成之若梦阳万一处死或自裁乃滋鹤龄累　孝宗感动薄泮等及梦阳之责中官李广死言者劾文武大臣尝以贿交者欲据广所籍记大行斥遂先生谓具瞻攸系不必指而暴其恶也宜谕令自陈或黜以他事庶不贻　朝廷羞识者韪之乙丑考满升侍读正德丙寅升南京太常寺少卿历四年转本寺卿寻升南京吏部右侍郎又尝一再署国监及通政司之事所在必救弊坏而更新之堂隶有募役银相承以给私用独却弗受寺外之侵疆既复遂以是创吏舍有余又斥之以新库合葺古祠留守诸权贵见先生挺拔不羣往往严惮自戢都人遇先生于道亦皆肃然时　武宗临御巳五年而前星未耀中外人人忧惧自危而莫敢以言者先生连疏请早定大计以系属人心潜事奸雄睥睨之念其言迫切且侵及当国诸老一无所顾盖先生虽远去□庭而其忧世之心恳恳焉未尝忘也壬申秩满三载入京至良乡以老请得归归山中贻书知旧犹辄以时事虑然绝意声利城府无先生一迹逆濠素忌先生心甚重之尝问以金帛使及门先生豫走旁邑避不与接濠乱先生巳卧病闻有司将举义犹豫未决力疾□书趣之越二日而卒己卯七月二日也距所生正□□□享年七十有三 

　　○通议大夫南京吏部左侍郎储公瓘行状（顾璘） 

　　顾璘 
　　公讳巏字静夫别号柴墟本毘陵茂族元末始徙海陵曾大父讳某字仲文倜傥负义尝隆冬载布数乘入辽遇警道阻人多冻死遂立市门散之又尝行道中得遗金归其人其人分谢悉不受此其种德所自敻哉厚矣大父讳玉字景荣以公贵赠通议大夫户部右侍郎父讳信字宗实累封至诵议大夫户部右侍郎母玉氏继母董氏俱赠至淑人公生而颖异六岁读书过目成诵九岁善属文选充州学弟子员十六食廪应乡试名闻京师成化乙亥年二十三王淑人疾祠药不愈乃刺股救之延数旬卒时尚未室宗戚强公娶公顿足号天足指俱碎乃巳淑人遗命勿葬先兆内家贫无资公极力别营墓域每旦伏哭塜上夜则苦诵读以图显扬癸卯举应天乡试第一归至仪即号泣赴家痛母氏弗及见也甲辰会试礼部第一廷试赐二甲第一观政吏部太宰济南尹公欲选属公恳求便养遂授南京吏部考功主事寻升郎中弘治甲寅太宰巨鹿耿公奏改吏部考功郎中公留意人才考注臧否无不曲当一时人士竦然戒曰储君阳秋可畏居南部时考察庶官有悍吏肆暴不法或惮黜之生乱公毅然赞罢之北部当朝觐考察虽执政亲戚不职者□□假借天下服其公丁巳擢太仆少卿次年遭董□人丧辛酉起服仍补旧职行部禁吏迎送除民苛费及马政积弊乙丑升本寺卿首举马政便民者四事疏于　朝语在奏议中悉见施行誉望日重性狷介寡合执政不相悦奏擢都察院左佥都御史总督南京粮储厘革仓庾宿弊裁省供费及条陈应议四事多所惠益正德戊辰擢户部右侍郎己巳迁左侍郎督京储其莅政一如南都沉静端毅中贵同事者咸见严惮时逆瑾用事大臣多屈损称公先生而不敢慢庚午春以疾乞休　诏赐乘传还仍勑有司候病痊奏闻起用同事太监蔡用素重公廉馈白金五十两赆辞不受冬十月仍起左侍郎辞不就壬申春复起南京户部左侍郎时四方多故京储虚耗公筹划深远务善后图癸酉正月改吏部左侍郎时方望其大用遽以疾终公体貌清羸若不胜衣端默简重凝然具台阁之器文简古多思尤深于诗冲淡沉蔚兼晋唐之风士林宝之训好贤惜才凡海内知名之士无老少远近咸见推引阨穷弗达者必思振起之辟远非类不恶而严未尝有不善人至其门也初璘举进士今司徒无锡□公尝相语曰子持身当以柴墟方终不非人累其见推重如此每与学士大夫语必政事文学等事否则端坐终日而已人莫敢言其私居常与家人言亦恒引古贤孝贞烈故事训绝无燕昵语事亲至孝侍郎公年八十在堂少有违远凡饮食衣服之养顾虑周至两蒙　恩赐绮币悉制衣以悦自主事至侍郎四奉　勑诰推封每临母淑人忌辰必斋戒祭祀以致思平生须发爪甲不敢弃□□至数大□竟以殉敛其谨身慎行此可类推已□□□□□□故诰辞称其雅操不羣长才杰出学□□□□□贞固简在固巳切矣易箦时召璘与车□□□□□属以后事至不能语犹举笔作国恩未□亲养未终八字泣数行下无一语及其家事非素□坚定乌能至是哉 

　　○嘉议大夫南京吏部右侍郎赠南京礼部尚书谥文修林公文俊墓志铭（费寀） 

　　费寀 
　　公讳文俊字汝英别号方斋其先下坯郡人晋建兴随中宗渡江入闽侨晋安徙莆田居国清塘遂称国清林氏传至讳茶卿者公高祖茶卿生子子生僴有诗名僴生诰字廷谕号朴轩则公父也以公贵赠翰林院编修加赠朝议大夫南京国子监祭酒毋张氏赠孺人加赠恭人胥有懿美是种于公公生而颖异过目成诵家贫无书日阅诸肆辄熟识以归自诸生巳知名正德丁卯乡试发解第一辛未举进士选翰林庶吉士劬学攻文癸酉授编修僦室都下安澹素以养二亲尽其欢乙亥秋张恭人卒庚辰秋朴轩翁卒皆自都奉衬南归戚毁踰礼嘉靖癸未既合葬复之官预修　武宗实录充经筵展书官乙酉实录成擢右春坊右赞善赐白金文绮丙戌进经筵讲官正德庚辰同会试事己丑春复然寻主试武举每精校阅不少自欺一时文武士彬彬入彀尝以不能俯仰权贵几挤外补赖受知　皇上得免庚寅秋南京国子祭酒缺会推章四上竟及公始允公条教平实范人以身而人乐信从法行自贵游子于资叙井井无所紊有生遇盗缓期法当赎金将鬻子公闻恻然捐助吏议卒免赎先是有旨命国子监校刊二十一史未就公至躬率诸生雠校窜补恒至达曙不数月锲梓上献　圣心嘉悦每御文华殿指示元臣曰此祭酒林文俊所刊书也公尝再疏乞休　上辄慰留有学行可取之褒壬辰改北祭酒车丸范益严而废坠修举仍充经筵讲官时被珍赐癸巳三月　上再幸国学释奠先师礼毕命师儒修坐讲之礼公从容讲说元首股肱明良之义温厚和平天颜怡怿赐衣二袭甲午擢南京礼部侍郎七月会太庙灾自劾求退辄荷温旨乙未改吏部属宰缺公视篆百尔明慎题奏精详虽老于吏事者莫过也公谙五行家数年前尝对予自言运行至戌不吉丙申六月初偕予过西华门复以言予每不然之公曰若见得破则百岁死与今日死同也乃月之二十九日太宰甘泉翁莅任时公左胁病疽力疾出陪不敢废礼于素所尊予怪其面色晦甚问而知之力劝卧摄数日造内视之迎笑曰前言验矣吾即死矣吾以布衣至此何恨哉予心知不可治而公巳安于命亟送医药皆不受也越七月十二日卒痛哉享年仅五十讣闻　上加轸惜国典大臣非三载考满不得荫子不全给葬祭而谥赠又往往出自特恩公之侍郎也未及三载所司以请　上重念其讲读效劳有年特许荫一子加赠南京礼部尚书赐祭葬兼锡之谥于是太常议谥曰良曰恪而　御笔特改曰文修葢近代文臣所未有之异数也其始终荷知　圣明如此可谓难矣 

　　◆郎中 

　　南京吏部验封清吏司郎中定山庄公日永墓志 录（湛若水） 
　　南京吏部验封清吏司郎中少谷郑公继之墓碑（林釴） 

　　○南京吏部验封清吏司郎中定山庄公日永墓志 录（湛若水） 

　　湛若水 
　　先生讳日永字孔阳号木斋江浦人卜筑浦口清江建亭而东莞林缉熙适至扁曰卧林遂号卧林居士迁定山桥曰双泉阁曰天风亭曰活水曰溪云则又号定山居士四方人称之亦曰定山先生本姓章氏宋丞相郇国得象之后子孙由闽越而浦城而松江至祖曰智甫者以儒术名洪武初不乐仕进逃名更姓庄氏游淮泗至江浦家焉父讳诩赠征仕郎行人司左司副妣任氏赠太孺人配李氏封孺人先生生于正统丁巳儿甚异十一岁充邑庠生十三补廪膳景泰丙子领乡荐成化丙戌举进士选庶吉士授翰林检讨夙志慕古文尤奇伟与之交游者皆一时名儒如白沙陈先生一峰罗先生其尤者也　宪庙欲设上元鳌山灯先生同编修章公懋黄公仲昭上培养君德疏言甚剀切忤旨杖之调湖广桂阳判行间用给事中毛弘御史陈壮言改南京行人司左司副迎二亲就养寻遭二艰丙申服阕不起复超然肥遁有示门人徐光岳无弦太极之诗巡抚都宪王公恕访于定山欲以白金十五镒理其敝庐却之曰受官办以理私庐可乎十九年癸卯正月白沙先生起□入京过定山相留越月送黔杨州及南迁复送之龙江关故白沙诗曰忆昔经江东多士予所钦论文一杯酒惟我与子斟岂意千载下复此闻韶音我病不出户何时还盍簪俯仰宇宙间与子契其深或问张汝弼草书先生曰好到极处俗到极处问何如则可曰写到好处变到拙处曰何居曰所谓行墨因调性者是巳白沙先生亦曰定山草书逈然自成一家者也定山论诗文曰取乎内而忘乎外得之心而应之手如相马之神非牝非牡如斵轮之巧不疾不徐斯甚至矣若夫优人之学孙叔敖抵掌谈笑得其形似者奚可哉其持身则慕伊川法度斩然而难犯接人则慕明道和气油然而可亲尝曰天之生圣贤将世道计也或裁成以制其过或辅相以补其不足孔子之于六经朱子之于传注唤醒聋瞶所以引其不及者至矣今世降风移学者执于见闻入耳出口至于没溺而沦胥之者非制其过可乎故进而当行道也吾义所安不违道以干誉退而当明道也吾志所存亦不立异以求名弘治七年甲寅后军都督府经历周广荣荐先生恬退自守亟养有素乞起用　圣旨曰取来用巡抚何公鉴躬诣定山劝驾继遣应天府候行先是宰王公恕司寇张公瑄都宪虞公瑶侍郎朱公德提学王公鉴之知州万公本诸荐疏皆出部檄非特旨也故先生曰吾向以谏被谪既而退处几三十年矣今乃出特旨敢不行乎且学士丘琼台常嫉曰引天下士夫背朝廷者日永也吾当国必杀之丘今入阁矣承特召而不行罪其可逭乎七月遂行九月入京朝见大学士徐公溥语郎中邵二泉宝曰定山亦我朝出色人当复翰林乃恊舆情丘语人曰我不让所谓定山也徐公又语学士西崖李公东阳曰定山君之故人君当注意我巳致仕不能朝廷荐贤矣李但唯唯子会谓西涯初见先生入京戏曰公今后能用大笔字作拜帖乎谒吏部三揖不跪冢宰耿公谷起延之以茶令四司送出部门先生曰第令不失巳官职外物耳吏部题复行人司副子介暨玉巴山弘谓西涯语吏部曰留都根本之地定山还当官此八月乙卯三月升南京吏部验封司郎中以八月到任十二日病中风疾迁延野寺弥留日甚明年丙辰八月二十日赴通政司告行本部即归定山自是屡告部不题处时琼台丘公亦卒越明年丁巳三月遇考察尚书清溪倪公岳以老疾退之乃先生告去巳改岁矣故白沙诗曰欲归不归何迟迟不是孤臣托疾时此是定山最高处江门渔父却能知或曰先生与白沙之诗可谓世称两绝者曰言语文字之学昔人谓落第二义矣江西张公东白元祯书曰获覩近作不胜仰慕向里工夫惜不得聚首论之往年陈白沙会间当尽所言矣张公汝弼书曰君子居间患无书可读又恐书多而亡羊耳晦庵教万世学者不得巳有言亦鲁斋所惜也先生之于白沙必有定论更一示我先生俱以白沙之说答之新安进士汪君循从学亦首示以白沙之学循曰欲知先生之心者当观先生之诗若观先生之诗者亦可见先生之学甘泉子曰予癸丑下第南归谒先生于定山潇然洒落望之知有德人也今观先生及诸公之言即先生之学宜与白沙先生同矣而白沙先生语我曰定山人品甚高恨不曾与我问学遂不深讲不知其后问缉熙何以告之此犹若有未尽然者何耶或曰以讲习不足以入道也故忘言以默识终默不可以示训也故因诗以立言惧诗名之以召祸也故应诏以混世见世不可以久处也故在告以归山归山不能以自絜也故委物而辱身乃先生超然而还大化矣或曰先生之出处进退未易言也其始也激之于琼台其中也乘之于西涯其终也成之于清□而又悞于子弟门生之不力焉使琼台而无入相入相而先物故则先生退居三十年矣未必出出而有知巳故人调护之以累荐之贤则必复内翰必不南及南而疾作不知人矣使子弟门生而力焉则必知今法不俱一状而可挂衣长揖以至而必知自奏知自奏必不罹清溪之忍使清溪而不忍则自八月至明年二月如彼其久中间一念同榜之义全天下之望必有以虑先生而不至从考察退也噫或曰先生既病风不知人其进退当是子弟主之也虽然昔者柳下惠士师三黜而不去犹曰直道而事人令尹子文曰三仕三巳而无喜愠色宁武子邦无道则愚古之贤圣人立身遇世其远意岂常情所可测哉十二年己未九月疾大作二十九日终于正寝十二月二十日葬定山之原其明年庚申邑尹胡君昉请祀于乡祠子男五曰会曰仝曰介曰全曰俞 

　　○南京吏部验封清吏司郎中少谷郑公继之墓碑（林釴） 

　　林釴 
　　郑子少谷继之氏讳善夫世居南湖闽大乡聚代多显者皆其族产独郑子结庵就贤劬诎今学贤者殊振绝也尝诵曰坠道非时也萎儒与世靡视古太峻脆志以降其趋吾固疾学之不变果恳学十年反之古孝庙乙丑岁年二十一第进士正德改元纂修苏松常镇实录成随继居内外艰积六年起铨户部主事出理浒市关机阑不败名商人利之称其能废私也　武皇初赫柄中官郑子善卦时叹曰大丈夫当龙皇于世退见无骫枉我志力告得请乃筑少谷草堂于金鳌峰作迟清亭俟天下之清交与鲜绝岩居六载正德才三年有司劝驾起夺其疾改礼部祠祭清吏司主事十四年转本司署员外郎三载考绩推恩父母如其官居礼部握兰逮礼宗伯咸贤其文能秩相也是年三月　武皇将南狩赍谋诸寮采曰驾未发谏之可绝否吾股肱何劝吏兵刑诸曹郎中黄巩等若干人同伏跪于阙门疏恻切指斥嬖臣江彬及中官辈浊乱天下怒犯之　武皇杖之阙下死者贬者落籍于民者有差既南狩郑子切告未得明年釴至京师之馆焉谈画时事曰天子何可计哉古云曙戒勿怠后穉逢殃吾胡可弗归遂过浙山人孙一元太初死走道场山中哭之孰治丧事毕游越山水至逾八月旋闽居湖上一多病必满时月间巳必往佳山水游或悯其羸告之癖曰吾少谷静中不留求佳突吾思耳益夸严云江南北山水毕受吾杖履之嘉靖改元以都御史周季凤御史汪王朋荐起南京刑部郎中寻转吏部验封司至建健眷武夷游值风雪肤理弗密以病病旦依依不休其游至弗支强舆病归归二日不禄及归巳弥留人意所丰藏郑子云请诸君劳苦少休少谷可以存神明晚与诀力手书授高瀫传汝舟二子曰修身俟死吾今更复奚憾诗文妻子付托高传二弟经理其寄延平遗书皆如云乃启手足以游岁癸未腊晦前二日周身与棺瀫与汝舟治也后发笥皆寠寠乡人始骇发郑子之贫士知贤郑子能有道其官嗟夫财利者世不学皆能者嗜之俗殉痼厚间然曰居官必多得财故有道者虽亲且惑见乡人夫方冉方冉仁义向以破愚利固善昏世禽鹿视肉如郑子者能居道□夫观郑子婚嫁七弟妹赀业皆其推与孀者瞻之田令以完婺节葬母属二十二人其治身严冲澹高絜求象其道于家国谁昔曰任重者身也途畏者口也致远者道也邪行亡乎体违□不□口道可要诸远矣寡交多亲忠信则交庆其言□乎郑子蹈言今征见之实完固以沛誉众固称少谷先生云计传至者咸哀涕葢悯贤者弗长世没时年三十九益可哀夫葬事纤悉皆福州太守污文盛少守陈镧□先生功德也二先生郑子至友孤鸣悟少保孤恤亡郑子知德于幽寘创见友迫叔世可兴起矣墓在怀安西郊外梅亭山山旁诸达汪先生念口碑可世垂以章显贤者云迁前室安人袁氏合隧遗言有二子求不累其托郑子生成化己巳十一月二十日也论曰郑子博学而能反之者也吾观少谷子道论子通经世要谈悠哉言乎大旨郁然可观其槩之正而巳探其要本忠信成节则非绣言观交际编及余居京师与游者尽海内名氏其志念深常有以自下故皆以道相胶漆孔子云□焉取斯易曰同明相照同类相求云从龙风从□□夫短长名位君子何可论之 

　　焦太史编辑国朝献征录卷之二十七终 

　　●焦太史编辑国朝献征录卷之二十八 

　　户部一（尚书一） 

　　◆尚书一 
</div>
    <div class="pagination">
<a href="国朝献征录_page49.html">上一页</a><span>...</span><a href="国朝献征录_page45.html">45</a><a href="国朝献征录_page46.html">46</a><a href="国朝献征录_page47.html">47</a><a href="国朝献征录_page48.html">48</a><a href="国朝献征录_page49.html">49</a><span class="current-page">50</span><a href="国朝献征录_page51.html">51</a><a href="国朝献征录_page52.html">52</a><a href="国朝献征录_page53.html">53</a><a href="国朝献征录_page54.html">54</a><a href="国朝献征录_page55.html">55</a><span>...</span><a href="国朝献征录_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
