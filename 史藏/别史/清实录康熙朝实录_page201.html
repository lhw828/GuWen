<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 201 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 201 页/共 681 页</h1>
    <div class="content">○升前锋参领索诺木、为镶白旗蒙古副都统　　

○辛未。太宗文皇帝忌辰。遣官祭昭陵　　

○以左副都御史施维翰、为山东巡抚　　

○壬申。以故二等精奇尼哈番刘泽涵子刘俊杰、袭职　　

○升参领王之弼、为正红旗汉军副都统　　

○偏沅巡抚韩世琦疏报、湖南郡邑、次第恢复、而安化与辰属溆浦相连、丛山峻岭、犹有余孽、守备雷如等、分路冲杀、贼死者甚多、余贼败遁。下部议叙　　

○癸酉。太祖高皇帝忌辰。遣官祭福陵　　

○转工部右侍郎赵璟、为左侍郎。升通政使张问政、为工部右侍郎　　

○九卿等遵谕议覆、一、督抚司道官员赴任时、谒见在京大臣各官、或自任所差人问候、及在京家人、提塘人等、来往大臣各官之家、将督抚司道、并不行出首之大臣官员、俱革职。若不知者、降二级。两家家人、俱正法。提塘有职者、革职。无职者、亦照家人正法。其在京大臣各官、与督抚司道等、彼此馈送、及差人远赴任所、将大臣各官、并不行举首之督抚司道、亦俱革职。若有因事营求、苛派馈送大臣官员者、将馈送收受之人、俱革职拏问。一、会推官员、贪污者、将原举官、从重治罪。一、领兵诸王将军、借通贼为名、将良民庐舍烧毁、掳掠子女、抢夺财物、将领兵将军、参赞大臣、夸兰大等、俱革职。诸王、贝勒等、交宗人府从重治罪。若分遣之兵丁抢掠者、将统领头目等官、分别革职降级。兵、鞭责。系家人、正法。其主知情者、革职。不知情者、降二级。闲散人、鞭责。其掳掠人口、仍给本家。如督抚不行具题、俱行革职。一、凡州县官、将民生疾苦、不详报上司者、革职、永不叙用。或州县已报、上司不为题达者、将上司俱革职。至发仓赈饥、及蠲免钱粮、州县官侵蚀肥己者、革职拏问。上司官不行稽察、俱行革职。一、凡刑狱不速结者、无故将平人久禁者、承审官皆革职。因而致死、及故勘致死者、俱照例处分。若改造口供、故行出入者、革职。误拟死罪、已决者抵死。枉坐人罪者、承审官革职。衙役诈赃十两以上者、并妻子安插奉天。一百二十两者、照枉法拟绞。一、包衣下人、王、贝勒、贝子、公、大臣家人、领赀本霸占关津生理、倚势欺凌者、在原犯事处、立斩示众。该管官革职。若系宗室王以下、公以上家人、亲王、罚银一万两、郡王、罚银五千两、贝勒、罚银二千五百两、贝子、罚银一千三百两、公、罚银七百两、仍交宗人府、从重议处。其管家务官、俱革职。若系民公、侯、伯、大臣官员家人、将伊主俱行革职。汛地文武官、不行查拏者、俱革职。至王以下大臣各官、将银借贷与民、指名贸易、霸占地方者、亦照此定例治罪。又包衣下人、及诸王贝勒大臣家人、如有在外指称名色、以网利干讼、肆行非法、及有司畏势、反行财贿者、行贿官革职。伊家主及该管官、知而使去者革职。王以下、宗室以上、交与该衙门从重议处。其去人、枷号三个月、鞭一百。伊家主不知、私自去者、照光棍例处决。至奴仆服饰、各有定例、若违法越分、将其主罚俸一年。闲人、鞭责八十。民、责三十板。越分穿用之人、系旗下奴仆、枷号。民、责四十板。其物入官。如该管官不行查出、被旁人拏送、将越分穿用之物、给与所拏之人。将佐领、骁骑校、罚俸三个月。小拨什库、鞭五十。民之该管官、亦罚俸三个月。总甲、责二十板。应通行晓谕内外军民人等、一体遵行。得上□日、依议。严饬通行　　

○福建巡抚吴兴祚疏报、招抚伪总兵蔡冲雕等三员、伪官八十五员、兵丁一万二千五百一十七名、招回岛民三千一百九十余名、共获大小船六十七只、分拨水师营用。下部议叙　　

○甲戌。谕吏部等衙门、凡为臣子者、同寅协恭、自古皆然、今各部院办理事务大小汉官、凡事推诿满官、事之得当、则归功于己、如事失宜、则卸过于人、至于入署、不待事毕、诿于满官、祗图早归、宴会嬉游、不为国家尽力担当、料理公务。自此以后、各宜协力同心、务尽厥职、不可仍前推诿。至科道各官、平日章奏内、将一二可行之事、隐附私情、希图作弊、凡有条议、鲜非无因、阅览奏疏、多以己为至公至廉、其嘱托公事、肆行妄为、外播威势、挟制多端、地方督抚等官、莫不畏惧、小民困苦、未必不由于此。作何惩戒、著九卿詹事科道、详议具奏。寻九卿等议覆、嗣后汉官推诿满官、瞻狥延挨者、革职。科道条奏、有嘱托挟制等弊者、革职提问。至大臣科道官员原籍子弟、有挟势妄行者、照律处分。父兄不约束、督抚不题参者、皆革职。从之　　

○九卿议覆、吏科掌印给事中李宗孔条奏、一、江西总督董卫国、不能料理政务、致失民心。浙江巡抚陈秉直、察吏无能、贤否混淆。俱应解任。一、良民男妇子女、身陷贼营、官兵败贼后、应令亲属认识、酌量给价取赎。一、大计停止、已经六年、应行令各省督抚、于文到一月内、将所属官员、秉公举劾。如举劾不当、将督抚藩臬等官、从重处分。俱应如所请。得上□日、董卫国、著留任。军前戴罪图功。陈秉直、著解任。余依议　　

○乙亥。镇南将军莽依图疏言、当逆贼围困南宁时、郭义、齐人龙、悉力固守、数与贼战、非他处投诚者可比。今闻左江总兵官缺员、以湖北总兵官傅魁调补、倘念边疆要地、乞以郭义、或齐人龙、补授兹缺、用开归诚之路。上谕、郭义、原系左江总兵官、率众归诚、勤劳昭著、仍复原任。齐人龙、亦有劳绩、如有应补之缺、听该将军题补。其湖北总兵官原缺、尚未补人、令传魁仍回原任　　

○升前锋参领喀齐蓝、为正黄旗蒙古副都统　　

○升徐州副将惠占春、为山东沂州总兵官。参领李林盛、为山东登州总兵官　　

○奉命大将军和硕康亲王杰书疏报、伪总兵杨彩、黄柏、伪水师三镇总兵吴定芳、伪副将陈化甲等、各率伪官兵丁投诚。下部议叙　　

○丙子。户部议覆、广东广西总督金光祖疏言、粤西土瘠民贫、地丁额银、请折徵米谷。应如所请。每银一两、折收米一石。支给官兵。俟事平之后、照旧徵银。其逆贼加派之项、通行禁止。从之　　

○兵部议奏、投诚吴应昌、系逆贼吴三桂之侄、不便留在广西、应令将军傅弘烈、拨发官兵、沿途护送来京。得上□日、吴应昌、系逆贼亲支、倾心投诚可嘉。著送至大将军简亲王军前、酌给劄付、令其招抚余贼　　

○抚蛮灭寇将军广西巡抚傅弘烈疏报、伪总兵左旌、王定邦等投诚。又伪总兵史自安等、献城投诚。又参议道刘晓、招抚伪总兵李蕡、唐良等。下部议叙　　

○丁丑。上诣太皇太后皇太后宫、问安　　

○以地震、遣官告祭天坛　　

○免山东莒州、蒙阴等六州县、本年分旱灾额赋有差　　

○己卯。吏部左侍郎董安国、以自陈革职。兵部右侍郎孙光祀、以自陈降三级调用　　

○庚辰。上诣太皇太后宫、问安　　

○谕户部、通州三河等处、地震灾变、压伤人口、无人收瘗、殊为可悯。户部工部会同、将旗下及民人房屋、并各寺庙内、有见被压埋者、作何察明数目、速议以闻。部议、遣司官四员、前往验视。上令动支帑银带去。有主收殓者、即给银两。无主收殓者。著所遣司官、同地方官、设处埋瘗　　

○扬威大将军和硕简亲王喇布疏言、臣遣将军穆占、于本月初一日、克复新宁县。今与大将军安亲王岳乐、克期进巢□刀武冈逆贼。上谕、屯聚新宁贼寇、已遁走武冈、简亲王等、速统大兵、即会合安亲王等兵、克复武冈枫木岭诸处、以定靖沅。其由镇远进平云贵、应行事宜、确议以闻。倘逆贼不支、屡致遁逃、安亲王等、乘其无措、随行追蹑、以期荡平。如贼由武冈遁去、乌喇宁古塔之兵、可遣还京师　　

○定远平寇大将军和硕安亲王岳乐疏报、贼首吴国贵、盘踞武冈、率伪将军胡国柱等、以余贼二万、逆战隘口、将军侯林兴珠、提督赵国祚等、率兵奋击、大败之。吴国贵中礟死。余贼弃武冈而遁。贝子章泰等、复率兵追及于木瓜桥、又大败之。遂复武冈州城、及枫木岭。得上□日嘉奖、下部议叙　　

○旌表湖广黄陂县节妇乐氏、给银建妨如例　　

○辛巳。秋分。夕月于西郊。遣内大臣辉塞行礼　　

○予故都察院左都御史穆臣、祭葬如例　　

○癸未。转户部右侍郎萨穆哈、为左侍郎。以原任户部右侍郎达都、补原官　　

○甲申。以故武昌卫一等阿思哈尼哈番徐自贵子徐承祖、袭职　　

○乙酉。上诣太皇太后皇太后宫、问安　　

○免江南徐州、丰、萧、沛、四州县、本年分旱灾额赋十之三　　

○丙戌。遣官祭历代帝王　　

○遣官祭城隍之神　　

○吏科给事中姚缔虞疏言、科道乃朝廷耳目之官、原期知无不言、有闻则告、已故宪臣艾元徵、有请禁风闻条奏、从此言官气靡、中外无顾忌矣。试观世祖章皇帝时、诸臣奏议、何如鲠直、即未禁风闻以前诸臣奏议、亦犹有可观。伏乞敕下在廷诸臣会议、嗣后如有矢志忠诚、指斥奸佞者、即少差谬、亦赐矜全。如或快己恩讐、受人指使者、纵弹劾得实、亦难免于徇私之罪。如此、则言官有所顾忌而不敢妄言。中外诸臣、有所顾忌而不敢妄为矣。得上□日、九卿詹事科道、会同确议具奏　　

○丁亥。上诣太皇太后皇太后宫、问安　　

○予故平寇将军委署副都统原任兵部尚书科尔科代、祭葬如例　　

○喀尔喀土谢图汗、遣使进九白年贡。宴赉如例　　

○戊子。谕九卿詹事科道、自古设立台省、原系朝廷耳目之官、上之则匡过陈善、下之则激浊扬清、务求知无不言、言无不尽、乃称厥职。近见直言谠论者、不过几人、徇私好名者、不可胜数。朕自临御以来、略知此情、每期言路诸臣、化其偏私、实陈得失、辅登上理。顷有以风闻言事请者、试约略论之、如今之章奏、已见施行者、虽不明言为风闻、何尝不是风闻、今若开风闻之条、使言事者、果能奉公无私、知之既确、言之当理、即当敷陈、何必名为风闻、方入告也。倘生事之小人、恃为可以风闻、但徇己之好恶、必致擅作威福、以行其私。彼言之者、既无确见、听之者、安能问其是非、故曰、无稽之言勿听、弗询之谋勿庸、正所以诫言之无据、谋之自专也。况天下之大、臣民之众、导之以理、晓之以法、待臣下须宽仁有容、不因细事而即黜之、所以体群工也。用人则随才器使、无求全责备之心、盖以人材有不齐也。若关天下之重、朋党徇私之情、皆国家可参可言之大事、不但科道而已、有志之臣民、概可以言之、何在区区风闻之言、能敛戢奸贪之志气哉。治国家者、在有治人、不患无治法尔　　

○山东巡抚施维翰、请训上□日。上曰、近日山东兵丁鼓噪、极为可恶。尔到地方、宜严行禁戢。施维翰奏曰、兵民皆朝廷赤子、止因巡抚提督、文武不和、遂致兵丁生变。臣当与提督臣、同心协力、调剂兵民。上曰、文武协和、自然地方安辑　　

○己丑。谕大学士等、自古帝王治天下之道、因革损益、期于尽善、原无数百年不敝之法。果属不可行者、自应参酌时宜、归于可久。至于制度既定、事可遵行、不宜议论纷纭、朝更夕改。近阅奏章、亦有不思事之可否、但欲徒为更张、或粗识数字、即为大言、准之事理、殊属茫昧。如逞空言、无补实用、其谁不能。且明末一切事例、游移不定、上无道揆、下无法守、以致沦亡。此皆尔等所亲见、亦众所共知。今后凡条奏本章、尔大学士等、务加详酌　　

○谕议政王大臣等、今我大兵数路并进、深入剿贼、转运粮饷、殊为重要。闻今□山戊示□湖南亢旱、所运粮饷、一时不前、殆未可定。令学士佛伦、侍郎金鋐、并遴选部院贤能官员、前往湖广、同督抚商酌、总理诸路大兵粮饷　　

○靖逆将军甘肃提督侯张勇疏言、噶尔丹遣其寨桑莽奈、致书于臣、云我向欲通使、因地方有事未暇、今特遣人献马三匹、貂裘一袭。又云西北一带地方、皆得之矣、惟西海、向系我祖与伊祖同夺取者、今伊等独据之、欲往索取、因系将军所辖之地、不敢轻举。臣念彼远馈、受其裘马、厚赏来使而遣之。前此噶尔丹、曾遣人调集甘州南山一带番目赴西套、臣因遴选通事、密探噶尔丹年纪性情、并兴兵往侵西海之故。归覆云、噶尔丹申年所生、年三十六□山戊示□。为人凶恶。耽于酒色。去□山戊示□举兵欲侵西海。行十一日撤归。今夏、又两次出兵、至缠头回子之地而还。见近边诸将军统兵驻扎、不敢轻犯。臣查近者入边行劫、皆系噶尔丹击败来奔、贫无所依之人。详视噶尔丹情形、尚无兴兵之举。河西地方、似可无患。谨将噶尔丹原书、一并呈览。奏入、命檄知大将军图海　　

○庚寅。抚远大将军都统大学士公图海疏言、进取汉中兴安兵、分为四路。臣与将军佛尼勒等、由兴安进。总兵官程福亮为后援、驻守旧县关诸处。将军毕力克图、提督孙思克等、由略阳进。西宁总兵官朱衣客为后援、驻守西河诸处。将军王进宝、汉中总兵官费雅达等、由栈道进。延绥总兵官高孟为后援、驻守宝鸡。宁夏提督赵良栋、由徽州之巴都山进。臣等于九月初八日、四路并发。疏入、上谕、今将军莽依图等、大败逆贼吴世琮、平定粤西、进取云贵、大将军安亲王、恢复武冈州枫木岭、击杀贼渠吴国贵、大将军贝勒察尼、由常德进取辰州、将军噶尔汉等、自郧阳进取兴安、宜乘贼处处败衄、逃遁震动之时、分路扑灭。大将军公图海、亟统大兵、乘机剿灭汉中诸处贼寇。速定四川。如贼败走、即亟蹑其后、直捣穷追、勿使占踞险要　　

○礼部议准福建巡抚吴兴祚疏言、琉球国王世子尚贞、咨称康熙十三十五两年、正当贡期、闻闽省变乱、未曾入贡。今特进康熙十七年分所贡方物。至来年冬汛、再遣使补康熙十三十五两年之贡。得上□日、琉球国康熙十三十五两年贡物、免其补进　　

○辛卯。上诣太皇太后宫、问安　　

○召满汉九卿詹事科道等官、集中左门。上先召吏部侍郎哲尔肯、屯泰、至内殿。谕曰、朕亲决几务、十年余矣。科道为朝廷耳目之官、每览奏疏、实能为国、有禆政事者甚少、草率塞责者甚多。尔可传谕九卿各官、并将朕谕上□日宣示。少顷进见、朕将面询得失、各摅所怀、直陈勿隐。哲尔肯、屯泰、出至中左门、向各官先宣口谕讫。随读上谕曰、今将科道两衙门本章情弊、无益国计民生之处、一一讲究。卿等必有至公之众论、以佐朕意。卿等但有所见、即直言。不可隐讳。即如科道条陈一事、部议准行、又有科道官言其不可者。今日之所谓是、明日又转而为非。朝更夕改、茫无成宪、难取信于天下、岂治道至理哉。姑举其大概、如举才能一事、是因人材不一、有能理繁者、有有操守者、有练习其事者、自古选贤任能、为治之大道、与论俸不同、其法未尝不善。即世祖章皇帝时、亦曾有谕常行选择之条。偶有徇私作弊之人、将不肖寡廉者荐之、因一人而其法遂坏。自朕亲政以来、如盐差关差、数行更换。以后条陈、不知又改几次也。又如户部销筭钱粮一事、因督抚所报、不合时价、故部议驳回。而科道輙有言者、以为督抚地方大臣、断无虚估价值、肥己行私、凡有销筭、皆不应驳查。及部议径准督抚之销筭、不行再驳。则科道又以督抚冒破钱粮、一束草、原价若干、开销若干、一石豆、原价若干、开销若干、不特草豆为然、凡马匹等项、事事皆有虚冒、部中不行详查、概听督抚开销、以徇情面。由此观之、部议不行驳回、则以为徇督抚之私情。驳回、则以为督抚地方大臣、不宜疑其有所虚冒。又恐衙役往来、骚扰生事。或应驳、不应驳、何者为是、两说俱无定论。是皆大者、余难悉述。今日面谕、尚有未尽之言。故先以上谕、使晓朕意。随命九卿詹事科道各官、至御榻前。上问曰、科臣姚缔虞所奏风闻言事疏、尔等如何定议。吏部尚书郝惟讷、户部尚书梁清标等奏、言官奏事、原不禁其风闻。但风闻参奏、审问全虚者、定有处分之例。今若不加处分、恐有借称风闻、挟私报怨者、亦未可定。仍应照定例行。兵部尚书郭四海、左都御史魏象枢、户部侍郎田六善等奏、见行例、科道奏事全虚者、处分。一款得实者、即免议。人人原可尽言、但要虚公体访、不宜又开风闻之例。上顾科道诸臣问曰、风闻言事、尔等以为可行否。如有欲言、可悉陈奏。吏科掌印给事中李宗孔、礼科掌印给事中余国柱等奏、言官风闻言事、皇上原未禁止。但径开风闻之例、恐有未便。上曰、此系明末陋习。若此例一开、恐有不肖言官、借端挟制、罔上行私、颠倒是非、诬害良善等弊。上问姚缔虞曰、尔云言官风闻言事、尔意如何。姚缔虞奏、皇上从不曾处分言官、但有处分条例在、言官皆生畏惧。上曰、人臣为国、不择利害。有志之士、虽死不畏。况降级乎。尔等皆以风闻为言、朕亦何尝无风闻。姑举一二端言之。君臣分义。休戚相关。当吴逆初叛时、诸臣中有一闻变乱、即遣妻子回原籍者、此属何心。视国如家之谊、当如是耶。又有占人田土、受人贿赂、徇情行私、大为不法者、尔言官何曾一言参奏。言官奏事、宜将国家重大事务、确加敷陈。今尔等所言、多举细事、无关治要。嗣后慎勿草率塞责。如有大奸大贪、参劾得实。朕法在必行。决不姑贷。上又谕曰、满汉论事、往往不能和衷。汉官每谓满官偏执。若汉官肯实心为公、据理辨论、满官岂有不从之理。若满官坚意偏执、汉官即当奏闻。上又谕曰、从来有治人、无治法。为政全在得人。人臣事君、全在辨心术之公私。今尔诸臣之才、皆能料理政务、但徇私利己者多。公忠为国者少。若诸臣肯洗心涤虑、公尔忘私、国尔忘家、和衷协恭、实尽职业、庶务何患不就理、国家何患不治平哉。尔诸臣其勉之　　

○壬辰。上诣太皇太后宫、问安　　

</div>
    <div class="pagination">
<a href="清实录康熙朝实录_page200.html">上一页</a><span>...</span><a href="清实录康熙朝实录_page196.html">196</a><a href="清实录康熙朝实录_page197.html">197</a><a href="清实录康熙朝实录_page198.html">198</a><a href="清实录康熙朝实录_page199.html">199</a><a href="清实录康熙朝实录_page200.html">200</a><span class="current-page">201</span><a href="清实录康熙朝实录_page202.html">202</a><a href="清实录康熙朝实录_page203.html">203</a><a href="清实录康熙朝实录_page204.html">204</a><a href="清实录康熙朝实录_page205.html">205</a><a href="清实录康熙朝实录_page206.html">206</a><span>...</span><a href="清实录康熙朝实录_page202.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
