<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 666 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 666 页/共 1316 页</h1>
    <div class="content">○又谕、电寄吴大澂、前令余虎恩募勇随同办理防务。本日据该总兵面奏、请回湖北。自行开召。较为得力。著吴大澂传知余虎恩、即行前往召募十营。迅速到防。应需枪械。即由湖北筹拨。电寄　　

○又谕、电寄邵友濂、据奏刘永福请回粤募勇等情。现在防务紧急。刘永福著仍遵前旨。酌带现部营勇。先行北上。余令派员回粤召募数营。赶紧赴防。不得延缓。电寄　　

○命辅国公麟嘉守护东陵。　　

○戊寅。以神灵显应。颁直隶永定河北中汛河神庙扁额曰安流顺轨。南二工河神庙扁额曰澜平秋障。摺包　　

○谕军机大臣等、电寄李鸿章等、据奏叶志超电称、九连城等处分驻各军。枪炮子弹。均二百数十出。备粮亦甚艰难。东沟一带。奉军枪炮子药。均不足三月等语。军营接仗。以枪炮为利器。子弹设有不继。何以应敌制胜。现在奉边各军。子弹均未充足。著李鸿章、裕禄、赶紧设法添备。星速运往各军。粮饷亦应迅筹转运。源源接济。毋任缺乏。又据编修贵铎奏、盛京辽阳、熊岳、盖州、岫岩、凤凰城等仓。夙有积谷。请饬就近拨米二万石。运往各营。暂资接济等语。著裕禄查明各仓存数。迅即酌拨以济军食。仍将办理情形电覆。以慰廑系。电寄　　

○又谕、电寄裕禄、据电奏左宝贵炮队炮位。已有毁失。现派聂桂林接统。前请起支饷数。有无更改。著裕禄另行奏明办理。电寄　　

○又谕、电寄谭钟麟、邵友濂电奏、统将需人。请调福建候补总兵廖得胜、海坛协副将佘致廷、二员赴台等语。著谭钟麟饬令该二员迅速渡台。俾资臂助。电寄　　

○直隶总督李鸿章奏、顺直各属夏秋雨水过多。被灾州县甚广。分别办理赈抚。得旨、著即分别赈抚。毋任失所。摺包　　

○命云贵总督王文韶迅速来京陛见。以云南巡抚谭钧培兼护云贵总督。现月电寄　　

○调福建陆路提督黄少春为长江水师提督。俟海防事竣。再行到任。　　

○己卯。谕军机大臣等、前因倭人构衅。京城地面。必须加意防范。叠经谕令步军统领等衙门。将保甲巡查诸事。实力奉行。免致奸宄溷迹。并添练勇一百五十人。分拨五城。以资弹压。兹据给事中胡俊章奏、请饬步军统领。会同内城水会官绅。认真稽查保甲。并照五城练勇章程。募勇分段演练各摺片。现在军务吃紧。京城重地。编查巡缉。不容稍有疏虞。著步军统领、五城御史、按照给事中所奏各节。会同妥议章程。认真办理。原摺片均著钞给阅看。将此各谕令知之。洋务　　

○又谕、有人奏、南粮商贩抵津。原有转运公所。代为存储。随时发卖。年来天津奸商。串通衙署丁役。把持阻挠。抑勒赔累。以致南商裹足。粮价日昂。请饬严禁究办等语。著李鸿章即行查明。如有前项情弊。务饬严行究办。以清奸蠹而裕民食。原片著钞给阅看。将此谕令知之。寻奏、查明津郡向无转运南粮公所。各署丁役亦无句串把持等弊。报闻。　　

○又谕、有人奏、山东登莱两府。米面出口者甚多。经潍县知县查出。扣留白面数万斤。其人逃匿未获。皆由登莱道利其出口税用。故使倭人得资接济。该道刘含芳两日失明。贪懦不堪。甫闻警报。即送眷口至典县居住。以致沿海居民惊扰。海防局总办李正荣、昏庸乖谬。与为表里。请饬查办等语。著李秉衡按照所参各节确切查明。据实具奏。将此由四百里谕令知之。寻奏、登莱各府。出产无多。小民零星贩运。并无大宗出口资敌。刘含芳尚无贪鄙留难情事。李正荣人尚安详。所参均无实据。报闻。　　

○又谕、张之洞电奏、请暂借宜昌关税。并筹捐息借购买枪炮等语。著户部速议具奏。洋务　　

○又谕、电寄李鸿章、前台湾巡抚刘铭传。驭军有法。卓著勋劳。六月闲因倭人肇衅。特旨起用。旋据电覆。因疾未能赴召。现在军事日棘。统帅乏人。该前抚受国厚恩。当此边防危急之时。岂得置身事外。著李鸿章再行传谕刘铭传。于接奉此旨后。即行起程来京陛见。该前抚忠勇素著。谅不至藉词诿卸。视国事如秦越也。仍将这旨起程日期。先行电闻。电寄　　

○又谕、电寄李鸿章、据电奏旅顺防务紧要。姜桂题、程允和、勇营填扎。仍嫌力单。请饬程之伟前往分扼等语。即著李鸿章传谕该总兵。迅带所部。由陆路绕赴金州旅顺一带。与姜桂题等、扼要分扎。以壮声援。至山海关一带地方。尤关紧要。亟需添兵防守。提督吴凤柱带队抵津。著即饬令前往驻扎。与该处各军认真严防。毋稍疏懈。前据电称、刘盛休探报。贼离义州六十里等语。现又数日。贼踪究在何处。情形若何。著李鸿章迅饬确探电覆。电寄　　

○又谕、电寄李鸿章、陈湜将抵天津。所带勇队尚需操练。著李鸿章传谕该臬司。即在天津整齐队伍。听候调遣。毋庸来京。电寄　　

○又谕、电寄李鸿章、叶志超著赏假一月。假期内如有警报。仍著力筹防剿。毋得藉病推卸。电寄　　

○又谕、电寄李鸿章、据张之洞电奏、各国陆战。专恃地营。上海译有营垒图说等书。又有炮准心法。炮法求新。攻守炮法。营城揭要诸书。皆沪局译刊通行。请分发各营等语。著李鸿章即将此等书籍。迅即发交各营。赶紧练习。以资应用。电寄　　

○又谕、电寄杨昌浚、现在军情紧急。亟须添调劲旅。用资防剿。据谭钟麟奏称、甘肃可抽调马步队各四营。河州本有回马队三旗。兰州回队一旗。合四旗为两营。陕甘提镇标各有练军马队。拣调两营。至步队则于甘省防军挑选精壮勇丁四营。遴选营官统带。月需饷银。于新饷四分减平项下提拨等语。著杨昌浚迅即照办。饬令各营取道草地前进。限四十日到京。听候调遣。电寄　　

○又谕、电寄裕禄、前令依克唐阿等、召募猎户以辅兵力。现闻奉天一带土勇。亦皆强悍可用。著裕禄就地募练成军。遴派妥员。统赴前敌助剿。不必拘定猎户。并著将遵办情形。先行电覆。电寄　　

○庚辰。谕军机大臣等、裕禄等奏、请饬部严催各省欠解本年的饷。并历年专饷一摺。据称奉天本年的饷。各省共解到银十三万二千两。实属不敷周转。核计山东尚欠地丁银八万八千两。现报起解银二万二千两。尚未到奉。两淮欠解盐课银一万两。江苏欠解厘金银一万两。临清关欠常税银二万两。虽报起程。尚未解到。其山东、河南、两淮、淮安关、江苏、直隶等处。欠解历年专饷。共计一百九十九万余两。均未报解。本年外城兵饷。应于九月闲开放。现已无款可筹。并有一切岁需额领杂支各款。因豫筹秋饷。暂停发放甚多。请饬部飞咨严催等语。奉天支放各项。待款孔殷。自应迅速筹解。以济要需。著户部即行严催各该督抚监督等、务将本年奉省的饷。于九月内批解一半。十月内埽数解清。并将欠解历年专饷。源源解到。以免贻误。原摺著钞给阅看。将此谕令知之。现月　　

○又谕、德铭、吉升阿奏、遵旨饬调察哈尔官兵赴防山海关一摺。所有张家口至山海关沿途一带地方。应备该官兵店房草乾饭食。并装运军械车辆。著李鸿章、孙家鼐、陈彝、迅饬各该地方官。查照咸丰八年调防山海关成案。妥为豫备。以利遄行。将此各谕令知之。洋

务

　　

○又谕、电寄李鸿章、据电大同江见有倭船二十六只。装满陆兵。在彼候信。不知开往何处等语。大同江既见倭船多只。难保不即日分图扑犯。李鸿章亟应迅饬沿海各口扼守台岸之兵。加紧严防。遇有倭船近岸。即行迎头奋击。毋稍松劲。又据刘盛休电、贼离义州三十里。忙牛哨、长甸口、均能渡江。是贼踪逼近。军情益形紧急。著即严饬刘盛休、督率所部。扼守沿江一带。勿任窜越。其忙牛哨、长甸口两处。尤应分兵严防。并电饬前敌现有各军。多发侦探。联络会合。奋力抵御。不得一军接仗。诸军束手。傥有疏虞。致令贼踪窜过江岸。定惟该大臣是问。宋庆计尚在途。著探明飞催到防。并著迅速电闻。以慰廑系。电寄　　

○又谕、电寄定安等、据刘盛休电报。贼已到义州。上游忙牛哨。离义州三十里。人马均能过江。长甸口离九连城九十里。亦有渡船。均无兵防守等语。贼踪逼近。边防益形吃紧。著定安、裕禄、严饬奉军各营。加意防范。忙牛哨、长甸口等处。均无防守。尤为可虑。必须分兵严防。张锡銮添募之营。曾否已齐。依克唐阿计已驰抵九连城。著与各军会商。酌派马队为游击之师。于江岸上下游严密梭巡。遇有贼踪。半渡击之。方可得手。宋庆尚未到防。所有刘盛休等军。著李鸿章饬令务与奉军合力防剿。毋得各存意见。致误事机。电

寄

　　

○又谕、电寄裕禄、昨据刘盛休电报。倭贼已抵义州。江防吃紧。本日已谕令定安、裕禄、加意严防。鸭绿江渡船。前有旨饬令撤归西岸。今电云均有船可渡。是否遗漏未撤之船。抑系彼岸朝鲜之船。著一面查覆。一面派兵前往撤尽。前询该省险要。据称金山湾唐木城摩天岭各处。虽非一夫当关。尚皆有险可守。著裕禄赶紧派兵扼扎。勿令偷越。又鸭绿沿江一带口岸。有无可以安设水雷杜贼潜渡之处。著查明一并办理。此时贼踪已至义州。该将军等、竟无电奏。岂安坐省城。绝无侦探耶。著明白回奏。电寄　　

○又谕、电寄李鸿章、海军受伤各船。闻已陆续修齐。惟大船二只。须月半始修好未免过迟。著星夜加工办理。遇有敌船闯进。迎头截击。如攻扑口岸。须与炮台前后合力轰打。以收夹击之效。毋得藉词延宕。致干咎戾。大同江口倭船二十六只。著探明去向覆奏。电寄　　

○闽浙总督谭钟麟奏、闽鹾商情万分疲惫。限期迫届。立见倾危。恳将西路邵武等二十三帮。及县澳等帮盐厘。全行蠲免。以恤商艰。下部议。摺包　　

○派兵部左侍郎王文锦前往天津。会同在籍提督曹克忠、布政使张梦元、总兵邓启元、办理团练事宜。洋

务

　　

○以山西大同镇总兵程之伟为福建陆路提督。江苏副将刘光才为山西大同镇总兵官。现月　　

○命翰林院编修贵铎、发往黑龙江。将军依克唐阿军营差遣。洋务　　

○命广东记名总兵广州协副将李先义、崖州协副将吴元恺、调往湖北。交湖广总督张之洞差遣。电寄　　

○赏京师普济堂、功德林、广仁堂、卢沟桥粥厂。资善堂暖厂。暨朝阳等门外三厂粟米。现月　　

○辛巳。谕军机大臣等、长顺电奏请募勇五千人。由部拨银三四十万两等语。著户部速议具奏。洋务　　

○又谕、增祺电奏、请饬依克唐阿将借留之饷。先用二十万下余仍解黑龙江应用等语。著户部速议具奏。

洋务

　　

○又谕、电寄宋庆、李鸿章奏、据边门电报宋庆初九日可到边。著即赴九连城察看前敌各军。及沿江分扎各营。应如保妥为布置。会合防剿。一遇贼至。孰为前锋。孰为接应。并如何分兵。包抄掩袭。一切相机策应。均应详慎豫筹。毋致临时仓猝误事。该提督既膺帮办之任。所有各营。统归节制。务须不避嫌怨。申严军律。于应行整顿事宜。不得稍存姑息。前有旨令查卫汝贵被参各款。著迅速确查。据实覆奏。毋准丝毫徇隐。至鸭绿江地段绵长。必须择应行设防之处。或筑土炮台。或建地营。或设水雷。一工具。妥慎筹办。至所召勇营。现到若干。其余何时可以成军。著即行电奏。依克唐阿早报起程。其何日到九连城。未据奏到。并著查明即覆。电寄　　

○又谕、电寄李鸿章、旅顺后路空虚。亟应设法防守。或酌量地势。多筑土炮台。以资捍御。著李鸿章迅速筹办。电寄　　

○又谕、电寄裕禄、据奏请饬吉林机器局。赶造枪弹接济等语。著知照长顺迅速筹办。所请解运军粮等经费。著准其作正开销。电寄　　

○又谕、电寄许景澄、前经刘坤一、张之洞、电令许景澄购办之枪械。是否全行起运。约于休时可到。著即电覆。电寄　　

○准理藩院蒙古员外郎奎显、满洲候补主事恩惠、投效黑龙江将军依克唐阿军营。洋务　　

○蠲免陕西咸甯、长安、盩厔、渭南、三原、高陵、临潼、泾阳、兴平、鄠、蓝田、咸阳、富平、醴泉、耀、同官、肤施、宜川、甘泉、保安、安塞、自长、靖边、定边、安定、凤翔、陇、汧阳、岐山、城固、裦城、沔、佛坪、榆林、怀远、府谷、葭、神木、大荔、浦城、朝邑、澄城、华、郃阳、白水、汉阴、邠、长武、三水、淳化、乾、武功、鄜、洛川、中部、宜君、绥德、米脂、清涧、吴堡、六十府厅州县被旱歉收地亩民欠钱粮草束。现月　　

○壬午。谕内阁、前据李鸿章电奏、海军各舰。在大东沟洋面。与倭船接仗情形。当经谕令该大臣查明伤亡将士。请旨优恤。兹据覆奏洋细情形。此次海军护送运船。突遇倭船。鏖战三时之久。我军以兵舰十艘。当倭船十二只。以寡敌众。循环攻击。始终不懈。俾陆军得以登岸。我船被沈四只。击沈倭船三只。余船多受重伤。各将士效死用命。深堪嘉悯。提督衔记名总兵邓世昌、升用总兵林永升、均著照提督例从优议恤。邓世昌首先冲阵。攻毁敌船。被溺后遇救出水。义不独生。奋掷自毁。忠勇性成。死事尤烈。并著加恩予谥。升用游击陈金揆、著照总兵例。从优议恤。以慰忠魂。另片奏、遵查阵亡总兵左宝贵子嗣覆奏等语。左宝贵之子。左国楫、左国栋、左国樟、均著俟及岁时带领引见。寻予邓世昌祭葬。谥壮节。　　

</div>
    <div class="pagination">
<a href="清实录光绪朝实录_page665.html">上一页</a><span>...</span><a href="清实录光绪朝实录_page661.html">661</a><a href="清实录光绪朝实录_page662.html">662</a><a href="清实录光绪朝实录_page663.html">663</a><a href="清实录光绪朝实录_page664.html">664</a><a href="清实录光绪朝实录_page665.html">665</a><span class="current-page">666</span><a href="清实录光绪朝实录_page667.html">667</a><a href="清实录光绪朝实录_page668.html">668</a><a href="清实录光绪朝实录_page669.html">669</a><a href="清实录光绪朝实录_page670.html">670</a><a href="清实录光绪朝实录_page671.html">671</a><span>...</span><a href="清实录光绪朝实录_page667.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
