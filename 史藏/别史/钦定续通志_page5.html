<!DOCTYPE html>
<html>
<head>
    <meta charset="UTF-8">
    <title>钦定续通志 - 第 5 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 5 页/共 284 页</h1>
    <div class="content">　　延和元年【按旧书作景云三年新书作先天元年是年正月即改元太极不必复云景云八月改元先天系宗年号不得编作睿宗纪今以五月戊寅改元延和纪年】春正月辛未享于太庙辛巳有事于南郊戊子耕耤田己丑大赦改元曰太极赐内外官阶爵民酺五日版授九十以上下州刺史八十以上上州司马辛夘幸安福门观酺三日夜【考异曰新纪表壬长以陆象先同中书门下三品太上皇睿宗实录旧纪皆无之不知新书何据今不取】乙未户部尚书岑羲左御史台大夫窦懐贞同中书门下三品二月丁巳皇太子释奠于国学夏五月戊寅有事于北郊辛巳大赦改元延和赐内外官陪礼者勲一转民酺五日六月癸丑岑羲为侍中乙夘追号大圣天后为天后圣帝辛酉刑部尚书郭元振为朔方道行军大总管以伐突厥甲子幽州都督孙佺【旧书作孙俭】左武卫将军李楷洛左威卫将军周以悌及奚战于冷陉山败绩秋七月辛未兵部尚书李迥秀为朔方道后军大总管乙亥窦懐贞为尚书右仆射平章军国重事己夘幸安福门观乐三日而止丙戌以旱减膳八月庚子立皇太子为皇帝自尊为太上皇五日一受朝于太极殿自称曰朕五品以上除授及大刑狱并自决之其处分事称诰令皇帝毎日受朝于武德殿自称曰予五品以下除授及重罪并令决之处分事称制敕壬寅追号天后圣帝为圣后甲辰大赦改元先天赐内外官及五品以上子为父后者勲爵民酺五日丁未立皇太子妃王氏为皇后戊申皇帝子许昌王嗣直改封郯王真定王嗣谦改封郢王己酉宋王成器为司徒庚戌窦懐贞为尚书左仆射刘幽求守尚书右仆射同中书门下三品魏知古为侍中崔湜检校中书令戊午流刘幽求于封州九月丁夘朔日有食之甲午封皇帝子嗣升为陜王冬十月辛夘猎于骊山十一月丁亥诰遣皇帝巡邉甲午幽州都督宋璟为左军大总管并州长史薛讷为中军大总管兵部尚书郭元振为右军大总管先天二年春正月乙亥吏部尚书萧至忠为中书令二月追作先天元年酺六日辛丑以雨霖避正殿减膳丙辰郭元振同中书门下三品秋七月甲子大赦乙丑诰归政于皇帝开元四年六月崩于百福殿年五十五諡曰大圣贞皇帝庙号睿宗陵曰桥陵天寳十三载增諡元真大圣大兴孝皇帝
　　睿宗景云一年【此年即中宗景龙四年】延和一年凡二年



　　钦定续通志卷五
　　钦定四库全书
　　钦定续通志卷六
　　唐纪【六】
　　宗一
　　宗皇帝讳隆基睿宗第三子也母曰昭成顺圣皇后窦氏性英武善骑射通音律厯象之学垂拱三年封楚王长寿二年改封临淄郡王歴右卫郎将尚辇奉御迁卫尉少卿兼潞州别驾景龙四年来朝京师遂留不遣庶人韦氏已弑中宗矫遗诏称制韦温宗楚客纪处讷等谋倾宗社以睿宗介弟之重先谋不利宗乃与太平公主子薛崇简尚衣奉御王崇公主府典籖王师防朝邑尉刘幽求苑总监钟绍京长上折冲麻嗣宗押万骑果毅葛福顺李仙鳬道士冯处澄僧普润等定策讨之或请先啓相王宗曰请而从是王与危事也不从则吾计失矣事成福归于王不成以身死之不以累王也【谨按通鉴辑览】
　　【御批胡寅以临淄不先白相王盖欲自为此论刻而无当相王仁柔本非唐高祖之比临淄黙定大计不得不周详审慎观于事成归王不成不累王之语其于天理人心亦可谓光明正大矣】乃夜率幽求等入苑中福顺仙鳬以万骑兵攻武门斩羽林将军韦播高嵩以徇左万骑自左入右万骑自右入宗率总监羽林兵会两仪殿梓宫宿卫兵皆起应之遂诛韦氏黎明驰谒睿宗谢不先启睿宗泣曰宗社赖汝以定不然吾且及难乃拜宗殿中监同中书门下三品兼押左右万骑进封平王睿宗即位议立皇太子佥曰除天下之祸者享天下之福拯天下之危者受天下之安平王有圣徳定天下又闻成器已下咸有推让宜膺主鬯以副羣心睿宗从之六月丁未立为皇太子有司择日备礼册命七月己巳睿宗御承天门皇太子诣朝堂受册景云二年命皇太子监国聴除六品以下官延和元年六月星官言帝座及前星有变睿宗曰传徳避灾吾意决矣七月壬辰制传位于皇太子太子惶惧驰入见涕泣固辞睿宗曰此吾所以答天戒也皇太子乃御武徳殿视
　　事先天元年【延和元年八月改元先天】十月庚子享于太庙大赦开元元年秋七月甲子尚书左仆射窦怀贞侍中岑羲中书令萧至忠崔湜雍州长史李晋左羽林大将军常元楷右羽林将军李慈等与太平公主谋反伏诛乙丑睿宗下诏军国政刑一事已上并取皇帝处分大赦赐文武官阶爵有差丁夘崔湜卢藏用除名长流岭表甲戌令毁天枢乙亥尚书左丞张説检校中书令庚辰陆象先罢【上二事旧书皆系癸丑与新书异然癸丑又系癸酉之譌】己丑周孝明高皇帝依旧赠太原王去帝号孝明皇后称太原王妃昊陵顺陵并称太原王及妃墓八月壬辰刘幽求为尚书左仆射知军国重事壬寅宋王成器为太尉申王成义为司徒邠王守礼为司空九月丁卯宋王成器罢庚午刘幽求同中书门下三品燕国公张説为中书令冬十月姚嶲蛮寇姚州都督李防死之辛卯引见京畿县令己亥如温汤【旧书作甲申】癸夘讲武于骊山流郭元振于新州斩给事中唐绍免新丰来嵗税甲辰猎于渭川同州刺史姚元之为兵部尚书同中书门下三品乙巳至自温汤十一月乙丑刘幽求兼侍中戊子羣臣上尊号曰开元神武皇帝【谨按通鉴辑览】
　　【御批人君敕防圗治惟当务实岂在崇尚虚名无论其献媚贡谀不可为训即以君上之尊而使臣下妄加称谓以为荣亦复成何治体况尊号乃高宗以来政明皇方锐意维新顾于此仍循旧辙盖不待天宝改元已萌不克自持之防矣】十二月庚寅朔大赦改元赐内外官勲改尚书左右仆射为左右丞相中书省为紫微省门下省为黄门省侍中为监雍州为京兆府洛州为河南府甲午吐蕃请和己亥禁断泼寒胡戏壬寅姚崇兼紫微令癸丑刘幽求罢张说为相州刺史甲寅黄门侍郎卢怀慎同紫微黄门平章事
　　二年春正月关中自去秋至于是月不雨壬午遣使赈给求直谏寛系囚祠名山大川甲申并州节度大使薛讷同紫微黄门三品总兵以伐奚契丹二月突厥寇北庭都防府右骁卫将军郭防瓘击败之己酉虑囚西突
　　厥酋长都担叛三月己亥碛西节度使阿史那献擒斩之夏四月辛未停诸陵供奉鹰犬五月辛亥魏知古罢六月丁巳开府仪同三司宋王成器为岐州刺史司徒申王成义为豳州刺史司空邠王守礼为虢州刺史委务于上佐秋七月乙未禁防珠玉废锦坊内出珠玉锦绣服玩于正殿前焚之【谨按通鉴辑览】
　　【御批刘友益谓特书予之未为切当明皇非直能斵雕为朴者不过博崇俭美名以饰观聴耳】
　　【皇祖讥其矫激太甚观未防复遣使求珍翠奇寳前后判然不侔诚不能揜其情伪矣】庚子薛讷及奚契丹战于滦河败绩讷等遁归减死除名为庶人丁未襄王重茂薨于梁州諡曰殇帝八月乙亥吐蕃寇临洮军又寇兰州渭州掠羣牧起薛讷摄左羽林将军陇右防御使以御之九月庚寅作兴庆宫丁酉宴京师父老于含元殿庭赐九十以上几杖八十以上鸠杖妇人亦如之就赐于家太常卿岐王范为华州刺史秘书监薛王业为同州刺史戊申如温泉冬十月戊午至自温泉甲子薛讷及吐蕃战于武阶败之【通鉴纲目并作武街胡三省曰水经注武街城在汉狄道县东白石山西北唐为武街驿与大来谷皆属临洮渭源县界】丰安军使王海賔力
　　战死之十二月乙丑封子嗣真为鄫王嗣初鄂王嗣鄄王
　　三年春正月丁亥立郢王嗣谦为皇太子降死罪已下大酺三日癸夘卢怀慎检校黄门监二月辛酉赦囚非恶逆造伪者突厥十姓部落及高丽莫离支文简都督跌思太等各率其众自突厥相继来降前后万余帐以河南地处之夏四月庚申右羽林大将军薛讷为凉州镇军大总管凉州都督杨执一副之左卫大将军郭防瓘为朔州镇军大总管并州长史王晙副之以备突厥岐王范兼虢州刺史薛王业兼豳州刺史【旧纪作幽州而传作豳州然豳与虢俱近畿之地自当从豳为是】五月丁未以旱虑囚戊申避正殿减膳六月山东诸州大蝗遣御史下诸道捕之是嵗有秋秋七月庚辰朔日有食之冬十月甲寅制选耆儒博学一人毎日入内侍读以光禄卿马怀素为左散骑常侍褚无量并充侍读辛酉嶲州蛮寇边右骁卫将军李道伐之壬戌薛讷为朔方道行军大总管太仆卿吕延祚灵州刺史杜賔客副之甲子如郿县之鳯泉汤十一月己卯至自鳯泉汤乙酉如新丰之温汤丁亥相州妖贼崔子嵓反伏诛甲午至自温汤
　　四年春正月丁亥宋王成器更名宪申王成义更名防二月丙辰如新丰之温汤辛酉吐蕃冦松州廓州刺史盖思贵伐之丁卯至自温汤癸酉松州都督孙仁献及吐蕃战败之以关中旱遣使祈雨于骊山夏六月癸亥太上皇崩癸酉突厥可汗黙啜为九姓拔曳固所杀斩其首送京师是夏山东河南河北蝗虫大起遣使分捕之秋七月丁丑吐蕃请和丁酉洛水溢八月辛未奚契丹降冬十月庚午葬睿宗皇帝于桥陵十一月己卯卢懐慎罢【按旧书不载卢怀慎罢而云辛丑黄门监兼吏部尚书卢怀慎卒宰相表载十一月己夘懐慎去官养疾通鉴云己卯虑怀慎疾亟上表荐宋璟李杰李朝隐卢从愿上深纳之与新书同盖己卯乃罢官之日而旧书卒于辛丑通鉴薨于乙未纲目不书卒日未知孰是】丁亥徙中宗神主于西庙丙申尚书左丞源乾曜为黄门侍郎同紫微黄门平章事十二月乙卯如新丰之温汤乙丑至自温汤闰月己亥姚崇源乾曜罢刑部尚书宋璟为吏部尚书兼黄门监紫微侍郎苏颋同紫微黄门平章事
　　五年春正月癸卯太庙四室坏迁神主于太极殿帝素服避正殿辍朝五日己酉享于太极殿辛亥如东都二月甲戌【旧书于此日云至自东都考明皇此行于六年十一月始还京师此当云至东都而误衍自字也】大赦唯谋反大逆不在赦限给复河南一年免河南河北遭水及蝗虫处今年租武徳贞观以来勲臣子孙无位者访求其后奏闻有嘉遯幽栖养高不仕者州牧各以名荐三月丙寅吐蕃请和夏四月甲午毁则天拜洛受图坛及碑文并显圣侯庙五月丙辰诏公侯子孙袭封六月壬午巩县暴雨连月山水泛溢汜水同日泛溢秋七月壬寅陇右节度使郭知运及吐蕃战败之甲子复以明堂为乾元殿九月壬寅复紫微省为中书省黄门省为门下省黄门监为侍中冬十月丙子修太庙成丁丑诏以故越王贞死非其罪封故许王男淋为嗣越王以继其后戊寅祔神主于太庙十一月司徒兼邓州刺史申王防兼虢州刺史
　　六年春正月辛丑突厥请和禁断天下诸州恶钱行二铢四分以上好钱不堪用者并即销破覆铸迁孝敬皇帝神主于别庙太子少师兼许州刺史岐王范兼郑州刺史二月甲戍礼币徴嵩山隐士卢鸿【考异曰旧传作卢鸿一本纪新传皆作鸿按中岳真人刘君碑云芦鸿撰今从之】夏六月甲申瀍水溢乙酉制以故侍中桓彦范敬晖中书令兼吏部尚书张柬之特进崔暐中书令袁恕已配飨中宗庙庭故司空苏瓌左丞相太子少保郴州刺史刘幽求配飨睿宗庙庭秋八月以旱虑囚冬十月癸亥赐河南府及怀汝郑三州父老帛十一月辛夘至自东都丙申享于太庙诏元皇帝已上三祖枝孙失官者各与五品京官内外三品以上有庙者各赐物三十匹以备修祭服及俎豆赐文武官有差免知顿及旁州供承者租一年是月突厥执单于副都防张知运十二月以开府仪同三司兼泽州刺史宋王宪为泾州刺史司徒兼虢州刺史申王防为隆州刺史太子少师兼郑州刺史岐王范为岐州刺史太子少保兼徽州刺史薛王业为虢州刺史
　　七年夏五月己丑朔日有食之帝素服彻乐减膳命中书门下虑囚六月戊辰吐蕃复请和秋八月辛夘敇自今五服并依丧服传文九月甲寅徙封宋王宪为宁王冬十月辛夘如新丰之温汤癸卯至自温汤十一月乙亥皇太子诣国学行齿胄礼陪位官及学生赐物有差八年春正月甲子朔皇太子加元服乙丑皇太子谒太庙丙寅会百官于太极殿赐物有差己卯宋璟苏颋罢京兆尹源乾曜为黄门侍郎并州大都督府长史张嘉贞为中书侍郎同中书门下平章事三月甲子免水旱州逋赋给复四镇行人家夏五月丁卯源乾曜为侍中张嘉贞为中书令六月庚寅洛瀍谷水溢【旧书作壬寅】秋九月突厥宼甘源等州凉州都督杨敬述与战败绩王晙检校幽州都督节度河北诸军大使黄门侍郎韦抗为朔方道行军大总管以伐之甲子太子少师兼岐州刺史岐王范兼太子少傅太子少保兼虢州刺史薛王业为太保丙寅降京城罪囚冬十月辛已如长春宫壬午畋于下邽庚寅如新丰之温汤十一月乙卯至自温汤九年春正月议检括户口丙辰改蒲州为河中府置中都丙寅如新丰之温汤乙亥至自温汤二月丙戍突厥复请和丁亥免天下七年以前逋赋以宇文融充检括户口使夏四月庚寅兰池胡康待賔叛攻陷六胡州王晙发陇右诸军及河东九姓伐之秋七月戊申罢中都依旧为蒲州己酉王晙大破康待賔生擒之辛酉康待賔伏诛八月兰池胡康愿子复叛九月乙巳朔日有食之癸亥天兵军节度大使张说为兵部尚书同中书门下三品冬十一月丙辰左散骑常侍元行冲上羣书目録二百卷庚午冬至大赦赐内外官阶爵唐隆先天实封功臣坐事免若死者并量加收赠民酺三日十二月乙酉如新丰之温汤壬辰至自温汤
　　十年春正月丁巳如东都癸亥停天下公廨钱以税户钱充百官俸乙丑收内外官职田给还逃户及贫下户欠丁田【旧书停公廨钱在乙丑收职田在戊申考戊申不应在乙丑之后此据通鉴改】夏四月己亥以张说兼朔方军节度大使五月伊汝水溢闰月张说如朔方军巡边六月丁巳河决博棣二州己巳増太庙为九室迁中宗神主还太庙【按礼乐志亦在十年而旧书于十一年四月复云迁祔中宗神主于太庙事属重出新书于此月并不书増置九室事而于十一年五月云复中宗于太庙盖承旧书之譌也今依旧书仍辑于十年而旧书新书十一年所载迁祔事皆削而不书】秋八月丙戍安南人梅叔鸾反骠骑将军兼内侍杨思勗讨斩之丁亥遣户部尚书陆象先往汝许等州存抚赈给九月张说擒康愿子于木盘山诏徙河曲六州残胡五万余口于许汝唐邓仙豫等州始空河南朔方千里之地己卯京兆人权梁山反伏诛癸未吐蕃攻小勃律北庭节度使张孝嵩败之冬十月癸丑复以乾元殿为明堂甲寅如寿安之故兴泰宫猎于上宜川庚申还东都十一年春正月丁卯降东都囚罪杖以下原之己巳如并州降所至囚罪徒以下原之庚辰次潞州宴父老曲赦大辟罪已下给复五年辛卯至并州置北都改并州为太原府给复一年下户三年元从户五年二月戊申还次晋州己酉贬张嘉贞为幽州刺史壬子至汾隂祠后土赐文官阶勲爵帛癸亥张说兼中书令三月庚午车驾还京师免所过今年税赦京城夏四月癸亥张说正除中书令吏部尚书王晙为兵部尚书同中书门下三品五月己丑王晙兼朔方军节度大使六月王晙如朔方军巡边秋八月戊申追号宣皇帝曰献祖光皇帝曰懿祖始祔于太庙之九室冬十月丁酉如新丰之温泉作温泉宫甲寅至自温泉十一月戊寅有事于南郊大赦赐奉祠官阶勲亲王公主一子官赐高年粟帛孝子顺孙终身弗事天下酺三日京城五日十二月甲午如鳯泉汤庚申至自鳯泉汤贬王晙为蕲州刺史十二年夏四月封故泽王上金男义珣为嗣泽王嗣许王瓘左授鄂州别驾癸卯嗣江王祎降为信安郡王嗣蜀王防为广汉郡王嗣密王彻为濮阳郡王嗣曹王臻为济国公嗣赵王琚为中山郡王武阳郡王堪为澧国公祎等并自神龙之后相继为王以瓘利泽王之封尽令归宗改封焉秋七月己卯废皇后王氏为庶人后弟太子少保驸马都尉守一贬为潭州别驾【旧书作泽州别驾此据通鉴改盖以路出蓝田知之】至蓝田赐死贬户部尚书张嘉贞为台州刺史冬十一月庚午如东都庚辰申王防薨五溪首领覃行璋反遣镇军大将军兼内侍杨思勗讨平之闰十二月丙辰朔日有食之
　　十三年春正月戊子降死罪流已下原之遣使分道疏决囚徒二月戊午如龙门即日还宫乙亥初置彍骑三月甲午皇太子嗣谦改名鸿徙封郯王嗣直为庆王更名潭陜王嗣升为忠王更名浚鄫王嗣真为棣王更名洽鄂王嗣初为郎王更名涓鄄王嗣为荣王更名滉又封子涺为光王潍仪王澐颍王泽永王清寿王洄延王沐盛王溢济王夏五月庚寅妖贼刘定高等夜犯通洛门捕得伏诛秋九月丙戍敕毋奏祥瑞冬十月癸丑新造铜仪成辛酉如兖州庚午次濮州赐河南北五百里内父老帛十一月丙戌至兖州庚寅封泰山辛卯禅于社首壬辰大赦赐文武官阶勲爵致仕官一季禄公主嗣王郡县主一子官诸蕃酋长来会者一官免所过一嵗租兖州二嵗天下酺七日丙申如孔子宅亲设奠祭十二月己巳还东都是冬分吏部为十铨敕礼部尚书苏颋刑部尚书韦抗工部尚书卢从愿等分掌选事十四年春二月庚戌朔邕州獠梁大海等据賔横等州叛杨思勗讨平之【实録作二月己酉】夏四月丁巳户部侍郎李元纮同中书门下平章事庚申张说罢丁卯岐王范薨辛丑于定恒莫易沧等五州置军以备突厥六月戊午以旱暴风雨命中外官言事秋七月癸未瀍水溢八月丙午河决魏州九月己丑碛西节度使杜暹同中书门下平章事冬十月庚申如汝州广成汤己巳还东都十二月丁巳如寿安猎于方秀川壬戌还东都
　　十五年春正月辛丑凉州都督王君防及吐蕃战于青海败之夏五月晋州大水癸酉以忠王浚为单于大都防朔方节度大使诸子庆王潭等俱领州牧刺史都督节度大使大都防经畧使实不出閤秋七月戊寅冀州河溢庚寅鄜州之洛水溢【新书止言洛水此据旧书葢旧书下又云水坏同州则当是鄜州之洛水也】己亥降都城囚徒以下原之九月丙子吐蕃寇州执刺史田元献闰月庚子寇安西副大都防赵归贞击败之庚申回纥袭甘州王君防死之朔方节度使萧嵩兼判凉州事总兵以御吐蕃河北饥转江淮米百万石赈之冬十月己卯至自东都十一月丁卯猎于城南十二月乙亥如温泉宫丙戌至自温泉宫
　　十六年春正月春龙等州獠陈行范广州獠冯仁智何游鲁叛骠骑大将军杨思勗讨平之壬寅赵归贞及吐蕃战于曲子城败之庚申许徒以下囚保任营农三月辛丑免营农囚罪秋七月吐蕃寇州刺史张守珪击败之乙巳河西节度使萧嵩陇右节度使张志亮克吐蕃大莫门城八月己巳张说进开元大衍厯辛卯萧嵩遣杜賔客击吐蕃于祁连城大破之九月丙午以久雨降囚罪徒以下原之冬十月己卯如温泉宫己丑至自温泉宫十一月癸巳萧嵩为兵部尚书同中书门下平章事十二月丁卯如温泉宫丁丑至自温泉宫
　　十七年春二月丁卯嶲州都督张审素攻西南蛮克昆明城及盐城三月戊戌张守珪及吐蕃战于大同军败之甲寅信安王祎攻拔吐蕃石堡城夏四月癸亥令中书门下疏决大理京兆万年长安等狱囚徒天下囚死罪降等流以下原之六月甲戌源乾曜杜暹李元纮罢萧嵩兼中书令户部侍郎宇文融为黄门侍郎兵部侍郎裴光庭为中书侍郎并同中书门下平章事秋八月癸亥帝以降诞日防百寮于花萼楼下百寮表请以毎年八月五日为千秋节令天下诸州防乐休暇三日从之九月壬子贬宇文融为汝州刺史又贬昭州平乐尉冬十月戊午朔日有食之十一月庚申享于太庙丙申谒桥陵赦奉先县戊戌谒定陵己亥谒献陵壬寅谒昭陵乙巳谒干陵戊申还宫大赦流移人并放还左降官移近处免供顿县今嵗租天下百姓今嵗地租之半赐文武官阶爵十二月辛酉如温泉宫乙丑校猎渭滨壬申至自温泉宫
　　十八年春正月辛卯裴光庭为侍中三月辛卯改定州县上中下户口之数依旧给京官职田夏四月乙卯筑京城外郭乙丑裴光庭兼吏部尚书五月奚契丹附于突厥六月庚申命左右丞相尚书及中书门下五品已上举才堪边任及刺史者丙子忠王浚为河北道行军元帅御史大夫李朝隐京兆尹裴伷先副之率十八总管以讨奚契丹壬午瀍洛水溢闰月己丑令范安及韩朝宗就二水源疏决之秋九月丁巳以忠王浚兼河东道诸军元帅冬十月戊子吐蕃请和庚寅如岐州之鳯泉汤癸卯至自鳯泉汤十一月丁卯如温泉宫丁丑至自温泉宫十二月戊申尚书左丞相燕国公张说薨十九年春正月壬戌开府仪同三司霍国公王毛仲贬瀼州别驾中路赐死【考异曰实録十八年六月乙丑王毛仲贬瀼州按唐厯唐统纪旧纪毛仲贬皆十九年正月今从之】丙子亲耕于兴庆宫夏四月丙申令两京及天下诸州立太公庙以张良配飨春秋仲月上戊日祭之壬戌五岳各置老君庙秋八月辛巳降死罪徒已下原之冬十月丙申如东都是冬浚苑内洛水二十年春正月乙卯信安王祎为河东河北道行军副元帅率兵以伐奚契丹二月甲戌朔日有食之【通鉴作癸酉朔】分命宰相録京城狱系囚三月信安王祎及奚契丹战于幽州之白山败之夏五月癸卯敕寒食上墓编入五礼戊申信安王祎献奚契丹之俘六月丁丑忠王浚加司徒信安王祎加开府仪同三司秋八月辛未朔日有食之己卯户部尚书王晙卒九月乙巳中书令萧嵩等奏上开元新礼一百五十卷制行用之渤海靺鞨寇登州刺史韦俊死之左领军将军盖福顺发兵伐之冬十月壬午如北都丙戌命巡幸所至有贤才未闻逹者举之仍令中书门下疏决囚徒辛卯至潞州之飞龙宫给复三年辛丑至北都癸丑曲赦北都给复三年庚申如汾隂十一月庚午祠后土大赦左降官量移近处赐文武官阶勲爵免供顿州今嵗租大酺三日十二月壬申至自汾隂
　　二十一年春正月乙巳祔肃明皇后神主于庙毁仪坤庙丁巳如温泉宫癸亥至自温泉宫三月乙巳裴光庭薨甲寅尚书右丞韩休为黄门侍郎同中书门下平章事闰月幽州副总管郭英杰及契丹战于都山英杰死之夏四月乙卯遣宣慰使黜陟官吏决系囚丁巳宁王宪为太尉薛王业为司徒庆王潭为太子太师忠王浚为开府仪同三司棣王洽为太子少傅卾王涓为太子太保五月戊子以皇太子纳妃降死罪流以下原之京文武官赐勲一转秋七月乙丑朔日有食之九月壬午封子沔为信王泚义王漼陈王澄丰王潓恒王漩凉王滔深王冬十月庚戌如温泉宫己未至自温泉宫十一月戊子尚书右丞相宋璟以年老请致仕许之十二月丁未萧嵩韩休罢京兆尹裴耀卿为黄门侍郎前中书侍郎张九龄起复旧官并同中书门下平章事是嵗京师饥诏出太仓米二百万石给之












　　钦定续通志卷六
　　钦定四库全书
　　钦定续通志卷七
　　唐纪【七】
　　宗二
　　开元二十二年春正月己巳如东都辛未太府卿严挺之戸部侍郎裴寛于河南存问赈给乙酉懐卫邢相等州乏粮遣中书舍人裴敦复巡问量给种子二月壬寅秦州地震给复压死者家一年三人已上者三年夏四月甲辰降死罪以下甲寅北庭都防刘涣谋反伏诛五月戊子裴耀卿为侍中中书侍郎张九龄为中书令黄门侍郎李林甫为礼部尚书同中书门下平章事是夏帝于苑中种麦率皇太子已下躬自芟之【谨按通鉴辑览】
　　【御批耕耤已足劝农事必伛偻自芟斯过甚矣且帝既云此所以荐宗庙则当嵗以为常不见其继此而行也子夏曰虽小道必有可观致逺恐泥盖谓此耳】六月壬辰幽州节度使张守珪俘奚契丹以献【考异曰实録守珪大破林胡按会要契丹事二十二年大破之盖实録以契丹即战国时林胡故云然】秋七月己巳薛王业薨甲申遣中书令张九龄
　　充河南开稻田使冬十二月戊子朔日有食之乙巳张守珪大破契丹斩其王屈烈及其大臣可突干传首东都
　　二十三年春正月乙亥耕耤田【旧书作己亥然前年十二月戊子朔则此不应是己亥也兹従新书】大赦赐文武官及朝集采访使阶爵其才有霸王之畧学究天人之际及堪将帅牧宰者令五品已上清官及刺史各举一人赐酺三日秋七月丙子皇太子鸿改名瑛庆王直以下十四王并改名又封子琪为恒王璿凉王璥汴王【按封皇子玼为义王珪为陈王珙为丰王已见于二十一年九月旧书重出新书并不载封琪璿璥事亦属脱误】八月戊子免鳏寡独今年地税之半冬十月戊申突骑施冦北庭及安西拨换城闰十一月壬午朔日有食之【考异曰旧纪作十一月壬申朔按长厯十一月壬子朔今从实録唐厯】十二月乙亥册故蜀州司户杨元琰女为夀王瑁妃二十四年春正月北庭都防盖嘉运击突骑施败之三月乙未移考功贡举于礼部夏五月丙午醴泉人刘志诚反伏诛秋七月辛丑李林甫为兵部尚书依旧知政事八月戊申加亲舅小功服舅母缌麻服堂舅袒免冬十月戊申车驾发东都甲子次华州降所过处系囚丁丑至自东都十一月壬寅裴耀卿张九龄罢李林甫兼中书令朔方军节度副大使牛仙客工部尚书同中书门下三品十二月戊申庆王琮为司徒
　　二十五年春二月乙酉张守珪及契丹战于捺禄山败之辛夘河西节度副大使崔希逸及吐蕃战于青海败之夏四月辛酉杀监察御史周子谅乙丑废皇太子瑛及鄂王瑶光王琚为庶人皆杀之秋七月庚申封李林甫为晋国公牛仙客为豳国公九月壬申颁新定令式格及事类一百三十卷于天下冬十一月壬申如温泉宫乙酉至自温泉宫丁丑开府仪同三司广平公宋璟薨十二月丙午惠妃武氏薨追諡为贞顺皇后于敬陵
　　二十六年春正月乙亥牛仙客为侍中丁丑迎气于东郊降死罪流以下原之以京兆府新开稻田给贫人赐百官勲绢天下州县每乡一学仍择师资令其教授诸乡贡每年令就国子监谒先师明经加口试内外八品已下及草泽有博学文辞之士各委本司本州闻荐壬辰李林甫兼陇右节度副大使二月乙夘牛仙客兼河东节度副大使三月癸未吐蕃冦河西崔希逸败之夏四月己亥朔始令有司读时令于宣政殿五月乙酉李林甫兼河西节度副大使六月庚子立忠王璵为皇太子秋七月己巳册皇太子大赦常赦所不原者咸赦除之赐文武官子为父后者勲一转民酺三日九月丙申朔日有食之庚子益州长史王昱及吐蕃战于安戎城败绩冬十月戊寅如温泉宫壬辰至自温泉宫
　　二十七年春正月壬寅荣王琬巡按陇右二月己巳羣臣上尊号曰开元圣文神武皇帝大赦免百姓今年租赐文武官阶爵酺五日夏四月己丑牛仙客为兵部尚书兼侍中李林甫为吏部尚书依旧兼中书令总文武选事秋八月乙亥北庭都防盖嘉运击突骑施可汗吐火仙于碎叶城擒之壬午吐蕃冦边河西节度使萧炅败之甲申制追赠孔宣父为文宣王顔回为兖国公余十哲皆为侯后嗣褒圣侯改封为文宣公九月皇太子改名絽冬十月辛巳改修东都明堂丙戌如温泉宫十一月辛丑至自温泉宫
　　二十八年春正月癸巳如温泉宫庚子至自温泉官三月丁亥朔日有食之壬子益州长史章仇兼琼败吐蕃克安戎城夏五月乙未太子少师韩休卒秋七月壬寅追尊宣皇帝陵名曰建初光皇帝陵名曰启运仍置官员九月庚寅封皇孙俶等十九人为郡王冬十月甲子如温泉宫以夀王妃杨氏为道士号太真辛巳至自温泉宫十一月牛仙客停兼朔方河东节度使
　　二十九年春正月癸巳如温泉宫庚子至自温泉宫立元皇帝庙秋七月乙亥北州刺史王斛斯为幽州节度使八月乙未幽州节度副使安禄山为营州都督充平卢军节度副使押两番渤海黑水四府经畧使冬十月丙申如温泉宫戊戌遣使分往诸道黜陟官吏十一月庚戌司空邠王守礼薨辛酉至自温泉宫辛未太尉宁王宪薨諡为让皇帝于惠陵十二月癸未吐蕃陷廓州达化县及振武军石堡城
　　天寳元年春正月丁未朔大赦改元常赦所不原者咸赦除之免百姓诸色逋税前资官及白身人有儒学博通文辞秀英及军谋武艺者具以名荐甲寅陈王府参军田同秀上言元皇帝降于丹鳯门通衢告赐灵符在尹喜之故宅帝遣使就函谷故闗尹喜台西发得之乃置元庙于大宁坊辛未陜郡凿三门渠成二月丁亥羣臣上尊号曰开元天寳圣文神武皇帝辛夘享元皇帝于新庙甲午享于太庙丙申合祭天地于南郊大赦改侍中为左相中书令为右相东都为东京北都为北京天下诸州改为郡刺史为太守赐文武官阶爵庚子平卢节度使安禄山进阶骠骑大将军秋七月癸夘朔日有食之辛未左相牛仙客薨八月丁丑刑部尚书李适之为左相壬辰右相李林甫加尚书左仆射李适之兼兵部尚书左仆射裴耀卿为尚书左仆射九月丙寅改元庙为太上元皇帝宫冬十月丁酉如温泉宫作长生殿成名曰集灵台以祀天神十一月己巳至自温泉宫十二月朔方节度使王忠嗣及奚战于桑干河败之
　　二年春正月乙夘作升仙宫丙辰追尊元皇帝为大圣祖元皇帝三月壬子享于元宫追号大圣祖父周上御大夫敬曰先天太上皇母益夀氏号先天太后尊咎繇曰明德皇帝凉武昭王曰兴圣皇帝江淮租庸等使韦坚引浐水开广济潭以聚运船丙寅帝幸广运楼以观之秋七月丙辰裴耀卿薨冬十月戊辰太子太保信安王袆卒戊寅如温泉宫十一月乙卯至自温泉宫【考异曰旧纪十月戊寅幸温泉宫十一月乙卯还宫与实録同十二月戊申又幸温泉宫丙辰还宫实録无按十二月丙寅朔无戊申丙辰唐厯十一月戊申幸温泉宫丙辰还宫又与实録本纪不同今皆不取】
　　三载春正月丙申朔改年曰载赦见禁囚徒壬寅如温泉宫二月己巳至自温泉宫丁丑封让皇帝男琳为嗣宁王邠王守礼男承宁为嗣邠王让皇帝男璹为嗣申王惠宣太子男珍为嗣岐王□为嗣薛王庚寅皇太子绍改名亨三月己巳安禄山兼范阳节度使庚午武威郡上言番禾县天寳山有醴泉涌出岭石化为瑞麰逺近贫乏者取以给食癸酉降死罪流已下原之秋八月丙午九姓拔悉密叶防攻杀突厥乌苏米施可汗来献其首冬十月癸巳如温泉宫十一月丁夘至自温泉宫十二月甲寅祠九宫贵神于东郊大赦纳女道士杨太真于宫中
　　四载春正月丙戌王忠嗣及突厥战于萨河内山败之秋八月壬寅册杨太真为贵妃九月陇右节度使皇甫惟明与吐蕃战于石堡城副将褚誗死之【按旧书作褚直亷直亷切即誗字也】冬十月丁酉如温泉宫十二月戊戌至自温泉宫五载春正月癸酉刑部尚书韦坚贬缙云太守陇右节度使皇甫惟明贬播川太守以王忠嗣为河西陇右节度使兼朔方河东军事三月丙子遣使黜陟官吏夏四月庚寅李适之罢丁酉门下侍郎陈希烈同中书门下平章事五月壬子朔日有食之秋七月丙子韦坚为李林甫所搆配流临封郡赐死坚妹皇太子妃听离太子少保李适之贬宜春太守到官饮药死八月户部侍郎郭虚已为御史大夫劒南节度使九月壬子刻石为李林甫陈希烈像于太清宫冬十月丁酉如温泉宫十一月己巳至自温泉宫十二月辛未杀赞善大夫杜有隣著作郎王曾左骁卫兵曹栁勣等
　　六载春正月辛巳杀北海太守李邕淄川太守裴敦复丁亥享于太庙戊子有事于南郊大赦于京城置三皇五帝庙其章懐节愍惠庄惠文惠宣等太子与太子懿德太子同为一庙三月甲辰陈希烈为左相乙酉以旱命宰相台寺府县虑囚冬十月戊申如温泉宫改为华清宫十一月乙亥杀户部侍郎杨慎矜及其兄少府少监慎余弟洛阳令慎名十二月癸亥至自华清宫七载春三月乙酉大同殿柱产玉芝有神光照殿羣臣请加皇帝尊号曰开元天寳圣文神武应道许之夏四月辛丑以髙力士为骠骑大将军五月壬午帝御兴庆宫受册徽号大赦免百姓来载租庸赐酺三日六月范阳节度使安禄山赐实封及铁劵秋八月己亥朔改千秋节为天长节冬十月庚戌如华清宫封贵妃姊二人为韩国虢国夫人【按杨贵妃传封韩虢秦三国夫人国忠传亦同旧书无秦国新书不载】十二月戊戌或言元皇帝见于华清宫之朝元阁乃改为降圣阁会昌县为昭应县会昌山为昭应山辛酉至自华清宫
　　八载夏四月杀咸宁太守赵奉璋李林甫陷之也六月大同殿又产玉芝陇右节度使哥舒翰攻吐蕃石堡城拔之闰月丙寅谒太清宫加上元皇帝尊号为圣祖大道元皇帝髙祖太宗髙宗中宗睿宗五帝皆加大圣皇帝之字太穆文德则天和思昭皇后皆加顺圣皇后之字羣臣上皇帝尊号曰开元天地大寳圣文神武应道皇帝【按七载五月已上尊号曰开元天寳圣文神武应道皇帝旧书新书并同至此复加二字而旧书于此仍前文而无所加应属脱误】大赦戊辰太子太师徐国公萧嵩薨冬十月丙寅如华清宫十一月丁巳幸御史中丞杨钊庄
　　九载春正月己亥至自华清宫丁巳诏以十一月封西岳三月辛亥西岳庙灾以久旱停封西岳夏五月庚寅虑囚乙夘安禄山进封东平郡王秋九月辛夘以商周汉为三恪废韩介酅公冬十月庚申如华清宫辛夘幸杨国忠亭子十二月乙亥至自华清宫
　　十载春正月壬辰朝献于太清宫癸巳享于太庙甲午有事于南郊大赦酺三日丁酉李林甫兼安北副大都防朔方节度使二月丁巳安禄山兼河东节度使夏四月壬午劒南节度使鲜于仲通及云南蛮阁罗鳯战于泸川大败大将王天运死之五月丁亥改诸卫幡旗绯色者为赤黄以符土运冬十月壬子如华清宫十一月乙未幸杨国忠宅丙午兵部侍郎兼御史中丞杨国忠兼领劒南节度使
　　十一载春正月丁亥至自华清宫二月庚午突厥冦边三月安禄山伐契丹其副阿布思叛归漠北禄山顿兵不进夏四月户部郎中王焊京兆人邢縡谋反伏诛丙戌杀御史大夫兼京兆尹王鉷以杨国忠兼京兆尹六月壬午杨国忠奏劒南兵败吐蕃于云南杨国忠奏有鳯皇见冬十月戊寅如华清宫十一月乙夘李林甫薨庚申杨国忠为右相兼文部尚书十二月甲申以平卢兵马使史思明兼北平太守充卢龙军使丁亥至自华清宫
　　十二载春二月癸未追削李林甫官爵夏五月己酉复魏周隋三恪陇右节度使哥舒翰伐吐蕃克洪济大莫门城秋八月戊戌哥舒翰封西平郡王冬十月戊寅如华清宫
　　十三载春正月己亥安禄山入朝加左仆射丙午至自华清宫二月壬申朝献于太清宫加上元皇帝号曰大圣祖髙上大道金阙元天皇大帝癸酉亨于太庙増祖宗諡甲戌羣臣上尊号曰开元天地大寳圣文神武证道孝德皇帝大赦左降官遭父母丧者听归赐内外官阶爵民酺三日丁丑杨国忠为司空三月哥舒翰伐吐蕃败之复河源九曲夏五月北庭都防程千里俘阿布思以献六月乙丑朔日有食之劒南留后李宓及云南蛮战于西洱河死之【洪迈曰天实十三载李宓击南诏粮尽引还蛮追击之宓被擒全军皆没国忠隐其事更以捷闻此通鉴所纪旧唐书云李宓粮尽军旋为所擒新书亦云败死于西洱河予按髙适有李宓征蛮诗序云天宝十一载诏伐西南夷丞相杨公兼节制之寄乃奏前云南太守李宓自交阯击之往复数万里十二载四月至于长安君子是以知庙堂使能而李公効节因赋是诗其畧曰饷道忽已逺县军垂欲穷野食掘田鼠晡餐兼僰僮収兵列亭候拓地弥西东归来长安道台见甘泉宫其所述如此虽诗人所言未必皆实然当时明赋其事不应虚言则宓盖归至长安未尝败死其年又非十三载也味掘鼠餐僮之语则粮尽危急师非胜归明甚　按髙适所云在十二载或者李宓于十二载先得生还至十三载复率兵伐蛮全军皆没而纪事者止据后事书之欤】秋八月丙戌陈希烈罢文部侍郎韦见素为武部尚书同中书门下平章事是秋霖雨人多乏食出太仓米一百万石贱粜以济之瀍洛水溢冬十月乙酉如华清宫戊午至自华清宫是载户部计见管府三百二十一县一千五百三十八户九百六十一万九千二百五十四口五千二百八十八万四百八十八
　　十四载春三月丙寅宴羣臣于勤政楼奏九部乐辛巳遣使宣慰河北夏四月安禄山奏破奚契丹秋八月辛夘免百姓今载租庸壬辰虑囚冬十月庚寅如华清宫十一月甲子范阳节度使安禄山率蕃汉之兵十余万自幽州南向诣阙以诛杨国忠为名杀太原尹杨光翽庚午闻于行在所壬申伊西节度使封常清为范阳平卢节度使以讨安禄山丙子至自华清宫九原郡太守郭子仪为朔方军节度副大使右羽林军大将军王承业为太原尹卫尉卿张介然为河南节度采访使右金吾大将军程千里为上党郡长史并令讨贼丁丑以京兆牧荣王琬为东讨元帅髙仙芝副之十二月丁亥禄山陷灵昌郡渡河辛夘陷陈留郡执太守郭纳张介然死之癸巳陷荥阳郡太守崔无诐死之丙申封常清及安禄山战于甖子谷败绩丁酉禄山陷东京河南尹达奚珣叛降于禄山留守李憕中丞卢奕判官蒋清死之髙仙芝弃陜郡西保潼闗常山太守顔杲卿与长史袁履谦贾深等杀禄山将李钦凑执何千年髙邈送于京师辛丑诏皇太子统兵东讨以永王璘为山南节度使江陵长史源洧副之颍王璬为劒南节度使蜀郡长史崔圆副之二王不出閤丙午斩封常清髙仙芝于潼闗以哥舒翰为兵马副元帅守潼闗甲辰郭子仪及禄山将髙秀岩战于河曲败之戊申荣王琬薨济南太守李随单父尉贾贲平原太守顔真卿饶阳太守虑全诚并起兵讨禄山
　　十五载春正月乙夘东平太守嗣吴王祗以兵讨安禄山其日禄山号于东京丙辰以李随为河南节度使庚申李光弼为河东节度使壬戌安禄山陷恒山执顔杲卿袁履谦癸亥哥舒翰进尚书左仆射同中书门下平章事南阳太守鲁炅为南阳节度使乙丑安庆绪冦潼闗哥舒翰击败之丁丑真源令张巡以兵讨安禄山二月己亥李光弼郭子仪将兵东出井陉与禄山将史思明战大破之庚子贾贲战于雍丘死之三月壬午以河东节度使李光弼为范阳节度使顔真卿克魏郡以真卿为河北采访使夏四月丙午赞善大夫来瑱为颍川太守兼招讨使五月戊午鲁炅及禄山将武令玽战于滍水败绩贼冦南阳嗣虢王巨为河南节度使自蓝田出师救南阳六月癸未顔真卿及禄山将袁知泰战于堂邑败之北海太守贺兰进明克信都丙戌哥舒翰及禄山将崔干祐战于灵寳西原败绩是日李光弼及史思明战于嘉山大败之辛夘蕃将火拔归仁执哥舒翰叛降于禄山遂陷潼闗及河东华隂上洛郡甲午诏亲征乙未黎明出延秋门西行宰相杨国忠韦见素内侍髙力士及太子亲王妃主皇孙扈从其妃主皇孙之在外者皆委之而去丁酉次于马嵬杨国忠为禁军所杀贵妃杨氏赐死【谨按通鉴辑览】
　　【御批纲目书杨国忠及贵妃伏诛説者谓二人之罪宜诛书法所以正名定罪殊不知是时众叛亲离威柄出宗且宗亦无诛之之意安得谓之伏法惟据事直书则罪名既着而元礼嗾众劫君之恶亦自彰杜甫一生忠恳独于北征诗褒美元礼大过不可为训且彼时宗颠沛流离杨氏又安能更为人忠哉若谓宜诛则当于禄山未叛扬氏方盛之时舍身固争方可谓之忠臣元礼所为正韩愈所谓又下石马者在朋友尚不可而况君臣乎若元礼者直乱臣赋子其去禄山盖一间耳】以韦见素子京兆府司録谔为御史中丞充置顿使然未知所适军士或言河陇或言灵武太原或言还京为便韦谔曰还京须有捍贼之备兵马未集恐非万全不如且幸扶风徐图所向帝询于众咸以为然及行百姓遮路乞留皇太子愿戮力破贼収复京城因留太子己亥次扶风郡军士各懐去就会益州贡春防至帝悉命置于庭召诸将谕之曰卿等多国家功臣陈力久矣朕之优奬常亦不轻逆胡背恩事须回避甚知卿等不得别父母妻子朕亦不及亲辞九庙言发涕流又曰朕须幸蜀路险狭人多恐难供承今有此防
　　卿等即宜分取各图去就朕自有子弟中官相随便与卿等诀别众咸俯伏涕泣曰死生愿从陛下帝曰去住任卿自此悖乱之言稍息己亥禄山陷京师庚子以司勲郎中劔南节度留后崔圆为蜀郡长史劒南节度副大使颍王璬为劒南节度大使监察御史宋若思为御史中丞充置顿使韦谔充巡阁道使并令先发辛丑次陈仓壬寅次散闗分部下为六军颍王璬先行夀王瑁等分统六军前后左右相次丙午次河池郡崔圆奏劒南嵗稔民安储供无阙帝大悦授圆中书侍郎同中书门下平章事蜀郡长史劒南节度如故秋七月甲子次普安郡宪部侍郎房琯自后至以为文部尚书同中书门下平章事丁夘诏以皇太子充天下兵马元帅都统朔方河东河北平卢等节度使永王璘江陵府大都督统山南东路黔中江南西路等节度大使盛王琦广陵郡都督统江南东路淮南河南等路节度大使丰王珙武威郡都督领河西陇右安西北庭等路节度大使庚午次巴西郡以太守崔涣为门下侍郎同中书门下平章事韦见素为左相庚辰车驾至蜀郡八月壬午大赦皇太子即皇帝位于灵武癸巳以闻丁酉帝用灵武册称上皇诏曰诰庚子上皇临轩册肃宗遣韦见素房琯使于灵武授册命明年九月郭子仪収复两京十月肃宗遣中使啖廷瑶入蜀奉迎上皇丁夘上皇发蜀郡十一月丙申次鳯翔郡肃宗遣精骑三千至扶风迎卫十二月丙午肃宗具法驾至咸阳望贤驿奉迎上皇御宫之南楼肃宗拜于楼下呜咽不自胜上皇启行肃宗骑马前导丁未至京师御大明宫之含元殿见百寮上皇亲自抚问人人感咽时太庙为贼所焚权移神主于大内长安殿上皇谒庙请罪遂幸兴庆宫三载肃宗奉上尊号曰太上至道圣皇帝上元元年七月徙居于西内之甘露殿元年建巳月甲寅崩于神龙殿年七十八【按上元二年九月诏去上元号称元年以十一月为嵗首至次年四月改元年为宝应元年复以正月为嵗首故新书云元年建已月也而旧书云上元二年四月崩于神龙殿宗生于垂拱元年是年乙酉至宝应元年壬寅年七十八旧书云上元二年误】諡曰至道大圣大明孝皇帝庙号宗陵曰泰陵
　　宗开元二十九年天宝十五载凡四十四年












　　钦定续通志卷七
<史部,别史类,钦定续通志>
　　钦定四库全书
　　钦定续通志卷八
　　唐纪【八】
　　肃宗
　　肃宗皇帝讳亨宗第三子也母曰元献皇后杨氏初名嗣升封陜王开元四年为安西大都防【按旧书云二嵗封陜王五嵗拜安西大都防肃宗以景云二年生至开元四年当是六歳】防性仁孝宗尤爱之十五年徙封忠王改名浚【宗纪在十三年】为朔方节度大使单于大都防十八年奚契丹防边为河北道行军元帅信安王袆为副帅御史大夫李朝隐京兆尹裴伷先等八总管兵以伐之命百寮设次于光顺门与肃宗相见左丞相张説退谓学士孙逖韦述曰尝见太宗写真图忠王英姿颖发仪表非常雅类圣祖此社稷之福也朝隐等大破奚契丹于范阳北肃宗以遥统之功加司徒二十三年又更名璵二十五年皇太子瑛废死明年立为皇太子有司行册礼其仪有中严外办其服绛纱太子曰此天子礼也公卿议请改外办为外备绛纱为朱明服从之二十八年更名绍天寳十三载又更今名安禄山来朝太子识其有反相请以事诛之宗不聼禄山反制太子监国仍遣总诸军进讨时禄山以诛杨国忠为名军民切齿于杨氏国忠惧与贵妃谋间其事乃不果行十五载六月宗避贼行至马嵬父老皆遮道请留宗为之按辔久之乃令太子于后宣慰父老父老因请留太子讨贼太子不可父老共拥太子马不得行太子乃使驰白宗宗曰天也乃分后军二千人及飞龙廏马从太子且谕将士曰太子仁孝可奉宗庙汝曹善辅佐之又谕太子曰汝勉之勿以吾为念西北诸蕃吾抚之素厚汝必得其用太子南向号泣而已又使送东宫内人于太子且宣防欲传位太子太子不受太子既留至渭北便桥桥已絶募水濵居民得三千余人从浅处渉后军多没者又遇潼闗散卒误与之战死伤甚众时从者惟广平建宁二王及四军将士才二千人自奉天而北夕次永夀百姓稍持牛酒来献新平太守薛羽保定太守徐防闻贼且至皆弃郡走戊戌太子至新平时昼夜奔驰三百余里士众器械亡失过半所存之众不过一旅己亥至保定捕得羽防斩之庚子至乌氏驿彭原太守李遵率兵奉迎仍进衣服粮糗至彭原又募得甲士四百率私马以助军辛丑至平凉得牧马数万匹兵始振戊申扶风民康景龙等杀贼所署宣慰使薛总陈仓令薛景仙克复扶风郡民间相传太子北收兵来取长安民日夜望之或时相惊曰太子大军至矣则皆走市里为空贼望见北方尘起辄惊欲走京辅豪杰往往杀贼官吏遥应官军诛而复起贼不能制太子在平凉朔方留后杜鸿渐魏少游崔漪裴冕李涵等迎太子治兵于朔方庚戌次丰宁见大河之险欲保丰宁会天大风乃廻趋灵武七月辛酉裴冕等请太子即皇帝位甲子皇太子即皇帝位于灵武【谨按通鉴辑览】
　　【御批马嵬之命肃宗固再三辞逊矣兹灵武之自行即位出于何典且灵武距剑南为时不过两月不闻驰一介奏告故范祖禹直斥为乘危叛父持议严且正矣】尊皇帝曰上皇天帝遣使奏其事于上皇大赦改元至徳赐文武官阶爵以御史中丞裴冕为中书侍郎同中书门下平章事河西兵马使周佖为河西节度使陇右兵马使彭元晖为陇右节度使前蒲州刺史吕崇贲为闗内节度使丁夘禄山害霍国长公主永王妃侯莫陈氏义王妃阎氏陈王妃韦氏信王妃任氏驸马杨朏等八十余人于崇仁之街甲戍禄山防扶风太守薛景仙败之贼党同罗部五千余人自西出降朔方军己卯京兆尹崔光逺长安令苏震等率官吏大呼于西市杀贼数千人来赴行在诏改扶风为鳯翔郡八月壬午朔方节度使郭子仪范阳节度使李光弼破贼于常山郡之嘉山帝以治兵收京城诏子仪等旋师子仪光弼率所统歩骑五万至屯河北以子仪为兵部尚书依前灵州大都督府长史光弼为戸部尚书兼太原尹北京留守同中书门下平章事【按考异嘉山之防在六月旧纪八月壬午乃拜官曰因言已前事耳】囘纥吐蕃遣使继至请助国讨贼
　　是日上皇在成都大赦癸巳上所奉表达成都丁酉上皇遣使奉册赴灵武九月壬辰帝如彭原封故邠王守礼男承寀为炖煌王令使囘纥和亲丙子至顺化韦见素房琯崔涣等自蜀赍上册书及国寳等至十月辛巳朔日有食之癸未以军兴用不足始鬻爵度僧尼以房琯为兵马元帅令收复两京兵部尚书王思礼副之分为三军杨希文刘贵哲李光进等各将一军其众五万辛丑琯与禄山将安守忠战于陈涛斜败绩再战又败杨希文刘贵哲等降于贼琯亦奔还平原太守顔真卿以食尽援絶弃城渡河于是河北郡县尽陷于贼十一月戊子囘纥引军来赴难与郭子仪同破贼党同罗部三千余众于河上诏崔涣廵抚江南补授官吏十二月戊子以王思礼为闗内节度使给复彭原二载以秦州都督郭英又为鳯翔太守谏议大夫髙适为淮南节度使安禄山陷颍川执太守薛愿长史厐坚甲辰永王璘擅以舟师下广陵【按新书在十月通鉴云十二月甲辰永王璘擅引兵东廵沿江而下军容甚盛然犹未露割据之谋吴郡太守李希言平牒璘诘其擅兵东下之意璘怒遣其将浑惟明袭吴郡季广琛袭广陵璘进至当涂希言遣其将元景曜及丹徒太守阎敬之将兵拒之璘击斩敬之以徇与旧书同新书宗纪亦在十二月甲辰肃宗纪在十月误】
　　二载春正月庚戍朔帝在彭原受朝贺是日通表入蜀贺上皇永王璘陷鄱阳郡上皇以宪部尚书李麟同中书门下平章事遣崔圆奉诰赴彭原乙卯安禄山为其子庆绪所杀甲子如保定丙寅河西兵马使盖庭伦杀其节度使周佖以叛判官崔称讨诛之是日蜀郡健儿贾秀等反将军席元庆等讨诛之二月戊子次于鳯翔李光弼及安庆绪之众战于太原败之郭子仪大破崔干祐于潼闗收河东郡永王璘伏诛三月辛酉韦见素裴冕罢以前宪部尚书苗晋卿为左相癸酉以久雨诏疏理刑狱夏四月戊寅以郭子仪为司空兼副元帅统诸节度李光弼为司徒五月癸丑郭子仪及庆绪将安守忠战于清渠败绩子仪退保武功丁巳房琯罢以谏议大夫张镐为中书侍郎同中书门下平章事武部侍郎杜鸿渐为河西节度使甲子郭子仪以失律让司空秋七月庚戌蜀郡军士郭千仭反节度使李峘讨诛之丁巳安庆绪陷陜郡八月甲申崔涣罢张镐兼河南节度使灵昌太守许叔冀奔于彭城癸巳大阅闰月丁卯广平王俶为天下兵马元帅郭子仪副之辛未安庆绪将宼鳯翔崔光逺及行军司马王伯伦判官李椿率众攻中渭北杀贼守桥者千人乘胜至苑门贼有先屯武攻者闻之烧营而遁与官军遇战于苑北伯伦死之九月丁丑庆绪陷上党执节度使程千里炖煌王承寀自囘纥使还拜宗正卿纳囘纥公主为妃囘纥封为叶防持四节与囘纥叶防太子率兵助国讨贼丁亥元帅广平王统朔方安西囘纥南蛮大食之众二十万东向讨贼壬寅与贼将安守忠李归仁等战于香积寺大败之贼帅张通儒等弃京城走癸卯复京师甲辰防书至行在即日告防于上皇遣尚书左仆射裴冕啓告郊庙社稷冬十月乙巳朔以崔光逺为京兆尹癸丑贼将尹子竒陷睢阳张廵姚訚许逺死之贼悉众保陜郡广平王与战于陜西之新店大败之庚申安庆绪走奔河北壬戌广平王入东京癸亥帝自鳯翔还京遣太子太师韦见素迎上皇于蜀郡给复鳯翔五载丙寅至望贤宫东京防书至丁卯入长安士庶涕泣拜忭曰不图复见吾君帝亦为之感恻九庙为贼所焚帝素服哭于庙三日入居大明宫囘纥叶防自东京还便辞还蕃乃封叶防为忠义王约每年送绢二万匹十一月丙子张镐率四镇伊西北庭行营兵马使李嗣业等克复河南郡县庚子作九庙神主告享于长乐殿十二月丙午上皇至自蜀郡百寮班于含元殿庭上皇御殿左相苖晋卿率百官称贺礼毕上皇诣长乐殿谒九庙神主即日幸兴庆宫帝请归东宫上皇遣高力士再三慰譬而止甲寅苖晋卿为中书侍郎同中书门下平章事戊午帝下制大赦凡蜀郡灵武元从功臣太子太师豳国公韦见素内侍齐国公高力士右龙武大将军陈元礼等各加实封右仆射裴冕冀国公殿中监李辅国成国公宗正卿李遵郑国公兼进封邑广平王俶进封楚王左仆射朔方节度使郭子仪加司徒进封代国公兵马使仆固怀恩封丰国公右金吾将军李嗣业封虢国公司徒兼太原尹李光弼蓟国公闗内节度使王思礼霍国公淮南节度使来瑱颍国公南阳太守鲁炅岐国公并加实封京兆尹崔光逺邺国公开府李光进范阳郡公左相苖晋卿为侍中封韩国公宪部尚书平章事李麟襃国公中书侍郎崔圆为中书令赵国公中书侍郎张镐南阳县公其李憕卢奕顔杲卿袁履谦许逺张廵张介然蒋清厐坚等即与追赠访其子孙厚以官爵赐文武官阶爵民酺五日进封子南阳郡王系为赵王新城郡王仅彭城王颍川郡王僴兖王东阳郡王侹泾王僙封襄王倕杞王佋兴王偲召王侗定王【按肃宗诸子传越王系宗末年王南阳郡至徳二载十二月进王赵乾元三年徙王越泾王侹始王东阳进王泾襄王僙至徳二载舆杞王倕召王偲兴王佋定王侗同封旧书进封南阳王杰为赵王侹为始封不着东阳郡倕封防王偲封祀王又无防王僙多有脱误】甲子上皇御宣政殿授帝国玺帝于殿下涕泣而受之乙丑贼将伪范阳节度使史思明与伪河东节度使高秀岩以其兵降庚午斩降贼官达奚珣等一十八人赐陈希烈等七人自尽前大理卿张均特免死配流合浦郡
　　乾元元年春正月戊寅上皇御宣政殿册皇帝尊号曰光天文武大圣孝感皇帝【从旧纪纂辑】帝以徽号中有大圣二字上表固让不允乙酉出宫女三千人庚寅大阅庚子册良娣张氏为淑妃二月癸卯贼将能元皓以淄青降以元皓为河北招讨使乙巳上上皇册号曰太上至道圣皇天帝丁未大赦改元复以载为年成都灵武扈从三品已上与一子官五品已下一子出身六品已下叙进之免陥贼州三歳税三月甲戌徙封俶为成王戊寅立淑妃张氏为皇后夏四月癸卯以嗣虢王巨为东京留守河南尹充京畿采访处置使辛亥祔神主于太庙甲寅朝享于太庙有事于南郊乙卯大赦史思明杀范阳节度副使乌承恩以反五月戊子张镐罢庚寅立成王俶为皇太子乙未崔圆李麟罢太常卿王璵为中书侍郎同中书门下平章事六月己酉初置太一神坛于圆丘东命宰相王璵摄行祠事秋七月丙戌初铸新钱文曰乾元重寳用一当十八月壬寅以青徐等五州节度使季广琛兼许州刺史河南节度使崔光逺兼汴州刺史青州刺史许叔冀兼滑州刺史充青滑六州节度使【考异曰按青州岂可属两节度又广琛先为荆州长史今年五月为右常侍九月讨安庆绪时实録称郑蔡节度使汾阳家称淮西荆澧旧纪称荆未尝镇青徐实録于此称青徐恐误也】甲辰加朔方节度使郭子仪中书令河东节度使李光弼
　　侍中闗内节度使王思礼兵部尚书九月庚午右羽林大将军赵泚为蒲同虢三州节度使贝州刺史能元皓为齐兖郓等州防御使庚寅郭子仪李光弼王思礼及淮西节度使鲁炅兴平军节度使李奂滑濮节度使许叔冀平卢兵马使董秦北庭行营节度使李嗣业郑蔡节度使季广琛合兵以讨安庆绪于相州以宦官鱼
　　朝恩为观军容使【谨按通鉴辑览】
　　【御批易言师贞丈人吉列镇在军无帅何以敌忾肃宗即以郭李元勲难相统摄何难使子仪光弼分道进取乃専委宦者反居二人之上舆尸失律理固不爽九节度相州之溃又谁咎耶】癸巳大食波斯冦广州冬十月乙未以濮州刺史张方须为广州都督五府节度使郭子仪奏破贼十万于卫州获安庆绪之弟庆和进收卫州十一月壬申王思礼及安庆绪战于相州败之丁丑郭子仪收魏州十二月癸卯以河南节度使崔光逺为魏州刺史甲辰以升州刺史韦黄裳为浙西节度使庚戌以户部尚书李峘充淮南浙西节度使王师围相州庆绪食尽求救于史思明思明率众来援丁卯思明复陷魏州
　　二年春正月己巳朔羣臣上尊号曰乾元大圣光天文武孝感皇帝是日史思明自称燕王于魏州丁丑祠九宫贵神戊寅耕耤田己丑以御史中丞崔寓都统浙江淮南节度处置使丙申李嗣业卒于行营庚子以太子少师崔圆充东京留守判尚书省事二月壬戌遣侍中
</div>
    <div class="pagination">
<a href="钦定续通志_page4.html">上一页</a><a href="钦定续通志.html">1</a><a href="钦定续通志_page2.html">2</a><a href="钦定续通志_page3.html">3</a><a href="钦定续通志_page4.html">4</a><span class="current-page">5</span><a href="钦定续通志_page6.html">6</a><a href="钦定续通志_page7.html">7</a><a href="钦定续通志_page8.html">8</a><a href="钦定续通志_page9.html">9</a><a href="钦定续通志_page10.html">10</a><span>...</span><a href="钦定续通志_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
