<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 927 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 927 页/共 1860 页</h1>
    <div class="content">大清高宗法天隆运至诚先觉体元立极敷文奋武孝慈神圣纯皇帝实录卷之六百七十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十八年。癸未。春正月。己未朔。上诣奉先殿行礼　　

○诣堂子行礼　　

○率王以下文武大臣。诣寿康宫。庆贺皇太后。礼成御太和殿受朝。作乐宣表如仪　　

○诣大高殿。寿皇殿。行礼　　

○遣官祭太庙后殿　　

○御乾清宫。赐宗室王公等宴　　

○庚申。召大学士。及内廷翰林等茶宴。以岁朝图联句　　

○谕、去岁直隶各属雨水过多。其偏灾地方。已经加恩赈恤。并酌筹以工代赈俾穷黎不致失所。但时届春月。例赈将停。麦秋尚远。正当青黄不接之际农民口食未免拮据。深为轸念。著再加恩。将被灾较重之霸州、保定、文安、大城、永清东安、武清、宝坻、宁河、蓟州、定州、新安、天津、青县、静海、沧州、宁晋等、十七州县之极次贫户口。暨被灾稍轻之大兴、宛平、昌平、顺义、固安、涿州、新城、雄县、香河、丰润、玉田、栾州、昌黎、乐亭、清苑、望都、高阳、河间、任邱、交河、景州、东光、南皮、盐山、庆云、冀州、武邑、衡水等、二十八州县之极贫户口。均于停赈之后概予展赈一个月以资接济。并于通仓所存乾隆二十四年以前稄米。拨运十二万石。以充展赈之需。该督方观承。其董率属员。实力奉行。务令贫民均沾实惠。副朕爱养黎元至意。该部遵谕速行　　

○又谕、上年山东济南、武定、等属。间被偏灾。叠经降旨。令该抚等加意抚绥。俾小民毋致失所。第念时届春初。赈期已满。而田间东作未兴。犹不免艰于觅食。朕心深为轸念。著加恩。将被灾之齐河、济阳、禹城、临邑、长清、陵县、德州、德平、平原、德州卫、惠民、阳信、海丰、乐陵、商河、沾化、寿张、聊城、堂邑、博平、茌平、清平、冠县、临清、邱县、高唐恩县、夏津、武城、东昌卫等、三十州、县、卫、内、所有极贫之户。再行加赈一月。以资接济。该抚其董率属员。实心经理。务令均沾实惠。称朕轸恤贫黎至意。该部遵谕速行　　

○又谕、伊犁原系厄鲁特地方。今既筑城。令满洲索伦回子居住。自应照蒙古例。设立喇嘛。举行送巴凌。放乌布藏等事。固勒扎海努克。现有庙宇。著寄信明瑞。令酌修一所。选喇嘛百余名。除伊犁现有喇嘛外。彼处蒙古内。有情愿充当者听。若仍不敷。俟明瑞奏到时。另行拨往　　

○辛酉。谕、甘省河西、河东、各属。去岁间被偏灾。业经该督抚等、照例抚恤但念该省地土硗瘠。在被灾地方。固属收成歉薄。即其余各属夏秋二麦丰歉不一。所有历年借欠各项。若概令一并徵还。民力未免拮据。著加恩。将甘省河西、河东、各属。历年借欠口粮。耔种。牛本等项。均予缓至本年秋收后完纳。俾小民糊口有资。得以尽力东作。称朕惠恤编氓至意。该部遵谕速行　　

○谕军机大臣等、新疆平定有年。伊犁应多驻官兵以筹久远。昨谕将凉州。庄浪等处官兵。携眷迁移。交军机大臣详悉妥议。因念官兵三四千名。合之家口。不下万人。所有营房粮饷。俱当豫为备办。著传谕明瑞等、将此项移驻官兵。作何建造城垣庐舍。及给与粮饷之处。先行筹画。一面办理。即行具奏。寻奏、察哈尔、厄鲁特兵。游牧为生。应仍其旧。索伦亦然。过冬自备棚房。产业再行议给。惟凉州。庄浪官兵。房屋需七千余间。乌哈尔里克新城。仅敷现在官兵驻劄。查伊犁河岸高阜。地土坚凝。可筑大城。在新城及固勒扎回城之间。粮运亦便。所产煤薪皆足用。计明春调兵起造。至乙酉年。城屋均可竣。现派伊犁兵。游牧至阿布喇勒山伐木。咨遣内地工匠。制器应用。至粮饷。以伊犁收获。及回人所交粮计之。至丁亥年麦收。可支新旧兵三年食。更请以来年为始。陆续增屯田兵一千五百名。耕获自有盈余。孳生牛羊在外。将来塔尔巴哈台驻兵。亦可源源接济。从之　　

○又谕曰、明瑞等奏称、伊犁驻防屯田官兵。及贸易商民。日以增多。所有附近薪木。俱经取用。樵采之处渐远。今查勘洪郭罗鄂博。有产煤之地。已传示兵民等、有愿行开采者。听其前往等语。开采煤窑。以接济日用。自属要务。但兵民既皆往采。则群聚杂处。不能无争斗之事。更当留心约束。且伊犁为厄鲁特故地。蒙台风俗。以游牧资生。若居处饮食。竟似直省驻防官兵。则日久渐至颓惰。著传谕明瑞等。将索伦。察哈尔兵丁。令其照常游牧即满洲兵丁。亦不宜常居城市。仍令其兼以游牧为事。即可撙节薪刍。而伊等亦不忌本业。甚有裨益。著即遵照办理　　

○壬戌。上奉皇太后幸重华宫侍宴　　

○谕、上年直隶各属雨水过多。所有被灾稍重之极次贫民。及被灾稍轻之极贫各户。业已加恩展赈。以示惠养。更思被灾稍轻之次贫。及勘不成灾。与毗连灾地之贫民。虽不在定例应赈之内。而其中实在不能自存。有类极贫者。当此青黄不接之时。饔飧不继。深堪轸念。著格外加恩。将大兴等、二十八州。县。内之六分灾次贫。及毗连灾地之五分灾贫民。其中酌量极贫户口。一体给赈一个月。以溥渥泽。其余贫民。均著于现在兴修工作之处。准令赴工就食。俾资糊口。该督方观承。逐一查明。妥协经理。副朕爱养黎元。有加无已至意。该部遵谕速行　　

○又谕、上年山东济南、武定、等属。被水灾黎。业经降旨。将齐河等三十州、县、卫、极贫之户。加赈一月。以资接济。更思该省与直隶、天津、河间、灾地毗连。被水稍重。当此东作未兴之前。闾阎生计。自多拮据。著格外加恩。将齐河等、三十州。县、卫、内。所有极贫户口。除前加赈一月外。再予加赈一月。其余次贫各户。并著通行加赈一月。以溥惠泽。该抚阿尔泰、妥协经理。毋致一夫失所。副朕轸恤灾黎。有加无已至意。该部遵谕速行　　

○谕军机大臣等、近因巴达克山。霍罕。使人入觐。询素勒坦沙。抢掠博罗尔一事。据称博罗尔沙呼沙默特。于上年害素勒坦沙之弟。是以统众复讐。并非以旧事支饰。又询额尔德尼伯克、抢掠额德格讷一事。据称、额德格讷人等、曾抢掠安集延。额尔德尼。始行报复。且俱云。若遣人晓谕。自当遵行等语。看来外藩相攻。亦互有曲直。不得谓之无因。永贵。新柱等、此时当行文晓示。不必张皇办理。但该部落等、一切情事。自应据实奏报。若专云晓示。而不问情事之轻重。倘有贻误。则伊等当任其咎。俱著传谕知之　　

○癸亥。上诣皇太后宫问安　　

○幸瀛台　　

○谕曰、胡宝瑔奏、立春以后。旧病复发。恳请解任等语。胡宝瑔不必解任。著派侍卫台补、带领原看之御医张如璠驰驿前往诊视　　

○直隶总督方觐承奏、永定河下口。宽筑遥埝。塞北埝水口。宜浚旧河身。导水东南注使北埝北不受淤。凤河上游。受京畿诸县沥水。易挟泥沙。宜分段开挑。天津西沽叠道。西临大淀。东阻运河。旧桥港小。不足宣洩。最易漫溢。滹沱下游。支河势盛。正河淤浅害运。均宜浚。报闻　　

○叶尔羌办事尚书新柱等奏、回人素勒坦沙呈称、领兵至齐特喇尔。攻杀讐人。以伊弟沙布多尔噶。为阿奇木伯克。驻守其地。查齐特喇尔曾经归附。何得擅行杀夺。已遣人问罪。令给还土地人民。若稍抗拒。即领兵进讨。谕军机大臣等、巴达克山。虽应办理。但宜俟萨里前往晓示。果能遵奉约束。尚可宽宥。其或狡饰延缓。必须用兵。新柱等当遵屡降谕旨。酌调伊犁官兵。务期一举竣事。即此次素勒坦沙。稍有支吾。不妨再遣一使。姑示羁縻。藉以集我兵力。此时不可轻发　　

○甲子。享太庙。遣城亲王充秘恭代行礼　　

○遣官祭太岁之神　　

○上御紫光阁。赐外藩蒙古王公台吉。及回部郡王霍集斯等。并爱乌罕使人和卓密尔哈。巴达克山使人阿布都尔阿木咱。霍罕使人巴巴什克。哈萨克乌尔根齐部使人塞德克勒。奇齐玉斯部使人乌克巴什颇拉特。回部喀什噶尔诸城三品阿奇木伯克阿克伯克等宴　　

○乙丑。世祖章皇帝忌辰。遣官祭孝陵　　

○谕、驻劄回城大臣等遵旨定议。回人耕种地亩。遇有偏灾豁免缓徵条例一摺。大臣等俱会衔入奏。独额敏和卓、玉素布、未经列衔。盖因额敏和卓、玉素布、各有所属回人地亩。现系豁免钱粮事件。不便与伊等会议。额敏和卓、玉素布、乃朕旧仆。且现为参赞大臣。非他人可比。此等事件。理宜会同办理。著寄信新柱。将此传谕额敏和卓、玉素布、嗣后一切事件。俱会同办理。无庸回避　　

○以湖南靖州协副将张和、为陕西河州镇总兵　　

○丙寅。上诣大高殿行礼　　

○奉皇太后居长春仙馆　　

○诣安佑宫行礼　　

○幸圆明园　　

○谕、从前各省督提等、保举堪胜总兵人员。叶已陆续酌量简用。其现任副参以下各员。或尚有才具出众。可膺专阃之寄者。著各省总督。提督。及兼管提督之巡抚等、各就所知。据实保奏。送部引见　　

○宗室公弘昉奏。在景运门连班二日。无人换班。得旨、前锋护军统领。俱有执事。弘昉即多值数班。有何不可。以视军营终年居住者。又当何如。弘昉殊属乖谬。著交部严加议处　　

○丁卯。上大阅于畅春园之西厂。御大西门大幄次。赐诸王并文武大臣。蒙古王公台吉等宴。回部郡王霍集斯等、爱乌罕使人和卓密尔哈、巴达克山使人阿布都尔阿木咱、霍罕使人巴巴什克、哈萨克乌尔根齐部使人塞德克勒、奇齐玉斯部使人乌克巴什颇拉特、回部喀什噶尔诸城三品阿奇木伯克阿克伯克等。并令与宴。宴毕。上大阅。命各回部使臣等从观。銮骑卤簿毕陈。声炮三。铙歌大乐作。奏壮军容之章。总理演兵王大臣。暨八旗领操都统等、率将校军士。甲胄出营成列。上御幄次前帟帐。豹尾班三旗侍卫、分翼列侍。建黄龙大纛二于帐后。部院大臣、具礼服分翼序立。八旗传宣官、骑而列于台下。乾清门侍卫、每翼六人、骑而列于传宣官之前。上躬御甲胄。乘马出。兵部堂官、奏请阅阵。上亲阅队伍。兵部堂官前引。总理王大臣、满洲上学士、内大臣、侍卫、前引后扈。皆擐甲乘马。上入自左翼。由列阵中路行。经前锋护军。骁骑。诸队而南。火器营、藤牌兵、诸队而北。周阅毕。乃还御帟帐。升宝座。大臣、侍卫、及诸执事官咸列侍。兵部尚书、奏鸣角。台下蒙古画角先鸣各旗分别之海螺。以次递鸣。达营阵。遂击鼓。营中海螺毕鸣。分列之海螺。以次退立于台下。营中三举炮。遂行阵。伐鼓鸣螺。舁鹿角。整列。骑而进。每以十丈为节。鸣金则止。麾红旗则枪炮齐发。鸣金则止。再伐鼓、整列。驰骤并进。鸣金麾旗。发枪炮如初。如是者九。第十进。枪炮连环齐发无间。鸣金三乃止。八旗开鹿角成八门。首队前锋护军。各整列。以次出至鹿角外。次队并左右。翼骁骑随之。火器营兵藤牌兵列于后既成列。鹿角门阖。八旗齐鸣螺喧呼作势而进两翼协队。乘马斜向前进营中鸣螺乃振旅而退。为殿之八旗满洲火器营炮位鸟枪。护军。骁骑。及首队前锋护军。次队骁骑各立于本旗大纛之下。八旗分鹿角为八行火器军结队而退。首队兵殿后兵以次鸣螺而退各列于初成列之地。兵部尚书奏大阅礼成上释甲胄铙歌清乐作。奏鬯皇威之章。扈从之大臣、侍卫、皆释甲胄。具吉服随驾还。声炮三。领兵大臣。及将士各释甲胄归营。赐官兵等、馔筵。羊豕并薪炭等物如例　　

○谕、此次大阅。于前一日晚间传行次日兵丁。即全带器械前往伺候妥协此方不负为满洲世仆。朕嘉悦焉著加恩将大阅内所有兵丁。每人赏给半月钱粮其余虽不在操演之内。但听传即往亦著加恩每人赏给半月钱粮之半　　

○盛京将军舍图肯奏、广宁县有生息银两。备修吕阳驿。至句骊河。一带道路桥梁查句骊河西。地势低洼。溪涧复多。雨积淹溢。差役商贾不便。请会同盛京工部奉天府尹选员浚修。报闻　　

○以归化城都统丰安。为荆州将军。副都统法起。为归化城都统　　

○戊辰。上诣长春仙馆。问皇太后安　　

○还宫　　

○是日起。上以祈谷于上帝。斋戒三日　　

○己巳。谕、据德尔格奏称。据阿克素。将酗酒滋事解京之满洲兵丁跟役杨福等五人。递解前来。若将伊等辗转解京。恶奴反得侥幸在家安居。其相近伊犁者。即发往伊犁。相近乌噜木齐者。即发往乌噜木齐。令其种地等语。德尔格所奏是。现在伊犁。乌噜木齐等处。俱有兵丁驻劄。此等怙恶不悛跟役等、发往伊犁等处皆可。又何必辗转发往黑龙江。况此内尚有解回本主家中管束者二人。若将伊等交与本家管束反得侥幸在家安居则此等怙恶不悛之跟役等难保不无。希图回家故意自干罪谴者。嗣后各城驻劄官员。兵丁。跟役内。如有此等酗酒滋事者。毋庸发遣黑龙江。解送京城。即照德尔格所奏。由彼发生伊犁等处。给与兵丁厄鲁特等为奴。如回子各城内。即彼此易地调发。与回子等为奴亦可。若将伊等发遣之后。仍不悛改者。著即行正法　　

○赐爱乌罕爱哈默特沙敕书曰、尔远在外藩。向慕仁化。遣使入觐。具见诚悃。朕以叶尔羌大臣奏报。特派侍卫迎护尔使和卓密尔哈等、前来入觐。朕叠沛恩施屡申宴赉。赐尔蟒锦、缎疋、绫、器什。使归日。尔其祇受。又赐尔使。及随从员役、缎疋、皮张、器什、银两、各有差。并谕尔知之。览尔所进表文。谓相去辽远。向为准噶尔回部。所隔。未能通使中国。今闻诸部率服。不胜欣慰。是以入觐。朕深为嘉悦。至准、回诸部。朕非利其土地人民因伊等自相残害群生不安是用发兵拯救从前准噶尔达瓦齐乘机自立旋为大兵擒获阿睦尔撒纳已降复叛大兵穷追至俄罗斯遂伏冥诛及回部霍集占兄弟。负恩反噬败逃至巴达克山为素勒坦沙所杀。献馘归诚今伊犁叶尔羌等处咸入版图。霍罕布噜特诸部尽为臣仆朕宽。其贡赋有来修岁事者。优加赐赉尔虽逖听亦应开知。至尔所奏玛尔塔汗纳巴拉池。闻尔取扎哈那巴特城鸠其邻部合马步各数十万众来争。至奇里纳勒闻尔领众前来。伊等俱避入帕尼帕特城。尔攻围六月歼其大伯克数十人党众十万余获金银器械无算夫纳巴拉池。既能鸠合党众如许乃未经接战即入坚城。坐待诛戮其事殊不可解尔又云欲往攻布哈尔。闻已归附中国不便侵伐足昭恭顺之忱。朕为天下共主中外一视。赏善罚恶。惟秉至公。尔此次因素勒坦沙抒麇遣使其循理守分可知。且如尔奏、数年来各处攻战。未获稍安。则尔之属人。亦殊劳苦。尚其和协邻封。休养部落。俾群享太平之福。以受朕恩泽于无穷。特谕　　

○又赐巴达克山素勒坦沙敕书曰、尔所遣使人阿布都尔阿木咱等入觐。朕加恩宴赉。赐汝蟒缎、绫、器什。又赏尔使人、及随从员役、缎疋、皮张、银两、各有差。并谕尔知之。尔受朕恩深重。应谨守天朝法度。约束属人。和睦邻封。一切事务。俱遵驻劄喀什噶尔、叶尔羌、大臣等节制。再去岁汝弟为博罗尔戕杀。汝因报复。遂有杀掠。但博罗尔。系与汝一体内附之人。汝等虽有仇怨。亦不可夺其土地人民。前据叶尔羌大臣等奏称、遣萨里等往谕汝。归所掠于博罗尔。朕特面谕汝使。汝奉到朕命。宜即遵旨给还。慎勿延缓。庶可以永邀萨恩。若观望抗违。则叶尔羌大臣等、必请旨发兵问罪。悔无及矣。特谕　　

○又赐霍罕额尔德尼伯克敕书曰、尔所遣使巴巴什克。入觐朕加恩宴赉。赐汝蟒缎、绫、器什。又赏来使巴巴什克、缎疋、皮张、器什、银两、各有差。汝受朕恩深重。应谨守法度。约束属人。和睦邻封。一切事务。俱遵驻劄喀什噶尔。叶尔羌。大臣等节制。再额德格讷之人。去岁侵掠汝等安集延商人。汝因报复。掠彼鄂斯等地。但额德格讷。系与汝一体内附之人。汝虽有仇怨。亦不可妄肆攻夺。前经喀什噶尔大臣移咨。令汝给还所掠额德格讷。土地人民。今朕已面谕汝使。汝奉到此旨。即遵奉归还。慎勿延缓。则可以永邀隆恩。若迟延不给。驻劄喀什噶尔大臣等、必具奏请旨。发兵问罪。悔无及矣。特谕　　

○又赐额德格讷阿济比衣敕书曰、汝遣使色哩库楚克入觐。朕加恩宴赉。赐汝缎疋绫、器什。又赏汝使器什。银两。各有差。汝受朕重恩。应奉守法度。约束属人。和睦邻对。一切事务。俱遵驻劄喀什噶尔。叶尔羌。大臣等节制。毋得抗违。庶祇受隆恩于勿替。特谕　　

</div>
    <div class="pagination">
<a href="清实录乾隆朝实录_page926.html">上一页</a><span>...</span><a href="清实录乾隆朝实录_page922.html">922</a><a href="清实录乾隆朝实录_page923.html">923</a><a href="清实录乾隆朝实录_page924.html">924</a><a href="清实录乾隆朝实录_page925.html">925</a><a href="清实录乾隆朝实录_page926.html">926</a><span class="current-page">927</span><a href="清实录乾隆朝实录_page928.html">928</a><a href="清实录乾隆朝实录_page929.html">929</a><a href="清实录乾隆朝实录_page930.html">930</a><a href="清实录乾隆朝实录_page931.html">931</a><a href="清实录乾隆朝实录_page932.html">932</a><span>...</span><a href="清实录乾隆朝实录_page928.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
