<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 750 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 750 页/共 848 页</h1>
    <div class="content">
○戊戌。缓徵山东临邑、冠、临清、邱、海丰、历城、齐河、陵、平原、惠民、乐陵、滨、蒲台、莒、沂水、聊城、堂邑、博平、清平、莘、馆陶、济阳、德平、阳信、茌平、高唐、恩、禹城、安邱、章邱、齐东、商河、钜野、益都、临淄、博兴、昌乐、临胊、三十八州县并东昌、德州、临清、济宁、四卫被旱被风被雹村庄旧欠额赋。　　

○己亥。谕内阁、德春等奏、请饬催漕船等语。漕船北上。必宜跟接过关。不容稍有迟滞。兹据该侍郎等奏称、扬州二帮。扬州三淮安三两帮。庐州头帮。各脱空一日。凤中常帮过关。距前帮脱空七日。实属延玩。现在直隶一带地方。得雨深透。河水自必畅足。尤不得藉词浅阻。任意耽延。著直隶总督、山东巡抚、严饬沿河文武员弁。实力催趱。上紧迎提。务使跟接前进。飞挽过关。毋任一帮脱空。致误起卸。其前项帮船。究于何处迟延。亦著查明办理。　　

○谕军机大臣等、有人奏、福建署晋江县知县张德静、捕务废弛。自去年二月以来。该处被劫之案。层见叠出。该县或不肯收呈。或改劫为窃。或转向事主调停。甚至以该督访闻之案。劄饬愈严。讳饰愈甚。又嗜酒吸食鸦片烟。引诱良家妇女。留与住宿。遇有地方案件。勒索银项。累百盈千。皆优贡曾振张、及僧瑞官经手等语。所参各款。如果属实。是该员贪庸恶劣。断不可一日姑容。吴其浚甫经简调。无所用其回护。著于到闽时将该员被参之款。逐一查明据实严办。毋得避重就轻。致有不实不尽。该地方报劫之案。亦务须严饬所属。认真缉拏。按律重惩。以肃捕务。原摺片钞给阅看。将此谕令知之。　　

○辛丑。谕军机大臣等、刘韵珂等奏、台湾地方猝遭地震、情形较重、现已由省拨解银两、委员妥为抚恤一摺。本年正月。台湾府彰化县地方。陡遭地震。据称统计坍塌民房四千二百余户。压毙男妇三百八十余名口。此外被压受伤者。为数尚多。自应亟筹抚恤。以拯民困。现在已由该督等饬司在藩库筹拨银五千两。委员解往。并委署同知史密、会同该县分别查勘。核实散给。惟该处居民。猝遭灾患。情殊可悯。仍著该督等督饬台湾道府亲赴被灾处所。逐加履勘。妥为抚恤。如解往银两。不敷应用。即于该道府库内筹款添拨。务使实惠均沾。毋令一夫失所。将此谕令知之。　　

○壬寅。谕内阁、绵勋等奏、广恩库置买地亩、办理完竣一摺。据称现买地亩共四十八顷八十七亩零。一年计得租银一千三两零。自道光二十五年秋季起徵。冬季径解广恩库等语。著讷尔经额、派委妥员。详细查勘此项地亩。并其租数是否相符。毋得含混。致滋将来轇轕。查勘后即奏明存案。以归核实。并饬各州县将此项租银。务须年清年款。不得稍有拖延。　　

○癸卯。上诣绮春园问皇太后安。　　

○甲辰。命前任贵州布政使李象鹍、以三品京堂候补。　　

○以捐制山东青州德州等营擡枪军器。赏巡抚崇恩、布政使王笃、花翎。　　

○缓徵山东永阜、永利、官台、王家冈等场被淹滩地引票正杂额课。　　

○乙巳。以光禄寺卿程庭桂、为通政使司通政使。　　

○丙午。谕内阁、前据御史张锡庚奏、请饬核对文簿。以免积压。当有旨交各衙门堂官悉心议奏。节据各该衙门分别情形。或量为变通。或照旧办理。均经定议具奏。各衙门文移往来。皆有簿册可凭。如果实力稽查。何至有延搁不办之事。现既据议立章程。嗣后著各照所议、责成该司员等详细核对。认真办理。其有已发咨移。而承办衙门。日久未办者。内而大小衙门。外而督抚。均著将所发文移。注明月日。一体查催。庶由何处捺搁。不难从此根究。立予严惩。经此次严谕之后。如该司员等仍敢漫不经心。任令不肖书吏。将所收文移。延搁科房。并不禀请标画司到。以致积压日久。不行办稿。一经发觉。即将本任专管之司员革职。永不叙用。其承行书吏。立即锁拏。交刑部治罪。傥查系该司员有心捺搁。通同舞弊。即将该司员书吏一并拏交刑部治罪。并将该堂官等照例议处。其各懔之。将此通谕知之。　　

○丁未。礼部议准、前任江苏巡抚孙善宝疏报、采访沭阳县贞节妇女张晏氏等二百四十七口。请建总坊旌表。从之。　　

○戊申。谕内阁、此案已革休致副都统哈兴阿、既控王桓习惯偷山。复与合夥承领商木。迨果尔敏等私贩木植。该革员业已知情允许。又复两次呈控。得银寝息。并屡次讹借王君议钱文。且前已因案降为六品顶带。辄敢希图夸耀。戴用三品翎顶。实属贪诈不法。正与雍正五年所定实犯奸贪讹诈、于各省满洲驻防地方安插之例相符。哈兴阿、著并其家属一同发往河南驻防。交该管官严加管束。毋许复行滋事。　　

○己酉。谕军机大臣等、布彦泰奏、查明伊拉里克地方。在吐鲁番境内。向隶乌噜木齐都统管辖。距伊犁二千余里之遥。所有开垦事宜。请由惟勤自行具奏办理等语。此次伊拉里克开垦地亩。仍著全庆、林则徐、前往该处详细履勘。即将丈地分田。招民安户。及考核工费各事宜。悉心妥酌。与惟勤通盘筹画。联衔具奏。将此谕知全庆、惟勤、并传谕林则徐知之。　　

○庚戌。谕军机大臣等、崇恩奏、曹州府属缉捕情形。及现在获犯名数一摺。据称曹州府属捻匪纠众拒捕。经该地方文武员弁等、督率兵役。拏获捻匪四十六名。歼毙匪犯十一名。逃散余匪。分头购缉。可冀陆续就获等语。该匪等胆敢团结抗拒。夥党必多。何以拏获歼毙。仅止五十余名。其余逃窜各匪。共有若干名。现在逃往何处。务就现获各犯。确切究明。迅即分头躧缉。无任远扬。至枪炮已非寻常器械。而擡炮一项。尤非民间所能私造。该匪等在何地何时。私行制造。尤须逐细根究。无稍讳饰。此项捻匪纠结多人。私藏器械。该地方官既不能于未经起事之先。迅速掩捕。以致蔓延数州县。辄烦兵力。已属办理不善。傥再因循观望。不将逃窜余匪设法兜拏。致将来窜匿邻境。复出滋事。惟崇恩是问。恐不能当此重咎也。懔之。将此谕令知之。　　

○又谕、本日据崇恩奏、东省曹州府属捻匪抢劫为患。先经钜野县将著名捻匪刘详拏获。解至中途。该犯夥党胆敢聚众劫夺。复经该县督同兵役歼毙党匪八名。各股捻首。遂挟其丑类。为团结拒捕之计。该抚即饬曹州镇塔清阿等、挑选精兵。分出巡哨。并饬臬司密札该府县。确探群匪巢穴。会同巡哨官兵。相机围捕。于五月初九等日。先后由濮州郓城等处官弁追击协捕。至濮郓联界之棘承寺。群匪被围情急。施放擡炮。续经该府会镇。添派备弁。带兵追获匪犯。并摉获枪炮器械。群匪立时星散。现在统计拏获捻首钜夥四十六名。歼毙十一名。所有逃散余匪。仍饬分头购缉等语。此次该匪等胆敢团结拒捕。自系夥党众多。东省现在拏获并歼毙仅止五十余名。是余匪尚多。难保不窜入直隶境内。前据讷尔经额派兵防堵。当此摉捕吃紧之际。仍著严饬官弁。于接壤地方。认真堵缉。并令协同东省弁兵。不分畛域。并力兜拏。俾各匪悉数就捦。不致蔓延贻患。是为至要。将此谕令知之。　　

○又谕、前因有人奏、监生彭祖贤、在顺河集地方。遇盗被劫。当有旨著壁昌等、饬属于两省接壤地方。协力查拏。兹据崇恩奏称、顺河集系江苏宿迁县所辖。与沂州府属之郯城县接壤。现已严饬文武员弁。会同江南营县。确访赃盗踪迹等语。彭祖贤一案。系在江苏地方失事。著壁昌、陈继昌、督饬地方文武员弁。迅将此案要犯悉数弋获。勿致漏网。将此谕令知之。　　

○修山东汶上县马踏湖民堰。从巡抚崇恩请也。　　

○辛亥。上诣绮春园问皇太后安。　　

○壬子。礼部议准、江西巡抚吴文镕疏报、采访奉新县贞节妇女罗邓氏等九百九十七口。请建总坊旌表。从之。　　

○癸丑。遣官祭火神庙。　　

○谕内阁、前因伊犁开垦地亩。叠著成效。降旨令该将军等于各城地方。查有旷地可以招垦者。详细饬查。一律奏办。乃辑瑞于阿克苏开垦荒地。并未先行查奏。率即兴工。以致回疆各城相率效尤。若仅照部议革职留任。不足蔽辜。辑瑞著即行革职。以示惩儆。　　

○甲寅。以故奉恩将军奕攀子载良、袭职。　　

○乙卯。工部尚书。敬徵、因病赏假。以正蓝旗汉军都统保昌署工部尚书。吏部左侍郎柏葰、为总管内务府大臣。礼部尚书特登额、署管理钦天监事。　　

○贷山西太原驻防修理兵房饷银。　　

○丙辰。以太仆寺卿黄琮、为詹事府詹事。　　

○缓徵直隶大兴、宛平、安、容城、高阳、怀来、赤城、静海、丰润、易、涞水、广昌、武强、南和、平乡、钜鹿、鸡泽、新河、十八州县旧欠额赋。　　

○丁巳。上诣绮春园问皇太后安。　　

○戊午。谕内阁、给事中黄宗汉奏、广东省遇有蠲缓恩诏。州县官并不速行悬挂。俟徵收将完。始张挂一二日。以应故事等语。上年广东省南海、番禺、三水、高要、高明、四会、六县。因田亩淹浸。概予缓徵。该县等于奉旨后。即应刊贴誊黄。遍行晓谕。乃并不速行悬挂。仍复照旧催科。难保无影射朦混。侵欺入己情弊。著耆英等确切查明。该省于何日奉到此旨。何以该六县不速行悬挂。傥查有前项弊端。即著指名参奏。无稍讳饰。因思各直省偶遇偏灾。朕无不立沛恩施。冀闾阎得沾实惠。今广东一省如此。恐他省亦复不免。著各该督抚等饬令所属州县。于接奉蠲缓谕旨后。迅即誊黄张挂。务使城市村乡。得以家喻户晓。仍随时留心访查。如州县中有任意迟延、朦混催徵之员。立即奏明从重惩办。俾官吏胥役。无从影射侵欺。以期膏泽下逮。用副朕轸念民瘼至意。将此通谕知之。寻覆奏、二十四年南海、番禺、三水、高要、高明、四会、六县被水田亩。尚可补种。并无概予缓徵之案。惟请将十三十四两年借领围费及买秧赀本。展缓一年完纳。于十二月十五日。奉到恩旨。即恭刊誊黄颁发。查各该县于二十五年正月十八九及二十三四等日。陆续奉到悬挂。并无照旧催徵情弊。惟刊刻誊黄。由府转发。稍有耽延。嗣后遇有蠲缓恩旨。应由司径颁各县。以期醲膏速沛。下部议。寻议、应如该督等所请。并饬下各直省督抚府尹钦遵办理。从之。　　

○又谕、壁昌奏、查明淮南现无悬引、及缉捕枭私、禁开池产、应照旧章办理一摺。淮课为度支所关。不容稍有延误。如该督所奏、清场灶以绝私源。严卡巡以卫引地。重掣验以杜夹带。在在均关紧要。著即督同新任运司但明伦、实力催销。认真查察。俾私贩绝则官销自旺。商困自苏。期于鹾务日有起色。其有情形窒碍。应行酌量变通之处。并著督饬从长计议。通盘筹画。以除积弊而整鹾纲。　　

○谕军机大臣等、有人奏、广州府属盗劫日滋、商民受害、请设法整顿一摺。据称广州府一带。土匪劫掠为生。结党聚会。数万余人。其著名积匪。如香山、新会、顺德等处。姓名皆历历可数。上年查拏之卧龙三合等会匪。摉捕未净。嗣复有新安、新宁、各县匪徒。在香山之港口及隆都乡引人入会。千百为群。肆行无忌。又香山下沙地面。近来匪类渐多。地方文武。不肯实力查拏。以致农民不安耕作。又顺德、香山、交界之处。及南海、番禺、东莞、顺德、香山、新会、三水等处。皆有盗贼巢穴。出没无常。抢劫多案。香山县城内外。自上年冬至今年春夏之交。报劫者不下数千案。皆有事主名姓地方。及被劫月日可查。并有香山司巡检鲁凤林、被盗抢去。剃须勒赎等语。似此盗劫横行。总由地方文武相率因循。以致肆行无忌。甚至持械戕官。掳官勒赎。殊堪骇异。著耆英、黄恩彤、督饬所属员弁。按照摺内所指各案。及盗匪姓名。确切查明。按名拏获究办。并宽筹缉捕经费。严定赏罚章程。务使盗贼肃清。农商安靖。是为至要。原摺著钞给阅看。将此谕令知之。　　

○己未。谕内阁、潘锡恩奏、中河厅桃源汛北岸纤堤、因山泉涨发下注、平漫过水情形一摺。该厅营等专司防守。未能竭力抢护。实属咎无可宽。中河通判黄宗保、中河营守备赵大德、桃源汛主簿顾廷瓒、把总王荫培、协防沈煦、均著一并革职。留工效力。勒限赶紧堵筑。所用钱粮。著落专管之厅营汛官全赔。以示惩戒。淮海道周焘、署河营参将李胜、署淮扬游击安振业、均著交部议处。潘锡恩、督率无方。不能先事豫防。著一并交部议处。余著照所议办理。　　

○谕军机大臣等、据潘锡恩奏、中河厅桃源汛北岸纤堤。因山泉涨发下注。平漫过水情形。已明降谕旨。将该河督等交部议处矣。本年运河水势。因连日大雨。山泉涨发。以致西岸萧家坝地方纤堤。平漫过水。宿迁堤工。塌陷十余丈。已据该河督饬令该厅营分别补还。至中河桃汛盛家河头口门。塌宽四十余丈。漫水穿过遥堤。当此漕船衔尾而来。亟应设法挽进中河。傥水势宣洩过多。不能济运。必至有误漕行。著照该河督所议。筑拦河坝以资存蓄。筑挑水坝以擎托来源。所有挑穵越河、灌塘启坝各事宜。即派委妥员。勒限赶办。务将漕船送过越河北上。不准稍有迟误。其漫口处所。俟料物购齐。赶紧堵筑。仍著严饬该道将厅营等、无分昼夜。加意防守。毋得再有疏虞。潘锡恩身任河督。责无旁贷。务当体察情形。通盘筹画。以期漕船行走迅速。无误回空。是为至要。将此谕令知之。　　

○又谕、寄谕漕运总督程矞采。本日据潘锡恩奏、中河桃源汛北纤堤漫口情形。已降旨令该河督将此缺口即行兴堵。并赶筑拦河坝以蓄清水。挑穵越河以利漕行。谅可克期趱办。兹据该漕督奏、湖南在后各帮。尚有船一百十五只。不及出塘。其挂泊黄河、未进杨庄口者。尚有江西在后各帮及湖南帮船。共计二百二十三只。现饬各帮弁丁。加纤挽上欧家渡停泊等语。现在漕务正当吃紧之时。其已渡黄者。务当飞催前进。其未渡黄者。尤宜赶紧渡竣。该漕督即会同潘锡恩、熟商妥筹。相机办理。一俟越河挑竣。即将各船催趱北上。期于以速补迟。勿令久泊河岸。致有风涛危险之虞。是为至要。将此谕令知之。　　

○又谕、德兴奏、总兵循例出口会哨、途次突遇番贼、打仗被戕阵亡、现派将领前往缉捕一摺。西宁口外察罕鄂博地方。乃番贼往来之区。节经定有章程。由甘凉西肃各提镇。于每年六月。酌带弁兵。会哨一次。本年会哨届期。西宁镇署总兵庆和、于六月初九日。自西宁郡城启程出卡。乃于六月十二日行至离察罕鄂博三十余里之金羊岭地方。突见番贼多人。该署镇督兵奋勇追捕。至迤北靛沟。贼番愈多。官兵单弱。力难抵敌。该署镇身带重伤。即时殒命。所带官兵。阵亡亦多。连年番匪屡抢沿边居民。今复聚众戕害总兵大员。杀伤弁兵。必应痛加剿办。德兴现因布哈河沙尔哈地方。有番贼二千余人。若亲身带兵前赴山北。转恐势难兼顾。已选派营员带兵摉捕。著惠吉接奉此旨。即星驰前赴甘肃。体察情形。相机妥办。惠吉未到任以前。即著邓廷桢酌调官兵。交胡超带往剿办。并著胡超驰抵该处。详察贼势。分路追捕。总期悉数歼捦。不致逃窜稽诛。是为至要。至西宁镇总兵站柱、应行交卸来京。该处现乏带兵大员。著暂缓给咨。饬令回任。以便差委。署总兵庆和、为国捐躯。情殊可悯。著交该部照总兵例议恤。所有阵亡官兵数目。并著该督等查明具奏。将此由四百里各谕令知之。　　


大清宣宗效天符运立中体正至文圣武智勇仁慈俭勤孝敏成皇帝实录卷之四百十九

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十五年。乙巳。秋七月。庚申朔。享太庙。遣惠亲王绵愉、恭代行礼。　　

○谕内阁、向来武职引见人员、弓箭生疏。降旨将原保官交部议处。吏部议以降留。兵部议以降调。殊不画一。嗣后俱著定以降一级留任。可否准其抵销。声明请旨。　　

○谕军机大臣等、昨据德兴奏、署总兵庆和、出口会哨。突遇番贼打仗被戕一摺。当有旨将该署总兵交部议恤。并令惠吉、邓廷桢、胡超等、体察情形。酌量调兵剿办矣。惟念察罕鄂博一带。地方辽阔。番贼性成犷悍。屡出滋扰。前经痛剿之后。自应群知慑服。何以正当会哨之时。胆敢纠众前来抢捕。伤及官兵并署镇庆和。殊出情理之外。其时贼匪究有若干。现在是否业已解散。著该大臣迅即派员侦探确情。严密防守。并熟察情形。应如何剿捕之处。即檄调弁兵。以备胡超带往相机策应。俾番贼无可逃窜。边界日就肃清。是为至要。至所称布哈河地方。有番贼二千多人。该大臣若前赴山北督捕。设群科一带有贼。势难兼顾等语。该处贼势现在若何。所派往官兵、及协力会捕各备弁、能否得力。尤当妥速筹商。不准稍存观望。坐失机宜。其西宁镇总兵站柱、已令暂缓给咨来京。应即饬回本任。听候调遣。将此由四百里谕令知之。　　

○河南巡抚鄂顺安奏、遵查豫省与直隶山东交界之卫辉府属滑封邱等县。归德府属商邱虞城等县。犬牙相错。最易藏奸。现已委员驰往各处。会同地方官周历访察。并无劫掠案件。亦无匪徒窜匿入境。仍饬各属于交界要隘处、添设兵役。梭织巡缉。并知照邻封。不分畛域。一体躧访。得旨、严查密备。不可稍忽。　　

○辛酉。谕内阁、钦天监奏、恒星表卷告成。缮本呈览。著命名仪象考成续编。分修以下官生、交部分别议叙。　　

○壬戌。谕内阁、德勒克多尔济等奏、扎萨克图汗部落盟长王曼达尔瓦等、于酌定该部落派差章程事宜。互相商酌。仍属意见不合。请旨简派一员。前往乌里雅苏台。会同将军桂轮等办理等语。此案著即交桂轮等断理。　　

○癸亥。上诣绮春园问皇太后安。　　

○谕军机大臣等、前据德兴奏、署总兵庆和、出口会哨。突遇番贼打仗被戕。当有旨谕知邓廷桢、酌调官兵。交胡超带往剿办。并著站柱回西宁镇本任。以资差委。本日据邓廷桢奏、接据西宁咨报。已飞咨胡超调兵驰往摉捕。并檄令站柱回任会剿等语。番贼当会哨之时。胆敢纠众滋扰。戕害总兵大员。必应痛剿以申国法。现在胡超业已带兵往剿。仍著该署督确加侦探。贼势果否披猖。胡超等摉捕能否得力。该署督应否亲往策应之处。酌量情形。妥为筹办。番族种类繁多。此次滋扰。究系何处番贼。其在布哈河盘踞之贼。现在曾否解散。该盟长等能否并力截拏。妥速蒇事。并著一并确查具奏。将此谕令知之。　　

○以广东按察使孔继尹、为广西布政使。甘肃巩秦阶道严良训、为广东按察使。　　

○以捐修通州石坝贮米号房。予坐粮厅监督德珩等、议叙有差。　　

○甲子。谕军机大臣等、文庆等奏、会讯孟保等滥提官物一案、审出大概供情一摺。此案孟保那移官物。嵩禄印给空票。皆须研讯明确。以成信谳。该革员等现在所供。恐有不实不尽。著文庆、宝兴、廉敬、俟本案人证解齐。逐细严鞫。务期水落石出。毋任稍有掩饰狡卸。钟方、仍著暂行留川。俟全案审结时、奏明请旨。将此谕令知之。寻奏、孟保讯无侵蚀官物情弊。惟署内零星那用之项。未及买补。亦未明立文案。嵩禄于弁兵等应领赏需。印给空票。复因捐赏购买不及。那用官物。虽讯据事后弥补。究属侵冒。应照例将孟保、嵩禄等、发往新疆。充当苦差。下部议。寻议上。得旨、此案孟保等擅用官物。并未明立文案。虽属冒滥。为数尚属无几。所有前经查抄之孟保、海朴、嵩禄等家产。均著给还。　　

</div>
    <div class="pagination">
<a href="清实录道光朝实录_page749.html">上一页</a><span>...</span><a href="清实录道光朝实录_page745.html">745</a><a href="清实录道光朝实录_page746.html">746</a><a href="清实录道光朝实录_page747.html">747</a><a href="清实录道光朝实录_page748.html">748</a><a href="清实录道光朝实录_page749.html">749</a><span class="current-page">750</span><a href="清实录道光朝实录_page751.html">751</a><a href="清实录道光朝实录_page752.html">752</a><a href="清实录道光朝实录_page753.html">753</a><a href="清实录道光朝实录_page754.html">754</a><a href="清实录道光朝实录_page755.html">755</a><span>...</span><a href="清实录道光朝实录_page751.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
