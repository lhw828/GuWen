<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 573 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 573 页/共 1860 页
  </h1>
  <div class="content">
   ○直隶总督方观承奏、永定河金门闸迤下引河一道。分减汛涨。南趋固安之毕家庄。分东西二股。并以霸州之中亭河为归宿。今查引河上段渐淤。而旁通之道沟洼下。近接牤牛河。并与白沟河相连。将来伏秋汛内、金门闸减浅之水。恐其迤西就下。阑入牤牛。请于引河西连道沟之处。横筑拦水坝一道。约长四十余丈。高七八尺。以遏西趋之路。自引河头起、至毕家庄止。将河身一律挑深。其下东西二引河。祗须将东引河首尾、及中亭河淤浅处、挑挖深通。即可畅行。查引河经由宛平、良乡、涿州、固安、霸州、新城、六州县。凡淤浅应挑浚者。例劝民力。仰恳于各州县存仓米内。每人日借给米一升。秋成免息还仓。得旨、所挑淤土。即以筑拦水坝乎。抑别有措置乎。具图速奏来。此工若不可缓。一面办理。不必待奏覆也。　　

○是月。大学士管江南河道总督高斌、两江总督尹继善、江苏巡抚庄有恭、安徽巡抚张师载等奏、前奉谕旨。令直隶、山东、动项兴修太行堤工。查此堤上自河南、下至江南徐州属之丰、沛、二县。与山东界联。东省既已兴修。江省自应并举。臣等委员勘估。据称、江南境内太行堤工。自山东单县起、至沛县止。其闲残缺甚多。堤南旧浅水河一道。直达微山湖。中多淤浅。再黄河北岸遥堤一道。自山东单县起、至铜山县止。亦关紧要。均应挑浚修整。以上各工。须于大汛前报竣。现檄苏藩动拨库项。饬地方官分段修筑。并使上年灾民。佣工糊口。报闻。　　

○大学士管江南河道总督高斌、两江总督尹继善、安徽巡抚张师载等奏、会勘上江河道情形。及疏浚各事宜。查江省宿州、灵璧、虹县、泗州、一带。为豫省下游。归德各县之水。悉由江省濉淮等河。达于洪泽湖。每当盛涨。宣洩不及。两岸田多淹没。臣等亲勘节年被灾处。悉心相度。惟有疏浚来源。挑通淤塞。宣洩去路。以为补救。勘得宿州之濉河。与河南交界处。旧有砂礓一段。河南来水阻滞。经臣高斌题请挑浚。现将告竣。其砂礓迤东、至黄疃桥下。即濉河与洪湖交会处。口门内外。皆有淤浅。霸王城上下之范家滩、邢家滩、三汊口、胡家宅、等处。系濉河正身。为诸水下注五湖之路。又宿州之彭家沟。淤阻大山头来水入濉之路。旁溢为患。均应挑浚。又泗州之谢家沟。在濉河五湖下游。由小河湾东南。达汴河而入洪湖。向经开浚。未甚宽深。今上游豫省河道疏通。水势较前必盛。河湖尾闾。亟须大加挑浚。又汴河上游。即在虹县境内。年久淤塞。亦应挑浚。分洩五湖旁溢之水。其宿州之符离桥南北大路。灵璧之新马桥上下土坝。应添建桥梁。改砌砖石。砂礓河尾之黄疃桥。应改建五孔石桥。现分别缓急。如黄疃桥迤下濉河。及谢家沟等工。最为紧要。业动江省公项。委员分段趱挑。至各处桥工。犹可缓至秋后。得旨、如所议行。　　

○大学士管江南河道总督高斌奏、下江淮、扬、徐、海、等属。四月以来。天气晴和。又得时雨霡霂。二麦秋实。愈见坚好。大概均得丰收。现米价无增。民情宁谧。得旨、欣慰览之。北省今春及入夏。雨旸时若。二麦可定丰收。又皇后已生皇子。一切顺适吉祥。卿其同此喜也。　　

○调任福建巡抚陈宏谋奏、臣由豫赴闽。经过安省之宿州、凤阳、临淮、定远、灵璧、江宁之滁州、六合、等处。夏麦结实。秋禾亦已播种。惟宿州、灵璧、地势极洼。常被水患。现疏河道为洩水之计。民情甚为喜慰。其余常、镇、苏、杭、金、衢、严、等府。二麦俱得丰收。得旨、览奏诚慰。又批、疏浚河道。豫民则喜矣。淮民何喜耶。　　

○福州将军新柱奏、臣前摺奏台番焚杀兵民一案。奉旨当详查严办。不可诿罪生番。亦有旨谕喀尔吉善矣。当即会同督臣。委员往台查办。兹据禀称、搜获内山哆咯啯社、及福骨社、杀害民兵头颅。但因何事起衅。及系何社番行凶。尚未明晰。伏思熟番散处界内。若果逞凶仇杀。断难任其诿罪生番。但番性愚戆。倘非详查妥办。亦恐致生事端。现一面饬员严查。一面知会。新抚陈宏谋筹酌。臣亦不敢以已交抚篆。稍有歧视疎忽。报闻。　　

○湖广总督永常奏、臣自驻罗田督率搜拏天堂天马二寨匪党后。复从罗田至多云镇九子河。该处皆系深山峻岭。又东六十里。至天堂寨。实为罗田与六安、英、霍、往来要径。峰峦险僻。履勘匪巢。畸岭凸凹。并无可耕蓄众之地。不过凭临险奥。人迹不至。可以施其虚诞影射之谈。其搭盖草蓬。尽经烧毁。自天堂山复越层岩。东至梭子坪。即入英山界之烂柴沟、石头嘴、茅草畈、再过大凹沟。至天马寨。与罗田之天堂。地隔百里。山不相连。祗因马朝柱等、分布逆党于江楚交界。巧指天堂天马大寨名色。彼此煽惑。如地方官力行保甲。互相稽查。必早为发觉。现议举行。以杜后患。先将罗英二界烟户。连环具保。如有藏奸。十家连坐。臣总览江楚交界形势。罗田多云镇、险僻易藏奸匪。应加汛豫防。英山茅草畈、等处。山势稍平。而路径分歧。亦应防范。其两省设防善后之处。会同抚臣、及江省督抚酌办外。并根究逃逆。务期全获。至会剿官兵。现酌彻归伍。得旨、正犯尚应设法严缉为是。至汝此番。颇属勤勇可嘉。然早得马朝柱。则尽善矣。勉之。　　

○河南巡抚蒋炳奏、豫省上年阳武河工漫溢成灾。其黄水经过沙压之地。春麦已经失种。急需酌借耔本。查阳武、封邱、延津、祥符、四县。核计无力之民。未种地亩。约需借银一万六七千两。请动藩库平余银借给。秋后免息归还。得旨允行。　　

○山东巡抚鄂容安奏、州县仓库。钱谷攸关。自莅任东省。留心体访。各属库项。多有不清。究其原委。总以办差垫用为辞。因饬藩司作速核实报销。不使别有亏那。藉端朦混。至常平社仓谷。积年粜借。未经归补尚多。查借谷一事。弊端不一。有州县恐仓粮霉变。不问民闲缓急。强为散派者。有希图染指。不暇详察。为无业之人领去。不能催追者。有四乡离城窎远。百姓领纳维艰。为胥役冒领。本户尚不知情者。有因社谷并无仓廒。散交乡保。任其滥用虚报。以致亏缺者。有因积欠骤难催补。恐干处分。捏报新借、以旧欠者。应恐操之过蹙。徒有追呼之扰。究无完补之益。现责成各府查办。暂宽其期。以求有济。臣仍不时体察。勿使怠玩瞻徇。得旨、具见实心。　　

○又奏、东省风俗未醇。欲振民风。先端士习。各属生监。颇多不守卧碑。今随时晓谕。有犯必惩。并责成有司、教职。化导约束。而学臣实为提纲挈领之人。前奉旨以金德瑛提督学政。俟其莅任。臣惟有自尽所知。协恭共济。得旨、山东士习颇不佳。盖其晓文在北省中为最。而加以北省刚狠之气。此大应留心。而非一日所能顿革。亦非仅一学臣之力。用汝于山东。正为此也。勉之。　　

○又奏、东省自春入夏。雨泽频沾。现麦已秀实。就各属所报情形。颇称丰稔。查向来州县报收成分数。每多不实。意图粉饰。则以少为多。如有催徵买补等事。欲自留地步。又以多为少。事关民食。须得实情。以便通盘筹画。现豫行通饬。务令据实开报。得旨、览奏俱悉。又批、此二项尚出于有心明白之州县。大约因循糊涂。取结乡民。不察查者居多耳。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百十三


大清高宗法天隆运至诚先觉体元立极敷文奋武孝慈神圣纯皇帝实录卷之四百十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十七年。壬申。五月。辛酉朔。谕军机大臣等、前据永常奏到天堂寨奸民为匪一案。罗田县知县冯孙龙。禀称马朝柱等。均属勤苦农民。逐加验看。并无可疑形迹等情。当经传谕永常。俟此案办理完结。必当致之重辟以申国法。将来案犯获齐。即降谕旨。令据巡抚恒文奏称。冯孙龙于此案发觉之初。并不亲身赴寨确查。迨至蕲州禀报。该县往捕。又不到寨查搜。致令首犯远扬等语。冯孙龙身为县令。致匪犯自乾隆十五年盘踞县境结党聚众。不但不加觉察。乃于已经败露之时。仍不亲身赴寨确查。并不亲往搜捕。玩纵养奸莫此为甚。此等么么小丑。虽无能为而军器硝磺。逆词书迹。党羽往来。种种情形并非架空所能捏造。国家赏罚。必不可不公当严明。使畏缩容奸者。知勇往认真。未必即为贼所杀。而惜命纵恶。必不为国法所容者。著传谕永常。即差员将冯孙龙拏至该处。宣明此旨。即行正法。不必俟接部文。令得迁延。或致自尽。日内即降谕旨。宣布始末。交部晓谕。其首犯马朝柱。严缉务获。该督永常。以军功议叙。在事员弁。及从前失察各员。一一查明分别议叙议处。完结此案。寻永常奏、请停止军功议叙。得旨。不必辞朕之赏罚至公、于此可见。　　

○又谕、蒋炳奏到楚省咨拏匪犯马朝柱一案。既将商城县张德远缉获到案。即当严行根究。确讯下落。乃据张德远一面之词。即信为讐扳。从轻了结。蒋炳办理之处殊属疎纵马朝柱等。虽不过虸孽初萌。而悖叛情形。逆书军器。证据确凿。幸而及早败露。该督永常、办理迅速。是以不动声色。若视为无足、措意。致使潜滋暗长于山泽之闲。其贻害地方。将不可言。非仅止捏造狂言、幸灾乐祸者可比。必当严密办理。此等匪犯。自知负罪重大。岂肯到案即吐实情。未据马朝柱对质。何可信为讐扳。且逆党甚多。张德远既到山寨。安知非入党有名人犯。而遽欲寘之不问耶。蒋炳办理非是。著传谕知之。　　

○江西巡抚鄂昌疏报、乾隆十五年分。宁州、分宜、万安、泰和、乐平、安仁、星子、德安、南康、安远等十州县。劝垦荒地、及额外新生田塘。共二十三顷二十二亩有奇。　　

○壬戌。上诣畅春园、问皇太后安。　　

○谕、朕于七月十九日起銮。巡幸木兰。所有应行豫备事宜。著交各该处备办。　　

○户部议准、江西巡抚鄂昌疏称、南昌、新建、萍乡、清江、万安、玉山、广丰、南康、雩都、等九县。垦地一十顷九十七亩零。银米应照例徵解。惟新建所垦、有碍水道。不便升科。呈请豁除。从之。　　

○癸亥。孝诚仁皇后忌辰遣官祭景陵。　　

○谕、据湖广总督永常、巡抚恒文摺奏、黄州府属之罗田县。与江南英、霍、二邑。山谷毗连。有奸民马朝柱等、藉名开山烧炭。住居深岭。假捏神符勾连匪党。制械积粮。阴图不轨。该督等密饬文武员弁。前往查拏。并咨行江省。于所属山境。派拨弁兵协同搜捕。永常、尹继善、俱亲往该处。督率办理。先后拏获奸匪家属、及羽党人等。起出军械硝磺等物。永常勇往办理。甚合机宜。得封疆大臣之体。尹继善同心协力。深属可嘉。方今国家全盛之时。海隅日出。咸乐亨昇平。此等匪民。潜谋叛逆。贻祸良善。身任地方之责者。一有所闻。即应迅速查办。务绝根株。庶不致蔓延滋事。傥有畏难姑息之见。俾得煽诱乡愚。恣行屯聚。即不难用以兵力。尽举而歼旃。而闾阎之受其扰累者。已不可言矣。罗田县知县冯孙龙。初奉该督抚檄饬查勘。意在粉饰了事。辄以开山获利。均属劳苦农民。并无可疑形迹等情。草率禀覆。夫马朝柱等、自乾隆十五年。潜住该境。结党聚众。伊既漫无觉察。及上司访闻檄饬。竟不亲身赴寨确查。转以诳禀掩饰。至已经败露之际。又不亲往搜捕。以致首逆远扬。纵恶养奸。莫此为甚。朝廷赏罚。必在严明。此等劣员。若不立置重辟。将来守土之吏。亦何以责其捍灾御患、而为百姓除害乎。且设使更有大于此案者。其贻祸尚可问乎。冯孙龙著拏交该处、即行正法。并宣谕守令各官。使果能身任其事。勇往剿除。未必即至为贼戕害。纵或身膺贼锋奉职而死。国家酬庸之典。必且加之优恤。延及子孙。而畏葸避事之徒。思欲保全躯命。终为法所不容。凡有地方之责者均当以此为戒。总督永常。著交部以军功议叙。总督尹继善。著交部议叙。两省在事文武员弁。交各该督查明。分别等次。报部议叙。其从前失察各员。均著查明议处马朝柱等、著各该地方。严缉务获。已获逆党人犯。除应俟逆首质讯定拟者。仍牢固监禁外。余即研讯确实。分别情罪重轻。按例定拟。应正法者、即行正法。应发落者、即予发落完结。至该二省毗连。山岭险僻。路径错杂处所。应如何设法查禁防范即著永常、尹继善会商速行定议奏闻。事已就绪。永常、尹继善、亦不必久驻边县著回省寻永常、尹继善奏查楚北之罗田县。由天堂寨、天马寨、至江南之英霍、二县相隔三百余里山重岭峻。最易藏奸旧设文武员弁。稽查势难遍及。酌议于楚省多云镇。迤北五里僧塔寺。添设千总一员。步守兵五十名。江省英山之茅草畈。添设千总一员步守兵三十名。霍山县迤南百四十里之包家河。亦应添设外委一员。步守兵二十名。汛隘既设。必须酌增塘汛。楚省罗邑东二十里之大河岸。又东六十五里之跨马墩。应各添一塘。又四十五里、即僧塔寺汛。由僧塔寺北二十五里、至土地岭。与豫省商城接界。西北十五里、至瓮门关。与江省霍山接界。东南五十里、至梭子桥与江省英山接界。此三处、俱应各设一塘。每塘安兵五名。于僧塔寺汛兵内拨给。江省英山之烂柴沟。西通罗田之天堂寨。逼近天马寨。南通太湖县界。应各设一塘。安兵五名。其分地巡防之处。各由本省酌核咨部。至巡查之法。各塘五日游巡一次。于适中之地会哨。两汛千总。上半月与罗英霍把总、于适中之地会哨。下半月同巡检、于两省交界会哨三县知县。每逢季底。前赴查点保甲一次。每岁秋冬之交。两省文武大员。各带兵役会巡。奏季、楚省令武汉黄德道或黄州府知府、安省令凤庐道、或六安州知州、酌带人役会巡。秋季、楚省令黄州协副将、安省令六安营参将、酌带兵丁会巡。起程回署。均报明两省督抚提镇查考。至新添塘汛。系零星抽拨之兵。五方杂处。殊未妥协。应就近将该管黄州协、六安营、官兵拨往。俟别营拨到。即补该协营原额。得旨允行。　　

○湖北巡抚晏斯盛遗疏闻。并请貤封三代。得旨。晏斯盛患病溘逝。知道了。应得恤典。该部察例具奏。所请貤封之处。著加恩赏给三代。　　

○甲子。谕军机大臣等、据总漕瑚宝奏称、江西省收买旗丁耗赠等米。应豫行咨会。以便于漕船到淮时查核等语。此项耗赠米石。系给与该旗丁。以为盘剥折耗、并沿途日食之需原不许在次折乾。而旗丁中之拮据者。将米易银以资盘费亦势所难禁鄂昌因该省米价昂贵。循照陈宏谋所办旧例。官为收买。备粜接济。自是因时调剂。在上年歉收之后。尚属可行。但恐竟视为常例则穷丁利于多得银两不复储备而漕船北上。盘剥抛撒。以及长途日食。或致转有不敷该地方官。或因此而私收本色。仍复在次折给。以图省便。均未可定。可传谕该抚。嗣后如遇应行官为收买年分。自可随时酌办。不必因噎废食。但亦须定以限制。毋任旗丁尽数多卖。以致中途匮乏。则济军惠民两有裨益。至地方官折收折给之事。亦不可不加意稽察。勿令滋弊可耳。其应如何咨会漕督、以便查核之处。并令该抚酌量办理。　　

○户部议覆、云南巡抚爱必达奏称、滇省岁需官兵俸饷银九十万余两。除支本省地丁商税外。尚少二三十万。而存贮银、不过五十万余。每俟他省拨协查本省产铜旺盛。积年所存。供京省鼓铸外尚有一千八九百万斤。铅锡亦皆土产现汤丹、大水、碌碌、等厂地一届开课之期。钱价顿贵。厂民受亏。请于附近各厂之东川府。除旧炉二十座外添设五十座每年需工本银十万六千八百两零。共铸出本息钱二十二万四千余串除去物料工食之费。余钱搭放铜铅价脚等用。每银一两。照兵饷例。给钱一千二百文除还工本外。每年可获息银四万三千余两。所需工本。于积存铜锡银内借动。约二年半归还。嗣后以息作本。应如所请。增铸钱文搭放。易银以资备贮。从之。　　

○礼部议覆、四川学政葛峻起奏、请增眉州、彭水、青神、三州县学额。酌加眉州文武童各三名。彭青、文武童各二名。其廪增额数。各量加三名。眉州十七。彭、青、两县各十一。俟岁科两试后。准以新加之额顶补。并照各学之例。一体轮贡。从之。　　

○乙丑。谕军机大臣等、喀尔吉善、新柱、奏到、办理福鼎、霞浦、二县奸民。扒抢强买等案首恶之陈士乐。业经杖毙其余案犯。分别杖徒枷责发落等语此等刁悍不法之徒。藉端肇衅。号召乡愚逞强肆横渐至闻风效尤。良民被其扰累。最为地方之害。况闽省民俗嚣竞。濒海杂棚。易于煽惑。其敢于勒借强买者。类出于强有力之辈。并不为觅食求生起见。非严惩无以儆众应摘其案大而情重者。永远枷号示众俟二三年后。酌量加恩宽宥。庶受刑者知所悔而旁观者知所惧。正所谓报虐以威。不可稍存姑息之见也。将此谕喀尔吉善等知之。　　

○琉球国中山王尚敬。遣使臣阮、为标表进方物。赏赉筵宴如例。　　

○丙寅。上诣畅春园、问皇太后安。　　

○还宫。　　

○谕曰、广东提督林君升山西按察使唐绥祖。各奏请将本身及妻室应得封典。貤赠高祖父母。殊属不合。夫臣子封赠之典。以三代为限。此即古者大夫三庙之义。其貤封之例。盖专为二三品官、不能封赠其曾祖父母。四品以下、不能封赠其祖父母推广锡类之恩。以曲成其报本之意也。若已得三代封典而又请貤赠高祖父母。是四代矣纶綍之锡。上及三世。臣子之分。已为极荣。更等而上之。抑将何所限制乎。向来文武一品大臣从无以此陈请者诚知定分之不可踰也。林君升本系武臣不知国体率意陈奏。尚无足责。唐绥祖久历中外。曾任封疆。何亦昧昧若是。本应交部、以违例议处但念其希恩之请虽则非分而追远之念。尚属可原。著传旨申饬。　　

○丁卯。谕军机大臣等、据雅尔哈善覆奏萧山会稽、一带河道因挽运赈粜米石必由此经行若逐段煞坝捞浚有需时日。且此时水甚充足应俟今岁晚禾收获之后。河水消减。再为兴工等语。山、会、一带。河道狭窄上年因该督抚奏称天旱水浅舟楫难行。以致商船不通。米粮昂贵是以降旨令该督抚等、相度估计若乘时开通深广则商贩遄行。粮价可冀平减且以工代赈。贫民得资糊口自属因时筹办之道。今该处河道水既充足可知上年水浅实由旱乾非关淤塞即运河尚不免胶涩何况支港乎。现在官商米石悉由此经行既不便于煞坝兴工。有碍挽运。而麦收丰稔米粮平减。亦无需以工代赈所有山、会、河道疏浚之处。著传谕雅尔哈善竟可无庸估计。至该省各属工程。应否兴修者。仍照常办可也。　　

○两江总督尹继善奏前奏拏获奸民马朝柱夥党一摺。奏谕令速行严密搜拏其楚省咨拏人犯。曾否俱各就获详悉具奏现据各员禀报。楚省咨拏及本省自行捕获者。已百有余人。余犯再行严缉并据寿春镇咨称、所获马朝柱之兄、马朝士供欲逃往四川等情。因于九江关总要之处并沿江一路访缉得旨览奏俱悉竭力搜捕正犯毋致兔脱也。　　

○是日起上以夏至祭地于方泽斋戒三日。　　

○戊辰。湖广总督永常、湖北巡抚恒文奏、根讯马朝柱匪党胡南山及所供与霍山县僧正修、平日往来得旨应竭力缉拏不然。又成一李开花矣。　　

○己巳。上诣北郊斋宫斋宿。　　

○谕军机大臣等、永常奏到拏获逆犯王朝瑞供出伪诏伪檄。及逆首马朝柱序表各逆词。狂悖恶逆得罪祖宗。我大清百余年深仁厚泽。不意尚有此等覆载不容之枭獍虺蝮怀酖潜毒一至于此审鞫之时。当令备极严刑存其命取供足矣。若不过照例夹讯不足尽之。即寸磔亦未蔽其辜也。首恶之马朝柱必当严缉早令弋获寘之极典以伸国法。供内马朝柱薙去须发＜孷-子力＞面毁齿一节。殊不足信马朝柱闻拏即已远扬该犯何由听闻此信。当由本相易于踪迹故谬其词以惑乱查拏者之观听不可据以为实所称西洋当即前供四川峨嵋山之西洋寨而非海外国土已传谕策楞令其迅速查拏矣。再细阅逆词其文气心思颇与伪稿文法相类云南发觉即谓从汉口传钞地亦相近。或即群逆所为。竟未可定。宜加意严讯。此等匪逆。别具肺肠总非常情所能料及。将此谕永常知之。　　

○又谕曰、湖广罗田县匪犯马朝柱等、勾党谋逆一案。竟有伪诏伪檄。种种逆词。狂悖恶逆。覆载不容。其供词中、有四川峨嵋山西洋寨之语。已据湖督永常、奏称飞咨川省。现在首犯马朝柱。尚未弋获。著传谕策楞。或即逃匿川省。亦未可知。令其悉心严缉。并将峨嵋山、是否有西洋寨。有无匪党窜匿藏伏。悉心查访。无令漏网。并将如何设法严查之处。即由驿限六百里速行奏闻。寻奏、据湖广督臣永常、密咨查拏西洋寨张锡玉等犯随饬道员躧访。据禀、访之老民。按之图志并无西洋寨之名。凡与峨嵋山连界之乐山、洪雅、清溪、等县。并峨嵋县属之山村庙宇。逐一挨查。并无踪影。至通缉马朝柱。现饬文武各官。派亲信之人到处侦访。不得以一查出结了事。自干重谴。又夔州府属之巫山县。系川楚接壤。水陆总隘。于此严查。则未来者不能飞越已至者亦难遁迹。因责成该管总兵道员查缉期无漏网。报闻。　　

○庚午。夏至。祭地于方泽。上亲诣行礼。　　

○诣畅春园、问皇太后安。　　

○幸圆明园。　　

○辛未。谕军机大臣等、据总督方观承奏到、各属蝻子萌生一摺。已批令竭力督缉。毋留余孽。今据侍郎兼府尹胡宝瑔奏称、亲赴武清所属村镇。见新蝗翅牙已茁其地甚广。有宽至数十百亩者。草丛中攒簇跳跃。在在皆然。顺属已报有四五州县。惟武邑最多最盛。今扑灭已七八分。所余零星。可以渐尽等语。观此则蝗蝻萌动。其势颇炽。若于初萌之时。即上紧扑打。何至长翅生牙。可见初报生发。已属长成。虽称打扑。仍未净尽。从来外官。以文移禀报为办事。上司、则称立定章程悬示赏格下属、则称实力奉行加紧扑灭。按之实际殊不其然蝗蝻贻害田亩最烈。所争祗在旦夕之闲。尤非可以虚文从事。此等奉行不力之员。必当重加处分。以示惩儆。胡宝瑔原摺。著钞寄方观承阅看。所有奉行不力各州县。著即速查参议处。方观承、胡宝瑔、俱著传旨申饬。　　

○又谕、前据直隶总督方观承奏、各属蝗蝻萌生。内盐山、庆云沧州、与东省接壤。业经东省咨会并饬各该地方员弁。无分疆界。一体加紧捕除等语。现在顺天近属。该府尹亲往查看。尚在攒簇跳跃。势甚广阔据此、则捕蝗之事。不可不亲临查看。非可专委之地方官。以禀报了事而已前于奏摺内已批实应留心。但观直属如此。则东省连接之区所称随时扑灭者。恐尚未尽实近日由东省经过之员。亦曾有以此为奏者此旨到日。著鄂容安即速亲往查明督率地方员弁。上紧扑灭。务令净尽毋俾遗种萌动。　　

○壬申。谕军机大臣等、台湾彰化县凶番戕杀兵民一案前因提督李有用奏到、曾经传谕该御史、令其究访确实。明晰奏闻。今据给事中立柱、御史钱琦、所奏。情词尚属糊涂。不过据地方禀报。苟且了事。御史为朝廷耳目之官。平日于各省案件、及地方官办理不能妥协之处。苟有访闻。俱当据实陈奏。况立柱、钱琦、身任该处巡察。亲履其地职司其官。于当日之情节。起衅之来由文武禀报。孰虚孰实。何难确查乃为此扶同徇隐之辞。朝廷之差委者何意。伊等之职守者安在耶。况此案在上年十二月该御史等迟至数月。始行具奏。又不据实甚属不合。著传旨申饬。仍著访查、确切详悉奏闻若与地方有司通同讳饰。必将该御史等、从重治罪。　　

○安西提督李绳武奏、准夷交易一事。据驻哈镇臣吕瀚咨称、夷目额连瑚里等、所报牲畜货物较十三年肃州贸易之数少有浮多自当以定例责拒。但其远道来至哈密。牲畜不无乏弱。如不准在哈密变售。又非悯恤外夷之意应俟该夷到日。如果苦苦哀求。饬镇臣察其情实。再为咨报酌办。断不敢曲为迁就。致启无厌之心。亦不敢过为抑勒。有失柔远之道。得旨。另有旨谕。又批、彼何尝有苦苦哀求之事。不过尔等绿旗习气。恐致生事。多方将就。而又为此美谈以上奏耳。被外夷窃笑者。不知其凡几矣。谕军机大臣等、此次准噶尔夷目额连瑚里等、所报贸易之牲畜货物。合算较十三年之数。不无浮多。再每次夷人到哈密。必有擦掌乏弱牲畜求售。应俟该夷到哈密后查明确数。以理责问。如果恭顺恳求。再行照例办理等语。此番交易。系初次定例必当示之以信。不可稍有迁就。在该夷贪狡无厌。不过得尺进尺。得寸进寸。向来承办员弁。惟恐生事。一味委曲周旋。将就了事。如何哀求。如何苦诉。究其实。何尝有是。徒粉饰以美观听耳朝廷体制尊严。边疆奏事。有不能尽实。而外藩小国。其上下之情转相联贯。交易一事未必不早为窥破一次踰例。后次又复加增厚利所在彼何乐而不为也。今该夷内乱之余。又与哈萨克构衅。其交易较前所增有限。已可得其情形。此正办理机会。总当悉遵前旨。在十三年定数内者、许其截长补短。通融折算。逾数者虽少、亦概驳回。至奏报来信。言语情形。务须一一据实。傥稍有粉饰。将来查出。惟该提督是问。将此传谕黄廷桂、李绳武、知之。　　

○又谕曰、李绳武所奏。看来竟似毫无主见而姑为游移两可之词。以俟朕之批示。如所称该夷等似觉失望。又不敢违背章程。其词色深为作难。是以止求转奏等语。又将夷人伴送北山。暂住牧放。是已明示以据情实奏矣。贸易一事。既经定有章程自当永远遵行。若因其恭顺畏惧。而曲为迁就。将来势必逐渐加增。何所底止。至疲弱马驼。如果实在难行。自可留哈密牧放。从前准其变售。原属办理错误。今既立定限制。何得尚复因循故辙。视为常例乎。李绳武具摺奏请。夷人必无不知之理。兹反不必游移迁就。致令夷人窥笑其底里也。著即将入奏奉旨之处。明白宣谕。以哈密贸易。原属非例。今既新定规条。当即按照十三年肃州贸易之例。永远遵守。其疲乏牲畜。不妨在哈密留人牧放。回巢日携回。此事必须如此办理。方可以杜无厌之请。在李绳武本非办事果断之才。但身为提督。于此等重务。一味周章观望。将何以承受恩典。著严行申饬。　　

○恤巡洋漂没之广东海安营兵丁如例。　　

○癸酉。上诣畅春园、问皇太后安。
  </div>
  <div class="pagination">
   <a href="清实录乾隆朝实录_page572.html">
    上一页
   </a>
   <span>
    ...
   </span>
   <a href="清实录乾隆朝实录_page568.html">
    568
   </a>
   <a href="清实录乾隆朝实录_page569.html">
    569
   </a>
   <a href="清实录乾隆朝实录_page570.html">
    570
   </a>
   <a href="清实录乾隆朝实录_page571.html">
    571
   </a>
   <a href="清实录乾隆朝实录_page572.html">
    572
   </a>
   <span class="current-page">
    573
   </span>
   <a href="清实录乾隆朝实录_page574.html">
    574
   </a>
   <a href="清实录乾隆朝实录_page575.html">
    575
   </a>
   <a href="清实录乾隆朝实录_page576.html">
    576
   </a>
   <a href="清实录乾隆朝实录_page577.html">
    577
   </a>
   <a href="清实录乾隆朝实录_page578.html">
    578
   </a>
   <span>
    ...
   </span>
   <a href="清实录乾隆朝实录_page574.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
