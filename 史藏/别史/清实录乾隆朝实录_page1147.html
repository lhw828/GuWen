<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1147 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1147 页/共 1860 页
  </h1>
  <div class="content">
   ○旌表守正捐躯之河南许州民张马妻张氏　　

○甲子。谕曰、裘曰修现已交部严加议处。著解任候旨。刑部尚书员缺。著程景伊调补。工部尚书员缺。著范时绶补授。左都御史员缺。著张若溎补授。其工部侍郎员缺。著阎循琦署理　　

○谕军机大臣等阿桂等奏、讯问多朝相。遣回送信之戛。尚胆供词一摺据供。苏尔相等初至老官屯时诺尔塔原以礼款留及阿瓦玲至。始邀至栅内看守拘绊等语。看来其事自出于懵驳之意。伊之敢于如此者。必系去年彻兵时。窥见我军急欲速退情形。而浑觉去后。为其所得益深悉军营将士病疲光景。遂无所畏惧。尽悔前言且藉此以激我用兵。彼得以逸待劳。坐获其利。更属显然。其情实为可恶。不可不加意严防至多朝相遣人回家送信。自系听缅匪指使。令至内地探听近日消息。所云诺尔塔向索银两之处。殊不足信。今仅将戛合。尚胆。交腾越州收管。尚难保其必无遁逸情事。著传谕阿桂。彰宝。将此二人。即派妥员押解来京。毋稍疎懈。再多朝相之弟多朝珍、摺内称、系已革土司。未知何时所革若久缘他事革退则可。然或彼心怀怨望。与缅匪交通代为侦探。漏洩内地机密自当留心防范。毋任逞其奸宄伎俩。若因多朝相寄信此事。将多朝珍土司革退。则断不可。多朝相在外寄信。多朝珍何由豫知。设以此加罪。于事既未允协且使沿边土司。心生疑惧。尤非抚辑边夷之道。可即传朕谕旨。令其照旧供职以安其心而亦不可不留心查察。有无暗通信息之处。至所称檄谕沿边土司□□罢夷一节。自属应行。但檄稿尚有未尽妥合处。已另为改就寄发。阿桂等即遵照速行。将此传谕知之。寻阿桂等奏、多朝珍。系上年失察段思瑞偷越案革职。人尚小心。请令戴罪供职。仍加防范。报闻　　

○又谕、据增福奏、凤阳府属宿州境内。秦家湖等处。偶有蝻孽萌动。现经巡抚胡文伯。藩司范宜宾。前后亲往查勘督捕等语。前据胡文伯奏称、宿州境内。蝻子萌动。于五月二十六日驰赴该处搜捕。当于摺内批令俟净尽后。速行奏闻。迄今已将一月。想该抚早已到彼。而旬日以来。未见将该处扑捕情形奏到。不知现在曾否净尽。著传谕胡文伯。一面率属将所有余孽。实力上紧搜捕。毋任稍有留遗。仍一面将现在屋未扑灭情形。即速奏闻　　

○吏部等部议准。四川总督阿尔泰奏称。绵州城为涪河冲卸无地迁建。应裁附近之罗江县令绵州移驻。原驻丰谷井州判。移驻该州旧治。添设驿站。罗江县知县。训导二缺。俱裁。典史改驿丞。兼管金山驿。其魏成驿。归附近梓潼县管理。从之　　

○四川总督阿尔泰奏小金川僧格桑。与沃克什土司。彼此相攻委员查勘据禀。僧格桑托词观望。色达克拉请兵攻剿。僧格桑复围其官寨。防守官兵进剿各路等语。拟派官弁。督各土兵围攻。俟其力尽求免。再行请旨。臣与提臣董天弱。即亲往查办。得旨、所办尚是汝等既往。情形如何。速行具奏。寻奏亲往查办小金川沃克什攻围一案僧格桑闻知畏惧。禀求彻兵现在围兵已退。而占地未还。守兵未彻。仍令各土司进攻示儆。已将事宜交副将接办。臣回省办理审案后。再行前往。报闻　　

○乙丑。谕曰、额驸拉旺多尔济。身系蒙古。不耐暑热著赴张家口外。在伊父牧厂地方避暑　　

○又谕、据杨廷璋奏、永定河北岸。二工六号决口刷宽。渐致夺溜。现已速驰赴工察看督办等语。永定河堤冲坍。即应上紧堵筑。克日竣工。著派工部侍郎德成。即速驰驿前往。会同杨廷璋、妥速督办。德成不必请训。即日起程。俟办理竣后。再行回京。　　

○谕军机大臣等、据杨廷璋奏、永定河北岸六号堤工。冲决夺溜。致堤外各村庄。均有淹浸。请将该管官。分别严加议处著赔。并自请交部一摺。已批交该部严察议奏矣。河工冲决。疎防各官。自有应得处分。其应赔之项。俟将来工竣时。亦当按例著落分赔至该督另摺声称、已经赴工督办。不能亲往根查起蝗之处等语。昨已降旨。该督毋庸冒暑亲往捕查。现在又有紧要河工。自应在工督办。今已派侍郎德成。驰驿前往。会同该督。上紧堵筑。克期竣工。该督务多派集民夫以期迅速集事。毋稍延缓。至前此飞蝗起于何处。据称、已密谕周元理确查。仍著速饬查明。据实参处。不得稍有姑息。本日又据索诺木策凌等摺奏、白家滩地方蝗虫。业已生翅。查系昌平州。宛平县。所属。该州县并不派人前往扑打等语。已谕令杨廷璋明白回奏。今年春夏少雨。恐沮洳之地。久晴蒸晒。蝻孽易萌。曾谕令该督。严饬各属。及畅搜查。毋任滋长。今白家滩蝗虫。竟致长翅飞扬。该地方官于查办蝻子时。何以漫不经心。并不早为捕治。致生翅滋蔓。又不申报上司。及今蝗已长发。尚不亲赴扑。捕。实属玩视民瘼。著杨廷璋即速查明参处　　

○军机大臣等议覆、管理八旗火器营事务镶蓝旗蒙古都统色布腾巴勒珠尔奏请将八旗满洲火器营官兵。移居旧营。以便操演等语。查乾隆二十九年另设八旗满洲火器营。兵丁散处城内外。时集时散。不便习艺。其旧营已赏给无房贫兵居住。且仅有七百间。不敷移住。应择附城高阜之地另建移居。所遗房间。又可添赏无房各兵。该营移后。其兼管炮甲之参领。骁骑校。应拨回本旗。令营总。护军校等、就近管理。再兵丁操演需马现有马八百余。本不足用。应如所请于直省拨马二千余拴足三千。得旨、依议。建造此项营房。不必择地。即于安定门。听胜门外。黄寺两旁。地既宽阔。距京亦近。分左右翼。建立二营居住。不惟兵丁便于操演。抑且有壮观瞻　　

○丙寅。上诣畅春园、问皇太后安　　

○谕军机大臣等、今日召见推升温州府知府福隆阿。因其久任江防同知。询及瓜洲城外江工据称、每年由龙潭将碎石运往填入近岸江中以御急溜岁需二三千金不等。其石块有无冲失。无由深考等语。瓜洲城近濒大江。乾隆二十九年。江涨冲刷。渐及城根。沙岸多有损啮。曾经高晋等、以碎石填御。潮水不致内侵。近年以来。俱经奏称、江漏恬澜。洲城安巩并未闻岁烦工作。今福隆阿之言。则江岸填石。竟成年例。如果思保卫城垣。自当筹。一劳永逸之计。若徒事补苴下策岁复一岁。长此焉穷。且碎小之石。抵御洪流。岂能保无随波漂荡。石投水底。又无形迹可稽。其是否如法施工。凭何考核。每年虽仅二三千金之费。而积十年以计。已数万金。似此虚糜。又有何益。况高晋、李宏、伏秋防汛。亦底经意于湖河紧要工程。此等江防事宜。断未必留心查验。不过委之该同知。而河厅人员。贤否不齐其果能核实济工者十不得一其阘茸无能。受人愚蔽。及藉口开销从中染指之弊。皆所不免并不止于有名无实因思江岸如必须用石填护。亦非荦确细块所能胜或改用大石坠积。庶根脚坚牢足资永久。而大学士尹继善则云此法起于嵇曾筠为总河时。相沿至今原属补偏救敝之策究无实济至江水东坍西涨。其势靡常非人力所能强御。设或侵至城根不若将南面城墙少收向内较之水底施无可考校之工似为省力以朕论之。积十年之虚费。至移城南角。不过二三万两。此司河者所当计及。著传谕高晋。李宏。遇便前往该处。会同查勘。将作何筹办。可以经久无弊之处。据实悉心妥议具奏。寻高晋等奏、瓜洲城外回澜坝。初办用银二千一百两。以后渐减今已停办。工程尚稳。毋庸收进城角。报闻　　

○又谕、前据裘曰修。等奏、在武清东安地方。见有飞蝗。自南而往西北。窦光鼐前往迤南根查一摺。所奏甚属取巧。已降旨严饬。并令裘曰修自行速往查办此旨于本月十四日摺到。发往。迄今已逾七日。伊等何以并无只字奏闻。无论武清东安。距京密迩。即由该处寻踪南行。大约不越直隶地界。摺奏皆可朝发夕至。何竟迟滞乃尔。不知裘曰修奉到谕旨、于何时起程作何办理。而窦光鼐已经先行又在何处其武清。东安。一带。此时蝗蝻果否扑捕净尽种种缘由。皆当迅速分晰具奏。今待之数日。音信杳然。昨巴达色等奏至。又未见裘曰修等在彼督捕。甚不可解。著传谕裘曰修。并与窦光鼐二人。即将武清东安等处。扑捕蝗蝻情形若何。裘蝞修并窦光鼐。现在何处地方。曾否根寻起蝗处所实在下落。速行具摺覆奏　　

○丁卯。谕军机大臣等、今日周元理、会同西宁等奏到。搜捕蝗孽一摺。业已随摺批示发回至摺内列名处。西宁、达翎阿、则称奴才。周元理则称臣殊觉可笑。臣仆本属一体。均系奉上之称字义虽殊。其传则一。满汉臣工自称。固有不同。然遇部院章奏。虽满洲大员。亦一例称臣。而满洲督抚奏地方公事亦然。并非以奴才之称之为卑而近。称臣为尊而远也即如满洲大学士。在朕前亦自称奴才。而汉人虽丞簿末秩引见。亦皆称臣。岂丞簿汉员。因此遂得谓尊于满大学士乎。朕抚御臣民。并无歧视。而朝廷体统。本自尊严。又岂因臣下之称奴才而尊崇有加。称臣而体制有减乎。朕于此等事。从不计较。即汉人中。间有于召对时称奴才者。亦并无嘉赏之意。而摺奏到衔。则不宜参错。止当论首衔何人。或满或汉。皆可以一称贯之。如此次三人会奏之摺西宁名列在前。既称奴才。则达翎阿。周元理。自当连名直写。又何事妄生区别于其间耶。若谓周元理不屑随西宁同称。有意立异。是视周元理身分太高。谅彼亦不敢萌此念。但此等节目。必拘泥若此。又何其不达事理耶。可笑之至。将此传谕周元理知之　　

○又谕曰、永德奏、该省永城县境。并无蝻孽。但与安徽交界之宿州王家店等处。生有蝗蝻因饬员驰往。查得永城之谢家庄。有飞蝗落地即往扑灭至该县连界之宿州。蝻子既多。复饬开归道孙廷槐等、再行委员协捕净尽等语地方州县。遇本境蝗蝻生发。辄指称邻省飞来。希图掩饰。今永城县境内飞蝗。安知不即系本地蝻孽萌生。未能早为搜捕。以致长发飞扬。及见势已蔓延。辄思诿罪邻封。妄冀免过。永德一闻禀报。何竟信以为实不复严饬确查任其推卸。且如所云永城境内。既有飞蝗而邻近之宿州地面。又多蝗蝻飞跃。扑捕不容稍缓。该抚何仅派一道员前往。遂为塞责。竟尔安坐省城。惮于亲历乎。著传谕永德即速前往永城察勘情形。董率所在文武员弁。上紧扑打防护毋使稍留余孽。并确查谢家庄飞蝗实系起自何处如即系该县玩误捏饰迅速参究治罪勿稍姑息。仍通饬各属。一体确查如有滋生之处立时设法搜捕。毋任朦混贻患将此传谕知之仍将现在有无扑灭之处迅速由驿奏闻寻奏、谢家庄飞蝗系由宿州秦家湖等处飞落。永城实无萌生之处。宿州蝗蝻。现亦扑灭。报闻　　

○又谕、前据胡文伯奏称、宿州境内。蝻子萌动。于五月二十六日。亲往搜捕。当于摺内批令俟净尽后。速行奏闻。昨于本月十九日。以胡文伯。范宜宾。俱往宿州一带捕蝗。复经传谕该抚、将现在已未扑灭情形速奏。今复据永德奏称、闰五月初十日。归德府。毗连宿州之永城县谢家庄。有蝗自东南飞落地内。又相距永城一百三十里之宿州秦家湖。并相距八十里之宿州孚立集。又有蝗蝻飞跃等语。是宿州一带之蝗蝻。不但未能净尽。并已长翅飞跃。胡文伯等在彼督捕。为时已久。何以仍致长发蔓延。且该抚等、自到宿州以后。并未将该处现在情形。据实具奏。殊不可解。著即传。谕胡文伯。一面率属实力搜捕。毋令稍有留遗。并将不行出力之员。严行查奏。仍一面将已未扑灭情形。迅速由驿奏闻。毋再迟延干咎。将此传谕知之。　　

○戊辰。上御勤政殿听政　　

○谕、据德福奏、审拟安仁县仓书刘本忠等、盗用空白印文捏款诬揭一案。将该犯刘本忠拟绞。请旨即行正法。所拟未免过当刘本忠因与同房书役。俱被该县长随斥辱。素有嫌隙。辄用印纸捏款造详。诬陷本官。情节原属可恶。但此等胥吏作奸。自当依本律科断初非身犯逆恶。及强盗光棍等案犯。不容稍稽显戮者可比。即引匿名文书告言人罪者。定拟绞候。以事理较重。列入本年秋审情实。已足以示惩儆。若亦予以立决。于情法既未得其平。且恐内外问刑衙门。因此妄生揣摩。转相比附。甚非弼教协中之义。此案著交刑部。俟该抚题疏到日另行改拟具奏。将此通谕中外知之　　

○谕军机大臣等、据三全奏、热河地方大雨。山水陡发。已令热河道明山保。详查有无冲坏房屋伤损人口之处报明直隶总督。狮子沟等处。满洲厄鲁特营房。院墙间有倒坏。亦令该旗佐领修补等语。三全原系热河佐领。熟悉该处事务。山水涨发。仅诿之地方官。并不会同查办。属拘泥。至狮子沟营房。院墙倒坏。著照所奏办理。傥更有损坏房屋。亦著三全查照向例。酌量给银修理　　

○补服阕内阁学士谢墉。为原官　　

○己巳。上诣畅春园、问皇太后安　　

○还宫　　

○谕曰、钟音现已署理福建巡抚。其武英殿总裁事务。著奉宽管理　　

○又谕曰、裘曰修。窦光鼐。俱不必在南书房行走。　　

○庚午。上御太和殿视朝。文武升转各官谢恩　　

○幸圆明园　　

○谕军机大臣等、据李质颖奏、两淮商人。闻朕于明年。恭奉皇太后安舆。诣泰山庙拈香祝嘏。愿照天津之例。在泰安府点缀段落等语。已于摺内详悉批示矣两淮商人。业于今春同赴天津。排当豫祝。伊等忱悃已伸又何必趋涉山东。复滋糜费。所请不必行亦不得再为奏恳。前据高晋奏称、江苏绅士。愿赴山左祝厘。熊学鹏亦奏、浙商请于泰山旁仿照普陀建庙。俱经传谕饬禁。至直隶地方官。及长芦商众。因连年恭遇庆典。已于春间淀程水次。并天津跸路。分段陈设。用洽慈欢而效忭祝亦足以展其爱戴之忱。恐伊等以明岁巡幸山东。御舟经行畿辅复于河干道左。点缀纷陈。于事既属无名。于礼亦为烦数。实所不取。著传谕杨廷璋、西宁、即豫行禁止。至于明春山左之行原因富明安、于今春天津行在奏称、该省臣民望幸。情词诚恳。适以修葺泰山庙工告竣。而阙里孔林。亦久未临谒是以允其所请于献岁春和。祗奉安舆。瞻礼伸敬节经传谕、该抚一切务遵俭约即有添建行馆之处。不过信宿憩留。但期墙宇粗完。扫除洁净。其旧有者。亦止须略为修葺。并不得踵事增华。至所经水陆程途。河影山光。足供清览。本无庸繁缛饰观恐伊等以事由吁请。思藉铺陈末节。以达兴情。则所见转小。甚属无谓。著传谕富明安。一并豫行禁止。朕巡方问俗。念切观民。所至万姓迎銮。尊亲诚切。既可抒彼瞻依之愿。亦足慰朕惠爱之怀。入疆行庆。所务在此。若沿途供备花石亭台。无非织席编蒲。缠缚缯彩。徒耗物力。而侈陈假托。殊觉无谓。向来銮舆经历。间有为此者。因其已经备办。成事不说。姑以听之。实非朕心所喜。今距明岁启銮之期尚远。无难早为停止。用是明切申禁。该督。抚、盐政。奉到此旨。务实力遵奉。一切概行罢彻毋事稍涉净华。如或托言已经办有端绪。则是显违朕旨饰词妄费。非惟不为嘉悦。且将责备及之况明岁恭逢皇太后八旬万寿。朕将率天下臣民。于都城地面。巷舞衢歌。胪欢称祝。诸臣原可一体抒忱又何必于跸途所莅多此无益之举耶。将详此详切传谕知之　　

○辛未。谕军机大臣等、据窦光鼐奏、查察蝗蝻一摺。总无一清楚语已于摺内批饬矣。此事前经裘曰修摺奏。窦光鼐先往查勘踪迹时。已知其不能摺奏窦光鼐摺内种种取巧。豫为地方官开脱地步。于窦光鼐又何足深责。昨裘曰修摺到。果以各处并无踪迹为词。而本日窦光鼐所奏。连篇累牍。更无一字明晰。又安望伊等之实力根求参处耶。看来就窦光鼐摺内所奏各地名。大约飞蝗起落。总在文安。大城。武清东安。一带则自萌动滋长。以至长翅飞扬。其潜伏处所。当不离此数县地面果能确切体勘其事本不难办。何以始科支离缘饰。希冀颟顸了事耶。至杨廷璋身为总督蝗蝻踪迹皆在直隶本境。虽扑捕之事不以筋力为能。而遴员访查实在蝗起处所。此自当加紧督饬。务令水落石出。参处示儆。毋得稍存徇隐瞻顾之见。将此详悉传谕。仍将现在各处曾否扑灭净尽。及飞蝗究竟起自何处情形。即速奏闻　　

○壬申。谕、据杨廷璋奏、查究飞蝗起处。即系武清。东安。二县地面。果不出朕所料。摺内请将玩视民瘼之知县甄克允。郭麟绂。革职拏问。该管各员。严加议处等语。已交部严察议奏矣。该县等、于蝻孽初萌之时。并不搜寻刨捕。以致蔓延飞散。贻害田禾。罪无可逭。该管上司。自有应得处分。至霸昌道王锡命。系监司董率大员。乃一味狃于外吏苍滑习气。并不实力督办。殊属有乖职守。王锡命即著革职。所遗霸昌道员缺。著定敏补授。此次飞蝗初起自武清东安之间。由南而北。旋即南回。散落黄华店一带。其为即系该县等地面所生。更无可疑。前经裘曰修等初奏时。朕早已洞悉及此当即传谕、令其确切查究此等、踪迹。在窦光鼐。诚不足以知之。至裘曰修。岂得亦以不知自诿。乃先将河淀隐僻无人一语。豫为地方官开脱地步。昨据覆奏、果以并无踪影为辞。其为心存取巧。又安能自行置喙若窦光鼐之为人。本系拘钝无能。此次查办蝗蝻所奏各摺。总无一语清楚。岂能复胜府尹之任。窦光鼐著以四品小京堂用。所遗顺天府府尹员缺。即著裘曰修降补。其不能严督属员实力搜捕。所有应得处分仍著交部严加议处　　

○又谕、昨据军机大臣等奏、此次由云南军营彻回未经补缺之六十余名厄鲁特。请遣赴热河遇有彼处马甲缺出即行坐补等语。热河之一百五十厄鲁特马甲缺原赏给养赡达什达瓦所属厄鲁特等。今将此项厄鲁特坐补未免占缺著添赏马甲五十共为二百缺一例挑补。如此。既不至于占缺。新遣往之厄鲁特。即可坐补此五十缺其余亦不至于久待。将来生齿繁多时或应增添。人数少时。应行裁汰之处。该副都统具奏请旨。此因有裨于伊等生计。格外施恩著交三全。将此通谕知之　　

○癸酉。上诣畅春园、问皇太后安　　

○谕军机大臣等、本日召见新选台州府知府克昇额。看来其人系一中材。且属循例推升。恐难胜方面之任。知府有整饬地方。表率属员之责。著传谕熊学鹏。令其留心察看。将该员是否胜任。不致贻误地方之处据实具奏　　

○又谕、据西宁、达翎阿奏、武清县迤北相近蔡村一带。停落飞蝗。已经扑捕搜查尽绝。现由蔡村杨村一路巡查并将天津地方。分头搜查等语。看来武清等处所有蝗蝻。现已扑灭。巴达色等、自可无须在彼督捕。但此次飞蝗。回翔起落。已非一日恐扑除之后。或尚有一二搜寻未到之处。潜留滋长。旋致延。不可不务尽根株。以杜后患。著传谕西宁等、仍于天津一带地方悉心查访现在果否净绝无余。如稍有遗种即速竭力搜扑一面奏闻。候朕派员协同督办不得因已经奏报扑灭完竣。少有疎懈贻误并意存回护讳饰重自取戾。将此谕令西宁达翎阿知之　　

○甲戌。谕据杨廷璋奏查白滩地方系北城与昌平州。宛平县。连界分管之地该州县既不豫行搜挖蝻子及长翅成蝗。又不即前往扑捕。罪无可辞应将昌平州知州庄燮宛平县知县恽庭森。请旨革职拏问并自请同藩司。及该管之同知。道员。一并交部严加议处一摺。已批交部议矣。白家滩蝗蝻长发州县各官。自应严惩示儆。但其地即系北城连界管辖。该巡城御史等、即应早为查察。据实奏明。协同督捕。何竟视同隔膜。并不实力查办。岂该御史所司。仅以城坊词讼为职掌。而于此等关系民瘼之事。竟可置之不理耶。著交都察院堂官。将该巡城御史等查参。交部议处　　

○谕军机大臣等、办理缅匪一事。因出于不得已。去岁进兵太早。由戛鸠纡路行走。人马受伤。饼事无济。阿桂在彼年余。地势事机。自无不知傅恒甫经到彼未能深悉。伊应劝阻。如傅恒不从。即应参奏。乃并不披陈所见。又不据情具奏。但以为有傅恒在彼。一味推诿。非有意贻误国事乎。即以阿桂一路之兵而言。伊在蛮暮时。苏明灿前来告称。贼目诺尔塔。夤夜令伊入垒。复乘夜遣出。彼时缅匪尚未有备。阿桂诚能率师掩袭。自可攻克老官屯。乃迟疑不进。致失事机。其后守御既严。水土又甚恶劣。徒致弁兵受伤。朕洞鉴其情。是以谕令彻兵。此旨未到之前。贼匪被官兵痛剿。又复急攻其垒。军威大震当彻兵之际。阿桂若扬威振旅。使缅匪震慑。伊又何敢于乞降之后。旋即食言。一至于此。若谓傅恒有病。不便在彼久住宜先将傅恒送回。伊统兵在彼。多住数日。乃于此等处。并不留心。而与哈国兴水乳相投。希冀草草了事。一似彻兵。即得重生。将军大臣、下至兵丁等。并无队伍。纷纷而回缅匪始得知我虚实前据伊等将彻兵时二更起程。兵丁被人戕杀一事奏到。朕即降旨饬谕。彻兵不比进兵。应整旅缓退。夤夜亟行。成何事体。若谓水土恶劣。久留徒伤多人。然官兵所伤已多。再留数日。亦不过伤数人而已。焉有因此即不顾贻误事机之理。阿桂之意。以为即使得罪。情愿自任。以沽为众人名。此非阿桂昧良丧心乎。人生莫不有死。阿桂令众人感念其死。岂能将伊入祀贤良祠。果能将国事办理妥协。日后必加恩入祀。分宁不计及此乎。至浑觉系随营最久之人。我兵丁伤损情形。伊皆目睹。将伊遣回。是使之告缅匪也。傅恒至京。自行请罪。遣回浑觉。所办错谬。伊若病势渐痊。朕必不宽贷。今病势昏瞀。朕又何忍将伊治罪。彼时傅恒患病。诸事皆由阿桂办理。不过于具奏时。列傅恒之名而已。岂可诿过于傅恒乎。将此传谕阿桂、令其明白回奏。朕今并未治伊之罪。仅将伊二子革去侍卫。嗣后但宜遵旨、加意奋勉。若仍复如此心存草率。贻误国事。应得何罪。阿桂自知。至苏尔相、至老官屯。缅目收其器械。理宜慷慨奋拒。即为贼所戕。朕必加恩于其子嗣。乃任其销辱。实属有玷官职。从前达什扎布、乃一新降之厄鲁特。因不屈骂贼而死。彼无子嗣。朕尚施恩。将伊弟彦扎布、补放二等侍卫。在乾清门行走。苏尔相、何不思抗节邀恩。甘受贼辱乎。此时诺尔塔、若将苏尔相送回。即派妥员解送来京。至绿营员弁。殊属无用。即巡逻扑击。亦不可全仗此辈。瘴气消退之时。由京另遣侍卫等员前往。将此传谕阿桂、彰宝知之　　

○副将军阿桂覆奏、上年七月进剿缅匪。系与经略傅恒、定议迅办。不意雨多瘴盛。至损人畜。遣回猛拱土司浑觉。原欲藉懵驳戕害。结怨于彼。未念及告知军中虚实。批、若然。汝每日梦中乎。又奏、未奉旨彻兵以前。懵驳请降将军伊勒图。与臣议。拟给回书允准。傅恒令询问领队大臣。及侍卫等意见云何。众人意见相同。傅恒令将伊等所言。逐一画押。未觉傅恒动怒。及书押后。傅恒怒形于色。即欲缮摺参办。臣等并未多言而退。至彻兵虽奏称二十日实自十七。十八两日将伤病兵先彻十九日傅恒带彻兵三千臣与伊勒图。拟于二十日带兵起程。又批、汝尚以为迟。真不足与言矣。又奏、是日因未得毁船确信。又住一日。于二十一日彻回。其时傅恒尚明白在湖右地方。等候同行。夜间起程。护军福尔苏哈被戕。实臣疏防。迨缅匪改悔观望。又未先发檄谕、致失机宜。愧恨莫及。奏请整军进剿。祇因一时愤激。今蒙训示。无辞登答。又批实系忘恩仍复巧辩。汝尚有人心乎。将仓遽彻兵之处付之闲言。岂非汝之诈术。汝视朕为何如主耶。著明白回奏。又奏臣办理不善应从重治罪。蒙恩仅将臣二子革去侍卫。稍示薄惩。予以自新之路。惟有竭力报效。以赎前愆。得旨、已有旨了。谕军机大臣等、阿桂奉到令其明白回奏之旨。虽逐一回奏。而词意之间。仍有自占地步、巧言掩饰之处。即如伊匆遽彻兵一事。并未明白声叙。于闻言中混过。复称、十四日发给缅子书字。于二十一日。伊始领兵起程。以见伊并未遽退。迟迟而归之意。十四日发给缅子书字。即可谓之事毕乎。况阿桂原定于二十日退兵。在是日缅子进献物件。迟滞一日。于二十一日起程。阿桂摺内乃称二十日未得拆毁船只信息。是以多宿一日于二十一日退回。是狡诈以欺朕也。阿桂复有何辞。伊视朕为何如主。阿桂宁尚有人心乎实忘朕恩矣　　

○又谕、据阿桂、奏、防御永昌腾越以外贼匪。请派绿营兵八千。但探听接应诸事。绿营员弁一时不能训练三等侍卫乌什哈达、拉布栋阿、俱属谙练将此二人遣往。再由护军校、骁骑校、前锋护军内。曾经阅历之东三省汉仗好之旧满洲一并共挑百名。或八十名。派往等语。缅匪敢于食言不肯纳贡在彼之人未经送回。又将内地遣往之人拘留。特以彼处水土恶劣。激我进兵。谲诈已极断无任其陆梁。置而不办之理。然若冒昧进兵。徒伤士卒。转致堕其术中。惟宜不使贼匪休息。以挫其锐气。近据伊等将贼匪拘留苏尔相之事奏到时。朕即洞览其情。谕以不可堕贼之计。急遽进兵。但宜各关设兵防守。俟秋令瘴消乘其无备。前往掩袭。尽力剿杀。朕因绿旗官员无用。是以遣鄂宁等、前往。今阿桂请将侍卫乌什哈达、拉布栋阿遣往。现交军机大臣等、由侍卫官员内。将其曾在军前阅历。汉仗好者。拣选三十员。陆续遣往乌什哈达、拉布栋阿、即入于此数中此外海兰察谙练军营情形。将伊遣往。更可得力但海兰察至京不久此际尚无进剿之事令伊再住几月。于七月初旬起程。再阿桂称、彼处侍卫官员内。有甚不得力者。徒留在彼何用。应遣回者即行遣回　　

○豁除江西乐平县。乾隆三十五年分。水冲沙积地。四十亩有奇额赋　　

○是月。两广总督李侍尧奏、贵州党堆寨苗。拒捕滋事。臣亲赴广西柳州一带巡查。以为古州接壤声援。并擒拏窜匪。得旨、好。知道了。附近要犯已就擒。首逆香要。尚未就获或窜入广西。亦未可定。应设法缉拏　　

○贵州巡抚宫兆麟奏、臣与云贵督臣彰宝札商。未赴滇兵八百余名。仍留黔省。选补各营空缺。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百六十一

大清高宗法天隆运至诚先觉体元立极敷文奋武孝慈神圣纯皇帝实录卷之八百六十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十五年。庚寅。六月。乙亥朔。谕、刑部等衙门议覆、陕西巡抚文绶、审拟焦喜财听从老赵氏。致死王磨折儿。将焦喜财拟以凌迟处死。老赵氏拟以杖徒不准收赎一本。朕初阅时。以焦喜财致死王磨折儿。系听从老赵氏主使。事由主母逼勒。势不由己。其罪。或可量从末减。及检核案情。则焦喜财因老赵氏。将使女张女子许给为妻。即哄诱王磨折儿掀入井内。并用石块塌毙。是其幼主王磨折儿之死。实缘该犯贪图得妻所致。律以雇工人谋死家长。凌迟处死。实属情真罪当。法无可宽。至老赵氏问拟杖徒。法司议以不准收赎。虽已较该抚原拟加重。而原情定罪。究不足以蔽辜。盖定例祖父母故杀子孙。原因子孙先有违犯尊长情事。或子孙不肖。或一时激怒。是以照律科断。今王磨折儿年幼。并无过犯。而老赵氏偏爱伊女。图分田产。将寡媳小赵氏缚殴空屋。欲令绝粮饿毙。经王磨折儿咬绳潜逸。情甚可怜。老赵氏转虑其长大记讐。起意致死。不惜伊夫伊子。永绝宗嗣。其忍心惨毒。岂得复以寻常尊长之律定拟似此关系伦常风化之事。若不示之惩创。将明刑弼教之义谓何。焦喜财著即凌迟处死。其老赵氏。著发往伊犁给厄鲁特为奴。余依议并将案内情节。及改定罪名之处。通谕中外知之　　

○谕军机大臣等、据德成、杨廷璋奏、办理永定河北岸漫口情形一摺。称本月二十八日亥时。大雨如注。河水陡长。将新下之埽。掀撼漂浮。现在水深二丈五尺。钉桩难于稳固。惟有漫口以北老坎。尚属坚实。即于该处斜镶软坝。挑溜入河。仍于坐湾顶冲。更开河引溜归旧等语。大雨后河水骤长。溜流猛迅。原非人力所能强争。若急于下埽以撄其势。转恐于事无益。但永定河之水。非黄河长源远赴者可比。盛涨既过。即可渐平。自应暂让其汹涌之性。俟一两日后。流缓溜微。即行加紧堵筑。施工自当较易。而现在开挑引河。引溜归旧。最为紧要关键。若引河速成。于筑口合龙。尤易于集事。德成务同杨廷璋、详度机宜。妥速筹办。至今日进呈之图。仅画漫口一处。于河堤全势。未能了然。又未将前次原图同进。更未明晰。著杨廷璋等。将该处河岸堤工情形。详绘一图呈览。再向来沿河正堤之外。俱筑遥堤。此次漫溢之水。若在遥堤以内。则原系豫留河流荡漾之地。尚属无妨。或已漫开遥堤。仍复折归埝内。所经之处。亦属有限。傥竟溢出遥堤。一往氾滥则民地田庐。必被淹损。杨廷璋即应确查被水之区是否成灾。迅速照例分别抚恤经理毋使小民稍致失所。仍将实在情形。详晰奏闻毋少。讳饰。至杨廷璋昨岁面见时。曾奏及所办永定河工程。伊到彼即得神力相助。迅速奏功。彼时觉所言略涉自满。从来明神默相。原属理所应有。而河神尤为灵应。果能极尽诚敬。未尝不可感通。若书册流传开云返风之类。辄自诩为正直。神自扶持。不过文人任意夸张。殊不足信。杨廷璋设或稍存此念。未必不因此损招尤。即应深自忏悔。积诚孚感以期速佑安澜。将此并谕知之。仍著杨廷璋等。将日来施工有无成效之处。即速具奏。寻钦差侍郎德成。直隶总督杨廷璋会奏、现在河水渐平软坝已镶二十余丈。引河约十余日完工。漫口即可堵筑。并声明此汛。向无遥堤。得旨、览。若无遥堤。是侵及民田矣。有成灾者否。速行查明奏来。此等处何不言明。杨廷璋不宜如此　　

○又谕、据德和布。德尔森保奏、本月二十七日。在三河县夏店之东。见有飞蝗一阵。尾随五六里。落在齐家屯地方。现在率同同知刘峨。及参将阎正祥等扑打等语。三河地方。既有飞蝗落处。自应迅速搜捕。毋任蔓延。杨廷璋何以竟无见闻。不早为奏及周元理亦不知现在何处。著传杨廷璋、即速转饬周元理。星往该处。督率地方官。上紧扑除净尽。毋稍延缓干咎　　

○丙子。谕军机大臣等、据梁国治查奏、湖北省办理兵差。所有不应开杂费。势在必需者每次公捐养廉银一万余两。现在按月陆续捐扣。于两年内即可清完一摺。所奏自属实在情形。前此杨廷璋、永德回奏。并无额外豫备站费帮贴之语。未免稍有掩饰。转不若梁国治之直陈无隐。为足信也。此项捐备银两。出自阖省急公且因此可杜派累百姓之弊。于事理原属可行但兵行应需杂费。亦属有限。何至备及万余两之多。恐在站胥役长随等、不无浮冒开销。冀肥私槖。或管站官员。因费非己出。任意虚糜。不知撙节。流弊皆所不免。虽现在已无办理兵差之事。而各驿站办过供应之案。在该省自行支销者。该督抚等、亦宜定以限制。留心核实。不得任其浮开冒领。至现派侍卫三十员。赴滇备卡巡之用。即分拨陆续起程。伊等过境时。止须按寻常出差之例。由驿应付前进。不必照近年军行豫备。致涉张皇繁费。其湖广至黔滇驿路。向系陆程。昨闵鹗元陛见时。询及该省办理兵差情形据奏、自改归水路后。民不知兵。照料实属省便等语。所有此次派往之侍卫等即令其从湖北襄阳下船。至贵州镇远。再由陆路前往。著将此传谕沿途各督抚知之　　

○丁丑。上诣畅春园、问皇太后安　　

○谕密云县现有飞蝗生发著派索诺木策凌。驰驿前往扑捕
  </div>
  <div class="pagination">
   <a href="清实录乾隆朝实录_page1146.html">
    上一页
   </a>
   <span>
    ...
   </span>
   <a href="清实录乾隆朝实录_page1142.html">
    1142
   </a>
   <a href="清实录乾隆朝实录_page1143.html">
    1143
   </a>
   <a href="清实录乾隆朝实录_page1144.html">
    1144
   </a>
   <a href="清实录乾隆朝实录_page1145.html">
    1145
   </a>
   <a href="清实录乾隆朝实录_page1146.html">
    1146
   </a>
   <span class="current-page">
    1147
   </span>
   <a href="清实录乾隆朝实录_page1148.html">
    1148
   </a>
   <a href="清实录乾隆朝实录_page1149.html">
    1149
   </a>
   <a href="清实录乾隆朝实录_page1150.html">
    1150
   </a>
   <a href="清实录乾隆朝实录_page1151.html">
    1151
   </a>
   <a href="清实录乾隆朝实录_page1152.html">
    1152
   </a>
   <span>
    ...
   </span>
   <a href="清实录乾隆朝实录_page1148.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
