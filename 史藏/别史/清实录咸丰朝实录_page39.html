<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 39 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 39 页/共 502 页
  </h1>
  <div class="content">
   ○谕内阁、傅绳勋奏、遵查豁免积欠、请旨遵办一摺。向来查办豁免积欠。降旨指豁自某年至某年者、总以奏销截数为准。若未入奏销、不得统作积欠蠲免。历经该部纂入则例。一律遵行。本年元旦。经降旨饬令各该省、将道光三十年以前实欠在民者。详查具奏。候朕以次施恩。各该省遵旨查办。自应仍照旧章。凡实欠应蠲。总以欠数已入奏销为准。其道光三十年正赋。此时尚未奏销。不得谓之积欠。著再通谕各直省督抚将军府尹等、遵照从前成案。并现在户部议行各事宜。明晰晓谕。分别办理。毋致小民误会观望。致碍新赋。庶应蠲者实惠均沾。应徵者输将无误。官吏人等、自不至有影射蒙混等弊。至傅绳勋奏称、江苏道光二十九年漕项。虽未历过奏销。但地丁漕项、向系一条编徵。难以划分。著准其援照嘉庆二十三年成案。一并查明。请旨豁免。各督抚等、各就该省应豁民欠数目。详细句稽。核实查办。使布德行惠之典。比户周知。用副朕意。将此通谕知之。　　

○谕军机大臣等、有人奏、陕甘总督琦善之胞弟琦龄、前在固原州、安定县、各任内。亏空甚钜。谎报完缴。率请开复。令各属代为弥补。以致无处不亏。甯夏亏数最多。秦州、肃州、平罗、甯朔等处、均有亏缺。因代琦龄赔补亏空。得免参撤。又有佘魁。曹玉、盘踞甘省。出入衙门。行私纳贿。曹玉向与劣幕孙芷清、朋比为奸。佘魁前经犯案。追缴捐照。递回原籍。近乃诡入皋兰籍贯。干预公事等情。事关大吏袒护亲属。贻累属员。清查不实不尽。亏缺之员。应参不参。甚至纵容犯案棍徒。仍前逗遛干预。均应彻底查究。著萨迎阿、将所指琦龄、及各州县亏空代赔实数、确切查明具奏。并将佘魁等劣迹访查。严行讯办。原奏片钞给阅看。将此谕令知之。寻奏、遵查肃州等属亏空实数。知县聂尔耆等、并无代琦龄弥补情事。著赔之项。业咨四川省追缴。应毋庸议。佘魁、应照长随盘踞衙门例、杖一百。枷号一月。递回原籍。曹玉、世居皋兰县城。讯无盘踞出入衙门等事。应毋庸议。下部议、从之。　　

○又谕、据杜受田呈递奏单一件。缕呈两粤匪徒。先后滋扰情形。及贼匪名目。已革总兵盛筠、首为招抚之议。以致匪徒日益猖獗。并拟整军威。募精勇。劝乡园。察地形。务解散五条。颇为详晰。著李星沅等、按照单内所陈。详加采择。体察情形。认真妥办。广东兵勇。是否可资得力。前调潮州兵一千名。是否已到。至所称象州绅士韦姓、以本地团勇杀贼。地方官仅给薄赏。遂致鬨散。博白县亦有乡兵踰境杀贼。宣化、贵县。团勇。力拒贼匪。官兵不能救应等语。著即派员确切查明。分别劝惩。以励众心。至张家祥、是否悔罪自效。前已谕令查办。盛筠如何贻患。著仍遵前旨。一并确查据实参奏。原单著钞给阅看。将此各谕令知之。　　

○又谕、有人奏、山东滕县、有著名贼匪窝聚。急应严拏惩办等语。上年春间。江西举人王言尧、在滕县沙河地方被劫一案。前经降旨严饬查拏。嗣据陈庆偕、奏参该县黄良楷、所获各犯。并非此案正盗。当将该员交部严加议处。仍饬迅缉赃贼。至今尚未弋获。又上年十月间。湖南守备俞胜、被劫受伤一案。亦未获贼。据称、皆由该县捕头梁继先即梁留、得赃包庇。并有地保分肥。以致盗匪肆行无忌。著陈庆偕、督同臬司福济、速即遴委员弁、驰赴该处。将摺内所指各犯、按名查拏。务获究办。并查该县捕头地保等、窝贼各情。即行按律严办。原摺著钞给阅看。将此谕令知之。　　

○丙寅。上诣寿康宫、问皇贵太妃安。　　

○谕内阁、讷尔经额奏、豁免积欠旗租、请旨遵办一摺。各直省民欠钱粮。前经降旨、将道光三十年以前、已入奏销者。全行豁免。此项佃种旗地之民。近隶畿疆。同深望泽。允宜共沛恩施。所有直隶各州县、道光三十年以前、实在民欠各项旗租。并各案补徵银两。著加恩一体豁免。该督即刊刻誊黄。遍行晓谕。毋任胥吏舞弊。务使实惠均沾。用副朕布闿推恩至意。　　

○丁卯。祭先师孔子。遣大学士赛尚阿行礼。　　

○以广东广州府知府易棠、为陕西按察使。　　

○戊辰。孝康章皇后忌辰。遣官祭孝陵。　　

○谕内阁、载铨等奏、考验过身兼十五善射、善骑射、善鹄射之公侯官员兵丁等骑射、分别去留、请旨一摺。又据奏、载铨腰痛。中山逾岁。所兼之善骑射、十五善射、恳请开缺等语。载铨所兼之善骑射、中山所兼之十五善射、善骑射、俱著毋庸开缺。俟将十五善射、善骑射、善鹄射、带领引见时。再行酌降谕旨。其由兵缺十五善射、现升任五品以上。应入于官缺十五善射之乾清门头等侍卫那玛善等、三十一员。朕于本月二十四、二十五日、在御箭亭阅看步箭。　　

○又谕、徐继畬奏、请暂留升任臬司等语。升任甘肃按察使兴泉永道张熙宇、会同该管文武。拏获会匪首要各犯多名。现在摉拏余匪。讯取确供。正在吃紧之际。著即责成该员、一手经理。俟将此案办竣。再行交卸、前赴升任。　　

○又谕、此案拏获把持仓务之甯八即乌林泰、系销除旗档、叠次在仓舞弊、定拟充军之犯。胆敢脱逃来京。诡名盘踞各仓。怙恶图利。实为玩法积蠹。必应从重惩办。以肃仓务。著交刑部严行审究。毋任狡展。柳二即八五儿、孙□□畐、高七即得儿、司二即星路、一并交刑部归案讯办。　　

○户部议覆闽浙总督刘韵珂等奏、查明台湾府属地丁钱粮亏那实数。请旨饬下闽浙总督、福建巡抚、转饬台湾府属、按员分别追缴毋再另行立限。从之。　　

○以青州副都统常清、署叶尔羌帮办大臣。　　

○福建漳州镇总兵官兆麟、因亲老回旗。以湖南常德协副将万飞鹰、为福建漳州镇总兵官。　　

○己巳。上诣寿康宫、问皇贵太妃安。　　

○孝德皇后殡宫月祭。遣官行礼。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○调浙江温州镇总兵官陈世忠、为山东登州镇总兵官。　　

○修甘肃南川营黑城子土堡衙署。从总督琦善请也。　　

○庚午。遣官祭昭忠祠。　　

○谕内阁、李星沅、周天爵、向荣奏、进剿金田逆匪情形。并上龙土司等地方剿匪各一摺。又片奏、各属捦获匪犯等语。广西桂平县属金田逆匪。窜踞大黄江一带。地险人众。经提督向荣等、督饬文武员弁。合力进攻。于正月十八日。直抵贼巢。连环攻击。自辰至午。轰毙贼匪二百余名。并抛掷火具。烧毁贼巢房屋多间。乘势进追。又毙贼匪数十人。其由别路进攻之水陆壮勇。复分投攻剿。杀毙数十名。该匪退窜回巢。负嵎固守。至龙州之上龙土司一带。有大夥贼匪滋扰。经该镇道。督兵分路夹击。歼捦匪犯多名。署守备杨致英、手刃执旗贼目二名。奋勇可嘉。永康州之都结佶伦等土州地方。亦有贼匪奔窜。现已派兵驰往剿捕。务须严密摉拏。勿任蔓延。其南甯府文武、于隆安县境剿毙贼匪三百八十余名。并将贼首歼毙。太平梧州等府、修仁等县。叠经拏获戕官要犯。及曾经降旨饬拏各犯多名。分别正法。办理尚属认真。所有获犯出力各员、及兵练等、均著查明核实保奏。候朕施恩。　　

○谕军机大臣等、李星沅等奏、进剿金田、及上龙土司等地方贼匪各一摺。此次进剿金田大股贼匪。虽少有捦获。弁兵亦有伤亡。急宜厚集兵力。设法兜捦。庶不至劳师糜饷。所有续调贵州官兵一千名。据乔用迁奏、饬令李瑞等管带。兼程赴粤。计已驰抵军营。惟前准调之广东潮州兵。据徐广缙奏称、该省高廉一带。防剿正当吃紧之际。势难分兵前往。傥兵力实有未敷。著李星沅等、悉心商酌。应调若干名。准其仍于湖南广东各府属。一面飞咨调取。一面具奏。以期迅速蒇事。至所需饷银。计由部拨解。及广东拨往、为数已不为少。现在捐输。该省业经设局。于经费亦不为接济。如收有成数。即著随时奏闻。周天爵前奏调各员内、江苏候补道周焘、朕闻系巡捕出身。专事钻营。行止贪鄙。又广东候补千总香山县武举韦弁升、于道光二十一年。以团练义勇为名。冒领帑项肥已。当此藉资群策之时。既经该署抚奏请差遣。朕无不俯允所请。惟人不易知。傥用之不当。转受欺蒙。恐贻后悔。朕既有所闻。特谕知李星沅、周天爵、随时查访。如实系得力之员。自不妨舍其所短。用其所长。或喜事贪功。无裨实用。断不可因已经奏调。稍存迁就之见。该大臣等、忠君体国。和衷共事。因材器使。自必慎之又慎也。将此由四百里谕令知之。　　

○又谕、徐广缙驰奏、遵筹接济广西军需、并潮州兵难再调一摺。所称广东近年拨解支销。为数既多。兼之清远英德高廉等处、军务未蒇。以后势难再筹。自系实在情形。粤东现开捐输事例。报捐官商。谅已陆续具呈。俟收有成数。著即奏报。酌量缓急。以备两省军需。又据称、潮州兵一千名。已派往高廉一带防堵。无可再调等语。该督兼辖两省。潮州官兵。现虽无可再调。粤东何处之兵、尚可调用。务须通盘筹画。随时知照李星沅、周天爵等、商酌办理。如粤西兵力不敷。该督即一面奏闻。一面次兵前往接应。慎勿迟误事机。将此由四百里谕令知之。　　

○又谕、寄谕两江总督陆建瀛、据江苏苏松太道麟桂、呈递整饬海口一摺。据称、＜口英＞夷经费不足。其技已穷。宜乘此使其自窘。计在杜其取利。用其所忌。如鸦片土获利最厚。但令无人买食。贩卖者不驱自退。该夷商不能获利。势必不能久住。请将吸食之犯。照例严办。意在惩一儆百。不禁自止。又如夷人最忌粤人。请将福建之兴泉永、浙江之甯绍台。江苏之苏松太、各道缺。皆用广东籍贯人员。使五口声气相通。俾该夷更生畏忌。又如口□佛＜口兰＞哂专事传教。习教之人。遇与民人争讼。有在上海主教之赵方济。暗为庇护。往往使领事官。与地方官议论是非。为结纳众心之计。请嗣后凡遇此等案件。该夷从中阻挠干预。概不准理。则习教之人。无可仰藉于该夷。其教不攻而自解等语。该道员既任海疆多年。据情入告。谅必向该督禀明。所言夷情。暨整饬事宜。现在办理如何。其所称海口道员。专用粤人。是否更滋流弊。该督体察情形。定有所见。著即据实具奏。如果洞中窾要。足以夺夷之魄。是该员熟悉情形。即责成该员妥为办理。以期得力。将此谕令知之。　　

○热河都统惟勤、因病解任。以署察哈尔都统赓福、为热河都统。正黄旗满洲副都统恒春、为察哈尔都统。　　

○赏广西随营效力荫生向继雄、花翎。　　

○以湖南弁兵随剿粤匪奋勇出力。赏副将和春、都司郑魁士、守备陈明志、花翎。千总周维新等、蓝翎。余升擢有差。　　

○以广西绅团剿贼出力。赏团长生员黎建勋、五品顶带蓝翎。余升用给顶有差。　　

○予广西阵亡守备王崇山、千总汤成光、把总李茂、王荐魁、洗蛟、张秉政、外委吴大经、李光煜、严发成、伍佐邦、王庆光、武举刘正彪、祭葬世职。　　

○辛未。谕军机大臣等、据都察院奏、河南生员王正谊、控称商邱县郭老家集地方。捻匪郭锁等、纠众持械。抢窃勒赎。冒充官长。夤夜入室劫物伤人。并将事主马三科杀死灭迹。及事主被抢缢死各重情。捻匪如此横行。实属目无法纪。若不严行惩办。恐致蔓延邻省。酿成巨案。著潘铎按照所控各案。悉心研鞫。务得确情。并严饬该地方官认真查拏。将各犯悉数弋获。不准一名漏网。以惩凶暴而安善良。原呈并单、均著钞给阅看。将此谕令知之。寻陆应谷奏、遵讯土匪郭锁等、仅止行窃四次。并无纠抢及杀死事主马三科灭迹等情。惟与王正谊口角。纠同郭狗夺等四人、持械殴伤王光行等。应照归德府属凶徒结夥三人以上持械伤人罪。发云贵两广极边烟瘴充军。生员王正谊业已因案斥革。复误听人言。控诉失实。应照申诉不实律、杖一百。下部议、从之。　　

○调户部右侍郎书元、为刑部右侍郎。以二等辅国将军禧恩、为户部右侍郎。兼管钱法堂事务。　　

○调镶白旗蒙古副都统成凯、为正黄旗满洲副都统。正蓝旗汉军副都统基溥、为镶白旗蒙古副都统。以镇国公有凤、为正蓝旗汉军副都统。　　

○改铸直隶万全县知县印信。从总督讷尔经额请也。　　

○壬申。上诣寿康宫、问皇贵太妃安。　　

○谕内阁、陆元烺奏、防堵情形等语。江西南赣各属。多与粤省毗连。经该署抚派委赣南道黄乐之、赣州府知府周玉衡、候补道蒋启扬等、带领弁兵。分路防守。上年十二月间。有广东英德等县匪徒。乘夜明火持械。直扑定南之龙子岭。被都司遮克敦布等、开炮击退。又有匪徒窜至龙南之艻竹岭。经都司安勇等、开炮击伤贼首数人。捦获匪党五名。并据周玉衡等、先后禀获匪犯三十名。防堵尚属认真。此股匪徒。虽经粤省截杀歼捦。难保无溃散余匪。复行窜入江西地界。巡缉不容稍懈。其与两粤毗连之湖南、福建、云南、贵州等省。仍著不分畛域。协力防守。一有匪徒窜逸。立即尽数截拏。毋任漏网。如有疏虞。以致蔓延滋扰。惟各该督抚是问。懔之。　　

○又谕、龚裕奏、被参降调同知、列款禀讦、牵涉多人一摺。湖北降调武昌府同知劳光泰、现经解主江南审讯。著陆建瀛于讯明后。即行解回湖北。交程矞采、龚裕、会同亲提该参员、逐款严审。彻底究办。毋得稍有不实不尽。所有牵涉回籍、及升任离省各员。即著该督抚、分别咨查办理。　　

○谕军机大臣等、龚裕奏、参员列款禀讦总督藩司一摺。湖北降调武昌府同知劳光泰、讦称裕泰、停止各卡饭食。为废弃缉私。二十四年、二十八九年、整轮扳价。以致盐贵。私提节省岸费。多有面谕无札。二十八年捐赈。即在岸费内提用。作为自捐等款。并该参员有无向该督诈索。该督有无饬令藩司、给与该参员银一万两、作为盘费之事。均著裕泰、明白回奏。将此谕令知之。寻奏、查各卡员弁饭食。向系动支商捐岸费等项。上年因岸费未经解到。酌行裁撤。并非一概停止。至楚岸邻私。以宜昌、襄阳、为要隘。上年冬奏委道员罗遵殿、前往督缉。屡经报获解案。何得谓之废弃缉私。查鹾务章程。整轮、散轮、扳价、跌价、向由两江督臣主政。前因小商叠次争先抢跌。大商亦因而效尤。不得不随时提扳。以固商本。前因两省办理抚恤等事。面谕盐道、酌提岸费备用。有报文存案。二十八年。办理水灾。借支银四千两。旋照数札发还款。并无提用岸费、作为自捐之事。又该参员向臣诈索。臣饬令藩司给银一万两、作为盘费一节。更属毫无影响。报闻。　　

○又谕、龚裕奏、参员列款禀讦一摺。据称、湖北降调武昌府同知劳光泰、讦称署藩司椿寿、向盐道邹之玉、索银五万两。已许银三万两。该参员亲供椿寿署藩司、以何词向邹盐道索银。应取与否。伊不敢问。又称浙江巡抚常大淳、甫卸藩司数日。内中情节。必深知之等语。椿寿有无向邹之玉索银情事。如何措词。作何使用。著常大淳据实回奏。将此谕令知之。寻奏、前在湖北藩司时。未见椿寿向邹之玉索银情事。惟据劳光泰口中所述、及外间传说、原委未及详查。无从证明。报闻。　　

○又谕、前因俄罗斯头人、私入边界。阻拦查边道路。当由理藩院行查该国。旋提萨纳特衙门覆称、奉到咨行。已劄交边界官。俟其查明再覆。兹又接据该国萨纳特衙门、咨理藩院文称、上年伊犁官员。在库克乌苏河、与该国头人会遇时。告以哈萨克时常偷窃马匹。经该头人代为寻获马一百五十匹。驼六只、令哈萨克素勒坦、送交伊犁官员。领有收到回头。并称因哈萨克本系该国所属。伊等偷窃牲畜。自应查寻缴还等语。查上年萨迎阿、奕山、具奏俄罗斯私入边界情形。并两次覆奏。均未提及向俄罗斯索取哈萨克偷去牲畜之说。何以该国来文。以此藉口。且称令素勒坦送到。领有回头。又似确有其事。俄罗斯入边。在道光二十九年八月。是时适有哈萨克贼犯偷马一案。所奏访获情节。牲畜数目。不甚相符。是否即系此事。原奏系据佐领富珠尔泰禀报。该佐领与该国头人巴＜口兰＞会晤时。有无向其私恳代寻马驼情事。收到回头。何人所给。著奕山。布彦泰、即行逐细查访明确。据实具奏。不准稍有隐饬回护。现在该头人等、是否尚在哈喇塔拉迤北、距卡伦六百里外地方居住。上届两年、应收哈萨克马租。曾否收取。又该国请赴伊犁商议贸易一节。果否遣人前来。一并覆奏。事关外夷边界。必应慎重核实办理。一俟该将军等奏到。再由理藩院备文饬知。所有萨纳特来文、并译出清汉文二件、均著钞给阅看。将此谕令知之。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二十八　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰元年。辛亥。二月。癸酉。谕军机大臣等、已革提督闵正凤、前在广西、迁延误事。有无别项劣迹。曾有旨令李星沅、徐广缙、查明具奏。徐广缙业经奏到。现据兵部奏、该革员到京。已交刑部听候查办。著李星沅遵照前旨。即将闵正凤、及已革总兵盛筠、贻误各款。并有无别项劣迹。确切查明。迅速由驿具奏。以凭核办。将此谕令知之。　　

○以堵筑直隶永定河漫工出力。开复革职道员熊守谦等处分。赏知县乔绥福等、蓝翎。余升叙有差。　　

○旌表守正捐躯。直隶甯津县民王立名妻、蒋氏。　　

○甲戌。上诣寿康宫。问皇贵太妃安。　　

○乙亥。谕内阁、颜以燠覆奏、遵查十字河西堤改穵新河。窒碍难行。并绘图呈览一摺。据称事无把握。流弊较多。不能计及久远。自无庸轻议更张。惟十字河为漕船经由要地。该河督务当督饬员弁。循照旧章。随时抢捞。俾重空军船。往来畅行。并饬认真挑穵。囊沙引渠。俾免淤垫。傥有阻浅迟误。惟该河督是问。　　

○户部议覆两江总督陆建瀛等奏、江苏清查仓库亏垫确数一摺。江甯藩司所属。共亏银二十二万六千有奇。苏州藩司所属。共亏银四十八万五千有奇。俱系有著之款。请饬严追。从之。
  </div>
  <div class="pagination">
   <a href="清实录咸丰朝实录_page38.html">
    上一页
   </a>
   <span>
    ...
   </span>
   <a href="清实录咸丰朝实录_page34.html">
    34
   </a>
   <a href="清实录咸丰朝实录_page35.html">
    35
   </a>
   <a href="清实录咸丰朝实录_page36.html">
    36
   </a>
   <a href="清实录咸丰朝实录_page37.html">
    37
   </a>
   <a href="清实录咸丰朝实录_page38.html">
    38
   </a>
   <span class="current-page">
    39
   </span>
   <a href="清实录咸丰朝实录_page40.html">
    40
   </a>
   <a href="清实录咸丰朝实录_page41.html">
    41
   </a>
   <a href="清实录咸丰朝实录_page42.html">
    42
   </a>
   <a href="清实录咸丰朝实录_page43.html">
    43
   </a>
   <a href="清实录咸丰朝实录_page44.html">
    44
   </a>
   <span>
    ...
   </span>
   <a href="清实录咸丰朝实录_page40.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
