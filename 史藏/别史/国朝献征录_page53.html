<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 53 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 53 页/共 245 页
  </h1>
  <div class="content">
   ○光禄大夫柱国太子太保户部尚书赠少保谥荣僖孙公交传（顾璘） 

　　顾璘 
　　公卿国之干人士之表也德操风谊之所渐沿国运世道因之盛衰不可以微细观也璘仕弘治初犹及接见　英宪二朝诸先进至于今有遗慕焉户部尚书九峰孙公其一也公名交初名蛟乡试举入太学丘文庄时祭酒大见器重更今名字志同其先本庐之合肥人五世祖铭方　高帝兵起兄弟六人迎于采石旋以功授湖广安陆卫正千户弟淮达皆百户天下既定铭卒子虎及炳入见　高帝抚之曰吾部曲儿也虎让官炳调陜西西安右护卫自居安陆故今子孙承天人虎生毅毅生盛盛生忠忠生公后公贵赠祖考皆资政大夫南京吏部尚书公举成化辛丑进士初任南京兵部车驾主事器识巳绪见尚书王端毅公转吏部即荐升稽勋员外郎寻调文选乐与谋议甚合升验封郎中乞归省遂丁父母忧起复补稽勋郎中调文选前后居吏部十四年留意善类多所援引饬躬励行人莫敢干弘治辛酉迁太常少卿提督四夷馆　上遣经略黄花镇诸边隘赐金绮以行公亲历险要指画方略增墙堑广树艺俾虏骑不得驰突请罢边卫柴炭折银以苏军□余卫学教授以训武官子弟并条陈边务数事皆是嘉纳正德丙寅擢光禄寺卿时权幸横滥公操节缩得免大匮戊辰进户部右侍郎提督仓场时内外仓纷置宦登漕卒大困公上疏极论得裁其半己巳改吏部右侍郎逆瑾骤用陜人张彩尚书更张躁妄人无敢言公累引王端毅故事讽彩衔之调公南京吏部瑾等败诛进南京吏部尚书辛朱召户部尚书赐玉带麟服及中禁书会钱宁等复幸与诸佞幸奸请盐引蠧挠边计公拒止极忧勤时燕齐河洛及三蜀三间大盗并起召诸边劲兵入讨剂量供饟远近无乏初　上用言者议改故妖僧继晓永昌寺基太平仓命公董治巳而改赐幸臣朱德公上疏言积贮天下大命是地毁民居数百家费官银十余万巳传闻四方昔田蚡外戚请考工隙地益宅汉武尚怒不许德何人可轻此遂巳云南银坑领于镇守太监毒民御史请属有司公言滇南夷方大利所兴恐后遗患封之便诸沮抑权贵类此者众诸豪因诬　上令公与礼部尚书傅公珪皆致仕朝着骇愕给事中李阳春御史原轩等与南台谏并疏谓二臣人望不宜听其去不报居无何　今上继统召户部尚书固辞不允乃起慨然以天下自任首论京通仓增置内臣太冗蠧克漕卒且以阉竖预邦计非祖宗制乞一切刬革责成户部　上裁其半着令勿增次论御马监内臣宜遵祖训专管蕃牧不宜临筦输纳刍豆宜令户部通知马数杜其侵耗上林苑监本以牧牲植蔬今内臣夺其地役其人百姓重困乞革去内臣归地于民皆从之又请革广东采珠内臣论安陆皇庄租课宜付有司不报大礼既定希合之徒上言请迁　献皇帝陵公极论山陵事重我　太祖初欲迁　仁祖于钟山虑泄灵气而止具载皇陵碑今宜断自宸衷凡纷更私议悉勿听竟寝公前后居户部时值国用告急多方节谷尤慎于盐法至若权宜输粟唯生员入监一途执不肯行壬午以三载考绩　上遣中使赐羊酒癸未疾遣医视疗命中使赐珍饍既愈上疏乞休有曰臣恐不获生还复如毛澄矣时礼部尚书毛公澄乞骸道卒　上闻恻然允其请手诏加太子太保令子编修元侍归并给传有司时加存问月给食米岁给夫隶复赐宝镪道里费公谢辞不允戊了恩诏晋光禄大夫柱国壬辰寿八十终 

　　○户部尚书石公玠传 

　　石玠藁城人父玉登天顺甲申进士擢监察御史至山西按察使性耿介端方尤严义方之训故玠与弟珤奉教惟勤同登成化丁未进士珤改庶吉士玠授汜水县知县有惠政召河南道监察御史尝奉　敕核大同边储按甘肃复按陜西边务兴革悉中机宜监临乡试时号得人乙丑推综三法司事左都御史浮梁戴珊素知玠事无巨细悉委之正德丙寅升山西按察司副使督学政教人以修德行务经学本历本司按察使升右布政使寻转左至是去父玉按察公旧治仅二十年而吏民安其政如按察公时人以世美常作瞻栢堂以志感辛未升都察院右副都御史巡抚大同玠久历边陲习谙戎务凡将领而下量才任使皆得其宜间有违法者裁以大体不深文小苛故人争尽力边境用宁未几入兵部右侍郎辽东诸夷不靖命以左侍郎兼右佥都御史往谕之玠宣布威德既相率归服乙亥升户部尚书留心国计酌盈济虚时　武宗数北巡日有调集军费不赀玠经营筹划未尝告匮会钱宁窃权阻坏盐法累执奏与之忤被谗夺俸因疏乞骸赐敕乘传还乡归杜门却扫意绪澹然喜读国语左传尤好渊明乐天诗所著有东滹漫稿藏于家 
　　玠由右都御史转户部尚书持守甚严苞直绝迹会上在宣府需银百万两玠言国赋匮竭不从乃以其半应命时权宠纷纷竞干盐课玠一切弗许众咸怨之　上欲南幸羣臣切谏悉杖之于　朝玠上疏谕捄诸怨者因而构毁乃令自陈遂乞休 

　　○荣禄大夫户部尚书紫泉杨公潭墓志（张文宪） 

　　张文宪 
　　公讳潭字宗渊别号紫泉姓杨氏保定新城人也六世祖怀忠元延佑中进士官至开封尹生晋卿生士文士文生云国初以孝义闻云生玉功授锦衣卫百户玉生能寔惟公考祖若考俱以公贵累赠资政大夫户部尚书祖妣崔氏宋氏俱夫人公始生母梦火光入室资政公异之曰是文明之象也公后果颕敏书史日记千言成化丙午魁顺天乡荐丁未登进士第观吏部政冢宰三原王公嘉其老练初授刑部主事审克简孚狱无寃滞尝冬月提牢悯囹圄之苦令馈食以时兼给椒饮众囚德之弘治癸丑丁外艰乙卯服阕擢光禄寺丞光禄典大庖供亿繁伙公出纳详明百务胥饬中官韦宰等七十人饩廪先奉　旨住支复营传　懿旨觊再得公疏争之事下礼曹议竟得请其它省浮费宽民力袪宿弊良法率称是庚申升本寺少卿闻誉益彰着癸亥再考授奉政大夫正德改元将命祭告海岳回上民瘼四事切当时务未几转南京大理寺丞始至即视篆适魏国公仆犯谋杀人罪有欲高下其手者公鞫得实竟寘于法丁卯改北大理转左丞进少卿于时逆瑾掌内厂专事罗织其参送诸狱每乖正法公坚执不少阿广宁伯义男其叔殴死瑾坐抵命公曰纵使亲侄孙法且不死矧义男孙乎不从瑾衔之乃捃摭它事罚出榖五百石然舆论惟公是直也己巳升光禄卿公修厥初政而剔蠧益力辛未升户部右侍郎总理仓场　命初下会征讨流贼改公随军督饷公请发帑银分路籴复取存留者从权恊济储悉盈羡公以兼宪职乃劾奏山东巡抚张凤酗酒怠政捕盗都宪宁果及指挥江彬贪功妄杀并论诸将老师玩寇疏入　上嘉之凤坐落职余罚治有差仍降　旨切责董师者一时风裁凛然葢自是诸师始恊谋戮力而贼平矣捷奏晋公俸一阶荫子入监赐宴于礼曹兼有金币银牌之赐癸酉转左侍郎甲戌考绩再承荫如例丙子奉　敕修理京东运河桥道甫落成复拜命督饷子宣大时虏压境兵马大集公区画有方远迩城堡胥各充备事竣还　上赐麟袍及金币复荫子如初戊寅升本部尚书总理仓场公具疏辞　上以温旨慰留先是督仓中贵率凭籍专愎公接遇以礼而事不与议且归并剩粮革久滥官攒以袪烦扰平收斛面以绝通贿人咸服公刚正己卯改莅部事寻赐蟒服玉带以荣之适宁藩遘变　上亲征百官景从供应急于星火加以恩幸之赏赉无纪客兵之支费益增公剂量计处日不暇给随取具足中外倚之庚辰考绩　上遣中使颁赐羊酒楮币授资政大夫　上赐二代及元配高氏封继配王氏如制是岁冬　驾自南旋驻跸通州时江彬擅权矫诏召公欲报复加害公刍粟赢余无隙可乘竟弗遂辛巳夏公倦勤恳乞骸再上始得旨戊子以尊号覃恩诏进荣禄大夫甲午公卒讣闻　上命礼官谕祭者二命工部营葬事思遇始终人咸荣之 

　　○资政大夫户部尚书赠太子少保侯公观墓志铭（杨廷和） 

　　杨廷和 
　　公讳观字士宾姓侯氏其先山东诸城人永乐初曾祖讳文质以闾右徙实畿内遂占籍雄县祖讳林王府库大使俱赠资政大夫南京兵部尚书曾祖妣柳祖妣王俱赠夫人父讳瓒南京工部尚书进阶荣禄大夫母王氏赠夫人公以成化十三年举乡荐明年第进士试政户部又明年授河南登封令勤恤民隐□剔宿弊邑有豪猾武断乡曲父子济恶人以虎目之公廉得其情置之法积害顿除十八年大旱继以瘟疫公祷于中岳愿以身赎移时雷电交作大雨如注病者以起岁亦大熟二十年复旱流离饿莩枕籍道途公发仓赈贷老羸不能支者粥食之赖以不死者甚众部使者交荐之以治行异等征时荣禄公兵部侍郎例不得任御史乃授户部主事弘治二年淮徐大奉命往问百姓疾苦奏免其租税有差丁母忧服阕复除旧官九年升员外郎进郎中十四年行河督漕运令严而信领运者皆如期而至尚书周文端公器之云南司缺郎中荐公自江西司调补其处葢云南司属京府事倍他司故也部中章奏多以委之十八年升南京太仆寺少卿既之任念荣禄公年老留京师疏乞终养荣禄公乐之比卒哀毁益甚正德五年改太常寺少卿提督四夷馆寻晋本寺卿七年升户部右侍郎总督京通仓场明年理部事又明年虏入宣府大同二边十一年盗起畿内皆　命公兼左佥都御史理军饷有白金文绮之赐转左侍郎　武宗北巡应州之役复兼宪职随军给饷班师　赐飞鱼衣三袭荫一子世官十四年升尚书仍总仓场疏请裁冗食停工役以实京储下廷臣集议咸是公言谓宜即令台谏查革不报　今上御极乞休致仕温旨留之四上乃得请令有司给廪月三石舆隶岁四人公感泣谓其子孙曰　主上之恩厚矣吾无以报汝曹勉之既退杜门谢客终日端坐阅书史闻亲友至则饮酒数行与与如也久之归雄县得疾不起时嘉靖壬午九月十七日也讣闻　上悼之赠太子少保命礼部谕祭者再工部治茔域我　朝人才之盛远出前代百五十余年来父子官尚书者纔七家公其一也亦可谓世家也巳 

　　○资政大夫户部尚书郑公宗仁墓志铭（杨廷和） 

　　杨廷和 
　　公讳宗仁字体元姓郑氏其先河南祥符人曾祖辉徙任丘遂家焉祖铎父纲俱以公贵累赠资善大夫户部尚书祖母陈母宋俱夫人公生而慧悟老长器之年十一补县学生邻有炉从地跃起盘旋人恠之公至辄堕或曰是岂凡子哉成化十六年举顺天府乡试魁二十三年第进士擢户科给事中弘治二年奉　敕核蓟州边储薅奸剔蠧人咸畏焉巡视光禄寺陈节供应专任使实边储汰冗食四事五年天下郡县以灾告者百九十余处公疏请赈恤明年灾倍于前复疏言之有建议者以国用不足欲令齐民得入粟受千百户仍带俸公曰名器滥至是耶此令一下军士将解体况一时所得不足偿带俸之费抗疏言之复上崇圣学严考察理冤滞三事多见采纳晋尚宝司丞十七年转南京太仆寺少卿陈马政四事深切时弊正德四年改太常寺少卿明年晋南京太仆卿寻改北奏增库官一员典钱榖六年改光禄卿时权奸用事费出无经公据弘治初元供应例日省百金　先帝偶幸光禄凉楼公承　命进芽茶等物僚□□之且虞得罪公曰有罪在我或传　上且去笑节俭管家云七年擢都察院右副都御史提督鴈门等关兼巡抚山西始至讼者二千余人公令各以情言不者辠而遣之远迩肃然出路引若干下之柳邑每引令入粟四斗得至千万余石　宗藩缺岁禄公奏以粟募入取盐于河东运司正额外得盐二千万引与商易刍粟以给边令民以岁租折银以给宗藩人以便盂县矿贼千余人流刦村堡公檄鴈门宁武兵合民兵捕之斩首二百级擒其首恶余党悉降有欲以捷闻者公却之各关缺马公市千三百余匹复请太仆寺马三千分给军士仍时廪稿禁侵牟于是军士欣跃复伍者二千余人偏头关西北二百里许曰草垛山有甘泉甚美虏恒恃以掠我遇警公令药之宁武城北山险虏每据之瞰我坚脆公益以雉堞又于沿边坎地窖增于旧者十五虏知我有备边患稍息居一年民隐吏治□□□当兴革者辄疏言之其更将领裁冗官建学校诸疏俱　报可九年召户部右侍郎提督仓场明年监通州水兑陈六事十二年宣大二镇奏虏且近边　命兼左佥都御史□督军饷未几　先帝幸宣府又幸大同公从十五骑先驱会计刍粟三昼夜冒险行六百余里抵怀仁是夜凡五呕血且血淋下部公弗觉也以应州之捷　赐蟒衣三袭荫一子锦衣卫百户世袭公辞且乞休不允十六年奉　懿旨迎　今上于新乡扈从至定犒之羊酒至良乡馈之盘飡　登极后降　手敕进一品俸　赐彩币二表里白金三十两及人口以秩满九载加俸二级寻进尚书仍总督仓场嘉靖元年三月　上祀太学释奠　先师孔子公分献东庑漕司故有折耗银四十七万余两以给般耕之资多典守者所侵公置纲司簿稽之以十一月二十四日卒得年七十有二讣闻　命礼部谕祭者再工部营葬域 

　　○户部尚书李瓒传（实录） 

　　实录 
　　户部尚书李瓒山东濮州人登弘治丙辰进士历刑部主事员外擢通政司参议以忤逆瑾谪江西饶州通判有平盗功瑾诛复故历大理少卿佥都御史廵抚顺天保定迁通政使掌鸿胪寺会朝议欲城白羊口以瓒副都御史经略边关建镇边长峪二城以工部侍郎总理河道会矿盗起命瓒率兵剿平之改户部侍郎总督仓场进本部尚书秩满引年致仕嘉靖十一年正月卒其子侍郎廷相以讣闻　诏赐祭葬如例赠太子太保 

　　○资政大夫户部尚书致仕赠太子少保谥庄□邹公文盛神道碑（张璧） 

　　张璧 
　　吾荆江之上有耆硕曰邹讳文盛字时鸣以户部尚书致仕越八年卒于家　上闻讣嗟悼遣官卜谕祭　赐之诰命　敕有司营兆域乃赠太子少保谥庄简曾祖讳仕旻祖讳涣考讳廉俱赠资政大夫户部尚书祖妣胡氏妣易氏俱赠夫人从公贵也公少俊爽有大志稍长学尚书诸生文名崛起成化丙午荐于乡弘治癸丑举进士被简吏科给事中即偘偘有直气己未奉　命核两广边储以丧去服阕升刑科右给事中历兵科左给事中户科都给事中所疏如崇俭约省课税裁抚治及饬边广储请设宪臣督捕盗处番舶以通货财凿凿切治体辽东守臣不戢奉命往勘公据法按其罪又核两广边储厘革奸弊岭表肃然时土官岑浚谋叛公谓叛起于激而成于堂乃亟上处分状竟阻阁未行诸谓公资望当得京堂官以忤权贵乃出守保定公欢然就道至郡即问奸□恤惇嫠有豪家争一地上官数案不能直公直之竟归于民时逆瑾煽虐金吾爪牙之士往来境上如虎而冠公一不礼或劝公盍毁方以避祸公曰吾知守吾贞脱不免命也瑾寻败趋附者多罢官左秩人方服公之见云辛未升左参政督饷山东会剧盗破州县杀长吏我军需饷甚急公调发飞挽未尝匮乏癸酉升福建布政甲戌转云南左辖其守臣俱缘方贡索取无厌公抗不从守臣衔之乃捃摭细事中伤公公持益力竟亦无他乙亥贵州诸酋不逞先是廵抚以玩寇落职　武皇帝命吏部就近擢补公时在云南遂升右副都御史巡抚贵州公至缮兵储粮不遗余力时诸酋恃险来抗我兵乃复征川湖土兵征剿公下令曰是役惟尔众盍相果毅惟命不迪者有常刑令既下乃分兵进剿大破之斩首无筭蛮僰底定且严戢将士胁从罔治诸夷翕然归之凯奏　武皇帝嘉悦赐劳玺书升俸荫子公悉辞免庚辰改南京都察院佐理院事辛巳　今上入承大统擢公户部右侍郎寻转左国有大计多所赞让甲申升南京都察院右都御史振扬风纪吏民股栗未几升南京户部尚书会畿辅岁饥廪藏空虚公忧之乃移文督催诸逋襁属载道士饱而廪渐充又奏核羡余复水兑多见施行军民德之丁亥满考乃疏乞休　诏弗□特旨□户部仍再上疏未允乃北上考绩有宝镪羊酒之赐自是入侍经筵陪祀分献　上常赐币及御书皆渥恩也公益感激图报凡四方水旱悉请于朝蠲租赈灾恐后诸马房欺隐冒破粮料公请官清查奸慝罔伏其议处盐钱二法切中时宜至今称便戊子秋引年乞骸骨者再　上命御医诊问遣中官备物临问时归思坚不可回请益力乃得　旨令乘传归役夫月米倍常格仍赐敕褒奖并宝镪道里费中外士类闻公勇退及　上渥恩无不人人叹慕谓　今皇帝践祚以来大臣之归全终始于公仅见公亦自以获谐所愿欣欣焉乐而归也归且委青林壑断迹城府里中故有社公与梅庄方伯诸公逓约会赋诗饮酒相娱乐文典则庄重有默庵集奏议若干卷藏于家公体貌端凝玉立山峙历官三十年恭谨廉饬据法守正在公无懈志在家无惰容君子谓公有古道云 

　　○太子少保户部尚书赠太子太保梁公材谥端肃传（京学志） 

　　京学志 
　　公名材字大用南京金吾右卫人幼岐嶷俨如戊人甫受学辄嘅然有经济天下之志弘治己未登进士授德清令克苦而勤敏一日勘事他邑重囚越狱去公还祷于城隍未几就禽公问之曰汝既遁何复我禽贼曰有一绯衣人尾之欲脱不能耳人咸□异正德二年晋刑部广东司主事四年署贵州司员外郎狱小大无遁情大司寇洪公锺每令诸司录其谳案以法五年改山东道御史逆瑾诛榜谕天下出公手笔大学士李公东阳见而绝爱之反史记李公与杨公廷和各制一篇不惬意乃　司寇何公鉴中丞杨公纶令其属徧之李公见公作喜曰此以古词兼律笔足示后矣遂录付史馆六年出知嘉兴未几调杭州杭以繁富名公至愈以清约自励入觐具一书二帕贽京贵槖中无一长物而公之廉干益有闻十一年进右参政寻晋按察使会宸濠变起濠去浙迩倚镇守中人毕内应人心汹汹御史张缙谋于公曰事急矣将若之何公即就案草檄调兵方略布置一日悉具又自往说令撤兵卫自是奸谋内沮两浙恃以安嘉靖二年以服阕再云南按察使先是有土酋相雠夷者六载未定御史曰须公□公即召至谕以王法当殊死今姑贷汝如例罚牛羊若干以赎土酋顿颡输服御史难其太轻公言治夷法如是足矣不尔是激之变也后诇知夷果密调兵闻无他乃止三年晋贵州左布政使寻调广东凡入民课金令输者自权之而亲监督主藏者不得高下其手往来传置诸所馈遗即果蔬弗受也公两典名郡及藩臬长壹以便民务颂声载途所至立专祠祀公六年晋右副都御史廵抚江西末两月召刑部左侍郎七年改户部兼右佥都御史总督云贵川广粮饷偕总制伍公往平云南至澧州闻捷还辞兼职冬晋尚书十年丁内艰十三年召复任　驾谒山陵公受　敕偕宣城伯卫公錞居守如是者三十七年以考满解职明年廷臣上议言司徒乃国计大臣总领财赋得人实难窃见材操心廉直终始不渝且综理既闲出纳有执实清朝人才之望及今未衰尚堪任使乞蚤召用以尽其材　上俞之起公原官加太子少保公在位数令亲信察市价低印揽户不得干没所省官钱不可赀算永嘉张公新贵用事常以意气挫折公卿一日于朝堂厉声语云梁大用某处粮草当办则应曰诺某处折银当发复应曰诺永嘉意其黯黯弗了也既而侦之则无弗夙具者乃叹曰渠固若是办耶　上念吏治庞杂特命公以司徒行考察所汰简者数百人人心大服又大狱久不决者四事　上命兼司寇谳勘之居数日尽得其情拟奏　上喜曰得尚书十二人如材者朕可无忧矣事竣乃还印刑部皆以特旨从事前此未有也平生国荐贤绝不欲人知是时士大夫颇尚圆遣波荡浸淫莫知税驾公卿或阿上取宠而公独屹然自守障堤末流反刓以朴卓然有古大臣风然竟以此忤于时翊国公郭勋恃宠专擅损兵冒饷公疏劾之　上下其章所司詟勋威莫敢诘复按勋不法十事草成未上僚友泄其语反所中遂落职归归两月而卒嘉靖中工作大兴边费无艺加以水旱疠疫所在告灾公深用忧其经画大端天下所藉以安危者具载公奏议中文多不录公于国计殚竭心力而必不稍以加赋于民虽以此触龙鳞蹑虎尾而公所泽于世者远全于身者大矣在职力主节财诸滥请浮费悉斥不应初　世庙以祷祠故于额外有所需公执曰终不以无益亏国计　世庙心弗善也顷之公去且死卒至边储大窘计无所出□世庙乃叹曰令梁材在当不至是其见思如此居恒约敕僚属壹意奉公曰吾辈业委身朝廷终不复知有他矣自起家县令至司徒处公廨者什九私居者什一终日高拱堂皇内外肃然在广东一日右布政林富市肉数多召其仆诫勿过丰富闻之大怒短衣露顶踉蹡而出詈不巳公俯视簿书端坐自如富惭而退自是人益敬惮之司徒语其属曰若辈与人一接□酒欢有干谒能竣却之乎率之日坐部治事无敢澜出入坐傍置四书律例暇即讽咏之以常以故夤缘请寄悉格不行而岁计益以治公狷洁正直出于天性佐食以园蔬绝无兼味公服用浙蕉极下者底里不厌澣缀唯两裾鲜洁而巳尚书宅忧归始有居室崔公铣称之曰自公召还司徒涂人丐子相语云今天眼开召回梁公矣此与司马公入朝何异西长安有屋一区予嫌其陋公至即居之但扫地涂壁而巳予甚媿不及也卒之日家无余赀子孙至不能之京蕲恤典隆庆初奉遗诏补给祭葬赠太子太保谥端肃予祭四坛哀荣之典始备云 
　　孝友敦尚节俭历官四十余载不激不抗有古大臣风所著有督府奏议等书于汝孝字绍甫第嘉靖丙戌进士以礼部郎中改翰林修撰历山西提学副使陜西参政河南左右布政使晋右副都御史巡抚顺天以事谪戌卒汝孝器宇渊亟问学该愽督学山西奖进士类敦尚风雅一时髦隽多所竞劝南北履历所至皆有声迹人所称 

　　○太子太保兵部尚书都察院左都御史赠少保谥肃敏浚川先生　公廷相墓表（于慎行） 

　　于慎行 
　　于慎行曰往正德末河南王肃敏公东省学使先君赠宗伯公垂髫居门下受知及晚岁数称述之也日月滋远未尝敢忘今年商丘沈先生以书来言浚川先生醇儒也没五十六年矣而墓无碑表独许文简公志藏焉奈何令世人见之今者其孙嗣美来请不佞恻然动心介而见于左右夫杨先正之休以成哲裔之志请与吾子共之行也谢不敏三作而拜命沈先生所著碑铭业详其世兹表其彰著者焉先生讳廷相字子衡浚川别号也其先自潞徙仪封世有明德闻于闾里父赠宫保公增配一品夫人田氏是生先生先生风神秀颕早着文声弘治乙卯举河南省试壬戌第进士选翰林吉士授兵科给事中正德戊辰以他故谪州判稍迁知县复召御史出按陜西会镇守太监廖鵰毒螫民吏先生绳之以法廖遂大恨已而视学北畿有两中贵人关请先生焚其书不应两人亦恨未有以发也而廖因上书构之此两人从中主其奏逮下制狱又谪县丞稍迁知县同知擢四川佥事再进山东副使皆视学政及嘉靖初历湖广按察使山东左右布政使旋拜都察院右副都御史巡抚四川入兵部左右侍郎转南京兵部尚书参赞机务三年召左都御史进兵部尚书督十二团营兼掌院事六年考满加太子少保九年加太子太保　世宗出内府玉带及厩马赐之曾祖考妣以下皆爵一品先生之督营也与翊国公郭勋共事及岁辛丑勋罪状觉　工欲遂法之会其受营勑后期因逮下吏而勑连司马名并罢先生归三年以甲辰九月七日卒于里第距生成化十年十月二十五日得年七十有一两台上书请恤所司畏不敢请藁葬城东白村之兆　穆庙登极始用廷议复先生故官加赠少保赐谥肃敏守臣称制临祠将作金钱治其兆域吁可谓哀荣礼备久而弥光者与先生居家孝友处乡婣睦好修古礼奉身俭素屏绝华侈两遭大戚哀毁踰常因着丧礼备纂斟酌古今定仪式士大失多遵用之其立朝当官壹务忠诚不欺奉公履正国有大事以身任之利害毁誉无能动摇再列台谏所建白紏虔皆关大计出按陜西修明宪典击断无讳三学使品隲公严教先行履齐鲁燕蜀之士彬彬向服其抚四川威信覃布吏人畏怀属夷盗边发兵讨平解散其党西徼以宁腾骧四卫勇士隶在中涓多窜市人名籍几至三万先生佐本兵奉命清查留五千余人尽裁其滥禁旅肃然南京内外守备多遣私人搉货关津及进御用服食大发船舟横索道路糜耗不赀先生穷其根株悉以铢两酤搉裁其多少令与载相准且请令守备内臣惟诘奸遏虐以靖都辇不得受民间讼牒侵法司权　世庙雅意厘革所言辄听正德以来中官蠧敝一旦刬除先生之力多焉其掌内台日夜讲求宪纲分条类奏班诸御史奉以从事罔敢踰绳至今其籍在也又尝疏正会议之体事有可否各出所见即廷推大吏各举所知主者毋得专决司马举江防大帅尝以赃败立上书争之竟格不用督理戎政简练士马修明赏罚将校无敢私役两察内吏三计郡国所赞襄简隲天下服其公再疏荐何公塘崔公铣吕公柟李公梦阳薛公蕙诸人皆一时名流士论韪之己亥　车驾幸承天先生疏留不允以九卿扈跸道中数召问郡邑供蝢状具以质对多所省减尝和御制歌诗甚见褒赏及他所班赐尚方珍绮不可胜计　世庙知 

　　○户部尚书蒲汀李公廷相传（李开先） 

　　李开先 
　　国初抵今山东赐进士及第者总七人韩克忠马愉以状元王恕阎盛以第二名张天瑞李敕李廷相以第三名独李官至八座惜者犹以未登三台以其所施未尽所养也公自号蒲汀友字之曰梦弼父命其名曰廷相姓李氏乃文定公之裔世山东濮州人高祖义洪武中以人材被征将授官力辞之因充锦衣校尉遂寓京师曾祖俊祖贤俱赠资政大夫户部尚书父瓒曾取中进士第三名因让会元陈澜移置二甲而公乃补之亦天道也父历任户部尚书未尚书之前家人梦有报者户部正堂爷做后小相公当继之后果如梦非偶也母一品夫人赵氏以成化辛丑五月二十二日生公颕异秀拔其天性也该博贯通则其学力尔初游顺天府庠岁试屡冠多士年二十一举弘治辛酉乡试第六次年授翰林院编修简入内书堂教书正德初逆竖刘瑾盗弄威权媢嫉名士在翰林者多调六曹公兵部武选主事升武库员外职方郎中时边务方殷警报踵至题覆章疏月无虚日公从容酬应悉中机宜瑾尝先示风旨欲用一将官公以舆论弗恊持之甚力瑾怒将中以危法略不之顾侦其小过亦无可乘旁观者之寒□幸而保全三年给由大冢宰杨邃庵考上许以任重致远瑾则仍复原职升右春坊右中允兼修撰积六年始升侍讲学士今有不数年即讲读者公尝言久任乃官人之法吾在史馆十八年始得展书近来寝失古意矣公虽文墨是司日惟讲求世务刑名钱谷皆所不遗五典文衡其得士最盛乙丑辛未甲戌同考会试而丙子庚辰则主考卿会两试也嘉靖乙酉升南京吏部右侍郎戊子引疾辛卯诏起之壬辰值父母连丧服阕改兵部右侍郎知武举未几升本部左改礼部亦左充经筵日讲官丁酉升户部尚书总督仓场兼提督西苑农事人止知公以老侍从长于文学而不知尤长于政理仓务百凡有条而一无所失史畏之官服之奏举漕运仓场利弊八事多见之行戊戌以廷推专总部事兼翰林院学士经营国计筹运边储殚心毕力守法奉公权贵请托拒不得巳又加太子宾客乃以微疾乞休台谏交荐奉　旨起用将处以南礼部　圣心眷注以补南是外之也将大用之而公不待矣讣闻　上俯念显功旁采羣议特赠太子太保谥文敏其讲官方将进讲也武宗乃退而游于西苑次日五鼓始御经筵众以其久候力倦或不逮往日及开讲声音洪亮理致□□　上倚听大喜即欲传敕取入内阁办事都督朱宁朱安等各有贺礼及门公以讲书乃职分之事虽颇称旨非他有积劳岂可以常事而当盛宠因子言而取相位耶辞之甚恳未允不得巳从权借左右貂珰之力始得俞音乃后门人如张罗峰翟石门严介溪而夏桂洲则又门人之门人也皆内阁大臣而公竟不与焉所亲有尤之者曰恒言谓百年到手是功名当时如不固辞虽如五日京兆亦可也此岂士君子待身之道公之确守缓待是也 

　　○户部尚书王公杲 

　　王杲字景初汶上人举正德甲戌进士授临汾知县威信大行治行山西第一征补江西道监察御史巡视陕西茶马会岁大侵　诏遣二中贵人分守兰靖杲即上言穷边饥岁民方救死不赡若额外设官势必增派民将重困乞取回内廷供扫除职庶合　祖宗官制总兵赵文贪墨恇怯盗粮败血力私结佞幸魏彬内缓累经论劾皆寝不治杲因列文所犯皆有状彬附下罔上害治匪细乞并论如法以章国典文竟罢镇奉　命巡按苏松江南大饥多方赈贷民赖以全入掌河南道恊赞考察公行汰黜无所承望凡所建白皆关治体而不掇拾短长以事抟击癸巳升太仆寺少卿乙未转大理寺右少卿丙申升都察院右佥都御史恊理院事己亥历左副都御史户部右侍郎河南大饥　奏发帑银即民所聚量口给食全活不可卷计辛丑升右都御史督漕于淮缘河苦灾民多轻徙荡涤烦苛噢咻而赈贷之入户部尚书夙夜审画乃折兑米开事例括积羡责宿逋理屯盐取赃赎悉心毕议率凿凿可行不加赋而事办丁木再考加太子少保会有　诏买龙涎香久而木获均徭大户皆酌丁税准镇守太监孙某往在山东讦御史得直人多畏之至是市猾罗求匿府中奸利公发其罪状穷逮颇急孙怒谓人曰是钳辱我我将甘心公闻之一日至其府谓曰吾未朝食曷食我食我必宴乐醉饱始得孙不能测强具食食半谓曰外间闻公有言故来相就能待吾食巳耶孙惊曰是何言是何言公　天子法官也吾何敢公哂曰我固知无是事也闻公在山东讦御史费金二万乃得直御史公讦遂有名人多怜之公既失利且谁不切□者吾知若有惩也相与大笑痛饮而罢戊寅巡按湖广寿王军校凌官惠虐民一绳以法仍请诘治辅导官无所纵洞庭水寇出没湖中而剽掠多在郡县巡檄与逻湖官军互相抵诮寇不可弭公移守备武臣居岳州兼统之患以渐息明年宸濠反督兵九江断上游奔逸巳而果获残党　赐勑加俸湖广视河南时事孔棘然政体练习激扬有方至今湖南北妇人孺子谈稀奇事必曰是出毛御史虽踵讹言不易以他性也河南湖广两遇比士曲防精鉴得人多辛巳　今上即位太监张锐张忠十九人奸罪败露论狱当斩其党阴疵假汗奏牍冀得易辞公上言忠锐辈在正德间浊秽朝政误国不患使　先帝□□不光人人痛愤陛下即位之诏历数其二天下鼓舞如日再中今复缓于行刑坐视诡法岂新政所宜有哉此必司礼太监萧敬韦霦同恶相济默与夤缘葢其利害相关欲俱掩饰臣谓敬霦不诛恐　明诏不信于天下也疏入中官之屏气壬午擢大理右寺丞甲申转左寺丞丁亥擢都察院右佥都御史巡抚宁夏宁夏北邻套虏恃兵命首罢衙前标军三百人归营诸司无敢以兵自卫检屯田没于河者蠲其军租夏地早寒禾黍未实而霜陨祷于神仲冬始霜岁大熟未几大狱事起以公尝在大理例当坐论未受代　宗室以下三千余人上疏乞留不报戊子罢职归壬辰九月用荐者复起奉　勑提督鴈门等关巡抚山西未行十月改提督蓟州等处边备巡抚顺天未上十一月改理院事明年三月升右副都御史四月同吏部考察京朝官六月以诖误复罢归是年公始五十有二而寺丞公与杨夫人寿康无恙岁时奉觞乡人咸聚观荣之甲午十一月丁杨夫人忧乙未寺丞公继卒丙申　皇太子立将诏谕外国　上以安南久缺朝贡诏使不通议兴师责问而难其人廷臣举公可任大事丁酉春以右都御史召公起复公恳辞不允复遣官促上道不得巳拜命五月至京师上疏言朝贡不至由莫登庸争乱所致宜驰檄问罪而赦其胁从交酋且献诚矣其或不恭必行天讨则诸方略不可不图谨上六事曰正名曰用兵曰用人曰理财曰明赏罚曰一事体以廷议不果行有旨理院事是时虽逾大祥犹托疾乞终制八月服阕始视事十一月升工部尚书奉命勑提督天寿山工程诸陵石柱道远车摧劳费千万公以意制八轮车前后联络随地险夷低昂工作易就　上闻之喜赐绣囊银勺各一戊戌复议安南升兵部尚书兼右都御史上五事欲均管辖以便行事处钱粮以急济用备官属以供委任破常格以作锐气悬重赏以激人心大约申前说而增其未备徐以议不果恊理院事己亥春　圣驾南巡虑宣大诸方切近畿甸　勑公总理整饬宣大山西三关军务将发赐大红金彩飞鱼罗衣锦袋银瓢刀箸各一公至边简将帅严间谍峻闱隘增斥堠均犒赏而诸边靖大同之北川原漫衍难以守望往午巡抚张公文锦议建五堡参将贾鉴不能和拊士卒激祸陨身是后论者竞以五堡讳公谓昔之愤事由处置失宜劳逸不均非堡之害也于是即旧弘赐镇川二堡广之于镇川东增堡曰镇边弘赐之西增镇虏镇河二堡堡相去各二十五里募新军三千实其中蠲废田之租使之屯耕以一参将督五指挥分守之先是虏入大同无虗岁至是五堡横峙声援易及警报鲜至五月还院以　皇太子恩赠祖父母父母如其官荫一子国子生其年置官寮加太子宾客仍协理院事秋七月复同吏部考察京朝官八月　上决意南征加公参赞军务九月同总兵官咸宁侯仇鸾南行十月兵部论五堡功升太子少保赐银绮复荫一子国子生庚子夏至广徧求计划安南者始安南黎利代陈而王四传至晭陈暠等所杀晭无嗣国内争乱其臣莫登庸父子割据其地黎氏旧臣郑惟瞭等告变且以黎宁请登庸惧纳表乞降朝廷遣官廉之未得至是　勑公得以便宜行事且视诚伪行罢议者多主黎氏欲乘衅取故地郡县之公既广集羣策遣人宣布　朝廷威德反复利害夷民上状莫登庸送款者甚众公惧夷性叵测未可轻信下令籍诸省土汉狼达水兵二十余万两广分三道以入一自凭祥一自龙州一自思陵而以归顺钦州乌山三哨援之云南分三道自莲花滩以入利兵储粮刻期待发九月至南宁择地布营登庸闻益惧屡使请罪且言黎民巳绝无可推择　朝廷曲赦其死愿归钦州四峒故地世世奉朝贡正朔如制辞极悲恳公念安南罹祸巳久　圣天子全覆宇内不忍一夫失所平其毒乱岂以贪利土地心且穷治大密非羁縻远夷之道遂定计以十一月纳降镇南关至期筑坛具仪登庸率属系颈徒跣北面蒲大献降表候命遣侄莫文明代诣阙下公疏请　上从之以登庸安南都统使分治其地处惟瞭等内地厚予田宅访黎氏之裔馆之他州进公太子太保加赐银绮　诏班师明年八月促入院九月自陈乞休不允壬寅正月至京师辞免进秩　上慰谕有加公益感激举时弊当厘革者列八事一禁酷刑二慎举劾三革骚扰四惩势豪五省繁文六明职守七正士气八备两造意以近世刑狱任情民多寃死官司上下相蒙多承风旨伺喜怒剥民供张钓取机利御史既不能辨奸伪日肆贵贱化习风靡俗流渐不可长请一一觉察如制　上报曰民不得所皆有司贪酷致御史举劾失实都察院不严考核吏部不公黜陟给事中不能紏正国家向□焉卿言切中时弊其令所司务实举行是时巡按辽东御史胡某纵左右受贿公劾罢之朝廷纪纲之稍振北虏犯边兵部有所建白必令公复议以上虏尝越三关畿辅震恐公以都城无郭恐一旦仓猝无备欲仿南都辅城以卫军民疏上不果行十一月理兵部事往时诸边将领转迁计纳赂厚薄迟速莫不称贷以行谓之债帅帅不能偿辄假科条没入军士衣粮朘削日甚以是边兵贫弱不支败衂公谒此弊不除虽有奇策不可取效痛禁抑诇发以杜幸门巳而奉　勑提督团营军务营内丁耗方议招募公上言兵贵精不贵多都城招募良民未必肯行而贾竖游食缘以括利莫若简阅先又言兵不用命以法令太宽上无节制故也夫退无必死之患进有不测之危孰肯冒锋镝以致命哉如涉逗遛自都指挥以下斩以狥首将则令巡抚状罪以闻如是而威不行者无是理也亲军卫士多勋戚中贵子弟怙势干宠名实莫究冗食滥爵未有齿及者公锐意清汰怨讟日起不动公善任人有所咨询虗巳相下即厮卒皆得尽言以是将领勇怯贤愚无不周知应剧忘者因以中之逮下诏狱谪戍雷州卒于贬所隆□丁卯都给事中辛自修等交章白其冤状　谕祭四坛遣官治葬赠太子太保 

　　○大司农克斋王公暐传（澹园集） 

　　澹园集 
　　句曲司农王公其古所称大臣者欤大臣者无苟□无诎节见一善亟推扬之恐后语保子孙黎民者必归之如公是巳金陵刘省斋都督以清节古道重一时公与同官豫章闻其与台察议论侃侃不阿心壮之巳同河漕见其力抗权奸矢死漕卒卫盖称之不容口云嗟乎此古人之风非近世所宜有也余生晚不获亲炙其人就所知者之传志向往焉公讳暐字克明别号克斋其先太原人自宋南渡家句容高祖蒙吉曾祖庸世有隐德祖升父槐皆以公贵赠资政大夫都察院右都御史大母汤氏母张氏俱赠夫人公状貌魁梧舞象时不类恒儿七岁授孝经小学即动引古人自期稍长读书朗然贯彻第家赤贫赠公朝夕虞叹曰安得儿辈有代劳者乎公闻之竦然独念诸弟稚无可担负者乃释书册代赠公营什一以给暇则手一编不置时时顾影叹曰天生予而使之久居人下耶邑有践更役赠公例当解药材于京公请代行比至会校士南宫同邸一孝廉录其试文示公公笑曰吾力能办此顷之榜出而孝廉得隽矣公奋曰吾异日不以此起家者有如日辄自书邸舍间其励志如此归独居一楼谢绝一切陈夫人馈食置楼之墄即返不亲授也每至午夜诵声烺□属词则自发其藻不繇师指而每试辄冠督学鳌山张公得公卷大器之巳举正德丙子乡荐偕计至都门覩所题识宛然是年联登进士第以事谒内合靳公与之扬扢世务甚畏服之曰此大受材也授吉安府推官人或以筮仕难公乃精心平亭之更以得上下心时宸濠逆节大着阳明先生倡义讨之檄公以一旅助有爱公者曰得无太夫人忧公让之曰吾敢以贼遗君父耶脱人人效此贼将谁诛于是亲冒矢石将卒先尝令一吏督战舰及期无一艘至以军兴法立斩以狥骤见者駴甚阳明先生大嘉公曰如王君可谓达权矣嗣是与参密谋兵攻南昌城破贑兵杀僇过当公亟禀阳明先生止之先生令系之狱数日疫疠作公复禀先生释之一军皆哗先生亟曰此我意也盖一言而公之所活不啻千万人矣先生念公运筹功奏捷疏胪列公名有首从义师争赴国难协谋并力共收全功语　武皇帝时举告　庙饮至礼叙功公当与伍文定埒而太夫人讣至即苴杖就途不反顾时朝议方诎新建功自文定而下特□□故以难之阳明娄请不应公踰公除仅仅加二级补大理寺左寺副大礼议起公随杨公廷和等伏阙泣争至触　天怒杖于廷不悔寻升江西按察佥事分巡湖东公精于法比时时以情衷三尺而行庐陵有父子三人昼剽人而夺之金者邑令周业置大辟公曰此饥所驱耳而阖门坐死可乎令曰此直指意公曰杀人以媚人吾不也陜商以贩锦至临江忤贵家值地方捕盗商随众往观因并逮焉不胜榜掠遂诬服经十余年未决公曰焉有伟丈夫如此而盗者移文核其年月并召居停者一讯得其实释之由是公名大噪于郡邑中矣摄学政课艺以理主浮诞者黜故一时所得多知名士寻升南光禄寺少卿改光禄寺少卿正品式裁侵渔多见采纳升太仆寺少卿　上方有事山陵公能匆卒应办事集而下不扰　上甚嘉之会考绩推恩制词云刚方之守强于自立通敏之子优于干理盖实录也升南太常寺卿亡何升都察院右副都御史巡抚江西江西故公旧游深晓民间疾苦与其吏敝又得侍御韩峰沈公来按其地两人同心以立纲振纪任一时黄授而下有望风解初绶者以　东宫恩赠大父父如公官大母母俱赠淑人荫子诚国子生公念句容朱家巷祖宗所自出载　御制孝陵碑未经表识樵牧莫禁上疏请建陵置守卒广尊祖敬宗至意廷议遣南礼侍崔铣同抚按提学御史诣其地会勘有尼之者事竟寝升南户部右侍郎改户部右侍郎寻转左奉　命摄其部篆会　廷议御虏事宜公与兵书毛公伯温悉心讲求斟酌祖法务经久可行不以一时便宜伤　国计会有言官语侵之公引咎乞归奉　旨勉留升都察院右都御史总督漕运兼巡抚凤阳等处至则夙敝尽扫岁纲如期无后者其贳海州之马课裁扬州之二闸人尤便之　太庙成　诏进阶资政大夫赠祖考皆如其秩祖母以下赠封夫人晋升户部尚书总督仓场督理西苑农事公所治公储务在摉伏匿革冗滥吏不得侵牟奸有戚畹以玉带黄金馈请庄田地公峻却之往仓场晒谷率杂泥沙公甃以砖石冀永利　上闻而嘉之赐大红纻丝四表里织金狮补等又赐　献皇帝御书文行忠信四篆字以示旌异亡何伪银事起先是部郎中余善继槩收两淮解银未及核尚书王杲御史艾朴皆廷杖戌边去科臣厉汝能语复侵公　上并杖公于廷且削籍以归是时相言与嵩争宠意忮甚汝进窥言旨引绳批根欲因以撼嵩公无与也顷之上悟杖汝进几死而远谪之意亦若以两解云公置不辩即日单骑趋里日灌园城南岁时伏腊二三昆弟暨微时交诗筒酒杯徜徉自适或携杖东皋课耕织话桑麻而已绝口不言仕途事然闻四方利害时政阙失未尝不拊几扼腕也识者方望公再起天下福而遽以疾逝惜哉公性廉靖鲜衒饰以暴人耳目而中实澟不可犯请谒者望风屏迹无识不识皆惮服扬历中外三十年循资而进非分事不错半趾刚肠嫉恶不能自禁论事必先别是非交友必先别君子小人见善如不及有过面折之不少假其取忌率由此立朝时二权臣皆贤重公欲引以自助而公持已有度有不可得而亲疏者科臣不知也居恒孝友笃挚视兄弟子已子婚娶教督务底成就取古忠厚廉正事訾娓说之足世范世味一切无所好顾独好书构楼贮之额曰藏书山房虽老持一卷不废书法得山谷笔意所文雄浑精严诗律泛滥于韦李少陵晚喜陶孟曰取其夷旷契我心也奏议凿凿可行不藻餙语书奏多焚其草仅克斋集二卷行于世　隆庆初理议礼诸臣当　恩恤者学臣周公弘祖疏公名与司寇顾公璘一体请恤格而未行夫公与尚书王公杲同时见枉杲既昭雪而未及公异日当有重公大节继周而上请者 
　　论曰余乡率推公殊绝人物谓其清节罕俦也夫公开府二方致位九列而敝屋数椽不蔽风雨距今甫百年遂无以家其许与刘公非其臭味然邪顾公义色昌言动关世道视险如夷不阻不渝非直养无害者不能讵仅仅以廉端称而巳余惧世渐久而知者鲜特详着之令尚论者知循其本云 

　　○户部尚书李公如圭传（胡直） 

　　胡直 
　　李如圭澧州人幼抱巨人志工文学登弘治己未进士授江西安福令首擒豪侠数辈寘诸法邑中肃然调建安时华林盗贼充斥乃阴设间歼其渠魁居民安堵入御史正德壬申按福建贪酷吏望风宵遁寻丁内艰终制不起者十余年廵按何鳌荐其才复起广西兵备副使升陕西按察使未之任擢都察院右佥都御史会延绥大饥廷议赈济荐圭才堪任乃列疏荒政十余事请得便宜行事　上可其奏至则问疾苦严法戒大布赈济之策全活数万人感惠立祠祀之事竣总理河道多方疏浚易置闸座修固堤岸引诸湖水接济河流由是粮运无阻黄河徙决患最大要在疏导淤塞先戒饬沿河州县依法造舟用铁扒尖锄驾舟顺流随方浚之故水得其道无冲决患进兵部右侍郎改吏部寻升户部尚书时逆胡犯边圉臣告急乃度其缓急先后疏请以次解发帑金庾粟无虑数十万军饷赖焉尝书弘济艰难四大字以自励以不善事权嘉靖壬寅致仕乙巳卒 

　　○户部尚书方公钝纪言（维风编） 

　　维风编 
　　方司徒公钝当分宜柄国时宠赂滋章天下仕宦璃然顾化即下之簿倅丞尉无不贿其里之尊贵人以徼庇植而望之尊贵人亦多以是饵若辈计者公见里中此辈以竿牍通者辄峻却之其人或固以请曰此具薄俸非取诸民也公则蹙容曰汝俸几何俯仰攸赖柰何推以遗我王法可畏民生可念汝不能其官我不能汝庇遗我何或复曲词曰此书一帙耳公则又曰余一自入任所习惟一大明律耳何暇读它书书积不读而徒以累他日归途夫役大升阴德事也竟片札不受里中痴子反有以憾者余初魁南宫时谒公余请拜公抗颜曰勿拜余乃揖命予坐时有郎差临清者先在座公若不礼余者苐顾郎谆谆诲之尝颦蹙曰往闻荐绅过此者必具丰饩华燕今民穷极矣如此皆民膏脂非我所藉以奉人面皮者但遇相知夙契一饭相延道故商心自是款洽奈何如此予初覩公遇予若甚倨乃听其语戢戢有味于中不欲辞去巳郎官别去仍一语不及予予起更端请曰小子起家蓬茅愿领教公厉声曰尔云蓬苐谁从母胎中即成进士耶予惶恐不敢再更端请起辞公送之门屏间谓余曰子即日廷试矣　上发策必有所欲言汝对中须言敬天惟在爱民亲贤当先远奸谨识之毋泄余乃揖谢教而出公尝谓新进者云作官无他言作到老学到老是矣嗣观政时公数数召同乡中士绅饮序以齿列不论官座中常有进士以齿加于京堂上者具尝恶草而情固款洽也常讯诸进士曰汝辈几人一寓几人一隶也大都所言皆前辈时事时套若勿闻者余初第时犹一及见此等风致今矣夫 

　　○户部尚书张润传 

　　嘉靖三十三年二月丁酉赠故户部尚书督理西苑农事张润太子少保谥恭肃赐祭葬如例润山西临汾县人弘治十五年进士授河南宜阳知县选给事中升顺天府丞都察院左佥都御史巡抚顺天宁夏仍回院管事九年秩满升副都御史坐大狱罢归十年余以言者荐　召复原职升兵部侍郎工部尚书丁忧服阕　召起户部不赴以疾乞致仕许之未几卒年八十余润端雅有度居官一志奉公所至有声绩而刚正自持屡迹不变其德宇恂恂恭让好礼乡人至今称之 

　　○资政大夫户部尚书赠太子少保樵村贾公□春神道碑 

　　□□ 
　　户部尚书赠太子少保樵村贾公讳应春字东阳樵村其别号也世定府定县人正德己卯中顺天乡举嘉靖癸未登进士第授河南南阳县令县当南北孔道冲剧莫加又藩封在邦域中军民杂揉豪右玩法难治公威惠互用境内肃清秩满擢知和州州事具举拜南京刑部员外郎擢本部郎中尽心谳断明威着声寻改刑部郎中拜知山西潞安府踰年改开封己亥春　圣天子幸承天过汴当路者檄公综理诸务区画详审纲举目张服其敏无何擢陜西按察司副使会河南巡按捃摭流议劾公勘报失实言者被谪并逮公左迁山东盐运司同知俄迁知汉阳府丁未进复陜中宪副以直前诬戊申擢布政司右参政宁羌贼起地方驿骚抚按檄公视师应时底定事闻　上嘉之有币帛之赐己酉擢本省按察使庚戌擢右布政使进左布政使法纪风行保厘政举辛亥拜都察院右副都御史巡抚关中公缮具积储攘外安内全陜之望不孤癸丑加兵部右侍郎兼右佥都御史总督三边军务时虏酋俺荅吉囊最强其弟若子把都台吉吉能尤称桀骜分部党落散处沿边逐水草移徙河套常岁边患又大同人丘富者狡狯之魁桀也负罪中国叛去降虏教其党乘秋寇边合骑揉猎禾稼攻犯堡台云龙应朔诸州亟罹其害时关陜亦有震邻之虞公夙夜惕励罄心殚谋防御备至是年六月虏大举寇鄜延公誓师率旅冲击斩首二百三十级获马驼千四百余夷器倍是丑类大衂功最捷闻荫一子国子生八月虏复人寇逆战牛营斩首百二十级十月寇神木堡斩首三十级甘肃龙沟脑斩番贼首十级十一月山丹斩虏首三十级捷闻赏白金四十两纻丝三表里十二月三原泾阳捕获奸细六人甲寅正月延绥斩虏首四十级□月贺兰山斩首三级路州捕奸细一人六月石硖口斩番贼首三级八月滥泥沟斩虏首四十级捕虏一人降虏二十八人斩番贼首五十级是月虏复寇纪中斩首一百四十级功最是岁奏捷者三　上赐银币若前有羌寻擢本部左侍郎仍兼院职总督宣大军务未行奉　旨仍旧总三边会三品考绩复荫一子国□□赠咀□封父隆如公官赠祖妣王氏封□□□□□人乙卯正月虏番并犯甘肃公布旅迎敌斩虏首三十级捕虏一人招降虏十七人斩番贼首六十级延绥石沟墩斩虏首九十级复有银币之赐二月兴武营斩虏首三十级延绥斩首二十级四月凉永斩首二十级斩番贼首三级阶州捕获番贼一人五月归德口斩虏首三十级十二月杏树梁斩首八级晾马营斩首五级沙河川斩首八级葭州捕获奸细四人是年加右都御史兼兵部右侍郎仍旧总督丁巳正月虏大举寇延绥斩首一百十余级获马驼夷器不可胜数功最复荫一子国子生公在陜数年兵戎整扬自宁夏至武修筑边墙一万一千八百余丈　上有白金之赐仍加俸一级是岁拜南京户部尚书寻改刑部尚书未几改户部尚书考核章程勾稽赢缩　国计赖焉戊午夏四月二品考绩　上遣中官赐以宝镪羊酒晋阶资政大夫加封祖若父俱尚书祖妣暨母俱夫人时公以疾上疏得　旨致政归二亲寿皆踰耋公承欢膝下愉愉如也居无何疾复作不起讣　闻赠太子少保 

　　○户部尚书谥恭简耿公定向传（京学志） 

　　京学志 
　　公讳定向字在伦湖广黄安人嘉靖丙辰进士少偕友生讲业即以兴起绝学巳任及登第擢监察御史时冢宰吴鹏与分宜比浊乱铨政公抗疏论罢之分宜夺气按关西所荐举后多名卿者行李萧然二笥或馈以石经虏疲役夫卒留之境上作留经记壬戌改督南畿学不以青紫业薄待诸生而诱进以古学留都固多好修特吉士公首得数辈以正学印之当其忘言默证洒然一笑不啻曾唯颜喟二程之吟弄以归也有驯行异等者拔之侪伍中檄有司礼聘入试里巷小民训以　圣谕六条而谓童子虚明当养以正至社学师不难拜而敦遣之故自胶庠以达里塾家诵户弦彬彬比于邹鲁矣轺车所至十四郡随亦兴起乃构崇正书院延四方来学之士而郡邑茂异亦时召就学以陶铸之葢公国作人冀善人多而天下治其用心如此生平爱惜人才奖拔善类每投揭政府录用之人无知者尝劾新郑相褊狭乏大臣度新郑相以此憾公以大理丞谪州判新郑罢荐起累迁至冏寺少卿升都察院右佥都御史丁内艰去而是时江陵以夺情起复与朝士构于公渐异矣及服阕荐用特出公巡抚福建公寓书讽其还诸谏臣不能用会公复丁外艰去江陵寻败台省交荐补都察院恊理佥都御史晋左副寻转刑部侍郎升南京都察院右都御史申台规救三抚臣抑新进风闻弹事者朝论韪之升户部尚书总督仓场八疏乞骸予告归家居七年卒年七十三赠太子少保谥恭简所著有庸言奏疏牍草应迹硕辅宝鉴先进遗风斆学商求小学新编闺训礼纂牧要编译异编儒宗传大事译学彖观生纪等书行于世学者称天台先生　国朝自新建后谈学者徧海内而或参以意见或荡于情欲皆影响良知与新建□公忧其斆也尝谓学先志以悟而入以修而证又谓学有三关四证语具在集中晚年力疾荅郭方伯书几万言大旨谓孔子之立达火传无尽所谓贤于尧舜者此也孟子愿学孔子以子弟从之孝弟忠信勋庸以距诐放淫天吏之征讨以守道待后创垂之统业可谓巫函不矢匠而善于择术者故公平生仡仡不厌不倦在朝在野无一日不与朋友相切磋兄弟门人无一语不以学问相究竟由越中以进之洙泗卒泽于道德醇如也公既殁远近同志皆位以哭留都既祀之名宦复建专祠武胜桥西南诸生以时瞻拜宇□至低回不能去云 

　　○光禄大夫太子太保户部尚书赠少保兼太子 太传杨公俊民墓志（王家屏） 

　　王家屏 
　　国家经费大司农寔领之异时承平寓内少事出入壹凖于额得以不诎虞隆万以来边粮内供几十倍故额顷年兵事数起益以大礼大工助赈诸费复皆额所不载者司农之难诚莫难于今日巳少保杨公适承其敝用黾勉调度伸诎赢　天子特加重焉尝曰户部不可一日无杨尚书而时时六卿虚席者半则又数诏公兼摄其事众不能无忌公亦坐是积劳致悴病矣一日视事毕忽眩仆地　上遣中使临问赐以牢醴蔬餐于其乞休也复　温旨慰留之乃竟不起讣闻　上辍朝一日赐祭九坛首命大宗伯将事邸第仍遣符卿某营兆域行人某护其丧归赠少保巳叙东征转粮加赠兼太子太傅并给之诰命称异数云公讳州民登第更名俊民字伯章号本庵系出弘农华阴徙古蒲自国初讳善甫者始高祖谌配张曾祖选配赵李祖四川佥宪瞻配田并以襄毅公贵累赠光禄大夫柱国少师兼太子太师吏部尚书而配皆一品夫人父襄毅公博加赠特进左柱国太师母加赠一品太夫人则以公故公生而英特不羣童时从大父宦蜀偶阅乡书志奋攻举子业不二年文藻勃发遂以儒士试省闱有声嘉靖壬子与计偕壬戌举礼部第四人登进士授户部主事值虏薄都城公受廪廪士之守陴者拊勉之士皆距踊人以是觇其能寻调礼部历主客郎有　诏赐戚里黄门趣公宣给公曰此内赐也宜于迎和门颁之非礼官所得与　上闻之是其言隆庆戊辰督学河南敦厉风教尝刻二程全书置赡学田祀乡先哲忠义节烈者士斌斌兴起转本省参政用法宽平偷三刺论死怜其壮有母出之他所予生比尤众顾操豪右独严大帅有暴里中者惮公屏迹时新郑当国而鄢陵刘生者新郑甥也傲不受课倍抶之除其名又其兄中丞公揭有司请祀于乡公恶其手刃一子弗许用是失新郑欢久弗调今　上践祚元年征入太仆少卿其冬襄毅公以疾谢政公请得扶侍归里居一岁丁襄毅公忧服除起补原官转太常少卿戊寅转大理寻擢都察院佥都御史抚治郧阳辛巳进副都御史移镇山东壬午　皇子生荫一子国子生其年升兵部右侍郎丁□忧去乙酉起户部右侍郎兼佥都御史督理漕河巡抚凤阳凡三历重镇所至斥贪残损徭赋实户口诘兵戎诸所兴除务计地方之便所不便者即诏条日下一切停阁忤权地弗顾也抚郧二年积羡八万五千余金适议罢郧抚预条善后七事防之东土闲田请轻其租听民自占垦期以数年易草莱沃壤其督漕也瓜洲并江弃地开港一曲纡回数里以便停泊遗策至今遵用焉丙戌还部丁亥改兵部左署部事会议虏王嗣封公言款未可遽罢惟内修守备而外勒西虏使尽还巢申定市额使无溢索溢索而罢未晚也议遂决戊子寿宫成以督役劳升正二品俸赐一品麒麟服己丑协理京营念营兵骄惰请选三大营备兵充总协标下令足三千人以资弹压报可是冬升户部尚书总督仓场庚寅秋还部视事公之入部也首言万历六年所增内供银二十万宜停取边饷自四十万今增至二百八十余万宜损裁且请大集廷臣杂议理财之法议未定而宁夏卒戕主帅叛有言其勾虏征薄潼关者公策叛卒婴城自守必不敢离窟穴本兵恇扰弗听也骤请发大兵讨之输将未半而朝鲜中倭患告急复请发大师东矣当是时东西用兵各数百万人刍糗迫于星火前后征调七年饟各数百千万其不足有议增盐策议拜爵免罪议劝输议借漕粮议转山□粟所以补苴之百方仅仅得无乏绝乃　皇长子出讲长公主婚　仁圣皇太后丧两宫灾助工作皆有费费皆不赀而河工织造恊济诸费不与焉无一不仰给于公者甲午中州大侵人相食公条议蠲赈事宜甚具所发帑庾银粟各数十余万而言者犹诋公稽延公言积榖备荒本有司事乃虚文无实动倚太仓太仓之蓄几何因自劾拯救无奇乞罢　上优诏褒慰时帑庾经耗九边年例益诎而求增无巳公请敕各督抚严核冒破侵克之弊共图裁省而内庭非时之索若增取滇金及趣办铺宫珠宝等费每随事匡救力劝　上以樽节要归于去其害财者以生财之术而台省诸臣乃数言矿利公曰矿非无少利但不胜其害耳则屡疏发难排之以故其事寝无何奸弁献谀以济大工名合　上意而从中复有阴持之者于是矿使四出而采珠榷税稽积盐括羡赎者蜂起用事利病尽归阉宦而公之术始穷即百言之弗入矣公自领大司农事十年凡三考而晋太子太保其侍经筵班读廷试卷朝审主笔郊庙陪祀及褒劳册玺宝镪金币之赐不可一二数冢宰缺则命署铨御史大夫缺则命摄宪廷臣中眷倚无两公亦感激知遇居平深念世受国恩当殚竭忠勤以图报称每有敷奏披沥悃诚冀幸感动不徒戆谏以招主过而自名乃婉曲转移有戆谏所不能得晨起入署诸曹郎以次禀画裁决略尽退而题覆章疏占荅笺记笔不停挥尽酉而后出至不知有寒暑既寝疾犹时惊起喀喀呓语家人不甚解然要皆公朝事嗟乎可谓鞠尽瘁死而后巳者矣乃忌者妄诋欺加非于公至殁而追咎会估事伐其丧此状所痛恨于捷幡之口而力白其诬者也赖　主上仁圣恩礼始终无少杀则何损于公之光大焉公体貌魁山瞻视有威而襟度坦夷绝无矫饰余尝窃窥公位崇而恪慎如庶官禄厚而清约如寒士身兼数器而沈深朴茂望之如木强人也叹以所养不可及迹其建竖乃一奉襄毅公之遗矩而步趋之世济其美不陨厥问盛矣哉 

　　


　　户部三（侍郎　郎中　员外郎　主事） 

　　◆侍郎 

　　户部右侍郎瑞安卓公敬传（袁袠） 
　　明卓忠贞公庙碑（澹园集） 
　　户部右侍郎王锺传
  </div>
  <div class="pagination">
   <a href="国朝献征录_page52.html">
    上一页
   </a>
   <span>
    ...
   </span>
   <a href="国朝献征录_page48.html">
    48
   </a>
   <a href="国朝献征录_page49.html">
    49
   </a>
   <a href="国朝献征录_page50.html">
    50
   </a>
   <a href="国朝献征录_page51.html">
    51
   </a>
   <a href="国朝献征录_page52.html">
    52
   </a>
   <span class="current-page">
    53
   </span>
   <a href="国朝献征录_page54.html">
    54
   </a>
   <a href="国朝献征录_page55.html">
    55
   </a>
   <a href="国朝献征录_page56.html">
    56
   </a>
   <a href="国朝献征录_page57.html">
    57
   </a>
   <a href="国朝献征录_page58.html">
    58
   </a>
   <span>
    ...
   </span>
   <a href="国朝献征录_page54.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
