<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1713 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1713 页/共 1860 页</h1>
    <div class="content">○丁巳。上策马至天津府城海神庙行礼。　　

○安南国使臣黎伯珰等、于道旁瞻觐。　　

○谕、据尚安奏、广西北流县知县耿毓孝、因相验遗漏伤痕。尸子叠控不休。该员拷打毙命。捏报病故。拟流改发乌噜木齐。到配巳十五年。应照例安插内地。若已到内地。遇有恩赦。应由该省督抚奏请释回。兹耿毓孝、因病未能起解。可否照已经起解在途会赦之例。准其省释等语。所奏实属错谬。凡拟流改发新疆之犯。新疆年满。仍照原拟流罪。定地安插。今耿毓孝因相验不实。转将尸子拷毙。捏报病故。实属酷虐。即遇恩诏。定例不准减等。乃尚安藉称年及七旬。衰病难以起解。代为声请。明系欲博宽厚之名。违例具奏。尚安不应沽名若此。著传旨申饬。仍交部严加议处。　　

○谕军机大臣等、本日据绵恩奏、派令番役。将陈倚道投递揭帖之家人张贵、并帮同送书之江西举人王晓、拏获到案。据王晓供称、陈倚道曾向伊从学。上年王晓会试后回家。道经时堡司衙门。陈倚道留住过年。告知该州书吏假印重徵。禀过府州。通详巡抚。未见审办。因王晓今年会试。交与文书。携带进京。令张贵投递等语。陈倚道揭报该州假印舞弊情节。既有描摹串票可据。自非无因。王晓系陈倚道业师。因赴京会试。知此事本省未经审办。将陈倚道揭部文书。顺带进京。交张贵投递。尚无不合。著传谕绵恩、即将举人王晓、家人张贵、一并省释。毋庸置议。　　

○又谕、向闻浙省地方官。徵收漕粮。多有浮收加耗之弊。从前王亶望任内。纵容劣员收粮浮冒。苦累小民。王亶望治罪之后。大加整饬。始得稍清积弊。近闻该省收漕弊窦。渐已如前。琅玕才具中平。为人老实。不能真认稽察。顾学潮虽尚知谨饬。硁硁自守。又闻其不能约束伊子。藩司大员。若仅不能约束属吏。尚可推之耳目不周。如竟不能约束亲子。则失之溺爱。更难望其整饬地方。该省收漕情弊。自必须切实严查。以肃漕政而清积习。伍拉纳近在邻省。浙江本其所属。平日必有风闻。著传谕该督、即将现在浙省收漕。是否实有浮收情弊。密行查明。迅速据实具奏。顷据伍拉纳奏称、徐嗣曾自京回任后。应赴浙省阅兵。并著该督于阅兵之便。亲至浙省。密加体访。如得有确据。即行参奏办理。伍拉纳果能秉公察办。究出情弊。尚可宽其失察之咎。倘敢瞻狥回护。代人掩饰。将来别经发觉。即将伍拉纳一并加倍治罪。恐该督不能当此重戾也。　　

○又谕、据穆和蔺奏雨水情形。及粮价平减一摺。已批欣慰览之。及阅单内所开开封、归德、彰德、卫辉、怀庆、河南、南阳、汝宁、陈州、许州、光州等属。均于三月二十、二十一、二十五等日。祇得雨一二寸。惟祥符县于二十八九日。得雨四寸。可见该省各府州属。尚未得有透雨。昨因该抚奏报得雨、未能深透、恐将来实有成灾处所。业经降旨。令该抚留心察看。不可讳饰。随时据实具奏矣。今据奏各属得雨。俱属稀少。望雨情形。已可概见。穆和蔺尚称二麦得此甘澍滋培。可望有秋等语。似此意存讳饰虽现在各属粮价。均属平减。但麦穗结实之时。亟需甘泽优沾。以资充足。麦收可望丰稔。粮价方不致增昂。即大田播种。亦正资时雨优渥。土膏滋润。莳插始有裨益。著传谕穆和蔺、即查明现在缺雨情形。麦收是否歉薄。并于大田有无妨碍之处。据实覆奏。以慰廑念。　　

○旌表守正捐躯直隶景州民杜五妻李氏。湖北沔阳州民卢么女卢氏。　　

○是日、驻跸柳墅行宫至已未皆如之。　　

○戊午。赐扈从王公大臣、及安南国陪臣等食。　　

○敕谕安南国王阮光平曰、惟尔向化输诚。倾心内属。爰效虔恭之悃。屡修贡献之仪。肫款可嘉。文词克茂。兹因朕御赐诗章。并将己酉年例贡。留抵下次正贡。具表遣使陈谢。兼进方物。值时巡于春令。礼成岱宗阙里而还。欣叩觐于行庐。跸旋津淀瀛堧之际。既欢迎于鹢首。复瞻拜于马前。用是赉以文绮。以广乐。俾得睹环海之殷繁。与行营之整肃。今者使臣回国。特赐王锦紀彩纻等物。以昭优眷。国王情殷祝嘏。计已诹吉遵途。喜相见之匪遥。益承恩于靡既。纶音载锡。巽命爰申。特谕。　　

○河南巡抚穆和蔺奏、豫省永城县境内。向有减水沟一道。上承砀山、虞城、夏邑等处坡水。下达濉河。因上年黄水漫溢。现多淤垫。又有申堤一道。系前明嘉靖年间建筑。藉以护卫城池。均关紧要。应请借帑兴修。再减水沟下游。江南萧县境之夏家桥、康家闸一带。俱有淤垫。现咨江省一律挑估。得旨允行。　　

○己未。谕曰、大学士嵇璜、系雍正庚戌科进士。服官有年。精神矍铄。兹当庚戌会试。巳届周甲之期。与新进士先后同年。实系人文盛事。著照从前史贻直之例。重与恩荣筵宴。以为艺林佳话。　　

○御赐诗曰、木天希遇两恩荣。戍茂前庚逮后庚。祖节昔同唐真杲。身阶今似汉韦平。可知袭庆缘修德。所喜力行不务名。黄阁重逢锡褒什。丝纶盛事纪皇清。　　

○又谕、前经礼部奏、内阁中书一项。据吏部咨称、现在候补者。仅有七员。自本年至下届癸丑科。三年之内。恐不敷用。请照例于会试落卷内。录取三十名等语。向例录取中书。系于会试揭晓后。将未经中式墨卷。送入内帘。交主考阅取。朕思移送落卷时。折阅弥封。查对红号。恐有漏洩情弊。而考官阅看墨卷。笔迹亦易于认识。且其时会闱已经彻棘。复行甄录中书。尤非慎重关防之道。向来定例本未周密。况中式进士。引见归班者。十年方能铨选知县。而落第者录取中书。转可即日得官。补缺后、六年俸满。又可内用主事。外用同知。比县令阶级转大。实未平允。著将落卷内录取中书、及学正学录之例。即行停止。俟带领覆试合式之新进士引见后。除已经录用之庶吉士、部属、即用知县外。其余归班进士。再交吏部按照甲第名次。通行带领引见。俟朕记名二三十人。以中书录用。不记名者。仍行归班。如此则考官无从滋弊。而归班进士。添一录用之途。实属两有裨益。所有本年会试落卷。如未经挑取。竟可毋庸办理。即已经录取。亦可不必。嗣后如挑取学正学录。亦照此办理。　　

○谕军机大臣等、本年朕八旬寿辰。各省文武大员。情殷祝厘。前已经朕派定。所有豫省派出之梁肯堂、现已升任直隶总督。川省派出之王站住、亦因病解任。该省督抚藩臬内。自当另派一员。令其届期来京。著即传谕新调豫抚穆和蔺、新授四川藩司和宁、前来叩祝。其河南巡抚印务。著穆和蔺于起程时。交景安护理。四川布政司印务。著孙士毅于和宁赴京时。委员接署。朕于七月二十三日。自热河起程旋跸。伊二人均于二十九日以前到京。随班祝嘏。并可面聆训示也。　　

○予浙江宁海营出洋捕盗遭风淹毙之守备董秉玉、赏恤如例。　　

○旌表守正捐躯直隶束鹿县民梁志汉妻王氏。　　

○庚申。谕军机大臣等据长麟奏、东省拨船。装运漕米赴通。经苏凌阿等、以直隶拨船揽载未回。将东省拨船。暂留备剥。查卫河一带。晴霁日久。倘水势稍落。骤须起剥。再行调取。势必缓不济急。请饬下苏凌阿等、将东省拨船。作速押回等语。所奏是。前因直省拨船揽载未回。是以将东省拨船。暂留备用。今直省船只。业已调回足敷拨运漕粮之用。若又扣留东省多船。转致闲置无用。现在东省卫河水势。虽尚不致短绌。但久晴未雨。河水日渐消落。恐须用船起剥。著传谕苏凌阿等即将所留东省拨船。刻即派员全行押回。并著梁肯堂、添派妥员。沿途督催。毋使片刻停留。俾得早抵东省备拨。　　

○以正红旗汉军副都统王汲、镶红旗汉军副都统兆庆、对调。　　

○是日、御舟驻跸兴福寺。　　

○辛酉。谕、直隶省节年缓带地丁银两。概行蠲免。所有一切经费。该省藩库现存银两。不敷支放。著于部库拨银六十万两。河南省藩库地丁项下、拨银一百万两。山西省藩库地丁项下、拨银四十万两。共银二百万两。照例解往直隶藩库收贮。以备应用。　　

○又谕、据嵩椿奏、请自英额边起、至叆阳边止。开拓边界。丈量荒地。分别赏给盛京各城旗人之无田地者。令其垦种等语。嵩椿所见甚是。但恐伊一人经理不能周到。且开拓之地。殊觉辽阔。未免于围场、挖参山场有碍。再田有肥瘠之殊。若不妥为办理。均匀分予。此时必有美恶之择。日后复起争端。著派吉庆、会同嵩椿、勘明开拓边界。务期于围场、挖参等山场无碍。量其荒地之肥瘠。妥为办理。均匀分予无地人等。俾不致有美恶之择。以杜日后争端。　　

○谕军机大臣等、据苏凌阿等奏、山东武城地方。河道水浅。续到南粮各帮。自须起剥。随饬杨村通判。将东省拨船发回等语。山东拨船。系豫备东省起剥之用。原不应久留直省。昨据长麟奏请委员押回。已降旨令苏凌阿、迅速将此项拨船。全行发回。并著梁肯堂飞咨沿途督催、前赴拨次。而苏凌阿等之摺。适于本日递到。自系闻知长麟欲行奏闻。始为此奏。著传谕该侍郎等、仍遵前旨。派委妥员。迅速押回。以资拨运。毋得稍有迟误。　　

○是日、驻跸桐柏村行宫。　　

○壬戌。谕、镶黄旗满洲副都统佛住、现在乌雅里苏台。吉庆现又出差。舒亮著兼署镶黄旗满洲副都统。　　

○补行浙江省乾隆五十二年分军政。卓异官八员。罢软官六员。年老官六员。有病官一员。分别议叙处分如例。　　

○是日、驻跸南红门行宫。　　

○癸亥。谕、前据高邮州巡检陈倚道揭报查获假印串票一案。随谕书麟查奏。兹据奏称、陈倚道于上年冬。两次将查获假印串票。禀报该州吴瑍、竟置不办。直至本年。经陈倚道通详。始捏称访获禀报。请将吴瑍革职严审等语。该州假印给串之事。知州吴瑍、不能查出严究。及巡检陈倚道访获禀报。意欲袒庇书役。沉搁不办。至数月之久。又因该巡检通详。知事难掩覆。始捏作访闻具禀。实非寻常徇玩可比。吴瑍、著革职。交与庆桂等、会同该督秉公严审定拟具奏。　　

○谕军机大臣等、本日朕驻跸南苑。自子刻至辰刻。大雨倾注。兼有雷电。颇为深透。及阅留京王大臣奏雨摺称、京师同时得雨。不过寸余。是迤北得雨。似尚优渥。看来云气宽广。东南西南一带。尤为浓厚。河南、山东地方。必已得有透雨。春夏以来。该二省雨泽稀少。时切廑怀。如同时果已广沛甘霖。则二麦获被滋培。结实自益加坚栗。尚未为迟。而大田得此浓膏。亦属大有裨益。至直省地方。顷据梁肯堂奏报、涿州亦同时得有透雨。与此处相同。是保定迤南一带。雨势较大。自必同沾甘澍。尚未据该督奏到。著传谕梁肯堂、穆和蔺长麟、将曾否同时得雨情形。迅速具奏。以慰廑注。　　

○又谕、据书麟奏、查明吴瑍袒庇奸书。沉搁不办。及闻巡检通详。知难掩饰。始捏作访闻禀报。又经陈倚道究出粮书夏琯、用假串抵还私债。令王如山、描摹印篆各情节。已据供认不讳。是该巡检揭报情形。竟系属实。闵鹗元职任封圻。康基田专司钱谷。于此等雕描假印。冒徵钱粮之案。一经发觉。即应究办。据实参奏。乃该抚于陈倚道详禀时。仅批饬两司严查。而康基田于本任应办之事。复移交臬司。并不自行查办。抚藩等互相推诿。延至三月之久。实属大奇。恐竟有狥纵劣员。通同欺蔽之事。现已明降谕旨。将吴瑍革职。著传谕庆桂、王昶、会同书麟、严审确情。务须水落石出。并将闵鹗元、康基田、如何通同徇隐之处。一并查明。据实具奏。毋得稍有回护。致干咎戾。至知府刘炳、接据陈倚道详报。不即批发。及该抚批饬审办。稽延一月有余。并未审详。亦必有袒护属员情弊。并著庆桂等、一并归案办理。　　

○又谕、据琅玕奏、西塘一带。自潮神庙迤西、至乌龙庙止。随塘涨出阴沙。长五千七百余丈。宽自二百丈、至一千五百九十丈不等。该处石柴各塘。层层保障。实为益加巩固等语。览奏欣慰之至。范公塘一带。为杭州省城之保障。石柴各工全赖阴沙为外卫。今该处迤西。随塘涨出新沙。宽长至数千丈。沙滩坚实。业成高阜。其迤东一带。自必逐渐涨长。而对面南岸阴沙。日渐坍卸。塘身巩固。更足以保卫民生。此皆仰赖海神默佑。灵贶聿昭。始得成此北涨南坍之势。实为滨海居民。额首感庆。著将内府藏香四十炷。发交琅玕、即著该抚亲赍至海神庙。虔诚告祭。用答神庥。　　

○又谕、本日浦霖覆奏到查禁私钱二摺。朕初阅其第一摺内称、访查郴桂等属。及滇黔下游商贩处所。严禁偷铸夹带等弊。先后拏获私铸六起。咨部完结。现在奸民颇知敛戢等语。朕即疑其所言未必皆实。且所称拏获私铸六起。亦从未奏闻。已于摺内批示。及阅其第二摺内称、民间日用小钱。久已剔除。其余官板制钱。因行使日久。稍有边幅不整、及颜色微黯者。现饬呈缴给价。解局改铸等语。是其所奏。前后自相矛盾。可见该省官局鼓铸。已不能如式。久有小钱夹杂行使。官钱且然。安能使民间私铸小钱。查禁净尽耶。各省设立官局。鼓铸钱文。大小轻重。本有一定之制。自应遵照京局宝泉宝源式样觔秤。如法鼓铸。民间既概用官钱。则私铸小钱。自无从夹杂行使。乃该抚始则称民用商贩。无偷铸夹带之弊。言已不实。继又称官板制钱。有边幅不整、及颜色微黯之处。则是官铸已有小钱。不啻自行呈告。大属不可。著传谕浦霖、务须督饬所属。实力查办。先清其官铸之源。始能杜私铸之弊。不得仍以颟顸了事。至毕沅、管辖二省。湖南官铸。既有小钱。湖北官局。有无鼓铸不能画一之处。及民用商贩。是否禁绝私钱。前经降旨询问。何以尚未覆奏。著传谕该督、将官局鼓铸。及民间偷铸、商贩夹带之弊。如何严行查禁之处。据实覆奏。不得视为具文。致坏钱法也。　　

○是日、驻跸团河行宫。　　

○甲子。谕、本年朕八旬寿辰。各省文武大员。情殷祝厘业经降旨。于各省将军、督抚、副都统、提、镇、藩、臬内。每省酌派二三员。来京叩觐。以遂其祝嘏之诚。向来提镇等官。有届三年奏请陛见之例。但本年各省提镇。既经有派令来京者。其未经圈出之员。该处地方营伍事务。各有职司。不可旷废。所有本年各省提镇等官。除派出者届期来京外。未经派出者。均不必拘泥成例。纷纷吁请陛见。将此通谕知之。　　

○谕军机大臣等、朕于十三日驻跸南苑。自子刻至辰刻。大雨倾注。极为深透。此亦阿桂所知者。及昨晚阅留京王大臣奏雨摺称、京城同时得雨。不过寸余。蒋赐棨等奏报南顶一带。得雨亦仅一寸。而本日福崧自京前来。因召见面加询问。据奏京师北城一带。得雨约有二寸。而皇城以南。前门内外。道路泥泞。街衢间段尚有积水。看来雨势颇大等语。胡季堂亦如此说。岂伊二人为饰言乎。是京城所得雨泽。不止寸余。昨日留京王大臣报雨时。阿桂尚未到京。嵇璜所奏分寸。恐未确实。著传谕阿桂、即将十三日。京城内外、及圆明园一带。得雨是否深透。究有几寸之处。迅速查明具奏。至黑龙潭、觉生寺、设坛祷雨。阿哥等轮往斋宿拈香。该处曾否同时普沾甘澍。并著阿桂、寄知十二十三两日在黑龙潭觉生寺、斋宿之阿哥等。一并查明覆奏。以慰廑注。　　

○又谕、昨驻跸南苑。甘霖大霈。见云气宽广。东南尤为浓厚。意东省亦必有雨泽。业经降旨询问长麟。本日据长麟奏称、十一日先已得雨。势甚滂沱。泰安属之泰安、肥城二县。暨济南属之历城、长清、陵县、章邱等处。均一律深透等语。览奏稍慰。惟是东省州县。朕巡幸所及。省城迤东之泰安一带。土膏本较滋润。又复得此透雨。自更沾渥。而省城迤西。如兖州、东昌、临清一路。风土乾燥。待泽尤殷。兹尚未据该抚奏及。恐该处仍未得有雨泽。倍切廑怀。昨日东南一带。云阴甚普。是否同时亦获霈甘膏。著再传谕长麟。将近日各属雨泽情形。详悉查明。迅速覆奏。以慰悬注。　　

○又谕、前因江、浙、四川、湖广、陕甘、云、贵等省。多有私铸小钱。业经通饬各省。严行查禁。昨据浦霖覆奏称、官板制钱。因行用日久。稍有边幅不整、及颜色微黯者。饬令地方官毋得挑剔太苛。以致市侩居奇昂价等语。可见小钱净尽之语。本未确实。各处钱局鼓铸钱文。大小轻重。本有一定之制。在京钱局。专有钱法侍郎稽察办理。是以向来俱系如式鼓铸。并无弊窦。外省钱局。有系臬司及他道专管者。总在督抚实力查察。庶局员不致任意舞弊。若专委该司等、漫无整顿。恐有不肖之员。或竟藉铸小钱。希图多得羡余。从中渔利。总之外省督抚。果能严饬所属。认真办理。原可诸弊肃清。即如近来漕务迟滞。经朕严行饬办。本年漕运。始得迅速抵通。可见地方应办事务。必须朕降旨督饬。方肯留心办理。及事过之后。仍复因循玩忽。又安用督抚大吏为耶。嗣后除京师行用钱文。俱系宝源宝泉二局铸造。向无搀和小钱。并直隶、山东、业经面谕梁肯堂、长麟、实心办理外。著再传谕各省督抚。所有鼓铸局钱。务须各督抚实力稽察。毋任局员稍有弊混。其民间私铸。尤须随时严办。毋得视为具文。一奏了事。倘私铸未能净绝。而官板制钱。又复不能如式。一经查出。朕必将该督抚一并治罪。至民可使由。不可使知。该督抚惟当妥为办理。毋令胥吏藉以滋扰。市侩闻风居奇。方于国计民生。均有裨益也。　　

○旌表守正被戕直隶平乡县民丁奉周聘妻王氏。　　

○是日、驻跸新衙门行宫。　　

○乙丑。上还圆明园。　　

○蠲缓安徽宿州、灵璧、泗州、旴＜日台＞、五河等五州县。并凤阳、长淮、泗州等三卫。乾隆五十四年分。水灾田亩额赋有差。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百五十二


大清高宗法天隆运至诚先觉体元立极敷文奋武孝慈神圣纯皇帝实录卷之一千三百五十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十五年。庚戌。四月。丙寅。上诣黑龙潭祈雨。　　

○谕、高邮州巡检陈倚道、揭报户部。查获私描印信。假给串票一案。曾经降旨。令书麟、闵鹗元、查明据实先行覆奏。昨据书麟奏、知州吴瑍、袒庇书役。沉搁不办属实。已将吴瑍革职严审矣。本日据闵鹗元覆奏、此案先据巡检陈倚道禀报。即经批行江宁藩司。会同臬司。严查速办。仍候督院批示。嗣于二月十二日。经过扬州该府刘炳、知州吴瑍、禀称、假印伪票一案。现在拏获粮书夏琯、究出实情等语。前据韩鑅、将陈倚道揭报详文。及呈验私描伪串呈览。朕即以此案情弊显然。自非出于捏造该巡检既于正月十六日。禀知闵鹗元。而该抚并未参奏。已属袒护劣员。即应立予严惩。因念该抚平日办事尚属认真。著即将此案情节。确切声明。据实陈奏。虽有应得之咎。尚可量从末减。故特派庆桂等、会同书麟、前往查办外。复令该抚先行覆奏。朕之于闵鹗元、不啻推心置腹。乃闵鹗元、始终袒庇吴瑍、曲为开脱。以此案系该州禀出。实属有心取巧。又复称此案仍候督院批示。试思此等案件。应督办者乎。应抚办者乎。吴瑍曾禀总督乎。抑先禀伊巡抚乎。乃伊意欲诿过总督。将来定案时。朕未必将通省大员。概行罢斥。若书麟得邀宽免。伊亦可希冀留任。讵知陈倚道若果禀知书麟。而该督并未参奏。此时更当加倍治罪矣。倘闵鹗元果无消弭情毙。当陈倚道禀报时。何不一面奏闻。一面咨会总督。彼此连衔速办。乃仅于陈倚道禀内批示。非瞻徇属员而何。直隶马十等一案。朕将大小官员。严行惩治。闵鹗元岂不知之。然刘峨不过形同木偶。司道等耽延不结。尚系废弛公事。即朱腹松亦未禀详总督。朕尚将刘峨降用。富尼善、朱澜等、分别严行治罪。今江苏高邮州私雕印信。假串重徵。关系官员书吏重罪。其事较之直隶迟误盗案更大。而闵鹗元始则意欲弥缝其事。继复饰词回护。实属狡诈负恩。朕临御五十五年。夙夜勤求治理。未尝稍事暇逸。虽意欲于六十一年归政。然一日在乎其位。即一日业乎其官。此可告之天下臣民者。乃闵鹗元欲以此大干法纪之事。希图颟顸混过。于朕前巧为尝试。其居心大不可问矣。朕方以闵鹗元久任巡抚尚能实力办事。将来或内用尚书。外擢总督。皆不可知。伊竟福薄灾生。身取罪戾。岂可复膺封疆之任。闵鹗元、著即解任。交与庆桂等、一并归案质审。所有江苏巡抚员缺。著福崧调补。何裕城、著调补安徽巡抚。其江西巡抚员缺。著姚棻署理。托伦、著补授江西布政使。其所遗江西按察使员缺。著司马騊补授。　　

○谕军机大臣等、高邮州粮书伪造印串。此事竟系闵鹗元有心捏饰瞻徇。不谓伊敢于如此。忍于如此。已于摺内详晰批示矣。知州吴瑍、袒庇奸书。沉搁不办。及闻巡检通禀。知事难掩饰。始作访闻禀报。而闵鹗元覆奏。复以该州暨巡检同时访获。仅以批司严查了事。显系袒庇属员。百喙难辞。不可不彻底查究。以期水落石出。痛加惩创。书麟既已失察于前。本有应得之咎谅不敢再有回护。致干重戾。庆桂、王昶、系特派严审此案之人。自当秉公鞫讯。逐一研究。务得实情。迅速先行具奏。此等大案。朕不办则已。若办。尔等岂能救人。莫因救人而害己。慎之　　

○又谕曰、康基田专任钱谷。于高邮州雕描假串。冒徵钱粮之处。一经发觉。即应严行究办。倘巡抚有回护属员情事。该藩司本有奏事之责。若果据实严参。或径详揭督抚。方为不负任使。谅闵鹗元亦难勒令徇隐。乃康基田于本任应办之事。复移交臬司查究。如此推诿迟延。竟至三月之久。非有心袒庇该州。即系迎合闵鹗元之意。欲图消弭其事。康基田向来熟悉河务。办事尚属认真。朕方加之委任。此事不应有心徇庇若此。深为可惜。著传谕康基田、即将此案因何不据实参奏。并有无瞻顾上司请托示意。抑系已意徇庇属员。一并明白直奏。将来定案时。或可稍从末减。毋再稍有隐饰。自贻伊戚也。　　
</div>
    <div class="pagination">
<a href="清实录乾隆朝实录_page1712.html">上一页</a><span>...</span><a href="清实录乾隆朝实录_page1708.html">1708</a><a href="清实录乾隆朝实录_page1709.html">1709</a><a href="清实录乾隆朝实录_page1710.html">1710</a><a href="清实录乾隆朝实录_page1711.html">1711</a><a href="清实录乾隆朝实录_page1712.html">1712</a><span class="current-page">1713</span><a href="清实录乾隆朝实录_page1714.html">1714</a><a href="清实录乾隆朝实录_page1715.html">1715</a><a href="清实录乾隆朝实录_page1716.html">1716</a><a href="清实录乾隆朝实录_page1717.html">1717</a><a href="清实录乾隆朝实录_page1718.html">1718</a><span>...</span><a href="清实录乾隆朝实录_page1714.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
