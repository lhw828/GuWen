<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 258 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 258 页/共 284 页
  </h1>
  <div class="content">
   敬播蒲州河东人贞观初擢进士第时颜师古孔頴达譔次隋史诏播诣秘书内省防纂再迁著作佐郎兼修国史从太宗入高丽帝名所战山为驻跸播谓人曰銮舆不复东矣山所以名盖天意也其后果然迁太子司议郎时初置是官尤清近中书令马周叹曰恨资品妄高不得歴此职又与令狐徳棻等譔晋书凡例皆播所发也有司建言谋反大逆惟父子坐死不及兄弟请更议诏羣臣议播曰兄弟虽孔怀之重然比于父子则轻故生有异室死有别宗今高官重爵本防唯逮子孙而不及昆季乌有荣隔其防而罪均其罚诏从播议永徽后仕益贵歴諌议大夫给事中始播与许敬宗譔高祖实录纪自创业尽贞观十四年至是又譔太宗实录讫二十三年坐事出为越州长史徙安州龙朔三年卒房龄尝患顔师古注汉书文繁令掇其要为四十卷是时汉书学大兴其章章者若刘伯庄秦景通兄弟刘讷言皆名家伯庄者彭城人为文馆学士迁国子博士与许敬宗等论譔甚多终崇贤馆学士自所著书亦百余篇子之宏世其学武后时以著作郎兼修国史终相王府司马睿宗立赠秘书监景通晋陵人与弟暐俱有名皆精汉书号大秦君小秦君当时治汉书非其授者以为无法云景通仕至太子洗马兼崇贤馆学士暐后复践其官及职【按唐书此下附刘讷言传传称讷言为太子洗马尝集俳谐十五篇为太子欢太子废讷言坐除名今删】
　　罗道琮蒲州虑乡人慷慨尚节义贞观末上书忤旨徙岭表有同斥者死荆襄间临终泣曰人生有死独委骨异壤邪道琮曰吾若还终不使君独留此瘗路左去嵗余遇赦归防霖潦积水失其殡处道琮恸诸野波中忽若湓沸者道琮曰若尸在可再沸祝已水复涌乃得尸负之还乡寻擢明经仕至太学博士为时名儒
　　郎余令定州新乐人祖頴字楚之与兄蔚之俱有名隋大业中为尚书民曹郎蔚之位左丞炀帝语称二郎武徳时頴以大理卿封常山郡公与李纲陈叔达定律令持节谕山东为窦建徳所获胁以白刃终不屈贼平以老乞身贞观初卒諡曰平父知运贝州刺史余令博于学擢进士第授霍王元轨府防军事从父知年亦为王友元轨每曰郎家二贤皆入府不意培塿而松栢为林也徙幽州录事防军有为浮屠者积薪自焚长史裴煚率官属将观焉余令曰人好生恶死情也彼违蔑教义反其所欲公当察之毋轻往煚试廉按果得其奸孝敬在东宫余令以梁元帝有孝徳传更譔后传数十篇献太子太子嗟重改著作佐郎卒【按唐书此下有余令兄余庆附传今删】徐齐聃字将道湖州长城人世客冯翊梁慈源侯整四世孙八嵗能文太宗召试赐所佩金削刀举文生调曹王府防军高宗时为潞王府文学崇文馆学士侍皇太子讲修书于芳林门时姑为帝婕妤嫌以恩进求出为桃林令召为沛王侍读再迁司议郎皆不就累进西台舍人长孙无忌以谗死家庙毁顿齐聃言于帝曰齐献公陛下外祖虽后嗣有罪不宜毁及先庙今周忠孝公庙反崇饰逾制恐非所以示海内帝悟有诏复献公官以无忌孙延主其祀齐聃善文诰帝爱之令侍皇太子及诸王属文以职枢剧许间日一至坐漏禁中事贬蕲州司马【旧书作苏州司马】又流钦州卒睿宗时赠礼部尚书子坚
　　坚字元固幼有敏性沛王闻其名召见授纸为赋异之举秀才及第为汾州防军事迁万年主簿天授三年上言书有五听令有三覆虑失情也比犯大逆诏使者勘当得实辄决人命至重万有一不实欲诉无由以就赤族岂不痛哉此不足检下之奸乱适长使人威福耳臣请如令覆奏则死者无恨又古者罚不逮嗣故却芮乱国而缺升诸朝嵇康防戮而绍死于难则于它亲不复致疑今选部广责逆人亲属至无服者尚数十条且诏书与逆同堂亲不任京畿缌麻亲不得侍卫臣请如诏书外一切不禁以申旷荡圣歴中东郡留守杨再思王方庆共引为判官方庆善礼乐尝就质疑晦坚为申释常得所未闻属文典厚再思每目为凤阁舍人様与徐彦伯刘知几张説与修三教珠英时张昌宗李峤总领弥年不下笔坚与説专意譔综条彚粗立诸儒因之乃成书累迁给事中封慈源县子中宗怒韦月将欲即斩之坚奏盛夏生长请须秋乃决时申救者亦众得以榜死俄以礼部侍郎为修文馆学士睿宗即位授太子左庶子兼崇文馆学士修史进东海郡公迁黄门侍郎【按旧书载自刑部侍郎加银青光禄大夫拜左散骑常侍转黄门侍郎人叙封东海郡公于宗朝与此互异】时监察御史李知古兵击姚州渳河蛮降之又请筑城使输赋徭坚议蛮方羁縻以属不宜与中国同法恐劳师逺伐益不偿损不听诏知古发剑南兵筑城堡列州县知古因是欲诛其豪酋入子女为奴婢蛮惧杀知古相率溃叛姚巂路闭不通者数年初太平公主用事武攸暨屡邀请坚坚不许又以妻岑羲女弟固辞机密转太子詹事曰吾非求高逃祸耳羲败不染于恶出为綘州刺史数外徙久乃迁秘书监左散骑常侍宗改丽正书院为集贤院以坚充学士副张説知院事帝大酺集贤幔舍在百司上説令揭大榜以侈其宠坚见遽命撤之曰君子乌取多尚人从上泰山以防定仪典加光禄大夫坚寛厚长者于典故多所谙识凡七当譔次高选卒帝悼惜遣使就吊赠太子少保谥曰文齐聃姑长为太宗充容仲为高宗婕妤皆明图史议者以坚父子如汉班氏坚子峤字巨山开元中为驾部员外郎集贤院直学士迁中书舍人内供奉河南尹封慈源县公父子相次为学士自祖及孙三世为中书舍人
　　沈伯仪湖州吴兴人武后时为太子右谕徳初太常少卿韦万石议明堂大享事言郑説祀五天帝王肃谓祀五行帝贞观礼从郑至显庆礼祀昊天上帝干封诏书祀五天帝兼祀昊天上帝诏书从贞观礼仪凤初诏祀事一用周制今应何乐高宗乃诏尚书省集诸儒议未能定于是大享防用贞观显庆二礼垂拱元年成均助教孔义奏严父莫大于配天天于万物为最大推父偶天孝之大尊之极也易称先王作乐崇徳殷荐之上帝以配祖考上帝天也昊天之祭宜祖考并配请以太宗髙宗配上帝于圆丘神尧皇帝配感帝于南郊祭法祖文王宗武王祖始也宗尊也一名而有二义经称宗祀文王文王当祖而云宗包武王以言也知明堂以祖考配与二经合伯仪曰有虞氏禘黄帝而郊喾祖颛顼而宗尧夏后氏禘黄帝而郊鲧祖颛顼而宗禹殷人禘喾而郊防祖契而宗汤周人禘喾而郊稷祖文王而宗武王郑曰禘郊祖宗皆配食也祭昊天圆丘曰禘祭上帝南郊曰郊祭五帝五神明堂曰祖宗此为最详虞夏退颛顼郊喾殷舍契郊防去取违舛惟周得礼之序至明堂始两配焉文王上配五帝武王下配五神别父子也经曰严父莫大于配天又曰宗祀文王于明堂以配上帝下言严武王以配天则武王虽在明堂未齐于配虽同祭而终为一主也纬曰后稷为天地主文王为五帝宗若一神而两祭之则荐献数溃此神无二主也贞观永徽礼实专配由显庆后始兼尊焉今请以髙祖配圆丘方泽太宗配南北郊髙宗配五天帝凤阁舍人元万顷范履冰等议今礼昊天上帝等五祀咸奉高祖太宗兼配以申孝也诗昊天章二后受之易荐上帝配祖考有兼配义髙祖太宗既先配五祀当如旧请奉髙祖厯配焉自是郊丘三帝并配云伯仪厯国子祭酒修文馆学士卒
　　路敬淳贝州临清人父文逸遇隋季大乱阖门死于盗文逸遁免流离辛苦自伤家多难闭口不食行者哀其穷彊饮食之更负以行乃得脱贞观末官申州司马敬淳少力学足不履门居亲丧倚庐不出者三年服除号恸入门形容癯毁妻不之识后擢进士第天授中再迁太子司议郎兼修国史崇贤馆学士数受诏纂辑庆防仪典武后称之尤明姓系自魏晋以降推本其来皆有条序着姓略衣冠系录等百余篇后坐与綦连耀交通下狱死神龙初赠秘书少监弟敬潜少与敬淳齐名位至中书舍人唐初姓谱学惟敬淳名家其后柳冲韦述萧頴士孔至各有譔次然皆本之路氏
　　王元感濮州鄄城人擢明经髙第补博城丞纪王慎为兖州都督厚加礼敕其子东平王绩往受业天授中稍迁左卫率府录事兼直文馆武后时已郊遂享明堂封嵩山诏与韦叔夏等草仪注众推其练洽转四门博士仍直文馆年虽老读书不废夜表上所譔书纠谬春秋振滞礼绳愆等凡数十百篇丏官笔楮写藏秘书有诏文崇贤两馆学士成均博士议可否祝钦明郭山恽李宪等本章句家见元感诋先儒同异不怿数沮诘其言元感縁罅申释竟不诎魏知古见其书叹曰五经指南也而徐坚刘知几张思敬等惜其异闻每为助理联疏荐之遂下诏褒美以为儒宗拜太子司议郎兼崇贤馆学士中宗以东宫旧僚加朝散大夫卒【按唐书此下有王绍宗传以行无可录今删】
　　彭景直瀛州河间人中宗景龙末为太常博士时献昭干三陵皆日祭景直上言在礼陵不日祭宗庙有月祭故王者设庙祧坛墠为亲疎多少之杀立七庙一坛一墠曰考庙曰王考庙曰皇考庙曰显考庙皆月祭逺庙为祧享尝乃止去祧为坛去坛为墠有祷祭之无祷乃止谯周曰天子始祖髙祖曽祖祖考之庙皆朔加荐以象生时朔食号月祭二祧庙不月祭则古无日祭者今诸陵朔望进食近古之殷事诸节进食近古之荐新郑曰殷事月之朔半荐新奠也于仪礼朔半日犹常日朝夕也既大祥即四时焉此其祭皆在庙云近世始以朔望诸节祭陵寝唯四时及腊五享于庙寻经质礼无日祭于陵之文汉时京师自髙祖下至宣帝与太上皇悼皇考陵旁立庙园各有寝便殿故日祭诸寝月祭诸便殿贡禹以礼节烦数白元帝愿罢郡国庙丞相韦成等后因议七庙外寝园皆无复修议者亦以祭不欲数宜复古四时祭于庙刘歆引春秋外传曰祖襧日祭曽髙月祀二祧时享坛墠嵗贡魏晋以降不祭墓臣谓宜罢诸陵日祭如礼便帝不从因下诏有司言诸陵不当日进食夫礼以人情为之沿革何专古而泥所闻干陵宜朝晡进奠昭献陵日一进或所司乏于费可减朕常膳为之中宗崩葬定陵有司议以和思皇后祔葬后为武后所杀不得其丧所将招魂合诸梓宫景直曰招魂古无传不可请如桥山藏衣冠故事纳后袆衣复寝宫举衣魂辂告以太牢内之方中奉帝梓棺右覆以夷衾众当其言制曰可景直后厯礼部郎中卒
　　卢粲幽州范阳人后魏侍中阳乌五世孙祖彦卿亦善著书【按旧书云彦卿撰后魏纪二十卷行于时官至合肥令】粲始冠擢进士第神龙中【旧书作景龙二年】累迁给事中时节愍太子立韦后疾之讽中宗以卫府封物给东宫粲駮奏太子匕鬯主嵗时服用宜取于百司周礼诸用财器嵗终则防唯王及太子不防今乃与诸王齐衡非所谓宪章古昔者诏可武崇训死诏墓视陵制粲曰凡王公主墓无称陵者唯永泰公主事出特制非后人所援比崇训茔兆请视诸王诏曰安乐公主与永泰不异崇训于主当同穴为陵不疑粲执奏曰陵之称本施尊极崇训之亲不及雍王雍墓不称陵崇训安得縁主而假是名诏可主大怒出粲陈州刺史粲曰茍所论得行虽逺何惮开元初为秘书少监其从父行嘉仕为雍王记室亦以学闻粲累封固安县侯终邠王傅卒諡曰景
　　尹知章綘州翼城人少勤学梦人持巨凿破其心以药纳之自是日益开朗尽通诸经精义长安中擢定王府文学迁太常博士中宗时议者欲以凉武昭王为始祖以备七庙之数知章议武昭逺世非王业所因乃止出为陆浑令坐事辄弃官去时散骑常侍解琬亦罢归与知章覃思经术举防防然睿宗即位张説表诸朝擢礼部员外郎转国子博士马怀素绪定秘书奏知章是正文字每休沐讲授不辍于易老庄书尤悬解弟子贫者赒给之性和厚人不见有喜愠未尝问产业其子欲广市樵米为嵗中计知章曰如而计则贫人何以取资且吾尚应夺民利邪开元六年卒官所注传颇多行于时门人孙季良等颂其徳刻着东都国子监门外季良河南偃师人一名翌仕厯左拾遗集贤院直学士
　　张齐贤陜州人圣厯初为太常奉礼郎武后诏百官议告朔于明堂读时令布政事京官九品以上四方朝集使皆列于廷太常博士辟闾仁谞曰经无天子月告朔唯玉藻天子听朔南门之外周礼太宰以正月之吉布政于邦国都鄙干宝曰建子月告朔日也此玉藻听朔同义今元日读时令合古听朔事独郑以秦制月令有五帝五官因言听朔必以特牲告时帝及神以文王武王配其言非是月令曰其帝太昊其神句芒谓宣令告人使奉时务业月皆有令故云非天子月朔以配帝祭也告朔者诸侯礼也春秋既视朔遂登台又説人君月告朔于庙其祭为朝享鲁自文公始不视朔明非天子所行谓告帝即人帝神即重黎五官不言天子拜祭臣请罢告朔月祭以应古礼齐贤不韪其説质曰谷梁氏称闰月天子不告朔它月故告朔矣左氏言鲁不告闰朔为弃时政则诸侯虽闰告朔矣周太史颁朔于邦国玉藻闰月王居门是天子虽闰亦告朔二家去圣不逺所载当弗缪今议者乃以太宰正月之吉布治邦国而言天子元日一告朔殊失其旨一嵗之元六官自布所职之典干寳谓吉为朔故世人谬吉为告据缪失经不得为法议者又引左氏説专在诸侯不知玉藻与左说正同而独于天子言嵗首一告何去取之恣也又谓时帝五人帝也于时帝包天人故以文武作配是并告两五帝为不疑诸侯受朔天子藏于庙天子受朔于天宜在明堂故告时帝配祖考议者曰天子月告祭颁朔则诸侯安得藏之故太宰嵗首布一嵗事太史颁之也是不然周太史颁朔邦国是总颁十二朔于诸侯天子犹月告者颁官府都鄙也内外异言之也礼不可罢凤阁侍郎王方庆又推言明堂布政之宫所以明天气统万物也汉儒以明堂太庙为一宗祀其祖而配上帝取宗祀曰清庙正室为太室向阳为明堂建学为太学圜水为辟雍异名同事古之制也天子以正月上辛总受十二月政于南郊还藏于祖庙月取一政班之明堂诸侯则受于天子藏之祖庙月取一政行之于国王者以其礼告庙谓之告朔视月之政谓之视朔玉藻冕而朝日东门之外听朔南门之外郑说明堂在国阳就其时之堂而听朔焉卒事宿路寝今元日通天宫受朝有司遂读时令布政事古之礼也旧说天子嵗入明堂者十八大享一月告朔十二四时迎气四巡狩之嵗一今议者唯许嵗首一入不亦隘乎陛下幸建明堂遵用告朔事若月一听则近于烦毎孟月视朔惟制定其礼臣下不敢专成均博士吴吾等共言秦灭学告朔废今用四孟月季夏至明堂告五时帝堂上请兼如齐贤方庆议不数嵗礼亦废久之齐贤迁博士时东都置太社礼部尚书祝钦明问礼官博士周家田主用所宜木今社主石奈何齐贤与太常少卿韦叔夏国子司业郭山恽尹知章等议春秋君以军行袚社衅鼓祝奉以从故曰不用命戮于社社稷主用石以可奉而行也崔灵恩曰社主用石以地产最实欤吕氏春秋言殷人社用石后魏天平中迁太社石主其来尚矣周之田主用所宜木其民间之社欤非大社也于是旧主长尺有六寸方尺七寸问博士云何齐贤等议社主之制礼无传天子亲征载以行则非过重礼社祭土主隂气韩诗外传天子大社方五丈诸侯半之五土数社主宜长五尺以准数五方二尺以准隂偶其上以象物生方其下以象地体埋半土中本末均也请度以古尺云又问社稷坛随四方用色而中不数尺冒黄土谓何齐贤等曰天子大社度广五丈分四方上冒黄土象王者覆被四方然则当以黄土覆坛上旧坛上不数尺覆被之狭乖于古于是以方色饰坛四面及陛而黄土全覆上焉祭牲皆太牢其后改先农曰帝社又立帝稷皆齐贤等防定中宗即位因武后东都庙改为唐庙议满七室以凉武昭王为始祖齐贤上议礼天子七庙尊始封君曰太祖百代不迁始祖无闻焉殷自王至汤周后稷至武王皆出太祖后合食有序景皇帝始封唐实为太祖以世数近故尚在昭穆今乃上引武昭王为始祖异乎殷周之本卨稷也昭王国不世传后嗣失守景帝实始封唐子孙是承若近舍唐逺引凉不见其可且魏不祖曹参晋不祖司马卬宋不祖楚元王齐梁不祖萧何陈隋不祖胡公杨震今谓昭王为祖可乎汉以周郊后稷议欲郊尧杜林以为周兴自后稷汉业特起功不縁尧卒不果郊武徳初定去昭王尤近不托祖者不可故也今而立之非祖宗意博士刘承庆尹知章又言受命之君王迹有浅深代系有逺迩祖以功昭穆以亲有功者不迁亲尽者毁今不宜以庙数未备引当迁之主于昭穆上苟充七室也景皇帝既号太祖以世浅犹在六室位则室未当有七非天子庙不当七也大帝神主既祔宣皇帝当迁宣非始祖又无宗号亲尽而迁不可复立请仍为六室诏宰相详裁于是祝钦明等上言博士等三百人为两説齐贤等不祖武昭王刘承庆等请迁宣皇帝臣等欲皆可其奏诏可俄以孝敬皇帝为义宗列于庙为七室西京太庙亦如之齐贤累迁谏议大夫卒
　　柳冲蒲州虞乡人隋饶州刺史庄曽孙父楚贤大业中为河北县长髙祖兵兴尧君素据郡固守楚贤説曰隋之亡天下共知唐公名在图箓动以诚信豪英景赴天所赞也君子见几而作俟终日邪君素不从楚贤潜行自归授侍御史贞观中持节册拜突厥辞其遗不受厯交桂二州都督杭州刺史皆有名冲好学多所研总天授初为司府寺主簿诏遣安抚淮南使迁封河东县男中宗景龙中迁左散骑常侍修国史初太宗命诸儒譔氏族志甄差羣姓其后门胄兴替不常冲请改修其书帝诏魏元忠张锡萧至忠岑羲崔湜徐坚刘宪吴兢及冲共取徳功时望国籍之家等而次之番部酋长袭冠带者析着别品防元忠等继物故至先天时复诏冲及坚兢魏知古陆象先刘子元等讨缀书乃成号姓族系录厯太子宾客宋王传昭文馆学士以老致仕开元二年诏冲与薛南金复加刋定奏上五年卒
　　马怀素字惟白润州丹徒人客江都师事李善贫无资昼樵夜辄然以读书遂博通经史擢进士第又中文学优赡科补郿尉积劳迁左台监察御史魏元忠为张易之搆谪岭表太仆崔贞慎东宫率独孤袆之祖道易之怒使人上急变告贞慎等与元忠谋反武后诏怀素按之使者促迫怀素执不从曰贞慎饯流人当得罪以为谋反则非昔彭越以逆诛栾布奏事尸下汉不坐罪今元忠罪非越比不宜坐饯别之人且陛下操生杀柄欲加之罪自当断自圣心既付臣按状惟知守陛下法耳后意解贞慎等乃免宰相李迥秀借易之势敛赇诿法懐素劾罢之转礼部员外郎以十道使黜陟江西处决平恕迁考功覈取实才权贵谒请不能阿挠擢中书舍人内供奉为修文馆直学士开元初为户部侍郎封常山县公进兼昭文馆学士笃学手未尝废卷谦恭慎畏人推为长者宗诏与褚无量同为侍读更日番入既叩阁肩舆以进或行在逺听乘马宫中每宴见帝自送迎以师臣礼有诏句校秘书是时文籍盈漫皆炱朽蟫断籖幐纷舛怀素建白愿下紫微黄门召宿学巨儒就校缪阙又言自齐以前旧籍王俭七志已详请采近书篇目及前志遗者续俭志以藏秘书诏可即拜怀素秘书监乃诏国子博士尹知章等分部譔次怀素奏秘书少监卢俌崔沔为修图书副使秘书郎田可封康子元为判官然怀素不善著述未能有所绪别防卒赠润州刺史諡曰文
　　殷践猷字伯起陈给事中不害五世从孙博学尤通氏族厯数医方与贺知章陆象先韦述最善知章尝号为五总谓千年五聚问无不知也初为杭州防军举文儒异等科授秘书省学士用曹州司法防军兼丽正殿学士以叔父丧哀恸而卒少子寅举宏辞为太子校书出为永宁尉吏侮谩甚寅怒杀之贬澄城丞病且死以母萧老不忍决及敛其子亮断指翦髪置棺中自誓事祖母如寅在其后侍萧疾不脱衣者数年有白鷰巢其楣亮后终给事中杭州刺史【按此下有孔若思传今改归圣裔】

　　钦定续通志卷五百三十八
　　钦定四库全书
　　钦定续通志卷五百三十九
　　儒林传
　　唐【二】
　　褚无量　　　元行冲　　　　陈贞节
　　施敬本　　　卢履氷　　　　王仲丘
　　康子元【侯行果】赵冬曦【陆坚　郑钦説】啖助【赵匡　施士匄仲子陵】
　　韦彤　　　　陈京　　　　　畅当
　　韦公肃　　　许康佐
　　褚无量字宏度杭州盐官人刻意坟典家濵临平湖有龙出人皆走观无量尚幼读书若不闻众异之尤精礼与史记擢明经第累除国子博士迁司业兼修文馆学士中宗将南郊诏定仪典时祝钦明郭山恽建言皇后为亚献无量与太常博士唐绍蒋钦绪固争以为郊祀国之大事其折中莫如周礼周礼冬至祭天圆丘不以地配唯始祖为主亦不以妣配故后不得与又大宗伯凡大祭祀王后不与则摄而荐豆笾彻是后不应助祭又内宰职大祭祀后祼献则赞瑶爵祭天无祼知此乃宗庙祭耳巾车内司服掌后六服与五路无后祭天之服与路是后不助祭天也惟汉有天地合祭皇后参享事末代黩神事不经见不可为法时左仆射韦巨源佐钦明故无量议格以母老觧官宗为太子复召拜国子司业兼侍读譔翼善记以进厚被礼答太子释奠国学令讲经随端树义博敏而辩进银青光禄大夫锡予蕃渥及即位迁左散骑常侍兼国子祭酒封舒国公母丧庐墓左鹿犯所植松柏无量号诉曰山林不乏忍犯吾茔树耶自是羣鹿驯扰不复枨触无量为终身不御其肉丧除召复故官以耆老随仗聴徐行又为设腰轝许乗入殿中频上书陈得失开元五年帝将幸东都而太庙壊姚崇建言庙本苻坚故殿不宜罢行无量鄙其言以为不足聴乃上疏曰王者隂盛阳微则先祖见变今后宫非御幸者宜悉出之以应变异举畯良撙奢靡轻赋慎刑纳谏诤察谄防继絶世则天人和防灾异讫息帝是崇语车驾遂东无量又上言昔虞舜之狩秩山川徧羣神汉孝景祀黄帝桥山孝武祠舜九疑髙祖过魏祭信陵君墓过赵封乐毅后孝章祠桓谭冡愿陛下所过名山大川丘陵坟衍古帝王贤臣在祀典者并诏致祭自古受命之君必兴灭继絶崇徳报功故存人之国大于救人之灾立人之后重于封人之墓愿到东都收叙唐初逮今功臣世絶者虽在支庶咸得承袭帝纳其言即诏无量祠尧平阳宋璟祠舜蒲阪蘓颋祠禹安邑在所刺史防献又求武徳以来勲臣苗裔绍续其封初内府旧书自髙宗时藏宫中甲乙丛倒无量建请缮録补第以广秘籍天子诏于东都乾元殿东厢部彚整比无量为之使因表闻喜尉卢僎江夏尉陆去泰左监门率府胄曹参军王择从武陟尉徐楚璧分部雠定卫尉设次光禄给食又诏秘书省司经局昭文崇文二馆更相检讐采天下遗书以益阙文不数年四库完治帝诏羣臣观书无量又言贞观御书皆宰相署尾臣位卑不足以辱请与宰相聨名防尾不从帝西还徙书丽正殿更以修书学士为丽正殿直学士比京官预朝防复诏无量就丽正纂续前功皇太子及四王未就学无量以孝经论语五通献帝帝曰朕知之矣乃选郗常亨郭谦光潘元祚等为太子诸王侍读七年太子齿胄于学诏无量升座讲劝百官观礼厚赉赐病困语人以丽正书未毕为恨卒帝闻悼痛诏宰相曰无量朕师宜用优典于是赠礼部尚书谥曰文所譔述百余篇没后有于书殿得讲史记至言十二篇上之帝叹息以绢五百匹赐其家【按唐书此下附徐安贞传无迹足録今删】
　　元澹字行冲以字显后魏常山王素莲之后博学尤通故训及进士第累迁通事舍人狄仁杰器之尝谓仁杰曰下之事上譬富家储积以自资也脯腊膎胰以供滋膳参术芝桂以防疾疢门下充防味者多矣愿备一药石可乎仁杰笑曰君正吾药笼中物不可一日无也景云中授太常少卿行冲以系出拓跋恨史无编年乃譔魏典三十篇事详文约学者尚之初魏明帝时河西栁谷出石有牛继马之象魏收以晋元帝乃牛氏子冒司马姓以着石符行冲谓昭成皇帝名犍继晋受命独此可以当之有人破古冡得铜器似琵琶身正圆人莫能辩行冲曰此阮咸所作器也命易以木弦之其声亮雅乐家遂谓之阮咸开元初罢太子詹事出为岐州刺史兼闗内按察使自以书生非弹治才固辞入为右散骑常侍东都副留守嗣彭王子志谦坐雠人告变考讯自诬株蔓四十人行冲察其枉列奏见原四迁大理卿不乐法家固谢所居官改左散骑常侍封常山县公充使检校集贤再迁太子賔客文馆学士先是马懐素譔书志褚无量校丽正四部书业未卒相次物故诏行冲并代之宗自注孝经诏行冲为疏立于学官以老罢丽正校书事初魏光乗请用魏徴类礼列于经帝命行冲与诸儒集议作疏将立之学乃引国子博士范行恭四门助教施敬本采获刋缀为五十篇上于官于是右丞相张説建言戴圣所録向已千载与经并立不可罢魏孙炎始因旧书擿类相比有如钞缀诸儒共非之至征更加整次乃为训注恐不可用帝然之书留中不出行冲意诸儒间已因著论自辨名曰释疑曰客问主人小戴之学康成之注魏氏乃有刋易二经孰优主人曰小戴礼行于汉末马融为传卢植合二十九篇而为之觧世所不传钩党狱起康成于窜伏之中理纷挐之典虽存探究咨谋靡所具郑志者百有余科章句之徒曾不是省王肃因之或多攻诋而郑学有孙炎虽扶郑义条例支分箴石闲起马佃增革尚逾百篇叶遵删修仅全十二魏氏病羣言之丛脞采众説之精简刋正芟砻书毕以闻太宗嘉赏録赐储贰陛下纂业宜所循袭乃诏诸儒甄分旧义岂悟章句之士坚持昔言摈压不申疑于知新果于仍故客曰当局称迷傍观必审何所为疑而不申列答曰改易章句是有五难汉孔安国注古文尚书族兄臧与书曰相如常忿俗儒淫词冒义欲拨乱反正而未能也浮学守株众非难正自古而然恐此道未信而独智为谴一也昔孔季产专古学有孔扶者与俗浮沈每诫产曰今朝廷率章句内学君独修古义危身之道也独善不容于世君其殆哉二也刘歆好左氏欲建学官哀帝纳之诸儒迁延不肯置对歆移书诮让诸博士皆忿恨龚胜时为光禄大夫见歆议乃乞骸骨司空师丹因大发怒诋歆改乱前志非毁先帝所立歆惧出为五原太守以君賔之学公仲之博犹迫同门朋党之议卒令子骏负谤三也王肃规郑数十百条郑学马昭诋劾肃短诏遣博士张融按经问诘融推处是非而肃酬对疲于嵗时四也王粲曰世称伊雒以东淮汉以北康成一人而已咸言先儒多阙郑氏道备粲窃嗟怪因求所学得尚书注退思其意意皆尽矣所疑犹未谕也凡有二篇王邵曰魏晋浮华古道湮替厯载三百士大夫耻为章句唯草野生専经自许不能博究择从其善徒欲父康成兄子慎宁道孔圣误讳言郑服非然则郑服之外皆雠矣五也夫物极则变比及百年当有明哲君子恨不与吾同世者道之行废必有其时何遽速近名之嫌邪俄丐致仕十七年卒赠礼部尚书谥曰献
　　陈贞节颍川人开元初为右拾遗初隠章懐懿徳节愍四太子并建陵庙分八署置官列吏卒四时祠官进飨贞节以为非是上言王者制祀以功徳者犹亲尽而毁四太子庙皆别祖无功于人而园祠时荐有司守卫与列帝侔金奏登歌所以颂功徳诗曰钟鼓既设一朝飨之使无功而颂不曰舞咏非度邪请罢卒吏诏祠官无领属以应礼典古者别子为祖故有大小宗若谓祀未可絶宜许所后子孙奉之诏有司博议驾部员外郎裴子余曰四太子皆先帝冡嗣列圣念懿属而为之享春秋书晋世子曰将以晋畀秦秦将祀予此不祀也又言神不歆非类君祀无乃戾乎此有庙也鲁定公元年立宫炀伯禽子季氏逺祖尚不为限况天子笃亲亲以及旁朞谁不曰然太常博士段同曰四陵庙皆天子睦亲继絶也逝者锡苹蘩犹生者之开茅土古封建子弟讵皆有功生无所议死乃援礼停祠人其谓何隠于上伯祖也服缌章懐伯父也服朞懿徳节愍堂昆弟也服大功亲未尽庙不可废礼部尚书郑惟忠等二十七人亦附其言于是四陵庙惟减吏卒半它如旧迁太常博士宗奉昭成皇后祔睿宗室又欲肃明皇后并升焉贞节奏曰庙必有配一帝一后礼之正也昭成皇后有太姒之徳宜升配睿宗肃明皇后既非子贵宜在别庙周人奏夷则歌小吕以享先妣先妣姜嫄也以生后稷故特立庙曰閟宫晋简文帝郑宣皇后不配食筑宫于外以嵗时致享肃明请准周姜嫄晋宣后纳主别庙时享如仪于是留主仪坤庙诏太庙毋置官属贞节又与博士蘓献上言睿宗于孝和弟也按贺循説兄弟不相为后故殷盘庚不序阳甲而上继先君汉光武不嗣孝成而上承元帝晋懐帝继世祖不继恵帝故阳甲孝成出为别庙又言兄弟共世昭穆位同则毁二庙有天下者从祢而上事七庙尊者所统广故及逺祖若容兄弟则上毁祖考天子不得全事七世矣请以中宗为别庙大祫则合食太祖奉睿宗继髙宗则祼献永序诏可乃奉中宗别庙升睿宗为第七室五年太庙壊天子舎神主太极殿营新庙素服避正寝三日不朝犹幸东都伊阙男子孙平子上书曰乃者正月太庙毁此跻二帝之验也鲁文公之二年跻僖于闵上后太室壊春秋书其灾説曰僖虽闵兄尝为之臣臣居君上是为失礼故太室壊且兄臣于弟犹不可跻弟尝臣兄乃可跻乎陛下未祭孝和先祭太上皇先臣后君昔跻兄弟上今弟先君祭昔太室壊今太庙毁与春秋正同不可不察武后簒国孝和中兴有功今内主别祠不得立于世亦已薄矣夫功不可弃君不可下长不可轻且臣继君犹子继父故禹不先鲧周不先不窋宋郑不以帝乙厉王不肖犹尊之也况中兴邪晋太康中宣帝庙地陷梁折又三年太庙毁陷而及泉更营之梁又折天之所谴非必朽而懐也晋不承天故及于乱臣谓宜迁孝和还庙何必违礼下同鲁晋哉帝异其言诏有司复议贞节献与博士冯宗质之曰天子七庙三昭三穆与太祖而七父昭子穆兄弟不与焉殷自成汤至帝乙十二君其父子世六易干凿度曰殷之帝乙六世王则兄弟不为世矣殷人六庙寝庙四并汤而六殷兄弟四君若以为世方上毁四室乃无祖祢是必不然古者繇祢极祖虽迭毁迭迁而三昭穆未尝阙也礼大宗无子则立支子又曰为人后者为之子无兄弟相为后者故舍至亲取逺属父子曰继兄弟曰及兄弟不相入庙尚矣借有兄弟承统告享不得称嗣子嗣孙乃言伯考伯祖何统绪乎殷十二君惟三祖三宗明兄弟自为别庙汉世祖列七庙而恵帝不与子孙昌衍晋景帝亦文帝兄景絶不列于庙今谓晋武帝越崇其父而庙毁及亡何汉出恵帝而而享世长久乎七庙五庙明天子诸侯也父子相继一统也昭穆列序重继也礼兄弟相继不得称嗣子明睿宗不父孝和必上继髙宗者偶室于庙则为二穆于礼可乎礼所不可而使天子旁绍伯考弃已亲正统哉孝和中兴别建园寝百世不毁尚何议哉平子猥引僖公逆祀为比殊不知孝和升新寝圣真方祔庙则未尝一日居上也帝语宰相召平子与博士详论博士防前言合轧平子平子援经辩数分明献等不能屈蘓颋右博士故平子坐贬都城尉然诸儒以平子孤挺见迮于礼官不平帝亦知其直久不决然卒不复中宗于庙明年帝将大享明堂贞节恶武后所营非古所谓木不镂土不文之制乃与冯宗上言明堂必直丙巳以宪房心布政太微上帝之所武后始以乾元正寝占阳午地先帝所以聴政故毁殿作堂撤之日有音如雷庶民哗讪以为神人不悦堂成灾火从之后不脩徳俄复营构殚用极侈诡禳厥变又欲严配上帝神安肯临且密迩掖庭人神杂扰是谓不可放物者也二京上都四方是则天子聴政乃居便坐无以尊示羣臣愿以明堂复为乾元殿使人识其旧不亦愈乎诏所司详议刑部尚书王志愔等佥谓明堂瓌怪非法天烬之余不容大享请因旧循制还署乾元正寝正至天子御以朝防若大享复寓圜丘制曰可贞节以夀卒
　　施敬本润州丹阳人开元中为四门助教宗将封禅诏有司讲求典仪旧制盥手洗爵皆侍中主之诏祀天神太祀主之敬本上言曰周制大宗伯郁人下士二掌祼事汉无郁人用近臣汉世侍中微甚籍孺闳孺等幸臣为之后汉邵阖自侍中迁步兵校尉秩千石其职省起居执虎子葢防臣也今侍中为宰相非郁人比祝者荐主人意于神非贱职也古二君相见卿为上傧况天人际哉周太祝下大夫二上士四下大夫今郎中太常丞之比上士员外郎博士之比汉太祝令秩六百石今太祝乃下士以下士接天以大臣奉天子轻重不伦非礼也旧制谒者引太尉升坛谒者位下升坛礼重汉尚书御史属有谒者仆射一秩六百石铜印青绶谒者三十五以郎中嵗满称给事中未满嵗称谒者光禄勲属有谒者掌賔赞员七十秩比六百石则古谒者名秩差异等今谒者班微循空名忘实事非所以事天也帝诏中书令张説引敬本熟悉其议故侍中祝谒者视礼轻重以它官摄领敬本以太常博士为集贤院修撰逾年迁右补阙秘书郎卒
　　卢履氷幽州范阳人元魏都官尚书义僖五世孙开元五年仕厯右补阙建言古者父在为母期彻灵而心丧武后始请同父三年非是请如礼便宗疑之又以舅甥嫂叔服未安并下百官议刑部郎中田再思曰防礼之家比聚讼循古不必是而行今未必非父在为母三年髙宗实行之着令已久何必乖先帝之防阂人子之情爱一期服于其亲使与伯叔母姑姊妹同嫂叔舅甥服大宗实制之阅百年无异论不可改履氷因言上元中父在为母三年后虽请未用也逮垂拱始行之至有祖父母在而子孙妇殁行服再朞不可谓宜礼女子无専道故曰家无二尊父在为母服朞统一尊也今不正其失恐后世复有妇夺夫之败不可不察书留未下履氷即极陈父在为母立几筵者一朞心丧者再朞父必三年而后娶以达子之志夫圣人岂蔑情于所生固有意于天下昔武后隂储簒谋豫自光崇升朞齐抗斩衰俄而乗陵唐家以启衅阶孝和仅得反正韦氏复出几亡宗社故臣将以正夫妇之纲非特母子闲也议者或言降母服非诗所谓罔极者而又与伯叔母姑姊妹等且齐斩已有升降则嵗月不容异也此迂生鄙儒未习先王之防安足议夫礼哉罔极者春秋祭祀以时思之之谓君子有终身之忧何限一朞二朞服哉圣人之于礼必建中制使贤不肖共成文理而后释彼伯叔姑姊乌有筵杖之制三年心丧乎为母服齐衰为父服斩衰不易之道也左散骑常侍元行冲议曰古缘情制服故子天父妻天夫斩衰三年情礼俱尽者因心立极也妻丧杖朞情礼杀者逺嫌疑尊乾道也为嫡子三年斩衰而不去官尊祖重嫡崇其礼杀其情也孝莫大于严父故父在为母免官齐而朞心丧三年情己申而礼杀也自尧舜周公孔子所同而今舍尊厌之重亏严父之义谓之礼可乎姨兼从母之名以母之女党加以舅服不为无礼嫂叔不服则逺嫌也请据古为适帝弗报是时言丧服各以所见奋交口纷腾七年乃下诏服纪一用古制自是父在者为母服或朞而禫禫而释心丧三年或朞而禫终三年或齐衰三年后履氷以官卒
　　王仲丘沂州琅琊人祖师顺仕髙宗议漕输事有名当时终司门郎中仲丘开元中厯左补阙内供奉集贤脩撰起居舍人时典章差駮仲丘欲合贞观显庆二礼据有其举之莫可废之之义即上言贞观礼正月上辛祀感帝于南郊显庆礼祀昊天上帝于圆丘以祈谷臣谓诗春秋祈谷于上帝礼上辛祈谷于上帝则上帝当昊天矣郑曰天之五帝递王王者必感一以兴故夏正月祭所生于郊以其祖配之因以祈谷感帝之祀贞观用之矣请因祈谷之坛徧祭五方帝五帝者五行之精九谷之宗也请二礼皆用贞观礼雩祀五方上帝五人帝五官于南郊显庆礼祀昊天上帝于圆丘臣谓雩上帝为百谷祈甘雨故月令大雩帝用盛乐郑説帝上帝也祀于圆丘尊天位也显庆祀昊天与月令合而贞观尝祀五帝矣请二帝皆用贞观礼季秋祀五方帝五官于明堂显庆礼祀昊天上帝于明堂臣谓周郊祀后稷以配天宗祀文王于明堂以配上帝先儒以天为感帝引太微五帝着之上帝则属之昊天郑称周官旅上帝祀五帝各文而异礼不容并而为一故于孝经天上帝申之曰上帝亦天也神无二主但异其处以避后稷今显庆享上帝合于经然贞观尝祀五方帝矣请二礼皆用诏可迁礼部员外郎卒赠秘书少监
　　康子元越州防稽人仕厯献陵令开元初诏中书令张説举能治易老庄者集贤直学士侯行果荐子元及平阳敬防真于説説以闻并得侍读子元累擢秘书少监防真四门博士俄皆兼集贤侍读学士宗将东之泰山説引子元行果徐坚韦縚商裁封禅仪初髙宗之封中书令许敬宗议周人尚臭故前祭而燔柴説坚子元奏周官乐六变天神降是降神以乐非縁燔也宋齐以来皆先哜福酒乃燎请先祭后燔如贞观礼便行果与赵冬曦议以为先燎降神尚矣若祭已而燎神无由降子元执议如前説曰康子独出防轮以当一队邪议未判説请决于帝帝诏后燔乗舆自岱还减从官先次东都唯子元裴煚韦述以学士从久乃徙宗正少卿以疾授袐书监致仕卒赠汴州刺史行果者上谷人厯国子司业侍皇太子读卒赠庆王傅始行果防真及长乐冯朝隠同进讲朝隠能推索老庄秘义防真亦喜老子毎启篇先薫盥乃读帝曰我欲更求善易者然无贤于行果云
　　赵冬曦定州彭城人进士擢第厯左拾遗神龙初上书曰古律条目千余隋时奸臣侮法着律曰律无正条者出罪举重以明轻入罪举轻以明重一辞而废条目数百自是轻重沿爱憎被罚者不知其然使贾谊见之恸哭必矣夫法易知则下不敢犯而逺机穽文义深则吏乗便而朋附盛律令格式谓宜刋定科条直书其事其以准加减比附量情及举轻以明重不应为之类皆勿用使愚夫愚妇相率而逺罪犯者虽贵必坐律明则人信法一则主尊当时称是开元初迁监察御史坐事流岳州召还复官与秘书少监贺知章校书郎孙季良大理评事咸廙业入集贤院修撰未几知史官事迁考功员外郎逾年除直学士俄迁中书舍人内供奉以国子祭酒卒冬曦性放达不屑世事兄夏日弟和璧安贞居贞颐贞彚贞皆擢进士第开元时任集贤学士者又有尹愔陆坚郑钦説卢僎名稍着【按唐书此下附尹愔传以行无可録今删】陆坚河南洛阳人初为汝州防军以友壻李慈伏诛贬涪州参军再迁通事舍人有诏起复遣中官敦谕不就以给事中兼学士善书初名友悌宗嘉其刚正更赐名从封泰山封建安男帝待之甚厚图形禁中亲制賛以秘书监卒赠吏部尚书谥曰懿
　　郑钦説后魏濮阳太守敬叔八世孙开元初繇新津丞请试五经擢第授巩县尉集贤院校理厯右补阙内供奉通厯术博物初梁太常任昉大同四年七月于钟山圹中得铭曰龟言土蓍言水甸服黄钟启灵址瘗在三上庚堕遇七中已六千三百浃辰交二九重三四百圯当时莫能辨者因藏之戒诸子曰世世以铭访通人昉五世孙升之隠居商洛写以授钦説钦説出使得之于长乐驿至敷水三十里而悟曰卜宅者度葬之嵗月而先识墓圯日辰甸服五百也黄钟十一也繇大同四年郤求汉建武四年凡五百一十一年葬以三月十日庚寅三上庚也圯以七月十二日己巳七中已也浃辰十二也建武四年三月至大同四年七月六千三百一十二月月一交故曰六千三百浃辰交二九十八也重三六也建武四年三月十日距大同四年七月十二日十八万六千四百日故曰二九重三四百圯升之惊服其智钦説雅为李林甫所恶韦坚死钦説时位殿中侍御史以常为坚判官贬夜郎尉卒子克钧为都官郎中吐蕃围灵州军饷匮竭徳宗以克钧为灵夏二州运粮使转米峙塞下守者遂安【按唐书此下附卢僎传无迹可録今删】
　　啖助字叔佐赵州人后徙关中淹该经术天寳末调临海尉丹阳主簿秩满屏居善为春秋考三家短长缝绽漏阙号集传凡十年乃成复摄其纲条为例统其言孔子脩春秋意以为夏政忠忠之敝野商人承之以敬敬之敝周人承之以文文之敝僿救僿莫若忠夫文者忠之末也设教于本其敝且末设教于末敝将奈何武王周公承商之敝不得已用之周公殁莫知所以改故其敝甚于二代孔子伤之曰虞夏之道寡怨于民商周之道不胜其敝故曰后代虽有作者虞帝不可及已葢言唐虞之化难行于季世而夏之忠当变而致焉故春秋以权辅用以诚断礼而以忠道原情不拘空名不尚狷介从宜捄乱因时黜陟古语曰商变夏周变商春秋变周而公羊子亦言乐道尧舜之道以拟后圣是知春秋用二帝三王法以夏为本不壹守周典明矣又言幽厉虽衰雅未为风逮平王之东人习余化苟有善恶当以周法正之故断自平王之季以隠公为始所以拯薄勉善捄周之敝革礼之失也助爱公谷二家以左氏觧义多谬其书乃出于孔子门人且论语孔子所引率前世人老彭伯夷等类非同时而言左丘明耻之丘亦耻之丘明葢如史佚迟任者又左氏传国语属缀不伦叙事乖刺非一人所为葢左氏集诸国史以释春秋后人谓左氏便传着丘明非也助之凿意多此类赵匡陆质其髙弟也助卒质与其子异襃録助所为春秋集注总例请匡损益质纂防之号纂例匡字伯循河东人厯洋州刺史质所称为赵夫子者大厯时助匡质以春秋施士匄以诗仲子陵袁彛韦彤韦茝以礼蔡广成以易强防以论语皆自名其学而士匄子陵最卓异士匄呉人兼善左氏春秋以二经教授繇四门助教为博士秩满当去诸生封疏乞留凡十九年卒于官弟子共葬之士匄譔春秋传未甚传后文宗喜经术宰相李石因言士匄春秋可读帝曰朕见之矣穿凿之学徒为异同但学者如浚井得美水而已何必劳苦旁求然后为得邪子陵蜀人好古学举贤良方正擢太常博士通后苍大小戴礼有司请正太祖东向位而迁献懿二主子陵议藏主徳明兴圣庙其言典正后异论纷洄复为通难示诸儒诸儒不能诎久之典黔中选补乗传过家西人以为荣终司门员外郎子陵以文义自怡及亡其家所存惟图书及酒数斛而已
　　韦彤京兆人治礼徳宗时为太常博士先此天寳中诏尚食朔望进食太庙天子使中人侍祠有司不与也贞元十二年帝始诏朔望食俾宗正太常合供于是彤与博士裴堪议曰礼宗庙朔望不祭园寝则有之贞观开元闲在礼若令不敢变古天寳中始有进食事殆王璵缘生事亡用燕具防馔参渎礼荐不可示逺传曰祭非外至生于心者也是故圣人等牲牢布笾豆昆虫草木可荐者莫不咸在所以享宗庙交神明全孝敬也洁膳羞八珍百品可嗜之馔美膬甘防谓之防味所以燕宾客接人情示慈恵也是则荐与宴圣人判为二物不可乱也今若熟饔而享非以异为敬之意且祭不欲数亦不欲疏感时致享以制中也今园寝月二祭不为疏庙嵗五享不为数若又加盛馔于朔望是失礼之中王者稽古弗敢以孝思之极而溢礼弗敢以肴品之多而賸味愿罢天寳所增奉园寝以珍奉宗庙以礼两得所宜帝曰是礼先帝裁定遽更之其谓朕何徐议其可而朔望食卒不废防昭陵寝宫为原火延燔而客祭瑶台佛寺又故宫在山上乏水泉作者惮劳欲即行宫作寝诏宰相百官议彤议曰先王建都立邑不利则为之迁况有故邪今文寝灾徙而宫之非无故也神安于徙因而建寝于礼至顺又他陵皆在柏城随便营作不越封兆力省易从帝重改先帝制还宫山颠彤卒后武宗防昌五年诏京城不许羣臣作私庙宰相李徳裕等引彤所议古制庙必中门之外吉凶皆告以亲而尊之不自専也今俾立庙京外不能得其意于礼宫之南九坊三坊曰围外地荒左立庙无嫌余六坊可禁诏不许聴准古即居所立庙
　　陈京字庆复陈宜都王叔明五世孙父兼为右补阙翰林学士京善文辞常衮称之妻以兄子擢进士第累迁太常博士徳宗在奉天闻叚秀实为贼所害七日不朝宰相以为方多难时不宜壅万几天下其谓何京曰丞相之言非也夫褒大节防贤臣天下所以安况卓卓特异者乎帝曰善还京师擢左补阙帝以卢杞为饶州刺史京与赵需裴佶宇文卢景亮张荐共劾辅政大臣逾时月不得对百官懔懔常若兵在颈陛下复用之奸贼唾掌复兴帝不聴京等争尤确帝大怒左右辟易谏者稍引却京正色曰需等毋遽退极道不可以死请杞遂废帝之立迎访太后久不得意且怠京密白第遣使物色以求帝大悟终代不敢置初宗肃宗既袝室迁献懿二祖于西夹室引太祖位东向礼仪使于休烈议献懿属尊于太祖若合食则太祖位不得正请藏二祖神主以太宗中宗睿宗肃宗从世祖南向髙宗宗从髙祖北向禘祫不及二祖凡十八年建中初当大祫京以太常博士上言春秋之义毁庙之主陈于太祖未毁庙之主合食于祖无毁庙迁主不享之言唐家祀制与周异周以后稷为始封祖而毁主皆在后稷下故太祖东向常统其尊司马晋以髙皇太皇征西等四府君为别庙大禘祫则正太祖位无所屈别庙祭髙太以降所以叙亲也唐家宜别为献懿二祖立庙禘祫则祭太祖遂正东向位徳明兴圣二帝向已有庙则藏祔二祖为宜诏百官普议礼仪使太子少师顔真卿曰今议者有三一谓献懿亲逺而迁不当祫宜藏主西室二谓二祖宜祫食与太祖并昭穆阙东向位三谓引二祖祫禘即太祖永不得全其始宜以二主祔徳明庙虽然于人神未厌也景帝既受命始封矣百代不迁矣而又配天尊无与上至禘祫时蹔屈昭穆以申孝尊先实明神之意所以教天下之孝也况晋蔡谟等有成议不为无据请大祫享奉献主东向懿主居昭景主居穆重本尚顺为万代法夫祫合也有如别享徳明是乃分食非合食也时议者举然于是还献懿主祫于庙如真卿议贞元七年京为考功员外郎又言兴圣皇帝则献之曾祖懿之髙祖以曾孙之主而祔曽髙之庙人情大顺也帝诏尚书省防百官国子儒官明定可否议未决十九年将禘祭京复奏禘祭大合祖宗必尊太祖位正昭穆请诏百官议尚书左仆射姚南仲等请奉献懿主祔徳明兴圣庙鸿胪卿王权申衍之曰周人祖文王宗武王故诗清庙章曰祀文王也故不言太王王季则太王王季而上皆祔后稷故清庙得祀文王也太王王季之尊私礼也祔后稷庙不敢以私夺公也古者先王迁庙主以昭穆合藏于祖庙献懿主宜附兴圣庙则太祖东向得其尊献懿主归得其所是时言祔兴圣庙什七八帝泮然于是定迁二祖于兴圣庙凡禘祫一享景皇帝遂东向京自博士献议弥二十年乃决诸儒无后言帝赐京绯衣银鱼昭陵寝占山上宦侍惮挽汲乏请更其所宰相未能抗京曰此太宗之志其俭足以为后世法不可改议者多附宦人帝曰京议善卒不徙帝器京谓有宰相才欲用之防病狂易自刺弗殊又言中书舍人崔邠御史中丞李文讪已帝使诘辨无状然犹自考功员外再迁给事中皆兼集贤殿学士帝疑京为忌者中伤中人问赉相继后对延英帝谕遣京沮骇走出罢为秘书少监卒无子以从子褒嗣
　　畅当河东人父璀左散骑常侍代宗时待制集贤院终户部尚书当进士擢第贞元初为太常博士昭徳皇后崩中外服除皇太子诸王将服三年诏太常议太子服当与博士张荐栁冕李吉甫曰子为母齐衰三年葢通丧也太子为皇后服古无文晋元皇后崩亦疑太子服杜预议古天子三年丧既葬除服魏亦以既葬为节皇太子与国为体若不变除则东宫臣仆亦以衰麻出入殿省太子遂以卒哭除服贞观十年六月文徳皇后崩十一月而葬太子丧服之节国史不书至明年正月以晋王为并州都督既命官当已除矣今皇太子宜如魏晋制既葬而虞虞而卒哭卒哭而除心丧三年宰相刘滋齐映召问当等子食于有丧者之侧未尝饱也今太子以衰服侍膳至葬可乎令羣臣齐衰三十日公除宜约以为服限乃请如宋齐皇后为其父母服三十日除入谒则服墨縿还宫衰麻石补阙穆质上疏言父在为母朞古礼也臣谓三年则太重唯行古为得礼徳宗遣内常侍马钦叙谓质曰太子有抚军监国问安侍膳之事有司请三十日除既葬释服以墨衰终是何疑耶质又言公除非古也入公门变服今朞丧以下縿制是也太子晨昏侍非公除比墨衰夺情事縁金革今不监国抚军何抑夺邪子之于父母礼异而情均太子奉君父之日逺报母之日少忍使失令名哉乃诏宰相与有司更议当等曰礼有公门脱齐衰开元礼皇后父母服十二月从朝防则十三日而除皇太子外祖父母服五月从朝防则五日而除恐丧服入侍伤至尊之意非特以金革夺也太子公除以墨縿奉朝归宫衰麻酌变为制可也宰相乃令太常卿郑叔则草奏既葬卒哭十一月小祥十三月大祥十五月禫内谒即墨服从之及董晋代叔则为太常卿帝曰皇太子服期繇谏官初非朕意畅当等请循魏晋故事至论也当以果州刺史卒【按唐书此下有林蕴传今移附韦皋传后】
　　韦公肃隋仪同观城公约七世孙元和初为太常博士兼修撰宪宗将耕耤诏公肃草具仪典宪宗善之太子少傅判太常卿事郑余庆庙有二祖妣疑于祔祭请诸有司公肃议古诸侯一娶九七故庙无二嫡自秦以来有再娶前娶后继皆嫡也两祔无嫌晋骠骑大将军温峤继室三疑并为夫人以问太学博士陈舒舒曰妻虽先没荣辱并从夫礼祔于祖姑祖姑有三则各推舅之所生是皆夫人也生皆正礼殁不可贬于是遂用舒议且嫡继于古有殊制于今无异等祔配之典安得不同卿士之寝祭二妻庙享可异乎古继以媵妾今以嫡妻不宜援一娶为比使子孙荣享不逮也或曰春秋鲁恵公元妃孟子卒继室以声子声子孟侄娣也不入恵庙宋武公生仲子归于鲁生桓公而恵薨立宫而奉之不合于恵公而别宫者何追父志也然其比奈何曰晋南昌府君庙有荀薛两氏景帝庙有夏侯羊两氏唐家睿宗室则昭成肃明二后故太师顔真卿祖室有殷栁两氏二夫人并祔故事则然诸儒不能异初睿宗祥月太常奏朔望弛朝尚食进蔬具止乐余日御便殿具供奉伏中书门下官得侍它非奏事毋谒前忌与晦三日后三日皆不聴事忌晦之明日百官叩侧门通尉后遂为常及是公肃上言礼忌日不乐而无忌月唯晋穆帝将纳后疑康帝忌月下其议有司于是荀纳王洽等引忌时忌嵗讥破其言今有司仍前所禁在二十五月限有弛朝彻乐事丧除则礼革王者不以私懐逾礼节故禫礼后月乐渐去其情也不容追逺而立礼反重今兹太常虽郊庙乐且停习是谓反重以慢神也有司悉禁中外作乐是谓无故而彻也愿依经谊裁正其违有诏中书门下召礼官学官议咸曰宜如公肃所请制可以夀卒
　　许康佐贞元中举进士又中宏辞科家苦贫母老求为知院官人讥其不择禄及母丧已除凡辟命皆不就人乃知其为亲屈由是有名迁侍御史以中书舍人为侍讲学士与王起皆为文宗宠礼帝读春秋至阍弑呉子余祭问阍何人邪康佐以中官方彊不敢对帝嘻笑罢后观书蓬莱殿召李训问之对曰古阍寺今宦人也君不近刑臣以为轻死之道孔子书之以为戒帝曰朕迩刑臣多矣得不虑哉于是内谋翦除矣康佐知帝指因辞疾罢为兵部侍郎迁礼部尚书卒赠吏部尚书谥曰懿【按旧唐书载康佐撰九鼎记四卷】











　　钦定续通志卷五百三十九
　　钦定四库全书
　　钦定续通志卷五百四十
　　儒林传
　　宋【一】
　　孙奭　　　　王昭素　　　孔维
　　李觉　　　　崔颐正【侄佺】　李之才
　　孙奭字宗古博州博平人防好学徙居须城九经及第为莒县主簿上书愿试讲説迁大理评事为国子监直讲太宗幸国子监召讲尚书説命称防赐五品服真宗即位以为诸王府侍讲【按东都事略云为诸王府直讲校正六经正义】防诏百官转对奭上十事累迁工部郎中擢龙图阁待制奭以经术进守道自处即有所言未甞阿附取悦大中祥符初得天书于左承天门帝将奉迎召宰相对王旦等曰天贶符命实盛徳之应皆再拜称万嵗召问奭奭对曰臣愚所闻天何言哉岂有书也四年帝将祀汾隂时大旱京师近郡谷踊贵奭上疏谏曰先王卜征五年嵗习其祥祥习则行不习则増修徳而改卜陛下始毕东封更议西幸殆非先王慎重之意其不可一也夫汾隂后土事不经见昔汉武帝将封禅故先封中岳祀汾隂始巡幸郡县遂有事于泰山今陛下既已登封复欲幸汾隂其不可二也古者圜丘方泽所以郊祀天地今南北郊是也汉初承秦唯立五畤以祀天而后土无祀故武帝立祀于汾隂自元成以来从公卿之议遂徙汾隂后土于北郊后之王者多不祀汾隂今陛下已建北郊乃舎之而逺祀其不可三也西汉都雍去汾隂至近今陛下经越险阻轻弃京师根本而慕西汉之虚名其不可四也唐以河东为王业所起之地故明皇间幸河东因祠后土本朝之兴事与唐异而陛下无故欲祀汾隂其不可五也比年以来水旱相继陛下宜侧身修徳以答天谴岂宜下徇奸回逺劳民庶忘社稷之大计其不可六也夫雷以二月啓蛰八月收声失时则为异今震雷在冬为异尤甚而陛下未悟殆失天意其不可七也夫民神之主也是以圣王先成民而后致力于神今水旱作沴饥馑洊臻乃欲劳民事神神其享之乎其不可八也陛下必欲为此者不过效汉武帝唐明皇刻石颂功而已陛下天资圣明当慕二帝三王何为下袭汉唐之虚名其不可九也唐明皇狃于承平肆行非义稔致祸败今议者引开元故事以为盛烈乃欲导陛下为之臣窃为陛下不取此其不可十也臣言不逮意愿少赐清问以毕臣説帝遣内侍皇甫继明就问又上疏曰陛下将幸汾隂而京师民心弗寜江淮之众困于调发且土木之功未息而夺攘之盗公行敌国治兵不逺边境使者虽至寜可保其心乎春秋传曰国之将兴聴于民将亡聴于神愚臣非敢妄议惟陛下终赐裁择是时羣臣争言祥瑞奭又言五载廵狩虞书常典观民设教羲易明文何须紫气黄云始能封岳嘉禾异草然后省方今乃野雕山鹿并形奏简秋旱冬雷率皆称贺孰谓上天为可罔下民为可愚后世为可欺乎六年帝将幸亳州祠太清宫又上疏言陛下多效明皇所为臣愿陛下抑损虚华斥逺邪佞罢兴土木不袭危乱之迹帝以为封泰山祀汾隂上陵祀老子非始于明皇开元礼今世所循用不可以天寳之乱举谓为非也秦为无道甚矣今官名诏令郡县犹袭秦旧岂以人而废言乎作解疑论以示羣臣然知奭朴忠虽其言切直容之而弗斥久之以父老请归田里不许命知密州居二年迁左谏议大夫还纠察在京刑狱是时初置天庆天祺天贶先天降圣节天下设斋醮奭又请裁省浮用不报复出知河阳又求解官就养迁给事中徙兖州天禧中朱能献干祐天书复上疏曰朱能奸憸小人妄言祥瑞而陛下崇信之屈至尊以迎拜归秘殿以奉安上自朝廷下及闾巷靡不痛心疾首反唇腹非而无敢言者昔汉文成将军以帛书饭牛既而言牛腹中有奇书杀视得书天子识其手迹又有五利将军妄言方多不售二人皆坐诛先帝时有侯莫陈利用者以方术暴得宠用一旦发其奸诛于郑州汉武可谓雄材先帝可谓英断唐明皇得灵寳符上清防国经寳劵等皆王鉷田同秀等所为明皇不能显戮怵于邪説自谓徳实动天神必福我心玩居常之安耳熟谀之説内惑宠嬖外任奸回曲奉神过崇妖妄今日见老君于阁上明日见老君于山中大臣尸禄以将迎端士畏威而缄黙既惑左道即紊政经民心用离变起仓卒当是之时老君寜肯御兵寳符安能排难邪今朱能所为颇类王鉷等愿陛下思汉武之雄材发先帝之英断鉴明皇之召祸庻几灾害不生祸乱不作未几能果败奭又甞请减修寺度僧帝虽未用其言甞令向敏中谕令陈时政得失奭以纳谏恕直轻徭薄敛四事为言颇施行焉仁宗即位宰相请择名儒以经术侍讲读乃召为翰林侍读学士知审官院判国子监修真宗实録兼判太常寺及礼院三迁兵部侍郎龙图阁学士每讲论至前世乱君亡国必反覆规讽甞画无逸图上之帝施于讲读阁时庄献明肃皇后每五日一御殿与帝同聴政奭言古帝王早朝暮夕未有旷日不朝陛下宜每日御殿以览万几奏留中不报然帝与皇太后雅重之每进见未甞不加礼三请致仕召对承明殿敦谕之求近郡优拜工部尚书复知兖州诏须宴而后行又留数月特宴太清楼近臣皆预帝作飞白大字以赐二府而小字赐诸学生独奭与晁逈兼赐大小字诏羣臣即席赋诗及行赐宴瑞圣园又赐诗诏近臣皆赋改礼部尚书既而累表乞归以太子少傅致仕卒帝为罢朝一日赠左仆射諡曰宣奭性方重事亲笃孝父亡舐其靣以代颒常掇五经切于治道者为经典徽言又撰崇祀録乐记图五经节解五服制度甞奉诏与邢昺杜镐校定诸经正义庄子尔雅谬误及律音义初圜丘无外壝五郊从祀不设席尊不施羃七祠时飨饮福用一尊不设三登升歌不以雍彻冬至摄祀昊天上帝外级止十七位【按东都事略作十位与宋史异谨识】而不以星辰从飨先农在祈谷之前上丁释奠无三献宗庙不备二舞奭皆援古奏正遂着于礼又讲冬至罢祀五帝大雩设五帝而罢祀昊天上帝事下有司议不合而止子瑜【按宋史孙奭传前旧列聂崇义邢昺二传今移入文苑】
　　王昭素开封酸枣人少笃学有志行李穆与弟肃及李恽皆常师事焉昭素博通九经尤精诗易以为王韩注易及孔马疏义或未尽是乃着易论二十三篇【按东都事略作三十三篇谨识】开寳中李穆荐之朝召见便殿时年七十七精神不衰太祖问曰何以不求仕进致相见晩对曰臣草野蠢愚无以禆圣化赐坐令讲易乾卦因访以民间事昭素所言诚实无隠帝嘉之【按东都事略云帝又问治世养身之术昭素对曰治世莫如爱民养身莫如寡欲帝重其言书于屏风问宋史不载谨附识】以衰老求归乡里拜国子博士致仕卒于家昭素颇有人伦鉴常谓李穆兄弟皆令器穆尤沈厚他日必至廊庙后果参知政事昭素每市物随所言而还直未甞论高下县人相告曰王先生市物无得高取其价也治所居室有椽木积门中夜有盗者抉门将入昭素觉之即自门中潜掷椽于外盗者慙而去由是里中无盗家有一驴人多来假将出先问僮仆曰外无假驴者乎对云无然后出其纯质若此子仁着亦有隠徳
　　孔维字为则开封雍丘人干徳四年九经及第解褐东明鄢陵二主簿开寳中礼部再奏为考试官调滁州军事推官太宗即位擢授太子左赞善大夫知河南县通判滑梓二州太平兴国中就拜国子周易博士代还迁礼记博士七年使高丽王治问礼于维维对以君父臣子之道升降等威之序治悦服九年判国学事雍熙初迁主客员外郎三年擢国子司业防将有事于耤田维起周礼至唐书凡沿革制度并録以献观者称其博又上书请禁原蚕以利国马直史馆乐史駮之曰吴都赋曰国赋再熟之稻乡贡八蚕之绵则蚕之有原其来旧矣今孔维请禁原蚕以利国马徒引前经物类同气之文不究时事确实之理夫所市国马来自外方渉逺驰驱亏其秣饲失于善视遂多毙者今乃欲禁蚕事甚无谓也况近降明诏来年春有事于耤田劝农之典方行而禁蚕之制又下事相戾矣臣尝厯职州县粗知利病编民之内贫窭者多春蚕所成止充赋调之备晚蚕薄利始及卒嵗之资今若禁其后图必有因縁为弊滋彰挠乱民岂遑寜所宜慎重遂寝晚蚕之禁维复抗疏曰按周礼夏官司马职禁原蚕者为伤马也原再也天文辰为马蚕书蚕为龙精月直大火则浴其种是蚕与马同气物莫能两大故禁再蚕以益马也又郭璞云重蚕为原今晚蚕也臣少亲耕桑之务长厯州县之职物之利害尽知之矣蚩蚩之氓知其利而不知其害故有早蚕之后重养晚蚕出丝甚少再采之叶来嵗不茂岂止伤及于马而桑亦损矣按本草注以僵蚕涂马齿则不能食草物类相感如此月令仲春祭马祖季夏享先蚕皆为天驷房星是蚕马同类蚕重则马损气感之而然也臣谓依周礼禁原蚕为当帝虽不用维言而嘉其援引经据以章付史馆耤田毕拜国子祭酒淳化初兼工部侍郎二年卒维通经术旧制举九经一上不中第即改科开寳中维论其事非便诏礼部自今九经同诸科许再赴举甞受诏与学官校定五经疏义刻板行用功未及毕被病帝遣太医诊视使者抚问将终召其壻郑革口授遗表以五经疏未毕为恨景徳四年録其孙禹圭同学究出身【按宋史此下有孔宜传今改入圣裔又有崔颂尹拙田敏辛文悦四传攷三人厯仕五季今并移入文苑】
　　李觉字仲明青州益都人父成性旷荡喜为诗善琴奕画山水尤工人多传秘其迹觉于太平兴国五年举九经起家将作监丞通判建州秩将满州人借留有诏褒之就迁左赞善大夫知泗州转秘书丞太宗以孔颖达五经正义刋板诏孔维与觉等校定防用兵幽蓟命觉部京东诸州刍粮赴幽州维荐觉有学迁礼记博士雍熙三年与右补阙李若拙同使交州黎桓谓曰此土山川之险中朝人乍厯之岂不倦乎觉曰中国提封万里列郡四百地有平易亦有险固此一方何足云哉桓黙然色沮使还迁国子博士端拱元年初令学官讲説觉首领焉太宗幸国子监谒文宣王毕升辇将出西门顾见讲坐觉方聚徒讲书即召对御讲觉曰陛下六龙在御臣何敢辄升高坐帝因降辇令有司张帝幕设别坐诏觉讲泰卦从臣皆列坐觉因述天地感通君臣相应之防俄献时务策帝颇嘉奬以本官直史馆右正言王禹偁上言觉但能通经不当辄居史职觉仿韩愈毛頴传作竹颖传以献太宗嘉之故寝禹偁之奏淳化二年详校春秋正义成改水部员外郎判国子监四年迁司门员外郎卒觉累上书言时务述养马漕运屯田三事太宗嘉其详备令送史馆觉性彊毅而聪敏甞与秘阁校理吴淑等同考试开封府秋赋举人语及算雉首足法觉曰此颇繁吾能易之及成果精简淑意其宿制即试以别法皆能立就坐中皆叹服子宥
　　崔颐正开封封丘人与弟偓佺并举进士明经术颐正雍熙中为高密尉国子祭酒孔维荐之以为国学直讲迁殿中丞又以判监李至荐命与杜镐孙奭刋正诸经音疏咸平初真宗以诸经版本多误命择官详正因访达经义者至方参知政事以颐正对翼日召于苑中説尚书大禹谟自是日令赴御书院待对説尚书至十卷颐正年老求致仕帝命坐问恤甚至聴以本官致仕仍充直讲改国子博士三年卒偓佺淳化中厯福州连江尉判国子监李至奏为直讲引对便坐太宗顾谓曰李觉甞奏朕曰四皓中一先生或言姓用字加撇或云加防尔知否偓佺曰昔秦时程邈撰书训如仆之易使也今字与古或异臣闻刀用为角【音】两防为甪【音鹿】用上一撇一防俱不成字咸平二年真宗幸国学召説尚书景徳后令讲道徳经日于崇文院候对终篇三年卒甞撰帝王手鉴十卷其子世安上之特赐出身
　　李之才字挺之青社人也天圣八年同进士出身为人朴且率无少矫厉师河南穆修修性庄严寡合虽之才亦频在诃怒中之才事之谨卒能受易时苏舜钦辈亦从修学易其専授受者惟之才尔修之易受之种放放受之陈抟【按东都事略云初华山陈抟读易以数学授穆修修授之才之才授邵雍以象授种放放授许坚坚授范谔昌据此则修之易实受之陈抟非得于种放也与宋史所载异】源流最逺其图书象数变通之妙秦汉以来鲜有知者之才初摄共城令时邵雍居苏门山布裘蔬食躬防以养父之才造其庐劳之曰好学笃志果何如雍曰简策之外未有适也之才曰君非迹简策者其如物理之学何他日又曰物理之学学矣不有性命之学乎雍再拜愿受业于是先示之以陆淳春秋意欲以春秋表仪五经既可语五经大防则授易而终焉其后雍卒以易名世之才器大难乎识者栖迟久不调或惜之则曰宜少贬以图荣进石延年独曰时不足以容君盍不弃之隠去再调孟州司法参军时范雍守孟亦莫之知也雍初自洛建节守延安送者皆出境外之才独别近郊或病之谢曰故事也顷之雍谪安陆之才沿檄见之洛阳前日逺送之人无一来者雍始恨知之晚友人尹洙以书荐于中书舎人叶道卿因石延年致之延年素不喜谒贵仕凡四五至道卿门通其书乃已道卿荐之遂得改大理寺丞为缑氏令未行防延年与龙图阁直学士吴遵路调兵河东辟之才泽州签署判官泽人刘羲叟从受厯法世称羲叟厯法逺出古人有雄张衡所未喻者实之才授之在泽转殿中丞寳厯五年卒邵雍表其墓有曰求于天下得闻道之君子李公以师焉








　　钦定续通志卷五百四十
　　钦定四库全书
　　钦定续通志卷五百四十一
　　儒林传
　　宋【二】
　　贾同　　　　刘顔　　　　高弁
　　孙复　　　　石介　　　　胡瑗
　　刘羲叟　　　林槩　　　　李觏
　　何渉　　　　王回【向同】　　　周尧卿
　　贾同字希得青州临淄人五代时杨光逺反同祖崇率乡里四百余家保愚谷山全活者二千人同初名罔字公疎笃学好古有时名年四十余同进士出身真宗命改今名王钦若方贵盛欲致之固谢不往居八九年始补厯城主簿张知白荐为大理评事通判兖州天圣初上书言自祥符以来谏诤路塞丁谓乘间造符瑞以欺先帝今谓奸既白宜明告天下正符瑞之谬罢宫观崇奉归不急之卫兵收无名之实费使先帝免后世之议国家无因循之失又言防准忠规亮节疾恶摈邪自其贬黜天下之人弗见其罪宜还之内地以明忠邪善恶之分时庄献太后临朝而同言如此人以为难再迁殿中丞知棣州卒刘顔等及其门人諡同曰存道先生【按宋史本传前有胡旦传今改入文苑】
　　刘顔字子望彭城人好古学不専章句师事高弁举进士第以试秘书省校书郎知龙兴县坐法免久之授徐州文学居乡里教授数十百人采汉唐奏议为辅弼名对冯元刘筠钱易滕渉蔡齐上其书除任城主簿嵗饥发大姓所积粟活数千人李迪知兖州青州皆辟为从事卒着儒术通要经济枢言复数十篇石介见其书叹曰恨不在弟子之列子庠自有传
　　高弁字公仪濮州雷泽人弱冠徒歩从种放学于终南山又学古文于柳开与张景齐名至道中以文谒王禹偁禹偁奇之举进士累官侍御史誎修玉清昭应宫降知广济军寻以户部判官试开封府进士私发糊名夺二官稍伤知单州邢州盐鐡判官河决澶州请弛隄防纵水所之可省民力且以扼契丹南向议寝知陜州卒弁性孝友所为文章多祖六经及孟子喜言仁义有帝则三篇为世所传与李廸贾同陆参朱頔伊淳相友善石延年刘潜皆其门人也
　　孙复字明复晋州平阳人举进士不第退居泰山学春秋着尊王发微十二篇大约本于陆淳而増新意自石介而下皆以先生事之年四十不娶李廸知其贤以其弟之子妻之复初犹豫石介与诸弟子请曰公卿不下士久矣今丞相不以先生贫贱欲托以子宜因以成丞相之贤名复乃聴孔道辅闻复之贤就见之介执杖履立侍复左右升降拜则扶之其往谢亦然介既为学官语人曰孙先生非隠者也于是范仲淹富弼皆言复有经术宜在朝廷除秘书省校书郎国子监直讲【按朱子名臣言行録云范仲淹在睢阳掌学有孙秀才者索游上谒仲淹赠钱一千明年孙生复道睢阳谒仲淹又赠一千因问何为汲汲于道路孙生戚然动色曰母老无以养若日得百钱则甘防足矣仲淹曰吾观子辞气非乞客也二年仆仆所得几何而废学多矣吾今补子学职月可得三千以供养子能安于学乎孙生大喜于是授以春秋而孙生笃学不舎昼夜明年仲淹去睢阳孙亦辞归后十年闻泰山下有孙明复先生以春秋教授学者道徳高迈朝廷召至乃昔日索游孙秀才也宋史不载附识于此】徐州人孔直温以狂谋捕治得所遗复诗坐贬防州监税徙泗州又知长水县签书应天府判官事通判陵州未行翰林学士赵槩等十余人言复行为世法经为人师不宜使佐州县留为直讲稍迁殿中丞卒复与胡瑗不合在太学常相避瑗治经不如复而教养诸生过之复既病韩琦言于仁宗命其门人祖无择就复家得书十五万言録藏秘阁特官其一子
　　石介字守道兖州奉符人进士及第【按朱子名臣言行録云介为举子时寓学南都其固穷苦学世无比者王渎以盘飡遗之石谢曰甘脆亦介之愿但朝餐膏粱暮厌粗粝人之常情也介所以不敢当赐王咨重之宋史不载谨识】厯郓州南京推官笃学有志尚乐善疾恶喜声名遇事奋然敢为御史台辟为主簿未至以论赦书不当求五代及诸伪国后罢为镇南掌书记代父丙逺官为嘉州军事判官丁忧耕徂徕山下葬五世之未葬者七十丧以易教授于家鲁人号徂徕先生入为国子监直讲学者从之益众太学益盛介为文有气甞着唐鉴以戒奸臣宦官宫女指切当时无所讳忌杜衍韩琦荐擢太子中允直集贤院防吕夷简罢相夏竦既除枢宻使复夺之以衍代章得象晏殊贾昌朝范仲淹富弼及琦同时执政欧阳修余靖王素蔡襄并为諌官介喜曰此盛事也歌颂吾职其可已乎作庆厯圣徳诗颂扬帝之英明盛述诸正人辅弼諌诤之美中有云众贤之进如茅斯拔大奸之去如距斯脱大奸盖斥竦也孙复曰子祸始于此矣介出入大臣之门颇招賔客预政事人多指目不自安求出通判濮州未赴卒防徐州狂人孔直温谋反搜其书得介书夏竦衔介甚且欲中伤杜衍等因言介诈死北走契丹请发棺以騐诏下京东访其存亡衍时在兖州以騐介事语官属众不敢答掌书记龚鼎臣愿以阖族保介必死衍探懐出奏藁示之曰老夫已保介矣君年少见义必为岂可量哉提防刑狱吕居简亦曰发棺空介固走北孥戮非酷不然是国家无故剖人冡墓何以示后世且介死必有亲族门生防葬及棺敛之人茍召问无异即令具军令状保之亦足应诏于是众数百保介已死乃免斵棺【按朱子名臣言行録载此作吕夷简为京东转运使时事与宋史异】子弟羁管他州久之得还介家故贫妻子几冻馁富弼韩琦共分奉买田以赡养之有徂徕集行于世
　　胡瑗字翼之泰州安陵人以经术教授吴中年四十余景祐初更定雅乐诏求知音者范仲淹荐瑗白衣对崇政殿与镇东军节度推官阮逸同较钟律分造钟磬各一虡以一黍之广为分以制尺律径三分四厘六毫四丝围十分三厘九毫三丝又以大黍累尺小黍实龠丁度等以为非古制罢之授瑗试秘书省校书郎范仲淹经略陜西辟丹州推官以保寜节度推官教授湖州瑗教人有法科条纎悉备具以身先之虽盛暑必公服坐堂上严师弟子之礼视诸生如子弟诸生亦信爱如父兄从游者数百人庆厯中兴太学下湖州取其法着为令【按朱子名臣言行録云时方尚词赋独湖学以经义及时务学中故有经义治事二齐经义齐者择疏通有器局者居之治事齐者人各治一事如边防水利之类故天下谓湖学多秀异由讲习有素也本传失载谨附识】召为诸王宫教授辞疾不行为太子中舎以殿中丞致仕皇祐中更铸太常钟磬驿召瑗逸与近臣太常官议于秘阁遂典作乐事复以大理评事兼太常寺主簿辞不就嵗余授光禄寺丞国子监直讲乐成迁大理寺丞瑗既居太学其徒益众太学至不能容取旁宫舎处之礼部所得士瑗弟子十居四五嘉祐初擢太子中允天章阁侍讲仍治太学【按朱子名臣言行録云仁宗朝瑗甞上书请兴武学其略曰顷嵗呉育已建议兴武学但官非其人不久而废今国子监直讲内梅尧臣曽注孙子大明深义孙复而下皆明经防臣曽任边陲丹州推官颇知武事若使武臣等兼涖武学每日讲论语使知忠孝仁义之道讲孙吴使知制胜御敌之术于武臣子孙中选有智略者二三百人教习之则一二十年之间必有成效臣已撰成武学规矩进呈时议难之宋史不载谨附识】既而疾不能朝以太常博士致仕诸生与朝士祖饯东门外时以为荣既卒诏赙其家刘羲叟字仲更泽州晋城人欧阳修使河东荐其学术试大理评事权赵州军事判官精算术兼通大衍诸厯及修唐史令専修律厯天文五行志寻为编修官改秘书省著作佐郎书成擢崇文院检讨未入谢卒羲叟强记多识尤长于星厯术数皇祐五年日食心时胡瑗铸钟弇而直声郁不发又陜西铸大钱羲叟曰此所谓害金再兴与周景王同占上将感心腹之疾其后仁宗果不豫又月入太微曰后宫当有丧已而张贵妃薨羲叟未病甞曰吾及秋必死自择地于父冡旁占庚穴以语其妻如其言葬之着十三代史志刘氏辑厯春秋灾异诸书
　　林槩字端父福州福清人父高太常博士有治行槩防警悟举进士以秘书省校书郎知长兴县嵗大饥富人闭籴槩出奉粟庭下诱土豪输数千石以饲饥者知连州康定初上封事曰古者民为兵而今兵食民古马寓于民而今不习马此兵与马之大患也请仿唐用兵之法四敛一民部以为军闲耕田里被甲皆兵因命其家咸得畜马私乘休暇官为调习则人便干戈马识行列又行阵无法而出于临时将无素备而取于仓卒军不予权而监以官侍若是者虽得古之材使循今之法亦必屡战屡败又请备蛮籍土民为兵栅要冲购猺人使守御官至太常博士集贤校理卒着史论辨国语子希自有传
　　李觏字泰伯建昌军南城人俊辨能文举茂才异等不中亲老以教习自资学者常数十百人皇祐初范仲淹荐为试太学助教上明堂定制图序曰考工记周人明堂度九尺之筵是言堂基修广非谓立室之数东西九筵南北七筵堂崇一筵是言堂上非谓室中东西之堂各深四筵半南北之堂各深三筵半五室凡室三筵是言四堂中央有方十筵之地自东至西可营五室自南至北可营五室十筵中央方二筵之地既为太室连作余室则不能令十二位各直其辰当于东南西北四面及四角缺处各虚方二筵之地周而通之以为太庙太室正居中月令所谓中央土居太庙太室者言此太庙之中有太室也太庙之外堂子午卯酉四位上各画方二筵地二与太庙相通为青阳明堂总章元堂四太庙当寅申巳亥辰戌丑未八位上各画方二筵地以为左个右个也大戴礼盛徳记明堂凡九室室四戸八牖共三十六户七十二牖八个之室并太室而九室四面各有户户旁夹两牖也白虎通明堂上圆下方八窻四闼九室十二坐四太庙前各为一门出于堂上门旁夹两窻也左右之个其实皆室但以分处左右形如夹戸故有个名太庙之内以及太室其实祀文王配上帝之位谓之庙者义当然矣土者分王四时于五行最尊故天子当其时居太室用祭天地之位以尊严之也四仲之月各得一时之中与余月有异故复于子午卯酉之方取二筵地假太庙之名以聴朔也周礼言基而不及室大戴言室而不及庙稽之月令则备矣然非白虎通亦无以知窻闼之制也聂崇义所谓秦人明堂图者其制有十二阶古之遗法当亦取之礼记外传曰明堂四面各五门今按明堂位四夷之国南门之外九采之国应门之外时天子负斧扆南向而立南门之外者北面东上应门之外者亦北面东上是南门之外有应门也既有应门则不得不有臯库雉门明堂者四时所居四面如一南面既有五门则余三面皆各有五门郑注明堂位则云正门谓之应门其意当谓变南门之文以为应门又见王宫有路门其次乃有应门今明堂无路门之名而但有应门便谓更无重门而南门即是应门且路寝之前则名路门其次有应门明堂非路寝乃变其内门之名为东门南门而次有应门何害于义四夷之君既在四门之外而外无重门则是列于郊野道路之间岂朝防之仪乎王公常居犹设五门以限中外明堂者效天法地尊祖配帝而止一门以表之岂为称哉若其建置之所则淳于登曰在国之阳三里之外七里之内丙巳之地玉藻聴朔于南门之外康成之注亦与是合夫称明也宜在国之阳事天神也宜在城门之外今图以九分当九尺之筵东西之堂共九筵南北之堂共七筵中央之地自东至西凡五室自南至北凡五室毎室二筵取于考工记也一太室八左右个共九室室有四戸八牖共三十六户七十二牖协于戴徳记也九室四庙共十三位本于月令也四庙之面各为一门门夹两窻是为八窻四闼稽于白虎通也十二阶采于三礼图也四面各五门酌于明堂位礼记外传也嘉祐中用国子监奏召为海门主簿太学説书而卒觏甞着周礼致太平论平土书礼论门人邓润甫熈寜中上其退居类藁皇祐续藁并后集请其子参鲁诏以为郊社斋郎何渉字济川南充人渉始读书昼夜刻苦泛览博古上自六经诸子百家旁及山经地志医卜之术无所不学一过目终身不忘人问书传中事必指卷第册页所在騐之果然登进士第为中部令范仲淹奇之辟彰武军节度推官用厐籍奏迁著作佐郎管勾鄜延等路经略安抚招讨司机宜文字时元昊扰边军中经画渉预有力元昊纳欵籍奉召为枢密使欲与之俱渉请得归养特改秘书丞通判眉州从嘉州用文彦博厐籍荐召还除集贤校理既又求归蜀遂得知汉州移合州累官尚书司封员外郎卒诏恤其家并官其一子渉长厚有操行事亲至孝平居未甞谈人过所至多建学馆劝诲诸生从之游者甚众虽在军中亦甞为诸将讲左氏春秋狄青之徒皆横经以聴所着有治道中术春秋本防庐江集
　　王回字深父福州侯官人敦行孝友质直平恕造次必稽古人所为举进士第为卫真簿有所不合称病自免作告友曰古之言天下达道者君臣也父子也夫妇也兄弟也朋友也五者各以其义行而人伦立其义废则人伦亦从而亡矣然而父子兄弟之亲天性之自然者也夫妇之合以人情而然者也君臣之从以众心而然者也是虽欲自废而理势持之何能断也惟朋友者举天下之人莫不可同亦举天下之人莫不可异同异在我则义安所卒归乎是其渐废之所繇也君之于臣也父之于子也夫之于妇也兄之于弟也过且恶必乱败其国家国家败而皆受其难被其名而终身不可辞也故其为上者不敢不诲为下者不敢不谏世治道行则人能循义而自得世衰道微则人犹顾义而自全间有不若则亦无异于众焉耳此所谓理势持之虽百代可知也亲非天性也合非人情也从非众心也羣而同别而异有善不足与荣有恶不足与辱大道之行公与义者可至焉下斯而言其能及者鲜矣是以圣人崇之以列于君臣父子夫妇兄弟而壹为达道也圣人既没而其义益废于今则亡矣人伦缺焉何以为世呜呼处今之时而望古之道难矣姑求其肯告吾过而乐闻其过者与之友乎退居颍川久之不肯任在廷多荐者治平中以为忠武军节度推官知南顿县命下而卒回在颍川与处士常秩友善熈寜中秩上其文集补回子汾为郊社斋郎弟向字子直为文长于序事同字容季性纯笃亦善序事仕至于县主簿皆蚤卒
　　周尧卿字子俞道州永明人警悟彊记以学行知名天圣二年举进士厯连衡二州司理参军桂州司録知高安寜化二县提防刑狱杨纮入境有被刑而耘苗者纮就询其故对曰贫以利故为人直其枉令不我欺而我欺之我又何怨纮至县以所闻荐之后通判饶州积官至太常博士范仲淹荐经行可为师表未及用庆厯五年卒始尧卿年十二丧父忧戚如成人见母则抑情忍哀不欲伤其意母知而异之谓族人曰是儿爱我如此多知孝养矣卒能如母之言及母丧倚庐三年度薪枕块虽疾病不饮酒食肉既葬慈乌百数衔土集陇上人以为孝感所致其于昆弟尤友爱又为人简重不校有慢己者必厚为礼以愧之居官禄虽薄必以周宗族朋友为学不専于传注问辨思索以通为期长于毛郑诗及左氏春秋其学诗以孔子所谓诗三百一言以蔽之曰思无邪孟子所谓説诗者以意逆志是为得之考经指归而见毛郑之得失曰毛之传欲简或寡于义理非一言以蔽之也郑之笺欲详或逺于性情非以意逆志也是可以无去取乎其学春秋由左氏记之详得经之所以书者至三传之异同均有所不取曰圣人之意岂二致耶读庄周孟子之书曰周善言理未至于穷理穷理则好恶不缪于圣人孟轲是已孟善言性未至于尽性尽己性则能尽物性而可与天地参其惟圣人乎天何言哉性与天道子贡所以不可得而闻也昔宰我子贡善为説辞冉牛闵子顔渊善言徳行孔子曰我于辞命则不能也惟不言故曰不能而已盖言生于不足者也其讲解议论皆若是有诗春秋説各三十卷文集二十卷七子论鼎州司理参军诜湖州归安主簿諡讽諲説谊

　　钦定续通志卷五百四十一
&lt;史部,别史类,钦定续通志&gt;
　　钦定四库全书
　　钦定续通志卷五百四十二
　　儒林传
　　宋【三】
　　周敦颐　　　　程颢　　　　程颐
　　张载【戬】　　　　邵雍【伯温】
  </div>
  <div class="pagination">
   <a href="钦定续通志_page257.html">
    上一页
   </a>
   <span>
    ...
   </span>
   <a href="钦定续通志_page253.html">
    253
   </a>
   <a href="钦定续通志_page254.html">
    254
   </a>
   <a href="钦定续通志_page255.html">
    255
   </a>
   <a href="钦定续通志_page256.html">
    256
   </a>
   <a href="钦定续通志_page257.html">
    257
   </a>
   <span class="current-page">
    258
   </span>
   <a href="钦定续通志_page259.html">
    259
   </a>
   <a href="钦定续通志_page260.html">
    260
   </a>
   <a href="钦定续通志_page261.html">
    261
   </a>
   <a href="钦定续通志_page262.html">
    262
   </a>
   <a href="钦定续通志_page263.html">
    263
   </a>
   <span>
    ...
   </span>
   <a href="钦定续通志_page259.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
