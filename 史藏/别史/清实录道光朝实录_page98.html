<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 98 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 98 页/共 848 页</h1>
    <div class="content">○策试天下贡士杜受田等二百四十六人于保和殿。制曰。朕仰承昊苍眷佑。祖考诒庥。履位以来。于今三载。幸海宇乂安。国家无事。思与天下臣民。同乐太平。允臻上理。而朕怀兢业。惟虑风化之未淳。主术之或怠。听言之未广。民生之未裕。周咨博采。罔敢少康。尔多士弹冠而来。必有嘉谟。用裨朕治。学校者人才之本。风化之原也。虞廷有教胄之训。周官重成均之职。化民成俗。实基于此。朕躬临辟雍。讲学兴礼。非徒盛三雍之上仪。修汉唐之故事也。亦惟多士观听。庶知向风耳。夫礼乐何以防民。教训何以正俗。师儒何以有得民之责。庠序何以为明伦之地。崇儒重道。何以驯致太平。讲让兴贤。何以潜消匪僻。建首善以励天下。何以远迩会归。端士习以振民风。何以本末维系。辅世长民之道。明德新民之学。必有能识其要领者。毋第以环林璧水。徒以揄扬之词进也。自古求治之主。罔不躬行节俭。为天下先。然考其心迹。诚伪判焉。茅茨土阶。紩衣挛领之世。尚已。三统而降。可得而言。汉文帝衣绨履革。蒲席韦带。屏雕文之饰。惜中民之产。其视初元建平之代。罢齐三服官、易帷帐、去锦绣者何如也。厥后令辟。亦知克已。焚翟裘。毁筒布。以萧何壮丽之对为非雅言。又其甚者。一冠三载。一衣屡浣。俭矣。然或盛衰殊途。始终异辙。岂徒俭不足以示国欤。抑务名不求其实欤。朕仰思禹谟勤俭之训。永怀商书俭德之言。欲使天下黜华屏欲。治登淳古。何道以致之。朕观郅治之世。必有论思献纳之臣。辅翼左右。而人主亦复虚衷下问。翕受敷施。所以上下一德。民受厥福也。尧有衢室之问。舜有总章之访。夏禹闻善则拜。殷汤好问则裕。文武咨询于虞虢。访问于箕子。帝王御宇。未有不以询事考言为先务者。后世令主。非无勤勤之言。恳恳之求。然或旒纩上辟。刍荛下遗。白兽之尊徒设。肺石之函莫启。即有听纳。或慕虚名。急于进言。未遑详察。盖非明不足以察其言。非断不足以行其言。若泛然受之而无所别于中。将亦悠然容之而莫能区处于外矣。取舍之宜。厥惟艰哉。明断之本。可得闻欤。昔大禹尽力于沟洫。以备水旱之虞。其功尚矣。然因其利而利之者。代不乏人。故郑渠凿而秦人富。蜀堋成而沃壤兴。汉唐循吏。所以衣食其民者。莫不以行水为急务。畿辅大川有五。南北运河、永定、清河、滹沱是也。今欲南北运河入海之路畅达。何以使下游无阻。滹沱会合之水甚众。何以免横溢之虞。清河以两淀为渟蓄。何以疏瀹深通。永定为山水所会归。何以沙淤不积。或者又谓治河之吏。知有堤而不知有河。密于修防。疏于浚导。营田之吏。知有田而不知有河。利其淤垫。忘其涨塞。夫五行之材。水居其一。用之善则灌溉可资。用之不善则泛溢为患。将欲兴利除害。何道而尽善焉。凡此四者。皆经国之大猷。立政之本务。夫蓄疑而不问。主术之疏也。博学而不达。士林之恧也。考之于古。验之于今。何去何从。孰得孰失。多士其悉言无隐。朕将亲览焉。　　

○谕内阁、成亲王于二十六日奉移暂安处。派大阿哥前往。代朕奠酒。发引后。步送至德胜门外。再回圆明园。并派惇亲王、瑞亲王、御前侍卫载铨、乾清门侍卫那苏巴图、容安、送至暂安处。　　

○裁陕西凤翔府通判一员。留坝厅南星巡检一员。添设安康县抚民通判一员。定为要缺。甎坪巡检一员。定为选缺。改甎坪县丞为略阳县丞。定为要缺。移华阴县丞为盩阳县丞。定为选缺。换给关防条记印信。从前任四川总督蒋攸铦等请也。　　

○辛酉。调署工部左侍郎陆以庄、署礼部左侍郎。以前任直隶总督颜检、署工部左侍郎。　　

○旌表守正捐躯河南息县民吴进山妻李氏。　　

○壬戌。谕军机大臣等、本日都察院奏、淮南商人郑同瑞、遣抱告孙祥、以总商隐混欺朦等词呈控。并黏单呈览。已明降谕旨。交韩文绮、延隆、秉公查办具奏矣。此案据郑同瑞呈控淮南总商黄潆泰等、上年侵欺库项。审明属实。罚赔银两。未治以侵欺之罪。仍派领办事件。复呈请总督盐政、奏划辛巳壬午癸未三纲。拨抵悬垫及摊还息本二项。悬垫一款。共银九百四十四万七千五百余两。其中有不应提出分年之款。必须查明欠解京外各饷实数。以杜划抵侵欺之弊。至息本一项。共银七百七十二万二千二百余两。近年库存闲款。因总商领用过多。以致支绌。今令先缴本三百万两。余银另筹生息。若非专借公借。从何另筹。再专商领本多年。摊利已久。今仍令通纲先还。致众商摊本带利。重复亏累。又每年办贡办公。定限七十万两。向系按年为期。今忽改以五月十五日截止。前后套搭。以致领项复逾七十万之数。又辛壬癸三纲。内有给单筹还经费一百四十万两。尤系朦混支销等语。两淮悬垫息本各款。前经孙玉庭等、查明登覆。恳请恩施。朕念商人疲乏。格外施仁。当降旨准、其分纲分年、摊徵完款。兹该商郑同瑞、复以该总商等侵欺隐饰诸弊。黏单呈控。事关盐课帑项、至一千七百余万之多。如有那移朦混情事。是以朝廷调剂之恩。遂商人侵欺之计。不可不严行查办。著韩文绮、会同延隆、将原呈黏单内所控各款。秉公详查。据实具奏。不可稍有瞻徇含混。将此谕知韩文绮、并传谕延隆知之。　　

○铸给直隶大名镇磁州营都司关防。从前任总督颜检请也。　　

○贷山西灵邱、广灵、二县常平仓谷。以资兵食。　　

○癸亥。命于黑龙潭、觉生寺、设坛祈两。　　

○上诣觉生寺拈香。　　

○再临故成哲亲王永瑆等赐奠。　　

○还宫。　　

○御乾清宫。召读卷官入。亲阅定进呈十卷甲第。　　

○协办大学士两江总督孙玉庭奏报、续获枭犯胡大成等。得旨、查缉甚属认真。除恶务本。勿留余孽。　　

○以缉捕盐枭承审出力。准江苏同知万承纪、都司惠普恩等、送部引见。余擢用有差。　　

○甲子。上御太和殿传胪。赐一甲林召棠、王广荫、周开麒、三人进士及第。二甲杜受田等一百七人进士出身。三甲汪封渭等一百三十六人同进士出身。　　

○幸圆明园。　　

○旌表守正捐躯湖北枣阳县民韩有亮媳徐氏。　　

○乙丑。谕内阁、魏元煜等奏、江西各帮兑漕县仓。请援照苏松帮船例。挨次递推一摺。江西省兑运漕仓。百余年来。议拈议派。屡次更张。并无一定办法。未免日久滋弊。兹据该漕督等查明实在情形。奏恳酌量变通。以期经久。著照所请、除饶州抚州两帮、便兑饶州府等属漕粮、都昌县轮派尾帮兑运。即令截留沧州兵米、均著仍循旧章办理外。其余十一帮、领兑四十余厅县漕仓。著准其按照苏松新定章程。交该漕督等即饬该司道、将各属漕仓。秉公配搭。分作十一签。传齐帮弁旗丁。眼同掣定县仓。自道光三年冬新运起。三年一届。不必再掣。由后推前。挨次轮转。如船多米少。以后仓米数拨补。米多船少。以后帮船数找兑。至遇灾缓搭运之年。分别确查。酌筹妥办。毋任丁吏等再有勾串钻营。以祛积弊而顺帮情。该部知道。　　

○又谕、程祖洛奏、审明戕官重犯、按律定拟一摺。沈邱县槐店分防县丞王庆澜、据该抚查明平日居官勤谨。于巡缉盗贼。查拏赌博。甚属认真。该处衿民。素所感戴。乃被革役挟嫌戕害。情殊可悯。王庆澜、著加恩赏加知县衔。并准其于该处建立专祠。以彰循绩。　　

○命两淮盐政曾燠、留任。　　

○丙寅。命惇亲王绵恺、诣黑龙潭、睿亲王端恩、诣觉生寺、谢雨。　　

○谕内阁、军机大臣会同兵部。核议东明奏请裁减大凌河牧厂骒马。该副都统于买补马匹节省银两。及庄头分养裁去骒马等条款数目。均未分晰声叙。著东明即将指驳各情节。详细确查。逐款登覆。具奏到日。再行核议。寻查明奏上。得旨、大凌河牧厂马匹。著俟明岁再行派员前往查验。厂内现有口老残伤各马。及庄头折交草束银两。应否核减。并著届时交派出之查马大臣。一并确查详议。据实具奏。　　

○步军统领衙门奏、拏获贼犯刘帼治等。得旨、刘帼治、康立忠、范纯明、张立志、孙祥儿、俱著交刑部严审。其刘帼治、康立忠、二犯。系刺字贼匪。何以复令充当捕役。捕头范纯明豢贼行窃。该知县又何以被其朦混。发给朱票。甚属不职。著一并讯明。据实具奏。寻奏、讯明刘帼治等、前经犯窃。遇赦释免后。并无为匪别案。范纯明雇令跟同躧缉。应照私带白役例。革役拟杖。知县裴对廷失察。请交部议处。从之。　　

○以吉林屯田办理妥善。准知县窦心传、送部引见。　　

○修补福建台湾中左右三营军装炮械。并于盐商应徵息银内、每年拨银一万两。为陆路缉捕经费。从总督赵慎畛请也。　　

○丁卯。谕内阁、近来都察院具奏京控案件。往往有案经审定。并无屈抑。而逞刁翻控者。亦有并未在省上控。而蓦越呈诉者。如本日都察院奏、江苏民人孔毓庆等二案。均未在本省督抚衙门具控。民间词讼。如果有枉屈难伸。原不可壅于上闻。若无论轻重。概行据以入奏。必至纷纷越诉。适足以长刁健之风。嗣后该衙门收受呈词。须核其案情重大。或控经该省地方官不为审理者。准其据实具奏。其寻常案件。未在督抚衙门控告者。均著讯取供词。咨回该省督抚审办。毋庸具奏。　　

○又谕、工部宝源局鼓铸钱文。备办物料。因价值较昔增昂。该炉头等、节年赔垫。办公不无支绌。据敬徵等奏恳赏借增复料钱。俾资调剂。著准其将增复一项。借给十五年。共钱七万七千四百九十串。分作二十年。即在增复料钱内坐扣。其嘉庆二十二年展限分扣未完之正项料钱七千八百八十七串零。并著于此次借给增复料钱内全数扣留归款。至搭放兵饷、扣留卯钱各事宜。均著照所请办理。仍严饬该监督随时查察。督令鼓铸如式。毋任草率偷减。　　

○以获盗出力。准陕西知县何绍衣、送部引见。　　

○旌恤遇贼被戕甘肃河州镇标右营守备孔登元父沛、叔楷、母唐氏、如例。　　

○戊辰。上诣绮春园问皇太后安。　　

○谕内阁、玛呢巴达喇等奏、圆明园八旗年老休致人员。并无养赡。请将此项人员内择其清语骑射较优者。作为教习。给与马甲钱粮。其不堪充补教习。无倚赖之休致人员等。亦请给与钱粮。以资养赡等语。兵丁给与钱粮。原为演习技艺。及豫备看守园亭堆拨差使。若给与休致人员。作为养赡。日久渐至多占马甲钱粮。于营务殊无裨益。现在八旗教习。皆系由微员护军马甲内挑取训课。仍著照旧择其善者保举。所有保举休致人员。与不堪充补教习之休致人员。给与钱粮之处。俱不准行。　　

○旌表守正捐躯江西鄱阳县民徐解人妻范氏。　　


大清宣宗效天符运立中体正至文圣武智勇仁慈俭勤孝敏成皇帝实录卷之五十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光三年。癸未。五月。己巳朔。上奉皇太后幸蓬岛瑶台。观竞渡。幸同乐园。进膳。　　

○谕军机大臣等、御史龚绶奏、请查禁私铜以裕鼓铸一摺。所奏是。铜斤为钱法所关。必须认真整顿。近来滇铜渐形短绌。各省采办不及。本年贵州、湖北、先后奏请暂停鼓铸。固由物产丰歉有时。亦由私铜充斥、积弊未除之故。如该御史所奏、滇省奸商、盘踞各厂。铸铜为锣锅。转发各处行销。每件重三四十斤。形质粗具。谓之锣锅铜。铸器之外。又铸小钱、搀杂使用。各衙门胥役。多与勾通。地方官欲查拏私钱。铺户徒受其累。而奸宄之徒。从无一人获案。自系该省实在情形。不可不严行查禁。著明山等随时严密稽查。通饬文武员弁、严缉私铜。尤在遴委明干厂员。令其平日留心访察。俾奸商咸知敛戢。私铜渐息。则官铜自裕。于各省采办、可期无误。明山等如能尽心认真查办。俾积年私铸之弊消除。方为不负委任。该御史摺。著发给阅看。将此谕令知之。　　

○庚午。谕内阁、本日据步军统领衙门奏称、上年民人关八、在大兴县属驹子房被劫。该县因与营城地面交界。该处黏贴东城门牌。随指系京城地面等语。京师辇毂重地。遇有盗劫之案。原应不分畛域。一体严拏。惟地方官失察疏防。自应查明经管地面。分别参处。不得任其推卸回护。著顺天府府尹、巡视五城御史、委员会同巡捕营将备。将京城外法司地面。详细勘明立界。以免遇事推诿。　　

○命翰林院编修祁寯藻、提督湖南学政。　　

○以京营缉捕奋勉。开复游击刘玉纶革留处分赏蓝翎千总兼番子头目孙起凤银币。　　

○以班第庄头人众。盟长地面窎远。添给扎萨克达喇嘛印信。　　

○辛未。孝诚仁皇后忌辰。遣官祭景陵。　　

○刑部议奏、云贵总督明山等疏报、外委胡正纲挟嫌诬告一摺。得旨、已革外委胡正纲、因挟贺文魁议伊擅责乞丐之嫌。辄串商诬告。将呈词私自接受。备文送厅。致贺文魁被拷身死。实属居心险诈。胡正纲著发往新疆充当苦差。　　

○前任湖南巡抚左辅年老。命休致。　　

○命热河总管嘉禄、副总管普成、验收新挑旱河等工。　　

○修直隶古北口兵房。添砌教场前石坝。从总督蒋攸铦请也。　　

○展徵直隶霸州等三十六州县上年被灾贫士口粮有差。　　

○壬申。上幸静明园。诣龙神庙拈香。　　

○谕内阁、富俊等奏、酌拟查禁私薓章程。据户部议称、嘉庆十五年、原定章程案内。每岁冬间、奏派副都统二员。带同官兵等进山摉查。十六年、奏明改派协领。声明数年后查看情形。再行奏请。今已历十余年。并未奏派大员查察。难保无疏略遗漏之处。著该将军每年开列五城副都统衔名。请旨简派二员。查办一次。即令派出之副都统等、带同官兵。分路入山。务须亲身遍历。认真摉捕。如有私人潜匿。即严拏治罪。以杜弊端。其分路摉查。或照十六年旧章。或酌加改拟之处。著该将军临时一并具奏。至所请发给薓商印照。在山西等四省呈缴。恐启地方书吏需索之端。其四省之外。另用行单图书。办理既不画一。且难保无伪造情事。所有该将军请发给印照之处。著毋庸议。该将军惟当遵照原定章程。严饬坐卡各员弁、于刨夫进山时。点验盘查。以除夹带之弊。并行知山海关副都统严密查拏。以防偷度。其两淮商人承领变价薓斤。向非官为经理。若另立章程。徒滋纷扰。京城薓商。间有收买薓枝者。亦无发给执照之理。该将军所奏。均无庸议。　　
</div>
    <div class="pagination">
<a href="清实录道光朝实录_page97.html">上一页</a><span>...</span><a href="清实录道光朝实录_page93.html">93</a><a href="清实录道光朝实录_page94.html">94</a><a href="清实录道光朝实录_page95.html">95</a><a href="清实录道光朝实录_page96.html">96</a><a href="清实录道光朝实录_page97.html">97</a><span class="current-page">98</span><a href="清实录道光朝实录_page99.html">99</a><a href="清实录道光朝实录_page100.html">100</a><a href="清实录道光朝实录_page101.html">101</a><a href="清实录道光朝实录_page102.html">102</a><a href="清实录道光朝实录_page103.html">103</a><span>...</span><a href="清实录道光朝实录_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
