<!DOCTYPE html>
<html>
<head>
    <meta charset="UTF-8">
    <title>钦定续通志 - 第 223 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 223 页/共 284 页</h1>
    <div class="content">　　郦琼字国寳相州临漳人补州学生宋宣和间盗贼起琼乃更学击刺挽强试弓马隶宗泽军寻告归括集义军七百人复从泽泽署琼为七百人长泽死调戍滑州时宗望伐宋将渡河戍军乱杀其统制赵世彦推琼为主琼因诱众劝王行収兵比渡淮有众万余宋主以为楚州安抚使【按续通鉴时琼降于刘光世】淮南东路兵马軡辖累迁武泰军承宣使未几率所领歩骑十余万降于齐【按续通鉴载琼后与王德同隶岳飞麾下防飞乞终丧张浚以王德为都统郦琼副之德与琼素不相下交诉于吕祉祉宻奏罢琼兵琼大怨怒率全军四万人渡淮降刘豫吕祉遇害本传畧而不载】授静难军节度使知拱州齐国废以为博州防御使用亷迁骠骑上将军宗弼复河南以琼为山东路弩手千户知亳州事宗弼再伐江南以琼素知南方山川险易召至军与计事问以江南成败琼曰江南军势怯弱皆败亡之余又无良帅吾以大军临之彼君臣且心破胆裂何以御我既而江南果称臣宗弼喜琼为知言初琼去亳未几宋兵陥亳以州人宋超守之及大军至超以州事委軡辖卫经而遁去帅府使人招经经不下及城溃百姓惶惧待命琼请于元帅曰城所以不下者凶竖劫之也民何罪愿慰安之因止戮经而释其州人复命琼守亳凡六年亳人德之歴镇武宁泰宁军迁归德尹贞元元年加金紫光禄大夫卒于官
　　李成字伯友雄州归信人宋宣和初试弓手挽强异等累官淮南招捉使聚众为盗钞掠江南宋遣兵破之成遂降刘豫累除知开德府从大军伐宋齐废再除安武军节度使成在降附诸将中最勇鸷号令甚严众莫敢犯临阵身先诸将士卒未食不先食有病者亲视之不持雨具虽沾湿自如也有告成反者宗弼察其诬使成自治成杖而释之以此士乐为用所至克防宋李兴据河南府成引军入孟津兴率众薄城鼓噪请战成不应日下昃兴士卒倦且饥成开门急击大破之兴走汉南成遂取洛阳嵩汝河南平宗弼奏成为河南尹都管押本路兵马尝取官羡粟充公费坐夺两官解职正隆间起为真定尹封济国公卒【按宋史建炎二年河北京东捉杀使李成叛四年请降于江州以为四川镇抚使已而复叛张俊累败之遁归刘豫绍兴九年以成在顺昌恐复为乱谕淮宁蔡州将士募人擒斩之与本传不符附识扵此】
　　孔彦舟字巨济相州林虑人亡頼不事生产避罪之汴占籍军中坐事系狱説守者解其缚乘夜逾城遯去宋靖康初应募累官京东西路兵马軡辖【续通鉴作东平军校】闻大军将至山东遂率所部劫掠居民渡河南去宋人复招之以为沿江招捉使彦舟暴横不奉约束宋人将以兵执之走之齐【按宋史建炎二年孔彦舟叛犯黄州诏谕降之以为湖北捉绞使后累官至安抚使反覆不常绍兴二年叛降刘豫与本传稍异】从刘麟伐宋为行军都统改行营左总管齐国废累知淄州从宗弼取河南克郑州破孟邦杰于登封授郑州防御使讨平太行车辕岭贼从征江南渡淮破孙晖兵万余人下安丰霍邱及攻濠州以彦舟为先锋顺流薄城擒其水军统制邵青遂克濠州师还累官工兵部尚书河南尹封广平郡王正隆例降金紫光禄大夫改南京留守彦舟荒于色有禽兽行惟破濠州时诸军俘获彦舟号令毋辄杀免者数千人人颇以此称之正隆五年除南京留守死于汴遗表言伐宋当先取淮南云
　　徐文字彦武莱州掖县人徙胶水少时贩盐为业宋季盗起募战士为宻州板桥左十将勇力过人挥巨刀重五十斤所向无前隶王龙图麾下与夏人战生擒一补进武校尉东还破羣贼杨进等转承信郎宋康王渡江召文为枢密院准备将擒苗傅及韩世绩以功迁准东浙西沿海水军都统制大将阎臯与文有隙因譛文有北归志宋使统制朱师敏袭文文乃率战舰数十艘泛海降刘豫豫以文为海密二州沧海都招捉使兼水军统制迁海道副都统兼总管说豫自海道袭临安豫不能用齐国废元帅府承制以文为南京歩军都虞候权马歩军都指挥使天眷元年破太行贼以本职兼水军统制朝廷以河南与宋除文山东路兵马軡辖宗弼复取河南文破宋将李寳于濮阳孟邦杰于登封宋蒋知军据河阳文迟明至其城下使别将攻城东北自将精鋭袭南门城中悉众救东北乃斩闗入城宋军溃去追击败之破郭清郭逺于汝州郑州叛复取之击走宋将戚方河南既平充行军万户从宗弼取庐濠等州超授武义军知济州在职七年移至泰安军海陵即位録旧功累迁中都兵马都指挥使改濬州防御使海陵谋伐宋改行都水监监造战船于通州东海县人徐元张旺作乱县人房真等上变州府合兵攻之累月不下诏文等率舟师讨之文等至东海与贼战斩首五千余级获徐元张旺余众请降迁定海军节度使赏房真等官死贼者皆赠官赐银绢有差大定二年自陈年老求致仕许之以覃恩迁龙虎卫上将军卒于家
　　施宜生字明望邵武人【大金国志作建阳人元好问中州集作浦城人未知孰是】博闻强记未冠入太学宋政和四年擢上舍第授頴州教授王师入汴宜生走江南复以罪北走齐上书陈取宋之防齐以为大总管府议事官失意于刘麟左迁彰信军节度判官齐国废入朝为太常博士迁殿中侍御史转吏部员外郎进本部郎中寻改礼部出为隰州刺史天德二年参政张浩荐宜生可备顾问海陵召为翰林直学士撰太师梁王宗弼墓铭进官两阶正隆元年出知深州复召为尚书礼部侍郎迁翰林侍讲学士四年冬为宋国正旦使宜生自以得罪北走耻见宋人力辞不许宋命张焘馆之都亭因间以首邱风之宜生顾其介不在旁为廋语曰今日北风甚劲又取几间笔扣之曰笔来笔来于是宋始警副使耶律必勒哩还以闻坐是烹死初宜生困于塲屋遇僧善风鉴谓之曰子靣有权骨可公可卿而视子身之毛皆逆上且覆腕必有以合乎此而后可贵也宜生闻言大喜竟从范汝为于建劒汝为败变服为佣于防之呉翁家翁尝燕客执事咸馂宜生独逊诸侪撤器有叹声翁异之识其非真佣也屏人固诘之宜生以实告翁赆之金夜济淮以北试一日获熊三十六赋擢第一其后竟如僧言

　　钦定续通志卷四百二十六
<史部,别史类,钦定续通志>
　　钦定四库全书
　　钦定续通志卷四百二十七
　　列传
　　金【五】
　　完顔希尹【守道　守贞守能】　　　乌雅富埒珲
　　持嘉晖　　　　大防【磐】　　洪果达呼布富察和珍　　　尔佳沃里布
　　王伯龙　　　　髙彪　　　赵元
　　完顔希尹本名古绅罕都之子也自太祖举兵常在行阵与诸将征伐皆有功金初用契丹字太祖命希尹撰本国字备制度希尹乃依仿汉人楷字因契丹字制度合本国语制女真字书成太祖大悦命颁行之谓之女真大字后熙宗亦制女真字谓之小字与希尹所制俱行用辽人达鲁和尚伊勒希弃中京走希尹与都尔古讷罗索伊都袭之降其旁近人民而还宗翰驻军北安使希尹经略近地获辽防卫耶律实纳埒大破辽兵于古北口遂与宗翰至奚王岭期防于羊城泺宗翰袭辽帝于五院司希尹为前驱所将才八骑与辽主战一日三败之明日希尹得降人玛展言辽主在漠北委辎重将奔西京追至白水泺南辽主以轻骑去遂降西京使芬彻守之希尹至伊实部不及辽主而还宗翰入朝希尹权西南西北两路都统时夏人已受盟辽主已获耶律达实自立而夏国与罗索书责诸帅弃盟军入其境多掠取者希尹上其书且奏夏人约达实取山西诸郡盟不可信帝命严备之及大举伐宋希尹为元帅右监军师还赐希尹铁劵从宗翰伐宋追宋主于扬州后与宗翰俱朝京师请立熙宗为储嗣熙宗即位希尹为尚书左丞相兼侍中加开府仪同三司天眷元年乞致仕不许罢为兴中尹二年复为左丞相兼侍中俄封陈王与宗翰共诛宗磐宗隽时熙宗未有皇子嫉希尹者谮之竟赐死并杀右丞萧庆及希尹子同修国史【熙宗纪作昭武大将军】巴达符宝郎满达皇统三年帝知希尹无罪赠仪同三司邢国公改葬之天德三年追封豫王正隆二年例降金源郡王大定十五年諡贞宪孙守道守贞守能守道本名实纳埒以祖古绅功擢应奉翰林文字皇统九年同知卢龙军节度使事歴献祁濵蓟四州刺史世宗幸中都过蓟父老遮道请留再任迁昭毅大将军授左諌议大夫内族晏以恩旧拜左丞相守道谏曰陛下初即位边警未息方大有为之时恐晏非其材必欲亲爱若厚与之禄俾勿事事乃授以太尉致仕【按熈宗纪大定元年十月晏拜左丞相十一月兼都元帅二年四月命为大尉七月致仕事非出自一时传特类叙之以志转圜之美】世宗欲赏扈从将士而帑藏空竭议贷民财守道曰人罹虐政方喜更生今仁恩未及而徴敛遽出如羣望何宁出宫中所有无取于民遂从其言契丹叛辽东明安穆昆或附从之朝议欲徙之内地守道极陈其不可右副元帅黙音将兵讨贼不即击守道力言于朝诏遣布萨忠义赫舍哩志宁往代之东方以平大定二年宫中十六位火方事完葺时已入夏颇妨民力守道谏而罢未几改太子詹事兼右谏议大夫驰驿规画山东两路军粮及赈民饥守道籍大姓戸口限以岁储使尽输其赢入官复给其直以是军民皆足拜参知政事兼太子少保恳辞不许时契丹余党未附者尚众北京临潢泰州民皆不安诏守道佩金符往安抚之给羣牧马千匹以备军用守道招致契丹呼敦纽赫等内附民以宁息进尚书左丞兼太子少师尝从猎近郊有虎伤猎夫帝欲亲射之守道叩马极谏而止俄拜平章政事迁右丞相监修国史复迁左丞相授世袭穆昆二十年修熈宗实録成帝因谓曰卿祖古绅行事有未当者皆不为隐真直笔也进拜太尉尚书令改授尚书左丞相未几乞致仕不许二十五年坐擅支东宫诸皇孙食廪夺官一阶寻改兼太子太师特録其子珪袭穆昆充符宝祗候章宗为原王诏习骑鞠守道谏曰哀制中未可帝曰此习武备耳自为之则不可从朕之命庸何伤乎然亦不可数也二十六年恳求致仕优诏许之特赐晏于庆春殿帝手饮以巵酒锡与甚厚以其子珪侍行又赐次子璋进士第明昌四年卒太常议諡曰简宪帝改曰简靖葢重其能全终始云
　　守贞本名苏页贞元二年袭祖古绅穆昆大定初充符宝祗候授通进除彭德军节度副使迁北京留守移上京坐娶安置契丹戸民女杖一百除名二十五年起为西京警巡使世宗爱其刚直授中都左警巡使迁大兴府治中进同知改同知西京留守事御史台奏守贞治有善状世宗因谓侍臣曰守贞材能胜其兄它日可用也章宗即位召为刑部尚书兼右谏议大夫守贞与脩起居注张暐奏言皇帝视朝不令臣等侍立凡有圣训及所议政事臣等无縁得知何所记録何所开说似非设官之义帝从之寻为贺宋生日使还拜参知政事帝新即政锐意于治尝问汉宣帝综核名实之道守贞诵枢机周密品式详备以对帝曰行之果何始守贞曰在陛下厉精无倦耳久之进尚书左丞授上京世袭穆昆明昌三年夏旱天子下诏罪已守贞惶恐表乞解职乃出知东平府事命参知政事尔佳衡谕之仍赐金币廐马以宠其行它日右丞刘玮曰方今人材无出守贞者淹留于外诚可惜也帝黙然寻改西京留守四年召拜平章政事封萧国公赐玉带旧制监察御史八员汉人四员皆进士女真四员则文资右职参注守贞以监察乃清要之职请一体纯用进士一日奏事次帝问司吏移转事守贞曰今吏权重而积弊深移转为便帝尝叹文士出伦者难得守贞曰培养久则人材自出因论国家选举之法又言节用省费之道竝嘉纳焉先是帝诛郑王允蹈等以其家产均给诸王又以董寿为宫籍监都管勾竝下尚书省议守贞奏陛下欲以允蹈等家产分赐懿亲恩命已出恐不可改如董寿罪人也特恩释之已为幸矣不宜更加爵赏帝是其言自明昌初北边屡有警或请出兵击之帝曰今方南议塞河而复用兵于北可乎守贞曰彼屡突轶吾圉今一惩之后当不复来帝因论守御之法守贞曰惟有皇统以前故事舍此无法耳守贞读书通法律明习国朝故事金有国七十年礼乐刑政因辽宋旧制章宗即位乃更定脩正为一代法其仪式条约多守贞裁订故明昌之治号称清明又喜推毂善类接援后进朝廷正人多出入门下时张汝弼妻髙图斡狱起帝意并疑镐王允中右谏议大夫贾守谦上疏陈时事思有以寛解帝意右拾遗路铎继之言尤切直帝不悦守贞持其事狱久不决帝疑有党出守贞知济南府事董师中路铎等皆补外俄以在政府日尝与近侍窃语宫掖事而妄称奏下帝命有司鞫问守贞欵伏夺官一阶解职遣中使持诏责谕之仍以守贞不公事宣谕百官于尚书省承安元年降授河中防御使五年改愽勒和扎萨克【按金地理志本唐古部族承安三年改今名】节度使迁知都府事时南鄙用兵帝以山东重地须大臣安抚乃移知济南府卒帝闻而悼之敕有司致祭赙赠礼物依故平章政事富察通例諡曰肃守贞刚直明亮帝尝与泛论人材辄迹其心术行事臧否无少隐故为胥持国辈所忌竟以直罢后赵秉文上书言愿陛下进君子退小人帝问君子小人谓谁秉文对君子故相完顔守贞小人今参知政事胥持国其为天下推重如此
　　守能本名呼喇累官商州刺史正隆末宋人防商州守能被执大定五年宋人请和完顔仲为报问国信使求守能遂及新息县令完顔按辰俱归至京师入见诏给旧官之俸十九年为西北路招讨使时诏徙斡罕余党于临潢泰州伊喇密拉尝从斡罕其弟斋达当徙伪称身亡以马赂守能固匿不遣又受赇补赛音蕃部通事事觉是时乌库哩实垒部族节度副使实绅安巴杖杀无罪镇边明安尚书省俱奏其事诏招讨司官向进良马槖驼鹰鹘等物假此率敛自今竝罢之因责守道曰守能自刺史躐迁招讨外官之尊无以逾此前招讨扎克丹以贪墨伏诛守能岂不知乃敢如此尔之亲弟何不先训戒之也尚书省奏守能两赃俱不至五十贯抵罪实绅安巴解见居官并解世袭穆昆帝曰此旧制之误居官犯除名者与世袭并罢之非犯除名者勿罢遂着于令诏守能杖二百除名【按世宗本纪大定二十年罢招讨使进马驼等物二十一年守能除名本传俱系之十九年特总其事之前后而书之耳谨识】
　　乌雅富埒珲海兰路乌克敦山人父巴古喇龙虎卫上将军富埒珲膂刀絶人能挽强射二百七十歩与兄呼沙呼俱以勇健栋摩军攻黄龙府力战有功栋摩败于兔耳山张觉复整兵来诸将皆不敢战富埒珲登山望之绐云敌少急击可破若入城不可复制诸将遂合战破之郭药师蔡靖以燕京降富埒珲率九十骑先伺察城中居民去就遂将汉兵千隶完顔防克攻真定进攻赞皇取之获人畜甲仗万余汴城破日已暮宋人犹力战枪刺中富埒珲手战益力遂败宋军睿宗为右辅元帅承制以富埒珲为河北西路兵马都总管及宋主在扬州富埒珲与蒙克将万骑袭之宋主已渡江破其余兵后与锡黙阿里俱从宗弼取江宁隳明州而归天眷二年授镇国上将军除安国军以疾去官皇统六年授世袭穆昆起为延安尹寻致仕海陵迁中都起为归德尹令驰驿之官淹留逾限复聼致仕召赴京师至蓟州见海陵于猎所射获一狐海陵嘉其老而健防赐以御服封豳国公除太子少师进太子太保改真定尹入判大宗正事从海陵伐宋以本官行右领军副都督事大定二年至中都谒世宗除东京留守时年七十三矣帝曰卿宿将久练兵事年虽老精神不衰因命到官每旬月一视事进阶开府仪同三司仍封豳国公是岁卒十八年孙扎昆迁广威将军袭乌克敦山世袭明安并亲管穆昆
　　持嘉晖字仲明其先附于辽居张皇堡故尝以张为氏后家来州晖体貌雄伟慷慨有志略少逰乡校辽季以破贼功授礼賔副使领来隰迁润四州【按辽史地理志中京道来隰迁润四州接壤无莱州本传讹作莱谨改】屯兵天辅六年降仍命领其众从栋摩定兴中府义锦等州及破张觉皆与有功以粟万五千石助军授洺州刺史孟阳之战敌之中军径薄宗望营晖与诸将击败之讫师还数立战功明年再举伐宋从攻下保州真定进围汴宋又夜出兵二万焚我攻具晖以二穆昆兵击走之凡城中兵出战晖所当无不胜防克宋还从攻河间敌将李成以雄莫之兵来援晖迎击马伤而堕辄起歩鬬竟败成兵是日七战皆胜贼将刘先生以兵二万夜袭营晖力战达旦贼始败走晖复傅城力战如是连月诸军四面合攻遂克之加桂州管内观察使留抚河间时居民皆为军士所掠老防存者亡几晖下令军中聼赎还之从睿宗攻下青州复从栋摩攻潍州晖督其禆校先登城中积蒭茭乘风纵火发机石晖率将士冲冐而下力战败之军还复以三十骑破敌于范桥帅府承制加静江军节度使进攻城中礮出几中晖晖益奋攻卒破其城又从克泗州还屯汶阳破贼众于梁山泺获舟千余移军攻济州败降之晖约束军士无秋豪犯自是曹单等州皆闻风而下从攻寿春归德及渡淮为光锋连败重敌于秀州苏州遂至余杭通粮饷治桥道晖之力为多军还载资治通鉴版以归大军过江宁徙其官民北渡时暑多疾疫老弱转死道路知府陈邦光诉于宗弼怒将杀之晖曰此义士也力救之得免富平之战晖左右翼遇泞而败睿宗念其前功杖而释之师至熙河晖别降诸寨及吐蕃酋长并民戸万五千余兰州叛与鄂勒愽等攻下之获河州安抚使白常熈河路副都总管刘惟辅以献【按续通鉴云金人侵熙河副总管刘惟辅死之而此云获以献者通鉴与惟辅之忠本传纪晖之绩也】还攻庆阳两败重敌杀其将戴巢师还迁归德军节度使宋州旧无学晖为营建学舍劝督生徒肄业者复其身属县民家奴王防者尝业进士晖以钱粮五十万赎之使卒其业防后至显官密州吏厐乙卒于官其孤贫不克葬晖为营治且资给其家既废齐为安化军节度使天眷二年复河南宋人乘间防海州帅府以登莱沂密四州委晖经画敌无敢窥其境者转定海军寻改济南尹累迁光禄大夫俄以罪罢久之起镇昌武军天德二年迁南京留守改河南路统军使授世袭明安封河郡王寻拜平章政事封戴王正隆降王爵为枢密副使降封荣国公卒大定间諡武康子师直登进士第
　　大防本命托嘉其先辽阳人世仕辽有显者太祖伐辽辽人征兵防在选中辽兵败防走宁江城破复逃为军士所获太祖问其家世因收之收国二年为东京奚民穆昆时初破髙永昌东京旁郡未尽服属使防伺察反侧有闻必达太祖以为忠实授明安兼同知东京留守事取中西两京隷栋摩军辽军二十万来战使以本部守营臭坚请出战既合战栋摩军少却辽兵蹑之防麾兵横击杀数百人由是显名天会三年宗望伐宋欲攻信德府恐不能亟下议未决防独选善射者射其城楼别以轻锐潜登楼角遂克其城军至濬州宋人已烧河桥宗望下令先济者功为上臭捕得十余舟使勇悍者径度击其守者而夺其戍栅由是大军俱济明年为河路都统已克河间楝摩怒其不早降纵军大掠防諌止之已掠者官为赎还除河间尹从攻袭庆府先一日防命军士预备畚锸及薪既傅城诸将方经营政具未鸣鼓防军有素备遂先登宗弼伐江南济淮宋将时康民率兵十七万来拒防率本部从击败之复以骑二千与当堪击败淮南贼十万王善来降将渡江防军先渡舟行去岸尚逺宋列兵江口防视其水可渉乃麾兵舍舟趋岸疾击之宋兵走大军相继而济俄遇杜充兵于江宁之西防与呼拉布击走之师还留防为扬州都统经略淮海髙邮之间再为河间尹兼总河北东路兵马十一年入见迁太子太保改元帅右都监齐国废防守汴京天眷三年罢汉渤海千戸穆昆以防旧臣独命依旧世袭千戸是岁拜元帅右监军累进左监军天德二年改右副元帅进行台右丞相海陵疑左副元帅萨里罕以为行台左丞相使防伺察之诏军事不令萨里罕与闻萨里罕不知海陵意防毎与防争军事遂与防有隙海陵竟杀萨里罕召防入朝拜尚书右丞相封神麓郡王四年请老为东京留守贞元三年拜太傅领三省事累封汉国王是岁卒赠太师晋国王諡杰忠正隆降王爵赠太傅梁国公子磐
　　磐本名富色克累官登州刺史袭明安大定三年除嵩州刺史从布萨忠义伐宋有功五年召为符宝郎迁拱卫直都指挥使初磐以伐宋功进官一阶磐心少之颇形于言帝闻之下吏按问改左卫将军诏求良弓磐多自取又防卫入直者辄以已意更代防卫罗索告其事诏防检司诘问磐有妹在宫中为宝林磐属内侍僧儿员思忠言于宝林使以无罪诉于帝帝怒杖僧儿一百磐责陇州防御使迁武宁军节度使坐事除名起为韩州刺史改祁州复坐事削四官解职
　　洪果达呼布世居锡馨水从破宁江取咸州平东京路及诸山寨栅皆有功从玛奇破辽将和尚节使兵七千于上京复破纳延军二万再从玛奇遇敌于阿林甸玛奇被创不能战达呼布率兵击败之从攻囬鹘城破其兵九万败玛勒戬直萨兵于山后又败扎古雅兵三千获其家属而还攻平州张觉乌春被围于西山达呼布引兵救之解其围并获粮五千斛招降戸口甚众天会间大军伐宋达呼布从取濬开德大名及济南髙唐棣密等州皇统间以功袭穆昆移屯于寿光县界为千戸六年授世袭千戸棣州防御使卒
　　富察和珍安春水人年十八从军其父塔斯死袭为穆昆天辅间夏兵三万出天德路和珍从罗索迎战以兵三百败敌二千天会三年大军攻太原城中兵万余出战和珍以所领千戸军击之复败敌兵三万于榆次六年从罗索攻京兆屡与宋人接战皆有功七年取邠州遇宋人二十余万我军右翼少却时和珍为左翼千戸摧锋防阵敌遂败去败张浚于富平复有功十二年【按宋史髙宗纪绍兴四年四月甲辰闗师古叛以洮泯二州降伪齐考宋绍兴四年为金天防十二年本讹作十三年谨改】击闗师古于临洮又从破徳顺秦巩临洮河兰等州授徳顺州刺史改陇州防御使凤翔尹卒
　　尔佳沃哩布南图珲河人徙天徳父温屯讨乌春乌木罕有功沃哩布隶罗索帐下攻系辽女真招降达哈藩照苏等从罗索救乌楞古于咸州【按太祖纪乌楞古败辽军于咸州西完顔罗索克咸州此讹作威州谨据改】败辽兵于雅勒呼城辽军营辽水防哩布以五穆昆军夜击之辽军惊溃杀获几尽从斡鲁伐高永昌以四十骑伏于津要获生口因尽知永昌虚实太祖嘉之永昌驻军于兎儿陁先据津要军不得渡沃哩布与萨巴射杀其先锋二人永昌众稍却大军遂渡辽水及攻广宁复与持嘉和木欢各领所部突入其阵大军继之遂拔广宁太祖攻临潢沃哩布面被重创奋击自若辽王杲已取中京沃哩布以四十骑觇敌获辽喉舌人因知辽主所在后从都统斡鲁定云中从宗翰屯应州辽军在近境沃哩布以所部击败之从宗望伐宋宋安抚使蔡靖诣降罗索攻陜西诸郡往往复叛沃哩布攻败之败张浚军于富平沃哩布先登遂以先锋攻下兰州加昭武大将军授世袭明安累官布塔布部族节度使以老致仕封芮国公沃哩布多智略膂力过人虽甚老勇健不少衰大定初剧贼啸聚出特布闗沃哩布率乡里年少击之贼党溃事闻赏赉甚厚二十六年卒一百有五嵗
　　王伯龙沈州双城人辽末聚党为盗天辅二年率众二万及其辎重来降授世袭明安知银州兼知双州四年【按太祖本纪天辅四年五月攻辽上京上京即临潢府也本传讹作三年谨据改】太祖攻临潢伯龙与韩庆和以兵防粮饷庆和将兵行前伯龙从粮居后遇辽兵五千余邀于路伯龙率挽夫击败之防马五十匹六年【按辽史保大二年正月乙亥金克中京辽保大二年金天辅六年也本传误作四年谨据改】从攻下中京并克境内诸山寨为静江军节度留后天防元年【按本纪太宗以天辅七年九月改元十一月命宗望统领楝摩兵讨张觉则此处应作天防元年为是本传讹作五年又不冠以年号谨改正】真授节度使从宗望讨张觉于平州伯龙先登手杀数十百人迁右金吾卫将军白河之战伯龙突其左军宋人遂败宗望伐宋伯龙为先锋次保州破敌五万招降新乐军民十余万大军围汴数败宋何防军及破汴伯龙以治攻具有功进破孔彦舟郦琼众三万于洺州是年同知保州兵马安抚司事将兵数千攻拔北平复取保州河间睿宗经略山东伯龙从攻青州城中兵夜袭其营伯龙不及甲独挺刀拒敌击杀数十人已而军士皆甲杀伤宋兵不可胜计及下青州论功第一六年还攻莫州降之加太子少保莫州安抚使破李固寨众十余万于濮州濮城守城中镕铁挥我军攻之不能尅伯龙被重甲首冠大釡挺鎗先登杀守阵者二十余人大军相继而上遂尅之进攻徐州复光登充徐宿邳三路军马都统败髙托山之众十五万于清河击走韩世忠于邳州与大军会宿迁追世忠至扬州还攻泗州守将以城降屯军嵫阳破陈宏贼众四十万余破黄戬于单州进攻归德军帅遣伯龙立攻具伯龙从二十余骑行视地形城中忽出兵千余欲生得伯龙伯龙纵骑驰之敌兵乱堕隍而死者几二百人破王善之众于巢县及取庐州和州伯龙之功居多军渡采石击败岳飞刘立路尚等岳获刍粮数百万计还过真扬道遇郦琼韩世忠军败之复为莫州安抚改知泽州平太行羣贼天眷元年为燕京马军都指挥使从元帅府复收河南权武定军节度使兼本路都统宋兵据许州伯龙击之走招复其人民是年秋平泰安叛卒张贵皇统元年以本部从宗弼南伐攻破濠州而还三年为武定军节度使改延安尹宁昌军节度使天德三年改河中尹徙益都尹封广平郡王卒正隆间例赠特进定国公
　　髙彪本名昭和硕辰州渤海人祖安国辽兴辰开三镇节度使父禄格左承制官至刺史彪始生其父以术者言其时日不利于己欲不举其母为营防居数岁竟逐之彪匿于外家及辽人调兵禄格已老当从军怅然谓所亲曰吾儿若在可胜兵矣所亲具以实告因代其父行战于珠赫店辽兵败走彪独力战军帅见之曰此勇士也令生致之斡鲁攻东京禄格率其乡人迎降以为榆河州千戸久之告老彪代领其众都统杲攻中京彪领穆昆从斡鲁破辽将克尔叟及韩庆民于髙惠之境已而驻军武安克尔叟以劲兵二万来袭从斡曾出战与所部皆去马击败之奚人负险拒命彪屡战有功从宗望攻平州徇地西北道招降石家山寨再从宗望伐宋师次真定彪率兵士七十人临城筑甬道城中夜出兵焚攻具彪击走之大军围汴以五十骑屯于东南水门再败宋兵师还屯镇河朔复破敌于霸州擒其禆将祝昻河间夜出兵二万袭营彪率三穆昆兵败之天防五年授静江军节度使寿州刺史明年伐宋从帅府徇地山东攻城克敌数被重赏七年师至睢彪以所部招诱京西人民次柘县其官吏出降彪独与五十余骑入城城中三千余人复叛彪率众力战败之抚安其民而还从梁王宗弼袭宋主至杭州师还宋将韩世忠以战舰数百扼于江北宗弼引而西将至黄天荡敌舟三十余来逼南岸其一舟载兵士二百余先至彪以钩拽之率勇士数十跃入其舟所杀甚众余皆溺死明年从攻陜西师至宁州彪与宗人昻率兵三千取廓州【按金地理志无廓州考广韵系汉西地前凉为隍河郡周为廓州其地与陇右相近】始至有来降者言城东北隅守兵将谋为内应彪即夜从家奴以登左右守者觉之彪与从者皆死战诸军继进遂克其城从攻和尚原及仙人闗与阿里监防漕粮并战舰至亳州宋人以舟五十艘阻河路击败之擒其将萧通击涟水贼寨进取涟水军其官民已遁悉招降之彪勇健絶人身先士卒大小数十战率以少击众无不胜防齐既废摄滕阳军以东诸路兵马都统抚谕徐宿曹单滕阳及其属邑皆安堵如故改忻州防御使歴安化安国武胜军节度使迁行台兵部尚书改京兆尹封部国公以忧去官起复为武定军节度使归德尹正隆例授金紫光禄大夫久之致仕起复为枢密副使舒国公赐名彪卒諡桓壮彪性机巧通音律人无贵贱皆温顔接之
　　赵元字善长涿州范阳人辽天庆八年登进士第仕至尚书金部员外郎辽亡郭药师为宋守燕以元掌机宜文字王师取燕药师降枢宻使刘彦宗辟元为本院令史天防间同知蓟州事有贼杀人横道官吏圜视莫知所为路人耕夫聚观甚众元指田中释耒而来者曰此贼也叱左右缚之遂伏僚吏问其故元曰偶得于眉睫间耳其后朝廷立磨勘格凡尝仕宣和者皆除名籍元在磨勘中齐国废置行台省于汴选元备官属授行省兵部郎中宗弼再取河南元皆摄戸部事赋调兵食取办天眷三年为行台右司员外郎囚有杀人当死者行台欲宥之元不从反覆数四势不可夺乃仰天叹曰如杀人者可宥死者复何辜何欲徼已福而乱天下法乎行台竟不能夺改左司员外郎摄吏部事在行台凡十年吏事明敏宗弼甚重之为同签汴京留守事改同知大名尹用廉迁河北西路转运使歴彰德武胜等军节度使以老致仕卒于家















　　钦定续通志卷四百二十七
　　钦定四库全书
　　钦定续通志卷四百二十八
　　列传
　　金【六】
　　程宷　　　　任熊祥　　　范拱
　　张通古　　　张浩【汝霖】　　张素
　　张汝弼　　　纳哈塔椿年　祁宰
　　诺延温都思忠【谦　乌逹】　　髙桢
　　白彦敬　　　张景仁　　　左光庆
　　程宷字公弼燕之析津人祖冀仕辽为广徳军节度使冀凡六男父子皆擢科第士族号其家为程一举冀次子四穆辽崇义节度使程宷四穆之季子也自防如成人及冠笃学中进士甲科累迁殿中丞天辅七年太祖入燕授尚书都官员外郎改直史馆修撰熈宗时歴翰林待制兼右諌议大夫宷上疏言事其畧曰比见陛下校猎凡羽卫从臣无贵贱皆得执弓矢驰逐而圣驾崎岖沙砾之地加之林木丛郁易以迷失窃惟古天子出入警跸清道而行以备非常陛下膺祖宗付托之重奈何独与数骑出入林麓沙漠之中前无斥后无羽卫恐贻宗庙社稷之忧又曰臣伏读唐史追尊髙祖以下谥号或加至十八字前宋大中祥符间亦加至十六字亡辽因之近陛下亦受崇天体道钦明文武圣徳十字臣窃谓人臣以归美报上为忠天子以追崇祖考为孝太祖武元皇帝受命开基八年之间奄有天下功徳茂盛振古无前止谥武元二字理或未安愿诏有司定议谥号又曰古者天子巡狩无非事者或省察风俗或审理寃狱或问民疾苦以布宣徳泽今銮辂省方愿宪古行事又曰尚书省天子喉舌之官纲纪在焉臣愿诏尚书省戒励百官各扬其职以立纲纪如吏部天官以进贤退不肖为任使升黜有科任得其人则纲纪理而民受其赐前代兴替未始不由此者又曰臣伏见本朝富有四海礼乐制度莫不一新宫禁之制尚未严密胥吏健卒之辈皆得出入莫有呵止甚非严禁卫明法令之意疏奏帝嘉纳之始命有司议上太祖尊谥皇统八年由翰林侍讲学士为横海军节度使移彰徳军节度使卒
　　任熊祥字子仁八代祖圜后唐宰相圜孙睿随石晋北迁遂为燕人熊祥登辽天庆八年进士第为枢密院令史太祖平燕以其地畀宋熊祥至汴授武当丞宋法新附官不厘务熊祥言于郡守杨晳请止给半俸养亲晳喜其亷金人取均房州熊祥归朝仍为枢密院令史时髙庆裔摄院事无敢忤者熊祥未尝阿意事之后杜充刘筈同知燕京行省法制未一日有异论熊祥为折衷之天徳初累官镇西军节度使被诏为防试主文以事不避难臣之职为赋题海陵大喜以为翰林侍读学士未几致仕大定初起为太子少师时契丹贼斡罕窃号北鄙用兵未息帝以为忧熊祥请以恩信招懐之帝问孰可使者对曰臣虽老凭国威灵尚堪一行帝曰卿老矣无烦为此七年复致仕卒熊祥事母以孝闻母没时年已七十不食三日人皆称之
　　范拱字清叔济南人九歳能属文深于易学宋末登进士第寻事刘豫撰谒庙文豫竒之累擢中书舍人上初政録十五篇纳其説而不能用也豫以什一税民名为古法其实裒敛刑法严急吏夤縁为暴右丞相张孝纯及拱兄侍郎巽极言其弊请仍履畆法豫不从巽坐贬官自是无复敢言者拱曰吾言之则为党兄不言则百姓困弊乃上疏大畧以为国家惩宋重敛之弊什一税民本务优恤官吏奉行太急驱民犯禁非长久计豫虽未即从而亦不加谴齐废梁王宗弼领行台省事访求百姓利病拱以减税为请宗弼从之减旧三分之一拱慎许可而乐推荐李南张辅刘长言皆拱荐也长言自汝州郏城酒监擢省郎人不知其所以进拱亦不自言皇统四年以疾求退致仕斋居读书罕对妻子世宗在济南闻其名大定初拱上封事七年召赴阙除太常卿议郊祀或有言前代因所都定五岳今既都燕当别议五岳名拱曰轩辕居上谷在恒山西舜居蒲坂在华山北以此言之未尝据所都而改岳祀也遂不改拱尝言礼官当守礼法官当守法若汉张释之可谓能守法矣九年复致仕卒于官
　　张通古字乐之易州易县人读书过目不忘该综经史善属文辽天庆二年进士第补枢密院令史丁父忧起复恳辞不获因遯去屏居兴平太祖割燕京与宋宋以通古有素望召之通古辞谢隐居易州太寜山下宗望复燕京侍中刘彦宗与通古素善荐其才召为枢密院主奏改兵刑房承防天防四年初建尚书省除工部侍郎兼六部事髙庆裔设磨勘法仕宦者多夺官通古亦免去辽王宗干为论理之除中京副留守【按熈宗纪及交聘表天眷元年八月以河南地与宋辽右司郎中张通古等使江南此处与纪表稍异】为诏谕江南使宋主欲南面使通古北面通古曰天子以河南陜西予宋宋约奉表称臣使者不可以北面遂索马欲北归宋主遽命设东西位使者东面宋主西面受诏拜起皆如仪使还闻宋已置戍河南谓送伴韩肖胄曰天子裂壤地益南国当思图报大恩今辄置守戍自取嫌疑若兴师问罪将何以为辞肖胄驰白宋主宋主遽命罢戍通古至上京具以白宗干且曰及其部置未定当议收复宗干喜曰是吾志也即除参知行防尚书省事未几诏宗弼复取河南通古请行先至汴谕之比至汴宋人已去或言宋人诈退将自许宿来袭我通古曰宣言来者正所以走耳使人觇之宋人果溃去宗弼抚髀笑曰谁谓书生不能晓兵事哉海陵欲除胙王常胜防汴卒孙进诈称皇弟谋作辞因指名胙王以诬构之遣防卫墖斯就汴京鞫治行防欲导孙进引胙王通古极力辨止及塔斯奏状海陵譛塔斯故出遂杀胙王并塔斯行防诸人惧诛通古曰以正获罪死贤于生海陵既杀胙王不复縁害他人由是行防不坐天徳初迁行防左丞进拜平章政事封谭王改封郓王以疾求解机务不许拜司徒封沈王海陵御下严厉收威柄亲王大臣未尝稍假以顔色惟见通古必以礼貌正隆元年以司徒致仕进封曹王是年薨通古天资乐易不为表暴虽居宰相自奉如寒素焉子沉天徳三年赐杨建中牓及第张浩字浩然辽阳渤海人本姓髙东明王之后曽祖霸仕辽为张氏天辅中辽东平浩以防干太祖擢为承应御前文字天防八年赐进士及第授秘书郎太宗将幸东京浩提防缮修大内超迁卫尉卿权签宣徽院事管勾御前文字初定朝议求养亲去职起为赵州刺史官制行以中大夫为大理卿天眷二年详定内外仪式歴户工礼三部侍郎迁礼部尚书田防党事起台省一空以浩行六部事簿书丛委决遣无留人服其才以疾求外补除彰徳军节度使迁燕京路都转使俄改平阳尹平阳多盗临汾男子夜掠人妇浩捕得搒杀之盗遂衰息近郊有淫祠郡人争事之浩撤其祠屋投其像水中强宗黠吏屏迹莫敢犯者郡中大治乃缮葺尧帝祠作击壤遗风亭海陵召为户部尚书拜叅知政事天徳二年丁母忧起复旧职进拜尚书右丞三年广燕京城营建宫室浩与刘筈等监防工作贞元元年进拜平章政事赐宴鱼藻池浩请四方之民欲居中都者给复十年以实京城从之拜尚书右丞相兼侍中封潞王未防改封蜀王进拜左丞相正隆二年进封鲁国公表乞致仕不许海陵欲伐宋将幸汴汴京大内失火使浩与敬嗣晖营建南京宫室浩从容奏曰徃嵗营治中都天下乐然趋之今民力未复而重劳之恐不似前时之易成也不聴浩朝辞海陵问用兵利害浩欲止海陵用兵对曰赵构无子树立疎属其势必生变可不烦用兵而服之海陵虽喜其言而不能从也浩至汴海陵时使宦者梁珫来视工役辄指某处不如法撤之浩不能抗汴宫成费累钜万海陵迁居之浩拜太傅尚书令进封秦国公时治兵南伐部署诸将浩欲奏事不得见乃因周福儿附奏曰诸将皆新进少年恐误国事宜求旧人习兵者为千户穆昆而海陵部署已定恶闻其言杖之海陵发汴京浩留治尚书省事世宗即位于辽阳浩遣户部员外郎完顔黙音上贺表【按本纪世宗以正隆六年十月即位于辽阳时完顔黙音为博索路总管以兵五千自长安来附与黙音传相符不应有为浩奉表事当属纪事之误】明年二月朝京师拜太师尚书令封南阳郡王世宗曰卿在正隆时为首相不能匡救恶得无罪惟在省十余年练达政务故复相卿当自免毋负朕意浩顿首谢居数日世宗谕浩举人材可用者浩举赫舍哩志寜等后皆为名臣大定三年以疾请退除判东京留守疾不能赴任因致仕是嵗卒諡曰文康初近侍有欲罢科举者帝曰吾见太师议之浩入见帝问浩曰自古帝王有不用文学者乎浩对曰有谁欤曰秦始皇帝顾左右曰岂可使我为始皇事遂寝【按刘祁归潜志言浩为尚书令时定制以进士为省史尝言省庭为天下仪表如用胥吏必致货赂混淆用进士所以清其源也议者皆以为当然趋走使令与椽吏不殊士大夫徃徃不就云】明昌五年配享世宗庙庭泰和元年图像衍庆宫子汝为汝霖汝能汝方汝猷
　　汝霖字仲泽少聪慧好学贞元元年【按翟永固传张汝霖试进士在贞元元年本传讹作二年今改正】赐吕忠翰牓进士第授右补阙擢大兴县令迁礼部员外郎翰林待制大定八年除刑部郎中明年授太子左谕徳兼礼部郎中寻擢刑部侍郎以忧解起复为太子詹事迁太子少师兼御史中丞世宗召谓曰卿尝言监察御史所察州县官多因沽买以得名誉良吏奉法不为表襮必无所称今为台官可革其弊寻改中都路都转运使太子少师兼礼部尚书俄转吏部为御史大夫时将陵主簿髙徳温多收税户米逮御史狱汝霖具二法上世宗责之曰朕以卿为公正故登用之徳温有人在宫掖朕颇详其事朕肯以宫掖之私挠法耶不谓卿等顾徇如是汝霖跪谢复坐失出大兴推官髙公美罪謪授棣州防御使顷之复为太子少师兼礼部尚书拜叅知政事后因朝奏日论事帝前世宗谓曰朕观唐史见太宗行事初甚励精晩年与羣臣议多饰辞且有过举朕虽不能比迹圣帝明王然常思始终如一今虽年髙敬慎之心无时或怠汝霖对曰古人有言靡不有初鲜克有终魏征所言守成难者正谓此也帝以为然二十五年章宗以原王判大兴府事帝命汝霖但涓视事日且加辅导久之迁尚书右丞二十八年进拜平章政事兼修国史封芮国公世宗不豫与太尉图克坦克寜右丞相襄同受顾命章宗即位加银青荣禄大夫进封莘时帝在谅隂初出猎諌院聨章言新丧中未宜其后冬猎汝霖諌之诏答曰卿能每事如此朕复何忧然时异事殊难同古昔如能斟酌得中斯为当矣时有司言民间收藏制文恐因而滋讼乞禁之汝霖谓王者之法譬之江河欲使易避而难犯本朝法制坦然明白已着为不刋之典天下之人无不闻诵若令私家藏之则人皆晓然不敢为非亦助治之一端也不禁为便诏从之明昌元年三月表乞致仕不许十二月卒諡文襄汝霖通敏习事凡进言必防揣帝意及朋附多人为説故言尝不忤章宗新即位改造殿庭诸陈设物日用绣工一千二百人帝以多费意辍造汝霖曰此非帝服用未为过侈将来外国朝防殿宇壮观亦国体也其后奢用浸广葢自汝霖导之
　　张素字子贞与浩同曽祖祖祐父匡仕辽至节度使素以防得官髙永昌据辽阳素在其中斡鲁军至乃开门出降特授世袭铜州明安天防间歴西上閤门使客省使东宫计司天眷元年以静江军节度使知涿州察亷最进官一阶皇子魏王道济遥领中京以素为魏王府同提防寻改节度使正隆末年天下盗起素发民夫増筑城郭未防隣郡皆被冦掠兴平独安世宗即位素来见于东京初素在东京希海陵防言世宗尝取在官黄粮及摭其数事至是来见世宗一切不问素与李石力言宜早幸燕京帝深然之迁户部尚书出镇定武遂致仕卒素厚而刚毅人皆惧之汝弼字仲佐父征彰信军节度使素之兄也汝弼初以父防补军正隆二年中进士第调沈州乐郊县主簿母髙氏与世宗母贞懿皇后有属世宗纳汝弼女弟为次室是为元妃生赵王永中世宗即位于辽阳汝弼与叔素俱徃归之擢应奉翰林文字自皇统以来内藏诸物费用无度吏夤縁为奸多亡失汝弼与宫籍直长髙公穆入殿实达尔王添皃阅实以类为籍作四库贮之于是内藏库使王可道等皆杖一百汝弼等各进阶顷之兼修起居注转右司员外郎母忧去官起复吏部郎中累迁吏部尚书拜参知政事帝因出猎女真明安穆昆徙中都者前诉以所给近郊官地皆塉簿不可种艺其腴田皆豪民久佃专为己有诏拘官田在民久佃者与之因命汝弼议其事汝弼请条约立限令百姓自陈过限许人首告实者与赏帝可其奏仍遣同知转运使张九思拘籍之帝问髙丽夏皆称臣使者至髙丽与王抗礼夏王立受使者拜何也汝弼等对曰故辽与夏为甥舅夏王以公主故受使者拜本朝与夏约和誓书称一遵辽国旧仪今行之已四十年不可改也帝曰卿等言是也拜尚书右丞进左丞与族弟参知政事汝霖同日拜时以为荣久之坐擅増诸皇孙食料与汝霖及丞相守道右丞钮祐禄额特埒各削官一阶汝弼在病告帝谓宰相曰汝弼久居执政练习制度颇能斟酌人材而用心不正乃罢为广寜尹汝弼为相不能正諌帝所欲为则顺而导之所不欲为则防言以观其意帝责之则婉辞引过且黩货以计取诸家名园甲第珍玩竒好士论薄之大定二十七年卒汝弼既与永中甥舅隂相为党章宗即位汝弼妻髙氏每以邪言怵永中觊非望有司鞫治髙氏诛伏事连汝弼帝以事觉在汝弼死后得免削夺
　　纳哈塔椿年本名乌页初置女真字立学官于西京椿年与诸部儿童俱入学最号警悟久之选诸学生送京师俾上京教授页噜教之椿年在选中补尚书省令史累官殿中侍御史改监察御史海陵为相荐为右司员外郎编定新制海陵簒立以为諌议大夫椿年有酒失海陵使之戒饮遂终身不复饮改秘书监修起居注授世袭明安为翰林学士兼御史中丞正隆初起上京诸明安于中都山东等路安置以劳赐玉带廏马奉迁山陵还为都检防赐今名拜参知政事荐大理寺丞赫舎哩罗索为右司员外郎罗索后赐名良弼世宗时号贤相焉二年椿年薨海陵亲临哭之追封特进谭国公谥忠辩以长子萨木哈为定逺大将军袭明安次子哈达为忠武校尉椿年有宰相才好推挽士类然颇营产业冐占西京路官田八百余顷大定中括检田土百姓陈言椿年子萨木哈等三十余家占防官地贫民不得耕种诏诸家除牛头税地各再给十顷其余尽赋贫民种佃世颇以此讥椿年云
　　祁宰字彦辅江淮人宋季以医术得官王师破汴得之后隶太医累迁中奉大夫太医使海陵将伐宋宰欲諌不得见防元妃有疾召宰诊视既见即上疏畧言国朝之初祖宗以有道伐无道曽不十年荡辽戡宋当此之时上有武元文烈英武之君下有宗翰宗雄谋勇之臣然犹不能混一区宇举江淮巴蜀之地以遗宋人况今谋臣猛将异于曩时加以大起徭役缮治甲兵调发军旅赋役烦重民人怨嗟此人事之不修也间者昼星见于牛斗荧惑伏于翼轸已嵗自刑害气在扬州太白未出进兵者败此天时不顺也舟师水涸舳舻不继而江湖岛渚之间骑士驰射不可驱逐此地利不便也言甚激切海陵怒命戮于市籍其家产天下哀之綦戬宰壻也海陵疑奏疏戬为之辞曰实不知也乃杖之大定四年赠资政大夫复其田宅章宗即位诏访其子忠勇校尉平定州酒监公史擢尚药局都监泰和初诏定功臣諡尚书省掾李秉钧上言故赠资政大夫祁宰以忠言被诛慕义之士防伤厥心世宗即位赠之以官陛下録用其子甚大恵也而有司拘文以职非三品不在议谥之例臣以为非常之人当以非常之礼待之乞即诏有司特赐諡以旌其忠制曰可下太常谥曰忠毅
　　诺延温都思忠本名伊里布阿萨水人太祖伐辽时未有文字凡军事当密覆者诸将皆口授思忠思忠面奏受诏还军致诏辞徃复数千言无少误及辽人议和思忠与乌凌阿赞谟为扎拉徃来专对其间自收国元年正月辽人遣僧嘉努来议和前后十三遣使和议终不可成其后思忠从宗翰伐宋封刘豫为齐帝以为宣使俄授穆昆从宗弼克和尚原还为西京留守事天眷初改蒲州防御使陜西帅府官属徃徃豪压贫民为奴遣工匠千人东至河上思忠留止其人以闻诏皆还之为行防尚书左丞黩货无厌时赞谟为行防参知政事心甚鄙之两人由是交恶海陵杀左丞相秉徳于行台赞谟妻秉徳乳母也思忠因构赞谟杀之是嵗思忠入为尚书右丞进平章政事封郜国公拜左丞相兼侍中改封泝国公天徳三年致仕贞元二年起拜太领三省事封齐国公寻拜太师兼劝农使复为尚书令海陵欲定封爵制度令思忠建白封王者皆降封公惟封思忠广平郡王赐以玉带思忠言百官不当封妻海陵从之惟封思忠次室为郡夫人思忠亦自谓太祖旧臣颇自任虽海陵遂非拒諌而思忠尽言无所避海陵将伐宋问诸大臣皆不敢对思忠曰不可海陵不悦谓思忠曰汝勿论可否但云何时克之思忠曰十年海陵曰何久也思忠曰太祖伐辽犹且数年今百姓愁怨师出无名江淮间暑湿湫热不堪久居未能以嵗月期也海陵怒顾视左右若欲取兵刃者思忠无所畏恐复曰老臣歴事四朝位至公相茍有补于国家死亦何憾有顷海陵曰自古帝王混一天下然后可为正统尔耄夫固不知此其后海陵运四方甲仗于中都思忠曰州郡无兵何以备盗贼又尽籍丁壮为兵思忠曰山后契丹诸部恐未可尽起皆不聼后州郡盗起守令不能制契丹萨巴斡罕果反正隆六年思忠薨海陵深悼惜之大定十二年诏复乌凌阿赞谟官爵赠特进初思忠已构杀赞谟遂纳其妻曹氏尽取其家财产章宗即位赞谋女五十九乞改葬诏赐葬地于懐州并以思忠原取家资付之子谦
　　谦本名伊徳累官御史中丞世宗谓之曰省部官受请托有以室家传达者官刑不肃士风頽敝如此其纠正之初世宗至中都放宫人还家有称心等数人在放遣之例所司失于检防不得出宫心常怏怏大定二年闰二月癸巳夜【按世宗纪太和厚徳殿火在闰二月辛卯□此互异】遂于十六位放火延烧太和神龙殿帝命近臣迹火之所发诛称心等谦意宫殿被火将兴工役上表乞权纾修建帝诏谦曰朕思正隆比年徭役百姓疮痍未复边事未息岂遽有营缮耶久之袭父思忠济州明安利涉军节度副使乌凌阿楚呼追捕逃军至明安中谦畏其扰乃醵民财赂楚呼事觉楚呼抵罪谦坐夺明安遇赦使复其所乌逹思忠侄也天防间充女真字学生通书史工为诗选为尚书省令史累官同知大兴尹京城盗贼止息事无留滞歴刑兵吏三部尚书正隆伐宋为武定军都总管世宗即位遣使召之授咸平尹为北邉行军都统改防寜尹时初定斡罕人心未安乌逹为治寛简多备御谨斥边郡以寜改北京留守以亷察举乌逹所在有能名无私过由是入拜参知政事世宗谕之曰凡在卿上者行事或不当理咨禀不从卿以所见奏闻下位有可用之才当推荐之俄以疾卒久之帝谓侍臣曰朕乐得忠直之人有如乌带者乎卿等为朕举之其见思如此
　　高桢渤海人辽太师牟翰五世孙少好学尝业进士斡鲁讨髙永昌已下沈州永昌惧伪送款以缓师是时桢母在沈州遂来降告以永昌降款非诚斡鲁乃进攻既破永昌以桢同知东京留守事授明安天防六年迁尚书左仆射判广寜尹加太子太傅在镇八年政令清肃吏畏而人安之十五年加太子太师提防河北西路钱帛事天眷初同签防寜牧熈宗幸燕改同知燕京留守封戴国公魏王道济出守中京以桢为同判俄改行防平章政事为西京留守封任国公时奚霫军民皆南徙穆昆布木因之啸聚为盗海陵患之以桢为中京留守贼平封河内郡王海陵至中京桢警夜严肃有近侍冯僧嘉努李街喜等皆得幸海陵尝夜饮干禁桢杖之濒死由是权贵震慑迁太子太保行御史大夫封莒王防拜司空进封代王桢久在防弹劾无所避每进对必以区别流品进善退恶为言当路忌之荐张忠辅马讽为中丞欲令以事中桢正隆例封冀国公桢因固辞曰臣为众小所嫉恐不能免尚可受封爵耶海陵知其忠直慰而遣之及疾革书空独语曰某事未决某事未奏死有余恨卒海陵悼惜之桢性方严家居无声伎之奉虽甚暑未尝解衣缓帯对妻孥危坐终日不一谈笑其简黙如此
　　白彦敬本名约索博勒和部族人初名彦恭避睿宗讳改焉祖额布根父阿苏仕辽为率府率彦敬善骑射起家为吏补元帅府令史除都元帅府知事招谕诸部授以金牌行数千里有功超迁兵部郎中熈宗罢统军司改招讨司遣彦敬分僚属收牌印谕诸部隶招讨司还为本部侍郎改刑部侍郎怨家诬开府慎思与西北路部族谋叛彦敬鞫得其实海陵嘉之迁签书枢密院事正隆六年调诸路兵伐宋及调民马使彦敬主防寜扶余呼尔哈三路事改吏部尚书充南征万户迁枢密副使契丹萨巴反枢密使布萨呼图克等以无功坐诛以彦敬为北面行营都统许以便宜行至北京闻南征诸军逃归者皆奔东京欲推戴世宗彦敬与副统赫舍哩志寜谋隂结防寜尹完顔富色里利涉军节度使通吉义以图之世宗已即位使舒穆噜伊徳伊喇赫伯等九人招彦敬志寜彦敬拒之杀伊徳等及完顔黙音将兵攻北京彦敬使偏将拒于建州通吉义先归世宗富色里称疾不至世宗密遣人掲牓于北京市购以官赏彦敬志寜恐人图已遂降以为哈斯罕节度使不数月召为御史大夫斡罕平召彦敬为兵部尚书出为凤翔尹累改河中尹大定九年卒于官
　　张景仁字夀甫辽西人累官翰林待制贞元元年【原文作二年今依翟永固传改】与翟永固俱试礼部进士以尊祖崇天为赋题忤海陵防杖之大定二年布萨忠义伐宋景仁掌其文辞宋人议和已改奉表为国书称臣为侄但不肯世称侄国徃复七书然后定其书皆景仁为之指事达意世宗称其能五年罢兵入为翰林直学士七年迁侍讲八年为侍读官迁翰林学士兼同修国史十年兼太常卿学士转承防兼修国史改河南尹二十一年召为御史大夫仍兼承防修国史世宗谓景仁曰卿博学老儒求如古之御史大夫斯为称矣卿醉中颇轻脱失言当以酒为戒初朝臣言景仁有文艺而颇率易不可任防察景仁被诏就防中治监察罪辄以便服视决罚帝闻之召责景仁未几劾奏平章政事乌库哩元忠辄断六品官无人臣礼帝是其奏传诏戒敕元忠元忠尚豫国公主怙宠自任倨慢朝士景仁劾之朝廷肃然是嵗卒左光庆字君锡蓟州人宰相企弓之孙也防颖悟沉厚少言以防补閤门祗迁西上閤门副使丁父忧起复东上閤门副使再转西上东上閤门使兼太庙署令光庆好古读书识大义喜为诗善篆尤工大字世宗行郊礼受尊号及受命寳皆光庆篆凡宫庙牓署经光庆书者人称其有法典领原庙坤厚陵夀安宫工役不为苛峻使劳逸相均身兼数职勤慎周密未尝自伐世宗独察之迁同知宣徽院事改少府监丁母忧起复右宣徽使世宗幸上京光庆治仪仗制度人以为得宜大定二十五年卒平时喜为善言蓄善药号善善道人晩信浮屠法自作真赞语皆任达云




　　钦定续通志卷四百二十八
　　钦定四库全书
　　钦定续通志卷四百二十九
　　列传
　　金【七】
　　温特赫富拉塔　伯特徳哩布　萧旺嘉努
　　田颢　　　　　赵隇　　　　耶律图善乌雅呼尔哈　　乌雅沃里布　萧恭
　　耶律恕　　　　郭企忠　　　乌苏额琳延札们都　　　布萨欢塔　　郑建充
　　乌库哩萨哈　　高松　　　　通吉义
　　乌雅富埒赫　　乌雅普霞努【札拉】
　　李师雄　　　　尼玛哈楚呼
　　瓜尔佳札拉　　图克坦喀齐喀
　　温特赫富拉塔隆州伊兰明安噶勒珠寨人魁梧美髥有谋畧以智勇闻都统杲取中京富拉塔权明安领军五千遇契丹万余与战败之出恭古鲁道败敌八千至拉们华道设伏败敌万人有顷贼三千余复宼拉们华道富拉塔整队先登贼识其旗帜望风而遁遂奋击之亲执贼帅皇统元年从梁王宗弼伐宋留军唐州敌众奄至富拉塔击之大名军万四千富拉塔率亲管明安冲击敌少却乃张左右翼并击敌众散走复以兵三千击走援兵二万时邳州土贼啸聚防二十万富拉塔军三千分数队急攻贼溃去南京路破敌军二万是日有兵自城中出者击败之二年迁定逺太将军同知鳯翔尹六年改京兆尹转宁州刺史改西北路招讨都监迁永定军节度使海陵南征改武卫军都总管大定三年授开逺军节度使改泰宁军卒十九年以功官其子伯特徳哩布奚五王族人辽御院通进天防初与父托卜嘉归朝授世袭穆昆后以京兆尹致仕徳哩布招降松山及平州蓟州【按金史地里志无苏州惟蓟州与平州俱隶中都路此处苏州当是蓟州之讹谨改】未附军民督之耕作宗望伐宋徳哩布为军马明安留与诸将规取保遂安三州攻安肃军与河间雄保援兵先战大军继至大破其兵遂拔安肃徳哩布摄通判事降将胡愈结众谋乱徳哩布勒兵擒愈及其众五十余人改安肃为州就除同知州事改磁州捕获太行羣盗元帅府以磁相二州屯兵属之擒王防孙小十苗清等羣盗平迁濵州刺史亷入优等丁母忧起复本州改刺涿州入为工部郎中从张浩营缮东京宫室及田防党事起朝省一空徳哩布摄行六部事迁大理卿出为同知东京留守天徳间丁父忧起复洺州防御使正隆盗起州县无兵不能御洺旧有河附城下乃引水注壕中盗弗能近州赖以安迁崇义军节度使未防告老归田里卒徳哩布为人孝谨为政简静不事蓄积凡调官行李止车一乘婢仆数人而已
　　萧旺嘉努奚人居奎腾河魁伟多力未冠仕辽为太子率府率天辅七年都统杲定奚地旺嘉努率其郷人来降命为千户领之奚王和勒博既死其亲党彻辰阿固齐犹保色克山旺嘉努与托纽往讨生擒之降其余众时平滦多盗旺嘉努以所部屡破贼兵数被赏赉从宗望伐宋败郭药师于白河至河上宋兵扼津要与诸将击败之进围汴破其东门明年再伐宋宗望军至中山诸门分兵出战焚我攻具祁州【按金史地理志祁州河间皆与中山相近宋史亦同此处误作祁谨据改】河间各以兵来援皆败之师还屯镇河朔从临淄贝勒卓琳讨濵州贼葛进领穆昆先登力战破其众数万明年攻沧州宋兵拒战复从卓琳击走之宋将徐文以舟百艘泊海岛即以商船十八进袭斩首七百级获舟二十天防八年除静江军节度使授世袭千户从梁王宗弼征伐为万户还为五院部族节度使天徳二年改乌尔古徳哷勒招讨都监卒
　　田颢【按太祖本纪天辅七年二月辽来州节度使田颢等降考辽史作田颢本纪既误颢作显而中又误颢为灏殊未尽一应从辽史为是谨据改】字黙之兴中人辽天兴八年进士歴官金部员外郎权归徳节度使太祖定燕颢举四州版图归朝加都官郎中权节度使事四迁知真定府事招降齐博游贵等贼众五千余人已而贵复叛去颢遣齐博伪叛从贵伺间杀之降其众贼垒悉平三迁行台左丞彰徳军节度使是时新定力役颢蠲籍之半而上之故相之繇赋比他州独轻徙同知河北东路都总管改同签燕京留守司事民遮留不得出易服夜去改河东南路转运使寻改绛阳军节度使居三年以疾请谢事不允移镇震武军【按金史地理志有震武军隶河东北路无振武军名此处讹作振谨据改】入为刑部尚书居三月请老卒于家
　　赵隇字徳固辽阳人其妇翁以优伶得幸于辽主隇补閤门祗累迁太子左卫率后居滦州宗望讨张觉隇逾城出降授洛苑副使累迁棣州刺史侍卫歩军都虞再伐宋攻真定与有功改刺商州歴沿边安抚使陇州团练使【按王圻续文献通考云辽南面官有汉军都团练使金不置攷金地理志有陇州防御使而无团练使之官然则本传所云盖防御使之误也】十年改知石州隇乆在兵间不善治民坐谤议谪监平州甜水盐齐国废河南皆以宿将守之授隇宿州防御使统本路军兵隇重义接儒士尝以事至汴有故人子负官钱百万隇以橐金赠之其子悉为私费复代输之顷之有颂徐帅不法者诏隇鞫治隇委曲营防坐是废罢寓居于燕海陵出领行台省至燕隇往见因诉其事及海陵即位起为保大军节度使贞元初改内省使【按王圻续文献通考云辽南面内省官曰内省使金则分领于宣徽使而不设内侍省则内省使亦辽官名也岂隇为辽人故传亦多仍辽旧欤】未防为中都路都转运使明年再徙顺义兴平入为太子詹事镇沁南以疾卒后十余年隇子孙及司徒张通古子孙皆不肖淫荡破赀财世宗闻之诏自今官民祖父亡没子孙不得分割居第止以嫡防主之母致鬻卖仍着于令耶律图善系出约尼氏在辽世为显族图善仕至金吾卫大将军辽帝奔天徳图善以所部降宗翰承制授西北路招讨使从伐宋率本部为先锋至汾州遇宋将折家军请济师并力破之攻太原隆徳府克洛阳及罗索平陜右图善皆从天防七年授太子少保十年迁尚书左仆射致仕卒正隆例赠特进郜国公
　　乌雅呼尔哈海兰路锡馨水人后授爱呼穆昆因家焉从栋摩围平州有功及伐宋围汴与五穆昆遇宋兵万人于城南驰击败之天防五年攻宗城县敌弃城走恩州呼尔哈追杀千余人获车四百辆七年讨平泰山羣盗毁其营栅复破兖州山冦三千余八年攻庐州至柘臯镇呼尔哈领甲士三十为前锋执宋所遣持书与刘锜者七人复以先锋军攻和州设伏获姚观察九年【按宋建炎三年金天防七年也宋高宗纪建炎三年八月金人犯庐州又陷和州金太宗纪天防八年十一月宗辅以陜西事状闻诏奬谕之以事攷之八年九年字俱误】定陜右呼尔哈以所部遇敌千人败之生擒甲士一人尽得敌之虚实又从富埒珲狥地熙秦败敌兵二千于秦州前后皆被赏宋人屯襄阳府监军阿巴遣呼尔哈领四明安往攻宋兵三千方营壁垒乘其未就突战破之梁王宗弼复河南将攻陈州遣呼尔哈以甲士三十捕侦人至蔡州西败敌兵八十余获南顿县令及攻陈州夜半敌溃走呼尔哈亟追袭明安托克索亦领军继至大败之皇统二年迁定逺大将军歴同知京兆尹兼本路兵马都总管大定间累授归顺军节度使十年移镇显徳卒于官十九年诏授其子五十六武功将军世袭本路博多和河穆昆乌雅沃里布海兰路禅岭人徙大名路天防中从其父逹希布隶元帅右监军麾下逹兰以事赴阙以逹希布自随沃里布领其父穆昆从大军攻沧州方夷壕隍城中兵来拒沃里布击却之王师下青州力战有功获马百匹降贼党甚众青州戍将徳克济布以莱州兵众请济师于帅府沃里布将十二穆昆兵往救降四营拔一营得户四千又败贼兵五万于恩州降户五万获牛畜万余将至临清败敌兵三千擒贼首以献时徳克济布败于恩州沃里布复以兵四千往救破敌万余宋兵十万在单父间沃里布领其亲管穆昆从伊楞古往攻之力战有功大军经畧宻州沃里布将兵二千为前锋败敌万人于高宻追至城下杀戮殆尽获马牛三千余又与伯腾败贼王义军十余万于州南是夜贼兵数千袭营复以兵击走之天眷二年袭其父世袭明安授宁逺大将军皇统七年益以亲管穆昆天徳三年除同知归徳尹正隆初为唐古部族节度使大定二年为保大军节度使改镇通逺时宋军十万余入河陇元帅左都监喀齐喀奏请益兵诏益兵七千遣沃里布与彰化军节度使宗室彰等七人偕往以备任使进阶龙虎卫上将军卒于军中
　　萧恭字敬之纳琳奚王之后父翊天辅间归朝从攻兴中遂以为兴中尹师还以恭为质子宗望伐宋翊领建兴成川懿五州兵为万户军帅以恭材勇使代其父行时年二十三至中山先以所部击败宋兵经山东及渡淮袭宋主皆在军中师还帅府承制授徳州防御使奚人之屯濵棣间者皆隶焉改棣州防御使皇统间累迁兵部侍郎授世袭穆昆坐问禁中起居状决杖夺一官贞元中歴兵部尚书经画夏国边界还过临潼失所佩金牌至太原忧恚成疾而卒海陵深悼惜之命其子玖格防丧以还赙赠甚厚
　　耶律恕字忠厚本名耨埒辽横帐秦王之族也为人谨愿有志喜读书通契丹大小字与耶律累巴来归罗索问果巴曰与尔同来者谁可任军旅事果巴对曰耨埒可罗索与宗翰伐宋恕隶前锋取和尚原攻仙人关为睿宗所知再除太原真定少尹萨里罕辟署陕西谋委以军务迁行台兵部侍郎再迁尚书左司郎中海陵为平章政事谓恕曰君亦有党乎恕正色曰不以其道得之非恕之志也何朋党之有久之为沁南军节度使迁行台工部尚书行台罢改安国军节度使为知政事以疾求解为兴中尹入为太子少保正隆元年致仕封广平郡王卒二年例赠银青光禄大夫
　　郭企忠字元弼唐汾阳王子仪之后自子仪至承勲皆节镇北方唐季承勲入辽子孙继为天徳军节度使至昌金降为副使企忠幼孤事母孝谨年十三居母丧哀毁如成人服除袭父官加左散骑常侍天辅中大军至云中遣耶律坦招抚诸部企忠来降军帅命同勾当天徳军节度使事徙所部居韩州及见太祖闻知其家世礼遇优厚天防三年领西南诸部蕃汉军兵为明安从破雁门屯兵遥领桂州观察留后镇代州明年贼杨麻胡等聚众数千于五台企忠与同知州事迪里讨平之迁知汾州事时汾州初下居民多被掠城邑萧然企忠言之帅府聴其亲旧赎还未防完实如故石州贼阎先生众数万至城下僚属虑有内变请为备企忠曰吾于汾人有徳保无他乃率吏民城守防援至合击破之六年改静江军节度留后迁天徳军节度使汴京歩军都指挥使累迁金吾卫上将军秩满权沁州刺史到官嵗余卒
　　乌苏额琳善骑射袭父萨哈穆昆从防克攻东京及广宁击北京山贼皆有功萧布展来攻恩州额琳以六十骑侦之逮夜遇敌数百骑掩击之生获三人知布展众九万且至故防克得以为备遂破布展从宗望伐宋破尉氏中牟援兵取其城又以兵百五十人破敌于沧州西明年再伐宋防克戍开州额琳以骑四百守河复败千余人斩首七百余宗弼渡淮闻王善兵扼其前使额琳济师败王善于和州北李成以兵七万据乌江额琳复败之宗弼遂渡江至江宁天防十五年沂州窦防御叛额琳败而获之録前后功授明安加昭武大将军宗弼再取河南额琳以五十骑败杨家贼五百于徐州东复以功受赏天徳二年除唐州刺史移淄州迁实垒部族节度使行至北京病卒
　　延扎们都隆州巴尔嘉山人身长美须髥夫防间从其兄扬阿在军中方取汴京其兄战殁遂擐甲代之睿宗定陕西以们都为佛宁隷监军杲亲管万户改饶风关至坊州杲欲与总管富勒呼防于鳯翔遣们都领六十骑先往期防及还备得地形险阨天眷初叛将李世辅伪邀杲至私署以献甲为名遂以兵劫执而去们都突出以告押军明安完顔逹兰同率兵追及杲由此得脱以功迁明威将军复从杲招复陜西刘豫初废诸路多反覆不一杲授们都牌劄令往抚定们都所至多张甲兵从者安之违者讨之帖然无复叛者皇统间歴知保安军事正隆初为宁州刺史大定初宋将吴璘等以军数十万人据秦陇元帅府承制以们都为勇烈军都总管领军讨之宋人保据徳顺都监喀齐喀领军四万来赴遂复徳顺州明年秦陇平以功迁金吾卫上将军授通逺军节度使五年改庆阳尹兼本路兵马都总管卒于官十九年録功以子禄格世袭本路海兰乌珠明安都伦赫绅穆昆授武功将军们都性忠谨安置营壁尤能慎密临敌泰然自若如平时由是人益安附功易成焉
　　布萨欢塔扶余路嘉们人身长七尺勇徤善骑射年十六从其父和木索征伐初授脩武校尉为宗弼章京天眷二年与宋岳飞相拒欢塔领六十骑深入觇伺至鄢陵败宋防粮饷军七百余人多所俘获皇统九年除慈州刺史再迁利涉军节度使授世袭济州和卓海兰明安舎哩斡实穆昆贞元初以忧去官起复旧职歴泰宁永定军改咸平尹海陵杀欢塔弟枢密使呼图克召欢塔至南京以有功旧释之改兴平军节度使世宗即位以为广宁尹斡罕反为行军都统与海兰路总管图克坦克宁俱在左翼败斡罕于长泺改临潢尹贼平赐金帛改海兰路兵马都总管徙显徳军庆阳尹致仕大定十二年帝思旧功复起为利涉军节度使寻以金紫光禄大夫致仕卒欢塔歴一十七官未尝为佐贰性沉厚有识明于听断所至有声
　　郑建充字仲实其先京兆人占籍鄜州仕宋累官知延安府事天防七年来降仍知延安屯兵三千宋刘光烈兵八万来攻相拒四十余日攻益急建充遣人防绥赫军夹击破之俘其禆将贺贵迁节制司统制军马改京兆府路兵马都监败宋曲端于彭原高昌宗据延安为宋守建充击之尽复城邑复知延安军府事累迁博州团练使知宁州齐国废朝廷以地与宋建充为宋环庆路经畧安抚副使仍知宁州天眷初复取陜西仍以建充为经畧安抚使知庆州从破甘谷城改平凉尹时营建南京宫室大发河东陜西材木浮河而下经砥柱之险筏工多沉溺有司不敢以闻乃诬以逃亡锢其家建充白其事请至砥柱解筏顺流防下令善游者下流接出之锢者得释正隆军兴括筋角造军器百姓往往椎牛取之或生拔其角建充白其事于朝建充性刚暴常畜猘犬十数奴仆有罪既笞复嗾犬啮之骨肉都尽虽谦逊下士于敌己上一无所屈省部文移有不应法辄即毁裂在位者衘之军胥李换窃用公帑自度不得免乃诬建充藏甲欲反再鞫皆无状奏上摄事者素与建充有隙恐其得释使吏持文书绐建充曰朝省有命奈何建充曰惟汝所为是夜死于狱中长子愬亦死焉乌库哩萨哈海兰路爱呼河人后徙真定睿宗闻其勇畧选充章京后从宗弼征伐补麯院都监从伐宋与宋兵遇于颍州先登破之皇统元年领汉军千户帅府再以军四千隶焉除同知郑州防御使事大定初迁太子少詹事帝以萨哈昔事睿宗积劳苦又辅佐太子宣力为多因改洺州防御使以酬其劳迁永定军节度使歴临潢鳯翔陜西路统军使东平尹节制州郡躬行俭约政先寛简边庭久宁人民获安召为签书枢密院事卒十八年世宗追録萨哈旧劳授其子大兴河北西路受呼河世袭明安阿里玛河穆昆阶武功将军
　　高松本名博多澄州析木人年十九从军为佛宁有力善战宗弼闻其名召置左右从破汴京及和尚原累官咸平总管府判官世宗即位充管押东京路渤海万户兵部尚书克实谋反前同知延安尹李老僧曰我与万户高松谋之必从我矣众曰若得此军举事易矣老僧往见松说松曰君有功旧人至今不得大官何也松曰我一县令也每念圣恩累世不能报尚敢有望乎老僧遂不敢言松从征斡罕以功迁咸平少尹四迁至崇义军节度使卒
　　通吉义本名呼拉布哈斯罕人徙居辽阳之阿穆济山祖辉罕父宻拉收国二年哈斯罕来附宻拉领户三百遂为穆昆义以质子至上京善女真契丹字为管勾御前文字天防十五年擢右监门卫大将军除宁化州刺史察亷迁徳哷勒部族节度使歴河南路统军都监武胜军节度使边郡妄称寇至统军司徙居民于汴义不聴曰梁王南伐彼死亡未复岂敢先发此城中有塲若自动彼将谓我无人既而果无事贞元时歴利渉军节度使世宗即位义即日来京以为叅知政事帝谓义曰正隆率诸道兵伐宋若反斾北指计将安出义曰正隆多行无道杀其嫡母阻兵虐众必将自毙陛下太祖之孙即位此其时也正隆已渡淮斡罕未炽将士在南家属皆在此惟早幸中都为便帝纳之次榛子岭世宗闻海陵死于军中谓义曰信如卿所料大定二年罢为益都尹兼本路兵马都总管子和尚大定初除应奉翰林文字佩金牌持诏书宣谕中都以南州郡和尚为奉使擅废置州县官辄行杀戮诏尚书省鞫治之十九年诏以义孙引寿为实喇哈逹世袭穆昆义性辩给善谈论服玩不尚奢侈食不兼味云
　　乌雅富埒赫率賔路卓多明安人改属海兰路祖色埒预平乌春乌木罕之乱及伐辽宋皆有功追授明安赠银青光禄大夫父古页袭明安富埒赫从太祖伐辽勇闻军中天眷三年袭明安授宁逺大将军累官武宁军节度使迁京兆尹海陵伐宋行武威军都总管军还为顺义军节度使图克坦喀齐喀定秦陇富埒赫统完顔实讷埓延札们都兵救徳顺州改延安平凉尹致仕封任国公大定十九年卒
　　乌雅普霞努率賔路锡馨河人也后改隶海兰路父呼实罕天辅初追授明安亲管穆昆普霞努身长有力多智畧袭其父明安穆昆阶宁逺大将军天徳二年授陈州防御使贞元元年改昌武军节度使以善绥抚再任海陵南征改归徳尹为神策军都总管当屯济州比至盗已据其城普霞努领十余骑往觇之为贼众所围乃与军士皆下马射杀百余人贼众败走迤逦袭之至暮而还明日攻破其城令士卒毋害居民郡中防安民感之立祠以祭大定二年为庆阳尹元帅左都监图克坦喀齐喀奏宋军十万余据险阻请益师诏益兵七千与旧兵合为二万遣普霞努与延安尹高景山等分领其军以往卒于军子札拉
　　札拉力兼数人勇果无敌手持两鐡简重数十斤正隆伐宋诸明安穆昆兵皆行州县无备契丹里陷韩州围信州逺近震骇札拉道出咸平遂率本部亟还信州与战败之已而贼复整兵环攻势且登城札拉下巨木压之杀贼甚众里解去札拉追及于韩州东八里许贼方就平野为阵札拉身率鋭士贼不能成列乃易马督军复击之贼众大败遂走东京咸平隆州民复帖然世宗即位札拉谒见充防卫为骁骑副都指挥使领万户击斡罕战于花道大军未集札拉领左翼六百骑与战杀贼三千余人富察世杰战不利走札拉军贼合围攻之札拉拒战宗亨军来援贼乃引去西过诺尔岭追及于陷泉贼先犯右翼札拉迎击之贼退走伪防卫阿萨身长有力奋大刀自后斫札拉札拉回击之折其右臂与赫舎哩志宁军合击贼遂大败斡罕平以为宿直将军父忧起复袭其父明安除蔡州防御使改宿州迁昌武军节度使徙镇邠州为贺宋嵗元使射淮上桞树矢入其树饮羽宋人异之改鳯翔尹入为右副防检复出尹兴中改博索路总管高丽惮其威名凡以事至者望而跪之大定二十五年为兴平军节度使卒于官札拉贞慤寡言平居极和易及临战奋勇见者无不辟易虽重围万众出入若无人之境云
　　李师雄字伯威鴈门人有材力喜谈兵宋宣和中以骑射登科累官大名清平尉王师至大名师雄与府僚出降摄本路兵马都监齐国建以为大总管府先锋都统制知淄州齐废为汴京马军都虞歴和宁海军曹州刺史皇统二年为武胜军节度使正隆末为河州防御使宋将吴璘军攻秦陇防师雄以事就逮临洮宋兵至城下州人乘城拒守谋欲出降师雄止之宋将权仪鞭马方上浮桥师雄射之坠桥下遂擒权仪宋师退后从元帅左监军图克坦喀齐喀攻河州有功未防以疾归汴卒
</div>
    <div class="pagination">
<a href="钦定续通志_page222.html">上一页</a><span>...</span><a href="钦定续通志_page218.html">218</a><a href="钦定续通志_page219.html">219</a><a href="钦定续通志_page220.html">220</a><a href="钦定续通志_page221.html">221</a><a href="钦定续通志_page222.html">222</a><span class="current-page">223</span><a href="钦定续通志_page224.html">224</a><a href="钦定续通志_page225.html">225</a><a href="钦定续通志_page226.html">226</a><a href="钦定续通志_page227.html">227</a><a href="钦定续通志_page228.html">228</a><span>...</span><a href="钦定续通志_page224.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
