<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 103 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 103 页/共 518 页</h1>
    <div class="content">　　○丙午移江西崇义县长龙巡检司于本县江头村
　　○丁未遣礼部尚书夏言祭先农之神是日陪祀官不到者众公侯伯止成国公朱凤一人而已言因劾奏之  上曰祀典重事岁祭先农  皇祖定制非有所增诸臣无礼慢神专咨逸纵每有临期托故不行陪祀法当查治今姑宥之再有怠慢者必寘以法本日陪祀官不到过多监礼官何漫不纠举都察院查核以闻于是左都御史李朝纲杨行中鸿胪寺序班齐恩王佐名上诏俱执付镇抚司究问
　　○戊申升山东按察司副使齐之銮为河南按察使
　　○辛亥清明节遣定国公徐延德恭顺侯吴世兴会昌侯孙杲分祭  诸陵京山侯景元祭  恭仁康定景皇帝陵寝并哀冲太子坟所中官祭  悼灵皇后陵寝并  宪庙废后吴氏坟所
　　○癸丑直隶巡按御史王朝用言屯田旧例私相买卖者军民皆发极边价业没官行之已久人心帖服近因清军御史鲍象贤奏请查覆屯田止令首正还主价不入官人不治罪遂致军人不论远近典卖及将置买民地逃军遗业妄肆告争夫行法得平人心始服请自今退地归军者价必入官人必治罪一如旧例其田仍别给无田军人户部覆议从之
　　○乙卯升赏山西德胜墩御虏阵亡被创官军千户王佐等三十四人  兵部覆南京兵部尚书刘龙所陈江防事宜一掺江官军逃亡渐多请令南京法司南直隶浙江江西等处凡谪戍不系极边者俱发水军卫分以补江操三年而止一沿江兵卒不习水战无以防补宜令九江安庆仪真镇江太仓松江等处选习水官军为造轻舡备器械使习水战以备不虞一长江上下舟舰通行盐徒贼盗混同出入漫无稽查宜行九江芜湖龙江各钞关抽分部官安庆仪真守备等官及所在通江有司严为稽察验引放行一沿江巡检司额设弓兵不宜裁革宜令所司如旧佥补及巡哨舡只有损坏者宜即修造以便追捕兵部议覆从之
　　○丙辰升江西瑞州府知府张淮四川按察司副使  赐肃王贡錝四书五经性理大全各一部从其请也
　　○丁巳谕礼部曰朕自患咳疾今六旬余近已平复但力少未健壮期明日出视事通政司暂罢奏事七日  起服关原任巡抚狭西右副都御史刘天和总理河道
　　○戊午  上视朝文武百官致词称贺鸿胪寺奏  上体初平凡面思见辞官员宜量并省以节劳制可  大理寺左少卿张珩以疾乞回籍调理许之
　　○己未给周王睦＜木审＞冕服皮弁冠服以年久损坏从王请也  改浙江都司掌印署都指挥佥事邬祐掌山西都司事  昏刻天雨微土
　　○庚申金星昼见自去岁十一月十六日至于是日光耀兴日争明
　　○辛酉兵部尚书王宪引疾乞休  上优旨慰留不允
　　○壬戌吏部尚书汪鋐＜锍-釒＞乞暂辍视护保护  圣躬  上嘉其忠爱报闻已而通政使陈经等言  上体初平犹宜静摄本司宣奏七日外请仍暂免以凝神保和  上命以来月初三日奏事  升南京都察院右都御史王軏为南京户部尚书服关原任南京光禄寺卿欧阳铎为南京都察院右副都御史提督操江  复除原任湖广按察司副使胡宗明于河南时宗明守制服关吏部扣除前职诏从请仍命以后守制官员必俟制满推用应起部者患如故事毋得预行扣补吏部言明年当大计黜陟幽明部臣所持以为凭者抚按考词耳顾屡加申饬奉行未至将使无辜者抱莫白之冤不肖者怀侥免之望非所谓办官材而佐化理也宜行各抚按官悉心咨访许加品隲至于知府而上尤当直书淑慝期于至当毋拘对偶毋涉两可俟至部之日旗别其得失之尤者以示惩劝其入觐官员或闻见未真贤否淆乱当对计之时自与考词相左者即议黜如例诏从之  命固原游击署都指挥佥事彭椷充右参将分守肃州地方起浙江都司掌印署都指挥佥事李节复原任
　　○癸亥宁夏卫地震  先是都御史王廷相言南京内外守备权重不宜以魏国公徐氏世典有诏廷臣议是廷相  上从之既而徐鹏举上＜锍-釒＞乞解兵柄有旨令视事如故兵科左给事中鲁汴奏曰留都为国家创业根本重地乃使徐氏世世典兵势必有尾大之毙我国家分建之制世禄而不世其土世爵而不世其权正所以防逆乱之渐臣以为宜如群仪便  上乃诏许鹏举辞令兵部举代者  甲子云南临安府地震有声
　　○乙丑升顺天府府尹罗辂为大理寺卿  升四川按察使杨淳为本布政司右布政使刑部狭西司郎中叶份为山东按察司副使提调学校
　　大明世宗肃皇帝实录卷一百六十


大明世宗肃皇帝实录卷一百六十一
　　嘉靖十三年三月丁卯朔  孝肃皇太后忌辰  奉慈殿行祭礼遣彭城伯张钦祭  裕陵  大学士方献夫以疾乞休不允喻数日献夫请益力  上仍优诏勉留之
　　○戊辰琉球国中山王世子尚清遣陪臣正议大夫梁椿等贡马及方物宴赉如例
　　○己巳赐伊王訏淳五经四书大全诗学大成对类各一部从其请也
　　○庚午改南京大理寺右寺丞林希亢为大理寺左寺丞升河南布政司右参政刘璋为四川按察使  先是宸濠之变江西瑞州府知府宋以方不屈投河死之事闻朝廷为赠官录荫独庙祀议允未定巡抚都御史高公韶以为言礼部覆以方一死虽足以自明然与副使周宪父子讨贼尽瘁锋镝者不同不宜别列庙祀诏罢之  毛怜并海西建州右等卫女直都督木哈尚等等来朝贡马宴赉如例
　　○辛未  命国子监祭酒王激翰林院编修童承叙杨维杰欧阳衢充经筵讲书官翰林院修撰林大叙王汝孝华察编修唐顺之陈束杨瀹卢淮陈节之充经筵展书官召原任翰林院侍读学士廖道南蔡昂还以原官供事时道南昂前坐进讲失期左迁通判于外  升南京尚宝司卿吕楠为南京太常寺少卿  甘肃抚臣请补给蠲免十三年分钱粮二十五万两并年例银六万两户部言前奉旨灾免停徵者秋熟带徵则带上年者自足补今年之蠲免宜止给本镇年例银六万两从之  命掌中军都督府事太子太保抚宁侯朱麒守备南京仍掌南京中军都督府事
　　○壬申  命礼部左侍郎黄绾抚赈大同兼体察军情勘明功罪许以便宜从事初代王之国言乱孽既除宗室军民久困请特遣大臣抚赈疏下礼部尚书夏言覆言大同之变本于军士戕杀主帅罪首当诛以一狱吏治之足以非有据土建号重大不轨谋也乃镇臣奏报张皇轻动大众文告不修戎律不肃以致人心惊惶遂有洗城之讹使叛卒得藉以鼓众凭城旅拒朝命要结丑虏侵败王略而中外任事诸臣又不能审势定谋相机善应布昭  德音宣畅  皇灵乃广调诸军政围四月耗帑金百有余万选锋锐士物故太多而重镇盖岌岌赖  皇上圣明神武不杀  德音一播凶渠授首百万生灵免于涂炭地方亦既宁矣第该城久困严围播迁凋丧余民无几生理穷蹙兼以功罪未究国法未伸奏牍累闻朝旨不下窃恐积疑生变更酿大忧宜如代王议特简忠亮大臣一员令会同总制侍郎张瓒并抚绥官宣布朝廷德威慰安宗室抚定军民赈济困穷综核功罪章显欺蔽昭雪冤抑中间果有幸功偾事之奸责其指实纠举以肃国纪臣又惟近者使臣四出召募武勇追呼配抑所在骚然其各镇募军数必不下万计月粮资装耗费不赀比敕使既归尺伍随散名系虚藉粮出冒支此所谓无事生扰而重贻厉阶也矧今大乱已平请罢召募之令追回诏使第以其费加惠实在行伍则不待增兵而士气百倍＜锍-釒＞入大学士张孚敬持不欲行  上谕之曰兹大同一事卿独未究心于至理委非正大之举嘱逆诛逆终是贼得计我师伤亡无数用财无数今如是了事可耻之甚不罪其有罪之人是何理耶非朕偏听于言之言卿可推思其理自得其正也人皆曰卿独与言为忌之事又不从果然矣如其所言真不当行岂可迁就为之朕为言之力干君事今亦不多及黄绾之为人卿所甚晓朕恐前日之事如所言卿不自累耶卿能与绾比旧加厚其交再肯与言凡事和处则朕之不劳于政务卿之德量益著矣朕此言非有所私特为卿耳孚敬对大同一事始终处置不能祇承  德意以正国法盖生于臣下心有公私而议不同故事有牵制而功难成也当变生之初  皇上惩于昔年姑息之毙毅然以正法讨逆为事时夏言常与臣等相见并无一言论及比见黄绾有安抚之说即危言附和使当时从之今日国论又不知何如矣夫人有言似公而心私有似私而心公者不可不察也兹虽首恶就擒胁从罔治委于国法未正后患难保不能上廑  圣明远虑臣等非敢安于苟且仍蹈昔年之失但近日给事中曾忭所奏处置大同善后事宜部覆准行总制等官及见差募军给事中处置今言复欲召回给事中另差官查勘窃恐事体不一或举措少差关系国体非细故耳  上复谕曰大臣事臣谋国贵和若彼此争诋各生私嫉则其君何托即卿上平而熟思之礼部此请当都依拟行遂降上嘉言忠谋召还募军官给事中常序等下兵部会推京堂堪命者部拟二人上不中旨乃特召绾往绾遂言  上幸念大同初离乱瘼特遣臣往抚慰盖欲宣示  德意惩讦往来为边疆建永久计也臣窃惟凋疗已极则赈恤宜广是非未判则勘覆宜公请自三司方面官并听臣选委其支用钱粮并查拟功罪亦听会总制诸官参酌举行而纠其回护阻挠者又  陛下昨谕内阁手札备论大同事宜皆哀矜无辜罔治胁从至意乞录付臣以宣谕军民使晓然知  皇上好生之德令人人荷戴又彼中事多涉提督总兵郤永乞罢永离镇乃可核实  上并从之诏永回卫以防守居庸关东官厅听征总兵官都督张輗代之
　　○癸酉荫前巡抚贵州右副都御史徐问侄天衢为国子生  朝鲜国送还虏中走回人口郭钦等三人至边赐敕奖励
　　○甲戌原任浙江衢州府知府王萃以考察降河南彰德府同知河南按臣论萃当如光禄寺少卿高尚贤例冠带闲住事下都察院都御史王廷相言尚贤事出一时特旨且未遇宥今萃幸遇恩例请贷其罪  上从之  诏诛妖贼沈淮淮山海卫军余素习妖术嘉靖三年从妖人李真等谋反戕杀山海卫主事真等伏诛淮潜遁涞州玉田三河等处者八年至是为巡关御史所侦获事闻下顺天抚臣张嵩核勘得实遂正其罪
　　○乙亥  庄肃皇后令旦赐文武百官寿面免命妇朝贺  工部右侍郎王荩原任巡抚宁夏右副都御史林琦原升巡抚四川右副都御史杨守礼南京前府都督李璋团营参将李琮闲住参将马恺皆雅负才略可当边镇之寄章下吏兵二部议覆得旨如拟荩报罢  吏部＜锍-釒＞言国家惠浃亲亲例颁封诰顾迩来宗室日盛请给日多以致诰轴缺乏书撰冗阁甚有终其身不得者即自嘉靖元年以后未给者已四千余轴前可知己国体人情所失非细宜申饬所司如期撰造春夏题诸者期以本年冬季给之秋冬题请者期以来岁夏季给之其以前来完者仍次第补给如例报可
　　○丙子  命马兰谷大平寨燕河营建昌营军按伏策应出入九十里外者仍支行粮初按伏行粮始于正德十四年车驾巡幸镇守监枪等官请开此例不论边警有无地里远近甚多冒费边储日匮嘉靖初年巡抚顺天都御史汪玉奏革至是巡抚都御史汪鋐亦言塘岭之变欲预为哨探复奏行之南京监察御史方日乾上言武备三事一理畿营以固腹心言南京畿营兵马消耗宜补将校怯懦宜练公署废坏宜修一治冲要以谨咽喉言浦子口新江口地皆险要而守军不足战舰无备城池坍陷所宜整理龙江大胜二关宜各设指挥一员督军防守一重卫镇以立藩篱言九江安庆仪真三镇宜练习水军飞熊英武广武三卫宜选精兵隶掺兵部覆采其议俱行南京兵工二部酌议奏报从之
　　○戊寅御史苏祐上纪验大同功罪言张瓒樊继祖等有平定功而劾欲永等欺误贪残之罪革任巡抚潘仿亦＜锍-釒＞辩心迹并以军变失屯政敕书自劾请罪兵部请皆俟侍郎黄绾勘奏处分从之
　　○己卯兵部尚书王宪再＜锍-釒＞引疾乞休  上仍慰留不允  升湖广黄州府同知徐阶为浙江按察司佥事提调学校  升赏获功被创官军义州大清堡朱栾等一百四十二人广宁前屯新兴堡姚玉等七十二人  顺天抚按总兵官张嵩赵元夫张輗等言居庸以西一带八达岭抵镇边一带地皆虏冲而城池不固所宜修浚居庸关白羊口长峪城镇边城糜子谷花家窑诸要害处宜增募兵葺营房给兵伏以益其守且为条画以请兵部是其议请即付嵩等举行惟募兵近奉诏停止以民兵益之报可  追治石门子关等处失事罪下建昌营游击等官九聚等十一人于按臣逮问
　　○庚辰  武宗毅皇帝忌辰  奉先殿行祭礼遣安仁伯王桓祭  康陵  御马监右监丞褚云请给关防自拟督修厩牧等字下礼部参看言云专擅宜罪诏法司执讯之
　　○辛巳升翰林院侍读王教为左春坊左谕德仍兼原官掌南京翰林院事
　　○壬午升南京刑部右侍郎周用为南京都察院右副都御史掌院事
　　○癸未南京国子监祭酒王道引疾请告归以南京通政使司右通政费采代之
　　○乙酉赐故塔山前卫左都督黑武考郎尤卫都督同知章失建州左卫都督佥事撒哈等祭  诏逮治原任广东提学官林希元吴廷翰萧鸣凤王世芳等以所属竖立敬一箴碑亭怠缓失于督察故也时希元廷翰已升任鸣凤世芳已去任  套虏犯响水波罗堡参将任杰设伏大破之总督尚书唐龙以捷闻  上嘉其功赐龙敕奖励赏任杰银二十两纻丝二表里令巡按御史查劾功罪以闻
　　○丙戌大学士张孚敬引疾乞休  上优诏不允数日孚敬再请  上仍慰留之  升山西按察司副使李崧祥浙江按察司副使熊荣俱为布政司右参政崧祥河南荣狭西
　　○丁亥改通政使司左参议郑本公为南京大理寺右寺丞本公以疾请改南故也
　　○庚寅升翰林院修撰伦以训为右春坊右谕德以九年秩满也升狭西布政使司右参政张汉为顺天府府丞
　　○辛卯升河南南阳府知府张纶为山西按察司副使  庆成王府辅国将军表栟听仪宾齐相等拨置挟取民财为抚臣所劾  上令长史启王戒肴之下齐相于抚臣按问  赐吏部尚书汪鋐礼部尚书夏言川扇各十二柄
　　○癸巳盗窃四川布政使司经历司印并历日印巡按御史邢第劾左布政使潘鉴有旨下巡按御史逮问已礼部奏请铸给因言天下都布按三司南北直隶十三省府俱设有经历司而经历即掌印之官近年以来经历印信俱是各该都布按掌印官知府收掌竟不入经历之手不惟典守互移易致疏虞而文移违错又一概枉坐以罪非朝廷设官定制今宜通行更正违者听巡按御史纠举  上从其言令一体通行改正
　　○丙申  上出御制祭祀记一百九十八道谕礼部内部贮一道辅臣三人一府部院寺翰林春坊人各一其余诸衙门各令分给之
　　大明世宗肃皇帝实录卷一百六十一


大明世宗肃皇帝实录卷一百六十二
　　嘉靖十三年四月丁酉朔时享  太庙  世庙命武定侯郭勋代先是户科给事中张选言宗庙之祭惟诚与敬孔子曰吾不与祭如不祭传曰神不享非类间者孟春  庙享暂代内外臣民皆知  陛下不得已之情今孟夏祫享或更不躬亲则迹涉怠玩即如  圣体初平未任趋蹡之劳亦宜明诏礼官先期告  庙  陛下亦须静处斋宫以通神明之贶  上怒曰时享命宫一时权宜皆非无故是否朕偷安忽祀礼部看议以闻于是礼部尚书夏言  代祭之文载在周官孔言谓吾不与祭如不祭是就理人不得已之诚言耳非谓虽疾必亲祭也其谓神不享非类者盖指立异姓以莅宗祀之谓非指代祭言也语曰子之所慎斋战疾是疾之当慎无异于祭孟子论礼有时而轻于良是身固有重于礼今陛下以  圣躬未康遣官代事乃礼之正且摄祭系循古礼不假古  庙之文享祀既躬亲安取齐居之义选言非是但选罔有闻知轻率发议惟  陛下霁威曲开赦之  上以选罪不可宥责言等＜锍-釒＞末回护至是  上体犹未平故仍令勋摄事
　　○庚子升制敕房辩事尚宝司卿徐富为太常寺少卿尚宝司司丞张天保为本司卿俱照旧办事各以九年秩满也  升国子监监丞林介为礼部仪制司主事教习驸马都尉谢诏  南京兵部侍郎刘龙条陈时政一南京各卫所原额正军逃亡者宜严勾补伍见在舍余军余精壮堪以补掺者亦量为选用一各门官军逃故者多宜于各营官军验其不堪掺练者拨补一营掺军名以纸盔木刀之类虚营故事请于兵仗局所贮库军器给之仍如例五年一兑换一南畿水陆相距事难变测宜预悬赏格以激劝人心请于车驾武库二司收贮草场租银并缺官柴薪各羡银遇有警急许随宜支用其武学官生季考优异者亦量支给赏兵部议覆从之
　　○辛丑升山东东昌府知府陈儒为浙江按察司副使山西太原府知府张镗为狭西行太仆寺少卿刑部都察院奉诏勘核高墙庶人罪犯分别轻重以闻有旨干叛逆人命及伦理重情者仍禁如故情有可原者放还原府随住于是宥释齐府庶人长鑋代府庶人总濯妻妾子女十六人聪潨妻妾子女六人已故宁府庶人宸浃妻罗氏秦府庶人秉粉秉于各妻妾子女共十四人  壬寅辽东管粮郎中张承祚奏该镇额派军储积逋数万仓无见粮兼值荒年米豆腾贵军士不愿折支请将山东岁派钱粮责令总部参政类收径发该镇仍预借太仓银两以凭召籴其支放本折毋拘春冬惟逐月开支总计一年本折中半庶为通融户科都给事中营怀理言旧制本折分季关支以春夏谷贵秋冬谷贱意在恤军令谷价低昂无定分季关给固非所宜若逐月间支亦失初意惟临时参酌谷贵则给本色谷贱则给折色斯谷常平而军无缺望矣部覆本折之议宜如怀理言总部类收军储及预借帑银非例不可许  上以为然  直隶凤阳府凤阳县夜星陨如斗大光烛地天鼓鸣如雷  河南彰德府雨雹方数十里伤麦禾损人畜
　　○乙巳先是户科都给事中管理怀奏言国初军饷多倚办于屯盐今屯田不兴盐法大坏非极力振作不可所谓屯田不兴者其毙有四胡马充斥疆场戒严时不能耕也牛种不给力不能耕也丁壮亡徒无人以耕也套为虏有虏及居内田顾居外势不能敢耕也有此四毙屯政坏矣而管屯者犹按籍徵赋计非扣减月粮则照十赔补无屯之利有屯之害屯田何自而兴乎所谓盐法坏者其难有六开中不时米价腾贵召籴之难也势豪大家专擅利权报中之难也官司利罚吏胥侵索输纳之难也定价太昂息不偿本取嬴之难也下场挨掣动以数年守支之难也私盐四出官盐不行市易之难也有此六难正课壅矣而司计者因设余盐以佐之余盐利厚商固乐从然不以开边西也解部虽岁入钜万无益军需盐法何自而行乎尝考  祖宗时商人中言纳价甚轻而灶户煎盐工本甚厚今盐价十倍于前而工本不能十一何以禁私盐使不行故欲道盐法须先处余盐欲处余盐必多减正价大抵正盐贱则私贩自息私贩息则正盐自行今虽未能尽复  祖宗之旧亦宜斟酌适中每正盐一引定价伍钱或四钱余盐一引或二钱五分或二钱不必解赴太仓俱令开边中纳正盐给以引目下场关之余盐给以小票商自收买每正盐一引许中余盐三四引以尽收为度未尽则倍加引目如此正盐价轻既利于商余盐尽收又利于灶未有商灶俱利而国课不充者也至于兴复屯田即责令各边幕军给事中会同抚按司道等官亲复边境相度地形某田可以拓耕某田可以设备或创建卫所或增饬垣广绘图贴说具奏其屯丁或因土着或募新军或徙附近设法安置给以牛种暂免徭赋待开垦成熟然复收租安边足用计无踰此者矣章下户部时募军给事中已有旨取回部请付其事于各该抚按及各运司议状且言余盐应否开中有无利便处难遥度前者科臣蔡经御史周相并有建议与怀理所奏略同必须并勘事乃归一且屯盐积毙已久更乞遣命才望大臣二人分勘其事乃可以清毙源而定经制得旨盐法系足边急务  祖宗且有成法近来势要官员通同奸商买窝卖窝以致沮坏流毙滋甚该部即行巡盐御史会同抚按遵照成法查处清理务兴利除害禁革毙端使尽一可行文到限三月以里报状官不必遣
　　○丙午  诏旌表神武左卫舍人许绅继妻叶氏贞节叶以贫夫妇相携投通州探亲不遇绅死于道叶守尸号恸绝食十有余日人往来哀而馈之食并拒不受竟死夫傍
　　○丁未  命成国公朱凤掌中军都督府事  命狭西中军官署都指挥佥事蒋存礼充固原游击将军  戊申南京提督织造太监李政奏请添官织造  上罪其狂率烦扰下南京法司逮门
　　○己酉大学士方献夫三＜锍-釒＞乞休  上以其情词恳切许之命驰驿归寻赐给路费银三十两纻丝三表里新钞三千贯  升翰林院编修张衮为本院侍读以九年秩满也
　　○庚戌南京御史曹煜乔英言各布政司额解钱粮候齐类解故有展转迟延之毙宜令悉所徵纳次苐角□羊发毋得后时各边盐课岁稔之时亦令报纳本色仍于赎罪赃罚等项折谷上仓以便支发户部覆奏从之  户部覆宣大总制张瓒奏大同近罹兵变调发征需之若大同最甚而宣府次之乞将二镇是年应徵粮革除奉诏蠲免五分外其余悉行免徵以苏困苦宣府镇听以近日本部所发年例银二万两补数济边大同镇亡论堪动钱粮及本部递年所发接济支剩银两悉出之以足前数不足奏闻裁处从之
　　○辛亥黜山东按察司副使郑光琬为民光琬先任参议贪污不职为按臣所劾故也
　　○壬子升南京光禄寺少卿姜清为南京太仆寺少卿
　　○甲寅  诏复寿州正阳钞关税课旧时寿州岁课约银三千两有奇高墙庶人咸仰给之既而积羡银八千余两计且足度三岁凤阳抚臣因请暂停之以惠商民至是按臣称寿州藏钱既竭宜仍旧收课故有是命
　　○丁巳贵州巡抚徐问奏贵州物力素诎所恃以济缓急者在川湖二省耳乃今旧赋已逋而新逋复无解发之期此之所急彼之所缓卒有非常何以应之宜令贵州布政司选委廉干官员会同二省管粮等官查系嘉靖九年以前钱粮在民者亟为徵解在官而为奸民所侵匿者严行追赔其嘉靖十年以后悉其在官之数依期输发湖广宁乡等州县业以灾侵议免亦宜责令该省通融议处务足原额其湖广岁派之数藉报贵州布政司差官会徵仍行两省司道岁委府佐一员总部若仍前不委部运及部运官迟延稽期者听各抚按官参治部覆从之
　　○己未以山西沁源静乐等县多盗停守巡及兵备守备等官俸令戴罪剿贼改四川巴县来凤驿壁山县
　　○庚申工部尚书秦金六年秩满诏加太子少保
　　○辛酉故太子太保兵部尚书胡世宁子纯奏世宁未考满致仕卒乞如尚书席书例颁给三代诰命吏部覆讲  上谓书出特思不得援以为例报罢  故崇信伯王清妻周氏为其子极乞恩袭爵优给吏部言清以恩泽封于例不得再袭  上从部议不许  命宣大领兵参将署都指挥同知史俊为辽东游击将军
　　○癸亥起服阙原任南京刑部右侍郎王爌原职  命南京前军都督府佥书都督佥事李璋提督掺江西官厅右哨参将都指挥佥事傅铎充副总兵镇守山西兼提督代州三关
　　○乙丑升守备郧襄指挥佥事高冈凤为署都指挥佥事总督杨州备倭
　　大明世宗肃皇帝实录卷一百六十二
　　


大明世宗肃皇帝实录卷之一百六十三
　　此卷馆本及嘉抱堂本均误钞正德十四年五月之文兹据广本补钞据阁本校
　　嘉靖十三年五月丁卯朔夜四更客星见于螣蛇历天厩入阁道至二十四日而灭
　　○戊辰夏至大祭  地于  方泽先(欲)[期]视牲命定国公徐延德代告请  太祖配神及是日行礼俱武定侯郭勋代
　　○己巳湖广陨西县暴风雷雨雹损禾稼
　　○庚午下浙江备倭都指挥陈岳生等巡按御史逮问以太仓州盐徒董琦等聚众为乱岳生等不能防御故也
　　○录宣府前所堡及永宁城等处斩获功升赏官军任秀等三十六人林旺等七人
　　○辛未端午节赐百官宴
　　○大学士张孚敬有疾遣医诊视赐牲牢米肉等物
　　○巡抚应天都察院右副都御史侯位三年考满荫其子[藩]为国子生
　　○革狭西都司秦州卫都指挥佥事周卿职闲住以兴贩私盐为按臣所劾故也
　　○癸酉  孝宗敬皇帝忌辰  奉先殿行祭礼遣长宁伯周大经祭  泰陵
　　○丙子太祖高[皇]帝忌辰  奉先殿行祭礼
　　○戊寅  仁宗昭皇帝忌辰  奉先殿行祭礼遣彭城伯张钦祭  献陵
　　○内苑先蚕坛茧成进丝
　　○吏部右侍郎张潮乞母刘氏祭葬部议刘氏未授三品封于例不合  上以潮讲读效劳特赐祭一坛升南京通政司右参议林时为本司右通政
　　○授行人朱隆禧为兵科给事中知县周洪范为广东道试御史
　　○武定侯郭勋奏各牧马草场租银乞徵解户部添(设)[给]团营马匹刍豆户部言草场租银系解太仆寺买马之数难以改拨第将各营马草每年添给本色一月报可
　　○庚辰命五军营坐营署都指挥佥事谭铉充西官厅右哨参将
　　○礼部言驸马谢诏原奉谕(满)[讲]习大学今已卒业更请  钦定一经仍讲读四书习古人字法及诗句得旨令诏先读易经余如所拟教之
　　○朝鲜国王李怿遣陪臣李承彦等贡马及方物入谢宴赉如例
　　○建州夷人田牙失帖木儿等狭西番人李家儿等各来朝贡马宴赏如例
　　○辛巳升山东布政司右参议查应兆福建兴化府知府詹圭俱为按察司副使应兆本省圭贵州
　　○大同府朔应二州天鼓鸣
　　○癸未故伏羗伯毛江旡子诏以其弟汉袭祖爵岁给禄米一千石本折兼支如例
　　○韩王旭□木□千□薨[遣]定远侯邓继绅致祭命有司营葬如例
　　○赐故都督同知张奎祭葬如例
　　○南京户部尚书许诰卒赐祭葬如例赠太子太保谥庄敏诰河南灵宝县人前吏部尚书进之子也弘治十二年进士授户科给事中正德初以父进任兵部尚书改翰林院检讨逆瑾用事调广西全州判官未几以外艰去起为尚宝司丞引疾归嘉靖四年召为南京通政司参议六年升翰林院侍读学士充经筵讲官因进所著通鉴前编图书管见大极论道统源流录八年升太常寺卿管国子监祭酒事寻迁吏部右侍郎南京户部尚书至是卒于官诰志气豪迈行谊修洁其所著述虽未臻理要而人称其笃志好学能益振其家声云
　　○甲申诏免总督漕运兼巡抚凤阳都察院右副都御史马卿赴京会议以地方多事故也
　　○乙酉复设山西管理屯田佥事一员从巡抚都御史王德明奏也
　　○丙戌以灾伤免河南卫辉彰德怀庆三府所属州县并福建泉州府晋江惠安南安同安四县及泉州卫所税粮有差
　　○丁亥狭西同州及华阴朝邑等县各地震声如雷
　　○戊子命试监察御史李良张敕徐九皋刘良卿徐宗鲁曾铣曹逵李遂周道王绅实授苏丛陈迂诸演仍试职候再考王文光别用从都察院覆试也
</div>
    <div class="pagination">
<a href="明实录世宗实录_page102.html">上一页</a><span>...</span><a href="明实录世宗实录_page98.html">98</a><a href="明实录世宗实录_page99.html">99</a><a href="明实录世宗实录_page100.html">100</a><a href="明实录世宗实录_page101.html">101</a><a href="明实录世宗实录_page102.html">102</a><span class="current-page">103</span><a href="明实录世宗实录_page104.html">104</a><a href="明实录世宗实录_page105.html">105</a><a href="明实录世宗实录_page106.html">106</a><a href="明实录世宗实录_page107.html">107</a><a href="明实录世宗实录_page108.html">108</a><span>...</span><a href="明实录世宗实录_page104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
