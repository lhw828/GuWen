<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 89 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 89 页/共 848 页</h1>
    <div class="content">○戊寅。谕内阁、宗人府奏、遵旨加等严议惇亲王、请革去王爵等语。惇亲王于伊福晋乘轿径由神武门中门行走、设法剖辨。巧为脱卸。宗人府照违制革职例、议以革去王爵。实属咎所应得。惟念惇亲王究系甫经分府。诸未谙习。著加恩改为罚亲王俸五年。每年仍准支领一半。分作十年坐扣。　　

○又谕、恒龄系大学士托津之子。恒龄之妻、乘轿由神武门中门行走。有乖体制。皆由托津平日不能管教所致。托津著革去紫缰、及双眼花翎。仍准戴用单眼花翎。以示惩儆。　　

○谕军机大臣等、帅承瀛奏、拏获逸盗张扣二、解赴江省、归案审办一摺。张扣二一犯、积年在洋劫掠。实为盗匪。渠魁。兹据该抚饬属访拏获解。并讯明该犯籍隶江阴。住寿兴沙地方、贩私度日。在浙江定海县岱山峡港赵真传家、及榔鸡子等处、与熊天球、叶姓、经手买盐。赴江阴常熟各县销卖。因闻拏情急。同小王逃至奉化县小王家内躲避。嗣有官役兜捕。胆敢用刀拒伤差线。又坚不承认盗劫各案。情殊可恶。著帅承瀛即遴派妥干员弁、严密管解。前赴江省归案审办。至小王一犯、先既与张扣二同逃。将伊藏匿多时。旋复被拏兔脱。同恶相济。尤为狡黠。必应严拏究办。著该抚仍饬奉化县、暨沿海各县、督同委员兵役。将小王并张扣二供出之赵真传、熊天球、叶姓、沈焕良等、一并勒限侦缉。按名获究。解交孙玉庭归案办理。毋稍疏纵。将此谕令知之。　　

○诏谕廓尔喀额尔德尼王热尊达尔毕噶尔玛萨野、朕临御天下。柔远能迩。俾寰海共享雍熙。自王袭爵以来。恪守小国。恭顺黾勉。一切事宜、谨照驻藏大臣指示遵行。甚属可嘉。兹特遣噶箕达纳彭咱邦礼等、恭请朕安。复贺朕躬御极。呈进表贡。朕俱嘉阅。鉴尔之诚。召尔来使、赏宴数次。兹因噶箕达纳彭咱邦礼旋归。特降诏书。赏尔杂色大缎、玉如意等物。一并交付噶箕达纳彭咱邦礼赍去。给尔祗领。嗣后尔尤当感朕之恩。遵照驻藏大臣指示。仍前恭顺。竭尽悃诚。尽力管束属下。各令安居乐业。以期永沐朕泽。钦哉。勿怠。特谕。　　

○修浙江海盐县石塘。从巡抚帅承瀛请也。　　

○贷长芦丰财、芦台、严镇、海丰、四场上年被水灶户修整盐滩银。并展缓丰财场灶户借欠工本银一年。　　

○贷两淮板浦、中正、临兴、庙湾、新兴、丁溪、草堰、刘庄、伍佑、九场上年被水灶户一月口粮。　　

○给河南武陟县上年被水灾民一月口粮。贷武陟、安阳、内黄、三县灾民耔种口粮。并借粜陈留、杞、荥泽、永城、鹿邑、虞城、夏邑、汤阴、淇、考城、封邱、原武、阳武、十三县灾民仓粮。　　

○贷浙江海盐、长兴、二县上年被旱灾民一月口粮。　　

○贷江西瑞昌县上年被水灾民耔种。　　

○贷陕西岐山、盩厔、蓝田、南郑、城固、洋、西乡、安康、石泉、留坝、洵阳、十一厅县上年被雹被水灾民口粮。　　

○贷甘肃静宁、西宁、洮州、秦、狄道、宁、安定、七厅州县上年地震灾民粮石。　　

○上以次辛祈谷于上帝。自是日始。斋戒三日。　　

○己卯。享太庙。遣惇亲王绵恺、恭代行礼。　　

○遣官祭太岁之神。　　

○谕军机大臣等、前据程祖洛奏、虞城县属南元村地方、有外来匪徒卢照常、廉方成等滋事。经该县会营掩捕。当将卢照常等歼毙。并起出纸人刀枪等件。讯据廉方成之母廉孙氏、供称该犯等籍隶东省曹单等县。当降旨令杨健严密查拏。嗣据奏、缉获匪党邵大进等多名。解赴豫省。交程祖洛归案审办。兹据孙玉庭奏、探明虞城县审讯张金书、李根等、供称本年七月、卢照常起意与廉方成、邵大进、及该犯等、商量滋事。置备黄旗刀枪等物。约有三四十人。定于上年十一月二十一日会齐。即被兵役将卢照常、廉方成、歼除。余党俱已逃窜等语。与程祖洛、杨健、先后奏报相同。匪党传徒勾结。潜图滋事。自应严究夥匪。以净根株。江苏徐州所属之丰县、砀山、安徽颍州所属之阜阳、亳州等处。均与豫省连界。现在首逆虽已伏诛。逸犯尚未全获。若此拏彼窜。诚恐日久稽诛。著孙玉庭、韩文绮、陶澍、各选派员弁、带同勇干兵役。无分畛域。严密掩捕。如有窜入未获之犯。即行按名捦拏。固不可稍涉张皇。致滋扰累。亦不可稍有懈弛。致匪党潜匿漏网也。将此各谕令知之。　　

○又谕、孙玉庭奏、自陈年力较衰、请简贤能、以重东南要任一摺。孙玉庭历任封圻。经朕授为协办大学士。仍留两江总督之任。虽年逾七旬。而精力未衰。正当为国宣勤。永承眷注。兹该督奏精神渐不如前。每遇事冗。辄有遗忘。恐滋贻误。一片公诚之意。朕已深悉。尚其益加懋勉。努力奉公。以副委任。所请不允。当体朕心。将此谕令知之。　　

○协办大学士两江总督孙玉庭奏、谢赏福字寿字。得旨、朕所以赐卿福寿二字者。正欲卿福寿兼全。永承眷注。为国宣力也。勉之。　　

○命前任福建布政使徐炘、以三四品京堂候补。　　

○贷江苏驻劄灾区之川沙、太湖、金山、柘林、青村等营、一季银米。毗连灾区之孟河、杨舍、南汇、靖江、高资、江阴、京口、福山、镇江等营、一季饷银。　　

○庚辰。上诣南郊斋宫斋宿。　　

○辛巳。祈谷于上帝。上亲诣行礼。　　

○诣皇太后宫问安。　　

○以祈谷大祀。天气晴和。礼仪祗恪。命礼部左侍郎穆克登额、仍在紫禁城内骑马。赏还太常寺行走内阁学士明志、色克精额、花翎。太常寺卿长旺、曹师曾、少卿明安泰、原品顶带。　　

○壬午。上诣大高殿行礼。　　

○初幸圆明园。诣安佑宫行礼。　　

○奉皇太后居绮春园。上居圆明园。　　

○奉皇太后幸同乐园。进膳。　　

○癸未。上诣绮春园问皇太后安。　　

○谕内阁、礼部奏、琉球国使臣呈称、国王此次恭进方物。恳照乾隆五十五年、五十九年、嘉庆六年、十四年、准予赏收、免其留抵等语。该国王因庆贺登极。专遣使臣呈进方物。曾降旨准其留抵正贡。原以昭体恤而示柔怀。今据该使臣等呈称、伊等临行时、国王再三谆嘱。垦请准予赏收。免抵下次正贡。具见该国王抒忱效悃。诚恳可嘉。著照所请、此次所进方物、准予赏收。下次正贡届期。该国遣使来京时、再当优加赏赉。用昭柔惠远藩至意。该部即传谕该使臣、令于回国时、转告该国王知之。　　

○以圆明园修理整齐。予管理工程总管内务府大臣禧恩等、加级纪录有差。　　

○朝鲜国王李玜、遣使表贺冬至元旦令节。并进贡方物。赏赉如例。免入筵宴。　　

○琉球国王尚灏、遣使表贡方物。赏赉筵宴如例。　　

○暹罗国王郑佛、遣使表贡方物。赏赉筵宴如例。　　

○甲申。上御奉三无私殿。赐皇子亲藩等宴。　　

○御山高水长。赐王公大臣、蒙古王、贝勒、贝子、公、额驸、台吉、及外藩使臣等食。　　

○谕内阁、本年正月十二日、修理裕陵隆恩殿开工。前期告祭后土之神。迟至初九日。始据太常寺派读祝官一员、送到祝文。其祝版香帛、以及祭品、全未备办。绵岫等恐误兴工吉期。立即派员备办。敬谨成礼。所办甚是。其太常寺因何迟误缘由。是否系该堂官派往期迫。抑系派出之员、前往迟延。著太常寺堂官明白回奏。寻奏、派往读祝官秉璞等、因中途遇雪。有误祭期。并掌印典簿乌隆阿、遗漏行文。以致承办祝版祭品、俱未豫备。请旨交部分别议处。并堂官议处。得旨、太常寺读祝官秉璞、赞礼郎定升、著交部议处。掌印典簿乌隆阿、著交部严加议处。其失察之太常寺堂官、著一并交部议处。赞礼郎广裕、著免其交议。　　

○又谕、颜检奏、兵饷不敷动支、请协拨以供支放一摺。直隶地粮、岁入不敷所出。上年灾区较广。应徵新旧钱粮、已完者支用无余。未徵者蠲缓过半。本年兵饷不敷支放。自系实在情形。著户部在于邻省地丁等项内、协拨银八十万两。分起解往直隶。无误兵糈。此系朕勉从所请。嗣后不可为常也。　　

○又谕、阮元等奏、请署海疆要缺知县一摺。著照所请、广东新宁县知县、准其以试用知县张大凯署理。仍俟试署期满。另请实授。该部知道。再阮元等另片奏、选择贤才、不能尽循资格等语。自系因张大凯与例未符。致有此奏。朕用人行政。一秉大公。既系海疆要缺。自应遴选人才。并非必拘资格也。该督等所奏。殊可不必。　　

○修湖北襄阳府老龙石堤。从总督李鸿宾请也。　　

○拨河南山东米十八万石。备直隶省南赈需。　　

○乙酉。上诣安佑宫行礼。　　

○御正大光明殿。赐朝正外藩等宴。作乐赐酒。如除夕仪。　　

○奉皇太后幸山高水长。赐王公大臣、蒙古王、贝勒、贝子、公、额驸、台吉、及外藩使臣等食。　　

○陕甘总督那彦成奏、谢赏军器。得旨、所以颁赐军器者。示卿以耆定戢武。我君臣共享承平之福也。　　

○以广东澄海协副将刘起龙、为福建南澳镇总兵官。　　

○丙戌。上御正大光明殿。赐大学士尚书等宴。　　

○奉皇太后幸含辉楼。赐皇子、王公大臣、蒙古王、贝勒、贝子、公、额驸、台吉、及外藩使臣等食。　　

○丁亥。谕内阁、富俊奏、请出粜常平仓谷一摺。吉林厅常平仓廒额贮谷石。前于道光元年出粜谷六千六百六十六石。例应俟秋后买补还仓。再行续粜。俾新陈互易、以免霉变。兹据富俊查明、上年粜存价银、不敷采买。若饬令该同知按照原粜价值买补。恐力难捐办。转滋勒派诸弊。又未便动用杂款添补。其已粜谷石、尚非急需。现有旗仓贮谷、可以通融筹拨。自应实在情形。著照所请、准其将前项粜缺谷石、暂缓买补。仍将道光二年分应出粜谷六千六百六十六石、照十二月分报部谷价、每仓石照例减银一钱、按数出粜。俟该处粮价平减。即将先后粜出仓谷。一并买补足数。以重仓储。该部知道。　　

○又谕、福建台湾嘉义县拏获贼犯黄心、审明实系听从纠窃。经事主喊捕。弃赃逃走。被追情急图脱。致将事主拒毙。与护赃格斗、临时盗所拒捕杀人者、情节不同。定例拟斩监候。不为轻纵。该镇道等以地处海外、声请即行正法。未免过当。台湾镇总兵观喜等、著传旨申饬。贼犯黄心、著照刑部所议、拟斩监候。入于本年秋审办理。　　

</div>
    <div class="pagination">
<a href="清实录道光朝实录_page88.html">上一页</a><span>...</span><a href="清实录道光朝实录_page84.html">84</a><a href="清实录道光朝实录_page85.html">85</a><a href="清实录道光朝实录_page86.html">86</a><a href="清实录道光朝实录_page87.html">87</a><a href="清实录道光朝实录_page88.html">88</a><span class="current-page">89</span><a href="清实录道光朝实录_page90.html">90</a><a href="清实录道光朝实录_page91.html">91</a><a href="清实录道光朝实录_page92.html">92</a><a href="清实录道光朝实录_page93.html">93</a><a href="清实录道光朝实录_page94.html">94</a><span>...</span><a href="清实录道光朝实录_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
