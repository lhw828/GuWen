<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1042 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1042 页/共 1860 页
  </h1>
  <div class="content">
   ○以侍卫福灵安、为正白旗满洲副都统　　

○己酉。谕、据杨锡绂等奏、扬州二帮粮船。停泊清口之三草坝内。被洪湖拥下之冰。铲破船三只。米石全行沉失。请于抵通时。著该丁每船买通帮余米三百石交仓。其余于来年新运赔足等语。漕船偶值冰凌迅下。船身铲破。人力难施。并非该丁等防护不慎所致。所有沉失米石。著加恩免其赔补　　

○又谕曰、鄂宁、著调补云南巡抚。即驰驿前赴新任。汤聘、著调补贵州巡抚。俟鄂宁到任。再赴新任。其湖南巡抚员缺。著方世俊调补。方世俊将印交良卿护理。即往湖南。方世俊未到任之前。所有巡抚印务。著三宝暂行护理　　

○又谕、著领侍卫内大臣、健锐营、火器营、并八旗护军统领。速将曾经出兵效力、及弓马汉仗可观者。秉公挑取。各保送数员。交军机大臣、会同该部。拣选堪胜副将、游击、都司人员。带领引见。发往云南。差遣委用　　

○谕军机大臣等、据阿尔泰奏、现派索柱、带成都满兵三百名。前赴扎雅克噶噶地方等语。昨因云南用兵需人。曾经降旨。将索柱调补永北镇总兵。并传谕阿尔泰矣。云南兵事甚为要紧。著寄信阿尔泰、另行拣派一人。前往扎雅克噶噶。更换索柱。仍遵前旨。即令其驰赴永昌办事　　

○吏部议准、河南道御史觉罗扎进泰奏称、在京各部院衙门。每年造送河南道应刷卷宗。惟稽查钱粮物料出纳之数。考隐埋。厘弊窦。实与户工等部。相为维制。若如吏部之补调官员。补参疎防等件。每月各道注销。无待一年之后。始行补查迟误。况各部事务繁多。原不能尽行开造。仅留此数件于钱粮会计之中。转觉庞杂不类。请嗣后各衙门内。凡有关系钱粮卷宗。全行造送。其无关钱粮案件。概行停止送刷。从之　　

○以内阁学士伍勒穆集、为理藩院侍郎。
大清高宗法天隆运至诚先觉体元立极敷文奋武孝慈神圣纯皇帝实录卷之七百七十九　　

大清高宗法天隆运至诚先觉体元立极敷文奋武孝慈神圣纯皇帝实录卷之七百八十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十二年。丁亥。三月。乙丑朔。上阅子牙河堤　　

○谕、朕此次巡幸天津。阅视淀河堤闸。按图披览。内有千里长堤之三滩里起至格淀堤庄儿头止。中间并无堤岸。询之该督。称向来未经办理。每遇淀水长发。地亩民居。不无淹浸。殊堪轸念。本日朕阅看子牙河。特命阿里衮分道往勘。据称。无堤处所。东西约长十余里。其中间有民修堤埝。被水冲缺数处。每当雨水过多之年。村民一二千户。地亩千余顷。常被水患。村民见有钦差前往。踏勘筑堤。无不欢欣踊跃。佥云从此子子孙孙。皆可永远沾恩。且堤内之地。亦可尽成膏腴。实于居民有益等语。从前修筑格淀堤。原为捍卫村民。今三滩里至庄儿头十余里。独无堤岸以资保御。村民未免向隅。著交与方观承。再行详悉相度。接筑长堤。即核实估计。妥议具奏。寻奏、接筑堤。自文安县属之三滩里千里长堤起。至大城县属之庄儿头格淀堤止。共长二千七百七十二丈。顶宽一丈六尺。底宽五丈。酌就地势。高五六尺不等。需用土方估银六千九百五两零。现饬大城。文安。二县。分段兴筑。务于汛前完竣。仍饬该管之子牙厅。并天津道。往来督察。报闻　　

○又谕、朕銮辂时巡。经过畿南一功。夹道庞眉皓首。扶杖欢迎。足徵盛世耆年之瑞。所有老民老妇。著地方官。照恩诏之例赏赉。其天津驻防年老男妇。并著一体加恩赏给　　

○又谕、此次办差文武官员。任内如有降级罚俸住俸之案。俱著开复。其无此等案件者。各加一级　　

○又谕前年。因莽匪滋扰。刘藻办理不善。特用杨应琚为云贵总督。前往接办。彼时尚有木匪一案。经常钧具奏、请俟剿灭莽匪后。再行办及。朕以此等边外蛮触。原属不成事体。皆因吴达善。刘藻。各任内。不能实力查办。养痈贻患所致。亦谕令一并办理。务使悉绝根株。以昭惩创。为永靖边圉之计。杨应琚到滇后。莽匪业已剿平。不过经理疆界。搜剿逸贼诸务。嗣因莽匪召散。逃入缅甸。杨应琚行文向彼索取。并奏称、如彼不将逆酋擒献。即兴问罪之师。朕以缅甸僻在荒陬。从未敢侵犯内地。其事亦不值穷兵勤远。旋据奏木邦、蛮暮、相率投诚。朕以杨应琚久任封疆。历练有素。必非轻率喜事者比。谕令酌审情形。以定行止。杨应琚自应将边备夷情。通盘筹画。或木邦等实因缅酋残暴。众心涣散穷蹙来归。固可设法招徕使成瓦解之势并当计及受降以后。如何抚绥防御。俾之永隶舆图。不贻后患。乃该督即亲往永昌受降。且云机有可乘。不难筹办。朕谓该督必已操成算于胸中。自能相机妥办。方嘉其实心体国。勇往任事。随即加以奖谕。并望其迅奏肤功。以膺懋赏。不意该督自受降以后。毫无调度。新街虽已驻兵。而一旅孤悬于蛮暮。并无声援掎角之势。所谓善后事宜安在。迨缅匪率众侵扰蛮暮。副将赵宏榜。于新街抵御。以众寡不敌。小挫退兵。自当鼓励戎行。前驱深入。克复蛮暮新街。以扬我武。乃李时升。朱仑。节次退回内地。置新附地方于不顾。而杨应琚见事稍棘手。忧惶成疾。朕以该督为国宣力。忽染沉疴。深为轸念。赐药赐医。体恤倍至。以冀速痊。而该督病后。神志昏愦。竟毫无主宰。且又适当总兵阿穆呼朗病故。军营重务。惟委之朱仑一人。李时升又不亲自董率。任其逞绿营虚张粉饰恶习。屡次诳报。杨应琚竟甘受其愚。漫不加察。惟知据禀转奏。全不见有运筹决胜机宜。则是以办理军务之总督。竟成军营报事之人。不甚可笑乎。朕览其屡次所奏、杀贼一万余人。即疑其未必确实。旋复据奏、缅酋屡遣其头目。诣营乞降。情愿遣散兵众。恳请赏给蛮暮。新街。照常贸易。且云地势险恶。进兵得不偿失。是该督始则冒昧贪功。继则欲图苟且完事。肺肝如揭。而前此奏报杀贼之虚诳。益复显然。因按所绘地图。详加审度。前后所奏。种种乖谬。不可枚举。因传谕询问该督。即如蛮暮。新街等投诚时。已令其遵制薙发留辫。即成内地版图。自当扼其险要。以为进兵之地。乃新街一挫。遽尔退回铁壁关内。则是蛮暮新街。早已弃而不守。贼众又何必复请赏给贸易。似此支离荒诞。其将谁欺。且缅匪亦一大部落。如果诚心乞降。愿附属国。其酋长自当请罪纳款。具表输诚。效安南、暹罗之通职贡。奉正朔。并将蛮暮、新街、呈献。或尚可议及彻兵蒇事。乃率据绿营将弁。捏词谎报。以匪目遣散匪众为得计。辄欲还其归附之地。且蛮暮而外。尚有木邦、整欠、整卖、景线等处。前此均准其内附。设缅匪又复效尤滋扰。该督亦将置之不顾。有是理乎。又如前奏、杀贼万余。则是军威大振。纵不能乘胜深入。直捣贼巢。亦当及此克捷先声。收复蛮暮、新街、搜剿贼匪。不应退回内地。又伊等前奏、贼众二万人。如果剿杀万余。则业已歼灭大半。群贼宁不望风惊溃。胆落奔逃。又何敢纠合余烬。偷越边境。肆其滋扰。如果杀贼盈万。则我之兵威。可谓大盛。何反让地退兵。又不知杨应琚何以深信不疑。受其朦蔽而不悟。因念该督病虽小愈。而志气未清。致为人所愚惑。特明白开示令将该处情形。据实查奏。即果有难办之处。亦应切实奏闻。候朕裁夺。今据覆奏、仍属虚词。而于事之关键。总不明晰。似此执迷不悟。可见该督之病愦无能矣。至于赏罚严明。尤行军之要领。李时升以提督大员。冲锋剿贼。是其专责。乃动辄派委弁兵迎敌。并不躬亲行阵。督率进剿。若无与己事者然。且按图详校。由楞木退至铁壁关。复以次退至杉木笼。而朱仑亦自户腊撒。退至陇川皆系渐回内地。并未奋勇进兵。惟以捏词欺罔为能事是二人实为此案罪魁。业经降旨革职拏问。乃杨应琚此次。仍不将李时升。朱仑。严行参处。仅以副将陈廷蛟等五员。奏请革职。如果伊等临陈退缩。即当以军法从事。亦非止予罢斥可了。若不过寻常过犯。又岂可以劾此数人。便足示军营惩创。种种错谬均出情理之外。此杨应琚前后办理缅匪情节也。总之办理缅匪一事。朕初无欲办之心因杨应琚以为机有可乘。故听其办理。及至缅匪侵扰内地。则必当歼渠扫穴。以申国威。岂可遽尔中止。且我国家正当全盛之时。准夷回部悉皆底定。何有此区区缅甸而不加翦灭乎。而杨应琚竟思就事完事。实为大谬至此时尚不知翻然改悔。奋勇自效。深负委任之恩。若非念其痰病糊涂。必将重治其罪。但如此漫无措置。军务断非伊所能办理。若仍令其复膺重任。必致偾事失机。其为贻误更大。杨应琚。著回京入阁办事。俾得安心调摄。其功过于事定后再降谕旨。云贵总督员缺。著明瑞补授。前往经理军务。相度办理。并将此通谕中外知之　　

○谕军机大臣等、杨应琚办理缅匪一事。种种错误。屡经降旨饬询。今据覆奏前后情形。仍以虚词塞责。所奏之语。全不明晰。不料其执迷不悟若此。已于摺内批示。复按图查阅。李时升。始由楞木退至铁壁关。复由铁壁关退至杉木笼。而朱仑。亦从户腊撒退至陇川。是伊等俱系渐次退回内地。其挫衄情形。已可概见。何以尚称有楞本之捷。其为支离诞妄。尤属显然。且李时升既退至杉木笼。何以复在宛顶一带督办。而贼众初在铜壁关以西。又何由绕关而东。得至猛卯。种种虚诳掩饰情节。皆李时升。朱仑。罪案彰著之处。将来即以此定谳。立置重典。而杨应琚总懵然罔觉。仍复为之庇护。惟以副将陈廷蛟等五人。参奏了事。伊等如果临阵退缩。即当以军法从事。又岂仅参劾所能示惩。真不解该督之是何肺腑也。至华封。既调其驻劄普洱。弹压新附地方。而刘德成。亦调赴盏达。于铜壁关军营办事。伊等皆总镇大员。檄调往来。甚有关系。前此何以并未奏闻。该督如此舛谬。实负委任之意。若非念其病后神志昏愦。必当重治其罪。看来此事。断非杨应琚所能办理。现已降旨令明瑞补授云贵总督。驰赴永昌接办。但明瑞到滇。尚需时日。杨应琚此时。若能深悔从前错谬之愆。实心任事。及早剿贼奏功。则收效桑榆。或可仍受朕恩眷。倘以受代有人。稍存五日京兆之见。观望延挨。以致贻误军务。则是杨应琚自速重罪。朕必不能复为宽贷也。杨应琚。俟明瑞到任交代后。再行进京办理阁务。著将此传谕知之　　

○又谕曰、杨应琚、办理缅匪一事。种种错谬。不能复胜此任。已降旨令其回京入阁办事。其云贵总督员缺。令明瑞补授。前往永昌接办军务。明瑞此行。专为进剿缅匪。调度军营。一切机宜。并令其奋励将士。鼓勇奏功。是其专责。至于地方应办之刑名钱谷铜厂等事。断难兼顾。鄂宁以巡抚驻劄省城。一切皆当实心承办。并不必关白督臣。即稽察属员侵渔贪劣诸事。亦不责之明瑞。设有徇庇疎容。惟于鄂宁是问。鄂宁断不可稍存畛域。虑有越俎之嫌。即明瑞亦断不至心存见小。疑鄂宁有侵揽事权之意。朕当于其陛辞时。面为谕及也。可将此详谕该抚知之　　

○军机大臣等奏、喜峰口等处驻防官兵。已令山海关副都统兼管。惟独石口、古北口、钱家店、昌平州、四处。仍由京出派大员管理。未经议改。请以古北口官兵。令热河副都统兼管。独石口、钱家店、昌平州三处。令张家口都统兼管。其由京特派大员之处。即行停止。至宝坻、固安、雄县、霸州、彩峪、保定、良乡、东安、等八处。切近京师。驻防大员等。均与该处相隔窎远。请仍照旧例。由京派员管理。从之　　

○刑部奏、前议发遣新疆人犯。俱令佥带妻子。定以三年五年无过。准其为民。其年限已满。本犯身故者。妻子已入民籍。即照民例办理。惟未满例限以前。本犯病故。其妻子应否回籍及可否准入民籍安插之处。未经议及。查此项人犯妻子。原以新疆孳生户口。议准佥带。若因限内病故。听其回籍。每苦道途跋涉。递解亦烦。应照年限已满例。一体入民籍安插。不必复令为奴。至本犯未到配所。中途身故。其妻子应量为区别。请嗣后如有离家窎远。或子任力作。自愿到配为民者。令地方官查明。仍解往配所安插。不令为奴。其自愿回籍者。照例递回。从之　　

○命赏天津驻防兵。一月钱粮。办差绿营兵。两月钱粮　　

○赈恤奏天盛京驿、旧边、句骊河、白旗堡、二道井、十三山、广宁、小黑山、开原、法库、严千户屯、噶布喇村、萨尔浒等十三驿。乾隆三十一年、水灾旱灾饥民。并蠲应徵额赋。缓徵蠲剩银米有差　　

○蠲山东永阜场、乾隆三十一年。水灾灶地额赋蠲剩银。并予缓徵　　

○是日、驻跸台头行宫　　

○丙寅。谕、畿辅为首善之区。人文渐被。多士蔚兴。兹因循览河堤水利。临幸天津。业已恩施黎庶。而观风所莅。并宜嘉惠士林。用光黉序。所有直隶本年入学名数。大学增额五名。中学增额四名。小学增额三名。该学政其悉心甄录。务拔其尤。以副朕乐育人材之意　　

○又谕、此次巡幸天津。经由水程。所有随从官员等。需用船只。虽为数无多。且为期亦不过数日。但水手多从南来。守冻未回。口食未免拮据。著加恩于每水手一名。日给银五分常价之外。每名日增给银三分。承办官员。务须按名散给。俾得均沾实惠。调兵部尚书托庸、为工部尚书。以云贵总督明瑞、为兵部尚书　　

○是日、驻跸扬芬港行宫　　

○丁卯。遣官祭历代帝王庙　　

○谕、此次临幸天津。闿泽覃敷。俾群黎各得其所。而清理庶狱。予以自新。亦恩施所宜逮。所有直隶省军流以下人犯。著该督饬属查核案情。分别减等发落。以示矜恤　　

○是日、驻跸王家场马头大营　　

○戊辰。上遣侍卫扎拉丰阿、赴畅春园、问皇太后安　　

○谕、朕巡幸天津。阅视海河堤淀。以期利赖民生。启銮之前。已降旨将天津府阖属。本年应徵钱粮。蠲免十分之三。兹翠华临莅。小民扶老携幼。欢迎道左爱戴之忱倍功。朕心深为喜悦。著再加恩。将天津府属节年尾欠。及上年勘不成灾缓徵银。七万三千二百余两屯谷三千四百余石。又节年因灾出借旧欠。及上年被水出借谷。十三万一千一百余石。普行蠲免。俾海滨蔀屋。益庆盈宁。共安乐利。以示省方施惠之意。该部即遵谕行　　

○又谕曰、郎中传显、冯光熊、著随总督明瑞。驰驿前往云南办事　　

○又谕曰、诺穆亲、著调补云南驿盐道。钱受谷、调补云南迤东道。俱随总督明瑞。前往办事　　

○谕军机大臣等、据福灵安奏、前赴永昌。经杨应琚告知。现在瘴气方盛。交秋始可进兵。并告以朱仑、虽赴木邦堵御。并未进剿等语。杨应琚从前奏报。节次办理缅匪各摺。乖谬已极。经朕命福灵安亲往军营体察实情。杨应琚既知措置乖方。自应将该处实在事宜。详悉相告。乃复以秋后进兵之语。含糊粉饰。希冀苟为塞责。夫军营进止。有关于机宜者甚大。杨应琚即不能督率戎行。为捣穴歼渠之计。亦当察看地方形势。将何时进剿之处。先行详悉奏闻。候朕酌定。何以前此并不筹及进兵日期。竟以剿贼重务。置之度外。经朕谕令酌量春夏瘴过。兴师进剿。杨应琚即藉以为苟且了事。稍延时日之局。实不知其具何肺肠也。又杨应琚前奏、令朱仑统兵进剿。今告福灵安。则以朱仑切齿缅匪。往彼堵御。俟贼至即可多杀数人。不但荒唐不堪。亦自相矛盾。朱仑前由楞木退回户腊撒。复由户腊撒而至陇川。渐次退回内地。其怯懦无能可知。今复自西而东。岂得谓之统兵前进况朱仑往木邦一路。在贼匪由猛卯渡底麻江之后。朱仑尾追尚不能及。又安能越过贼众。至木邦堵剿。是朱仑之往木邦。不过仅图退守。即堵御且不可言。又岂得谓之前进乎。竟不料杨应琚信口支吾。欺诞至于此极。伊从前饰词奏报。朕犹意其风痰病后。神志昏迷。为将弁所朦混。今病已就痊。仍复为此支离诳饰之语。以文过遂非其居心更不可问。杨应琚从前受朕深恩。历任封疆。至于入参纶阁及伊患病。赐药赐医多方轸恤。不意其天良尽丧。至于如此。所有指出错谬之处。著杨应琚逐一据实明白回奏。可将此严切传谕知之　　

○又谕、前因福灵安。于途次接奉谕旨。即迅速回至永昌。朕嘉其奋勉。已授为副都统。并令查看该处情形。据实具奏。旋因总兵德保。一时未能抵滇。复令其署理总兵。相机进剿。福灵安。既至永昌。自应将此事原委。详悉体察。乃闻杨应琚瘴气方盛之语。仍行起程回京。殊属不晓事体。此事因杨应琚办理不妥。狃于绿营习气。难以信任。现已降旨。将明瑞补授总督。著传谕福灵安。接到此旨。速赴军营。署理朱仑总兵之缺。统领兵丁。相度情形。如瘴气不至大盛。即迅速领兵前进。倘春夏实难进兵。即将兵彻回。至无瘴气地方屯劄。守候明瑞　　

○又谕、据绰克托等奏、准阿桂咨称。禁回子等往哈萨克地方贸易。当经严行饬禁。但喀什噶尔回众。习于商贩。不谙牧养。若将霍罕。安集延。各处牲畜。全行禁止。实于生计有损等语。前据阿桂奏、各城回子。往哈萨克贸易。请收伊等货物扣留。并拏送伊犁治罪。朕以所办过当。已谕令酌议章程。今绰克托等所奏、惟晓谕喀什噶尔等回众。嗣后毋许容留哈萨克等贸易。伊等亦不得拦入哈萨克界内。尚合机宜。回众皆朕臣仆。商贩事所常有。若将各处贸易。尽行进止。既于生计有碍。而伊犁雅尔等处。亦无所裨益。著传谕阿桂、永贵、旌额理、绰克托等、除禁止回众往哈萨克地方贸易外。其在霍罕、安集延等处交易者。仍遵前旨。将如何不致滋事。并公私有益之处。酌议具奏　　

○豁江苏阜宁县、原续报坍荒民赋。河租。并涨复民赋田地未涨以前。乾隆十一年。至二十六年。民欠银四千八百四十三两。米麦七千七百二十石有奇　　

○是日、驻跸天津府行宫　　

○己巳。祭先蚕之神。遣妃行礼　　

○谕、东西二淀。为畿辅汇萃清流之所。迩年潴蓄安恬。节宣有藉。近淀村。庄田土。泛溢无虞。而菰蒲鱼蟹之饶。利赖于民生者更大。兹者春巡郊甸。循览河堤。凤艇乘流。祥飈助顺。尤足徵神贶之昭。宜建专祠。用答灵佑。著该督方观承。卜地兴工。特崇庙祀。以示妥神报功之典。寻奏、霸州泰堡庄。南临玉带河。西近于家村。形势爽垲。建祠为宜。计应建正殿、前殿、东西配殿、佛阁、并东西厢房、大门、共三十四间。又御碑亭一座。左右钟鼓二楼。石狮二座。估需银两。请于司库地粮内动支。俟秋后择吉兴工。得旨嘉奖　　

○又谕、朕此次临幸天津。业将该府阖属节年尾欠。并被水缓徵。出借未完银米。概行蠲免。复念畿辅地方。共切近光之慕。兹者翠华所至。恺泽覃敷。若不获均沾实惠。小民未免向隅。著将直隶通省各属。节年尾欠未完地粮银。四万九千五百余两。屯粮六万六千四百余石。一体加恩蠲免。俾郊圻黎庶。益遂盈宁之庆。该部即遵谕行　　

○又谕、朕此次临幸天津。该商等趋事办公。颇称踊跃。因念长芦通纲引课。每年十月内奏销。正届销售菜盐之时。盐价未及收齐。而奏限已届。商力未能舒徐。著将长芦通纲盐谭。嗣后改至十一月底奏销。俾得从容完纳。以示体恤　　

○谕军机大臣等、今日检阅杨应琚、杨廷璋、商搉会奏一摺。有若缅匪仍不诚心效顺。难保将来不致滋生事端等语。实属自相矛盾。我兵自新街失挫之后。朱仑、李时升、渐次退回内地。以致贼众猖獗。偷越盏达边境。复窜入猛卯。侵扰土司界地。我兵从无抵御。是贼众现在毫无悔惧。尚安得谓彼有归顺之意乎。其为荒唐不足信。尤属显然。至所称差委妥人。前往查探尚未据探明回奏等语。今距该督前发奏摺时。已将两月。所探情形若何。亦当早已覆到。何以迟缓多时。该督屡次奏报。并无一语提及。更不可解。看来杨应琚。前此尚因病后神昏。辄据朱仑等。谎报欺彼之言。转奏欺朕。今病已就痊。经朕屡次降旨严饬。伊计无所施遂为此朦混支离之语。希图塞责。朕何如主而容彼逞此等伎俩乎。著传谕杨应琚。因何含糊覆奏。及差探之人。所探实在情形若何即据实覆奏。无得仍前支饰。自速罪愆　　

○是日、驻跸杨惠庄行宫。翼日如之　　

○庚午。上阅盐池　　

○阅天津驻防满洲兵　　

○谕、本日阅看天津满兵。技艺均属平庸。且未能娴习国语。前经赏给拴养马四百匹。而两翼队内。并无骑马者。皆由怯懦不能乘骑。故令步下演习。有是理乎。伊等驻防年久。该大臣等。果能勤加训导。何遽至此。是皆历任大臣等。未能悉心操演所致。各省驻防兵。若皆似此。成何事体。姑念与兵丁无涉。仍著加恩赏给。该都统富当阿等。著交军机大臣等。严行议处。寻奏、富当阿、雅隆武、均应革职。其历任之都统、副都统、及现任协领佐领等官。均应查明分别议处。又查前赏拴马。内缺额二十三匹。现存马三百七十七匹。请交直隶总督将疲羸之马照例变价。余俱作为八旗官马再天津兵。因近年疎懈。习气已成。应移拨各驻防。令其随同学习。俟查明原设之案酌议请旨。得旨。依议富当阿、雅隆武、著暂行留任。兵丁未移拨之前。仍著管理事务　　

○又谕曰、明瑞到京。已差往滇省。其总理伊犁等处将军员缺。即著阿桂补授　　

○谕军机大臣等、前因噶噶地方番子。将赴藏侍卫、掷石击伤。朕曾降旨。著玛瑺、雅郎阿、各带兵二三百名。前往查办。此特以掷伤钦差。不得不从严办理。但番子等。均系愚顽无识。且部落甚众。见我兵过往。恐复妄行扰动。反于事体无益。著传谕玛瑺、雅郎阿等。凡带兵经过地方。及附近番众。俱宜豫为晓示。以尔等击伤大皇帝钦差侍卫。殊属目无法纪。今祗将掷石为首之人。擒拏治罪。盖因侍卫受伤不重。实系汝等之幸。并令将击打台布之人。自行执献。解往成都候旨。庶可完事。若支吾不给。断不可稍为姑容。即当毅然以兵力从事。此旨到时。谅伊等已早抵该处。仍将番子举动。及现在如何办理之处。急速奏闻。并传谕阿尔泰。侦探得信。亦即速行具奏
  </div>
  <div class="pagination">
   <a href="清实录乾隆朝实录_page1041.html">
    上一页
   </a>
   <span>
    ...
   </span>
   <a href="清实录乾隆朝实录_page1037.html">
    1037
   </a>
   <a href="清实录乾隆朝实录_page1038.html">
    1038
   </a>
   <a href="清实录乾隆朝实录_page1039.html">
    1039
   </a>
   <a href="清实录乾隆朝实录_page1040.html">
    1040
   </a>
   <a href="清实录乾隆朝实录_page1041.html">
    1041
   </a>
   <span class="current-page">
    1042
   </span>
   <a href="清实录乾隆朝实录_page1043.html">
    1043
   </a>
   <a href="清实录乾隆朝实录_page1044.html">
    1044
   </a>
   <a href="清实录乾隆朝实录_page1045.html">
    1045
   </a>
   <a href="清实录乾隆朝实录_page1046.html">
    1046
   </a>
   <a href="清实录乾隆朝实录_page1047.html">
    1047
   </a>
   <span>
    ...
   </span>
   <a href="清实录乾隆朝实录_page1043.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
