<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 624 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 624 页/共 1860 页</h1>
    <div class="content">○谕军机大臣等、杨应琚所奏议叙东省采办河工物料人员一摺。单内史奕昂并未列名。史奕昂、系该抚奏留该省办料之员。如因其督办平常。不得概邀议叙。即应声明陈奏。若谓前降谕旨。乃专指办运铜山秸料各员而言。而于采办高堰石料之员。遂不得一体叙入。则秸料石料。同为河工急需。岂事同一例。犹必欲候朕一一降旨耶。该抚亦不应拘泥如此。著传谕杨应琚、俟其覆奏到日。再将此摺交部。寻奏、臣奉办秸料在前。石料在后。秸料已竣。石料必须加工錾凿。甫将及半。运河道史奕昂、承委督办。敬谨小心。臣欲俟采办齐全之后奏闻。前摺未声明。原属疎漏。报闻。　　

○丙辰。上诣皇太后宫问安。　　

○盛京将军阿兰泰奏、查福陵、昭陵、掌关防官缺出。例由两陵官员补放。惟永陵事件。向归盛京礼部承办。其掌关防官缺、由五部郎中拣补。尚膳正、内管领缺、由该部赞礼郎拣补。办理殊未画一。请嗣后掌关防官缺出。将三陵尚茶尚膳正、内管领。一并拣选题补。尚茶尚膳正。内管领。缺出。将三陵副管领、一并拣选题补。其补放永陵官员事件。盛京礼部。不必兼理。下军机大臣等议行。　　

○丁巳。世祖章皇帝忌辰。遣官祭孝陵。　　

○戊午。军机大臣等议覆、盛京礼部侍郎苏章阿奏称、养息牧牛羊、共四十场。向由京城蒙古官员内、挑选四品总管一员。五品副总管二员。俱非本处人。不谙孳生之道。请裁去总管、副总管、三缺。令本处翼长二员管理。再于四十场内、每场各放牧长一名。翼长、每人月支饷银二两。牧长、支一两。如有倒毙、及孳生不足。即由该员等俸饷内、坐扣赔补等语。应如所请。惟查牧场虽分四十处。尽可就近兼管。臣等酌议、由牧场蒙古内、共挑放牧长二十名。每人管理二场。分隶本处翼长。总理。从之。　　

○是日起。上以祈谷于上帝。斋戒三日。　　

○己未。谕军机大臣等。喀尔吉善查办参革知州李钟俾、原籍家产一摺。所办未免过严。李钟俾亏空银两。如果竟系侵蚀入己。则伊族中既出此不肖败类。即搜查代补。亦所应得。但李钟俾在直年久。前后所亏之项。既非全属侵贪。若照该督查办。波及族众。殊非情理之平。著传谕喀尔吉善、令祇将查出本房田产。饬属估变抵补。如此外实无寄顿。而亏项尚有不敷。则失察各上司。原有著落分赔亏项之例。即咨明直隶。照例办理可也。　　

○庚申。上诣南郊斋宫斋宿。　　

○辛酉。祈谷于上帝。上亲诣行礼。　　

○诣皇太后宫问安。　　

○奉皇太后居长春仙馆。　　

○幸圆明园。　　

○壬戌。谕军机大臣等、朕已降旨命萨喇勒、统领达清阿等前往查拏入卡之乌梁海。萨喇勒谙练行阵。熟知准噶尔性情。达清阿固远逊于彼。即以阶级而论。萨喇勒系御前行走散秩大臣。达清阿系乾清门行走副都统。品秩亦有等差。今二人合队前往。即应视为一体。和衷筹办。达清阿或昧于此。以萨喇勒身系蒙古。中怀不足。高自位置。诸事不与相商。或从中阻挠牵掣。朕必将达清阿从重治罪。如二人彼此不肯相下。不能同心共济。以致偾事。必将二人俱行治罪。可即传谕知之。　　

○钦差尚书舒赫德奏、臣于正月初三日至军营。会同将军成衮扎布等、将乌梁海阑入卡情形。与卡上侍卫前后呈报文书。细加查看。始知阑入卡者。非止乌梁梅。尚有准噶尔厄鲁特得木齐乌巴什、赤伦、哈什哈等。应尽行查拏办理。查厄鲁特与乌梁海等。原从两处边卡而入。合于一处。今我兵亦分两路。令努三、萨喇勒等、带兵五百名。查拏乌梁海瑚图克等。并行文达清阿等、将现带兵一千名内。挑选五百名。查拏厄鲁特玛木特、得木齐乌巴什等。又派参赞大臣乌勒登、喀尔喀副将军车登扎布、带兵五百名。出卡接应。参赞大臣安崇阿、带兵五百名。于附近边卡接应。现今边上驻兵三千。两路共调兵二千。仅余一千、放牧马匹、看守营寨外。其势稍弱。臣等于鄂尔坤豫备之贝勒车布登、所领兵一千。西喇乌苏地方豫备之副将军德亲扎布、郡王齐巴克雅喇木丕勒、所领兵一千。尽行调至。与贝勒车布登等。带往乌里雅苏台。就近助威驻劄。谕军机大臣等、查拏入卡之乌梁海人等。叠经降旨、著萨喇勒督师前往。方为妥善。今舒赫德奏、仍著努三、萨喇勒、为一路。达清阿、为一路。大属不合。边卡之外。非山则为旷野。不过由二卡出入。并无逼近贼巢。直抵伊犁之处。何必分为二路三路。若仍合兵一处。则整齐有力。易于制胜。著舒赫德遵照前旨。令萨喇勒统领乌勒登、达清阿等。整齐兵力。由一路前往可也。　　

○癸亥。上御山高水长幄次。赐外藩蒙古王公等、暨准噶尔使臣宴。　　

○钦差尚书刘统勋等奏、河库钱粮。各有款项。丝毫难容侵那。而库道系专司出纳之员。更宜慎重办理。查十余年来。该道等、或擅行私动。数至盈千累万、而不报部。或任属侵亏。竟至无著。亦不查揭。殊属玩愒徇纵。请将十年以后之河库道姚廷栋、叶存仁、何煟、李宏等。一并革职。交部从重治罪。得旨。著照所请行。　　

○是日、立春。顺天府进土牛春山宝座。　　

○甲子。上奉皇太后幸同乐园。侍早晚膳。至丁丑皆如之。　　

○御奉三无私殿。赐皇子诸王等宴。　　

○乙丑。上诣安佑宫行礼。　　

○奉皇太后幸山高水长。　　

○御正大光明殿。赐朝正外藩、及大学士、内大臣等宴。召科尔沁和硕亲王阿喇布坦、色布腾巴勒珠尔、多罗郡王齐默特多尔济、多罗贝勒特固斯额尔克图、喀喇沁多罗郡王喇特纳锡第、固山贝子扎拉丰阿、敖汉固山贝子垂济扎勒、哈密固山贝子玉素布、乌喇特镇国公索诺木扎木三、厄鲁特镇国公衮楚克、青海扎萨克一等台吉旺舒克喇布坦、一等台吉萨喇、喀尔喀扎萨克图汗巴勒达尔、多罗郡王桑寨多尔济、固山贝子罗布藏车凌、巴林多罗郡王琳沁、翁牛特多罗郡王布达扎布、茂明安多罗贝勒裕木充、鄂尔多斯固山贝子喇什色棱、郭尔罗斯镇国公多尔济、扎噜特镇国公察罕龄华、吐鲁番辅国公额敏和卓等。至御座前、赐酒成礼。　　

○谕、山东兖州府属之滕县、峄县鱼台县、济宁州。沂州府属之兰山县、郯城县。东昌府属之聊城县、东昌卫、临清卫、等处洼地积水。未尽消涸。春麦难以布种。所有贫乏之户。著该抚查明、于青黄不接之时。酌借口粮。以资接济。其节年带徵、及乾隆十七十八等年。应徵地丁等项银两。若照常催徵。未免拮据。著一并缓至明春开徵。以纾民力。该部即遵谕行。　　

○又谕、移驻投降台吉车凌等属下人等。沿途照料护送。及驻定后、编立旗分佐领事宜。著麒麟保、驰驿前往经理。玉保至彼之时。一切应办事件。著会同麒麟保、妥速办理。将来仍著玉保、带领车凌等、前来避暑山庄。　　

○钦差尚书刘统勋等奏、遵旨查办河工积弊。拟定条款。一、河工次年料物。向系上年发银购办。以致各厅库、年积月累。那新掩旧。臣等酌议、如上游、盐河、二项。应于开闸时、购买荡柴。请嗣后定于七月内、按照工程。酌量给发。限十月内、运料到工。其头关、十月内给发。冬底办料到工。二关、十一月内给发。次年二月办料到工。刀草杂料等项。随时请领。勒限到工。一、河工有岁修抢修之分。请嗣后每年秋防告竣后。各厅营将所管工程查勘。以逼临大溜、当冲最险者、为一等。次险者、为一等。并将应用工料确估。册送该道覆核。限十月底汇齐。转详河臣。委该管河道、参、游。照册踏勘。核实饬办。限正月内兴工。三月内完竣。其运河工程。向无岁修。有应豫为修筑者。亦照此办理。至伏秋抢护。难以豫定。应令该管文武大员。不时巡查。遇有抢修工程。厅营一面动料修筑。一面核实具详。该管大员。亲行查验。再黄河水势。变迁靡定。如系新生大工。不在岁抢修之内者。必须该管道员、会同参、游、确估。河臣亲行核勘。一面题估。一面动支库银。委员赶办。工竣。核实造册题销。一、厅员办运料物。修筑工程。出入数目。向虽按月申报。然必俟料齐工竣。方行验收。请嗣后令该营守备汛弁。一体稽查。将运到料物若干、按十日一次。所做工程若干、用料若干、按一月一次。分晰据实摺报。一、各厅销算钱粮。向系河臣按照水大水小。约计准销。其核减之项。仍令办下年工程料物。请嗣后销算时。有经河臣核减者。定限年内守铰。年清年款。如限满不完、查参。得旨、不过如此定法。行之则在人。若更滋弊。不妨。有尹继善在。　　

○顺天府行乡饮酒礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百五十四


大清高宗法天隆运至诚先觉体元立极敷文奋武孝慈神圣纯皇帝实录卷之四百五十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十九年。甲戌。正月。丙寅。上御正大光明殿。赐大学士尚书侍郎及内廷翰林等宴。以冰镫联句。　　

○丁卯。谕、外省动用钱粮。及工程报销。应驳应准。俱有定例。乃督抚往往于部驳后、展转行查。不即克期办结。或据属员详禀。叠次声覆请销。而该部仍复往返驳诘。以致尘案累积。迨历年久远。官吏迭更。徒滋拖累。此向来相沿陋习。殊非敬事勤政之道。现据刘统勋、策楞、查奏江南兴修水利以来。有历十余年、至二十余年未结之案。自雍正四五年间。尘案尚有悬搁者。此等案件。如果有浮冒。自当据实查明。催追完款。何至任意迟延。历久不结。如果无情弊。亦当请豁免累。嗣后报销之案。符例者、该部不得漫行驳诘。例应驳查者、至三次后。该部即具摺声奏。按例核减。饬交该督抚、查明经手官员。照数追赔完案。或据情酌予豁销。务令克期速结。仍著于岁底、将未完各案。汇摺奏闻。其现有从前未结各案。著予限一年。令户工二部。通行查明。分别办理完结。　　

○谕军机大臣等、永常奏北路军营。相距遥远。凡有关系边要之信。示谕臣知。随时酌备等语。西北两路。边防事务。原属一体。上年十二月、已将前后所降谕旨。及成衮扎布节次奏摺。钞寄永常阅看。其续降谕旨。及奏报事件。著即钞寄阅看。嗣后仍每月钞寄一次。令其稔悉情事。随时筹办。将此传谕知之。　　

○调湖南布政使周人骥、为浙江布政使。以湖南辰沅靖道汤聘、为湖南布政使。　　

○己巳。上奉皇太后幸山高水长。　　

○庚午。谕、朕于五月初六日、启銮前往热河。于七月初五日、自热河启銮、由吉林诣盛京。所有一切事宜。著各衙门照例豫备。　　

○又谕、前经降旨、礼部颁发僧道牒照。复令各督抚、岁终将所减实数。具实奏闻。此原欲敺游手为良农。略示沙汰之意耳。乃十余年来。各省奏报。不过具文从事。且若辈即尽令归农。安得余田而与之。转不免无藉为匪耳。据实严查。或滋扰。有名无实、甚无谓。此综理日久所悉。正不必袭复古辟邪之迹也。著停止。　　

○总理行营事务王大臣等奏、据哲哩木等五盟长、科尔沁土谢图亲王阿喇布坦、达尔汉亲王固伦额驸色布腾巴勒珠尔、巴林和硕齐郡王琳沁、固山贝子齐旺、扎萨克公瑚图灵阿、恭格喇布坦等、呈称本年恭遇驾幸盛京。经由蒙古游牧地方。愿共备马一万匹、驼四百只、车六百辆、听候指拨应用。再请每一大营、备柴炭三百车。掘井二十。尖营、备柴炭五十车。掘井五。其修理道路桥梁等事。由哲哩木、卓索图、昭乌达、三盟备办。仍晓谕蒙古等、务使商人将牛羊米面、草料柴炭、宽为豫备。由三盟派台吉官员、按价平买等语。查乾隆八年。驾诣盛京。沿途更换马驼。皆系动项买拨。所换马、赏给蒙古在案。今内扎萨克之五盟王、贝勒、贝子、公、台吉等、恭进马驼。情词恳切。应准所请、指地拨回备用。将来沿途换剩马、仍请照例赏给。车辆不必豫办。至尖营、只须柴炭十车。掘井二。尽可敷用。请派理藩院能事章京二员。会同该盟长等、妥协办理。从之。　　

○又奏、本年驾诣盛京。自京至热河、沿途行宫。俱有该处官兵。毋庸由京多派。请酌派侍卫二班、前锋护军三百名、沿途随扈。自热河启銮时、仍照八年例。另派侍卫三班、前锋护军一千名、随往。其健锐营官员。照例派出。再自京至伊屯边、安立台站。照兵部、理藩院、所奏办理。自伊屯边至吉林、英莪边、盛京、山海关、安立台站。令该将军交盛京兵部办理。其随往热河人员、给两月路费。随往盛京人员、给四月路费。所有随往大臣侍卫章京等、本年秋俸。及兵丁拜唐阿等、钱粮。如有应扣之项。请宽限一季。暂全支领。经过哲哩木、卓索图、昭乌达等盟。其扈从之官员兵丁。应照八年所派之数减半。每盟一百五十名。同满洲兵丁、各于本境随扈。科尔沁察罕诺海巴彦、和莫尔和、地方。行围二次。请备兵一千名。喀喇沁之哈玛尔三十名随往盛京。围场行围兵、围毕即散。蒙古扎萨克等、俱在本盟境内迎送。御前乾清门行走蒙古王公台吉等、至盛京后。照例各回游牧。自盛京至山海关、随扈人员。请较八年裁一半。只用前锋护军五十名。兵二百名。再黑龙江无庸多调兵。请饬该将军选带汉仗好者五十名、伺候行围。至赏给蒙古东三省人等缎疋、鞍、辔、腰刀、弓、箭、等项。交内务府、武备院分路豫备。沿途需用赏银。交户部具奏备用。得旨、依议。其随往盛京王公文武大臣官员。及王公等护卫官员、仍照八年之例。准其借俸。　　

○辛未。谕军机大臣等、白钟山奏称、铜山新工。应修月堤。内有九十余丈。尚有积水。必须外放防风拦水。方可施工等语。铜山漫工合龙后。现今凌汛已过。工程虽属平稳。但月堤原以防护正堤。而月堤内积水、尚深至七八尺、至一丈八九尺、不等。未免浸润堤根。至夏秋盛涨。仍为可虑。务宜设法疏洩。导其出路。使积水消退。方无后患。不可但保目前、而不为久远计也。至黄河大溜。湾曲南趋。新堤受其顶冲。水势甚为迅急。应于引河兜水。坝以南。自西至东。再开引河一道。分溜直流。庶新工不受冲激之险。倘由此河身北徙化险为平。岂不更为妥善现在淮徐灾黎。待赈尚多。俾就引河工作。得谋口食。更两有裨益。恐传寄谕旨。未能一一详悉。已命军机处行走郎中阿思哈、带图驰驿前往。可传谕尹继善、即至铜山。俟其到日。按图详议。妥协商酌。一面办理。一面即速奏闻。并谕白钟山知之。寻尹继善白钟山奏、大堤合龙之后。奏明赶筑里戗。业已成做。底牵宽四丈五尺。顶牵宽二丈二尺。但较石林工帮。筑戗宽十余丈之式。尚属单薄。应再加宽六丈。于堤根处、再镶做防风攩护。则大坝后有戗堤可靠。戗堤又有防风可卫。夏秋盛涨。亦可捍御。至兜水坝东南引河内。应将南岸再加开宽六丈。其河头向北。再展宽十余丈。庶河头更有纳溜吸川之势。而河身宽阔条直。大汛水涨。一经开放。可望北徙。化险为平。报闻。　　

○又谕、据黄廷桂奏称、川省产铜旺盛。积存甚多。请复设旧炉增铸一摺。已交部速议矣。此项铜觔。与其积久堆存。诚不如增炉鼓铸。以利民用。但所利仅在川省。近来京师钱价。较前虽觉渐平。若更增铸钱文。其用益溥。著传谕黄廷桂、令其详悉筹酌。如解铜来京。于运脚不致糜费。可于此项积存铜内、酌量拨解。运送京局。以供加铸之用。是否可行。据实即行奏闻。　　

○军机大臣等议准、护理江西巡抚印务布政使王兴吾奏、州县关提人犯。应将何项紧要、及关查月日通报。准关之州县。将何月日起解、及不能解送缘由。一体通报查核。如迟延不解。该督抚照例按限查参。至审结题咨时。亦将关到日期。扣限有无迟延。声明听候部议。如承审之州县。将案件不行速审。临期诿卸。及将并非紧要案犯。藉称关提不到。希图掩饰者。亦即严参。分别议处。从之。　　

○壬申。谕、广东琼州府属儋州、万州、地近烟瘴。水土恶劣。该处武员。已定有五年俸满升转之例。而文员未经议及。所有该二州知州、及教、杂、等官。著加恩一体准其五年报满候升。以示体恤。　　

○甲戌。谕军机大臣等、据喀尔吉善等、奏办彰化县凶番焚杀内凹庄柳树湳兵民一案。摺内称自上年四月、托穆齐图到台密访。确系通事三甲等、入山勾引情由。节经批饬该道府、审鞫数月。始得三甲等夺地起衅、及要结土目、转纠焚杀等情。复委员研讯。而供情游混。终难定案。现在调集在台原审各员。并原证尸亲。赴省推鞫。务得实供等语。此案情节。看来确系熟番因夺地起衅。入山勾引生番。逞凶焚杀。但历时已久。头颅早经毁灭。何由得其确据。即如入山勾引之语。自自番目麻丹。则麻丹为案内要证。而彼系生番。必须调取质对。如或抗不听调。未免又成一事矣。设或原证尸亲。供情又复游移。将此案如何完结。岂有二十二命之重案。终归悬宕之理。此奏虽督抚联衔。称现调原审各员。赴省研鞫。似属慎重案情之意。究由陈宏谋、好名习气。终不悛改。欲以疑狱了事耳。喀尔吉善、已奏明由浙来京陛见。所调台员到省时。不能亲自督审。著将军新柱、会同陈宏谋、严审从重定拟具奏。　　

○又谕、据喀尔吉善等、奏到审结蔡攀等匿名诬捏一摺。朕已批示。该省匿揭树旗等案。去岁奏报者。不一而足。已屡经传谕。令其从严查办。但思犯案之多。由于人心之不靖。闽省风气刁悍。固积习使然。然该督抚及地方官。均有化导之责。非平日谆切训谕。俾人人知法不可犯。刁风何从而息。著再传谕该督抚等、嗣后凡遇此等案件。俱当遵照前旨办理。并即明白剀切。遍行出示晓谕。使知犯此者、罪在不宥。务令家喻户晓。庶有所畏而不敢为。可渐收革心之效矣。　　

○乙亥。谕曰、鄂弥达、年近七旬。办理部旗事务甚多。不必兼管尚书事务。其吏部汉尚书员缺。著左都御史杨锡绂署理。　　

○谕军机大臣等、刑部议覆范廷楷奏、外省州县。亲友长随。因本官离任、及身故子幼。乘机偷盗钱粮。计赃四十两以上、问拟实流实绞一摺。该部仍照乾隆十四年定例科罪。已降旨依议。州县远宦各省。随任亲友长随。本系萍踪。尤工舞弊。其乘机串通胥役。盗蚀公帑。事所必有。但亦不必专立科条。且即从重立法。而奉行不力。则奸徒得售其技。肥橐远扬。本官妻拏。仍受追赔之累。宿弊何由悉除。惟上司能实力查察。尽法惩治。庶宵小不致攫金恣横耳。可传谕该督抚等、于所属州县。不时加意稽察。遇有此等幕友长随、勾通侵盗之弊。务即时察出。严行追究。勿令侥幸漏网。斯比之空言定例。较有实际。　　

○兵部侍郎兼管顺天府府尹李因培、缘事革职。命户部侍郎刘纶、兼管顺天府府尹事务。　　

○丙子。谕、凉州将军七十五、现在患病。著赏给人参一斤。并派御医一员。驰驿前往诊视。　　
</div>
    <div class="pagination">
<a href="清实录乾隆朝实录_page623.html">上一页</a><span>...</span><a href="清实录乾隆朝实录_page619.html">619</a><a href="清实录乾隆朝实录_page620.html">620</a><a href="清实录乾隆朝实录_page621.html">621</a><a href="清实录乾隆朝实录_page622.html">622</a><a href="清实录乾隆朝实录_page623.html">623</a><span class="current-page">624</span><a href="清实录乾隆朝实录_page625.html">625</a><a href="清实录乾隆朝实录_page626.html">626</a><a href="清实录乾隆朝实录_page627.html">627</a><a href="清实录乾隆朝实录_page628.html">628</a><a href="清实录乾隆朝实录_page629.html">629</a><span>...</span><a href="清实录乾隆朝实录_page625.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
