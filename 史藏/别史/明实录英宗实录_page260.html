<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 260 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 260 页/共 263 页</h1>
    <div class="content">　　○文安伯张斌居丧蒸父婢强娶妹夫之妾六科十三道劾其败伦伤化下三法司锦衣卫廷鞫其罪论当斩  上命锢禁于锦衣卫镇抚司狱
　　○丁酉遣顺天府官祭宋丞相文天祥
　　○修理皇墙外巡更铺舍并大明长安左右门外街道沟渠
　　○命隆平侯张祐丰润伯曹振往南北直隶印记马骡驹三万七千余匹
　　○戊戌命土鲁番等处差来指挥使鬼力赤指挥佥事阿马力沙力免力俱升一级那速儿丁等十七人俱为所镇抚故都指挥同知兀思塔阿里侄撒因阿力火只都指挥佥事法黑儿者罕侄秃买秃马哈麻赤儿米即指挥佥事奴儿丁弟马麻答力满剌亦麻的子狭西丁俱袭职
　　○巡按直隶监察御史李纲等奏留守中卫都指挥佥事屈恂巧取军财及夺军士口粮贸银偿债  上命都察院执鞫之
　　○己亥书复宁王奠培曰得王奏称仪宾孔永明冠带复职差小旗姜保儿赍本谢恩似此怠慢理本难容已遣人去执永明来京惩治王自今宜加敬谨勿蹈前愆专书以达王其戒之
　　○湖广九溪卫麻寮千户所土官舍人唐冠贡马赐钞锭有差
　　○锦衣卫带俸都指挥同知孙绍宗卒绍宗太傅安国公忠之仲子以戚里授府军前卫指挥使正统己巳以守城功升都指挥佥事天顺改元以迎复功升都指挥同知绍宗小心缜密居官三十余年始终不渝至是卒遣官赐葬祭
　　○庚子赐秦府永寿王志埴子镇国将军公镤公鉌公链夫人王氏张氏赵氏诰命冠服等物
　　○修南京大理寺
　　○初行事校尉言狭西右参政娄良总督粮储怒大户苏海等五十余人恃顽不纳边粮用大荆杖水浸火煨而挞之违法酷刑有旨执问良至是法司坐赎杖还职  
　　○辛丑赐昌化王仕墰第二子成锾夫人畅氏第三子成鈶夫人李氏诰命冠服等物
　　○怀宁侯孙镗累请谢兵柄  上不允至是以老疾固请  上曰镗既老疾其令罢管三千营及府军前卫事都督府事仍令掌之镗为人粗直勇而寡谋缉事者常以其纳贿事闻被弹劾  上念其有劳置不问镗不自安力求谢职云
　　○癸卯命抚宁伯朱永总管三千营
　　○甲辰德王见潾出居诸王府命文武百官赴府朝见
　　○乙巳夜火星犯南斗杓
　　○丙午兵部奏闰七月十九日西宁番贼入庄浪地方杀伤官军掠去马匹请治守边者失机之罪  上命罪其指挥千百户弃军在逃者其镇守西宁奉御张鉴都指挥湛清镇守庄浪长随李顺都指挥赵英守备红城子都指挥鲁鉴并甘肃凉州镇守等官俱宥之
　　○丁未升福建按察司佥事宋钦为四川按察司副使刑部主事胡钦监察御史胡德盛俱为狭西佥事
　　○复赐海宁伯董兴世袭诰券先是兴与太监曹吉祥家有连因附之冒迎复功得升伯爵给诰券子孙世袭后吉祥反坐其党降右都督广西杀贼毁其诰券未几以锦衣卫指挥吕贵荐召回复爵至是乞恩故有是命
　　○增置沂州判官一员专督柴炭人夫
　　○戊申乌思藏地方剌麻番僧人等沙加星吉等贡方物赐彩币等物有差
　　○命斩余丁王政以其谋杀父母故也
　　○己酉升中书舍人朱奎为尚宝司司丞仍于文华殿书办
　　○巡按山东监察御史朱暟奏都指挥使鲁全私役操军造屋及索余丁黄豆二百余石宜究治警众从之
　　○给审府稷山庄靖王幼土□共辽府枝江靖僖王豪壁子食米岁各三百石时二王薨逝子俱幼未袭封故有是命
　　○庚戌久雨坏国子监碑亭仆进士题名碑五通  上命有司修碑亭并竖其碑
　　○夜有流星大如鸡弹色赤尾迹有光出败瓜西北行至天市垣内三小星随之
　　○辛亥礼部引会试中式举人吴釴等二百五十人陛见
　　○癸丑升刑部主事邢简大理寺右评事阮勤南京户部郎中韦观俱为知府
　　○夜月犯内屏西南星
○甲寅沈王幼＜土学＞以上  恭让章皇后尊谥欲同清源王等七人来贺复书止之　　
○令户部出内帑银召商纳草
　　○昏刻有流星大如杯色赤有光出河鼓西南行至斗宿五小星随之
　　○乙卯革山东东昌府聊城县县丞主簿各一员以户减里并故也
　　○丙辰宥光禄寺少卿等官郦镛等罪镛等私占厨役事露法司请执镛等治罪上命姑宥之戒无再犯
　　○初巡抚狭西右副都御史王概奏都指挥同知司整承委勘灾伤赈济辄于所属需索财物违例娶妾有诏令整陈状至是整服罪诏宥之
　　○致仕礼部尚书胡濙卒濙字源洁直隶武进县人举庚辰进士擢兵科给事中寻升右给事中勤慎小心甚见委任  太宗入正大统濙供职如故奏对称旨升户科都给事中丁亥命濙巡历天下以访仙为名实欲审察人心向背也丙申还朝遭内艰诏起复视事冬升礼部右侍郎明年仍命巡历江浙诸处癸卯自钧襄还时  车驾亲征北虏驻跸宣府濙驰见行在赐坐与语因以民间欣戴之意闻慰劳而出先是  仁宗在青宫监国南京时有为飞语者太宗疑之命濙往察焉濙至密＜锍-釒＞七事以闻遂释其疑  仁宗嗣位迁太子宾客南京国子监祭酒  宣宗嗣位复礼部左侍郎兼职如故寻自南京入朝进行在礼部尚书益见倚任汉庶人反濙扈从亲征事平赐赉优厚丁未赐近第于长安右门仍给阍者二人侍焉戊申赐银范图书四其一以清和恭靖为文常以生辰令光禄赐宴于其第己酉命兼詹事府事凡  驾巡边必命扈从辛亥兼掌行在户部事常遇  天寿节御制诗以宠之仍面谕之曰朕茂膺  天眷惟尔翼赞之功因赐宴沾醉新建礼部成命光禄具宴落之勋戚公卿皆与濙每燕见即问曰卿何所言凡有章＜锍-釒＞即行之九载秩满赐敕奖谕  上即位待遇尤厚凡军国重务皆令与闻年及七十上章乞致仕
　　上勉留之己巳  上亲征迤北命濙居守升太子太傅阶荣禄大夫景泰中以立储功升少傅兼太子太师二俸兼支  上复位时濙年八十余因以疾病不任朝谒乞归老且辞师傅二职上从之命以尚书致仕犹赐玺书慰谕侑以白金宝镪金织袭衣仍给传以归官其子长宁为锦衣卫世袭所镇抚命归终养至是卒事闻赠太保谥忠安遣官谕祭敕有司营葬事濙为人节俭宽和喜怒不形于色待人温恭有礼时以德量称然性突梯多知每朝廷建置大议皆豫定于中而承迎于外卒能因时以成其功名故历事累朝几六十年荣遇不衰位兼孤卿富寿罕俪犹慕仙术招致术士出入无间闺门不谨以损誉云
　　○后军都督府右都督陶瑾卒瑾直隶凤阳县人永乐中袭父信职为扬州卫指挥同知寻调和阳卫从征迤北正统初复征迤北有功升指挥使会廷臣荐瑾有文武才试中升署都指挥佥事十四年命充右参将往浙江剿贼还升左军都督佥事充总兵官领兵哨白羊口又充左参将追贼至紫荆关夺回被掠人畜升都督同知景泰元年复往浙江剿贼还升都督三年奉敕守备紫荆关天顺初召还于后军都督府理事至是以疾卒讣闻遣官赐祭命有司营葬
　　明英宗睿皇帝实录卷之三百五十六终
明英宗睿皇帝实录卷之三百五十七
　　天顺七年九月丁巳朔
　　○戊午起复吏部左侍郎崔恭顺天府府尹王福俱仍旧任
　　○赐德王见潾仓库度量衡
　　○昏刻西方有星大如鸡弹色赤有光起自列肆星正西行至近浊
　　○庚申孝恭章皇后小祥遣官祭  景陵
　　○哈密忠顺王母弩温答失里奏举必剌牙失里袭从父绰颜帖木儿国师职  上曰国师乃朝廷优待西僧职之重者非戒行精专莫能胜之彼必剌牙失里何人乃欲遽得是职其第以都纲授之
　　○辛酉哈密使臣阿蛮也力并朵颜等卫指挥孛来乌思藏剌麻番僧罗旦藏卜等来朝贡马及方物赐宴并金织袭衣彩币表里等物有差
　　○夜月犯南斗魁第二星
　　○乙丑重阳节赐文武百官宴
　　○兵部奏于兵科译出女直忽剌温海西呕罕河卫都督察阿奴哥建州左卫都督董山等番文奏辞内有请命内官白全通市等情及令通事审核阿奴哥等皆言未常具奏而董山亦未常到京此辈夷人言语不通无从推究宜令通事都督同知季铎等今后凡遇外夷投进番文必须研究明白然后奏闻从之
　　○丁卯命锦衣卫执江西按察使张蓥狭西佥事李＜王巳＞以其奏章佥名于都布二司之前也
　　○戊辰哈密忠顺王母弩温答失里奏本国僧兀歹奴往癿加思兰处妄言羊儿年本国城当破癿加思兰信之兴兵攻围本国城者两月今癿加思兰遣此僧赴京朝贡乞将此僧拘留放之南方兵部言所奏不可从恐失外夷心上曰然
　　○己巳定国公徐永宁奏欲迁生祖母沈合葬祖茔改嫡祖母张葬别所及请诰封生母并妻事下礼部尚书姚夔并给事中袁恺等交劾其狂妄不识大体  上曰永宁固狂妄第念其勋戚姑免执问其令自陈状锦衣卫其究为永宁写本者治之都指挥佥事门达因言永宁恣肆越礼亦宜治罪遂命下永宁刑部狱鞫罪当赎徒还爵  上曰永宁赎罪毕仍停禄半年
　　○思答藏辅教王南葛坚粲巴藏卜等奏举剌麻沙迦星吉为禅师事下礼部议尚书姚夔等以为禅师乃朝廷崇奖番僧之有化导番夷功绩者今沙迦星吉未知其果能然否宜行四川布政司按察司覆实奏闻处分从之
　　○夜有流星大如鸡弹色青白有光出左旗西北行至浊二小星随之
　　○庚午复除尚宝司司丞蒋敌仍旧任以母丧服阕也
　　○辛未吏部言巡抚广西右佥都御史吴祯以议事回京适丁母忧宜炤例守制
　　上曰今两广贼情未宁其令祯葬母毕速去会兵剿捕
　　○都督佥事焦用初因曹钦反逆不行发兵剿杀法司议当充军有诏固禁之至是用陈状乞恩  上命降调广东都司都指挥佥事带俸杀贼
　　○壬申升云南按察司副使杜铭为本司试按察使佥事张凯为本司副使时云南镇守等官奏新除按察使吕囦未及到任传闻病故缘按察使总理一方刑名不宜久缺本司副使杜铭廉勤宜任之佥事张凯历官九年宜升副使事下吏部请从之故有是命然吕囦实不病云
　　○升江西按察司佥事吕昌为本司副使以九年考称也
　　○升广东布政司照磨所检校李瑛为德庆州试知州时巡抚佥都御史叶盛等官会举瑛常从总兵官剿捕猺寇及修复连山县城池俱有劳勚且请夷情今任满乞升德庆知州庶慰舆望故有是命
　　○给楚府岳阳恭僖王季境妃妾家口食米岁三百石
　　○命狭西布政司于官帑给银钞纻丝布绢赐征甘州山丹等处寇贼官舍军旗有差
　　○癸酉敕松潘副总兵署都督佥事卢能曰近闻尔等亲督官军分为六路深入贼巢杀获贼众足见克称委任贼平之后如遇四川地方有警即偕都御史陈泰往来抚捕尔其益自勉励用图成功
　　○调狭西右参政陈云鹏于山东布政使司以旧官复任故也
　　○广西总兵官泰宁侯陈泾奏臣禄米例在南京关支今臣随住家口众多日食不给乞以南京本色禄米每月分二十石于广西支用事下户部覆奏广西米价高贵百姓供输艰难宜于广西布政司仓月支与十石从之
　　○夜月犯六诸王西第三星
　　○甲戌敕镇守广东都督同知欧信巡抚右佥都御史叶盛等曰朝廷付尔等以镇守巡抚之任政欲其防御贼寇抚安人民今尔等纵贼杀掠人民攻陷城池如蹈无人之境略不究心不知尔等在彼何为怠慢之罪姑置不究今敕广西总兵等官发兵与尔会剿务在同心协谋以图成功以赎前罪敢有彼此观望祸及身家慎之慎之复敕广西总兵官泰宁侯陈泾左参将都指挥使范信曰比得广东奏雷廉高肇四府屡被广西流贼纵横攻劫为害不已皆从范信所守地越过而东论其纵贼殃民罪不容诛姑置不究今已切责广东镇守等官克期与尔会兵剿贼尔其调集所在军卫有司并土官土军如期赴之务在同心效力以靖地方
　　○升礼科掌科给事中张宁为本科都给事中河南道监察御史卢秩为湖广按察司副使
　　○乙亥吏部言巡抚大同右副都御史王越丁母忧宜从其请如例守制  上曰今适用人整饬边务其令越奔丧仍旧巡抚
　　○丙子复置狭西庆阳卫经历司知事一员从都布二司会议具奏也
　　○湖广都指挥佥事崔贵老疾乞致仕会其子昇袭为衡州卫指挥使
　　○丁丑升应天府江宁县主簿廖世清为本县县丞世清九年任满当升邑民伏阙奏保故有是命
　　○夜金星犯南斗魁第□星
　　○戊寅给靖江王府已故奉国将军佐弼妻女食米岁二百石
　　○己卯升翰林院编修王＜亻与＞为本院侍讲以任满九年故也
　　○升湖广布政使司左参政宋杰为本司右布政使江西布政使司左参政胡渊为云南右布政使
　　○宥狭西布政使孙毓杨璇参政张用瀚张绅参议柳荣副使刘福姚哲佥事叶禄罪初生员马云犯罪为民赴京陈情不遂乃诈为锦衣卫镇抚奉命还乡葬父毓等辄具赙仪致祭事露法司请下巡按御史讯问至是毓等奉诏服罪遂皆宥之
　　○巡抚四川左佥都御史陈泰等奏浦江等县贼悟真等聚众据岳池县天涧沟为官军追剿于浦江乃弃马下船至泸州复弃船登陆流劫荣昌遂宁铜梁等县所至破县治放狱囚烧毁民居杀虏财畜其势日盛虽已随纵追捕缘所属卫分精锐军士尽皆选调备御松潘等处边境所余多软弱不能成功乞敕松潘总兵等官调军剪除事下兵部尚书马昂等议以为松潘要害之地官军不宜轻动宜仍命泰等督责守土官员用心剿贼赎罪从之
　　○庚辰命故金吾左卫指挥同知卫青子勇燕山前卫指挥佥事朱亮兄真俱袭职
　　○给朵甘思宣慰使司宣慰使银敦劄叭诰命
　　○辛巳执除名右都御史李实下锦衣卫狱籍其家以乡民诉其暴横妄诞也
　　○壬午敕巡抚广东右佥都御史叶盛曰近得尔奏以贼势益大欲调达军朕惟  祖宗随处设立卫所自足以防御贼寇保障居民要在方略何如耳岂必调军他处哉况朝廷简任宪臣以济镇守总兵之不及今尔在彼徒弄虚文全无实效及观此举尤见其才识无异于众何以副朝廷委任其仍炤前敕会合广西官军土兵民壮剿贼如违重罪不宥
　　○给靖江王府辅国中尉规崇规嶙规岘规嵩规阼规祯岁禄各三百石自天顺八年为始米钞中半兼支
　　○癸未命户部左侍郎杨鼎掌本部印以尚书年富有疾故也
　　○甲申巡抚湖广左佥都御史王俭奏湖广长沙等府所属州县自五月以来不雨禾皆槁死秋粮无徵  上命户部覆实除之
　　○镇守临清平江侯陈豫卒豫平江伯佐之子也正统二年袭爵寻总神机左哨兵福建沙县贼反命宁阳侯陈懋率众往讨豫副之贼平有白金彩币之赐进封平江侯掌前军都督府事景泰初奉敕镇守临清建城堡官廨明年召还复遣还镇寻命往河南山东直隶提督操兵以备不虞既而召还命往南京守备天顺初复镇临清至是卒遣官祭葬豫读书循礼行事安静留心词翰得士林之誉云
　　○乙酉巡按江西监察御史陆平奏九江府德化彭泽二县今年六月以来天雨连绵江水泛溢边江民田渰没无收欲催秋粮恐逼民逃窜乞量为优免  上命户部理之
　　○夜金星犯狗星上星
　　明英宗睿皇帝实录卷之三百五十七终
大明英宗睿皇帝实录卷之三百五十八
　　天顺七年冬十月丙戌朔享  太庙
　　○以下元节遣官祭  长陵  献陵  景陵  遣中官祭司井之神
　　○户部奏南京锦衣等卫粮船泊于张家湾河下忽被山水泛溢漂流粮米通计二千九百余石其旗军无力完纳请容其明年如数陪纳从之
　　○丁亥复除山东按察司佥事齐昭广东按察司佥事黄隆于福建按察司
　　○浙江布政司右参议史颐以老疾乞致仕从之
　　○赐辅圣庄懿夫人坟户一十二户
</div>
    <div class="pagination">
<a href="明实录英宗实录_page259.html">上一页</a><span>...</span><a href="明实录英宗实录_page255.html">255</a><a href="明实录英宗实录_page256.html">256</a><a href="明实录英宗实录_page257.html">257</a><a href="明实录英宗实录_page258.html">258</a><a href="明实录英宗实录_page259.html">259</a><span class="current-page">260</span><a href="明实录英宗实录_page261.html">261</a><a href="明实录英宗实录_page262.html">262</a><a href="明实录英宗实录_page263.html">263</a><a href="明实录英宗实录_page261.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
