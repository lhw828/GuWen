<!DOCTYPE html>
<html>
 <head>
  <meta charset="utf-8"/>
  <title>
   清实录光绪朝实录 - 第 59 页/共 1316 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录光绪朝实录 - 第 59 页/共 1316 页
  </h1>
  <div class="content">
   现月

　　

○乌鲁木齐都统金顺奏。官军进抵阜康。与湘军会剿情形。得旨。著即会合湘军。进攻古牧地贼巢。毋稍松劲。并著饬令胡飞鹏。会同孔才等军。迅拔玛纳斯城。毋任久踞。摺包　　

○以不守营制。居心贪鄙。革呼伦贝尔佐领德克德恩布职。仍留营效力。摺包　　

○己卯。予前任四川总督吴棠恤典如例。寻予谥勤惠。现月摺包　　

○庚辰。黑龙江将军丰绅等奏捐修黑龙江省会城垣工竣。请饬立案。并免造销。从之。摺包　　

○乌里雅苏台将军额勒和布等奏查验马厂。与议叙之例相符。请将蒙古参赞大臣亲王车林多尔济等。赏给纪录及缎布茶烟等物。从之。摺包　　

○以候补三四品京堂陈兰彬为太常寺卿。内记　　

○辛巳。谕内阁。刘长佑潘鼎新奏。克复顺甯腾越府厅等城。请将出力各员奖励一摺。本年五月闲。云南腾越练军苏开先藉索饷为名。抢掠官署。占踞厅城。顺甯云州等城。相继被匪窜扰。经刘长佑等督饬提督杨玉科等。分投剿办。生擒匪首苏开先。并先后阵斩匪首多名。将顺甯云酬腾越各城。次第收复。并将永昌缅甯等处匪徒。一律驱除。办理尚为迅速。仍著督饬派出各军摉捕余匪。务绝根株。毋任一名漏网。所有此次出力之提督杨玉科。著赏给白玉搬指一个。白玉翎管一枝。白玉柄小刀一把。大荷包一对。小荷包二个。道员陈廷珍。著赏加布政使衔。游击丁槐。著以总兵交军机处记名。遇缺请旨＜闲＞放。并赏加提督衔。总兵和述廷、张润、均著以提督交军机处记名。遇缺尽先题奏。副将黄河洲。著以总兵交军机处记名。遇缺尽先题奏。参将王诚等。均著免补参将。以副将尽先补用。游击马双元等。均著免补游击。以参将尽先补用。都司何金。著免补都司。以游击尽先补用。把总李发春。著免补千总。以守备尽先补用。并赏戴蓝翎。同知黄金衔。著免补同知。以知府遇缺尽先补用。吴自修。著俟补同知后。以知府尽先补用。并赏给扬勇巴图鲁名号。布政司经历陈鸿勋。著免补本班。以知州遇缺即补。副将李应举。应得失守处分。提督和耀曾。赴任迟延处分。均著免其置议。其余出力员弁。著准其汇案择保。毋许冒滥。另片奏。请将筹办兵饷出力之司道励等语。云南按察使仓景愉。道员崔尊彝沈寿榕、贾铎、均著交部从优议叙。现月　　

○谕军机大臣等。刘长佑等奏。攻克顺甯腾越府厅等城。歼除首逆一摺。此次匪首苏开先等。先后踞占腾越顺甯等城。经署提督杨玉科等。派拨兵练。克期攻剿。次第收复各城。歼除首逆。办理尚为迅速。已明降谕旨宣示。并将尤为出力各员。照所请奖励矣。总兵蒋宗汉。随同剿办。尚知愧奋。应得奖叙。著俟马嘉理一案完结时。再行请旨。至各属匪股。虽经殄灭。仍恐余党潜踪。句结滋事。著刘长佑、潘鼎新督饬各军。认真摉剿。毋任漏网匪徒。复行啸聚。顺甯等处地方新复。尤当严饬各文武。加意拊循。务将善后各事宜。妥为筹办。以资绥缉。所有各属兵练。应如何分别撤留。并著刘长佑等酌度情形。妥筹布置。将此由五百里谕知刘长佑。并传谕潘鼎新知之。现月　　

○察哈尔都统庆春等奏、旗丁练习洋枪车炮队伍。著有成效。请将教练官佐领宝勋等。分别奖叙。下部议。摺包　　

○又奏。废员已革吉林将军宗室奕榕。捐输军台津贴。雇驼经费。援案请旨赏收。并奖叙。得旨。奕榕著加恩准其释回。　　

○云贵总督刘长佑等奏。署顺甯府知府徐承勋。于土匪入城焚掠时。带役出署弹压。被戕。其妾陈氏。见夫身死。即入府署后楼。纵火自焚。又补用守备杉木笼汛千总卢三清。短兵巷战。力竭阵亡。兵丁亦阵亡三名。又补用都司王庆元。补用千总李恩秀。冲锋阵亡。请饬照例分别从优议恤旌表。从之。摺包　　

○以割臂疗亲。旌表两淮运判姚振宗妻施氏。摺包　　

○壬午。谕内阁。御史楼誉普奏。风闻本年考试试差人员。有分带佩文韵府进内检查诗题出处者。请饬部明定摉检章程等语。殿廷各项考试人员。理宜各知自爱。岂容怀挟书籍。以图幸进。若如该御史所奏。殊属不成事体。嗣后殿廷考试。著派出之监试王大臣。严行稽查。不得视为具文。所请明定摉检章程之处。著毋庸议。现月　　

○谕军机大臣等。裕禄奏。剿捕怀远凤台匪党情形一摺。与沈葆桢前奏相同。已有旨令裕禄查明尤为出力各员弁。酌量保奏矣。其自同治十一年以后。拏办匪犯出力各员。准其附案酌保数人。毋许冒滥。所有未获各匪。著该抚严饬各营暨地方文武。随时查拏。按名弋获。毋任漏网。另片奏。拟清查圩寨等语。怀远宿州等处。伏莽尚多。各乡圩寨。良莠不齐。亟应分别查办。著该抚明定章程。督饬地方官妥为经理。该员等如果办有成效。准其择尤请奖。傥不能认真清查。或有藉端骚扰情事。即行奏参惩办。将此由四百里谕令知之。现月　　

○福州将军文煜等奏。海防有事。召募勇营。分驻分路巡防。请将记名提督高登玉等。留于闽浙补用。从之。随手摺包　　

○又奏。请将谙习轮船管驾。熟习水务洋情之提标参将贝锦泉开缺。以原保总兵归闽补用。从之。随手摺包　　

○热河都统瑞联奏。派兵驱逐矿匪。试采银砂。报闻。摺包　　

○以索欠酿命。革游击廖得胜职。随手摺包　　

○癸未。仁宗睿皇帝忌辰。上诣寿皇殿行礼。遣官祭昌陵。内记注　　

○谕军机大臣等。前据刘长佑等奏。滇省军饷支绌。请饬部议拨。当交户部速议具奏。兹据奏称浙江等省欠解滇饷。积成钜款。拟按各省积欠之多寡。定每月协拨之数目。请自本年九月为始。浙江、四川、每月各提银一万三千两。湖北每月提银六千两。江苏、广东、湖南、江西、每月各提银二千两。作为协滇新饷等语。云南办理剿匪事宜。需饷孔亟。著沈葆桢、刘坤一、李瀚章、翁同爵、文格、吴元炳、刘秉璋、杨昌浚、王文韶、张兆栋、严饬各藩司。查照此次指拨数目。按月协解。俾济要需。傥有仍前延欠。即由滇省督抚照贻误军饷例。指名奏参。其常年例拨兵饷。仍著各归各款。埽数拨解。并将每月批解日期。先行报部备查。该部以刘长佑等现拟召募客勇。恐协饷仍致不敷。本省勇营。更虑无款匀给。请饬该督抚妥慎筹办。即著刘长佑、潘鼎新、体察情形。酌度办理。其所请饬将该省每月实需饷银若干。先期咨报。嗣后按年造册报部核销。均著照所议。将此由五百里谕知沈葆桢、刘坤一、李瀚章、刘长佑、翁同爵、文格、吴元炳、刘秉璋、杨昌浚、王文韶、张兆栋、并传谕潘鼎新知之。现月　　

○护理四川总督文格奏。请调回勇营。设法掩捕东乡匪首袁廷蛟王作三等。得旨。袁廷蛟业经拏交刑部审讯。著懔遵前旨。将该犯所供各节。确查具奏。王作三一犯。仍著饬缉到案。讯明办理。摺包　　

○以贝勒载治为崇文门正监督。都察院左都御史景廉为副监督。现月外

记

　　

○以亏短公款。逮问已革四川同知王志棠。知县李光廷等。并籍产备

抵。现月摺包　　

○以亏短捐厘。革四川蓬溪县知县张启昌职。并逮问。摺包　　

○乙酉。谕内阁。兵部奏、遵议副都统等官处分一摺。吉林云骑尉德云。于看管候审。未经完结之已革协领乌勒喜布。乘便自戕。疏于防范。著照部议降一级调用。准其抵销。阿勒楚喀副都统崇欢。于乌勒喜布等。挪移应行入库租钱。及丈地放照换照收钱等情。毫无觉察。并违例差派笔帖式乌勒喜宠阿。署理左司关防。亦有不合。至已革委协领苏勒通阿。散放门牌议收钱文。该副都统并不禁止。辄行画稿。实属咎有应得。崇欢著照部议降二级调用。不准抵销。现月　　

○陕甘总督左宗棠奏。请将河南补用总兵成光裕等十六员以原官原衔。留于陕甘补用。从之。摺包　　

○以太仆寺卿志和。因病请假。改派詹事府詹事昆冈为顺天乡试监临。

现月

　　

○丙戌。谕内阁。惇亲王奏、验放官缺。办理不符。并请察议各摺片。据称城守尉缺出。例应拣员请旨补授。此次义州城守尉一缺。该衙门拟定正陪。是否向章如此办理。著总管内务府大臣查核成案。明白回奏。至请将该亲王及万青藜等察议之处。著俟该衙门覆奏时。再降谕旨。现月　　

○又谕。沈葆桢、吴元炳奏。特参玩视人命之厅县。请旨惩处一摺。署江甯县事铜山县知县许诵宣。前在铜山县任内。于棍徒钟小玉胁奸李刘氏不从。致该氏羞忿自尽一案。并不验讯详办。署崇明县知县甘绍盘。海门厅同知俞麟年。于民人龚金富在崇明县境被殴。弃水身死一案。互相推诿。日久耽延。署丹徒县知县周作镕。于民人孙恒春吴控郭清郎强奸伊妻郑氏未从。被殴自缢一案。仅饬差查。并未诣验。似此玩视人命。亟应从严惩办。许诵宣、甘绍盘、俞麟年、周作镕、均著即行革职。沈葆桢、另片奏。许诵宣呈递禀函。内叙前赣榆县知县吴蕊元案。并胪列署铜山县知县蒋志拔多款。请旨办理等语。该县意存挟制。刁风断不可长。即著沈葆桢、吴元炳、确切查明。从严讯办。至该员禀内所称沈葆桢家丁在徐州有挟妓饮酒情事。著交吴元炳查讯办理。现月　　

○谕军机大臣等。喜昌奏请拣选各省旗兵。就近训练一摺。各省设立旗营。原应实力操防。俾成劲旅。现值时势多艰。尤宜勤加训练。力图自强。以备不虞。该副都统所陈吉江练队。熟悉阵法。临阵进兵。慎选兵丁。马队阵法。置办军焱六条。是否可行。并于现在营务情形。有无裨益。著丰绅、魁玉、善庆、巴扬阿、古尼音布、图明额、各就喜昌条陈办法。通盘筹画。妥议具奏。原单均著摘钞给与阅看。将此各谕令知之。现月　　

○又谕。前因金顺奏吉尔洪额等。带队潜逃。当经降旨革职。并令沿途截留。拏交左宗棠查办。兹据托伦布等奏。吉尔洪额、依勒和布、带有马队二三百名。行抵博东齐河地方。请旨办理等语。此项官兵。既经行抵科布多属境。口粮不继。恐致生事。科城现存兵饷。谅亦无多。著额勒和布、车林多尔济、杜嘎尔、托伦布、保英、桂祥、分拨银两。派员前往接济。仍令吉尔洪额等暂行统带。即在博东齐河地方驻扎。妥为弹压。并著金顺即行派员携带粮饷。驰赴科境。将此起官兵。明白开导。带回古城。听候调遣。俟官兵接统有人。著托伦布、保英、桂祥、仍遵前旨。将吉尔洪额、依勒和布、拏解左宗棠军营。由该大臣严行查办。将此由六百里各谕令知之。剿捕　　

○以护军参领秀吉为阿勒楚喀副都统。明发以参领三音博勒克为阿勒台乌梁海参赞大臣。明发　　

○丁亥。谕内阁。沈葆桢奏。提督丁忧开缺。请旨＜闲＞放一摺。长江水师提督李成谋。现丁母忧。该提督劳勚夙著。熟悉水师情形。整顿营务。深资得力。著改为署任。毋庸开缺。准其扶柩回籍。百日孝满。即回署任。该提督当仰体朝廷委任之意。毋许固辞。其未回任以前。长江水师提督。著吴家榜暂行兼护。现月　　

○戊子。谕内阁。李鸿章奏。遵旨驰赴烟台。与英国使臣会办滇案各摺片。英国繙译官马嘉理。前在云南腾越边界被戕。该处地方文武。不能留心保护。咎有应得。本应分别惩办。既据李鸿章奏。英国使臣威妥玛。以为责其既往。莫若保其将来。请将案内各犯宽免等语。著照所请。除署腾越镇总兵蒋宗汉。腾越厅同知吴启亮。业经革职。毋庸议外。已革都司李珍国。及匪犯而通凹腊都等十一名。应得罪名。均著加恩宽免。惟马嘉理系英国所派职员。由云南前赴缅甸。发有护照。往返均应保护。乃马嘉理猝遭戕害。同行之员。并被击阻。殊失朝廷和好之意。嗣后各直省督抚。当懔遵上年九月十一日谕旨。严饬所属。凡遇各国执有护照之人。往来内地。务须照约相待。妥为保护。如有违约侵陆伤害情事。即惟该省大小官吏是问。并著总理各国事务衙门。拟定告示。咨行各省遵照办理。各该地方官均宜讲求条约。以期中外相安。傥有外国官民被戕。迅即查拏正凶。勒限办结。不得任意迁延。致干咎戾。马嘉理一案。现已办结。云南边界通商事宜。俟英国派员到时。即著云贵总督云南巡抚选派妥干大员。前往该省边界查看情形。商订章程。随时奏明办理。现月　　

○又谕。前因惇亲王奏。验放官缺。办理不符。当经谕令总管内务府大臣查核成案。明白回奏。兹据奏称盛京义州城守尉缺出。自同治元年起。均系拟定正陪咨送内阁验放。业经办过三次。此次该城守尉一缺。亦系遵照历届成案等语。该衙门承办官缺。既系循案办理。惇亲王等验放亦无错误。所有惇亲王自请察议。及请将万青藜等一并察议之处。著毋庸议。现月　　

○又谕。定昌等奏请、饬严催欠交米石一摺。据称直隶承德府暨各州县。欠交光绪元年分热河兵米。均未报交。请饬直隶总督严催等语。著李鸿章严催该府州县。迅速买运交仓。以裕兵食。现月　　

○又谕。御史张观准奏。各州县积弊甚深。请正其源以端吏治一摺。州县为亲民之官。得人则治。该管上司。尤当身为表率。方期上理日臻。该御史所称提省羁留。勒接交代。多摊捐款。委员需索。压荐幕友。滥用长随各条。实为近时陋习。嗣后各该省督抚等。务宜洗心涤虑。正己率属。如有前项情弊。力矢湔除。其有因摊捐被累者。立即查明。概予裁革。俾贤能者得以自立。中材以下。亦得循分守职。无所藉口。庶几大法小廉。吏治蒸蒸日上。用副朝廷澄叙官方之至意。现月　　

○又谕。御史张观准奏。广东海丰县有会匪余阿箱等。挟仇纠杀余炳文等六命。该县知县及委员等。规避改供。获犯不办。以致案悬五载不结。请饬查参等语。人命重案。理宜迅结。若如该御史所奏。殊属不成事体。著刘坤一、张兆栋、亲提人证卷宗。秉公严讯确情。按律定拟具奏。所有海丰县知县蔡逢恩。及历任知县办理迟延之处。并著查明据实参奏。以重民命。现

月

　　

○谕军机大臣等。本日据李鸿章奏。驰赴烟台。与英国使臣会办滇。案各摺片。已照该督所议。明降谕旨宣示。并令军机处将此旨钞录一道。寄与该督阅看。另摺及会议改定条款。均著照所议办理。将此由五百里密谕知之。现月　　

○又谕。崇实岐元奏。请饬催各省欠解的饷一摺。奉天本年的饷。经户部指拨山东省地丁银六万五千两。河南省地丁银六万五千两。驿站存賸银二万两。两淮盐厘银六万两。扬州关常税银五万两。本年春闲。据崇实等奏称。各省饷项。仅据山东省解到银四万两。当经谕令各该督抚迅速筹解。乃各省自奉旨饬催之后。又仅据河南省解过银一万两。此外均未报解。实属延玩。现在该省应放内外城兵。饷及各项放款。应用孔亟。著沈葆桢、吴元炳、丁宝桢、李庆翱、督饬藩运各司等。迅即埽数筹拨。以应急需。毋再延缓。将此由五百里各谕令知之。现月　　

○又谕。崇实奏。剿平西北路股匪一摺。奉省西北边境哈喇套海地方。突有匪徒林方等啸聚多人。筑围肆抢。经崇实派令提督左宝贵。带领官兵。前往剿捕。擒获匪首林方耿举及夥犯多名。解省正法。立将贼巢平毁。办理尚为妥速。所有应次剿匪出力各员。准由崇实择尤酌保。毋许冒滥。现在各股贼匪虽已歼除。而匪首苏臣。尚窜匿朝阳境内。另有著名匪首赵西来。窜往吉林。张保窜往蒙古沙陀子地方。崇实务当严饬派出官军。将该匪迅速拏获。不准一名漏网。并著古尼音布、瑞联派员认真摉缉。一面由理藩院行文蒙古各王旗盟长。一体严密查拏。务获究办。毋得稍分畛域。崇实、岐元、另摺奏。请饬各省筹解欠饷等语。已谕令沈葆桢等迅筹拨解矣。将此谕知理藩院。并由五百里谕令崇实、古尼音布、瑞联、知之。现月
  </div>
  <div class="pagination">
   <a href="清实录光绪朝实录_page58.html">
    上一页
   </a>
   <span>
    ...
   </span>
   <a href="清实录光绪朝实录_page54.html">
    54
   </a>
   <a href="清实录光绪朝实录_page55.html">
    55
   </a>
   <a href="清实录光绪朝实录_page56.html">
    56
   </a>
   <a href="清实录光绪朝实录_page57.html">
    57
   </a>
   <a href="清实录光绪朝实录_page58.html">
    58
   </a>
   <span class="current-page">
    59
   </span>
   <a href="清实录光绪朝实录_page60.html">
    60
   </a>
   <a href="清实录光绪朝实录_page61.html">
    61
   </a>
   <a href="清实录光绪朝实录_page62.html">
    62
   </a>
   <a href="清实录光绪朝实录_page63.html">
    63
   </a>
   <a href="清实录光绪朝实录_page64.html">
    64
   </a>
   <span>
    ...
   </span>
   <a href="清实录光绪朝实录_page60.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
