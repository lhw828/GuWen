<!DOCTYPE html>
<html>
<head>
    <meta charset="UTF-8">
    <title>明实录太宗实录 - 第 25 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太宗实录 - 第 25 页/共 95 页</h1>
    <div class="content">　　○辛亥
　　○夜有星如鸡子大青白色有光出箕宿南行至近浊
　　○乙卯
　　○肃王楧辞归宴如初至赐赉甚厚其从官赐钞有差
　　○丙辰  上以代宁秦晋永兴高平平阳诸王所为过失日多思豫训诫以全亲亲之义赐书周楚齐蜀等王曰易曰履霜坚冰至孔子释之曰其所由来者渐矣由辨之不早辨也故凡事虑于未萌则有益论于已然则无及我  皇考太祖皇帝创业垂统为子孙帝王万世之计惟欲本支各尽其道  朝廷笃于亲亲藩国重于守法朝廷之纪纲明正亲藩不龃龉于其间藩国之礼节不踰朝廷不苛责于其上恩不至于掩义义不至于荡恩  宗社永有磐石之安亲藩同享无疆之福此  皇考立法之意亦吾继述之意而诸弟侄之意亦皆然也吾常思之朝廷不能笃亲亲之道是不孝于  祖宗不友于兄弟不慈于子侄弃仁背义咎孰大焉昔建文尝蹈此失矣吾即位以来恒切戒此闲居之际教诏子孙亦惟在重骨肉手足之恩不可为非礼苛责之事言出乎口心通乎  天地鬼神盖吾躬尝奉藩岂有不能身体其事哉夫为藩国者亦当体朝廷之心而亮其诚天下之事至繁一人之精力有限智识岂能悉周区画岂能悉当若吾一家兄弟子侄骨肉之亲于吾所行或有未至亦宜以情相恕比代宁秦晋永兴高平平阳诸王不亮吾心稍不顺意内怀怏怏或听小人教诱为非甚者形诸怨谤魇镇所为不知不仁固少年寡学之过吾恐伤同气一皆容忍不问然此特私恩耳为君之道必正公议而后有以服天下况法度者  皇考之法度吾嗣位而不能守之又何以服天下之心故虽不可亏亲亲之私恩亦不敢废天下之公义夙夜思之事有两难欲直言其过使图其改则恐伤恩欲隐忍不言将来积过愈深理不得容是陷之于罪也至此非惟吾心不能自安天下之人亦谓吾徒能爱之不能教之养成其过故皆直言以戒之矣虽未能必其不逆于心若有亮吾之意信而从之他日德成名立享其安荣与国家同久岂不两尽其美哉兹特遣书陈布悃款继今之后吾惟常念亲亲之恩勿替诸弟侄亦惟常念  皇考之法具在各尽乃道共保富贵岂有涯哉吾之所言  天地鬼神鉴临在上惟宗国诸王亮之亮之△升指挥使裴详为山东都指挥同知
　　○己未
　　○云南大侯长官司长官刀奉偶遣其子刀奉董来朝贡马及银器赐之钞币
　　○辛酉
　　○修汉秣陵尉蒋子文庙
　　○壬戌
　　○擢犍为县典史宋亨为户科给事中△灵台县丞姜迪为广西道监察御史△蜀王椿进荔枝等物  上赐书答曰阔别以来怀思深积比闻安适良增慰喜送至荔枝艾虎聚扇香囊彩花诸物具见亲厚之意惟贤弟抱明达之资敦忠孝之义处事循理秉心有诚稽古博文好学不倦东平河间无以过也引睇蜀国山川邈遐贤贤亲亲不忘朝夕勉自爱重用副所怀△女直野人头目哈达歹等来朝贡马赐钞及银币
　　○癸亥
　　○顺阳王有恒来朝命皇太子宴之△淮安府海州言临洪场民岁于筦渎场界耕种输作陆运艰难州北旧有河上通高桥下接临洪近年淤塞乞疏浚以便舟楫从之
大明太宗文皇帝实录卷四十二


大明太宗文皇帝实录卷四十三
　　永乐三年六月乙丑朔  敕甘肃总兵官左都督宋晟曰前归附鞑官阿卜都罕等八人鞑民十九人令尔给与畜产官牛十羊五十民牛六羊二十比闻其中有未给受者皆有愧恨之辞夫归附同而朝廷待之不同使愧恨亦非抚纳降附之道可便如例悉给△宁夏总兵官左都督何福奏灵州鞑靼宣垛集为兵以足边备  敕福斟酌人情可行则行△宣城等县言霖潦没屯仓漂子粒三千二百余石命户部遣人验视△右军都督佥事王英卒英庐州合肥人洪武间由卫士立战功累升后军都督佥事  上命位调右军命掌狭西都司事英在狭西安静不扰勤于训练至是以疾卒赐葬祭如例
　　○丁卯  赐察罕达鲁花兀良哈等处所遣归附头目宴
　　○戊辰  命察罕达鲁花为都督其弟哈达为千户先是遣使臣赵哈剌往漠北抚谕为鬼力赤部属所要至是察罕达鲁花遣人贡马具言其故遂遣使赐之彩币命为都督以宠异之使之安居本土善抚其众仍命礼部以彩币颁赐果你来忽都秃失奴干阿卜都剌马木乞盖以察罕言其同心归附云△湖广都司言楚府付鉄牌一面云遇夜差人出城门公干者验此开门  上以书谕楚王桢曰朕昔守北藩地连边塞与胡虏相接实为重镇护卫巡视王城及阑马墙圆牌皆  朝廷所降初无夜开城门鉄牌况国家旧制在外各城门锁钥皆属都司军卫今王府自出此牌礼非所宜贤弟贤明孝友恪慎周详为亲藩表率即宜停革以副倚重之意
　　○庚午
　　○朝鲜国王李芳远遣陪臣许应等奉表贡方物及马谢立世子恩芳远复奏  洪武中蒙赐庙社乐器及陪臣祭服年久损敝乞再颁赐  上命工部制乐器赐之祭服令本国自制礼部言乐器原赐编钟编磬各十六琴瑟笙箫各二今议琴箫各倍之庶协和音律从之
　　○壬申
　　○以庆成王济炫曲蔽护卫军强劫之罪赐敕责之且俾改过云△以兵部郎中张子真为江西按察司佥事△复刘子春山东道监察御史子春建文中由御史出知蕳县至是召复之△高邮州民父年老其长子不听教令欲击之而力之不能制夜以次子往助长子竟毙于父  刑部论次子准弟殴兄死律斩父准子孙违犯教令父母非礼殴杀律有  大诰减等杖九十年老收赎具奏  上曰法原于情其议未当命礼部尚书蹇义等再议义等议奏曰次子从父命助执兄初非有杀兄之意其罪但不能乞免兄之死于父耳  上命谪戍边其父免赎
　　○癸酉  赐晋王济熺  曰昨令尔弟庆成王济炫暂居潞州闻尔不忍其去甚见同气之情然吾以其年逾冠宜令居外涉历庶几有成不意济炫至彼恣纵非为狥私灭公违礼坏法如护卫军人卢官士等为强盗既不以闻又不罪之及朝廷遣人捕之乃造饰伪词曲掩蔽岂是臣子之道今以至亲姑容之俾改过自新且令仍回太原尔爱弟之心素厚宜朝夕训戒之使毋蹈前非勉于善行庶几可保富贵△广东保昌县言梅开南通交广北出江西实为要路旧有桥三处年久圮坏兹欲重修工费浩繁乞令江西南安府同修从之
　　○乙亥
　　○升都指挥同知荣贵为山东都指挥使△山西行都司都指挥同知王恕坐赃罪当死特宥死谪为卒隶△清远伯王友当先杀贼
　　○丙子
　　○福建按察司言延平府尤溪沙县南平三县岁粮三万三千七百余石输镇东卫三县距镇东六百余里山水险恶馈运艰难而福州闽侯官怀安三县去镇东甚迩宜以其粮输镇东而以延平三县粮输福州为便从之
　　○己卯
　　○遣官祭中霤△遣中官郑和等赍敕往谕西洋诸国并赐诸国王金织文绮彩绢各有差△延安府安塞等县蝗命有司捕之△夜水星犯轩辕大星
　　○庚辰
　　○升金吾左卫指挥使汪浩为辽东都指挥同知仍掌金吾左卫事羽林前卫指挥同知李顺为大宁都指挥佥事仍掌羽林前卫事△遣中官山寿等率骑兵由枪杆岭出云州北行与武成侯王聦等会兵觇虏兵各赍一月粮每三十里置马五匹以备驰报△修建阳卫城池
　　○甲申  命户部尚书夏原吉都察院佥都御史俞士吉通政司左通政赵居任大理寺少卿袁复赈济苏松嘉湖饥民  上谕之曰四郡之民频年厄于水患今旧谷已罄新苗夫成老稚嗷嗷饥馁无告朕与卿等能独饱乎其往督郡县亟发仓廪赈之所至善加绥抚一切民间利害有当建革者速具以闻卿等宜体朕忧民之心钦哉毋忽
　　○乙酉
　　○擢大典县儒学教谕赵纬为礼科给事中实授北京道监察御史吴訚为为陕西道监察御史△修直太仓卫城池△周王橚言汴梁水退堤防稍固乞惟修旧宫居之免劳民力  上嘉其言遂罢洛阳之役
　　○丙戌  命浙江等都司造海舟千一百八十艘
　　○丁亥
　　○招西安门外地改筑西华门外皇墙△广西上思州土官知州黄中荣遣人贡马赐之钞币△大理寺卿吕震言近例文官犯杖罪者记罪还职停俸三月盖欲使之改过自新然有玩法者恃恩轻犯恬无畏惮不正其罪无以示惩请自今有再犯者论如律  上曰再犯仍宥之三犯如律
　　○戊子
　　○夜有星如鸡子大赤色有光出天津西北行入织女
　　○己丑
　　○升刑部郎中马麟为山东右布政使员外郎杨成户部员外郎陈寿为右参政△湖广道监察御史纪谆为山东按察使河南道监察御史刘子敏广东监察御史樊镇为镇使通判赵翱杨绅为佥事
　　○庚寅
　　○兀者卫指挥使锁失哈遣子沙弄奇等进马谢升职恩赐之钞币△安南胡＜大互＞遣使臣阮景真等随监察御史李琦等入朝上奏谢罪且奏曰臣＜大互＞父子实安南陪臣且连姻戚事其先王亦颇尽心岂敢篡杀以犯大僇盖缘陈氏多难子孙丧亡以致于尽臣实其甥谬当众举权理国事以主其祭遭遇  圣明赐以封爵奉承惟谨常惧有愆蕞尔岛夷僻在荒服岂敢僣号改元欺天罔  上天平本陈氏宗族久弃在外不谓尚存悠悠之言自此而致  圣恩弘贷遣使下问臣请迎归天平以君事之其禄州等处猛慢等寨亦即令退还已遣人往各处交割地界伏望  皇上天地父母恕臣狂愚赦臣死罪臣不胜悚惧瞻望之至  上嘉纳焉△湖广都司奏都指挥佥事谢凤等招抚治古等十八寨苗长龙答奇等百七十五户皆顺服
　　○辛卯  上谓户部臣曰比苏湖被水民饥多求食他郡其令所在官司善加绥抚毋驱逐之候水退令复业复业无粮食种子并官给之
　　○壬辰
　　○升金吾右卫副千户孟泼养褚金刚为指挥佥事
　　○癸巳
　　○升正千户王复亨副千户李满总旗刘海小旗马贵俱为锦衣卫指挥佥事初满等由仪卫司校卫从征渡江出使西洋累著勋绩故有是命△山东华县言比岁兵革蝗旱人民流徙江淮今初复业累岁逋负不能偿乞除豁从之
　　大明太宗文皇帝实录卷四十三


大明太宗文皇帝实录卷四十四
　　永乐三年秋七月甲午朔享  太庙  遣官祭  历代帝王陵寝△夜有星如弹丸大流五尺许发光如鸡子大赤色有尾光烛地出勾陈旁西北行至紫微西蕃外
　　○丙申
　　○赐书谕赵王高燧曰边报西北屡有火此或鬼力赤与瓦剌战徙而南来恐我军逼之故发火以张其势又或前者马剌沙等来归中途惊回今欲再来故发火为约尔即于马军内兼选汉鞑六十人令的当指挥二人率往西北以觇虏情降者招之若其入寇则与边将筹议相机袭之所遣官军令昼伏夜行慎密慎密
　　○丁酉
　　○设筸子坪长官司隶湖广都司答意治古寨二长官司隶贵州宣慰司时辰州卫指挥佥事龚能等招谕筸子等处三十五寨生苗龙廖彪等四百五十三户向化廖彪等各遣子来朝请设官抚治  上曰苗蛮能慕义来内属宜从其意遂命设长官司以廖彪为筸子坪长官各野为答意长官龙答哥为治古寨长官俱给印章赐冠带袭衣钞币仍命蠲其民租徭复设阴隆江滑石江二巡检司隶筸子坪长官司以苗首廖桥胜等为巡检
　　○戊戌
　　○狭西兴平凤翔二县进瑞麦三十本礼部率郡臣上表贺以为  圣德复被之应天下太平之徵  上览之谓尚书李至刚侍郎赵羾曰瑞麦固是嘉应但四方远迩靡一物不得其所斯可为太平今中外果无匹夫匹妇之愁怨于下者览表祗益惭愧耳君臣贵相与以诚謏佞非治世之风也至刚等愧谢△云南宁远州土官同知刀吉罕廾刀孟卖等来朝贡方物赐刀吉罕诰命信符金牌及纻丝衣一袭纻丝纱罗六匹并赐刀孟卖等钞△顺阳王有烜辞归就以所获周府扰害官民千户费诚舍人曹政等付归周王自治且赐书周王橚曰比者自汴至淮及江一路多有费弟护卫人拘军民商旅之舟装运王府米麦等物肆扰不一又有逼胁郡县官吏和买茶芽者有司苦之非宗藩美事贤弟宜深戒戢之庶几有以表率宗室△浚淮安府山阳县运盐河计一十八里
　　○辛丑
　　○夜月入氐宿
　　○壬寅
　　○以周王橚生日遣驸马都尉沐昕赐彩币羊酒良马△户部尚书郁新奏官民杂犯死罪以下旧令于北京纳米赎罪今议莫若量增其米杂犯死罪纳米百一十石流罪三等八十石加役者九十石徒罪三年者六十石二年半五十石二年并迁徒者四十五石一年半三十五石一年三十石杖罪九十一百俱二十五石六十至八十二十石笞罪十石听于京仓输纳为便从之△鞑靼平章把都帖木儿伦都儿灰自塔滩率部属伍千余人诣甘肃归附总兵官左都督宋晟留其家属于甘肃遣人送把都帖木儿等至京  上宴劳之赐袭衣等物
　　○癸卯
　　○命把都帖木儿为右军都督佥事赐姓名吴允成伦都儿灰为后军都督佥事赐姓名柴秉诚保住为狭西行都司都指挥佥事赐姓名杨效诚余为指挥千百户镇抚后赐冠带袭衣文绮表里白金钞有差△以房安为监察御史安洪武中自御史升江西按察史坐罪为民至是工部尚书宋礼荐其才故召之△赐书周王橚曰比各府县录周府长史司榜文来奏夫朝廷与王府事体不同长史司专理王府事岂得遍行号令于封外与朝廷等一家有一家之尊一国有一国之尊天下有天下之尊卑不踰尊古之制也今贤弟居国如诸子擅行号令于国内其亦可乎若奸人造此离间即具实以闻当究治之如实贤弟所命则速遣人收还仍严戒长史行事存大体毋贻人讥议
　　○甲辰
　　○遣行人聂聪等赍敕谕安南胡＜大互＞曰阮景真等来得奏具悉朕惟  天地生物出于至诚圣人代天理物亦以至诚为本故其下皆以诚应朕用此道君临万邦推心待人无间远迩然虑尔习于变诈或未尽诚今复遣人谕尔尔果诚心应朕尽革前非迎还天平以君事之朕当建尔上公封以大郡传之子孙永世无穷朕之斯言上通于天伫俟来章以颁显命遂遣景真等与聪俱行△修浙江海宁湖州二守御千户所城池△夜有星如盏大青白色有尾光烛地出扶筐西北行入天棓
　　○丙午
　　○暹罗国王昭禄群膺哆罗谛剌遣使曾寿贤等来朝贡方物赐钞及织金袭衣△老挝军民宣慰司宣慰使刀暹答遣头目浑典等来朝进象及方物赐刀暹答钞五百五十锭绮帛各三十六匹并浑典等钞币有差
　　○丁未
　　○徙府军右卫治于楼鼓之西旧治在西安门外以拓皇墙故徙之△夜有星如盏大光明有尾出北斗魁外西南行至玄戈傍
　　○戊申
　　○遣官祭中山武宁王  上谕礼部臣曰中山王勋德之盛国朝第一百世不忘自今正旦清明七月望十月朔冬至皆遣祭著为令△云南元江府知府那荣来朝贡马及方物赐之钞币
　　○己酉
　　○遣右军都督佥事吴允成后军都督佥事柴秉诚并其部属都指挥指挥千百户等居凉州赐赉甚厚谕兵部令榜谕缘边将士毋有侵扰赐敕嘉奖总兵官左都督宋晟招怀之功并赐之钞币仍命晟给与允诚等牛羊孳牧都督牛二十羊一百五十都指挥牛十四羊七十只指挥牛十二羊六十千百户卫所镇抚牛十羊五十其随来军民每户牛六羊二十家属给衣鞋布钞有差且令晟加意抚绥候允诚等居处既定选其中壮勇或二百三百五百参以官军三倍于塞外侦逻非但耀威亦以招徕未附者
　　○敕宁夏总兵官左都督何福曰近鞑官把都帖木儿等归附其部属五千余人驼马二万余匹皆留甘肃把都帖木儿等赐之姓名优与爵赏令率其部属于凉州居住给与牛羊孳牧今以所给牛羊之例付尔观之自今尔处有归附者给与如例△朝鲜国王李芳远遣陪臣尹穆等奉笺贺  皇太子千秋赐穆等钞币有差△占城国王占巴的赖遣使部该卓等来朝贡方物赐赉有差△真腊国遣使柰昧等来朝贡方物且告其国王参烈婆毗牙卒赐柰昧等钞币有差△修后湖黄册库△巡按广东监察御史汪俊民言琼州府周围皆海中有大小五指黎母等皆生熟黎人所居比岁军民间有逃入黎洞甚至诱入黎人侵扰居民今朝廷遣使招谕臣愚以为黎性顽狠招谕之人非其同类未易信从又水山峻恶风气亦异中国之人罹其瘴毒鲜能全活臣访得宜论县熟黎峒首王贤祐旧尝奉命招谕黎民信从归化者多况其服习水土不畏瘴疠臣请追还使命仍召贤祐至京量授以官俾招谕未服黎人戒约诸峒无纳逋逃其熟黎则令随产纳税一切差徭悉与蠲免生黎归化者免其产税三年峒首则量所招民数多寡授以职事如此庶几黎顺服从之
　　○庚戌
　　○旌表安庆府怀宁县民方福一妻王氏潜山县民葛晟妻金氏朱得进妻王氏青州府临煦县民张仲先妻齐氏太原府徐沟县民武志贤妻苏氏抚县安县民黄克敬妻殷氏吴原得妻黄氏黄仲逸妻宋氏临川县民饶伯振妻刘氏支得诚妻徐氏韩伯逊妻丁氏赵伯达妻娄氏吴伯咏妻邓氏四川叙南卫知事史穆妻刘氏太原府徐沟县主簿龚名妻石氏临洮府兰县民徐人得妻孟氏广信府永丰县民王复初妻傅氏傅彦恭妻徐氏郑友东妻刘氏上饶县民张继成妻江氏平阳府平陆县民姜举人妻萧氏故元镇抚陈州马士隆妻左氏梧州府□□縢县民王克让妻龙氏真莭俱为以蚤丧夫守义无瑕有司以闻故并旌之
　　○命平江伯陈于天津卫城北造露囤千四百所储海运粮
　　○辛亥
　　○遣序班王孜祭故真腊国王参烈婆毗牙命给事中毕进内使王琮赍诏封故真腊国王长子参烈昭平牙为真腊国王仍赐之钞币等物遣其使柰昧等还
　　○赐云南元江府知府那荣金带一文绮衣三袭锦十八匹银百五十两钞六百锭并赐其傔从钞币有差遂升本府为元江军民府给之印信△工部尚书宋礼言燕山右卫吏赵成告犯笞罪无力准工自愿北京为民种田命户部依例给牛具种子自今有犯笞罪无力准工悉如之仍敕杖罪八十以上即时发遣七十以下放回乡里备赀自请屯所
　　○壬子
　　○车里宣慰使刀暹答遣头目揽线思奏请举兵攻八百大甸宣慰使刀招散  上赐敕谕曰览奏具悉卿之忠义八百小丑负朝廷恩信肆为慢侮阻遏使臣公义之所不容朕为天下生民主体上帝好生之德一民失所朕为不宁彼八百之为不善不过首领数人其下军民皆朕赤子兵行之际宁无多伤且其土官幼弱无知多因奸邪小人教诱所致今已遣使谕令改过迁善且索其恶党孟乃朋等尔等即先遣人往波勒木邦孟艮等处谕朕之意若八百大甸仍昏迷不悛或奸邪之人执迷不尽尔等即合兵征之但擒其首恶而抚安其众杀戮无多仍择其支属贤者奏闻立之若其悔过服罪即止兵勿进又遣使谕八百大甸军民宣慰使刀招散等曰朕特颁金字红牌敕谕与诸边夷为信以禁戢边吏生事扰害用福有众于无穷车里老挝木邦孟养诸宣慰使乃孟定威远等府州官皆敬恭朝命无所违礼惟尔年幼无知惑于小人孟乃朋孟允公等教诱起祸生衅闻使臣至境拒郤不纳朕遣颁诏往谕古剌等处尔阻遏之尔之罪愆不可悉数廷臣咸请兴师问罪朕念八百之人岂皆为恶兵戈所至必及无辜故有所不忍兹特遣司宾田茂推官林祯赍敕同车里差去人往谕尔能改过自新即将奸邪之人禽送至京庶几境土可保人民获安其或昏迷不悛发兵讨罪拏戮不贷遂敕西平侯沐晟谕以车里请征八百之故且言已遣使往谕八百令改过自新尔宜严兵以待彼果悔罪输诚即止兵勿进其以马军六百步军一千四百随内官杨安郁斌又虑老挝乘车里空虚或发兵掩袭其后或与八百为援可选的当头目率兵一万五千往备
　　○癸丑
　　○设孟艮府隶云南都司以歹掯土官刀哀为知府给印诰及赐冠带时刀哀遣人来朝请设治所故有是命△升都指挥同知郭赟为四川行都司都指挥使都指挥佥事黄宝为都指挥同知除苏州昆山县荒田租二万七千七百石有奇
　　○甲寅
　　○赐朝鲜国使臣及云南元江府等处土官老檛军民宣慰使司头目宴△福建都指挥使张鉴领兵捕倭私受贼赂又纵所部掠民财谪戍永平
　　○乙卯  命东宫仪仗增制金钲红鼓各二△元江军民府知府那荣请躬率兵及馈运往攻八百  上嘉劳之△夜有星如盏大青白色尾迹有光出土司空旁东南行后一小星随之
　　○丙辰  皇太子千秋节文武百官早朝毕具朝服赴文华殿行贺礼△太原左护卫总旗孟全等聚众谋叛事觉伏诛
　　○丁巳
　　○升宁远州土官同知刀吉罕为本州知州
　　○戊午
　　○以守城功升宛平县知县贺银为通政司右参议△改江西道监察御史汪俊民为刑科给事中△云南元江军民府奏石屏州洛矣桥每岁江水冲坏止令本府修理民力不堪乞命石屏州相兼修治从之△夜有星出羽林军大如弹丸流丈余发光如鸡子青白色尾迹有光南行
　　○庚申
　　○改工部左侍郎张思恭为北京刑部左侍郎初思恭坐事命督修天津卫城至是还奏称旨遂改官刑部仍令督修天津卫城
　　○壬戌
　　○西羌酋长锁南等率众来归
</div>
    <div class="pagination">
<a href="明实录太宗实录_page24.html">上一页</a><span>...</span><a href="明实录太宗实录_page20.html">20</a><a href="明实录太宗实录_page21.html">21</a><a href="明实录太宗实录_page22.html">22</a><a href="明实录太宗实录_page23.html">23</a><a href="明实录太宗实录_page24.html">24</a><span class="current-page">25</span><a href="明实录太宗实录_page26.html">26</a><a href="明实录太宗实录_page27.html">27</a><a href="明实录太宗实录_page28.html">28</a><a href="明实录太宗实录_page29.html">29</a><a href="明实录太宗实录_page30.html">30</a><span>...</span><a href="明实录太宗实录_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
