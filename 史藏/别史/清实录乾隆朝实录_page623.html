<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 623 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 623 页/共 1860 页
  </h1>
  <div class="content">
   ○是日起。上以岁暮祫祭太庙。斋戒三日。　　

○丁未。谕军机大臣等、德尔敏、富勒赫奏、高宝一带。临湖石工。塌卸残缺者。现在一律修补。高堰原约估石料二十万丈。嗣实估需十六万余丈。所余三万余丈。请运高宝石工应用等语。办理属是。所奏亦甚明晰。昨因刘统勋、尹继善等奏报采石维艰。应先办甎土各工。即经传谕、令将东省石料、分运济用。今据德尔敏等、所奏高堰堤工。既余石三万余丈。自应运往高宝应用。且现经鄂容安、庄有恭等、各处分员采石。则石料自必更多。况高堰石工。并非一二月即可全竣。自必陆续用石。与其堆积候用。何如即分济各工。可传谕刘统勋、策楞、鄂容安、杨应琚、将山东采办、及江南本处所购石料。分运高堰高宝一带。以副工需。不必俟高堰所需全行运竣。余剩始行拨运高宝也。至嵇璜、德尔敏、现在专办尚堰石堤。高宝一带。自不能分力照察。尹继善、总理全河。所有运河两岸各工。可交富勒赫、在彼专司督办。务于明年春夏之间。克期完竣。再白钟山所奏张家马路存剩物料。酌拨别厅数目一摺。亦颇明晰。所有附奏清单一件。钞寄鄂容安等、将所需秸料。即于此内取给。不足、然后采办。一并传谕知之　　

○又谕、福建惠安县民何献等、抗粮拒捕一案。奸民聚众。拒捕辱官。此种刁顽恶习。断不可长。此案前于喀尔吉善奏到时、已经批谕从重多处数人。令知儆畏。该省漳泉一带。民情刁悍。屡有此等聚众抗官之事。所当严示创惩。俾人人知惕。不致轻犯。可传谕喀尔吉善、陈宏谋、令其遵照前旨。速行审明。从重归结。仍一面办理。一面奏闻。　　

○又谕曰、玉麟奏侍郎李因培、令知州夸喀、向两司嘱托衡水令刘士玉一案。现令来京质对。夸喀将李因培嘱托言语。同时告知玉麟永宁等、既系属实。何以玉麟据实奏闻。而永宁并无摺奏。著传谕永宁、令其将实在情节。速即明白回奏。　　

○戊申。以岁暮祫祭。遣官祭太庙中殿、后殿。　　

○谕军机大臣等、左副将军成衮扎布等奏称、准噶尔玛木特、追车凌直入边卡。旋即畏惧退回。若即用兵追擒。伊等无知之辈。必以我乘彼内乱。意存攻伐。恐陆续来降人等。反致游移观望。请将玛木特罪状。降旨晓谕彼处头目等语。所奏甚属乖谬。从前康熙年间。众喀尔喀等、困于准噶尔噶尔丹。我圣祖因伊投降。殄灭噶尔丹。将伊等照旧安插。设兵驻防。保护周至。今玛木特、带兵出入边卡。该将军大臣、及众喀尔喀、并未擒击贼匪一名。及朕降旨遣达清阿追剿。仍复故意逡巡。乃云玛木特畏惧退回。果谁欺乎。如谓阿尔台等处。兵马不能得力。岂贼匪可行。我兵反不可行。有是理耶。又云、降旨于彼处头目人。则玛木特可擒。试思伊等互相征战胜负未定。将以谁为头目而降旨乎。总之此事自将军大臣、以至兵丁、皆意存推诿。喀尔喀等、又无奋勉之心。朕实忿然。成衮扎布、系醇谨之人。此奏必系努三起意。著交舒赫德、秉公查问。　　

○军机大臣议覆、遵旨传讯玉麟所奏、李因培令夸喀嘱托参革知县刘士玉一案。讯据各供。并无实据。查知州夸喀、与府尹藩司。俱系属员。若非李因培实有令其转致之语。断不敢凭空捏撰。今李因培止稍信口谈说。并未嘱其向两司转致。但据夸喀供称、李因培论及刘士玉系伊同乡。案情恐有冤枉。夸喀欲作自己意思。禀知两司。或说大人亦曾问及。李因培并未叱阻。明有徇私嘱托之意。应请交部严加议处。夸喀承上司意指。遽为转致。亦属不合。应一并交部议处。从之。　　

○己酉。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○遣官祭太岁之神。　　

○诣皇太后宫问安。　　

○钦差尚书刘统勋等覆奏、查勘黄河入海巨套。据沿海兵民称、海口旧在云梯关。近因海水渐退。河身两岸生淤。增长百余里。臣等查巨套均在七曲港之上。一巨一里。十巨仅十里。套则七八里。十里不等。十巨去海口甚远。河流通塞。与增巨无涉。即十套之下。河身数十里。分流入海。亦无阻遏。无庸疏浚。报闻。　　

○庚戌。上诣皇太后宫问安。　　

○御保和殿。筵宴朝正外藩。左翼。科尔沁和硕土谢图亲王阿喇布坦。多罗贝勒特固斯额尔克图。固山贝子和硕额驸达尔玛达都。镇国公索诺木色楞。辅国公策旺诺尔布。多罗额驸多尔济。巴林多罗郡王琳沁。和硕额驸德勒克。喀喇沁固山贝子多罗额驸扎拉丰阿。镇国公瑚图灵阿。辅国公敏珠尔喇布坦。丹津公。衔一等台吉垂扎布。喀尔喀多罗贝勒丹津。土默特固山贝子哈穆噶巴雅斯呼朗图。阿巴噶固山贝子齐旺。乌喇特辅国公恭格喇布坦。敖汉和硕额驸朋苏克喇锡。翁牛特二等台吉诺尔布扎木素。右翼、喀尔喀和硕亲王成衮扎布。额琳沁多尔济。多罗贝勒车布登。纳木扎勒车苏隆。固山贝子车木楚克扎布。辅国公恭格敦丹。蒙固。多尔济车登。一等台吉成衮扎布。三都布。罗布藏喇布坦。喇布坦。逊都布。格扎布达尔济。都巴扎布。郭尔罗斯扎萨克一等台吉都噶尔扎布。喀喇沁一等塔布囊丹津达尔扎。茂明安二等台吉德木楚克拉旺。及领侍卫内大臣大学士等。召科尔沁和硕土谢图亲王阿喇布坦。巴林多罗郡王琳沁。科尔沁多罗贝勒特固斯额尔克图。喀尔喀多罗贝勒丹津。喀喇沁固山贝子多罗额驸扎拉丰阿。镇国公瑚图灵阿。辅国公敏珠尔喇布坦。喀尔喀和硕亲王成衮扎布。额琳沁多尔济。多罗贝勒车布登纳木扎勒车苏隆。固山贝子车木楚克扎布等。至御座前。赐酒成礼。　　

○是月。钦差尚书舒赫德刘统勋等奏堵筑漫口员弁俱极黾勉。向例无所惩劝。现酌定章程。派部员会同道协董率工次。臣等日夜分守两坝轮察。得旨、此次乃非常之灾。自不宜照常例料理尔等不辞辛苦。诸事留心。朕实嘉慰。但愿常坚此志。速成钜工。以慰悬切耳。　　

○又议覆、嵇璜条奏河工事宜。一黄河两岸闸坝宜修。查黄河入江南。地狭水急康熙年间河臣靳辅、于砀山县毛城铺创建减水石坝后因开放太早。下游被淹。前高斌奏定以徐城水志长至七尺开放。今请以此为准。至王家山天然闸、非异涨不得轻开。峰山四闸、请仍照旧堵闭。不必更张。一、河身宜设专员经理查东台同知管理闸座工程。归淮扬道辖。下河一带。并海口各闸半由场员兼管请将下河不利。即令两淮运使、协同淮扬道会办。一、堆积土牛之制宜严。查南河额设堡夫。例于霜降后、积土备抢。应令总河委该管道员参游。随时查验。一南河五坝蓄洩。须合机宜。查前高斌奏、洪湖异涨。三滚坝洩水过多。请将南关车逻等坝启放。又奉旨、仁义礼三坝、过水三尺五寸。始准开放智信二坝。今酌定以水高坝脊三尺。先开车逻坝。三尺以外再将五里南关等坝。次第启放。又高斌称、高宝一带。运河东堤。宜再加厚。东西湾坝脊。宜稍落低。此时高堰兴工。同时办石。未免艰难请俟高堰工竣后兴修。再江苏按察使许松佶奏河工事宜内。厅员交代。宜出结咨部。查厅员交代。向因查核需时。未有定限。致款项牵混不清。应如所请。嗣后定限三月内、将经手钱粮工程结报。倘有亏缺逾违。分别揭参。道员督催不力参处。又、河库宜添设库大使。查河库钱粮。系河库道详委佐杂等官收放。淮安府首领官五员。原可酌裁。应如所请。河库道衙门、准其添设库大使一员。即以淮安府。照磨裁改。得旨、办石工之处。另有旨谕。余如议行。　　

○直隶总督方观承奏、保定雄县驻防官兵。岁需俸饷米。向系清苑等县、秋收时按定价采买。米贵照例奏请加值。今岁米价太昂。未便援例再增。来年驻防应支米。请于津仓存贮本年截留南漕米内、拨运。原拨采买银。仍扣存库。得旨、如所议行。　　

○两江总督鄂容安奏、两江数省通衢。驿站最要。查验各驿马匹。类多疲乏缘驿丞微末穷员。钱粮到手。易归消散。州县官因责不在已。漠不关心弊孔百出。从前参员逋欠。虽监追终归无著。请将驿站钱粮、并买马办料给支等事。总归州县官经管。驿丞止令应承差务。照料餧养。倘马匹疲乏。州县、不能先事查察。即著赔补。驿丞、误差滥应。照例参处。报可。　　

○山东巡抚杨应琚、以实授奏谢。并称督办铜山料物。幸无迟缓。得旨、毋自满。常如此勤慎急公。自然永受恩遇矣。　　

○贵州古州镇总兵宋爱奏、前提督丁士杰奏、古州等处苗人。有因公役使不从。恐渐成骄抗。降旨饬文武各员、随宜弹压在案。臣两守新疆。加意拊循。苗情俱属宁怗。至古州苗民。于应备夫役。一呼即至。亦未见有迟误。得旨。丁士杰此奏、不无见长之意。今以其多事。调来京候旨。放汝为提督。汝宜仍前勉力。即新疆亦不时查察可也。　　

○是年。旌表孝子、直隶等省张如椒等二十三名。孝妇、王氏等三口。守节合例、八旗满洲广寿妻鲍氏等一百四十六口。蒙古三哥妻于氏等四十口。汉军刘继志妻胡氏等十口。西安等处驻防希柱妻蒙古尔照氏等九十一口。直隶等省刘福银妻李氏等七百十八口。夫亡殉节、直隶等省范彬妻郭氏等三十六口。未婚守志、江苏等省陈圣章聘妻何氏等二十二口。　　

○百岁寿民、妇。安徽等省段进国等三十一名口。各给银建坊如例。　　

○一产三男。直隶等省曹天培等十一家。　　

○会计天下民、谷数。各省通共大小男妇、一万八千三百六十七万八千二百五十九名口。各省通共存仓米谷、二千九百二万八百二十四石三斗六升九合三勺。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百五十三


大清高宗法天隆运至诚先觉体元立极敷文奋武孝慈神圣纯皇帝实录卷之四百五十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十九年。甲戌。春。正月。辛亥。上诣奉先殿行礼。　　

○诣堂子行礼。　　

○率王以下文武大臣。诣寿康宫、庆贺皇太后。礼成。御太和殿受朝。作乐宣表如仪。　　

○诣大高殿寿皇殿行礼。　　

○遣官祭太庙后殿。　　

○御乾清宫。赐宗室王公等宴。　　

○壬子。上诣皇太后宫问安。　　

○谕、江南淮、扬、徐、海及灵、虹、睢、宿、一带地方。上年被灾甚重。经朕降旨截漕拨帑。增给赈银。多方筹办。并敕地方官、加意抚绥。灾户俱已得所。其积水渐消之地。亦皆次第补种。二麦可望有收。惟是今年闰月。节候较迟。麦秋尚早。例赈之期。已将届满穷黎糊口之资。更宜豫为区画。著该督抚等就各州县卫。灾地重轻。查明极次贫户。再行分别加赈一月两月。其毋庸加赈者。仍酌量平粜。以济民食。一面督率所属。实力查办一面奏闻。该部即遵谕行。寻两江总督鄂容安奏、上江灾重之宿州。凤阳临淮、怀远、虹县、灵璧、泗州、盱眙、五河、并长淮、凤阳、泗州、十二州县卫。无分极次。俱加赈两月。次重之寿州、凤台天长、颍上霍邱、五州县。无分极次。俱加赈一月。贫生兵属。一体加赈。下江灾重之阜宁。盐城兴化海州、沭阳、五州县。无论分数极次。俱加赈两月。次重之山阳、清河、桃源、安东、高邮、泰州、甘泉、宝应、铜山、沛县、邳州、宿迁、睢宁、十三州县。九十分灾、极贫加赈两月。次贫、加赈一月。七八分灾极贫加赈一月。稍轻之江都、萧县、砀山、丰县、赣榆、五县。无论分数。极贫、俱加赈一月。镇江、淮安、大河、扬州、徐州、五卫灾军。及贫生兵属。俱随坐落州县。一体加赈。得旨、如所议行。　　

○又谕、上年江南。浙江。前后降旨截留漕粮。共七十万石。其被灾州县。复经分别蠲缓漕粮。所有减存帮船甚多。该旗丁等所需苫盖日用之资。若照例给与一半月粮。未免拮据。著将各该省截留蠲缓减船各丁。于例给折半之外。再加恩赏给二分。以恤丁力该部即遵谕行。　　

○谕军机大臣等、现在随同车凌、车凌乌巴什投回之满洲、蒙古汉军人等。皆累世受恩之人。从前被车凌等擒去。竟不投回。今始随众求降此辈并非观常保、雅尔哈、乘间投出者可比。著不论满洲、蒙古、汉军、仍交车凌、等。收留管束。其有向被他人擒去。今附车凌等来归者。著另行具奏请旨。舒赫德、成衮扎布、可传旨晓谕台吉车凌等知之。至此项人内、有无官员和。著一并查明具奏。候朕另降谕旨。　　

○又谕曰、成衮扎布等奏称、闻准噶尔台吉等。自相攻击。其乌梁海宰桑图布慎等、以其台吉不睦。胜负难以豫定。俱望车凌、车凌乌巴什等、复往抢掳。乘便投入天朝。又闻达瓦齐、饬令乌梁海等。豫备器械前来。带同追捕逃人等语。朕曾降旨命萨喇勒、达清阿等带兵前往查明玛木特入卡情事。令其乘便招降。今思准噶尔台吉等、互相争持。而达瓦齐弃其游牧。前来追捕逃人之语。殊不可信。至乌梁海如果意在归降。谁其阻之。宁必俟车凌等、复往抢掳。始行乘便投顺乎。此或因乌梁海等、从前追赶车凌、冒入我卡。今恐我兵问罪。造言以冀缓师或记恨车凌等、抢其游牧。设法以图报复。均未可定。车凌、车凌乌巴什、萨喇勒等、俱由准噶尔来降之人。必熟悉其情形。舒赫德、成衮扎布等、可明白询问。再行办理。至乌梁海、无谕有无谋取车凌、车凌乌巴什、游牧之意。现在既有浮言。莫如将车凌等妻子、及游牧人众。量令内徙。俾得安居。并将此晓谕车凌等知之。　　

○癸丑。上诣雍和宫行礼。　　

○谕、据鄂容安奏、江省驿站。每马一匹。日给银六分。现在草料昂贵。请循照。七年成例加给等语。上年凤、颍、淮、徐、各属被水。驿站情形。不无拮据。著照所请。准其加给二分。俟本年秋收后停止。　　

○又谕、据卫哲治奏称、安省现贮仓谷无几。各州县捐监生俊。除在部严捐外。有愿交本色者。请在本地收捐。其应交谷数。悉照乾隆十二年事例办理等语。著照所请、安省生俊捐监。在部报捐折色外。有愿交本色者。准其在本地收捐。以实仓储。仍著该督抚、于岁底将各属共收若干之处。汇数奏闻。该部即遵谕行。　　

○又谕、本年五月。朕驻跸避暑山庄后。自准噶尔来降之台吉车凌、车凌乌巴什等、朝觐筵宴时。蒙古扎萨克等、亦著入宴。朕巡幸吉林盛京。经过之东路三盟扎萨克等。俱有应办事件。著不必来觐。其西路三盟内之乌兰察布、锡林郭勒、二盟。距避暑山庄较近。该扎萨克等、著令其一并与宴。俟有筵宴定该部豫行传谕知之　　

○谕军机大臣等。鄂容安奏请将降调开封府知府邵大业、发往江省一摺。看来邵大业为人、办事尚属明白。但不能实力奋勉。颇蹈巧滑习气。前在苏州府任内。黄廷桂亦曾奏及。迨发往豫省以知州补用。或因鄂容安董率属员。不肯假借。伊遂不敢复蹈前辙耳。至蒋炳抵豫以来。该员又不免故智复萌。今请发往江省。自属相宜。应俟其引见时。再降谕旨。著先行传谕鄂容安、于该员将来到任后。务须留心察看。加意驱策。如仍不能黾勉出力。即当据实参奏。不可稍为徇隐。　　

○甲寅。谕军机大臣等、朕阅成衮扎布与达清阿所奏。二人意见。彼此不合。夫为将军者。必须和上下。一众志。然后指麾士卒。可冀致身奋勉。有获罪者。将军难免其咎。有树绩者。将军功居首列。至参赞佐理将军。亦关紧要。现在达清阿一人、带兵驻劄乌里雅苏台。其职甚重。若一切事务。必待将军指麾而行。何事不误。准噶尔追逐车凌。入卡复出一事。伊等前后办理不合。大失机宜。奉到训饬之旨。又复互相推诿。希图轻卸己罪。尤属不合。成衮扎布等、措置失宜。其过尚小。若将军参赞不和。各执意见。以致误公。尚复成何事体。伊等诚成觉悟前非。诸务勇往。和衷共济。以期成事。则功罪相抵。朕容或加恩宽宥。如不能遵奉谕旨。奋力自赎。则获罪益深矣。此时达清阿、业将带领乌里雅苏台之兵起程。尚属勇往。然达清阿、车木楚克扎布等、恐不能相机筹办。著萨喇勒、仍速行前往乌梁海。查明办理。　　

○乙卯。享太庙。遣諴亲王允秘恭代行礼。　　

○遣官祭太岁之神。
  </div>
  <div class="pagination">
   <a href="清实录乾隆朝实录_page622.html">
    上一页
   </a>
   <span>
    ...
   </span>
   <a href="清实录乾隆朝实录_page618.html">
    618
   </a>
   <a href="清实录乾隆朝实录_page619.html">
    619
   </a>
   <a href="清实录乾隆朝实录_page620.html">
    620
   </a>
   <a href="清实录乾隆朝实录_page621.html">
    621
   </a>
   <a href="清实录乾隆朝实录_page622.html">
    622
   </a>
   <span class="current-page">
    623
   </span>
   <a href="清实录乾隆朝实录_page624.html">
    624
   </a>
   <a href="清实录乾隆朝实录_page625.html">
    625
   </a>
   <a href="清实录乾隆朝实录_page626.html">
    626
   </a>
   <a href="清实录乾隆朝实录_page627.html">
    627
   </a>
   <a href="清实录乾隆朝实录_page628.html">
    628
   </a>
   <span>
    ...
   </span>
   <a href="清实录乾隆朝实录_page624.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
