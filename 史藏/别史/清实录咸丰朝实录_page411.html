<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 411 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 411 页/共 502 页
  </h1>
  <div class="content">
   ○又谕、胜保奏、皖疆事机危迫、请饬浙江四川迅筹拨解银两等语。胜保东路一军。现在添募水师。购制船炮。并须筹给勇粮。需用孔殷。自应豫为筹备。以资接济。著有凤、胡兴仁、无论何款。迅速各筹拨银五六万两遴委妥员。解赴胜保军营。以济要需。将此由五百里各谕令知之。　　

○帮办江南军务甯古塔副都统富明阿、因病开缺回旗。命福建陆路提督李若珠、帮办江南军务。　　

○予江南阵亡外委何朝勋、祭葬世职。　　

○丁酉。谕军机大臣等、有人奏、六月内、山东长清县属之炒米店。有广东公车、被骑马贼抢劫。该县属之杜家店。亦有公车被劫。又有广西武公车。在郯城县属之红花埠被劫。并刃伤事主。四月内、直隶固安县城外。五里及二十里地面。均有骑马贼行劫。都中差局带信人。行至直隶交河县属之富庄驿。亦被骑马贼抢劫。并抢去捐照数百名。此外劫而未知、知而未详者、不知凡几。又江南宿迁一带。有数百人。日持刀矛器械。抢夺往来车辆。山东沂州府属之蒙山。复闻聚匪数千。出没兖沂。要劫商旅。焚毁村落。守吏知而不究。大吏置若罔闻各等语。江南淮徐。系北方屏障。山东直隶。偪近京师各该省地方官。宜如何整顿捕务。以重职守若如所奏。各该省盗贼肆行劫掠。为患行旅。日久不能扑灭。势将盘结梗塞。流毒无穷。关系殊非浅鲜。著恒福、何桂清、徐有壬、崇恩、严饬各该地方官。迅速查办。认真捕拏。将抢劫各犯。悉数捦获。尽法惩治不得区分畛域。致令此拏彼窜。其怠玩不职、及容隐讳盗之地方官。即著该督抚等、指名参办。如有该地方大吏。任听属员讳盗。有意徇庇。一经查出。朕必加以严惩。恐该督抚等、不能当此重咎也。原摺著钞给阅看。将此各论令知之。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百九十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。己未。八月。戊戌朔。祭大社。大稷。上亲诣行礼。　　

○谕内阁、翰林院编修鲍源深、著在上书房行走。授惠亲王之子奕详、奕询、奕谟读。　　

○谕军机大臣等、有人奏奉天府盖平县知县舒龄、不理公事。宠听家丁李春圃、招摇纳贿。词讼之大小。以钱之多寡为曲直。举人丁文浚、母丧百日服内。谋娶马姓孀妇为妾。马姓不允。买嘱该孀妇表兄黄杰、呈控偪卖。该县竟为拘提。勒令改嫁。致孀妇情急自缢。遇救得生等语。州县扰害地方。劣绅交结官长大干例禁。该县舒龄、竟敢纵容家丁。串通绅士。作奸犯科。致为闾阎之害。该举人前于蠹役诈赃案内。曾经斥革捐复。其为素不安分。已可概见。著倭仁、景霖、即提舒龄、丁文浚、彻底根究。严行惩办。毋稍徇隐。以肃官方而除积蠹。将此谕令知之。　　

○以郑亲王端华、为崇文门正监督。总管内务府大臣文丰、为副监督。　　

○命山东巡抚崇恩来京。以直隶布政使文煜、为山东巡抚。前任贵州布政使文谦、为直隶布政使。　　

○己亥。以举行仲秋经筵。遣官告祭奉先殿。传心殿上御文华殿经筵。直讲官瑞麟、贾桢、进讲四书是故君子先慎乎德。讲毕。上宣御论曰。君人者。与天合德。朝乾夕惕。慎修思永。以明絜矩而同好恶。诚国家得失之所系也。君子知之。故于性功之地。兢兢业业。务端厥先。盖君子之德。即所谓明德。天之所赋。民之所归我所固有。无待外求。万物悉备于此。而完其固有。则惟在人之自为。然诚恐危微之际。稍懈闲存。则于本源先有未端。何以使民物之繁。相孚以至足之理乎。君子所以戒慎恐惧。探格致诚正之原。不敢稍宽。并不敢或后也。由是准一己之矩。类万物之情。所好同。所恶同。其德遂无远而弗届。人第见子孙黎民。胥受其福。而不知皆慎德中所积厚而流也。不此之先。而泛骛以求之。安所得治平之要哉。直讲官穆荫、赵光、进讲尚书无稽之言勿听。弗询之谋勿庸。讲毕。上宣御论曰。圣人体天出治。于考言询事诸大端。非可漫焉以相试也。禹谟所谓无稽之言勿听。弗询之谋勿庸。诚图治之要道已。夫朝夕纳诲。以辅台德。献可替否。陈善闭邪。下之人竭格非之忱。上之人获虚受之益者。以其则古称先。信而可徵。实有裨于主德也。否则漫无稽考。徒腾口说。不费则烦。不伪则辩。即使议论间有可采。亦何关于损益乎。至于谋多不集。古人所忧。然必卿士庶人。询谋佥同。衷于一是。朝廷之上。同心共济。以求国计民生之本。揆之庶务。悉协机宜。夫而后其言非虚。其谋可用也。所虑逞其私智。不加咨度。以一己之是非。定天下之是非。其谋为弗询之谋。即其言为无稽之言。傥使习焉不察。徒博纳谏之虚名。而所谓实有裨于主德。有关于国计民生者。转无自闻其谠论。良可惧已。礼成上幸文渊阁。赐讲官及听讲诸臣茶。复赐宴于本仁殿。　　

○谕军机大臣等、本日据奕山等奏、遵旨会商、分路派员守候夷酋、并挑备兵丁各一摺。业经明降谕旨。将奕山革去御前大臣。令其来京当差。特普钦暂署黑龙江将军。前往办理矣。俄夷人船。分赴乌苏里口、及珲春等处。皆称奉木哩斐岳幅之命。而木酋至今尚未驶抵北塘。据探复有欲由海路赴上海之说。传闻互异。行踪实为诡秘。景淳等、接奉前旨。已派富尼扬阿、在黑河口守候。专司查办。并派协领禄昌等、驰往乌苏里口。宣示开导。甯古塔、珲春等处。派令佐领富新等巡察。所筹均尚妥协。黑龙江系该夷必经之路。特普钦接奉此旨。即著前往该处。责成派出之署副都统爱伸泰、勤加侦探。一面会商景淳、妥筹办理。总须明白晓谕。使其勿至肆意游行。不可含糊了事。再蹈奕山覆辙。至所称吉林现在挑备余丁一千五百名。勤加操演。现在俄夷虽未开衅。固当存有备无患之心。但须不动声色。严密防范。不可稍涉张皇。致该夷窥破。其前次挑备盛京防海官兵二百名。现在本城既须筹防。即著毋庸调往。至所称吉林官员缺出。暂停分送各省军营一节。向来员缺与军营相间补用。既有定章。自应仍照旧章办理。毋庸轻议更张。将此由五百里各谕令知之。　　

○庚子。遣官祭文昌帝君庙。　　

○谕内阁、顺天府奏、已故世职家属呈请入籍一摺。原任徐州镇总兵世袭一等海澄公黄庆春、在京病故。其母王氏。及幼子三人。无力回籍。著准其编入大兴县籍。以示体恤。　　

○又谕、常清奏、因逃销档旗人、投效出力。恳请复归旗档一摺。热河正红旗闲散穆吉楞额、正蓝旗闲散乌尔棍布、镶蓝旗闲散图他春、前因逃走销档。兹据奏称、该闲散等、先后俱赴安徽军营投效。屡次打仗出力均经挑补马甲。图他春旋即阵亡。与私逃为匪者不同。兵丁穆吉楞额、乌尔棍布、及阵亡之图他春、均著复归旗档。穆吉楞额、乌尔棍布、仍令补粮当差。　　

○谕军机大臣等、前据王懿德等奏、闽省局存铁钱十二万串。由调赴天津水师战船。及另雇商船。配运赴津等语。当经降旨、令停止起解。以节经费。庆端于未接奉此旨之前。复据奏称、已先后起运放洋。兹据恒福奏、此项铁钱。直隶难以流通。自系实在情形。惟既据庆端等、搭运赴津。若仍令运回闽省。重洋往返。转滋糜费。著恒福俟运到时。察看情形。如果壅滞难行。亦可作为废铁。暂为存储。豫备铸造一切应用防具。亦有裨益。即毋庸解回。以免周折。将此谕令知之。　　

○又谕、山东烟台海口。前因有夷船在彼停泊。曾谕该抚严密稽查防范。兹据僧格林沁奏、夷船渐向大沽洋面南驶。难保不再到烟台海口。意图久停。该处商贾云集。人烟辐辏。若视为故常。任其逗遛。恐一旦窃发。猝不及防。殊为可虑。此外各海口。港汊纷歧。多有可停泊之处。均宜严为准备。现在通商章程。尚未定议。民间概不得与之私行交易。应一并禁绝。著崇恩、严饬沿海地方官。认真巡查。密加防范。如有夷船停泊。谕令迅速开行。毋许久留。致令上岸滋扰。崇恩现虽有旨、令来京候简。仍宜实心办理。如因简放有人。意存诿卸。将来设有贻误。恐不能当此重咎也。将此由五百里谕令知之。　　

○又谕、僧格林沁奏、夷船在沿海口岸窥伺一摺。据称、夷船三只。一月以来。历至老龙头、秦王岛、老母沟、清河口、涧河口等处。用小船探水。并查看地势。复驶至大沽迤南之祁口、刘家河、停泊。用千里镜打看等语。＜口英＞口□佛各船。前已驶回上海。现在夷船。恐系俄夷多方窥伺。已于摺内详细批示矣。该大臣现在调派成保等、带领马队。分劄各处。防范尚为周密。该夷如敢登岸滋扰。或在船上先行开炮。著即遵前旨。奋力轰击。勿受彼欺。致落后著。如仅试探水势。及上岸寻觅食物。自不必先开衅端。致彼有所藉口。至前获＜口英＞夷一名。现既物故。即为棺殓。或即交沙船带回上海。交何桂清转交该夷。以为转圜地步。或暂存海口。俟该夷就抚后。再为交还。即著僧格林沁等、斟酌办理。将此谕令知之。　　

○钦差大臣僧格林沁奏报、夷船在大沽海口迤南停泊。现在防范情形。得旨。水陆筹防。甚为周密。不可稍涉大意。以备不虞。尤应严饬各路统兵镇将暨弁兵等、不准因有前番得意。遇夷即战。徒邀保举。不顾剿抚大局。如有前项情事。即由汝处查拏正法。不必请旨。此次游驶夷船。为鬼为蜮。殊难测度。看来恐系俄夷多方窥伺。有隙即战。以图要挟。无隙即讲和贸易。并代各国豫占马头。利己利人。以为他日地步。皆在意中。若云＜口英＞夷图报。尚不在今秋。须俟明岁春夏之交。或者另生诡谋。　　

○辛丑。谕内阁、御史苏仲山奏、请严惩仓蠹一摺。京仓米石。兵食攸关。岂容积匪暗中把持。丛滋流弊。所有各仓匪徒。绰号禄米侯刘七等二十六名。著步军统领衙门。按照单开姓名住址。悉数严拏。务获究办。以清积弊而重仓储。　　

○又谕、有凤奏、抚臣丁忧请简一摺。广西巡抚曹澍钟、现丁母忧。著照军营例。赏假百日。即赴四川寓所经理丧事。所有广西巡抚。著四川布政使祥奎、前往署理。曹澍钟百日后。即著回至广西署理巡抚。俟军务完竣。再补行终制。以遂孝思。　　

○谕军机大臣等、前因山东曹单军情吃紧。谕令僧格林沁、于海防备调官兵内、派拨一千名。交德楞额统带。前赴韩庄一带驻劄。兹据胜保奏称、现在移营五河。相机攻取怀远。因马队不敷调遣。请将驻劄韩庄之德楞额马队一千名。就近调往助剿。而令僧格林沁、再于防兵内抽拨数百名。前赴东境各等语。皖省军情。目前固属紧要。而山东为京畿门户。捻匪时图北窜。防兵亦未可空虚。著僧格林沁酌量情形。如果津防马队足敷分拨。即著抽拨五百名。派员管带。前赴韩庄一带。归德楞额调遣。并知照德楞额于所管马队内。拨出五百名。派员带往胜保军营。以资攻剿。将此谕令知之。　　

○又谕、胜保奏、筹攻怀远。请饬德楞额移师助剿。并津防马队。可否抽拨前赴山东等语。怀远逆氛甚炽。胜保拟由浍南节节进剿。所带马队。分留东西两路。未能会集。自应急筹添拨。现已谕令僧格林沁酌拨五百名。派往山东。交德楞额统带。即于德楞额原带马队内。拨出五百名。派员带赴胜保军营助剿。此项马队官兵。辗转调拨。未免有需时日。现在怀远逆匪。既有约期八月中旬肆扰之说。仍著胜保就现有兵勇。督率将弁。实力进剿。不得以守候添兵。稍稽攻击。致逆匪愈形延蔓。将此由六百里谕令知之。　　

○又谕、周天受奏、逆匪窜踞郭村、派兵往援、并宣南近日军情一摺。逆匪由石棣县之七都。窜入太平县属之郭村。攻陷官军营垒。徽甯并形吃紧。经周天受派副将荣升等、带兵勇一千七百名。驰往应援。现驻劄甘棠地方。力遏凶锋。此项官兵。即著归张芾妥为调度。会合江长贵、米兴朝、各军。三面兜剿。迅埽逆氛。其另股逆匪。先后由杨田埂。窜扑泾县所属之万级岭、西乡岭。虽经周天受派员剿击。叠获胜仗。惟贼情凶狡。或句结建德郭村股匪。再图滋扰。亦不可不严加防备。著周天受妥商剿办。毋令纷窜。将此由五百里谕令知之。　　

○又谕、前据英秀奏、哈萨克汗阿勒坦沙啦年老、呈请将汗爵、情愿移给伊侄台吉绰坦承袭一摺。当经降旨准其移给绰坦承袭矣。兹据扎拉芬泰奏称、查明台吉绰坦、系阿勒坦沙啦之甥等语。著交该将军查明、前任塔尔巴哈台参赞大臣英秀、及承办各员、如何错误之处。据实参奏。　　

○赏哈萨克汗绰坦、双眼花翎。　　

○壬寅。谕内阁、庚长奏请将滩地暂为招领徵租等语。南河桃源陆吴二乡。计田二千六百余顷。从前沦入洪湖。近年逐渐涸出。著照所请。仿照清河滩地。暂为招领徵租。以充防费。其应如何升科复赋之处。著该部查议具奏。　　

○癸卯。祭关帝庙。上亲诣行礼。　　

○谕军机大臣等、有人奏、请饬严防北塘一摺。据称、本年五月间。夷船北来。因令由北塘进口。将炮台防兵。撤归营城地方。现在＜口英＞夷受创南旋。意必来图报复。万一再至大沽接仗。阴由北塘上岸。阻我营城之兵。因而南趋大沽北炮台后路。前后夹击。虽有新河防兵。该夷亦可绕越。恐弁兵猝不及防。转致掣动大局。请饬严防等语。北塘地方。与大沽均属紧要。前经僧格林沁密设防具。并派马队遥为策应。布置尚为周妥。现在咪夷虽已南驶。俄夷仍在洋窥伺。北塘为大沽北炮台后路。应如何安设炮位、拨调防兵之处。不可稍涉大意。著僧格林沁体察情形。密为防范。毋令该夷窥我虚实。另片奏、芦台税局。有丁书数十人。以查洋药为名。滥行需索。并有北塘穆姓船只装载纸张红糖。回家售卖。因进口不便。用车运货。即被分局人役拏住。指为偷漏。将该船客人王姓、押送盐政衙门究办。旋即毙命等语。并著恒福按照所指各情。详细查明。有无重徵勒索等弊。严行惩办。原摺片著钞给阅看。将此谕令知之。　　

○又谕、黄赞汤等奏、皖北贼众兵单。请俟津防事竣。派令重臣移师督剿一摺。蒙亳捻氛日炽。近与粤逆潜相句结。其势愈形滋蔓。该河督等请派拨重兵。大举进剿。自为速殄逆氛起见。惟天津防务。急难议撤。即使秋后情形稍缓。明春亦须设防。若调往皖省。一时恐难折回。且山东为京畿门户。设或有警。尚可拨津防之兵。前往策应。傥大兵深入。该逆绕道北窜。后路反觉空虚。前派令傅振邦等三省会剿。原期合力进攻。尽歼丑类。况该提督等所统兵勇。并不为少。其各处随营马队。不下四五千名。亦属足敷攻击。现在傅振邦、关保、富新、黄良楷、德楞额等、分投驻劄。已成掎角之势。著黄赞汤、瑛棨、崇恩、严饬地方官激励民团。联络声势。齐心守御。以固疆圉。仍知照傅振邦等、分路进兵。四面兜剿。务期迅速埽荡。不得以盼望添兵。转稽时日。将此由五百里各谕令知之。　　

○以协办大学士户部尚书周祖培、为顺天乡试正考官。刑部尚书瑞常、户部左侍郎梁瀚、刑部左侍郎灵桂、为副考官。　　

○以兵部尚书陈孚恩、兼署户部尚书。兵部尚书全庆、兼署刑部尚书。工部右侍郎潘曾莹、兼署户部左侍郎。兼管三库事务。兵部右侍郎李维翰、兼署吏部右侍郎。吏部右侍郎文祥、兼署户部右侍郎。兼管钱法堂事务。内阁学士载崇、署刑部左侍郎。　　

○以都察院左都御史绵森。署镶白旗蒙古都统。　　

○改命大学士瑞麟、会同工部右侍郎成琦、督办拨运通仓米石。　　

○甲辰。上幸圆明园。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、向例会试、及顺天乡试、正副考官、同考官、以及内外帘执事等员。一经派出。应迅速入闱。乃昨日朕特派御前大臣景寿等前往贡院稽查。方悉本年顺天乡试考官。及执事各员。有迟至申刻、及酉刻、始行入闱者。殊非慎重关防之道。姑念相习成风。免其置议。嗣后乡会试年分。午门听宣之日。著即责成稽查御史。于听宣事毕后。即赴贡院门前。将正副考官、同考官、及派出场内执事各员、入闱时刻。一并详细查明。于次日覆奏。傥该考官等、有是日并无别项差使。无故迟延者。即著指名参奏。以肃功令。　　

○谕军机大臣等、前因蒋坝为清淮门户。谕令袁甲三就近筹办。择要驻劄。并令庚长妥筹后路防堵。本日据袁甲三等奏称、蒋坝情形。与上年迥不相同。探闻该逆等聚众数万。欲水陆下窜。直闯清淮。陆路地面辽阔。无险可扼。水路湖面周围数百里。处处皆可登岸。不必由蒋坝而来。已抄蒋坝之后。实有防不胜防之势。请饬胜保于盱眙以上。扼其下窜。并于张家沟添拨重兵。以杜窜越。且拟将安勇原带之兵。进劄马家坝等语。所筹尚属周妥。胜保前经奏明移营五河。此时业已行抵该处。张家沟为水陆要冲。参将滕家胜、兵力较单。恐难抵御。著胜保就近添拨。扼要驻劄。力堵上游。至安勇一军。前已有旨归袁甲三调遣。著即令其进劄马家坝地方。以期声势联络。兼防汊涧小路。如天长有机可乘。即可会合进攻。总期水陆严防。节节进偪。毋任匪党得以乘机窜扰。是为至要。将此由五百里各谕令知之。　　

○直隶布政使文煜奏报回省任事日期。得旨。现已授汝山东巡抚。著俟文谦抵省。将一切地方情形详细告知。即行来京陛见。　　

○以陕西拏获著名匪犯出力。予知县林绶昌等、加衔升叙有差。　　

○乙巳。谕军机大臣等、本日据僧格林沁奏、遵旨筹拨马队、并近日夷船游驶情形一摺。＜口英＞夷船只。于八月初四五等日。在大沽南北各海口。往来游驶。以寻觅难民为词。而测水绘图。且用杉板船驶入内河。窥探炮台。情殊叵测。僧格林沁已飞咨西淩阿等、严密防范。静以待动。所筹俱属周妥。本日适据劳崇光奏到。密询广东夷商各情形。据称＜口英＞夷自天津挫败后。各国皆与离心。惟印度之孟加剌。为＜口英＞夷属国。若往调兵。不能不从。又南洋黑夷。谚称黑鬼。惟利是视。啖以重利。难保不从。若六月中旬。由上海前往调兵。约八月中旬。可到天津等语。此虽系夷商等臆揣之词。而该夷举动诡秘。亦难保其必无。该大臣总须严为之备。于大沽北塘等处。勤加侦探。使其无隙可乘。方为妥善。又据劳崇光奏、该夷耳目甚众。即如僧格林沁天津报捷原奏。六月杪广东省处处传钞。考其由来。则称自夷船钞得。嗣接僧格林沁钞摺咨会相符等语。前何桂清亦奏称该夷以重价购觅僧格林沁摺稿。可见该夷工于侦伺。不可不防。著僧格林沁、嗣后于陈奏摺片各件。有关夷务者。加意严密。勿使稍有洩漏。至胜保所请马队。该大臣已派协领德福、管带绥远城马队五百名。前赴德楞额军营。著即将此项马队官兵。饬令径赴胜保军营。听候调遣。并知照德楞额毋庸将原带马队抽换。以免周折。将此谕令知之。　　

○命前任粤海关监督恒祺、暂留广东。办理通商事宜。　　

○丙午。太宗文皇帝忌辰。遣官祭昭陵。　　

○谕内阁、现在记名水师总兵人员。将次用竣。著两江闽浙两广总督。于水师副将内。遴选堪胜水师总兵者。各保奏二三员。迅速送部引见。候旨记名。以备简用。不得以无员可保。一奏塞责。其水师参将游击各员。如有材艺出众。可备器使者。并著核实保奏。毋拘资格。　　

○谕军机大臣等、胜保奏统筹淮南北剿匪机宜。并请饬令帮办诸臣。和衷共济各等语。皖捻以张龚为首恶。现在踞守怀远。分党四出。惟急筹捣穴捦渠。则余匪自易翦灭。据胜保奏称、傅振邦素称勇敢。近于缓急机宜。未能妥惬。徒以孙疃等匪。牵掣兵力。无补大局。翁同书既以颍寿自任。自当力遏凶锋。观其布置情形。恐无实际。现拟与傅振邦等、并力进攻怀城。并派张得胜、李世忠等、规取定远。其翁同书一军。即令以堵为剿。所筹均尚周密。所有怀远东路。即著胜保亲率水陆各军。由临淮蚌埠进攻。其西南西北两路。并准其调游击黄开榜等水师。及道员苗沛霖等练勇。分投攻击。至北路固不可无兵兜剿。而傅振邦有督办三省捻匪之责。驻劄徐宿。扼贼北窜。未容远离。前经该提督奏明。已派令参将滕家胜、知县林作霖等、带兵随同进取。即著该大臣酌量派拨。合力进攻。傅振邦著毋庸亲往。至德楞额一军。驻劄韩庄。地属山东直隶门户。防堵贼匪北犯。尤关紧要。胜保所称拟调往会剿之处。亦毋庸议。其所请马队。已据僧格林沁于津防各军内。派拨绥远城马队五百名前往。自可迎提应用。翁同书退守寿州以后。各省饷银。渐皆解到。已无饥溃之虞。且胜保所拨马队。并未调回。兵力不为不厚。惟当激励将士。力赎前愆。著严扼寿春。兼防霍六。不得再行退撤。致匪氛蔓及西路。傥能相机前进。与总兵张得胜等军、会合攻取定远。不必专俟胜保移师。尤为妥善。胜保督办安徽军务。固宜虚衷商搉。不可稍涉骄矜。翁同书、傅振邦、均系帮办。亦当戮力同心。和衷共济。不准各存意见。致负委任。傥遇事掣肘。各不相下。以致再有偾事。即著胜保参办。以专责成。将此由六百里各谕令知之。　　

○又谕、胜保奏、请饬河南山东截留漕粮济饷等语。淮北贼势鸱张。必须士饱马腾。方足以资攻剿。著瑛棨、崇恩、于各该省本年应徵漕粮项下。截留麦米各五万石。随徵随解。务于九月内。由水路运赴胜保军营。接济苗沛霖军食。毋稍延误。仍著该抚等另筹米麦。如数补足本年应徵漕粮之数。以符正额。将此由五百里各谕令知之。　　

○又谕、官文等奏、遵筹曾国藩军营协饷银两等语。据称、除先后拨解外。自本年五月起。至八月止。共解三个月饷银九万两。以后能否按月如数加解。再行筹酌办理。现在曾国藩移营前往宜昌。堵截贼匪入川之路。每月饷需。为数尚复不少。该督等须悉心筹拨。妥为协济。仍著按月如数拨解曾国藩军营。以济要需。不得稍有诿卸。致滋贻误。将此由五百里谕令知之。　　

○两江总督何桂清等、奏＜口英＞口□佛二酋。事多掣肘。并咪酋回上海日期。得旨。务须妥为筹画。明年海运事宜。于万难之中。总须全数办成。责成海船。方有把握。若有夷务搅扰。犹难安稳抵津。朕必令验米大臣。查明该绅耆等、请旨加恩。
  </div>
  <div class="pagination">
   <a href="清实录咸丰朝实录_page410.html">
    上一页
   </a>
   <span>
    ...
   </span>
   <a href="清实录咸丰朝实录_page406.html">
    406
   </a>
   <a href="清实录咸丰朝实录_page407.html">
    407
   </a>
   <a href="清实录咸丰朝实录_page408.html">
    408
   </a>
   <a href="清实录咸丰朝实录_page409.html">
    409
   </a>
   <a href="清实录咸丰朝实录_page410.html">
    410
   </a>
   <span class="current-page">
    411
   </span>
   <a href="清实录咸丰朝实录_page412.html">
    412
   </a>
   <a href="清实录咸丰朝实录_page413.html">
    413
   </a>
   <a href="清实录咸丰朝实录_page414.html">
    414
   </a>
   <a href="清实录咸丰朝实录_page415.html">
    415
   </a>
   <a href="清实录咸丰朝实录_page416.html">
    416
   </a>
   <span>
    ...
   </span>
   <a href="清实录咸丰朝实录_page412.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
