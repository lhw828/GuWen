<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 862 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 862 页/共 1860 页
  </h1>
  <div class="content">
   ○谕军机大臣等、据杨廷璋奏、大陈山海面。有钓船偷割虾网。百总徐万清、带兵往拏。匪船群起。帮驾飞逃。并兵丁陈云奇、及民船水手九人、带往不知去向等语。渔船在洋掠窃。已属不法。及遇巡弁带兵查拏。复敢倚恃人众。将过船兵丁水手。驾逃无踪。似此横行无忌。深为海洋商旅之患。理应克日缉拏。按律严行办理。俾匪徒不致漏网。总兵林洛。前奏请陛见。已令不必来京。伊有统辖舟师之责。当督率弁兵。密速根追。获日审明尽法惩治。以靖海疆。无得稍有疎懈。摺内所奏应参将弁、著即一面查明参奏　　

○参赞大臣阿桂等奏、十一月二十五日。据洪郭尔鄂博守卡委员报称、有哈萨克八十余人。带马五百余匹。前来贸易。臣等传该头目阿里等进见。询系哈木巴巴、遣伊子呼都雅尔同来。臣等令都司陈圣谟等、作为商人。以缎布交易毕。于二十九日遣回。报闻　　

○是日起。上以祈谷于上帝。斋戒三日　　

○己酉。军机大臣等奏、查阿桂等、请买喀尔喀牛、羊、驼、编设牧群。经臣等议。以恐碍喀尔喀等生计。仍照原议。从达里刚爱等处牧群。拣选送往。但路遥不无疲乏。正在遵旨筹议。适将军成衮扎布来京。会同商酌。据称、乌里雅苏台。有官驼一千六百只。牛。二千八百只。羊。二万四千余只。蒙古等旧欠牲只。现在陆续交纳等语。臣等拟将阿桂所取。即于前项内拣送。既无碍喀尔喀生计。又可省远送之劳。至编群解送。必须间隔行走。不致蹂践水草。官兵亦易照看。其乌里雅苏台缺额。应行文牧群总管等、照数送补。再从前解送牲只。请旨特派侍卫等官。今既由乌里雅苏台解送。即以该处察看水草侍卫数员。扎萨克一员。照看官兵。缓行运送。其抵补乌里雅苏台牲只。亦令该总管等、派出官兵。俱照例给与行粮。及整装银两。所有派出在京侍卫停。从之　　

○工部议覆、漕运总督杨锡绂奏称、蓟运河挑浅。请定章程。查蓟粮上关陵糈。每年运蓟船到天津。另由宁河县之新河口入海河。又由海河转入宝坻县之小河。然后由白龙港、刘家庄等处、达蓟州之五里桥交卸。一路水多浅阻。应如所请、责成宁河县、于每年开冻挑挖。务使潮小亦可通舟。至刘家庄、五里桥等处。流沙易淤。难以豫挑。应责成蓟州知州、届期将浅阻处、竭力疏浚。令直督会同仓场侍郎、一体查察。得旨、直隶总督事务繁多。所有蓟运河挑浅工程。著就近令仓场侍郎专管。每岁督率通永道、蓟州知州、随时相度。实力疏浚深通。以利漕运　　

○庚戌。上诣南郊斋宫斋宿　　

○辛亥。祈谷于上帝。上亲诣行礼　　

○诣皇太后宫问安　　

○壬子。上诣大高殿行礼　　

○奉皇太后居长春仙馆　　

○诣安佑宫行礼　　

○幸圆明园　　

○谕军机大臣等、乐善堂全集定本。各省现在刊布。其旧本通行各省者。前已定议。行令各督抚、陆续收缴。乃距今已逾二年。惟冯钤奏缴三十七部。其余各省。俱系移文咨缴。经军机处查明送到数目。亦属寥寥。在江浙大省。地广事繁。朕原不责人以所难。令其克日完竣。但亦岂得藉辞因循。竟尔置之不办。至事简小省。较湖南经理更易。何以转多迟缓。且原本内。因朕名屡见。尚存旧邸原文。是以廷臣公请改编。此时各省如不及时收缴。又岂臣子敬谨之义。著传谕该督抚等、可将各该省先经缴过若干。并现在作何办理。具摺声明。仍将续收旧本。随时奏缴。不得但用咨文移送　　

○癸丑。上奉皇太后幸山高水长。至己未皆如之　　

○喀什噶尔办事都统侍郎海明奏、前奉旨查拏抢掠台站贼党哈子莫斯和卓等务获。臣访得莫斯和卓、逃往霍罕。伊子现在布噜特。即行文额尔德尼伯克、令将莫斯和卓拏解。此次派富虎至布噜特明伊勒哈处、查拏逃犯乌朗噶。因访得莫斯和卓之子玛玛第斯敏、尼雅斯和卓之长子呼岱巴尔氐、次子阿舒尔、藏匿处所。随同商伯克墨墨氐敏、前锋校双星保等前往。将玛玛第斯敏等全获。又据布噜特冲噶巴什等回人报称、贸易至布噜特之萨雅克、萨喇巴噶什、遇三十余人抢掠等语。臣亦饬富虎查办。据明伊勒哈、遣伊子玛木伯特等、将为首之玛尔喀拜、为从之沙巴图等、尽擒。玛尔喀拜、情形顽梗。直供不讳。回众等恳请除此恶贼。因即斩决枭示。沙巴图、照回法斩其手指。所抢货物。全行查给商人领讫。谕军机大臣等、富虎此次因侦缉逃犯乌朗噶。访得抢台贼党莫斯和卓之子玛玛第斯敏等、藏匿处所。即领官兵回人前往。全行擒获。甚属可嘉。著加恩赏给副都统职衔。又谕曰、海明奏、商伯克墨墨氐敏、托古萨克之密喇布伯克巴巴和卓、俱自备资斧。前往布噜特、为富虎向导。安抚众心。侦获贼犯等语。墨墨氐敏等、抒诚效力。甚属可嘉。著加恩赏缎各二端。仍候应升之伯克缺出补用　　

○又奏、本年六月、迈喇木作乱时。冲噶巴什之乌默尔比、率属抢掠安集延商人牲只银两远遁。及阿瓦勒比、自京转回。臣委令查缉。今据富虎报称、闻得乌默尔比、在萨雅克。即行询问。据供、原抢银一千两。除阿瓦勒比、索回四百两外。尚存二百两。其余系众人分用等语。将乌默尔比家口、带至喀什噶尔。臣即派伊什罕伯克何布都喇伊木等、向分用银两之布噜特等查追。其乌默尔比、系从前扰乱之时。于卡外抢掠。若照玛尔喀拜、一体办理。情罪稍有不同。请将乌默尔比之职衔革去。或交阿瓦勒比管辖。或交奇布察克布噜特散秩大臣阿奇木管辖。谕军机大臣等、海明奏称、抢掠安集延商人货物之玛尔喀拜。已经正法。其从前抢掠安集延之乌默尔比。情罪稍有不同。请革退职衔。交与该管约束等语。所办非是。冲噶巴什之布噜特、乃喀什噶尔所属。与外藩回人不同。必宜赏罚严明。始足以昭惩劝。即如阿瓦勒比、抒诚效力。既经加恩奖赏。而乌默尔比、乘乱抢掠。自应正法示惩。乃仅请革职管朿。甚属姑息。著将乌默尔比、派员看守送京　　

○甲寅。上奉皇太后幸同乐园。侍早晚膳。至丁卯皆如之　　

○御奉三无私殿。赐皇子诸王等宴　　

○谕军机大臣等、据尹继善奏、拟于三月内、将印务交与高晋护理。即赴京陛见等语。八阿哥行聘吉期。已择于四月十二日。尹继善自当先期来京料理。现在江西审案完竣。该督自可即回江宁。所有一切应办事件。上紧清理。俟高晋到日。将总督印务交代。即行起程赴京　　

○又谕曰、海明办理回部事务。多未妥协。即如从前叶尔羌伯克等、以鄂对不称阿奇木之任。请将额敏和卓补授一事。自应严行查办。乃商之舒赫德、方且游移不决。以为可不奏闻。甚属非是。朕念其甫经办事。姑从宽申饬。此次又复姑息。是海明竟不能奋发有为。喀什噶尔、地通安集延等处。与布噜特等接壤。较之叶尔羌、虽通巴达克山、相距尚远者。其情形尤为紧要。办事大臣。必得精明果断之人。遇事始能妥协。海明不称喀什噶尔办事之任。现命永贵前往、更代舒赫德。但抵任仍需数月。著传谕舒赫德、即赴喀什噶尔办事。令海明赴阿克苏、与和其衷同办事务。看来阿克苏办理伊犁屯田回人。运送什物。尚不甚难。俟永贵抵喀什噶尔。舒赫德将现办章程交代。即行回京。俱著传谕知之　　

○乙卯。上诣安佑宫行礼　　

○御正大光明殿。赐朝正外藩蒙古王公贝勒贝子等宴。召左翼科尔沁和硕亲王垂扎布、乌珠穆沁和硕亲王朋素克喇布坦、科尔沁多罗郡王和硕额驸齐默特多尔济、科尔沁多罗郡王喇特纳扎木素、敖汉多罗郡王喇什喇布坦、喀尔喀多罗贝勒拉旺多尔济、喀尔喀多罗贝勒衮布多尔济、喀喇沁固山贝子多罗额驸瑚图灵阿、喀喇沁固山贝子多罗额驸扎拉丰阿、阿噜科尔沁辅国公和硕额驸喇什纳木扎勒、敖汉辅国公固山额驸罗布藏锡喇布、右翼科尔沁和硕亲王固伦额驸色布腾巴勒珠尔、喀尔喀和硕亲王成衮扎布、阿巴噶多罗郡王车凌旺布、回子郡王品级贝勒霍集斯、喀尔喀郡王品级贝子达什丕勒、喀尔喀多罗贝勒丹津、翁牛特固山贝子巴勒丹、喀尔喀贝子品级辅国公额尔克沙喇、喀尔喀镇国公恭格敦丹、科尔沁辅国公固山额驸拉里达、和托辉特辅国公多尔济车登等、至御座前。赐酒成礼　　

○敕谕哈萨克阿布赉、阿布勒巴木比特、尔等使人卓勒巴喇斯等、与侍卫纳旺、俱安善前来。朕即召见。加恩宴赉。锡宴时、赐尔阿布赉、阿布勒巴木比特、蟒锦缎疋器什芽茶各若干。交使人赍回。其各祇受。并赐来使翎顶冠服缎疋器什银两有差。至尔等所奏。朕已鉴悉。从前巴鲁克巴图尔、抢掠乌梁海等。驻劄乌里雅苏台将军、欲发兵问罪。朕念尔等素称恭顺。不允所请。特命侍卫纳旺前往。谕令拏送罪人。查还所掠。尔阿布赉。即同纳旺。亲行查办。送还乌梁海人口牲只什物。又遣使入觐。代巴鲁克巴图尔请宽。朕为天下共主。凡外藩归附人等、果能自知其罪。改过迁善。亦姑予矜全。惟怙终不悛。始加征讨。今巴鲁克巴图尔。既惶惧祈求。而尔等又专使奏恳朕恩。尚属恭顺。巴鲁克巴图尔。著免其拏送治罪。嗣后尔等、惟加意约束所部。各守封疆。善图生计。勿谓此次有请即允。遂妄图侥幸。越境盗窃。斯时将军大臣等、奏请发兵。朕亦不能姑息从事。必致扰尔游牧。于尔复有何益。尔等当以朕意。遍谕所属。俾知遵守。再尔等使人拜克奈等转回。谬言爱呼斯地方。已蒙大皇帝赏给哈萨克游牧。经伊犁大臣查询具奏。从前使人奏请在塔尔巴哈台游牧。朕即谕以不应越境。且载在敕书。而尔等属人。仍造言生事若此。是侥幸之心。尚未止息。已谕伊犁大臣等、有哈萨克越境游牧者。即行驱逐。今卓勒巴喇斯等所奏、又有南界绰尔郭。西界沙喇伯勒。中抵勒布西等语。凡此数处。皆厄鲁特故地而尔使谓哈萨克俱有游牧。隐跃其辞。希图窥伺。更属侥幸。试思我国家以大兵平定之地。岂可任尔等侵踞。况尔等前为厄鲁特所扰。虽现在游牧之处。亦远徙避去。仍不能免于抢掠。今干戈宁静。共乐昇平。尔等游牧。并非狭小。乃妄行陈奏。朕必不允。是徒有贪得见小之名。傥妄生窥伺。或转至失其所有。甚无谓也。至尔等所奏、哈萨克全部。已为臣仆。愿世世子孙。永效悃诚。乞赐玺书为券等语。朕嘉悦览之。尔等果能遵朕所颁敕谕。约束部众。各安生业。自必永绥福禄。垂于万年矣。又尔阿布赉使人奏云、尔所属有三人。为乌梁海所获。乞查出发回。所奏未为合理。即如巴鲁克巴图尔、系获罪之人。理应拏送。尚加恩宽免。此三人、既为乌梁海所豢养。何必琐琐校计。如必欲查还。可将巴鲁克巴图尔、拏送前来。朕再降谕旨。适已命尔使传谕。因附及之。尔等其各宜领悉。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百二十八


大清高宗法天隆运至诚先觉体元立极敷文奋武孝慈神圣纯皇帝实录卷之六百二十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部

尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆二十六年。辛巳。正月。丙辰。上御正大光明殿。赐大学士尚书等宴　　

○谕军机大臣等、昨有旨令海明赴阿克苏办事。该处有拨遣伊犁屯田回子。解运物料等事。亦属紧要。和其衷在彼。随同舒赫德办事。已阅数月。情形谅俱熟悉。著传谕和其衷、诸事协同海明妥办。不可以海明位尊年长。依违迎合　　

○丁巳。谕、朕于二月初四日御经筵。所有应行典礼。各该衙门敬谨豫备　　

○又谕、朕恭奉皇太后祇谒泰陵。巡幸五台。于二月初十日启銮。所有应行豫备事宜。各该衙门照例敬谨豫备　　

○以福建台湾镇总兵甘国宝、为福建水师提督。调福建金门镇总兵游金辂、为台湾镇总兵。以福建澎湖协水师副将谈秀、为金门镇总兵。山东胶州营副将焦腾汉、为贵州安笼镇总兵　　

○戊午。谕军机大臣等、据五吉等奏称、巴里坤牧放之马。已拣选二千匹。解送阿克苏。至买补缺额。则现在价值颇昂。请于蒙古、及商贩等马匹内、酌量购办等语。巴里坤马价既昂。而乌噜木齐、伊犁、所易哈萨克马匹甚多。著传谕五吉、将巴里坤缺额马匹。停其购办。仍咨行安泰、阿桂等、将来该处马匹渐多。即送往巴里坤。再多。则送至内地。以补营伍台站之缺额。均为有益。嗣后巴里坤、惟购办牛羊。以裕驻防屯田之需　　

○又谕曰、安泰等奏、自哈萨克来投之厄鲁特阿玉什、鄂奇勒等家口、骑驮马四十余匹。除量行变价。为伊等制备衣服外。余俱编入牧群等语。伊等既苦哈萨克役使。远道来投。所有编入牧群马匹。仍著给与价值。以示体恤　　

○又谕、前因舒赫德接济伊犁口粮妥协。交部议叙。今据奏称、侍卫齐克慎、在北路出兵多年。一切公务实心奋勉。所有交办阿克苏事件。皆能领略妥协。愿停臣议叙。将齐克慎升用等语。齐克慎既效力多年。前经办理进剿回部粮饷。今又会同回部伯克等、将续送屯田回人粮饷。亦俱办理妥协。曾经两次保题。俱降旨于应升之处开列。著加恩授为二等侍卫。以示鼓励　　

○御前侍卫副都统安泰等奏、辟展、喀喇和卓、托克三等处。系新疆往来要路。请留屯田兵六百名。仍量留供应差遣兵。余俱发往乌噜木齐。陆续前往伊犁。其空出地亩。赏给吐鲁番公素赉璊所属分种。所积粮石。借给贫乏回人。以为耔种。俟秋收后还仓。照时价出粜。归入正项销算。得旨、军机大臣议奏。寻议。安泰所奏。俱系酌照臣等原议办理。惟辟展等处。屯田兵迁移后。空出地亩。皆系官为开垦。所留兵、既不敷耕作。应召募回人承佃。不便无故赏给回人。请交安泰。德尔格等、查明空出地亩若干。作何召募承佃、交纳官粮之处。再议具奏。从之　　

○庚申。谕军机大臣等、尹继善覆奏、乾隆二十四年芜湖关税赢余短少摺内、称是年江浙两省。各有被灾之处。江楚油豆等货。过关者少。是以赢余较上届短少等语。江浙被灾。以乾隆二十年为甚。统计两省灾地。共一百十一州县。而是年该关赢余。尚有六万七千余两。今乾隆二十四年江浙灾地。仅九十三州县。且被灾分数较轻。而该关赢余。何转不及二十年之数。所奏未免仍属故套。著传谕尹继善、令其再行严加查核。据实覆奏　　

○又谕、哈隡克使人入觐转回。应派员护送。纳旺、三济扎布、对齐、往返已及一载。不必再令前往。著乾清门侍卫乌尔图纳逊、带领使人。行至乌里雅苏台。交成衮扎布等、另派妥员。送伊等过乌梁海游牧。抵其本境。即行转回　　

○辛酉。军机大臣等议覆、黑龙江将军绰勒多疏称、据黑龙江副都统傅玉、墨尔根城副都统鄂博什、呼伦贝尔副都统衔总管卓哩雅等、查报由副都统温布等各队、彻回官兵。原领各项军器。半因打仗损伤。应如所请。呼伦贝尔、打牲乌拉、二处官兵损坏军器。应行补造之箭镞、枪头、腰刀、鸟枪、旗纛画角、绵甲、弓、撒袋等件。交武备院、工部、内务府、照例制造。移咨该将军、派员领取用过价银。即著落该官兵等、限三年清赔。其黑龙江、齐齐哈尔、墨尔根、三城兵丁等损坏军器。伊等遇便来京。尽可制办。亦著落该兵丁等、限二年照数制办归款。得旨、此项应赔军器。自应坐扣伊等俸饷制造。但索伦等行军数年。甚属奋勉。著施恩应赔军器。从宽免其扣饷。均动官项备造。此系朕格外殊恩。不得援以为例　　

○又议准。黑龙江将军绰勒多奏称、西北二路彻回兵。倒毙马匹甚多。应照原给额数。于伊等俸饷内、坐扣赔补。其阵亡病故各兵。应赔马、三百七十余匹。无可著追。请豁免。从之　　

○壬戌。谕、据步军统领衙门奏称、审讯护军德春、蒙固住、同将民人李容、唤往家内殴打。李容并不输口。自行捶打。脱衣听殴一案。请将德春等发遣。李容充军。其往救李容互殴之曾文舒。枷责完结等语。曩时民间有似此不肖之徒。早经严禁。乃德春。蒙固住、均系满洲。染此恶习。情殊可恶。而李容一闻德春等呼唤。即行随往。脱衣听殴。并不输口。且自行殴打。以为好汉。情亦可恶。德春蒙固住。李容。俱著永远重枷。游示各门。以为众戒。曾文舒因伊表兄李容被殴入救。互相殴打。犹与光棍有间。应如所奏完结。至满洲等、素性醇朴。当差勤慎。居家节俭。且护军尤系查拏恶棍之人。今渐荒废骑射清语。惟以饮酒奢侈为事。已属不堪。且复仿效光棍。蹈染恶习。此皆该管大臣等、不加约束教导之所致。著将该管大臣官员等、俱交部严查议奏、将此通饬八旗。并于各门堆拨及进班之处。偏行晓谕。俾众知之　　

○吉林将军恒禄等奏、吉林所属兵。遇紧急差务。因官项不敷支借。往往贷诸铺户。认息二三分不等。请嗣后遇差而用度不敷者。准于库贮该年钱粮。及地丁杂税内、豫行支借仍令本旗本佐领、出具保结。按应得钱粮酌借。年终核算抵销再吉林各官。向惟白事。支借四个月俸。请嗣后遇红事、亦准豫借三个月俸。得旨、著照所奏行　　

○癸亥。谕曰、永贵现在出差。傅森、著署理左都御史　　

○以镶黄旗汉军副都统官保、为刑部右侍郎　　

○甲子。谕曰、御史吕光亨奏、请京员于察典之外。照外省督抚、分别属员贤否例。令该堂官各行密陈一摺。所奏自属近理。三年举行京察。在部院大臣。自无不和衷商确。详慎甄别。其是否允当。亦俱在朕洞鉴之中。惟是该司员等、在署服官。有目共见。其贤否众著者。虽有私心爱憎。断不能不为公论所屈。若其意见参差。又不必强同。今令于循例考察外。俾得各抒所见。以备参考。不独可以校核人材。即大臣之衡鉴公私。了然可睹。于辟门达聪之道。不无裨益。但摺内所称每岁入告。未免太繁。应定于京察前一年、举行一次。又部院官属众多。主事、笔帖式等以下。尚在造就储才之列。可毋庸列入。嗣后具摺密陈。自郎中、员外。以上。始著为例其如何酌定章程。该部悉心详议具奏。寻议。各部院郎中。员外。以上。俱令各堂官。详加察看。填注切实考语。分一、二、三等。遵旨于京察前一年十月内、具摺密奏。不得会商附和。至内阁侍读、与员外一体较俸升转。虽秩止六品。应由内阁具奏。科、道、由都察院密奏。宗人府副理事官以上、由宗人府密奏。编修、检讨以上。由掌院密奏。赞善以上、由詹事府密奏其坐补原部。及在部办事候补人员。应一体列入。使知惩劝。盛京各部、及内务府、陵寝等衙门。凡有员外以上等官者。悉照此办理再京察时。到任未及半年者。例不填注考语然既在署办事。贤否已约略可见。亦应于摺内声明附奏。其堂官到任未及三月者。准展限于本年十二月内补奏。至府尹所属之治中。虽系五品。然系应升员外之员。毋庸入奏、从之　　

○乙丑。谕军机大臣等、据陈宏谋奏请陛见。已于本月十一日起程一摺。殊属不必。摺内已批谕矣。现在高晋回南。查勘下河诸事。朕令其会同陈宏谋、一体商办。是该抚现有应办之事。且开岁即届南巡。相见不远。正何必于此时、汲汲赴京。朕从前所谓言非出于诚。亦即为此。伊在督抚中。尚属能办事。而生平好名习气。始终未除。若从此自知湔改。虽远任封疆。不啻日侍左右。其遵朕训诲已多。不然。即一岁数见。亦何益耶。伊即来京请训朕亦别无可训示之处。著传谕该抚、于何处奉到谕旨即回　　

○以署兵部侍郎旌额理。为镶白旗满洲副都统。署正黄旗蒙古副都统扎拉丰阿。为正白旗汉军副都统。浙江乍浦右翼满洲协领满色、为杭州右翼副都统。镶黄旗汉军印务参领范宜中。为西安左翼汉军副都统。成都蒙古协领伟善为西安右翼副都统　　

○丙寅。谕军机大臣等、据德尔格奏、哈密解送羊一千五百只。内实倒毙六百七十二只。解员赔补一百七十只。仅及四分之一。现在行文杨应琚。永宁等、作何赔补等语。此项羊只。系解往牧放孳生。非专候食用。急需赶解者可比。到哈密时。既届十月天寒草枯。自应酌量于附近处所。暂留牧放。俟春融再行起解。乃并未停歇。即行赶送。在永宁等、不过以羊只一经出境。即与伊等无涉。殊非急公办事之道。至解弁所称、羊只跋涉远途。不能饱食。以致倒毙。亦系一面之词。难以遽信。著传谕杨应琚、将解弁张文学、所解羊只。沿途倒毙实在情节。并应作何著落赔补之处。速即查明具奏。并将此传谕永宁等、令其明白回奏　　

○以兵部尚书梁诗正、署翰林院掌院学士
  </div>
  <div class="pagination">
   <a href="清实录乾隆朝实录_page861.html">
    上一页
   </a>
   <span>
    ...
   </span>
   <a href="清实录乾隆朝实录_page857.html">
    857
   </a>
   <a href="清实录乾隆朝实录_page858.html">
    858
   </a>
   <a href="清实录乾隆朝实录_page859.html">
    859
   </a>
   <a href="清实录乾隆朝实录_page860.html">
    860
   </a>
   <a href="清实录乾隆朝实录_page861.html">
    861
   </a>
   <span class="current-page">
    862
   </span>
   <a href="清实录乾隆朝实录_page863.html">
    863
   </a>
   <a href="清实录乾隆朝实录_page864.html">
    864
   </a>
   <a href="清实录乾隆朝实录_page865.html">
    865
   </a>
   <a href="清实录乾隆朝实录_page866.html">
    866
   </a>
   <a href="清实录乾隆朝实录_page867.html">
    867
   </a>
   <span>
    ...
   </span>
   <a href="清实录乾隆朝实录_page863.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
