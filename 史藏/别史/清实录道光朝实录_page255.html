<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 255 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 255 页/共 848 页</h1>
    <div class="content">○幸圆明园。　　

○诣绮春园问皇太后安。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵。广济普泽龙王之神。　　

○遣官祭圆明园惠济祠。河神庙。　　

○谕军机大臣等、徐炘奏、遵旨查讯钟宗泰供出之梅胜福、姚盛烈。据供该犯钟宗泰、前在山阳县中村地方。借给资本。夥开店铺属实。并不知其有习教不法情事。各具切结等语。该护抚现讯梅胜福等供词。与钟宗泰在京所供。俱属吻合。此时无可讯问之处。著徐炘即将梅胜福、姚盛烈、省释。现在饬查钟宗泰等原籍。尚未据该督等覆奏。将来如再有应行讯问梅胜福等之事。不难立即传讯。未便拖累无辜也。将此谕令知之。　　

○己巳。遣官祭文昌帝君庙。　　

○谕内谕、前因西陲首逆生捦。大功告蒇。朕于九月间、恭谒东陵。西陵。用申虔告。一切应行礼仪。降旨令该部察例具奏。嗣据礼部援照会典。请于谒陵次日行大飨礼。稽核旧典。奏请遵循。并无讹舛。乃于七月二十二日。复挋奏称隆恩殿行大飨礼。读祝三献毕。复更素服。至宝城明楼前奠爵行礼等语。谒陵大典。一切礼仪。均应详明考核。何得率意援引增添。嘉庆十年。皇考仁宗睿皇帝恭谒祖陵。因礼部奏请于大祀礼成后复有辞陵仪注。稽诸旧典。未经举行。曾奉圣谕严饬。且会典所载。本有御礼服不至明楼前例文。该部俱未经详累检阅。率行援引具奏。殊属错误。礼部堂官、著交部察议。　　

○又谕、据御史阿成等奏、嘉兴白粮帮水手。与台州前帮水手。在通州刘格庄东岸聚众械斗。各持枪刀。伤毙多命。将尸身抛弃。并伤及无辜平民。迨官兵往拏。凶犯均已逃逸。实属目无法纪。著屠之申、讷尔经额、严饬所属。即将械斗水手。全数拏获。奏交刑部严行究办。该帮弁等不能约束水手。致有械斗毙命之案。著讷尔经额查明参处。又裕丰仓花户王四被控。经大兴县派役带同原告作眼查拏。被王四之弟。约同该仓花户及闲人等。各持木棍铁尺帮殴。王四喝令将县彼二名及原告叠殴重伤。该仓监督仅将王四交县。其余俱未拏送。著顺天府即将王四解交刑部严审。其在仓帮殴之花户等。著仓场侍郎责令该监督查明。一并拏解刑部归案讯办。所有此二案未获各犯。著步军统领、顺天府、五城、一体严拏务获。毋任一名漏网。　　

○命定亲王奕绍。署理上驷院事。以协办大学士理藩院尚书富俊、署工部尚书。刑部尚书明山、署镶白旗汉军都统。户部右侍郎耆英、署镶黄旗满洲副都统。兵部左侍郎奎照、署镶黄旗汉军副都统。　　

○庚午。谕内阁、朕每日召对内外大小臣工。分起进见。一道旧制。法至善也。但宫中园内。以及巡幸处所。殿宇规模不一。颇有不能严密之处。亦不可不防其渐。嗣后无论何处。凡豫备次起召对之人。及奏事处带领之总管首领太监等。俱著在廊下祗候。不准擅进明殿。著军机大臣传知奏事处总管太监王住。责成伊随时稽查。本处首领太监等。如有不遵约束之人。据实奏闻。候旨办理。与伊无涉。若日久生懈。稍有不法情事。一经发觉。除本人从重治罪外。总管太监一并重处不贷。并著军机大臣留心查看。一有弊端。即行参奏。谅卿等必能体朕之心也。著将此旨于宫内、圆明园、军机处、奏事处、各录一通。敬谨县挂。永远遵循。毋忽。　　

○命大理寺少卿沈维鐈、提督顺大学政。工部右侍郎申启贤、提督江苏学政。詹事府詹事胡开益、提督安徽学政。工部左侍郎李宗瀚、提督浙江学政。内阁学士陈用光、提督福建学政。翰林院编修吴文镕、提督河南学政。国子监祭酒何彤然。提督山东学政。翰林院编修周之桢、提督陕甘学政。郭尚先、提督四川学政。徐士芬、提督广东学政。曾元海、提督广西学政。王煜、提督云南学政。国子监司业胡达源、提督贵州学政。奉天府府丞兼学政彭浚、江西学政吴孝铭、山西学政李煌、湖北学政贺熙龄、湖南学政汪世樽、仍留任。　　

○以吏部右侍郎白镕、署工部右侍郎。兼管钱法堂事务。户部左侍郎顾皋、署礼部右侍郎。　　

○辛未。上幸静明园。诣龙神庙拈香。　　

○遣官祭关帝庙。　　

○以署直隶古北口提督前任陕西陕安镇总兵官马腾龙、为四川重庆镇总兵官。重庆镇总兵官胡超、署古北口提督。　　

○旌衣守正被戕直隶晋州民刘二小妻彭氏。守正捐躯束鹿县民张琢子妻邢氏。江苏宿迁县民岳大椿母邱氏。　　

○壬申。谕内阁、穆兰岱奏、玉舒番族。因被抢劫。逃奔青海西南色尔克地方。请暂令住牧等语。西宁管辖之玉舒百户原牧地方。被四川果洛克贼番抢劫穷困。该族番人。带领四十余户。逃奔青海。情形实为可悯。著照所请、准其令该百户即在色尔克地方暂行住牧。一俟明岁春融后。即将该百户并其属下番户。一并逐回原牧。毋任日久逗留。　　

○谕军机大臣等、穆兰岱奏、本年六月间。据青海右翼正盟长郡王棍楚克济克默特呈报。有四川所属果洛克贼番二百余人。前来抢劫南柴达木地方住牧之扎萨克台吉布彦达赖旗下、羊二百余只。牛七十余只。贝子喇特纳什第等旗、蒙古驮盐牛二百四十余只。阿里克番子马牛一百数十只。蒙古番子聚集多人。追赶不及。贼已逃逸各等情。又另片奏、前因出口途次察罕托洛亥地方。接见归隶西宁管辖之玉舒雍希叶布族百户多尔济旺吉尔、回称本年二月内。被四川果洛克贼番前来抢劫牲畜。并伤毙属下百长噶布藏纳木加立等三命。以致该属番人不能住守原牧。遂带领四十余户。于三月间逃奔青海。西南色尔克地方住扎等情。现俱移咨川省查办等语。南柴达木及玉舒地方。相距青海俱远。与四川西藏所属果洛克族番毗连。该处住牧蒙古。屡有被果洛克贼番抢劫之案。兹据穆兰岱查明扎萨克台吉布彦达赖等旗被抢牛羊。共有数百余只之多。甚至玉舒番族。被抢毙命。穷困逃奔。该贼番等胆敢聚众越境。肆行抢夺。实属目无法纪。必应严拏惩办。俾该蒙古番子。各安游牧。著瑚松额等严饬管文武。认真勒缉此二案赃贼务获。审明按律定拟。勿使一名漏网。将此谕令知之。　　

○江南河道总督张井等奏报、洪湖及高邮邵伯一带、涨水渐消。险要各工。抢护平稳。得旨、览奏俱悉。竭力保护平稳。甚属可嘉之至。此后仍当处处留心。务臻妥善。御坝可启时。即行启放。回空船只。勿误归次为要。　　

○蠲缓浙江淳安、建德、桐庐、寿昌、四县水灾村庄新旧额赋有差。给贫民一月口粮。　　

○抚恤日本、琉球、二国遭风难夷如例。　　

○癸酉。以协办大学士吏部尚书卢荫溥。为顺天乡试正考官。户部尚书王鼎、右侍郎李宗昉、为副考官。　　

○以兵部尚书王宗诚、署兼管顺天府府尹事。　　

○以直隶万全县捐建书院。予知县张庆成、绅士罗木立等议叙有差。　　

○旌表守正捐躯浙江浦江县民钱启红妻王氏。　　

○甲戌。上御正大光明殿。赐扬威将军大学士威勇公长龄、并成功诸将士、王、贝勒、贝子、公、文武大臣、及朝鲜国使臣等宴。将军长龄奉觞上寿。上亲赐酒。余命侍卫分觞授饮。并赏赉有差。　　

○以万寿节。奉皇太后御同乐园。进膳。赐皇子内廷王公大臣。及朝鲜国使臣食。　　

○谕内阁、那彦成奏、裁革各城陋规条款一摺。所奏甚是。回疆各城大小衙门。一切需费繁多。阿奇木伯克等。往往藉办公之名。向各回户滩派苛敛。从中肥己。据那彦成等查明相沿陋规。分别条款。或此有彼无。或此多彼少。其尤甚者。每月按户派钱。名为克列克里克。如有不敷。再行续派。名为色里克。似此行同饕裂。殊出情理之外。若不严行禁绝。何以安回众而靖边陲。著照那彦成等所议。即将前项扰累之事。勒石永远革除。一勒各城大臣衙门。一勒各城阿奇木衙门。通行刷印分贴各回庄。明白晓谕。并令各城大臣。按季查核。有无干犯例禁之人。报明参赞大臣。每届年终汇奏一次。至伊犁将军统辖各城。尤当破除情面。认真查察。傥章京伯克等违禁滋扰。该管大臣奏明严办。若瞻徇容隐。经参赞大臣查奏。即将该管大臣照例议处。各城大臣。或受已禁陋规。或改易名目。仍有侵削。参赞大臣奏明参办。即照乾隆年间格绷额之例。立行正法。所有滥应中饱之阿奇木等。亦予正法。若参赞大臣不能洁身表率。干犯禁令。及徇庇各城大臣。有犯不举。著伊犁将军访查参奏。并准各城大臣指实揭参。如将军有瞻徇容隐情事。别经发觉。除将不法之员治罪外。定将该将军一并严惩。决不宽贷。至各城回子。如有受该处大小官员朘削者。准其赴参赞将军各衙门呈控。如该衙门不为究办。即于年班进京时。赴理藩院呈控。傥理藩院仍不代奏。准其赴在京各衙门控告。如所控得实。免其坐罪。其申诉不实。或未经在参赞将军等衙门呈告者。仍照例治以诬告及越诉之罪。自此次明定章程。各城大小臣工。务当各矢天良。洁己奉公。毋得仍蹈前辙。致干咎戾。将此通谕知之。　　

○又谕、那彦成等奏、查出各城私垦地亩。增收粮石。以供兵糈。并就余粮抵作官员加增养廉盐菜银两一摺。回疆各城大臣。前已加恩酌加养廉银两。其章京笔帖式等盐菜银两。何员应酌加若干。应由何项支给之处。并令那彦成核议具奏。兹据奏各城章京等原设盐菜银两。不敷办公。酌议章京每月加增银十两。部缺笔帖式每月加增银六两。委笔帖式每月加增银二两。喀什噶尔等城。通共岁需加增盐菜银五千余两。回疆无款可筹。请将新增余粮。按回疆例价。每石合银五钱。折给各大臣及章京笔帖式等养廉盐菜银两。惟不准大臣等发交阿奇木擡价勒变。致滋扰累。所有喀什噶尔、英吉沙尔、叶尔羌、和阗、阿克苏苏、乌什、库车、喀喇沙尔各城。应行折给口粮养廉盐菜银两。并拨补章程。俱著照所议办理。至阿克苏为南路适中之地。必当熟筹储备。以资缓急之需。应将叶尔羌余粮留备本处一年饷需外。以后续有盈余。或酌徵折色。或出粜变价。解赴阿克苏采买存仓。将来喀什噶尔试垦地亩。增粮渐多。亦著照此妥办。其北路各城。并吐鲁番、哈密、章京笔帖式。应加盐菜。与南路情形不同。应如何加增支给。著伊犁将重、乌噜木齐都统、妥为筹议。核实具奏。至乌什新设帮办大臣。著加恩加养廉银二百两。其应得原额养廉银两。著在裁撤卡伦侍卫盐菜项下动支。毋庸另行筹款。该部知道。　　

○谕军机大臣等、此次平定回疆。大功告蒇。军营将帅大臣。及出力各员弁。经朕酌定人数。图像紫光阁。以彰武功。因念那彦成派赴喀什噶尔办理各城善后事宜。筹画悉臻妥。公忠体国。甚属可嘉。著即绘小照一分。附报呈览。以便与各功臣一体绘像。用示朕褒奖贤劳至意。将此谕令知之。　　

○又谕、此次平定回疆。成功迅速。军营将帅大臣。及在事出力员弁。经朕酌定人数。图像紫光阁。纪实铭勋。因念长清当逆裔煽乱。扰及阿克苏。彼里大兵尚未调齐。该大臣督率有方。竭力捍御。得保安全。应与各功臣一体绘像。用示褒奖。著即绘小照一分呈览。将此谕令知之。　　

○山东巡抚琦善奏、恳分年接徵汶上县南旺湖堤工借款。从之。　　

○乙亥。上诣绮春园问皇太后安。　　

○以都察院左都御史潘世恩、署吏部尚书。　　

○丙子。太宗文皇帝忌辰。遣官祭昭陵。　　

○河东河道总督严烺奏、循例请拨豫东司库银两。采办来年岁料。得旨、购备齐全。务要认真验收。稍有弊混。即行参办。不可瞻徇也。　　

○命国子监祭酒程恩泽、仍在南书。房行走。　　

○丁丑。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后陵寝。　　

○遣官祭显佑宫。东岳庙。城隍庙。　　

○上诣安佑宫行礼。　　

○诣绮春园皇太后前行礼。　　

○御正大光明殿。皇子、及王以下文武大臣官员、蒙古王、贝勒、朝鲜国使臣等。行庆贺礼。　　

○御同乐园。赐皇子、及内廷王公大臣蒙古王、贝勒、朝鲜国使臣等食。　　

○祭先师孔子。遣大学士长龄行礼。　　

○谕内阁、陶澍奏、筹补灾缺兵粮。以济支放一摺。江宁各属。每年额编司仓漕屯等米。为旗营月支兵粮之需。兹据该抚查明道光七年分。上元、江宁、江浦、六合等四县。秋禾被水歉收缓缺米石。请于上元等县带徵各年还漕米内、援案拨解济用。著照所请、所有上元、江宁、江浦、六合四县因灾缓缺应解道光七年省仓漕屯等米四千二百九十六石零。准其于上元、江宁、六合等县徵完各年漕屯等米四千七百五十石零内、按数拨解省仓。以资支放。除动拨之外。所余米石。著存俟下届派帮搭运。再上年淮扬各属歉收、缓缺漕标河标各营、道光八年夏秋二季兵米一千四百二十三石零。著准其就近在于海州山阳二州县、徵存道光六年还漕米内、分别支给。就俟徵完道光七年灾缺米款。按数还漕搭运。该部知道。　　

○谕军机大臣等、据陶澍奏、本年湖水盛涨。启放三河及智信两坝后。扬河临湖西堤。节节掣通。东堤仅出水一尺余寸、至二尺余寸不等。现将车逻坝、南关坝、中坝、次第启放。以资宣洩。开坝后、高邮及下游各属田禾。不免淹浸。恐民居亦多被水。已饬扬州府速赴查勘。设法疏消等语。高邮河湖长冰。久逾定则。前据张井等奏、因高邮琢下游各属、田禾芃茂。各坝迟开数日。即可收获。现于七月初八日。开放车逻坝后。南关坝、中坝、亦次第启放。高邮及下游各属田禾。是否已经刈获。抑竟被淹浸。该督现赴清江浦防河。当可就便亲往察看。如有应行抚恤之处。著即筹商妥办。勿令被水居民。一夫失所。至现在洪泽湖水涨盛。堰盱石工。情形危险。虽经该河督等督饬所属。保护平稳。而秋汛正长。必须加意防范。此时黄河水势消长若何。如能即启御坝。不但黄水资其刷涤。而湖水大加减洩。堰盱石工。亦不致有他虞。即日回空船只。陆续南下。断不可令其日久守候。著将攸铦。与张井。潘锡恩。察看情形。迅将御黄坝拆启。俾粮艘及早归次。河湖各工。亦可兼资其益也。将此谕知蒋攸铦。并谕张井。潘锡恩知之。　　

○戊寅。太祖高皇帝忌辰。遣官祭福陵。　　

○谕内阁、凯音布等奏、散卷科道办理不善。请旨交议。并自请议处一摺。本年顺天乡试士子入场。偶值骤雨。拥挤擦损试卷。至三百余本之多。虽经照数换给。该给事中等专司点名散卷。办理不善。实难辞咎。苏泰、廖敦行、俱著交部议处。凯音布、何淩汉、未能先事豫筹。著一并交部议处。　　

</div>
    <div class="pagination">
<a href="清实录道光朝实录_page254.html">上一页</a><span>...</span><a href="清实录道光朝实录_page250.html">250</a><a href="清实录道光朝实录_page251.html">251</a><a href="清实录道光朝实录_page252.html">252</a><a href="清实录道光朝实录_page253.html">253</a><a href="清实录道光朝实录_page254.html">254</a><span class="current-page">255</span><a href="清实录道光朝实录_page256.html">256</a><a href="清实录道光朝实录_page257.html">257</a><a href="清实录道光朝实录_page258.html">258</a><a href="清实录道光朝实录_page259.html">259</a><a href="清实录道光朝实录_page260.html">260</a><span>...</span><a href="清实录道光朝实录_page256.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
