<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 252 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 252 页/共 681 页</h1>
    <div class="content">
○革四川随征总兵官刘之卫、蒋荣德、汪文元、汪时滪职。以吴逆变乱、曾受伪将军职衔、照军政不仅例议处也　　

○广西巡抚郝浴疏言、原任浔州府知府刘浩、于逆贼孙延龄叛时、抗贼不屈、全家殉。难、应请恩恤。得上□日、著赠太仆寺卿。荫一子、入监读书　　

○庚寅。上驻跸王快镇　　

○辛卯。上驻跸真定府龙泉关　　

○壬辰。上驻跸五台山菩萨顶。山西巡抚穆尔赛、按察使库尔喀、来朝　　

○旌表广西节妇灌阳县唐允隆妻邓氏、时正煜妻邓氏、各给银建坊如例　　

○福建巡抚董国兴、以病乞解任。允之　　

○癸巳。上登南台　　

○甲午。上登东台、北台　　

○乙未。春分。朝日于东郊。遣兵部尚书杭艾行礼　　

○宁古塔副都统瓦礼祜、奏请往黑龙江、呼马尔地方效力。得上□日、瓦礼祜奏请军前效力可嘉。但乌喇、宁古塔地方、甚属紧要、将军巴海、副都统萨布素、既领兵前往、瓦礼祜仍著驻守本处严辑地方、加意哨探、抚绥军民、勤力田亩　　

○上登中台、西台　　

○丙申。上回銮。于长城岭西路傍、射殪一虎。是日、驻跸龙泉关　　

○丁酉。上谕巡抚穆尔赛等曰、五台、繁峙、静乐、崞县等处、地瘠民贫、尔等既膺简用、必持己廉洁、恪共职业、务期利兴害除、使民生各得其所、方副朕委任之意。不然、罪有所归矣　　

○调正黄旗蒙古副都统喀岱、为满洲副都统　　

○赠狭西殉难西安府知事张文选、卫经历。司狱周胜骧、典史赵焕文、俱县主簿。各荫一子、入监读书　　

○上驻跸行唐县长寿庄　　

○戊戌。孝昭皇后忌辰。遣官祭陵　　

○上驻跸唐县西雹水　　

○己亥。上驻跸庆都县。是日、巡察直隶地方刑部尚书魏象枢、吏部左侍郎科尔坤、直隶巡抚格尔古德、来朝　　

○庚子。上驻跸清苑县东闾村　　

○辛丑。上驻跸新安县　　

○壬寅。上驻跸任邱县赵北口　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百七



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百八　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大

学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二十二年。癸亥。三月。癸卯朔。上驻跸霸州苑家口　　

○甲辰。上驻跸霸州信安镇　　

○丙午。遣官祭历代帝王　　

○是日、上驻跸永清县南哥驿　　

○丁未。驾至南苑。驻跸晾鹰台南　　

○命改折河南应解德州、临清、二仓米石　　

○免福建侯官等二十六州县、被兵后久荒田地、康熙十八年以后、积欠钱粮银三万三千余两。米、四千六百余石　　

○戌申。上回宫。诣太皇太后皇太后宫、问安　　

○户部议覆、临清关监督户部郎中高拱乾疏言、关差办铜、多寡不均、今临清关额税、止二万四千余两、而办铜银二万两、应请酌减。查太平、赣关二处、额税三万余两、从不办铜、应减临清办铜额银一万两、分令太平、赣关、采办。从之　　

○己酉。议政王大臣等会议、坤巴图鲁在军前、令其开通栈道、往救汉中、违约不进、虽有效力功绩、未足相抵、仍应将其一等阿思哈尼哈番、及巴图鲁名、并内大臣、太子太保、佐领、俱革去。上曰、此巴图鲁之名。太宗文皇帝时所赐、著仍留。其世袭官职、著留一半、革去一半。又议原任护军统领莽依图、统领大兵、不能诛讨逆贼、恢复地方、因有效力功绩可抵、应籍没家产一半、革去恩诏所得拜他喇布勒哈番。上曰、莽依图在行间、颇有劳绩、且伊属下兵丁、俱称其善、凡经过地方、亦不扰害百姓、著从宽免籍没、将恩诏所得拜他喇布勒哈番革去　　

○庚戌。清明节。遣官祭永陵、福陵、昭陵、孝陵、仁孝皇后、孝昭皇后陵　　

○谕大学士觉罗勒德洪等、馈运乌喇军糈、自辽河溯流、运至等色屯、随用蒙古之力、陆路运至伊屯门、自伊屯门船载、顺流运至松花江、甚善。内府佐领下、屯庄粮米充足、需用几何、即以屯丁之力、运至辽河津要、船载趣运、并备畚具桩木、若逢淤浅、束水以行。粮米、或于等色屯、伊屯门、伊屯口、或于峨河口、筑仓收贮。船在边内、我兵卫送。边外、蒙古兵卫送。宜少载粮米、多备挽夫、俾船行轻利。两河中阻陆路、酌派车载。其船准何式置造、钱粮需用若干、尔等与户工二部、理藩院、及郎谈、观图详议。至造伊屯门以北运船、运至松花江、及筑仓收贮事宜、应否交与留镇乌喇副都统、其并定议以闻。勒德洪等议覆、巨流河渡口、应造船六十艘、以长三丈、宽一丈为度、每船载米百石、用水手六名、水手即派民夫操演、自起运日、每人月给银一两、运到米、于巨流河渡口等色屯、筑仓收贮、悉交与奉天将军大臣等监理。船在边内、酌派盛京官兵卫送。边外、自等色屯至伊屯门、派蒙古官兵车辆、陆续运往。所派蒙古官兵车辆、理藩院另行请上□日。伊屯门诸地筑仓贮米、及造伊屯河运船、运至松花江、悉交留镇乌喇副都统议覆。上以所议尚未周详、遂分遣内府营造司郎中佛宝、及户部侍郎宜昌阿等、以瀛台通州船、载米试之。复令盛京刑部侍郎噶尔图等、自巨流河至等色屯、验视辽河深浅。宁古塔副都统瓦礼祜等、自伊屯口、至伊屯门、伊尔门河口、验视水势寻噶尔图奏、辽河可行三丈之船、请以此式、于巨流河渡口、造船六十艘。瓦礼祜奏、伊屯河可行三丈五尺之船、吉林地方、伐木造船百艘、由伊屯河、运米松花江、于伊屯门伊屯口、筑仓收贮。从之。又谕、前萨布素来奏、明年六月前兵食、伊等赍行、余悉存留、尔时曾。谕以六月后所需、运黑龙江松花江交汇处、令其迎取、今应于乌喇造大船五十艘、或以萨布素等所留蒙古席北米、或以盛京所发米、计口运往。乌喇宁古塔兵皆贫乏、见在出征者半、任输挽、复用余兵、恐致困苦、乌喇席特库所属八家猎户、停猎一年、令其输挽、庶兵力稍纾。黑龙松花两江交汇处、自吉林顺流而往、萨布素等、自彼驻兵之所、顺流而来、水路远近相等、俟明春冰解、即运两江接界、令萨布素等、量发官兵船艘、前来迎取　　

○谕议政王大臣等、心裕、素行懒惰、屡次空班、朕交与伊亲兄索额图议处、乃止议罚俸一年。又法保、系懒惰革职、随旗行走之人、并不思效力赎罪、在外校射为乐、索额图亦不教训。且索额图巨富、通国莫及、朕以其骄纵、时加戒饬、并不悛改、在朝诸大臣、无不惧之者。索额图、心裕、法保、科尔琨、著严加议处具奏。议政王大臣等议覆、索额图、应革去议政大臣、太子太傅、内大臣、佐领。心裕、应革去銮仪使、佐领。其所袭伯爵、与应袭之人承袭。法保、应革去太子太保、公爵。不准承袭。科尔琨、应鞭一百、不准折赎。得上□日、索额图、著仍留佐领。心裕、著留伯爵、罚俸一年。余依议　　

○升正白旗副都统郎谈、为前锋统领　　

○议政王大臣等会议、宗室公瓦山、在长沙与贼交战、不能取胜、遂尔退回、拟革公爵。又太子太保都统公倭赫、用云梯往攻长沙城时、抵贼鹿角挨牌、不能攻破、遂尔退回、拟革职。上曰、瓦山才具甚优、况其公爵、乃伊父顾尔玛浑贝子效力年久、恩赐之爵、著革去宗人府右宗人、从宽留其公爵。倭赫、为人尚优、其所袭公爵、原系其祖之职、即革去、亦应子弟承袭、著从宽留其都统公爵、革去太子太保　　

○议政王大臣等又议、原任都统觉罗画特、在石匣地方交战、不曾收取官兵骸骨、并失炮位、拟革职、籍没家产、编入包衣佐领。又原任精奇尼哈番署副都统穆承格、在藤县不能御贼、未曾收取官兵骸骨、拟革职、籍没家产、编入包衣佐领。上曰、觉罗画特、失误军机甚多、无甚效力之处、理应依议、但系觉罗、编入包衣佐领为奴、似属不便、著免其编入包衣佐领。穆承格、亦著从宽免其编入　　

○辛亥。调盛京户部侍郎色赫、为吏部右侍郎　　

○甲寅。上诣太皇太后皇太后宫、问安　　

○以一等侍卫噶思哈、为正黄旗蒙古副都统　　

○乙卯。宗人府题、分派诸正三班行猎事。上曰、尔等如何分派。和硕安亲王岳乐奏曰、臣等为便于行走、各视其家族分派。上曰、行猎虽系习武、亦有整饬号令之事、一班之内、皆派一旗一家之王、恐围场中、不便彼此论办。随取拟派人名、参互更定　　

○上御乾清宫。讲官进讲易经萃卦。讲章中、有六二惟有中德、其忠君报主之念、出于至诚、未尝稍变初志、故能荐贤为国、而诚可格君等语。上首肯良久。曰、所讲极是。人惟不忘其初心、始终克尽忠爱、乃为人臣之善道。讲官牛纽、陈廷敬等奏曰、诚如圣谕　　
</div>
    <div class="pagination">
<a href="清实录康熙朝实录_page251.html">上一页</a><span>...</span><a href="清实录康熙朝实录_page247.html">247</a><a href="清实录康熙朝实录_page248.html">248</a><a href="清实录康熙朝实录_page249.html">249</a><a href="清实录康熙朝实录_page250.html">250</a><a href="清实录康熙朝实录_page251.html">251</a><span class="current-page">252</span><a href="清实录康熙朝实录_page253.html">253</a><a href="清实录康熙朝实录_page254.html">254</a><a href="清实录康熙朝实录_page255.html">255</a><a href="清实录康熙朝实录_page256.html">256</a><a href="清实录康熙朝实录_page257.html">257</a><span>...</span><a href="清实录康熙朝实录_page253.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
