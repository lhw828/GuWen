<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 281 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 281 页/共 681 页</h1>
    <div class="content">○阿齐图格隆等、以达赖喇嘛奏疏复命、疏言喀尔喀左右翼议好之事、曾遣扎尔布奈往盟。始则右翼不从、继则左翼不服、是以未能协和。但皇上安集流离、使之和好、诚善事也。今仰遵圣上□日、复遣参巴陈布胡土克图、令于十二月到喀尔啶国定议。谨遣拉木扎巴罗卜臧诺尔卜等、赍奏以闻　　

○辛丑。浙江道御史梅鋗、条奏科场事宜。上谕大学士等曰、疏中所言、发榜太速、似属有理。凡人精神有限。卷牍浩繁、岂能一一遍阅。竟有试卷未经考官点阅者、倘致实学沦弃、岂不可惜。况弊之有无、亦不在发榜迟速。宜令宽展日期、细加校阅、以无虚国家求才至意。著照所奏行　　

○壬寅。以右春坊右庶子储振、翰林院侍读韩菼、侍讲李振裕、右春坊右赞善王掞、翰林院编修励杜讷、为日讲起居注官　　

○癸卯。议政王大臣等会议、黑龙江地方将士、应遣大臣一员统辖。又彼处田地、应遣户部大臣一员监督耕种。上曰、军机关系紧要。非熟练戎行者不可。公瓦山、素谙行师。以之遣往、必能胜任。护军统领佟宝、佛可托、皆堪效力之人。可令公瓦山、为首统辖。佟宝、佛可托、为参赞遣往。其监督耕种、著侍郎萨海去　　

○召都察院满汉堂官、暨五城御史等。谕曰、京畿重地、理宜肃清。近闻盗窃公行、居民不得安静。且盗贼各有窝主。马匹器械、昼则藏匿其家。夜则出而为盗。大约多在坟圈荒僻之处、为其窟穴。即如向所拏获开人窰、诱卖人口、必有藏匿处所。盗无窝主、何以能行。其令五城严缉。务在必获正法、则盗源自绝矣　　

○甲辰。升京口协领董元卿、为杭州副都统　　

○先是、侍郎苏拜等疏言、郑克塽、刘国轩、冯锡范、明裔朱桓等、俱令赴京。其武职一千六百有奇、文职四百有奇。或愿回籍、或愿受职、应听部察例议叙。兵四万余人、愿入伍归农、各听其便。上命郑克塽家口亲族、及刘国轩、冯锡范、本身家口、俱令遣发来京。其伪官、并明裔朱桓等、俱于附近各省、安插垦荒。余如议。至是、郑克塽等至京。上念其纳土归诚。授郑克塽公衔、刘国轩、冯锡范、伯衔、俱隶上三旗、仍令该部拨给房屋田地　　

○乙巳。礼部尚书介山、以病乞休。允之　　

○调户部尚书杭艾、为礼部尚书。以左都御史科尔坤、为户部尚书　　

○升翰林院侍读学士朱马泰、为詹事府詹事　　

○谕兵部、征剿罗刹、所需藤牌官兵、应分遣司员、至山东、河南、山西三省、于安插垦荒福建投诚官兵内、选择五百人。令地方大臣、给银赡其妻子、兼为整装遣行。又传令八旗汉军、察明福建等处投诚官兵内、善用藤牌、及滚被、片刀者、勿论主仆开列名数、并器具送部。其在天津郑克塽、冯锡范诸处、亦遣人察取前项人员器具。闻福建有双层坚好藤牌、移文提督施琅、选取四百、并所用片刀、速送至京　　

○升护军参领博定、为奉天副都统　　

○旌表湖广节妇荆门州胡之明妻邱氏、给银建坊如例　　

○丙午。上御太和门视朝。文武升转各官谢恩　　

○刑部议覆、刑科给事中杨尔淑疏言、直隶各省军流人犯、请照流徙尚阳堡、宁古塔例、严寒盛暑之时、宜停发遣。应不准行。得上□日、军流人犯、甫离刑狱、一线仅存、盛暑尚可、严寒发去、恐致有死亡之患、朕心不忍。嗣后著过严寒之时、发遣　　

○免江南宿迁县、本年分旱灾额赋有差　　

○以工部右侍郎徐旭龄、为漕运总督　　

○丁未。上诣太皇太后宫、问安　　

○谕吏部、庶吉士吴一蜚等、教习已久、今加考试、应分别授职。除蔡升元、吴涵、彭宁求、已经授职外。满书庶吉士、吴一蜚、李孚青、路元升、王喆生、史夔、张廷枢、尤珍、刘果实、潘麒生、鲁德升、王思轼、李复泌、许嗣隆、汉书庶吉士、孙岳颁、王九龄、吴晟、金德嘉、周金然、吴苑、许汝霖、周蒲璧、俱著授为翰林院编修、检讨。顾镡、刘国黻、王绅、阮尔询、陆祖修、余泰来、俱著以科道用。曾炳、姚文光、方伸、武维宁、袁拱、黄轩、史陆舆、俱著以部属用　　

○吏部等衙门遵上□日会议、学政关系文教、造就人才。嗣后停其论俸补授。顺天学政缺、应将侍读、侍讲、谕德、洗马、概行开列、恭请简用。江南、浙江学道缺、停其补用郎中道府。应将侍读、侍讲、谕德、洗马、中允、赞善、亦概行开列、恭请简用。其余各省学道缺、将应升进士出身之五部郎中、及参议道、知府等官、选择开列、恭请简用。从之　　

○议政王大臣等、遵上□日会议、京师系紧要之地、应将盗贼严行查拏。以靖地方。嗣后巡捕三营兵丁、并番役、司坊官、与营官一同管辖、严缉盗贼。其村庄看坟屋内、藏匿无藉之人、为盗者、亦令巡捕司坊官员、不时严行查拏。从之　　

○戊申。以右春坊右中允徐元梦、为日讲起居注官　　

○九卿等遵上□日议奏、海口及下河事务、应差官专任。安徽按察使于成龙、才守堪委、请给发关防敕书、差往经理。但黄河海口、虽在两处、必彼此协同、方能有济。总河靳辅、治河年久、水势地形、其所熟悉。应将一切事宜、均申详靳辅具题。若工告成、该部将靳辅、一并议叙。如无成效、将靳辅一并议处。其余俱照前议。从之　　

○己酉。贵州威宁总兵官王潮海、陛见。上谕曰、威宁乃猓蛮杂处之地、性多骄悍。今海内昇平、边陲无事。尔在任宜加意抚恤、务使敉宁、以副朕意　　

○升吏部左侍郎管右侍郎事达哈他、为都察院左都御史　　

○免江西分宜等十五县、并袁州安福二卫所、康熙二十二年分旱灾额赋有差　　

○湖广永顺宣慰使彭肇相、病故、无应袭之人、以其叔祖彭廷椿袭职　　

○庚戌。以翰林院侍讲李振裕、提督江南学政。右春坊右赞善兼翰林院检讨王掞、提督浙江学政。湖广驿盐道宫梦仁、为山东按察使司副使提调学政。江南镇江府知府高龙光、为山西按察使司副使提调学政。广东粮道蒋伊为河南按察使司副使、提调学政。礼部郎中何棅为江西按察使司佥事、提调学政。礼部郎中赵随、为福建按察使司佥事、提调学政。工部郎中裴宪度、为广东按察使司佥事、提调学政。广西柳州府知府江皋、为四川按察使司副使、提调学政。户部郎中毛漪秀、为云南按察使司佥事、提调学政　　

○授多罗平郡王诺尔都之妹为县主、壻那穆素、为多罗额驸　　

○予故詹事府詹事加礼部侍郎沈荃、祭葬、谥文恪　　

○予故正白旗满洲都统赖塔、祭葬、加祭二次、谥襄毅　　

○工部遵上□日议奏、黄河、运河、堤岸冲决、河流迁徙者、照旧例处分。止于漫决、河流不移者、若在限年之内、令经修官赔修。如过年限、令防守官赔修。永为定例。从之　　

○旌表满洲烈妇、正白旗浑达妻葛氏、镶红旗康武妻张氏、夫亡自尽。各给银建坊如例　　

○辛亥。上诣太皇太后宫、问安　　

○丙辰。上以岁除、亲祭孝陵。是日启行。驻跸蓟州　　

○丁巳。上率扈从诸王、及内大臣。部院大臣、侍卫等、诣孝陵行礼、奠酒、举哀毕。又率王大臣等、至仁孝皇后、孝昭皇后陵奠酒举哀。是日。上驻跸汤泉。赐守陵官兵、及上三旗护军、牛羊　　

○戊午。上率诸王、内大臣、部院大臣、侍卫等、诣孝陵。大祭隆恩殿。又遣安亲王世子马尔浑、祭仁孝皇后、孝昭皇后陵。是日。上回銮。驻跸邦均　　

○己未。岁暮。祫祭太庙。遣礼部尚书杭艾行礼　　

○遣官祭太岁之神　　

○遣官祭永陵、福陵、昭陵、上回宫。诣太皇太后皇太后宫、问安　　

○庚申。赐朝正外藩、科尔沁、乌朱穆秦、翁牛特、苏尼特、扎鲁特、土默特、喀尔喀、四子部落、郭尔罗斯、蒿齐忒、敖汉、阿坝垓、喀喇沁、鄂尔多斯、杜尔伯特、奈曼、阿霸哈纳、吴喇忒、克西克腾、阿禄科尔沁、扎赖特、归化城、王、贝勒、贝子、公、额驸、台吉、塔布囊、及内大臣、大学士、上三旗都统、副都统、尚书、侍郎、学士、侍卫等宴　　

○旌表八旗节妇、满洲瓦尔达妻喀氏等三十七人、蒙古恩克妻萨氏等五人、汉军高如岱妻王氏等六人、各给银建坊如例　　

○是□山戊示□、人丁户口、二千三十四万六百五十五。田、地、山、荡、畦地、五百八十九万一千六百二十三项三十七亩有奇。徵银、二千七百二十一万六百四十三两有奇。米、豆、麦、六百九十一万二千二百一十三石四斗有奇。草、二百二十九万八千一百六十三束。茶、十五万九千三百一十五引。行盐、四百三十五万六千一百五十引。徵课银、二百七十六万一千三百八两有奇。铸钱、二万九千四百八十五万一千四百八十有奇　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百十八



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百二十　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大

学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二十四年。乙丑。三月。辛酉朔。清明节。遣官祭永陵、福陵、昭陵、孝陵、仁孝皇后、孝昭皇后陵　　

</div>
    <div class="pagination">
<a href="清实录康熙朝实录_page280.html">上一页</a><span>...</span><a href="清实录康熙朝实录_page276.html">276</a><a href="清实录康熙朝实录_page277.html">277</a><a href="清实录康熙朝实录_page278.html">278</a><a href="清实录康熙朝实录_page279.html">279</a><a href="清实录康熙朝实录_page280.html">280</a><span class="current-page">281</span><a href="清实录康熙朝实录_page282.html">282</a><a href="清实录康熙朝实录_page283.html">283</a><a href="清实录康熙朝实录_page284.html">284</a><a href="清实录康熙朝实录_page285.html">285</a><a href="清实录康熙朝实录_page286.html">286</a><span>...</span><a href="清实录康熙朝实录_page282.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
