<!DOCTYPE html>
<html>
<head>
    <meta charset="UTF-8">
    <title>法军侵台档案补编 - 第 8 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>法军侵台档案补编 - 第 8 页/共 11 页</h1>
    <div class="content">　　二十八
　　覆笺读悉。我李使已出法境，彼之巴、谢仍逗遛上海，李梅复从中作祟。似可奏明由总署发给照会，谓既开仗，即当回国云云；看若何。设仍悍然不顾，即可先发制之；否则，不成局面，且恐误事也。
　　顷钞电孤境满网，愤闷奚如！杨漕督既调营先行，所称赴湘招募，即可将昨旨令两湖、江西招募之勇数内划出；不然，愈募愈伙，饷必难继。再，孤如出闽，闽急已松，所筹授军及张振轩似不应全赴闽省；杨去尚可，左宜从缓。宜如何酌调兼顾之处，明早与诸位公商；请遵办！
　　此复，即候均祺。
　　港济法军火药，可恨已极！亟宜电劼执公法以夷之。
　　醇亲王泐。初十申初。
　　二十九
　　未刻一函，计承青及。
　　顷阅南洋代述邵意，其论法使，与昨旨符合。拘固快心，未免启孤群之悲；直饬出境，似无不可。至商民出境，日前联衔奏片已详陈之。洋关税务，则非所深悉。穆意索为谁，更不解也。
　　粤既有警，振轩自不能他适。前奉旨饬南、北洋于船台县筹胜算，此时似宜并请旨饬粤。又，彭等合词一电，亦当请示遵行；缓告不得接济。曾、郑之见相同，当奏准也；告以无济，徒带我购定军火耳。
　　醇亲王泐。十二亥初。
　　三十
　　早先面奏大概，上慰天心。至曾之隐语、赫之谰语，皆可弆置弗顾。惟杨桔巴一节，希与诸公留意。
　　此泐，即候刻佳。
　　醇亲王泐。十二酉正。
　　三十一
　　（略）
　　三十二
　　（略）
　　三十三
　　孤酋抵越之信既确，舍舟登陆，正可设法歼除。可否请旨通饬桂、云各营：有歼此酋者优予爵赏？刻下生力之军渐集，或彼自投死路时也。顷闻传言：茹又劝集千二百万饷，为明年扰华之用；分委各路统师，而以孤拔纵横于沿海云云。此语出自西人，彼亦以为法无此等大力，盖虚声云。然此时当以歼孤酋为第一要义；此物一除，茹必夺气。基隆官军亦宜乘此力图攻逐，使孤兼顾不来，或疲于奔命，亦一策也。请公酌之！
　　醇亲王泐。十三未初。
　　三十四
　　戌正章京玉恒又送到发下九件，归入十五封并阅，亥正蒇事；一并封送台端，希公阅预酌！拙见援台各策为先，议和各策次之；余则徐徐酌办。
　　至吴御吏请变通会议章程一摺，似未可厚非；亦不可即照原议。总以局内、局外各化成见，同力合作为是；俟面陈其详备酌。
　　醇亲王泐。十四亥正二刻。
　　三十五
　　劼事阅悉，「津约」已与杨使明言作废，廷议惟尚贤借作陪衬，余无论及者；似以各摺全行□□□发阅后，十六日定如何覆劼为妥。希与诸公酌□奏！
　　醇亲王泐。十四戌正。
　　再，十五摺夜分可以阅讫，丑正派护卫怀他布送至尊处，希发给回条。先此泐知。又及。
　　三十六
　　总署转送省三信阅讫，大致仍不外恳筹转圜；彼只图济然眉，而于吾辈之千头万绪自无暇代虑。
　　昨夕阅摺，匆遽仅摘记大概。兹将选出先行商办各件送阅，希明早先与诸位公酌，以俟面叙挂漏之处。并希详检归类，恭候垂问。
　　此泐，即颂时佳。
　　醇亲王泐。十五未初。
　　附省三原信。
　　三十七
　　快读西报，喜欲距踊。马尾此次恶战，实足彰华威而寒法胆。参观敌船回港之言，则孤酋伏诛，已无疑义；而犯淞、犯津之说，正牵制我师之计耳。张成等无恙，尤足深庆。将来创立水军，以此辈充教习，必大得力。至于船沉挫败，乃制造之不坚，非战之罪。日内奏报细情摺到，吾侪须请破格恩施，宣示中外；再加密防，俟其重来报复也。
　　左相向晦来谈，仍是「伏波据鞌」之概，其志甚坚、其行甚急。已属其少安勿躁，十八日代为请旨；始去。特此布知，希与同事与公述及；恐明日此老又欲陛辞也。
　　匆匆布臆，即候晡佳。
　　醇亲王泐。中元戌正三刻。
　　三十八
　　发下各件阅讫。愚见援闽已迭有旨，再加钦差之举，先声自振；岩、泉似皆可供帮办之选也。彭摺千言万语，归宿于无何有之乡；惟片则实堪〔注〕意。
　　王今赴东城一行，归来亥正；挑灯细读，子正始讫。匆匆不及详书。谨缴原件，希检收带入为荷。
　　醇亲王泐。
　　三十九
　　南洋电颇壮，惟「托邵道」以下七字，诠解不清耳。
　　闽患未释，自以远扼长门、内守马尾为重。水师既坏，正宜于陆路设法；况幼樵曾有「所缺非陆军」之电，始奉旨停调两湖、江西援军。此时，又以张、杨不即至为忧，何耶？好在杨去在即，江西援军亦报启程，不致漫无救援；但拯急仍难耳。
　　大东、大北公司既立有合同，视我利益，盍由总署筹办？果成，则甚善矣。
　　左相跃跃欲试，有不可遏之势。若照前议为杨后路，楚军必为之一振；先声夺人，于闽甚益。若按彼意南下，则沅圃必多掣肘，转费调停。此节拟于后日请旨。
　　先此泐知，希与诸公预商。即候时祉。
　　明日向有随同行礼，昨已告左相矣。
　　醇亲王泐。十六日。
　　四十（附片一）
　　昨阅署送洋报，华直洋曲已昭然于海国；是此举为环球观瞻所系，结束益不容稍苟矣。顷得一信，送供公览。看此情形，彼之斗志固非甚坚；我覆劼之电正可投彼下怀，日内或有转机之音也。
　　此泐，即候刻佳。
　　醇亲王泐。十七申正。
　　附片
　　谨将密探法夷电音，缮摺恭呈电览。
　　昨密探西人，得悉法廷电致巴德诺，以「中国主战乃左相；左相已奉命至福建，必易转圜。前电知一切，可设法照办。但求与我国无损，不致贻笑别邦便可，似不过于要求」云云。巴德诺电覆，以「左相虽出京，无如前月中国业有廷谕：朝内大臣工有言和者交刑部治罪；故政府中多不敢启议。即李相虽欲和，亦不敢上奏。加以六部九卿各官员仍多主战者，恐非一时能议洽。现处此情形，亦无别法转圜与议。现需照前电有赫德在津与林领事熟商到京与议，未知如何？俟议有端倪，再行飞报」云云。观此电，少见法廷有骑虎难下之势，可知矣。
　　至前探十五日辟门会议，想上海已得确耗。俟迟日密探，再行具报。
　　四十一
　　观省三电，基失已决。渠所带不止亲军，旧防各营数实不少；法兵之数相较，尚不及小半。何以败挫至此！法既掘煤，正可设法搅扰，使日夜不安；岂可听其所为，专保后路！刘驻台已多日，兹土民情当能联络。何以法人新到，即能雇募土勇；我转舍此资敌？以上各情，实鄙见所不解。合肥但谓其亲军太单云云，于事何补！希明早预拟电！拙见挂漏良多，祈旨以备。请诸位公酌定稿，示发往。余容面罄。
　　醇亲王泐。二十一日戌正。
　　四十二
　　早间慈谕，谓法人连日寂然，必有诡谋；兹观劼电，信然。山东防未足深恃，北洋、子健均宜亟电，陈抚亦当严行责成也。
　　南洋购枪炮为济然眉，似当请旨俯允。联洋商、杜诿卸，诚为善举。
　　襄办俄事时曾与闻倭琉之案，日久忘却。希饬该股查出始末全案，摘要夹签；俾吾侪熟读，临事以应。
　　此泐，即候均祺。
　　醇亲王泐。二十一日戌正。
　　四十三
　　午后阅枢垣钞底劼电，奉旨已办。法骤添万二千人，其为虚声无疑。岑、潘经指授机宜，谅不致为彼所乘。倘再断彼归路，则新敌气夺，彼中或自哄也。
　　徐电谓法使等在中者宜速驱净，原是正办。彼明言开战之举未宣，前此又有保护之旨；无端驱逐，各国必来喧呶。想诸公必计及此矣。日内赫如至署，有何议论？亟望示知！
　　醇亲王泐。
　　四十四
　　（略）
　　四十五
　　劼谓宜有调停之国云云，应将明日分告巴、赫之处电劼，以杜法相之谎；并告以「无所谓不愿英国调处，但不与之先商；来不拒、往不追，以期操纵在我」云云。可否如此？希公商面奏，由署发电。
　　醇亲王泐。二十五日戌正。
　　四十六
　　阅邸钞，刘军渥叨慈贶，岑电亦谓战可得手。伫待捷音，曷胜心祷。
　　今日晤巴，示以八条，谅有问答节略，亟思一睹也。顷得一探，封送公阅。
　　醇亲王泐。二十六日戌初二刻。
　　四十七
　　旨催援台，敬悉。亟盼吴鸿源纠土人一战，以孤法势也。
　　金玉均恐非朝王所能索，可否请旨电吴续酌办？
　　醇亲王泐。二十七戌初。
　　四十八
　　再据密探递来一禀，送供同览。又，有从旁议者（亦西人）谓万二千兵之说，不过播扬虚声，冀中国怯而允其踞台之条；果再坚持、急攻越南，底蕴立泄，更有出而调处者云云。
　　粤复闱姓，极透事理。闻议禁、议弛者每为重贿所使，独彭、倪毫无染指，龚即有物议（有自彼来者，其言如此）。补偏拯急，似以用电中「暂行弛禁」一语为是；纷呶之患，可勿顾也。希公酌定！
　　醇亲王泐。二十八亥初。
　　四十九（附蔡钧呈三）
　　密探钞来在越法军实数，据称甚确。单内加圈者，即新调之兵；所谓万二千者，伪也。并据探北犯之说，决无此事，亦无此力。明言开仗云云，亦其虚声故技；此盖陆放翁诗所谓「自量势难，外狠中已慑」耳。此时倘能将越人设法解散，电香涛令设法就近商诸岑、潘何如？即去其三成之一，再由或岑、或潘或即由彭、张出名，檄问越之君臣，责以大义；看彼作何答复，为将来封贡伏线。可否之处，希公酌！
　　醇亲王泐。初一申初。
　　附呈一
　　（略）
　　附呈二
　　（略）
　　附呈三
　　连日设法往探，西人语词吞吐，未得确信。前日遇一美国教士，谈及法人，颇知一二。据云：法人初欲以新加坡为后路粮台，缘恐西贡不守，即以此为后应；英人不允。复谋之日本、葡萄牙两国，拟以日本之长奇、神户为台湾之后路；以粤东之澳门为接应。又以西贡屯兵；倘西贡有警，则以金边国为后路粮台。盖金边国本南洋一小国，早数年为法人所灭；该国兵政、赋税，一切皆由法夷专主，该国王每年不过由法人给以薪俸以资赡养而已。初闻教士所言，未知是否真确，未敢即行具报。昨又闻一西商所言，略与前同。已有所闻，应即行禀报。
</div>
    <div class="pagination">
<a href="法军侵台档案补编_page7.html">上一页</a><span>...</span><a href="法军侵台档案补编_page3.html">3</a><a href="法军侵台档案补编_page4.html">4</a><a href="法军侵台档案补编_page5.html">5</a><a href="法军侵台档案补编_page6.html">6</a><a href="法军侵台档案补编_page7.html">7</a><span class="current-page">8</span><a href="法军侵台档案补编_page9.html">9</a><a href="法军侵台档案补编_page10.html">10</a><a href="法军侵台档案补编_page11.html">11</a><a href="法军侵台档案补编_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
