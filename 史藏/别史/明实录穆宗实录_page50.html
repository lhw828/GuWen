<!DOCTYPE html>
<html>
<head>
    <meta charset="UTF-8">
    <title>明实录穆宗实录 - 第 50 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录穆宗实录 - 第 50 页/共 59 页</h1>
    <div class="content">　　○赐故少詹事兼侍读学士黄佐谥文裕以广东抚按李迁赵焞言佐志行端毅学问宏深故也
　　○戊子巡按御史余希周以蓟昌等处主客兵多支隆庆四年本折色行粮共银八万九千两有奇参督抚官谭纶刘应节糜费之罪有旨勿治第令严戒督抚官此后务为朝廷惜财不得妄费
　　○己丑改提督操江南京都察院右佥都御史陈省为都察院右佥都御史
　　○升辽东泛河城备御指挥佥事王永祐为署都指挥佥事充神枢营佐击将军
　　○提督两广右都御史李迁以水灾请蠲内府钱粮予贫民无业者粟户部覆上供正赋难以议免若仓粮不足充赈当以抚按存留赎锾及各守巡寄库未发者佐之诏可
　　○管兵部事少傅杨博等条陈申饬蓟昌二镇秋防事宜一定战守今之议者咸以守墙为怯言之可听而实无少效或欲墙外邀击犹害七而利三或欲墙内奋击则利一而害九矣盖因墙拒守所谓先处战地而待敌者逸名虽守实则战也臣博总督时尝拒东虏打来孙十万之众于边  先帝误以为功录臣臣益习蓟事以为当守墙无疑也借令溃墙而战虽有功下矣况木能战乎宜令边臣敢有讹言惑众破坏守墙之说者以军法论一明应援夫蓟镇之兵虽已分布而邻镇之援犹须预拟宜令辽东保定宣府各部署人马谨侦土蛮若犯蓟境则各巡抚自守本镇而总兵李成梁由山海关而西李勇由保定而北赵岢由居庸关而东总督王崇古亦入关应援率以保护陵京为主至于宣府大同之镇城阳和之会城仍多留兵将以防西虏之反侧一申驻守近者大学士高拱等题注本部侍郎四员各有专责第所统之兵尚未定拟宜令刘应节等先期部署兵马听曷平通州驻守二侍郎调度二侍郎亦宜赴所分地先期经略事已还京一处京营往者蓟镇有警往往撤城守兵分营城外甚为失策宜令顾寰等不时操演营兵略照内城外城之规分别信地毋张皇以致人心惊疑亦毋疏略以致事体乖剌此外每门量留精兵备临期调遣一谕属夷朵颜三卫阳顺阴逆宜乘俺答效顺之际使边臣驰檄谕以朝廷之威破其交通土蛮之计其广宁开原马市夷人晓谕亦如之一修内治夫臣前所陈者不过防秋权宜之计若修内之策蓟辽保定三镇与宣大七镇皆须一体整饬容臣等将阁臣所议备边八事下总督等随宜修举候次年十月以后分差大臣通行阅视果有实绩视擒斩例赏若复踵弊与失机罪同仍乞赐总督镇巡敕谕一道许以便宜行事  奏请者具奏大率蓟辽二镇虏警未息比之宣大七镇保定一镇边情稍宁者不同阅视大臣至日亦当稍从宽假  上允行之
　　明穆宗庄皇帝实录卷之五十九终
　大明穆宗庄皇帝实录卷之六十
　　隆庆五年八月庚寅朔升四川按察司副使黄宏宇为浙江布政使司右参政
　　○命顺天府官＜监-皿立＞坊旌表烈妇张氏张氏锦衣百户镃女顺天府学生员翟思荣妻也年十七归于翟是年六月思荣遘疾自度不起属张改适张以死誓思荣卒张绝口不食者二十一日亦卒于是礼科都给事中张国彦等御史朱光宇傅孟春苏士润等交章请破格表扬从之
　　○建极殿大学士掌吏部事高拱＜锍-釒＞言辇毂之下各行事衙门在焉而四方奸民往往辐辏于此妄言乱政指称吏部诓骗者尤多动则十数成群互相勾引其有不才官吏误入术中事发无效则掉臂去之莫可推诘臣于近日亦曾自行访获如王三聘等数辈或称是臣外甥或称是臣表侄诓骗人财咸有证据已俱送刑部问遣然思此辈寔繁今虽访获一二若尽脂镂冰旋复如旧不足以为惩也伏望  皇上敕下厂卫及巡视五城御史严加缉访挨拏务期尽绝如歇家敢有窝藏许两邻举首若不举首事发一体连坐重罪庶奸徒无所容而各衙门亦可以行事矣＜锍-釒＞入  上深然之令厂卫五城悉如拱言严行访捕都察院仍揭榜禁约
　　○壬辰南京刑部尚书陈其学＜锍-釒＞乞致仕许之
　　○升四川按察司佥事宋仪望为本司副使
　　○甲午命成山伯王应龙佥书前军都督府事
　　○升福建泉州府知朱炳如为两浙都转运盐使司运使
　　○乙未命分守台金严参将署都指挥佥事陈彦掌南京锦衣卫事
　　○命原任福建都司掌印署都指挥佥事尹凤掌浙江都司事
　　○丙申升直隶真定府知府杨道亨为云南按察司副使
　　○时户部以狭西葭州知州尹际可等二十五员河南洛阳县知县鲍希颜等六员各积谷徵赋不如数例当降调移文吏部于是吏部言有司积谷备荒虽亦急务然较之正赋轻重自是不同况皆出于赃罚纸赎及他设处所人之数视地方贫富狱讼繁蕳为差不可以预定也若必欲所在取盈是徒开有司作威生事之端于济民初意失之远矣今宜稍从宽假止治其侵渔无状者若止怠玩仍当分别轻重明注考语俟本部劣处不必遽议降调至于催科乃有司第一事积逋苟多法宜降调但方徵会之时而降调以去则摄者既不尽心而新官至日又未必能得要领即得要领亦未必果胜前官而彼此延误已踰数时是欲急而反迟也且地方素称难处各官恐其为累亦有愿离地方以别就功名者于是政拙催科心甘降调则本以示惩适遂私计若乃前官积逋数多后官所徵止作前数而见年之额反称逋负俱非事理所安此后宜以见年为正徵当年即完以前负为带徵陆续补足总计分数若干议定降格其当降者止降一级仍在地方视事俟完足之日始复原官复官之日始计俸考秩行取升迁至于地方凋敝殊甚虽尽力催徵而亦不能完者当令抚按官核实定限许其从容徵补如资俸已深限期未满而额有半完者亦得升迁行取议上从之
　　○丁酉  孝康敬皇后忌辰  奉先殿行祭礼遣安乡伯张镕祭  泰陵
　　○祭先师孔子命礼部尚书潘晟行礼
　　○广西镇安府田州等处贵州贵阳府金筑安抚司土官各差人来朝贡马及方物给赏如例
　　○命原任扬州参将署都指挥佥事何自然充台金严参将
　　○免大名真定二府餋马余地银从抚按官奏也
　　○戊戌秋祭  太社  太稷
　　○己亥  孝慈高皇后忌辰  奉先殿行祭礼
　　○楚王英＜火佥＞薨  上辍朝三日治丧葬如例谥曰恭
　　○升提督两广右都御史兼兵部左侍郎李迁为南京刑部尚书迁寻以病乞休许之
　　○庚子宣宁王俊相薨  上辍朝一日治丧葬如例谥曰昭荣
　　○命神机营佐击将军为事官李凤充京城巡捕右参将原任大同副总兵署都指挥佥事赵伯勋充大同朔州参将升吴淞把总指挥同知詹廷杰京城内东巡捕署指挥使张一桂都匀守备指挥佥事王月俱署都指挥佥事都司佥书廷杰江西一桂四川月贵州
　　○以山西太原府囚越狱夺分守参政孙枝分巡佥事张希稷俸各一月下太原右卫指挥千百户等官朱邦奇等五人及署阳曲县事本府同知郇存正等御史按治
　　○故周府南陵王睦楧无子所遗赀财尽舁入周王宫中王弟安昌王在鉷因而率左右乾没为宗人所讦于是河南抚按官上其数见在周府银二万一千三百八十五两该徵房课地租银二千四百三十六两各器皿价值银一千三百四十七两有奇又在鉷私取银五千两金二千两及承奉内使辈所侵匿银一万六千三百余两请尽入县官以补贫宗岁禄报可
　　○辛丑原任太子少保礼部尚书兼翰林院学士高仪再＜锍-釒＞辞免新命  上以仪德望素隆令驰驿赴任不允辞
　　○海西咬郎兀等卫女直夷人都指挥大汉等一百四十七人来朝贡马宴赉如例
　　○总理河道工部右侍郎兼都察院右佥都御史陈大宾卒赐祭葬如例
　　○壬寅升江西吉安府知府周之屏为贵州按察司副使提调学校
　　○命总理河道都御史潘季驯速治吕梁双沟决堤
　　○录宣大招徕虏中人口功升赏总兵赵岢马芳等有差
　　○癸卯发太仓银三十四万六千余两并补隆庆四年存积三分盐引银八千九百余两充各边岁饷
　　○总督狭西右都御史戴才奏套虏吉能款塞乞进马二百匹比宣大例于延宁二镇互市兵部言往者议北虏入贡各部落总贡马五百匹今吉能所请与前议异但效顺之始不宜遽绝请破例许之戒以来年同俺答入贡一如初约报可才因上互市事宜一改延绥市厂于红山边墙闇门之外修复宁夏清水营旧厂开市之日列卒守之以防不虞一发延宁二镇桩朋地亩等银大小二池盐课银一万两及狭西镇桩朋马价银五千两收买货物待虏入市一发太仆寺马价银二万两输之延宁买马  上皆从之
　　○录狭西固原延绥宁夏三镇功升赏获功阵亡官军屈渐伸等六百四十九人
　　○升蓟镇管班指挥使林栋署都指挥佥事充神机营佐击将军
　　○甲辰兵部覆给事中梁问孟等条陈马政事宜一太仆马价银非边情重大不得轻发一变卖种马之半每匹止徵草料银一两一本寺常盈库定以五年遣官一查著为令一专用新造法马一禁角□羊纳上下手之弊报可
　　○乙巳遣户部侍郎陈绍儒祭京都太仓之神顺天府官祭宋丞相文天祥太常寺官祭恭靖公姚广孝
　　○命原任署都督佥事胡宗舜充龙固二关参将
　　○广西守臣言思吉等八寨及龙哈咘咳二处降夷乞以那马土巡检黄旸充长官司长官领兵六百镇之给土舍黄昌冠带住守龙哈巡检韦观住守咘咳各率所部兵二百听思田守备调度报可
　　○丙午  皇太子千秋令节免文武百官贺赐天下王府诸司及四夷朝使钞锭酒馔有差
　　○总督漕运都御史陈炌上＜锍-釒＞报邳州河决漕船淹阻状户部覆今岁漕船过淮独早而入闸者十不及二三虽河流为梗然诸臣怠误之罪亦不容辞乞遣风力宪臣督视以重国计会给事中宋良佐御史唐炼亦以为言得旨炌与总兵陈王谟参将顾承勋俱停俸戴罪管事命云南道御史张宪翔沿河督趣之
　　○丁未礼科左给事中雒遵奏罢军职有司开纳实授事例户部覆遵言良是但以时诎事赢势不得已今宜权其轻重将军民纳见任武职及监生预授兵马职衔事例先行停止如有自负才勇急于效用者亦许其告赴兵部验试照例上纳盖罢止者所以重军职而不尽罢者所以罗将材也报可
　　○戊申朝鲜国王李昖差陪臣刑曹参判朴素立等入贺
　　皇太子千秋令节献马及方物宴赉如例
　　○己酉建州左等卫女直夷人都督胜力革等二百二十二人来朝贡马给赏如例
　　○御史余希周言各镇主兵既有月粮其调遣复有行粮者所以悯劳役恤战苦也今乃不论警报之虚实缓急偶一调发概给行粮甚有不在春秋两防之列如调操调差及一应私役俱得以计地论给殊为糜费乞敕督抚诸臣于春秋防边之时先遣逻卒四出俟有警报方许调兵支粮若警报不实调兵不时俱以冒支论报可
　　○辽东抚按官议上抚处属夷事宜一言海西属夷不时求索衣粮重累各堡乞将三万库□税盐课免角□羊广宁以为抚赏费一言开原额设兵马五千逃亡太半乞令本兵清勾一修复广顺镇北二关以备夷人入市便于关防一开原近虏本地参将兵马请如近议防冬则驻劄中固兼防南北无事仍驻开原一请修开原城部覆从之
　　○工部尚书朱衡言国家初置漕运悉资泉流自景泰以后黄河入运夺漕为河繇是河身浸广淤沙岁积不得不藉黄河以行故今徐邳之漕河即黄河也历考往代河趋济博则决曹单鱼沛而沽头上下诸闸尽废趋邳迁则决野鸡冈口下亳泗而徐吕二洪顿涸今沛邑新河既成纵决曹鱼可保无恙而茶城以南犹属黄河非尽斥远之无以善后乞将议者开泇口河之说下诸臣熟计报可
　　○庚戌云南通海卫地震有声如雷人畜庐舍多伤是日曲江至临安地亦震
　　○命各处水兑南粮仍旧就船支放岁入耗米七万五千石抵官军一月俸粮从御史潘允哲奏也
　　○蓟昌镇筑敌台工城兵部言二镇拱护京陵逼近三卫三卫名虽藩篱然阴为虏用自庚戌来先后边臣止议筑墙而不及修台故虏至輙得气去今十四路楼堞相望二千里声势相援皆督抚官协谋任事之功而效劳诸将吏亦宜并录得旨总督谭纶升兵部尚书兼都察院右副都御史协理戎政如故巡抚刘应节升俸二级杨兆俸一级右都督戚继光荫一子百户都督佥事杨四畏升实职二级副使孙应元俸二级佥事宋守约王之弼等一级副总兵胡守仁参将罗端等实职一级仍各赏银币有差纶＜锍-釒＞辞恩命不允
　　○辛亥  宪宗纯皇帝忌辰  奉先殿行祭礼遣忻城伯赵祖征祭  茂陵
　　○遣太仆寺官祭司马等神
　　○以热审赦减南京重囚沈永等二十八人
　　○夺昌化王府镇国中尉充炬和顺王府镇国中尉廷土□冉封爵及廷土□冉弟廷壧廷坪口粮充炬故奉国将军俊临□木子廷土□冉等故奉国将军充灼子二宗在  世宗朝俱以谋反自杀者也
　　○总督蓟辽都御史刘应节奏言顺天永平二府所属等州县自明年为始一应起存京边税粮马草并豊润县备边子粒卫所关营屯米屯豆秋青马草等银悉依永平先年改纳事例以银数定价责令各富户上纳本色其旧日京运及协济银两即于太仓应发年例银内扣除补给户部覆奏从之
　　○论隆庆二年正月虏入甘肃西宁巴暖三川等处将官失事罪状发庄浪参将汤鼎西宁参将朱清戍边下红城子守备郑经及洮岷参将薛奎操守蔡经等御史按治
　　○癸丑秋分祭夜明于夕月坛命成国公朱希忠行礼
　　○升山东按察司副使吴兑为都察院右佥都御史提督誊黄右通政张卤为南京都察院右佥都御史兑巡抚宣府卤提督操江
　　○升顺天府通州判官张齐为太仆寺寺丞
　　○荫故大学士刘忠曾孙余荫为国子生以忠前任吏部尚书考满恩也
　　○甲寅赐名郑王厚烷藏奉御书之楼曰尊训从其请也
　　○命巡抚广西兵部右侍郎兼都察院右佥都御史殷正茂总督两广军务兼巡抚广东
　　○升东南巡捕把总署指挥佥事辛永龄署都指挥佥事湖广行都司佥书
　　○命礼科左给事中雒遵往邳州等处查勘河工先是总理河道都御史潘季驯奏邳河工成乞录效劳诸臣  上曰今岁漕运比常更迟何为輙报工完且叙功太滥该部核实以闻于是尚书朱衡覆言河道通塞专以粮运迟速为验非谓筑口导流便可塞责乞遣官就彼覆勘而命季驯戴罪管事报可
　　○乙卯敕谕诸边镇督抚等官王崇右等曰朕受  天明命君主万方内夏外夷无不欲其得所昨岁北虏款关求贡议者纷纷可否互异朕方欲广并包之仁故不责既往纳其贡献授以官职许为外臣然夷狄之性叛服不常制御之方自治为要近该辅臣建议请降敕谕申饬各镇文武诸臣及时整理边务诚为安攘至计兹特谕尔等除职掌所系照常修举外乘今边患稍宁严督将领诸臣将一应战守事宜著实整理撙节费用务有赢余修筑险隘务堪保障训练兵马务皆精壮修整器械务极犀利召种屯田务广储积清理盐法务使＜锍-釒＞通收买胡马务得实用招徕逆党务令角□羊散其事有不便应合改弦易辙者亦要明白具奏请旨定夺毋得拘泥陈说因循自误以后每年听行边大臣查核纪验果能事事整饬著有实绩比照擒斩事例重加升赏如踵袭故套推诿误事即照失机从重拟罪尔为总督重臣通贡一事既已屡效忠谋尤湏慎终如始广集众思悉心区画毋以目前无事而遂忘戒备之心毋以一时权宜而遂为经久之计务俾边政修举日胜一日御虏之筭万全无遗斯副朕委托之重高爵懋赏朕不尔吝如或怠玩废弛以致偾事责有所归尔其慎之慎之
　　○命保定府属州县岁办各仓场料草改徵折色以充□价从巡抚宋纁议也
　　○丙辰祭历代帝王命英国公张溶行礼
　　○铸给广西思吉等十寨长官司印
　　○月犯轩辕大星
　　○升太常寺少卿王凝为通政使司右通政提督誊黄
　　○丁巳遣太常寺官祭都城隍之神旗手卫官祭旗纛之神
　　○升广西布政使司左布政使郭应聘为都察院右副都御史巡抚广西
　　○戊午改工部营缮司郎中张纯仍为都水司郎中以总理河道都御史潘季驯言其治河有效特请久任故也
　　○补荫原任兵部尚书苏祐孙本为国子生
　　○户部覆巡盐御史卢明章条上盐法六事一清理实籍毋令灶产民产互相影射一禁戢私贩以通官课一饬治分司申明春秋两巡之法一严督行盐地方验单销缴不得阻滞一蠲免长芦利民等二十四场白盐脚价一御马监岁用啖马凉盐止许见买□盐不得交通私贩挠坏盐法报可
　　○狭西多杓等等二十七族番人板官等三百三十七人进贡方物马匹给赏如例
　　○蓟辽督抚官刘应节杨兆及御史余希周各条上议处蓟镇主客兵事宜希周欲定常戍客兵以免各镇入卫往来之扰应节等欲分班轮戍而清补主之籍佐之并献总兵戚继光添调南兵渐减客兵之议于是兵部覆言入卫兵疲困已极诚当议处但希周常戍之说施于辽东宣大尤便当令彼中熟计奏行其延绥见兵四枝宁固二枝当酌行应节等议各分两班每岁在蓟者以十一月中旬放还期至岁暮抵家在延绥宁固亦以十一月中旬起程期至岁暮抵镇不必候到交代仍每名给犒赏银一两有马死者通支本色行粮以恤其困其原留备冬兵马暂拨本镇标兵代之至于清理主兵宜特遣风力御史往山东河南山西狭西北直隶南直隶江北六处无论原系何省何军凡逃亡者尽数清勾并将各省应发边卫充军改发蓟昌二镇则庶乎入卫兵可以渐减矣若继光添调南兵一说持之甚坚前总督谭纶亦断以为可行今第当遣其怀土愿归者而更募绍宁金台兵补足九千之数发浙江库贮减兵银人五两以给其家不给行粮到蓟之日每南兵增一人则边兵减一人即以所余粮草充饷得旨如议行
　　○河南抚按官奏原武王府辅国将军睦木□臿汝阳王府奉国将军勤日□爕各奸盗状睦木□臿见囚周王府勤日□爕亡匿得旨睦木□臿发高墙禁住勤日□爕令所司缉获
　　穆宗庄皇帝实录卷之六十
　明穆宗庄皇帝实录卷之六十一
　　隆庆五年九月庚申朔铸造朝钟遣侍郎邹应龙行祭告礼
　　○升江西布政使司右布政使杨成为广西左布政使
　　○复设山东布政使司参政一员专理苏松常镇四府粮税令浙江按察司佥事兼辖苏松诸郡县水利从监察御史吴从宪请也
　　○辛酉升巡抚宣府都御史孟重俸一级以御史张克家言其清理边饷有功故也
　　○命原任灵州参将署都指挥佥事杨津充洮岷参将
　　○命故玉田伯蒋荣子克谦为锦衣卫带俸都指挥佥事克谦系戚畹例当授都指挥同知以尝犯奸故降叙云
　　○以甘肃镇羗庄浪等处修边墙墩堡功赏巡抚杨锦原任巡抚石茂华王轮等银币有差
　　○初  上用鸿胪寺卿李际春言四夷贡使俱不得至御前引见至是礼科都给事中张国彦等奏朝鲜属国乃冠带礼义之邦与诸夷不同宜仍复旧班以示优礼从之
　　○总督仓场侍郎陈绍儒条上漕政五事一重责成言每年兑运事宜当专责各处巡抚而令监兑官揭报迟速庶事权归一一通派运言江北中都等三总每年拨兑河南山东二省粮斛船南粮北人情未便宜于轮拨一总周而复始一严禁货言各船私货不许妄溢四十石之外有逾制者尽没入之以省牵挽一足船额言各总船缺坏者多宜及时修补限以三年为率务足全数一时＜锍-釒＞浚言京口小滩等处原设浅溜人夫宜令有司从宜督治户部覆言诸议皆于漕政有禆独派运事相承已久第命漕臣于中酌议俾漕务人情两不相碍可矣从之
　　○壬戌诏减给各处镇巡官勘合之半仍禁用马票火牌以清驿传从给事中侯于赵奏也
　　○升江西按察司按察使施笃臣为本布政使司右布政使
　　○录甘肃永昌等处功升赏获功中伤官军来旺等九人
</div>
    <div class="pagination">
<a href="明实录穆宗实录_page49.html">上一页</a><span>...</span><a href="明实录穆宗实录_page45.html">45</a><a href="明实录穆宗实录_page46.html">46</a><a href="明实录穆宗实录_page47.html">47</a><a href="明实录穆宗实录_page48.html">48</a><a href="明实录穆宗实录_page49.html">49</a><span class="current-page">50</span><a href="明实录穆宗实录_page51.html">51</a><a href="明实录穆宗实录_page52.html">52</a><a href="明实录穆宗实录_page53.html">53</a><a href="明实录穆宗实录_page54.html">54</a><a href="明实录穆宗实录_page55.html">55</a><span>...</span><a href="明实录穆宗实录_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
