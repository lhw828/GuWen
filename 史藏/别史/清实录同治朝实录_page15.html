<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 15 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 15 页/共 505 页
  </h1>
  <div class="content">
   ○又谕、直隶团练大臣桑春荣、著即回京供职。该省团练事宜。著责成文煜办理。江西团练大臣刘绎、前经降旨俟服阕后来京。听候简用。所有江西省团练事宜。即责成毓科督同官绅妥为办理。其该二省京员。有藉词回籍复经本籍保举办团之员。即著各部院衙门查取职名。咨行文煜、毓科、撤去办团名目。饬令来京供职。　　

○又谕、上年浙江嘉兴府城失守。已革知府张玉藻先期远遁。经瑞昌等奏参。当经降旨将张玉藻就地正法。嗣因该革员潜逃无踪。经御史朱潮奏参。复谕令瑞昌等严行拏缉。兹据学士颜宗仪奏、张玉藻现尚在逃未获。情甚可疑等语。张玉藻系失守人员。逃匿一年有余。并未伏法。尚复成何事体。著曾国藩、左宗棠、瑞昌、王有龄、及各直省督抚、将该革员严拏务获。即行就地正法。毋任漏网。　　

○又谕、前经瑛棨奏、请将甘肃道员陈晋恩留于陕西办理团练。兹据翰林院侍讲学士颜宗仪奏、该员留陕。恐为将来保升地步。请饬速赴本任等语。甘肃巩秦阶道陈晋恩、著即饬令赴任以重职守。　　

○又谕、胜保奏、官军进剿大股教会各匪获胜一摺。山东教会各匪屯踞冠县。负嵎抗拒。经总兵成禄等分带马步各队。追剿二百余里。步贼万余。歼毙殆尽。曹州府属捻逆。分股扰及开州等处。经副将黄得魁督带马步兵勇迎头截剿。该逆闻风震慑。纷纷溃败。剿办尚为迅速。仍著督饬各军直捣贼巢。务期埽荡逆氛。毋留余孽。　　

○又谕、庆端奏、军报驿递迟延。请饬查办等语。福建文报。因江南道梗。改由江西等省绕递。乃据称近来火票部文均有迟误。甚至六百里寄谕要件。行走至四十五日之久。实属任意稽迟。著江西湖北湖南河南山东直隶各督抚、查明参办以儆将来。　　

○谕议政王军机大臣等、袁甲三奏、怀远获胜。苗练求抚。将翁同书信函钞录呈览。并恳请添调马队。拨给军饷。即可埽除苗逆等语。苗沛霖攻破寿州。翁同书为所挟制。所称该练应抚情形。未必翁同书本意。第因皖境多事。谕令袁甲三筹办。兹阅所呈翁同书信函。有苗沛霖以怀远为虑之语。是其以求抚为缓兵之计。固已显而易见。袁甲三已令李世忠等暂行撤兵。乃另摺复称如能兵饷俱足。即可荡平苗逆。是该大臣深知苗沛霖之终难就抚。而仍不敢直言应剿。且以调兵拨饷为词。迹涉要挟。尤属非是。袁甲三于皖省军务。责无旁贷。即著察度情形。如苗练果属可抚。即将前次发去谕旨宣示。责令该练等退出寿州怀远。随营自效。傥必应剿办。即著一面奏闻。一面督饬李世忠等迅速进兵。并将从逆各练设法解散。以期早就荡平。朕亦断不责其有碍抚局。该大臣于苗沛霖一事。业已贻误于前。若再依违两可。议抚则诿之翁同书。议剿则以为兵单饷绌。难于措手。游移无定。害且日深。其何以仰副皇考倚任之重耶。该大臣身膺重寄。所有应剿应抚事宜。自必确有定见。其即迅速奏闻。不得以剿抚两难。推诿了事。至军营饷项支绌。亦属实情。本日已谕知山东河南山西陕西江苏将应解协饷速行拨解。至东三省马队。实已无可调拨。如苗党必须剿办。该大臣惟当就现有兵力。会合楚师。妥筹防剿。毋得再以调兵渎请。将此由六百里谕令知之。　　

○又谕、前据官文等奏、派兵驻扎霍六。与寿州联络声势。兹据袁甲三奏、因翁同书信致该大臣。称苗沛霖愿意求抚。已令李世忠等暂行撤队。而另摺又称剿抚两难各等语。袁甲三于苗沛霖一事。或剿或抚。尚无把握。官文等惟当饬令带兵各员。与袁甲三商定办理。庶不致剿抚两歧。彭玉麟身任皖抚。应将此事悉心筹画。现在随州及无为州。俱已据官文等奏报克复。曾国荃一军。如能绕越和含。取道滁全。与袁甲三会合。即可壮皖军声势。无论苗练应剿应抚。均有裨益。傥曾国荃不能分身。应如何派拨一军间道驰赴颍寿。抑或彭玉麟亲赴颍寿相机办理。均著官文、曾国藩、李续宜、妥为商办。以顾长淮大局。毋稍迟误。将此由六百里各谕令知之。　　

○又谕、胜保奏、安抚苗练。非亲往不能就绪。惟须河北肃清。方可振旅而行。请再行明降谕旨。令该大臣节制皖豫官兵。并将颍州归德绅民禀函呈览。颍州归德士民。均盼胜保移师前往。惟濮范之匪。悉由河南回窜。胜保所称、亟应捣其老巢。将该匪悉数歼除。严固北路。仍须谭廷襄驻扎东昌。大名道王榕吉驻扎大广一带。联络声势。该大臣方能赴颍办抚。自属实在情形。著胜保遵照前旨。悉心酌度。如大名即就肃清。东匪不至再有蔓延。离营以后。有得力大员可以暂统诸军。即著驰赴颍寿。将苗沛霖事宜妥为筹办。至苗练因怀远被攻求抚。难保非缓兵之计。袁甲三于剿抚机宜。仍属游移两可。本日已谕知袁甲三再行妥筹。如该练实应剿办。即督饬李世忠等会合楚师。速行进兵。毋稍瞻顾。胜保并可确加侦探以定行止。前发去谕旨一道。切勿先行宣露。该大臣既未能即赴皖省。则河南军务。系严树森专责。已谕令该抚毋许推诿。该大臣所请节制皖豫官兵。自毋庸再降谕旨。已革贝子德剿克色楞、现在尚未省释。所请饬令带兵赴营效力之处。著毋庸议。将此由六百里谕令知之。　　

○又谕、前因袁甲三军营饷糈支绌。谕令谭廷襄、英桂、严树森、瑛棨、酌拨接济。并谕薛焕、王梦龄、严饬江北筹饷局按数批解。兹据袁甲三奏。苗练阑入寿城。张落刑自定远图窜长淮。剿抚机宜。万分吃紧。皖省既无从筹画。各处又多未解到。本年已历十月。仅解银七万两。历次催解。置若罔闻等语。袁甲三营本无专饷。恃各省协拨为接济。著谭廷襄、严树森、英桂、瑛棨、薛焕、王梦龄、严饬所属。务将袁甲三军饷按月源源报解。傥敢仍前玩泄。或至贻误事机。朕惟该抚等是问。恐不能当此重咎也。将此由六百里各谕令知之。　　

○又谕、薛焕奏、浙省军情紧急。筹济军火米粮一摺。伪忠逆贼党。由江西窜入金衢严三府属。伪侍逆又率贼十余万。分道直偪杭州。省中现无十日之粮。萧山绍兴两城复陆续失守。甯绍饷道已断。宜兴广德等处贼匪复陷长兴。杭湖并警。军火米粮。匮乏难支。该抚现由苏省筹解米三千石。火药二千斤。洋炮洋枪各一百件。分解杭湖接济。著迅速雇觅海船。由鳖子斖运入江口。毋稍迟误。现在浙省逆氛遍地。处处告警。萧山绍兴一经失守。则甯波道途梗阻。省城接济无路可通。此时各省协浙饷银。势难遽到。苏省与浙江壤地毗连。且江海关税入较多。筹措尚易。著薛焕迅速分拨税银。就近解往杭州以济急需。并著随时探明情形。源源接济。毋稍推诿。江浙唇齿相依。固浙省之藩篱。即以保沪城之门户。该抚务宜不分畛域。竭力图维。以顾东南大局。绍兴府城是否克复。并杭州近日战守情形。仍著该抚确实探明。随时具奏。将此由六百里谕令知之。　　

○又谕、前因浙江军情吃紧。谕令曾国藩即饬左宗棠带领所部兼程赴浙。督办军务。兹据庆端奏、浦江等城失陷。浙省危急等语。逆首李秀城一股。由玉山窜陷常山。一由广丰阑入江山境内。衢防吃紧。其李侍贤一股。自速陷浦江严州等郡县后。据薛焕奏报、贼踪已偪省城。萧山绍兴郡县先后失守。虽据探有收复绍兴之信。尚恐未能的确。是浙省军情万分危急。庆端拟亲统官军赴浙督剿。惟尚须选军筹饷。方能前进。且广丰之贼窥伺闽疆。光泽崇安等防务处处吃紧。本日业经寄谕该督。令其督兵暂驻闽浙交界。相机进剿。至浙省待援孔亟。急盼左宗棠一军迅速赶到。方能挽救大局。著曾国藩仍遵前旨。迅饬左宗棠带领所部。星驰赴浙。督办军务。庆端所派总兵林文察一军已赴浦城。由江山直捣金兰。已革道员冯席珍兵勇业已驰抵严州。即可会合夹击。力埽贼氛。所拨江西军饷十万两。即由左宗棠催提应用。以利师行。鲍超赴援广信。力解城围。江西渐次肃清。能否就近驰往援应。并著曾国藩妥速筹办。将此由六百里各谕令知之。　　

○又谕、庆端奏、道员张启煊进援浦江溃退。常山江山等县失守。衢州被围。拟即整军入浙等语。贼匪攻陷严州等城。直偪杭州。伪忠逆等复窜陷常山江山。进围衢州。浙江情形业已全体糜烂。亟应保全省城。尚可将各郡徐图恢复。庆端已派总兵林文察统带台勇赴援。著即饬该总兵星驰前进。与道员冯席珍等军联络声势。分投攻剿。尤宜间道驰抵杭州。先顾根本。其左宗棠一军。本日亦催令赶紧赴浙矣。庆端兼辖浙省。责无旁贷。惟江西贼匪意图纷窜。闽省亦应严防。著该督斟酌情形。如左宗棠果能赴浙。即著将续调之台湾漳州等兵勇六千名。交总兵曾玉明等统带前进。会合林文察等军。悉归左宗棠节制。实力攻剿。该督即可暂缓入浙。驻扎闽浙交界。筹办防务。相机进剿。至杭州已无十日之粮。危急万状。前谕将闽海关应解饷银解往接济。并著庆端、瑞瑸、将此项饷银速行催提。派委妥员由海道迅速解赴杭州。毋许迟误。应解左宗棠月饷。并著该督等按月如数筹解。将此由六百里谕令知之。　　

○又谕、庆端奏、赴浙督剿。并请饬闽海关及广东省拨解军饷各摺片。浙省军务。当十分吃紧之时。庆端现督兵勇赴浙。需饷甚急。与寻常饷项不同。著文清、劳崇光、耆龄、迅速筹拨钜款。陆续接济。毋稍迁延。致滋贻误。设闽省援师。因协饷不继。致有停兵待饷之虞。坐误事机。惟文清等是问。将此由六百里各谕令知之。　　

○又谕、有人奏、各省设立团练大臣诸多弊窦。扰害闾阎。请仍责成地方官办理以一事权等语。除杜＜?乔羽＞现已回京。本日并将桑春荣、刘绎、团练大臣降旨裁撤外。其江北团练大臣晏端书。江南团练大臣庞钟璐。闻其办理团练。未能振作。是否仍须该员等经理。抑或即可裁撤。著曾国藩、薛焕、体察情形。迅速具奏。王履谦帮办浙省团练。兼办浙东捐务。现在浙省情形吃重。一时自难遽撤。著王有龄会同该员认真经理。务须和衷筹办。以固疆圉。至毛昶熙在河南归德。尚属著有成效。现已补放顺天府府尹。应否仍令该员督办团练及办理有无把握之处。著严树森妥筹速奏。将此由四百里各谕令知之。　　

○以援救浙江浦江县城不力。革福建道员张启煊职。仍责令剿贼自效。　　

○以浙江温州府城被匪阑入。摘署总兵官叶炳忠顶带。革署游击刘云飞、吴茂华、都司马裕麟职。仍留任。　　

○追予故云贵总督罗绕典、知县陶履诚、蹇谔、游击保山、祥福、千总池莲培、于贵州遵义府地方分别建立专祠。　　

○己卯。谕内阁、刑部奏、遵旨核拟已革贝子原案一摺。已革贝子德勒克色楞、著加恩即予省释。伊子索特那木色登现已袭爵。德勒克色楞、即著在京闭门思过。　　

○赏护送梓宫京旗各营兵丁半月钱粮。　　

○予安徽徽州殉难知府刘兆璜妻吕氏旌表如例。　　

○予安徽泾县等处殉难从九品胡世观妻朱氏、生员蔡庆元妻王氏等、旌表如例。　　

○庚辰。上诣观德殿几筵前行百日大祭礼。礼成。释缟素。　　

○谕内阁、前江西吉南赣甯道沈葆桢。经皇考大行皇帝特旨＜??闲＞用。续因吁恳终养回籍。兹当需才孔亟。该员亦当移孝作忠。艰难共济。著庆端、瑞瑸、传谕沈葆桢。迅赴曾国藩军营。听候该大臣酌量奏请简用。　　

○又谕、宗人府、刑部奏、现审案内牵涉职官。请饬明白回奏等语。副都统博铭、前在参领任内。于已故骑都尉阿克达春之妻赵氏。办理过继承袭。令家人方姓向赵氏需索钱文。叠经该部片传方姓到案。博铭坚称并无其人。显系藉词搪塞。著博铭迅将家人方姓交出。归案审讯。是否收受钱文。并著明白回奏。　　

○又谕、御史朱潮奏、请严汰劣员以肃吏治一摺。从来求治必先择吏。救时首在爱民。乃近来不肖官吏。蠹国殃民。为害百姓。实非一端。即如劝捐一事。国家不得已而借资民力。而官吏视为利薮。未充公府。先饱私囊。设局捐厘。尤恃其无从查核。重徵并计。甚或大吏知情故纵。上下分肥。以至层层剥削。民不聊生。至于民闲词讼。差役勒索。不一而足。而造废时守候。延不审理。案牍尘封。或听受情托。悬而不结。上司亦漫无觉察。甚至刑狱滥施。胥役门丁。百端淩虐。属在小民。无从呼吁。各省贪酷庸劣之员。大吏或于初到任时。参劾数员。以示风厉。久而情面习熟。通同一气。重案代为消弭。经年绝少弹章。积习相沿。殊堪痛恨。此后各省督抚大吏。务宜激发天良。力除徇庇。所属如有虐民黩货之员。随时参奏。如不自参劾。别经发觉。朕惟该管上司是问。至私拜师生。最为仕途恶习。其风开于都下。而盛行于外省。地方官钻营上司。诡遇求合。及近来投效军营者。夤缘优保。皆必先拜师生。以为进身地步。尤干例禁。嗣后务当砥砺廉隅。各知自爱。如有仍前恶习。必当予以重惩。毋谓言之不豫也。懔之。　　

○又谕、前因浙江严州余杭失守。降旨将瑞昌、王有龄、严加议处。兹据御史朱潮奏、闽浙总督有统辖浙江之责。请一并议处等语。庆端著交部议处。寻议、庆端应降二级留任。不准抵销。从之。　　

○又谕、僧格林沁等奏、剿办高密寿光等处西窜捻匪获胜一摺。本年十月间。捻匪刘添祥等率党万余。由高密寿光章邱一带。窜至滕县境内。经僧格林沁调派马步各队。驰回驿县□剿。该逆探知官军驻扎兰峄。遂由西路回窜济甯巡桥地方。西淩阿饬令富和、常山保、带队迎剿。该逆窜至滕县杨庄盘踞。国瑞督队分剿。贼匪向西北窜逸。官军跟追至滕县之冈山地方。该逆拌死拒守。官军施放连环枪炮。毙贼无算。舒通额分队抄袭贼后。逆势不支。纷纷奔窜。官军奋勇追杀。毙贼二千余名。救出被裹难民数千名。其由胶州沿海分窜贼股。经邳州团练击败。杀毙无算。余贼悉数出境。剿办甚属得力。著僧格林沁乘此声势。督饬各路兵勇。将山东分窜各路股匪迅速歼除。毋留余孽。　　

○谕议政王军机大臣等、前因有人奏、江浙抚臣不洽舆情玩视军务各节。业经谕令曾国藩秉公查奏。兹有人奏、江苏巡抚薛焕、自到任后。株守上海。莫展一筹。且收买宝玩。性耽麴糱。并将丁忧候补盐运使金安清违制保奏。派伊劝捐。金安清于通泰设局。烜赫奢侈。逐户摉括。怨声鼎沸。又有人奏、薛焕自办理通商以来。广通贿赂。时辇金银。赠遗权贵。浙江抚臣王有龄不以克复为事。惟以暴敛为能各等语。江浙军务孔亟。全赖封疆大吏实力整顿。方能维持危局。保卫地方。如所奏情形。营私纳贿。惟顾身家。又安望其奠民生而埽贼氛耶。著曾国藩将所参薛焕王有龄金安清各款。汇入前参各款内一并秉公严密详查。据实覆奏。毋稍徇隐。原摺片著钞给阅看。曾国藩如果察看薛焕不能胜任。即遵奉前旨。迅速保奏数员。候旨简放。江苏巡抚现驻上海。所保之员。必得于军务地方及外国事务均属相宜。方为妥协。又前任吉南赣甯道沈葆桢、上年该大臣曾经保奏。本日已降旨。令该员前赴该大臣军营。现在地方军务在在需人。该员到营后。即由曾国藩察看才具。如果能胜重任。不必拘守常格。迅速保奏。听候简用。将此谕令知之。　　

○又谕、有人奏、抚藩大员声名平常。恐误大局一摺。据称江西省自上年冬间被贼窜陷数十州县。抚臣毓科一筹莫展。平时性耽麴糱。遇事颟顸。信任门丁。营私舞弊。新任藩司庆廉、前在浙江运司任内。于盐课正额外。每引加银四钱。藉肥私橐。在浙藩任内。纳贿卖缺。声名狼藉。任河南巡抚时。一味糊涂。听从伊子恩麟遇事把持各等语。江西省屡被窜扰。抚藩大吏。宜如何振刷精神。维持危局。若如所奏。巡抚则庸懦无能。藩司则贪污不职。必至贻误地方。于大局殊有关系。单懋谦身任该省学政。见闻较确。著即破除情面。将所参各情详查具奏。毋得稍有徇隐。单懋谦如已交卸起程。即著折回江西省城。按照原参该抚藩各节。逐一查明具奏。原摺著钞给阅看。将此由四百里谕令知之。　　

○又谕、有人奏参监司大员品行卑污声名狼藉一摺。据称福建藩司裕铎、前在台湾道府任内。本有贪浊之名。自内调以来。日事荒?。无所不为。抚臣瑞瑸老病聋聩。不能治事。属员视同木偶。无所畏惮。督臣庆端遣人询问。意存迁就各等语。抚藩大吏。责任綦重。似此劣迹昭著。既不足资表率。且无以厌民望而儆官邪。著庆端将所参各节严密查明。据实具奏。庆端前已遣盐法道崇福向瑞瑸询问。何以意存消弭。竟不据实参劾。此次若再徇隐姑容。稍有不实不尽。经朕查出。定将该督一并严惩不贷。原摺著钞给阅看。将此谕令知之。　　

○又谕、前因苗沛霖攻破寿州。剿抚情形。叠经谕令官文等妥为商酌办理。兹据贾臻奏称、苗沛霖自入寿城后。杀害大户不少。翁同书所奏苗沛霖求抚各情。乃系博崇武等授意把持。非翁同书之所欲。苗练现回下蔡。留众二千余人占踞寿城等语。苗沛霖就抚情形。本因皖省兵力不敷。暂为一时权宜之计。现在贾臻所奏、该练有先攻临淮。次攻颍郡。分扑蒙城。占取颍上之信。是该练鸱张情形。以乞抚为缓兵之计。已可概见。前经叠谕官文等筹商。令彭玉麟或带随州黄郡之兵。由三河尖驰援颍郡。现在彭玉麟能否前往。未据覆奏。该抚有地方之责。设任苗练占踞临淮颍上。则将来办理愈形棘手。自应酌度情形。傥苗练尚可就抚。即当遥为声援。俾知畏慑兵威。如情形反侧。亦宜迅速进兵。与袁甲三会合攻剿。其驻扎霍六之提督成大吉等、既与寿城相去甚近。能否即移师前往。并著官文、曾国藩、彭玉麟、李续宜、妥为筹商。相机办理。或乘苗沛霖赴下蔡。即将寿城攻克。夺其所恃。并解散其党与。剿抚均易得手。于皖省必有裨益。袁甲三专办皖省军务。岂容稍有推诿。一误再误。毫无定见。著与翁同书密筹。如果苗沛霖真心归顺。即遵前旨办理。傥万不能抚。翁同书即设法赴霍六约会楚军。克复寿州。朕尚可宽其既往。不予惩处。不得再受人意指。代为具奏。贾臻现署皖抚。驻扎颍郡。苗练既有攻取颍郡之信。自当激励兵团。尽力防剿。岂可一无展布。专待胜保南下为克尽厥职耶。另片奏、首先投苗之守备赵森保等请饬查办等语。守备赵森保等身系武弁。甘心从逆。不可不严加惩治。所有首先投苗之寿春中营守备赵森保、为贼内应之署中营游击朱佩芬、都司柏云锦、无为州千总尽先守备吉玉成、外委朱淮潮、均著即行革职。交彭玉麟查办。以昭法纪。至长发逆贼。有东至正阳与苗练会话之信。已谕知严树森派兵防剿。仍著贾臻固守颍郡。毋得诿为兵单。专待他人援救。傥颍城稍有疏失。朕断不能宽贷也。将此由六百里各谕令知之。　　

○又谕、据贾臻奏、苗沛霖现回下蔡。留众二千余人占踞寿城。又令阜东各圩悉众东下。胜保能抽身一到。不过数旬可了等语。胜保现在攻剿濮范之匪。亟应捣其老巢。自未能移师南下。惟苗沛霖鸱张愈甚。其情形决难就抚。该大臣前奏苗沛霖应抚各节。尚未具悉皖省现在情形。仍著该大臣悉心筹酌。此事关系皖北大局。不得因前奏议抚。稍涉回护。亦不得因朕有此旨。遽行迁就。总当从长计议。或抚或剿。确有把握。方不负朕谆谆询问之意。至胜保能否抽身南下之处。并著迅筹具奏。原摺片均著钞给阅看。将此由六百里谕令知之。　　

○又谕、贾臻奏、探闻长发粤逆。由湖北随州窜至固始之丁家埠周家店一带。声称由阜境之小曹家集渡河。与苗营会话等语。苗沛霖反覆无常。本日据贾臻驰奏情形。能否就抚。尚未可必。现令官文、曾国藩等妥为筹商。如有可乘之机。即将寿城攻克。夺其所恃。皖省官兵攻剿如果得手。该逆等势必西窜豫境。光固等处情形较为吃重。前经寄谕严树森、饬令候补道张曜督带兵勇。驰往剿洗。现在粤匪捻匪句结图窜。仍恐兵力不敷。著该抚添派藩司郑元善、迅即统兵驰赴光固一带。会同张曜协力兜剿。如逆练会合粤匪西趋。即须以全力遏截。毋令阑入豫疆。将此由六百里谕令知之。　　

○以上年江西克复南安府城。并信丰县城解围出力。赏同知蓝锦芳等花翎。知县娄榆等蓝翎。余升叙有差。　　

○以甘肃剿办南川等处撒匪出力。赏西甯办事大臣多慧花翎。　　

○以四川定远县城解围出力。赏游击丁友文等花翎。把总章文秀等蓝翎。余升叙有差。　　

○予安徽寿州殉难守备王舟祭葬世职如游击例。　　

○科尔沁扎萨克图郡王索特那木伦布木等二人于神武门内瞻觐。　　

○辛巳。谕内阁、前因贾桢、周祖培、沈兆霖、赵光奏、请操政权以振纲纪。并皇太后召见臣工礼节。及一切办事章程。应饬廷臣会议。又据胜保奏、请皇太后亲理大政。并另简近支亲王辅政各摺。及御史董元醇前奏一摺。当交王大臣大学士六部九卿翰詹科道。将应如何酌古准今折衷定议之处。妥议具奏。本日据王大臣等、遵将交议各件集议以闻。并单开各事宜。恭呈慈览。钦奉两宫皇太后懿旨。据王大臣等所议。详加披阅。援据典章。斟酌妥善。著即依议行。垂帘之举。本非意所乐为。惟以时事多艰。该王大臣等不能无所禀承。是以姑允所请。以期措施各当。共济艰难。一俟皇帝典学有成。即行归政。王大臣仍当届时具奏。悉复旧制。钦此。朕祇承懿训。谦抑慈爱之怀。实深寅感。敬思朕以冲人。诞膺景命。痛惟皇考大行皇帝遗大投艰。茕茕在疚。幸赖两宫皇太后保护朕躬。亲裁大政。王大臣等黾勉翼为。藉资宏济。惟是徒善不足为政。而制法尤贵从宜。使非政令统一。纲纪修明。何以达群情而正魁柄。两宫皇太后不得已之苦衷。实可昭揭日月。垂示臣民。粤稽往制。汉晋以来。至于有宋。章献宣仁。史册颂美。钦惟母后皇太后圣母皇太后盛德徽称。迥超前古。肆予冲人。幸荷仁慈。参酌成规。折衷时势。暂理庶政。以待朕之躬亲。尔中外文武臣工。作朕股肱。同兹心膂。务各忠赤为怀。勤思辅翼。百尔庶司。恪恭乃职。以襄郅治。俾予典学。日就月将。迨朕亲政之年。孝养两宫皇太后。问膳寝门。承欢璇室。与天下臣民共观厥成。于以上答两宫皇太后慈爱之怀。下慰薄海臣民之望。我皇考在天之灵。实式凭焉。将此宣谕中外知之。　　

○又谕、列圣御极之初。均恭书扁额。悬挂文庙。兹朕寅绍丕基。敬循旧典。命南书房翰林恭书圣神天纵扁额。交造办处成造一分。敬悬京师太学文庙。其墨笔著俟衍圣公孔繁灏到京时。由军机处交领。敬谨赍回。制造扁额。于阙里文庙恭悬。墨笔无庸缴回。即于阙里收藏。所有各直省府州县学。著武英殿摹勒颁发。一体悬挂。　　

○又谕、为政以得人为首务。我朝列圣御极建元。均于三年大比之外。特开乡会恩科。广罗俊彦。今朕缵承大统。宣遵成式。嘉惠士林。著于同治元年举行乡试恩科。二年举行会试恩科。用副朕作育贤才至意。　　

○又谕、户部奏、办理官号票存。酌拟章程。开单呈览。并遵议御史许其条陈官号私亏各摺片。官号官票存现将收清。所有四乾官号字□□羕。著即行撤换。仍勒限三个月。责令该商人将私开票存赶紧清厘。不得稍有延宕。贻累兵民。傥不能依限收清。即遵前旨送交刑部治罪。仍责令保商代为清理。如该保商不能清理。即一并治罪。其五天官号。并著内务府会同办理。　　

○又谕、宝鋆等奏、查办史长春等呈报黑地虚诬。按律定拟一摺。此案涿州民人吴＜?氵凤＞山、承种官地十数年之外。抗不交租。辄将入官抄产拨交庄头屈迎顺等承领之地。指为抄产遗漏。诬控屈迎顺等假冒隐匿。希图蒙充庄头。迨经查明。犹复狡执。实属刁健。吴＜?氵凤＞山著照所拟。发近边充军。准春减为杖一百。徒三年。照律收赎。该犯应交历年租钱。并著内务府勒限严追清款。深州民人史长春、甯津民人段秀生、听从吴＜?氵凤＞山之言。冀图蒙充庄头。辄即捏称涿州民人。赴户部内务府重叠妄报无粮黑地。至一百九十余顷之多。亦属不安本分。应与前次妄捏同报之段学德。均照所拟杖一百。徒三年。准其减为杖一百。递回原籍折责。取保管束。　　

○谕议政王军机大臣等、寄谕吉林将军景纶、署黑龙江将军特普钦。东省官兵。素称劲旅。近来调赴各省军营之吉林黑龙江马队。每以幼弱西丹充数。以致剿捕不能得力。实属不以军务为重。嗣后遇有徵调。该将军等务须选派精壮官兵。驰赴各路军营。听候调遣。毋得仍以幼弱西丹充数。致误事机。将此各谕令知之。　　

○礼亲王世铎等奏、遵旨会议垂帘章程。一、郊坛大祀。拟请遣王恭代。皇上于宫内斋戒。俟数年后奏请亲诣行礼。一、太庙祭享。拟请遣王恭代。皇上于宫内斋戒。祭期前一日。亲诣行礼。俟数年后奏请于祭日亲诣行礼。一、谒陵。御门。经筵。耕耤。均拟请暂缓举行。一、遇元日万寿传胪等大典礼。皇上升殿。均拟请照常举行。一、召见内外臣工。拟请两宫皇太后皇上同御养心殿。皇太后前垂帘。于议政王御前大臣内轮派一人。将召见人员带领进见。一、京外官员引见。拟请两宫皇太后皇上同御养心殿明殿。议政王、御前大臣、带领御前乾清门侍卫等、照例排班站立。皇太后前垂帘。设案。进各员名单一分。并将应拟谕旨分别注明。皇上前设案。带领之堂官照例进绿头签。议政王、御前大臣、捧进案上。引见如常仪。其如何简用。皇太后于名单内钦定。钤用御印。交议政王等军机大臣传旨发下。该堂官照例述旨。一、除授大员。简放各项差使。拟请将应补应升应放各员开单。由议政王军机大臣于召见时呈递。恭候钦定。将除授简放之员钤印发下缮旨。一、顺天乡试会试。以及凡在贡院考试。向系钦命诗文各题。均拟授照外省乡试之例。请由考官出题。其朝考以及各项殿廷考试题目。均拟令各衙门科甲出身大臣届日听宣。恭候钦派。拟题进呈。封交派出监试王大臣赍至考试处所宣示。一、殿试策题。拟照旧章。读卷大臣恭拟。殿试武举。拟请钦派王大臣阅视。照文贡士殿试例。拟定名次。带领引见。一、庆贺表章。均照定例办理。其请安摺。拟请令内外臣工谨缮三分。敬于母后皇太后圣母皇太后皇上前恭进。一、皇上入学读书。未便令师傅跪授。亦未便久令侍立。拟请援汉桓荣授业之仪。于御座书案之右。为师傅旁设一坐。以便授读。钦奉懿旨。依议行。　　

○恭修文宗显皇帝实录。命大学士桂良、为监修总裁官。大学士贾桢、周祖培、礼部尚书倭什珲布、兵部尚书麟魁、为总裁官。吏部左侍郎李菡、右侍郎孙葆元、户部左侍郎文祥、右侍郎宝鋆、礼部右侍郎伊精阿、工部左侍郎单懋谦、为副总裁官。理藩院右侍郎察杭阿、为蒙古副总裁官。　　

○补铸浙江松阳县儒学条记。从巡抚王有龄请也。　　

○以直隶长垣击退窜匪。赏知县刘铠等蓝翎。　　

○追予福建建甯殉难知县韩湛、刘芳云、各建专祠。县丞韩煜、贡生刘芳型等分别附祀。　　

○壬午。以刑部尚书赵光兼署户部尚书。绵森兼署兵部尚书。
  </div>
  <div class="pagination">
   <a href="清实录同治朝实录_page14.html">
    上一页
   </a>
   <span>
    ...
   </span>
   <a href="清实录同治朝实录_page10.html">
    10
   </a>
   <a href="清实录同治朝实录_page11.html">
    11
   </a>
   <a href="清实录同治朝实录_page12.html">
    12
   </a>
   <a href="清实录同治朝实录_page13.html">
    13
   </a>
   <a href="清实录同治朝实录_page14.html">
    14
   </a>
   <span class="current-page">
    15
   </span>
   <a href="清实录同治朝实录_page16.html">
    16
   </a>
   <a href="清实录同治朝实录_page17.html">
    17
   </a>
   <a href="清实录同治朝实录_page18.html">
    18
   </a>
   <a href="清实录同治朝实录_page19.html">
    19
   </a>
   <a href="清实录同治朝实录_page20.html">
    20
   </a>
   <span>
    ...
   </span>
   <a href="清实录同治朝实录_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
