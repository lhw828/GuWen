<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 142 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 142 页/共 367 页</h1>
    <div class="content">　　○刑部山东司主事吴正志言吏科给事中李春开钻刺夤缘得据言路受官之日疏诋员外郎赵南星再疏击郎中姜士昌夫赵用贤吴中行诸臣或留滞周南或愝蹇林壑其气力非如总宪也徒以正士日就危疑一白其冤抑耳奈何谭其改节之重臣则目之为倾陷谭其远弃之孤臣则目之为周比令申有颂言大臣德政之律有许诸人直言无隐之条今春开倡疏御史陈沛林祖述等和之一时台谏业已干颂言之禁而又禁司属之直言天下士可尽箝其口耶迩年以来言者固不乏人诋之者不以为出位即以为沽名才一启吻輙加罪谪又严谕堂官各毖所司可谓至严酷矣然煽乱是非从中指使陷春开于恶者吏科都给事中陈与郊也与郊方王篆用事时与邢个方范顾尔行等投篆门下为客后篆事败五先生相继劣处与郊不知以何术得免叨掌吏垣日招权纳贿沈鲤辛自修张位之去实阴挤之近又朦胧冒荐邢侗等舆论切齿久矣春开一入衙门欢若平生先设为似是之说鼓惑其心志而春开阴堕其术中甘心背公植党而不恤乞将春开与郊重究以为言官党护大臣之戒得旨李春开钻刺夤缘有无实迹本内出位沽名严谕堂官原系朕旨如何说是严酷着吴正志回奏
　　○刑科给事中丁应泰上疏讽大小臣工协恭和衷泛引宋事为喻
　　○工科给事中林材言大臣有缺必公同会推奈何相沿日久浸失初制会推所举不过出吏部之素定者唯唯具题如京营缺尚书而会推郑雒矣贵州缺巡抚而会推张九一矣夫雒之女远嫁于蒋遵箴也以江陵作主盟之父依王篆为系足之媒致令其结发之妻哭女而伤命又勒其坦腹之婿寄籍以快私此等人何以峨冠于八座也九一之身岂生于空桑乎苫块之中酗饮达旦歌舞通宵至若求严世蕃之结欢望张居正之鉴识此等人何以坐镇于一方也愿将雒九一亟赐罢黜仍申饬该部凡所推用必正必公勿容奸而恶直则进退无偏议论自息矣章下吏部
　　○升河南右参议李三才为本省按察司副使管理河工
　　○升尚宝司少卿李桢为顺天府府丞
　　○乙酉改刑部主事张程为尚宝司司丞
　　○升山西按察司副使于达真为河南右参政
　　○协理京营戎政兵部尚书郑雒辩林材疏因求罢黜旨责材摭拾渎扰留雒供职然远嫁事雒亦不能讳也○丙戌宴朵颜等卫入贺头目干买等一百五十员名如例
　　○旌表山东海丰县已故姑妇双节张氏高氏而张氏者吏部尚书杨巍祖母也山东巡抚宋应昌以请仍予祭一坛
　　○云南巡抚萧彦等言滇为极边而腾永为滇极边其伺我如缅其构夷如岳罕之俦不少也滇不可无兵而议兵当先议食查得腾永募兵增至一万有奇岁饷银约一十七万有奇于是有减兵之议今除顺临外腾永之兵尚六千饷不下十万至内地运饷之苦又有不恶言者大理鹤庆蒙化姚安楚雄五郡邑无遗村遗户不死而徙耳客兵不除本色不免则五郡永昌必不可苏顷议留六千则既举两营而留之腾兵鼓噪方藉姚兵为制姚兵动于邪谋空营而出谕以犒赏而悍者散悍而狡者留潜回者且伺吾消息以为动止其包藏祸心视叛散者且甚而永昌之民往往识其姓名恨不剚刅其胸此而复留恐永昌之变不发于兵而必发于民臣等乃量给路费以归之欲留之而不可也腾永皆边地而腾最孤悬近以罕景诸酋勾缅入犯焚施甸窥永昌故姚始称重与腾等腾营见在募兵计二千二百余员名姚营既空乃事体更新之会亦以二千名为率抡选新兵俱尽土著不足则选之乡兵又不足则选之地方之军民又不足则选之附近之丁壮而四方流徙不与焉然兵贵于精法尚乎练当选教师二名教之武艺毋使偷安营伍糜费钱粮会操之日较其能否以行赏罚不出一年皆为边徼有制之兵矣遇有警报通两营之兵悉听参将调度此兵议也姚营新兵既系土著除把总哨官等项俱照旧规及该道原议队长二百名土兵一千八百名各每日增银三厘全给折色令自籴买以省转运之费腾营改补土著后亦照行焉此饷议也再照滇自有事以来无不资力土兵即如迤西之征邓子龙攀花枝之战赖此胜蒗蕖之兵冲锋而其土司至今以将官掩功为恨则土兵之于滇南固未可外视之矣诏允如议
　　○河东盐课先因题派未定多解过山西镇额数银一万六千两少解过宣府镇额数银一万六千两巡盐御史秦大夔请在太仓应发二镇年例银内通融扣补部议仍令运司补解不足其多余者准作下年正课报允
　　○丁亥  世宗肃皇帝忌辰遣伯朱世雍祭  永陵
　　○礼部以明年元旦日立春进献岁发春仪文有诏进春毕庆贺如常
　　○湖广道御史何选言臣前随诸御史至吴时来寓奉旨促出时来下拜诸御史恳求速去自苦之情如此  皇上俯察大臣之志以德意爱之亦宜听其去至詹仰庇与时来人品虽无轩轾但令人空视柏台如履无人之境诚可痛心臣又以知  皇上留仰庇为当得旨既说吴时来詹仰庇原无轩轾如何一去一留进退用舍乃朝廷操柄新进小臣輙任意主张是何政体时来痊可即出仰庇不必再辞
　　○吴正志之论李春开也语侵陈与郊与郊又疑其授指于史孟麟同官互相持辩屡疏交击于是台谏诸臣群起欲攻正志惟御史万国钦周孔教力持以为不可
　　○吴正志回奏言春开钻刺夤缘乃计偕道经维扬所闻至严谕堂官亦孝廉时间科臣邵庶参诚意伯因请申饬所司毋得言事而堂官近又严行约束非谓  圣令如此之严也得旨吴正志肆口妄言及回奏又遮餙支吾全无指实朝廷谕旨輙敢擅自讥评本当重处姑从轻降极边方杂职不许朦胧推用
　　○左副都御史詹仰庇四疏乞休不许
　　○戊子  景皇后忌辰遣伯谭国佐祭  陵寝
　　○先是历官推夜望月食至其时全明未亏亦无占验
　　○左都御史吴时来乞归不许
　　○改刑部左侍郎张孟男为户部左侍郎
　　○改南京吏部右侍郎赵志皋为吏部右侍郎兼翰林院侍读学士
　　○升开原兵备山东右参政成逊为山西按察使整饬蓟州兵备
　　○己丑吏部请严谕大臣言官各安其位不许再起争端覆史孟麟等＜锍-釒＞也又请敕大小臣工勿以偏执而坏纪纲勿以小嫌而伤大体覆丁应泰＜锍-釒＞也旨切责诸臣原无重大兴革及非常用舍安得忿争求胜有失协恭和衷之体俱不允其去○升福建按察司副使李得阳为广东左参政
　　○庚寅月犯轩辕星
　　○吏部尚书杨巍覆林材＜锍-釒＞言郑雒嫁女一节已经奉旨张九一先调外任已而部覆边功抚科＜锍-釒＞荐起补前官今科臣指摘犹曩时议论臣巍未符人望乞归田里旨令九一回籍听用而留巍视事
　　○升霸州兵备副使蒋科为山东右参政兼佥事整饬开原兵备
　　○户部言万历十七年正月起至十二月初十日止除旧管外岁入太仓银三百二十七万有奇岁出太仓银三百四十六万有奇计岁出之数浮于岁入令太仓见在外库银止三十一万有奇查得万历十八年上半年应发年例除辽东镇已经题发宁夏固原二镇上半年扣足应发之数余候下半年补足外其宣府大同山西蓟州永平密云昌平易州井陉甘肃凡十镇年例岁额并补延绥一镇欠少共该银一百三十一万有奇皆系紧急军需今因连岁灾伤蠲停数多各省应解钱粮又多拖欠以致外库不敷查得原贮外窖房银四百万两余十六十七年动支过一百七十五万有奇见在银二百二十四万有奇原备京边紧急支用似应动支一百六万有奇并外库见在银动支二十五万两凑足一百三十一万有奇炤依各边镇应发数目差官解运其下半年年例银两待各督抚等官奏到之日通将各镇收过各项银两谷石与上年节省钱粮酌量扣抵另行议发允之
　　○礼部言各郡王勋臣大臣于万历十六年十七年内病故者俱应辍朝一日拟于本年十二月二十一日报可
　　○辛卯金火二星相合
　　○壬辰命顺天府官祈雪○癸巳以年节赐元辅时行银五十两彩叚四表里次辅国锡爵家屏银四十两彩叚二表里讲官李长春等五员有差
　　○补调简原任湖广右参议张维新于山东
　　○南京太常寺卿郭东乞休不允
　　○升荆州府知府张斗开封府知府王见宾各按察司副使斗福建见宾山西
　　○甲午大学士申时行等将接年所撰孟子讲章四本类写装潢进呈请加观览并发司礼监续刊
　　○大理寺左评事雒于仁上＜锍-釒＞曰臣入京阅岁余仅朝见于  皇上者三此外惟见经年动火常日体软即  郊祀  庙享遣官代之
　　圣政久废而不亲  圣学久辍而不讲臣以是知  皇上之恙药饵难攻者也惟臣四箴可以疗病请敬陈之  皇上之病在酒色财气者也夫纵酒则溃胃好色则耗精贪财则乱神尚气则损肝以  皇上八珍在御宜思德将无醉也何醲味是耽日饮不足继之长夜此其病在嗜酒者也以  皇上妃嫔在侧宜思戒之在色也何幸十俊以开骗门溺爱郑妃惟言是从  储位应建而久不建此其病在恋色者也以  皇上富有四海宜思慎乃俭德也夫何取银动支几十万索潞至几千疋甚至拷宦官得银则喜无银则不喜沂之疮痍未平而鲸凭钱神复入此其病在贪财者也以  皇上不怒而威宜思有忿速惩也夫何今日杖宫女明日杖宦官彼诚有罪置以法律责之逐之可也竟使毙于杖下甚则宿怨藏怒于直臣范俊姜应麟孙如法俾幽滞拘禁抱屈而不伸此其病在尚气者也夫君犹表也表端则影正  皇上诚嗜酒矣何以禁臣下之宴会  皇上诚恋色矣何以禁臣下之淫荡  皇上诚贪财矣何以惩臣下之饕餮  皇上诚尚气矣何以劝臣下之和衷四者之病缠绕心身臣特撰四箴以进对症之药石也望采纳之戒酒箴曰酖彼麯檗昕夕不辍心志内懵威仪外缺神禹＜锍-釒＞狄夏治兴隆晋武衔杯糟丘成风进药  陛下醲醑勿崇戒色箴曰艳彼妖冶食息在侧启宠纳侮争妍误国成汤不迩享有遐寿汉成昵姬历年不久进药  陛下内嬖勿厚戒财箴曰竞彼镠镣锱铢不剩公帑称羸私家尘甑武散鹿台八百归心随炀剥利天命难诛进药  陛下货贿勿侵戒气箴曰逞彼忿怒恣睢任情法尚操切政盭公平虞舜温恭和以致祥秦皇暴戾群怼孔彰进药  陛下旧怨勿藏○乙未宴朵颜等卫入贺头目小思苦等一百七十二员名如例
　　○大学士王家屏言人主置相使辅餋君德职亲任重非庶官比也人主出入起居之节庶官所不及知者相臣得先知之耳目心志之娱庶官敢不敢谏者相臣得豫谏之足以能防欲于微渺百司庶职其将顺之不遑尚何妄议之有妄议之兴咎在相臣失职匡救之不力也顷大理寺左评事雒于仁谓  圣体愆和病在酒色财气列为四箴以进臣初讶其词语狂悖已而思之于仁庶官也于  皇上之起居愆达尚及知能谏臣职亲于庶官反有所不知不谏不知失职也知之而不谏亦失职也安可独罪于仁哉于仁四箴以规  皇上则为妄试之医以备餋生未必非延历之术也若臣者从謏承意缄默苟容上亏  圣明之誉而下陷庶官俾以愚戆蒙不测之威此乃真不忠之臣不可一日在左右者也＜锍-釒＞入并于仁＜锍-釒＞留中数日而有元旦召对之命
　　○起原任南京礼部右侍郎罗万化为南京吏部右侍郎
　　○升山东左布政使叶梦熊为都察院右佥都御史巡抚贵州
　　○丙申巡青右给事中吴之佳等报验过坝大二十四马房等处壮马六百三十四匹驹七十五匹驼四只牛羊驴骡各有数
　　○四川南渠二县饥发仓赈恤
　　○伊庶人典楧卒于高□妻方氏卒于途其子安乐王褒＜火节＞奉钤束卒于周邸万安王褒火□危言其两世三丧乞赐归葬许之
　　○戊戌南京礼科给事中朱维藩言原任总督郑雒为给事中李时华论劾纚纚奏辩陈其功伐反藉是以自表见臣不能无疑尚书杨巍等请视朝御讲旨以为文言沽誉臣不能无惧望  皇上戒谕各臣凡遇人言不必争辩求胜言之有益于政治者乞赐茹纳以广翕受之量至如邹元标之直气海内孰不仰之者吏部推补  陛下似有难色又如姜应麟孙如法俱以昌言植纲常之大而久锢于边疆何以服天下之心章下所司
　　○光禄寺少卿王汝训言吏科都给事中陈与郊渎乱朝政为顺德推官因顾尔行结纳王篆为给事中滥受朝觐官馈遗工部尚书何起鸣与都御史辛自修讦奏满朝不直起鸣与郊从旁力诋自修以致去位荐原任都御史张九一推用贵州巡抚不几日而论罢原任礼部尚书沈鲤侃侃有古大臣之风与郊阴嗾给事中陈尚象捏词装诬以致不安其位赵南星王继光万自约＜锍-釒＞论都御史吴时来等与郊迫令给事中李春开横击之已而史孟麟吴正志交章论列则又毁孟麟以买交诬正志为受指今日荐巡抚明日荐两司每＜锍-釒＞一出人皆疑其为谢重贿而酬私交新进诸臣不受金币珍宝结其欢心谏垣重地据为垄断诸所善者倡之保留诸所不快者则佐之攻击势焰熏灼倾动中外大臣修长厚之名不言台省恶伤其类不言部臣吴正志才发其奸投荒徼之外矣臣不胜愤嫉誓为国家伐奸敬＜锍-釒＞罪状上闻章下吏部
　　○己亥赐四辅臣吊屏门神笺纸葫芦等物及讲官五员各有差
　　○楚王华奎以千金赈恤贫宗写敕奖励
　　○加狭西按察使分守西宁道张思忠为右布政使分守炤旧
　　○升狭西右参政房如式为山西按察使○工部尚书石星因传造大红纻丝纱罗赏用不敷言今四方灾伤民穷财尽虽一丝一缕亦所难辩乃今月派织蟒叚六百前月派织潞五千曾不几时而传造之旨再下非所以广仁恩昭俭德也乞将旧贮叚疋通融那用允之
　　○提学御史杨四知请京师各坊建立社学以训童蒙允之
　　○四川巡按傅霈言酉阳宣抚冉维屏献大木二十根价逾三千当炤例量给服色工部覆本官见授正四品散官服色今应加武职从三品服色终身合钦赏表里以为土官输诚之劝从之
　　○壬寅传  上谕朕体未安  庙享恐难成礼命公徐文璧恭代
　　○大学士申时行请元旦新春炤常受贺
　　○癸卯行  大祫礼于  太庙遣公徐文璧代侯李言恭吴继爵分献两庑先期祭告  太庙  祧庙遣公徐文璧驸马侯拱宸行礼○赐四辅臣收回祭设各一卓
　　明神宗显皇帝实录卷之二百一十八
　　(以下四页内容与前四页重复)
　明神宗显皇帝实录卷之二百一十九
　　万历十八年正月甲辰朔立春  上不御殿免百官朝贺顺天府官进春
　　○以正旦令节赐辅臣上尊珍馔  上御毓德宫召辅臣申时行许国王锡爵王家屏入见于西室御榻东向时行等西向跪至词贺元旦新春又以不瞻睹  天颜叩头候起居  上曰朕之疾已痼矣时行等对曰  皇上春秋鼎盛神气充盈但能加意调摄自然勿药有喜不必过虑  上曰朕昨年为心肝二经之火时常举发头目眩晕胸膈胀满近调理稍可又为雒于仁奏本肆口妄言触起朕怒以致肝火复发至今未愈时行等奏  圣躬关系最重无知小臣狂戆轻率不足以动  圣意  上以雒于仁本手授时行云先生每看这本说朕酒色财气试为朕一评时行方展＜锍-釒＞未及对  上遽云他说朕好酒谁人不饮酒若酒后持刀舞剑非帝王举动岂有是事又说朕好色偏宠贵妃郑氏朕只因郑氏勤劳朕每至一宫他必相随朝夕间小心侍奉勤劳如恭妃王氏他有长子朕著他调护照管母子相依所以不能朝夕侍奉何尝有偏他说朕贪财因受张鲸贿赂所以用他昨年李沂也这等说朕为天子富有四海天下之财皆朕之财朕若贪张鲸之财何不抄没了他又说朕尚气古云少时戒之在色壮时戒之在斗斗即是气朕岂不知但人孰无气且如先生每也有童仆家人难道更不责治如今内侍宫人等或有触犯及失误差使的也曾杖责然亦有疾疫死者如何说都是杖死先生每将这本去票拟重处时行等对曰此无知小臣误听道路之言轻率渎奏  上曰他还是出位沽名时行等对曰他既沽名  皇上若重处之适成其名反损  皇上圣德唯＜宀十见＞容不较乃见  圣德之盛复以其＜锍-釒＞缴置御前  上沉吟答曰这也说的是到不事损了朕德却损了朕度时行等对曰  圣上圣度如天地何所不容  上复取其＜锍-釒＞再授时行使详阅之时行稍阅大意  上连语曰朕气他不过必须重处时行云此本原是轻信讹传若票拟处分传之四方反以为实臣等愚见  皇上宜照旧留中为是容臣等载之史书传之万世使万世颂  皇上为尧舜之君复以其＜锍-釒＞送御前  上复云如何设法处他时行等云此本既不可发出亦无他法处之还望  皇上宽宥臣等传语本寺堂官使之去任可也  上首肯  天颜稍和因先生每是亲近之臣朕有举动先生每还知道些安有是事时行对曰九重深邃宫闱秘密臣等也不能详知何况疏远小臣  上曰人臣事君该知道理如今没个尊卑上下信口胡说先年御史党杰也曾数落我我也容了如今雒于仁亦然因不曾惩创所以如此时行等曰人臣进言虽出忠爱然须从容和婉臣等常时惟事体不得不言者方敢陈奏臣等岂敢不与  皇上同心如此小臣臣等亦岂敢回护只是以  圣德圣躬为重  上曰先生每尚知尊卑上下他每小臣却这等放肆近来只见议论纷纷以正为邪以邪为正一本论的还未及览又有一本辩的使朕应接不暇朕如今张灯后看字不甚分明如何能一一遍览这等殊不成个朝纲先生每为朕股肱也要做个张主时行等对曰臣等财薄望轻因鉴人前覆辙一应事体上则禀  皇上之独断下则付外廷之公论所以不敢擅自主张  上曰不然朕就是心先生每是股肱心非股肱安能运动朕既委任先生每有何畏避还要替朕主张任劳任怨不要推诿时行等叩头谢曰  皇上以腹心股肱优待臣等臣等敢不尽心图报任劳任怨四字臣等当书之座右朝夕服膺语毕时行复进曰  皇上近来进药否  上曰朕日每进药二次时行等云  皇上须慎重拣选良药  上曰医书朕也常看脉理朕都知道时行等云  皇上宜以保养  圣躬为重清心寡欲戒怒平情  圣体自然康豫矣时行等又云臣等久不瞻睹  天颜今日幸蒙宣召刍荛之见敢不一一倾吐近来  皇上朝讲稀疏外廷日切悬望今  圣体常欲静摄臣等亦不敢数数烦劳起居但一月之间或三四次间一临朝亦足以慰群情之瞻仰  上曰朕疾愈岂不欲出即如  祖宗庙祀大典也要亲行  圣母生身大恩也要时常定省只是腰痛脚软行走不便时行等又云册立  东宫系  宗社大计望  皇上蚤定  上曰朕知之朕无嫡子长幼自有定序郑妃再三陈请恐外间有疑但长子犹弱欲俟其壮健使出就外才放心时行等又云  皇长子年已九龄蒙养豫教正在今日宜令出阁读书  上曰人资性不同或生而知之或学而知之或困而知之也要生来自然聪明安能一一教训时行等对曰资禀赋于天学问成于人虽有睿哲之资未有不教而能成者须及时豫教乃能成德  上曰朕已知之先生每回阁去罢仍命各赐酒饭时行等叩头谢遂出去宫门数十武  上复命司礼监内臣追止之云且少俟  皇上已令人宣长哥来著先生每一见时行等复还至宫门内立待良久  上令内臣觇视申阁老等闻召长哥亦喜否时行等语内臣云我等得见  睿容便如睹景星庆云真是不胜之喜内臣入奏  上微哂颔之有顷  上命司礼监二太监谓时行等可唤张鲸来先生每责训他时行等云张鲸乃左右近臣  皇上既已责训何须臣等司礼监入奏  上复令传谕云此朕命不可不遵有顷张鲸至向上跪时行等传  上意云尔受  上厚恩宜尽心图报奉公守法鲸自称以多言得罪时行等云臣事君犹子事父子不可不孝臣不可不忠鲸呼万岁者三乃退司礼入奏  上曰这才是不辱君命久之司礼监大监传言  皇长子至矣  皇三子亦至但不能离乳保遂复引入西室至御榻前则  皇长子在榻右  上手携之  皇三子旁立一乳母拥其后时行等既见因贺  上云  皇长子龙姿凤目岐嶷非凡仰见  皇上昌后之仁齐天之福  上欣然曰此  祖宗德泽  圣母恩庇朕何敢当时行等奏  皇长子春秋渐长正当读书进学  上曰已令内侍授书诵读矣时行云  皇上正位东宫时年方九龄即已读书  皇长子读书已晚矣  上曰朕五岁即能读书复指  皇三子是儿亦五岁尚不能离乳母且数病时行等稍前熟视  皇长子  上手引皇长子向明正立时行等注视良久因奏云  皇上有此羙玉何不蚤加琢磨使之成器愿  皇上蚤定大计  宗社幸甚乃叩头出随具＜锍-釒＞谢是日时行等以传免朝贺特诣会极门行礼忽闻宣召急趋而入历禁门数重乃至毓德宫从来阁臣召见未有至此者且  天语谆复  圣容和晬蔼然如家人父子  累朝以来所未有也
　　○丙午  宣宗章皇帝忌辰祭  景陵遣新宁伯谭国佐行礼
　　○大学士申时行等奏昨蒙  皇上召见臣等于毓德宫  天语春温  圣容开霁  皇上一言如镌金石臣等一见如睹日星  宗社大计须臾立决臣等伏见  皇长子年龄已茂气体已充正当就传之时乞  皇上亟下明诏以今春举行册立大典及出阁诸礼又见  皇子并侍膝前未有章服此皆立号未正等威未隆乞于  皇长子册立之日并  皇三子一并册封＜锍-釒＞入  上曰昨已命卿等自见外虽岐嶷内本质弱豫教已知册立候旨行不必再有烦扰以间天性
　　○戊申升山东副使胡希舜为狭西左参政督粮
　　○原任总督仓场户部左侍郎毛纲卒命祭葬如例纲顺天蓟州人嘉靖癸丑进士累官右佥都御史巡抚辽东未任以奔丧不候代被论降浙江参政升右副都御史抚治郧阳兵部右侍郎历今官寻以京察致仕纲赋性伉直其再起以升迁大骤不满人望而抚郧多惠政居家孝友有足多者
　　○己酉大理寺题评事雒于仁以病乞回籍  上以雒于仁出位妄言朕已姑容今又托疾规避令革职为民
　　○升太常寺卿陈于陛为都察院左副都御史
　　○庚戌以孟春时享  太庙遣公徐文璧代
　　○辛亥  上敕谕六部都察院科道等官曰朕惟国家选任贤能布列在位部院修政肃纪为庶僚表仪科道绳愆紏邪为朝廷耳目所委以分猷共念安利国家者也朕总揽乾纲图惟化理孜孜不怠近因心肝之火时触辄发深居静摄未即痊安所以视朝稍稀章奏间有停留从容断决若使朕躬复旧  祖宗庙祀大典岂不欲朝夕定省惟一时偶疾未能遂心非朕倦勤而自偷逸也至于左右近臣不过承旨办事朕皆独断纵有一二狥私坏法朕自有处治岂敢为奸近来诸司官员多有不务本等职业不畏  祖宗法度或轻信讹言沽名卖直诬讪君上或妄生议论扰乱国是排挤端良或窥采观望煽惑人心或邀结附和颠倒公论言路原无阻塞动辄借口诏旨方行禁革公然违犯彼奏此辩甲是乙非章奏满前使朕不得遍览如此纷乱是何朝纲辅臣为朕股肱心非股肱安能自运朕已召见面谕责以任劳任怨为朕主张无得推诿尔等受朕委托各有职司事有当行不得顾忌＜矢见＞避言务可采不得混淆烦渎频年天变民穷其过岂独在朕尔等务要洗心涤虑率职奉公以副朕任人图治至意如负朕命国有宪章钦哉毋忽初阁臣撰拟敕稿进览  上亲更定数语如一二狥私坏法朕自有处治及沽名卖直扰乱国是皆御笔添注云
　　○升光禄寺卿卢维祯为太常寺卿
　　○礼部奏  皇长子年已九龄及并新岁乞敕择日具仪举行册立大典并请出阁读书得旨皇子体质尚弱纷纷烦扰意欲离间乎仍候旨行
　　○壬子光禄寺少卿王汝训奏劾吏科都给事中陈与郊险诐嵬琐浊乱朝政言日者奉旨非会荐不得私举市恩与郊故违＜锍-釒＞荐原任都御史张九一趣吏部推用巡抚贵州不几日而论罢原任礼部尚书沈鲤鲤侃侃有古大臣风与郊为所厚求考官不得嗛之阴嗾给事中陈尚象掜语装诬以致不安其位赵南星王继光万自约＜锍-釒＞论都御史吴时来等中外称快与郊不胜私愤迫令给事中李春开横击言者春开咋舌引罪痛自悔责己史孟麟等交章论列则又毁孟麟以卖交诬吴正志为受指凭藉口舌鼓簧众听尚书杨巍常语侍郎赵焕曰陈与郊真小人不知何故夤缘升转又云言者以言为职今嘿嘿者显荣谔谔者外补言者不论是非被言者不论邪正务为摸棱委曲以决裂政体乞敕吏部以后题覆章奏及推升科道官务要从公甄别毋挟私昵＜锍-釒＞下所司
　　○吏科都给事中陈与郊辩王汝训诋诬＜锍-釒＞入并下部议○吏部尚书杨巍奏言臣原未訾与郊为小人汝训漫然加臣不知何谓巡抚张九一以边功抚臣奏荐推用初不以与郊故与郊乌得而趣之科道诸臣或内或外随宜量用何尝有轩轾于其间又言近日诸臣建言臣往往调停其间不过欲诸臣勉修职业保国家无事乃谓臣决裂政体汝训以一卿寺攻讦言官此则非政体之大者  上曰言官为朝廷耳目以紏察弹劾为职京堂官擅自参论箝制言官大坏政体王汝训调南京用陈与郊照旧供职
　　○癸丑升右通政张汝济为光禄寺卿
　　○兵部题剿叛酋杨九乍等有功参将郭成等纪录土知府禄荣等分别奖赏从之
　　○巡视京营科道官洪有复等奏言  寿宫做工班车人多工少若必待三拨工完不惟日月稽迟抑且月粮不继宜及时放归以恤军力部议以工程浩大量留五百名应用并乞申饬以后非系重大事情请旨差委者不得概用班军诏如议行
　　○甲寅兵部以三年京营阅视例应钦命太监一员  上命张诚同往
　　○  孝恪皇后忌辰祭  永陵遣武进伯朱世雍行礼
　　○命镇守狭西总兵官署都督同知张臣以原官挂印镇守甘肃等处
　　○戊午  潞王翊镠奏景王遗下庄田等项已蒙赐给臣府管业该巡抚官以册籍未完欲行题请议令有司徵角□羊乞敕仍照原议给臣管业  上已赐允户部覆湖广抚按官奏景府遗下实在庄田房屋等项岁该徵银三万八千二百四十八两有奇卫辉去该省千有余里该府自行徵收往返骚扰难免侵渔拖欠之弊有司徵收成化年间事例宜遵旧制责令完角□羊奉旨庄田地土查勘明白还给该府管业差去人员违旨犯法的抚按官指名参奏
　　○兵部覆应天巡抚周继等奏苏州府城垣岁久颓坏欲于常镇二府积剩海防银内动支一万六千八十两委官修理又议巡抚标下设坐营中军官一员统领标兵巡兵并苏州一卫官军俱如拟行
　　○庚申  英宗睿皇帝忌辰祭  裕陵遣永康侯徐文炜行礼
　　○诏发太仆寺马价银一万两于蓟镇以备春防犒赏
　　○调补分守宣府东路永宁等处右参将黄明臣分守大同西路地方分守山西太原等处左参将张充实分守宣府东路永宁地方
　　○命原任后军都督府佥书署都督佥事刘承嗣充总兵官镇守狭西等处地方
　　○巡抚湖广都御史邵陛奏兴国州系湖湘右掖南接江西瑞昌县伪汉陈友谅遗孽改姓柯氏与部曲谈吴王三家逋居兴瑞连界之所子孙日益蕃衍或百十为群击牛享士白昼劫夺将来必有叵测之患议于界首堡地方专设一县使隶兴国以便防御又以黄梅县与南直宿松太湖接壤向为盗贼渊薮议于直隶陈汉山地方添设防兵而以原设安庆守备移驻统领＜锍-釒＞下部议
　　○辛酉礼部以今年庚寅请  上亲祭  东郊  上命暂遣公徐文璧行礼
　　○壬戌辅臣申时行等以豫教已有  明旨请  皇上亲定出阁吉期＜锍-釒＞入留中
　　○升吏科都给事陈与郊为太常寺少卿提督四夷馆
　　○甲子改南京光禄寺少卿董裕为光禄寺少卿
　　○刑部侍郎詹仰庇以病乞休不允
　　○吏部尚书杨巍以病乞休  上慰留不允
　　○升山东副使吴同春为山东右布政使管理漕运事务○乙丑巡抚甘肃李廷仪奏言十月十二日套虏吉囊紏合火落赤等指抢生番两路并进侵犯射死居民抢掠牲畜乞敕兵部查议虏酋吉囊等容臣等差通官诘责如果认罪罚服免革市赏如或不悛重则问罪兴师轻则闭关谢绝以为款虏犯顺者之戒并行巡按御史分别各官功罪有无隐匿  上令兵部议覆
　　○巡按广东御史黄正色奏议防珠池四事一添设官兵以扼险要一限制船器以去盗资一分信盘诘以遏入路一重惩窝贩以杜匿藏俱如议行
　　○丁卯命左春坊左谕德兼翰林院侍读曾朝节右春坊右谕德兼翰林院侍读陆可教充  玉牒纂修官
　　○戊辰  孝静毅皇后忌辰祭  康陵遣南和伯方烨行礼
　　○升河南参议李化龙为山东提学副使○升广东参议李蕴为贵州威清兵备副使
　　○辛未升南京大理寺卿张槚为工部右侍郎
　　○以万全都司佥书李茂春充大同入卫游击  壬申  仁圣懿安康静皇太后圣节奉旨免朝
　　○赐四辅臣上尊珍馔
　　明神宗显皇帝实录卷之二百一十九
　明神宗显皇帝实录卷之二百二十
</div>
    <div class="pagination">
<a href="明实录神宗实录_page141.html">上一页</a><span>...</span><a href="明实录神宗实录_page137.html">137</a><a href="明实录神宗实录_page138.html">138</a><a href="明实录神宗实录_page139.html">139</a><a href="明实录神宗实录_page140.html">140</a><a href="明实录神宗实录_page141.html">141</a><span class="current-page">142</span><a href="明实录神宗实录_page143.html">143</a><a href="明实录神宗实录_page144.html">144</a><a href="明实录神宗实录_page145.html">145</a><a href="明实录神宗实录_page146.html">146</a><a href="明实录神宗实录_page147.html">147</a><span>...</span><a href="明实录神宗实录_page143.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
