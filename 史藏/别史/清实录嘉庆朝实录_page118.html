<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 118 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 118 页/共 523 页</h1>
    <div class="content">
○又谕、陆有仁奏、陕省寨勇。无不齐心合力。遇有零星败窜贼匪。屡次搜获送官。深堪嘉许。但陆有仁当出示晓谕各处乡勇。遇有官兵追贼相近。即应出寨协助。其被官兵剿败零星窜近各寨贼匪。乡勇当奋力擒缚解送附近军营、或地方官、审明实系真贼。自当量为奖赏。至教匪一经投出。即属良民。若乡勇等因挟嫌报复。遽行戕害。不但不能邀功。必当治以擅杀之罪。于缉匪之中。仍寓安良之意。方为妥善。将此谕令知之。　　

○拨广东藩库银二十万两解往湖北。以备军需。　　

○拨江西藩库银十一万两。解往陕西备赈。　　

○丙辰。上诣时应宫拈香。　　

○谕内阁、国家经费有常。惟正之供。著为岁额。朕轸念民依。凡遇地方水旱偏灾。一经疆吏封章入告。无不立沛恩施。分别蠲缓。俾闾阎生计。日渐充饶。即军兴以来。动拨饷银不下数千万。俱由帑项发往。从未丝毫科派。扰累民闲。至钱粮漕米。均系正供。百姓等自宜踊跃输将。早完国课。向来外省各州县。往往将百姓已完钱粮。作为挂欠。此等积敝□大。朕所深知。固应有犯必惩。以儆贪墨。然实欠在民者。亦复不少。即如闽省每年报销钱粮。仅止六七分以上。任意抗延。并有因推收过户纠缠不清。致将正项钱粮。互相推诿。雍正年闲曾将田面田根名色。概行革除。何得至今复沿陋例。总由一二刁民玩延成习。不独福建一省为然。似此积欠相仍。伊于胡底。著各该督抚转饬地方官、于徵收钱粮事务。实心经理。年清年款。若不肖州县仍敢以完作欠。一经查出。即当指名参办。傥系刁民抗不完交。亦应严办以杜刁风。并著各州县随时劝导。俾共知大义。激发天良。及早输纳。免蹈罪愆。无负朕谆谆告诫至意。将此通谕知之。　　

○以刑部右侍郎初彭龄、知武举。刑部左侍郎祖之望、为武会试正考官。詹事府少詹事茅元铭、为副考官。　　

○缓徵江苏江浦、六合、萧、砀山、邳、宿迁、海、沭阳、八州县、大河、徐州、二卫、水灾本年次年漕粮额赋。并旧欠各项银米。　　

○丁巳。谕内阁、据左右翼前锋统领等奏称、于本年十月十五日起。率领各章京护军等、照例演习步围等语。我朝定鼎之初。城外左近地方。尚未遍行开垦。犹有禽兽栖止。是以曾派官兵演习步围。藉以肄武。今承平日久。城外左近。俱已耕种田亩。并无长林丰草。安有禽兽。若仍派官兵行围。不过虚应故事而已。朕综理庶政。惟在崇实。不尚虚文。各大臣俱宜实心实力。督率该管兵丁、按时操演。以臻精锐。何必务此虚文。若拘泥定例。演习步围。转误兵丁操练。尤为不可。将此传谕该管大臣等、嗣后各营演习步围一事。著永远停止。　　

○德楞泰奏报、歼毙首逆龙绍周、全股埽荡。并设法翦除零星散匪。得旨奖赉。德楞泰、赛冲阿温春、均下部议叙。弁兵赏赉有差。　　

○以故一等公安禄弟安成、袭爵。在御前侍卫上行走。　　

○戊午。上御太和殿视朝。王以下文武升转各官谢恩。。　　

○谕内阁、刑部奏、审拟放米迟延、并捏报完竣之监督德永等、分别革职办理一摺。已依议行矣。其逾限未领俸米各员。另缮清单进呈。例不准复行支领。但据单开限外未领者。共有二十二员之多。内奕绪系应领二品半俸。伊职分较大。何至逾限不领。应不准其补支。其余各员。著加恩准其各按品级支领一半。以示格外体恤至意。嗣后如再逾定限。不独将该员应领米石、照例扣留存仓。并当治以迟延之罪。　　

○兵部以武会试中额请。得旨、汉军取中四名。奉天取中一名。直隶取中六名。陕甘取中四名。广东取中六名。河南取中三名。山东取中五名。江苏取中一名。安徽取中二名。山西取中三名。湖北取中三名。湖南取中一名。四川取中三名。广西取中一名。福建取中三名。浙江取中三名。江西取中二名。云南取中二名。贵州取中一名。　　

○以直隶正定镇总兵官扎勒杭阿、为乌噜木齐提督。直隶张家口副将玛富塔、为正定镇总兵官。　　

○免阿克苏所属阿哈雅尔村被水回民本年应纳官粮。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之八十九　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆六年。辛酉。十月。己未。旌表守正被戕陕西留坝厅民易子章妻邹氏。　　

○再展八旗内务府三旗兵丁。应扣借支库银限期两月。　　

○庚申谕内阁、前据莫瞻菉奏称、阌乡等处尚须添设都司等官。当经谕令颜检悉心妥议。兹据颜检覆奏情形。阌乡距潼关甚近。潼关向设副将一员。为陕省东南保障。即可为阌乡西面屏藩。且该县系陕州所辖。该州原设都司足资控制。自无须另行添设。至伏牛山之孙家店。该侍郎自因从前曾有贼踪阑入。是以请添千把各员在彼防守。但嘉庆二三年闲。该处守备调往他处堵御。贼匪偶得乘闲偷越。并非奔窜熟由之处。况此时大功将次告蒇。各路防守兵丁。均已陆续彻回。是孙家店守备。亦早经回至本汛。可以专驻巡防。岂有于各隘口遍为添设专员之理。莫瞻菉特为保护桑梓起见。又因近年教匪。曾在该处滋扰故有此奏。今既查明无庸添设。俱著照部议行。　　

○又谕、谢启昆奏、代进安南国王例贡表奏一摺。该国例贡。前已有旨、谕令将庚申年贡品、与前届应进之贡。俱于壬戌年一并呈进。此时该国王表奏。不特恭进戊午庚申等年例贡。并将下次甲子例贡。一体呈进。恳准该国陪臣于壬戌年进京瞻觐。该国王自因年来与农耐构衅。欲豫备职贡。遣使来京不过表其格外恭顺。希冀朕俯加鉴察。或可邀天朝恩助。但此意亦不必明言。该国王既恳将甲子例贡、于壬戌年遣使来京呈递。若不准其附进。转非所以示体恤。著谢启昆传谕阮光缵、以该国远处海峤。梯航万里。甲子贡期距壬戌不远。分年呈进。未免跋涉为劳。已奏明大皇帝鉴其忱悃。特加恩准其将戊午庚申壬戌甲子四次例贡。俱于来年一并遣使来京呈进。用昭徕远怀柔至意。将此谕令知之。　　

○辛酉。谕军机大臣等、吉庆等奏、夷洋盗匪陈添保、携眷投诚、应否免罪等语。向来海洋盗匪。遇有率领夥众投出者。往往赏给顶带。陈添保系著名巨盗。曾受安南伪封。情罪尤重。今悔罪投出。自未便仍予顶带即照该督等所请、将陈添保及伊子家属。安插南雄府交营县管束。并明白谕知、以伊受安南伪封罪应凌迟。姑念自行投出。宥其一死务须知感知惧。安静守法。勉为良民。若再有生事之处。必当严办不贷。又据另摺奏、粤东偶被飓风、查勘田禾并无伤损、不致成灾吹坏房屋船只、动项抚恤等语。所奏似近粉饰。粤东高廉等府。猝被飓风。房屋船只俱有损坏。并伤毙兵丁商民至数百名之多。安得以田禾并无伤损。即称勘不成灾。现据开报抚恤银两。约需四千余两。岂能遍及。除将被风吹损商渔船只、居民房屋、给予修费、及伤毙兵丁商民、赏给银两、准其作正开销外。著吉庆等再行确切查明。如尚有应行加恩之处。即速据实具奏。候朕另降恩旨。不可稍存讳饰。　　

○又谕、长麟奏、审拟汉民私赴番地谋殴肇衅、并铁布生番挟嫌抢夺一摺。此案王一血保等、以内地民人私赴番地。被逐出境。又挟嫌谋殴。将番众鹞子卖钱分用。以致番子等纠众报复。将伊家牛只财物抢夺洩忿。在番众固属不法。而推其致衅之由。实属汉民滋事。若祇将该番严办。转似内地袒护汉民。无以折服番众之心。而此等滋事汉民。亦无所示儆。长麟审拟此案。将汉民王一血保等三人。拟发吉林。番民察克拟发广东。两无偏向所拟尚为允协。已交刑部核议矣。至摺内所称、请将首先被获之番民木兹力一犯、宽免治罪等语。木兹力始虽听纠抢夺。嗣因患病并未同行。且能将案内各犯拏获过半。尚知畏惧。不但该番罪名应予宽免。并著长麟量加奖赏。所有现在未获各犯。谕令帮同查拏伊等声息相通。易于踪迹。案犯无难弋获也。将此谕令知之。　　

○贷湖南武陵、龙阳、二县、被水灾民种麦工本。并武陵县、修理堤垸银。　　

○癸亥。上诣雍和宫行礼。宣仁庙凝和庙火神庙拈香。　　

○谕内阁、额勒登保于嘉庆元年冬闲。攻克湖南平陇贼巢。曾经赏给侯爵。并双眼花翎。二年春闲。苗疆事竣。带兵前往湖北。因剿办教匪迟延。革去侯爵。授为伯爵。又因擒捕首逆覃加耀。办理迟缓。革去伯爵、及领侍卫内大臣、都统。后复授为经略大臣。又因屡次歼擒首逆冷添禄、阮正漋、庞洪胜、伍金柱、王廷诏、高三、马五、节经加恩复予优擢。递封二等子爵。赏还双眼花翎。数年以来。所至之处、身先士卒。调度有方。杨遇春等节次生获渠魁。皆系额勒登保分出兵力。调遣合宜故能所向克捷。将十余万之贼、歼除殆尽。所余仅十分之一。现在川北地方。惟李彬一股、夥匪尚有二千余人。较之从前擒获各首逆股内人数。亦相去悬绝。目下额勒登保复带兵前往通江一带。奋力截剿。即日定可歼净其另摺所奏军务戡定情形。及搜捕余匪办理善后各事宜。皆与朕每日指示军机大臣等意旨不谋而合。具见额勒登保胸有把握筹画全局悉中肯綮。深堪嘉奖。额勒登保著加恩晋封三等伯。并赏给黄面貂皮马褂一件。俟李彬一股剿净后。再加懋赏。德楞泰亦因平苗蒇功。赏给子爵、及双眼花翎。嗣剿办教匪在谷城杀贼千余。复赏用紫缰。旋因追剿齐王氏姚之富等未能迅速将伊所得世职花翎、紫缰、革去。自嘉庆四年以后。节次歼擒首逆冉文俦、高均德、杨开第、徐国谟等而其功绩最著者尤在截剿偷渡嘉陵江股匪生擒首逆冉添元。保全川西数百万生灵。至今该处民人。无不感颂。叠次加恩递封为一等子。赏还双眼花翎。本年又将徐添德龙绍周、两股剧贼。全行歼灭。厥功甚伟。著加恩晋封二等伯。并赏给黄面貂皮马褂一件此时川东惟汤刘二逆、尚有二千余人。德楞泰现由夔州入山迎击。与勒保两面夹剿。即可尽数埽除。俟汤刘股匪办理完竣。再当加恩优奖。赛冲阿、温春、在德楞泰一路带兵剿贼凡德楞泰所得之功。伊二人俱协同出力虽叠次仰邀恩赏。交部议叙。尚未得有世职。此次歼毙龙绍周、伊二人带兵剿办。赛冲阿著加恩赏骑都尉世职。并赏给海龙马褂一件温春、著赏云骑尉世职。并赏给黄面乌云豹马褂一件。以示奖励。至军机大臣庆桂、董诰戴衢亨数年以来。承旨书谕。尚能周到勤勉著加恩交部从优议叙。成德本年甫令在军机处行走。亦著加恩交部议叙。军机章京章煦、自剿办教匪以来。所有军营事件。系一手缮办。是以节次加恩升擢。昨因升用大理寺少卿。军机大臣奏明、不应在军机章京上行走。特降旨暂留。并著加恩交部从优议叙。其余出力章京等、著庆桂等择其尤为勤慎者奏明交部议叙。　　

○谕军机大臣等、吴熊光等奏会筹苗疆边备情形。酌请裁彻留防兵勇减省经费一摺。据称黔省剿捕事宜。早经完竣。而楚省鸡笼等寨大加惩创之后。众苗咸知敛戢。现在地方宁帖。请将凤属乾属原续留防官兵乡勇。先行裁彻。其永绥厅等属原防兵勇。暂留弹压。陆续再行减彻。以昭慎重等语。湖南三厅地方、苗情既属安静。所有前项留防兵勇。原可量加裁彻。但苗情反覆无常前此见官兵乡勇分投驻劄。严密防范。自必心存畏慑。不敢生事。傥兵勇裁彻之后。故智复萌潜出抢掠。又须檄调他处兵丁。而乡勇一经裁彻之后。复行雇募。转为费力。并恐裁彻之乡勇。未能安置得所。均须慎重办理。据摺内称现彻原续留防兵勇。均于本年九月初一日住支盐粮。其各处未彻之兵勇尚多。著吴熊光等酌量情形。如屯田不敷分给仍须暂行留驻分防。即多费数月盐粮。亦所不计总应察看苗情实在安静帖服。可以放心再将各处兵勇陆续裁彻。毋庸亟亟也。　　

○以歼毙首逆龙绍周功。拔乡勇李大朝、为千总并赏蓝翎。赏蓝翎千总史定川、花翎。乡勇魏忠才林材、七品顶带外委张兴邦等、升赏有差。　　

○以剿除龙绍周全股贼匪功。升副将李应贵为总兵。参将马应国、为副将。知县徐士林、为知州。盐大使米乔龄、为知县。并赏蓝翎。赏头等侍卫达勒精阿、副都统衔。参将马济游击涂升、骁骑校常德、领催福柱、巴图鲁名号。防御乌林德、阿布当阿、骁骑校图勒斌、富兴、都司彭家栋、花翎。骁骑校吉勒彰阿等、蓝翎。　　

○甲子。上以庄敬和硕公主行初定礼。御保和殿赐皇子、王、公、大臣、额驸等宴。　　

○谕内阁向来地方偶遇灾赈。例止给发银米。俾资食用。并无散放棉衣之事。本年近畿一带被水较重实非寻常偏灾可比。当经降旨截留漕米六十万石动拨帑银一百五十万两。并以工代赈。为费亦不下百余万。现届开放大赈之期气候已属严凝。念穷黎等无衣御寒。特发给帑银。置购棉衣数万件。交顺天府五城分地同日散给。今据汪承霈西成等、奏请派员监放。所有顺天府奏永定门外之海会寺右安门外之三官庙二处。著派文职大员刘权之、范建丰、扎郎阿、莫瞻菉、高杞、祖之望、吉纶、戴均元、那彦成、茅元铭、武职大员春宁、德麟、庆长、积拉堪、丹巴多尔济、共十五员。分往监放其五城地方十厂。除都察院堂官西成舒聘、万宁、陈嗣龙、刘湄、分往外。著添派先福、广泰、蒋予蒲、广兴、范鏊、分赴各厂。会同该城御史监放。均于二十二日辰刻分赏。此实朕轸念灾黎。恩施格外。并不在常例之内。在贫民等得有絮纩过冬。藉资全活。惟当安静领赈度日。慎勿将官给棉衣。付之典卖。仍复号寒无赖。甘为宵小。或衣食粗给。仍不知守分。有鼠窃狗偷之事。转瞬春融。务当各谋生业。勿以特恩为可屡邀。勉为良善。以副朕子惠困穷之意。著都察院、顺天府、将此旨刊刻誊黄令各乡保遍行晓谕。俾众知之。　　

○予陕西阵亡总兵官扎勒杭阿、参将庚英额。游击梁焕、都司金锐、王来用、守备杨开第、刘耀德、杨正明、千总雷清马旺、何中魁、沉得荣、李随龙、王国相、韩元平、王永清、把总张麟、杜豹、袁秉文、郑兰、魏克强、狄良佐、马进宝、马进忠、彭国士、查天福、裴日焕、张邦胜、庞钧、徐得玉、马立成、外委吕廷贵、李士扬、乔祥、魏品魁、徐宝柱、李化南、王绍唐、李佐清、马旺、马世英、吴文学、赵喜、潘步云、伤亡副将刘怀仁、游击马元德、都司马涛、守备杨春和、千总游金阶、外委杨连奎、祭葬世职。阵亡监生殷奏九等七名、领催贵德等十名、甲兵束楞额等九十五名、兵丁柯九国等一千二名、乡勇蒋绍南等六百八十五名、伤亡兵勇柴大茂等五十七名、赏恤如例。　　

○乙丑。谕内阁、明亮在本旗都统处具呈请将在乌噜木齐都统任内应赔银两在侍卫俸银内及每月马钱坐扣。经该管都统具奏。将原呈进呈。朕阅所开应赔银两。俱系因所属府州县亏缺代为分赔。并非明亮本任亏缺之项。明亮从前平定金川湖南苗匪著有功绩。其剿办湖北孝感教匪。亦尚为出力且伊曾缘事查抄家产二次。现令其在乾清门二等侍卫上行走。若将应赔之项按数扣缴。当差未免拮据。所有明亮应分赔未完银七千三百五十三两零。著加恩全行宽免以示格外体恤。　　

○谕军机大臣等、本日吉庆奏事摺内另片密奏、大功指日告竣、善后事宜正需经费。粤东存贮司库明年买谷银两可以拨银二十万两解京备用等语。所奏大属非是。各州县额设谷石。均应实贮在仓。偶因岁歉平粜出借等项动用。即应买补还仓。其有适值粮价昂贵之时。不能按时采买恐州县将谷价银两亏缺挪移。是以提贮司库已属权宜之计。一遇丰收年分立。当买补足数不容稍有缺额。是广东省司库所存谷价。即与各州县仓谷无异。并非羡余款项。可以挪动且据该督称本年谷石已经采买还仓尚有明年买谷银两。此即明年必须动用之项断无任听州县仓贮空虚、不行买补之理。若谷价俱已解京。则来岁买补谷石。又将动用何项。势必勒令州县设法采买。而州县势必苛派闾阎。成何事体。况粤东系海疆要地仓储尤应充裕。以期缓急足恃。现在大功指日告竣。办理善后事宜。即需费孔多。亦岂肯沾沾言利。为此移东补西之计。况该省七次提解各款。已有数百万。今又率将粤省应行存贮银款解京。在该督挪移措办。即可保其无假公肥己之意。而属员奉行不善。其敝□大伊于胡底。岂欲括尽粤省民闲脂膏而后已耶。至所称现开河工捐例。未知上捐是否踊跃。恳请密示。尤可不必。其意不过以新例报捐如不甚踊跃。又将奏请在粤省捐封捐职耳。前因直隶被灾较重。工赈浩繁。暂开捐例。原属不得已之举。自开例以来。报捐人员已属不少。现在永定河决口业已合龙。大赈现经开放。穷黎糊口有资。极为安静。俟工赈事毕即应停止捐例。更无须鳃鳃计及。吉庆惟当将该省应办各事宜。认真经理。能使洋面肃清吏治整饬。即属尽职。不必为此出位之思也将此密谕知之。　　

○丙寅。谕军机大臣等英善福宁奏、接据哲孟雄来禀、当即筹度檄谕缘由一摺内称廓尔喀喇特纳巴都尔、与噶箕等不和。借披楞之兵。与廓尔喀打仗等语。此系伊等家事。原可置之不问。至哲孟雄系边外小部落。从前曾被廓尔喀侵占地方今见伊境内彼此构衅。欲乘闲借端。复夺侵地。故以通好为名。探听消息。并恐该处不令入境。希冀倚仗天朝声威。檄谕廓尔喀。以遂其诡计。至火药系内地操演兵丁之用。尤不应擅行请给。英善等接到来禀。即严切饬驳。谕令该部长自为酌量。各守地方。和睦邻封所办甚是。惟当饬边界汉番官。处以镇静。严密防守毋令滋生衅端为要。傥哲孟雄再行渎请仍应严行驳斥。至廓尔喀境内构衅缘由总不必过问。如续得该处争鬨情形。仍即行具奏。将此谕令知之。　　

○又谕、此次汤刘等逆由太平之旧县坝。窜至八台山屯聚。经勒保、督同薛大烈等、赶紧追剿。复将该匪兜截回川。不使深入陕境。所办尚是。薛大烈鼓励兵勇。昼夜追剿。其功甚属可嘉。著交部议叙。至李彬股内之伪总兵孔老八弃械来投。情形似近真切。但贼匪反覆靡常。究难尽信。即投出之阎天明等、称与辛聪平日相好。情愿前往招抚。该逆等果能悔罪投诚。自当贷其一死。若必招之使来。恐该逆等以官兵急将蒇事。劝令投诚。或竟有挟而求。必得官职始肯投出。殊属不成事体。况乡勇随征打仗立功。方能与以官职。而此等投出匪徒。既免其死复又遽邀职赏。乡勇闻之。岂无解体。目下机宜。以剿为正办。受抚则可。招降则断可不必将此谕令知之。　　

○以翰林院侍读学士汪滋畹、为顺天武乡试正考官。修撰王以衔、为副考官。　　

○以故四川松茂道属阿思洞寨土千户阿双子桑乍孝、丢骨寨土千户郎仲布子屈吉布、各袭职。　　

○予陕西骂贼被戕把总何正贵、祭葬世职。如千总阵亡例。　　

○命补给五城领赈贫民棉衣。　　

○丁卯。谕内阁、从前每年阅操八旗都统、前锋统领、护军统领、副都统等。只往阅兵处所呈递职名。并不亲与阅兵大臣会面。后诺穆亲呈递职名。并未亲往经阅兵大臣查出参奏。送拟定都统等务必亲身前往。与阅兵大臣会面。但阅兵大臣内。并非皆系亲王郡王。其都统内有兼阅兵大臣而亲王郡王内亦有兼管都统事务。每年阅操时。若令亲王郡王大臣。前往与阅兵大臣会面。殊于体制不合。嗣后阅操时。令都统前锋统领、护军统领、副都统等。亲至阅操处所仍照旧例呈递职名。不必与阅兵大臣会面如此改定后。傥再有仅递职名。竟不亲自前往者。经阅兵大臣查出。即行指名参奏。断不可瞻徇情面。代为隐饰。　　

○册封仪亲王、命大学士庆桂、为正使。礼部侍郎扎郎阿、为副使。　　

○戊辰。以太常寺卿善宝、为通政使司通政使。　　

○以擒获首逆冉学胜等功。协领达斯呼勒岱、下部议叙。　　

○己巳。上御懋勤殿。勾到河南、山东、情实罪犯。停决河南斩犯八人。绞犯九人。山东官犯一人。斩犯十三人。绞犯十四人。余九十九人予勾。　　

○谕内阁荆道乾奏、近因胸气喘逆、精神骤形委顿恐致误公、请解任调理一摺。荆道乾官声素好。自＜闲＞任封疆。办理地方公事。均属妥协。今年老患病。著准其解任。或回山西本籍。或即在江省就近调理。俟病痊来京。另候＜闲＞用。所遗安徽巡抚员缺。著和宁补授。即行来京请训速赴新任。其仓场侍郎员缺。仍著达庆补授达庆前任仓场时。于办理公务尚属认真惟因各帮粮船挂欠漕米一节。邹炳泰以查核挂欠为重。达庆以料理回空为急。以致意见龃龉。均为公事起见。并非因私忿争。是以令达庆来京即命其署理礼部侍郎。并授副都统兹复用为仓场侍郎。务当与邹炳泰彼此和衷。期于漕政有裨。傥仍各怀意见。有心执拗或致误公。则自取罪戾必当严行惩治。其达庆所遗右翼税务。著瑚图灵阿管理。。　　

○以头等侍卫达勒精阿、为镶红旗蒙古副都统。署镶红旗蒙古副都统富尼善、为镶蓝旗蒙古副都统。　　

○命正蓝旗蒙古都统弘＜曰融＞、镶白旗蒙古都统永庆、在紫禁城内骑马。　　

○旌表守正捐躯广东南海县民谢亚齐妻冯氏。　　

</div>
    <div class="pagination">
<a href="清实录嘉庆朝实录_page117.html">上一页</a><span>...</span><a href="清实录嘉庆朝实录_page113.html">113</a><a href="清实录嘉庆朝实录_page114.html">114</a><a href="清实录嘉庆朝实录_page115.html">115</a><a href="清实录嘉庆朝实录_page116.html">116</a><a href="清实录嘉庆朝实录_page117.html">117</a><span class="current-page">118</span><a href="清实录嘉庆朝实录_page119.html">119</a><a href="清实录嘉庆朝实录_page120.html">120</a><a href="清实录嘉庆朝实录_page121.html">121</a><a href="清实录嘉庆朝实录_page122.html">122</a><a href="清实录嘉庆朝实录_page123.html">123</a><span>...</span><a href="清实录嘉庆朝实录_page119.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
