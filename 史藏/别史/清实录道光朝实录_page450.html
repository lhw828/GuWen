<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 450 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 450 页/共 848 页</h1>
    <div class="content">
○上诣大高殿行礼。　　

○还宫。　　

○谕内阁、裕泰奏、前获解审脱逃绞犯。审非正身。请将原拏错误之署理各知府。分别革职解任一摺。此案黎平府民王溃生、因殴伤无名乞丐身死拟绞。解审脱逃。嗣经该署都匀府协获。讯拟解勘。现据审明该犯实系王开祥。并非王溃生。王开祥系求乞平民。猝被府役梁贵诬为脱逃绞犯。何竟甘心诬认。自取死罪。况王溃生一案。系该署府王应模承审。犯逃未久。真伪一览可知。梁贵岂不虑及该署府识破。胆敢妄拏无辜。教供塞责。该署府何竟被其朦混。难保非规避处分。授意梁贵贿嘱顶凶。至王开祥既经都匀府役首先拏获。及梁贵将其解至府署。又系该署府李安中会同审讯。亦难保无知情串嘱之事。均应逐一究明。据实严办。署黎平府事同知借补都江通判王应模、著先行革职。署都匀府事台拱同知李安中、著一并解任。交该抚提同案内犯证。研讯究办。再此案前据臬司招解。该抚亦未能审出实情。咎无可辞。裕泰著先行交部议处。寻奏、讯明王应模于王溃生之案。并未照例覆审。以致不能记清王溃生面目。将王开祥认为正犯。事后又毫无觉察。实属溺职。业已革职。应无庸议。李安中会同审讯。并不悉心研鞫。应交部议处。升任贵阳府杨以增、按察使杨殿邦、失入绞罪未决。后经自行查出。获犯审正。请照例议处。下部议。从之。　　

○以缉捕勤能。予河南知州王彬等升用加衔有差。　　

○改铸湖南衡永郴桂道、江蓝同知、永桂通判、各关防。从巡抚吴荣光请也。　　

○以孟冬时享太庙。自是日始。斋戒三日。　　

○庚寅。以翰林院侍读学士功普、充日讲起居注官。　　

○两江总督陶澍等奏报秋汛安澜。命署河道总督麟庆、诣河神庙祀谢。陶澍、麟庆、均下部议叙。出力员弁。升叙有差。　　

○予四川越巂厅等处阵亡屯土弁兵沙甲等三百四十四名赏恤如例。　　

○辛卯。孝敬宪皇后忌辰。遣官祭泰陵。　　

○孝慎皇后殡宫月祭。遣官行礼。　　

○谕内阁、宝兴奏、昭陵回乾树棵。择吉补栽一摺。昭陵隆恩门外四配房前配树八棵内。西配房回乾树一棵。年久风雨吹残。树皮脱落。著宝兴即饬令该管官豫为选觅畅茂树株。以备补栽。并著钦天监于本年十月内。选择取去树根并补栽新树两次吉期。奏明行知该将军等敬谨办理。　　

○又谕、顺天府现获之张文郁等十二犯。及房山县续拏之孙三一名。俱著交刑部审讯。其涞水县拏获之董黑子、及妻郑氏、并绰号老窝瓜之申目齐等。著一并迅速解交刑部。归案讯办。寻奏、讯明华泳祥挟张文郁等撵逐出庙之嫌。并因向苏贞索借不遂。串同番役讹诈。迨被获后。即捏以苏贞村内庙塑猴像。陈蔡氏在庙烧香治病。并董郑氏。王龚氏、画符治病等词。在步军统领衙门具供。现经讯明王龚氏、申陈氏等、曾经为人治病。所控尚属有因。而董郑氏、陈蔡氏等、均系全诬。华泳祥拟杖一百。发附近充军。余按律定拟。从之。　　

○贷打牲乌拉被水旗民仓谷。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百五十八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十四年。甲午。冬。十月。壬辰朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。孝慎皇后殡宫。　　

○遣官祭端慧皇太子园寝。　　

○颁道光十五年时宪书。　　

○以时享太庙。太常寺学习读祝官隆宽、声音洪亮。命遇缺即补。先换六品顶带。　　

○贷直隶故城县郑家口、献县子牙河、修筑民堤银。　　

○癸巳。上幸圆明园。　　

○诣绮春园问皇太后安。　　

○甲午。谕内阁、前因御史曾望颜奏、广东首府办灾勒捐、虚饰赈粜一案。当经降旨派昇寅、赛尚阿、前往查办。兹据昇寅等奏称、前署广州府知府金兰原、承办灾务。尚无任意支销、侵吞入已情事。惟于劝捐已有成数。复听信绅士张业南等仿照佛山镇派捐铺租之言。辄派令省城各捐一月铺租。虽经奉上司明文。并无抑勒。而省城铺户。不比佛山殷实。该署府一律照派。以致不协舆情。办理不善。咎无可辞。金兰原著交部严加议处。两广总督卢坤、前任巡抚朱桂桢、布政使吉恒、升任盐运使伍长华、督粮道郑开禧、于金兰原派捐铺租。未能先事觉察。均著交部察议。　　

○又谕、前因御史曾望颜奏、发往原省候补之前任广东雷州府知府王玉璋、终日以饮酒唱曲听戏为事。声名甚属平常。当降旨交昇寅、赛尚阿、卢坤等细心体访。据实具奏。嗣据卢坤等奏称、该员性近浮华。不知节俭。属员亦不畏服。兹又据昇寅等查明、该员素好饮酒唱曲。且不娴于吏治各等语。王玉璋身为知府。既未能以慎勤率属。又未能以明断服民。难胜知府之任。著即勒令休致。　　

○又谕、卢坤等奏、查明番舶贩卖鸦片。及查办情形一摺。广东夷船私带鸦片。多在外洋售卖。即有内地匪徒。勾串贩运。经卢坤等严饬舟师。将在洋停泊夷船。随时催令开行。并禁民船蜑艇、与夷船交易。严拏走私土棍。但洋面众船聚集之时。难分玉石。惟有于各国商船回帆以后。查明如有在洋趸私船只。即调集水师。大加兵威。严行驱逐。仍饬令该管将弁派拨巡船二只。在夷船湾泊洋面。常川巡查。一切民蜑艇只。均不许拢近夷船。私相交易。以杜接济。傥有土棍驾驶快艇。向夷船兴贩鸦片。及私买货物。即查拏解究。从重治罪。并责成内河营县派拨巡船。在各海口及一切通海港汊。分定段落。昼夜轮流巡缉。如有奸贩偷越进出。即行拏解。各关口一体实力严查。无论外海内河。拏获走私漏税人赃船艇。即照例奏请分别奖励。傥员弁疏于查缉。或兵役得规故纵。除兵役照例治罪外。将该管官从严参办。仍饬地方官访拏开设窰口土棍。查抄严惩。如不认真办理。别经发觉。从重参处。并令洋商传谕＜?口英＞咭唎夷商、互相查察。如有一船偷漏。即将众船一概不准贸易。使其彼此自相稽察。防闲更为周密。卢坤等遇有此等案情。有犯必惩。不准姑息。更不可日久生懈。视为具文。又另片奏。夷情惟利是图。其私贩已久。必不甘心舍弃。或伺官兵撤后复来。或穷蹙窜驶他省等语。该督等务当严加约朿。外则巡以舟师。内则谨防海口。使不致行销无忌。亦不致越驶他省。总期相机妥办。严行禁绝。方为不负委任。　　

○又谕。卢坤奏。审拟被劾千总诬揭上司。并请将违例之署任副将交部严议一摺。此案已革广东顺德协右营千总余得刚。因军政被劾。挟忿诬告署副将卢必沅填官卖爵。将禀求同寅公帮之项。指为卢必沅行贿求息。经该督审系虚诬。实属刁诈。余得刚著照拟杖一百发附近充军。前署顺德协副将事新会营参将卢必沅、讯无行贿情事。其劾参余得刚、系由军政公同考核。并无举劾不公。即卢良弼先补外委。后拔把总。及蒋大彪洊拔千总。皆因获盗著绩。确有案据。该把总亦非并未成丁。惟卢良弼系该参将之子。虽自幼出继。总属父子。例无署事人员毋庸回避明文。该参将署理副将时。任在所辖营分当兵。迨拔补外委把总时。又不据实呈请回避。实属糊涂。卢必沅著交部严加议处。　　

○谕军机大臣等、有人奏、粤商近增私税。拖欠夷钱。请定章程。杜绝弊端等语。外夷与内地通商。本系天朝体恤。所有应纳税课。果能按额徵取。该夷商等自必乐为输纳。日久相安。若如所奏、近来粤商颇多疲乏。官税之外。往往多增私税。奸人又于其中关说牟利。层层朘削。甚有官商拖欠夷钱。盈千累万。以致酿成衅端。是粤商等假托税课名目。任意勒索。甚至拖欠累累。该夷商等不堪其扰。无怪激生事变。即如本年＜?口英＞咭唎夷目口□律唠啤等、不遵法度。将兵船阑入内河。夷情狡狯。惟利是图。未必不因粤商等多方婪索。心有不甘。遂尔狡焉思逞。若不明定章程。严加饬禁。何以服夷众而杜弊端。著卢坤等确切查明。傥有前项情弊。立即从严惩办。毋稍徇隐。并著悉心筹议。将如何稽核之处。妥立章程。据实具奏。总期夷情悦服。而奸商不敢恣其朘削。方为不负委任。将此谕知卢坤、祁＜?土贡＞、并传谕彭年知之。　　

○钦差礼部尚书昇寅、因病请假。命俟来京覆命后、赏假一月。　　

○正白旗蒙古都统郑亲王乌尔恭阿、因病赏假。以正蓝旗蒙古都统僧格林沁、署正白旗蒙古都统。肃亲王敬敏、署镶红旗汉军都统。　　

○乙未。谕内阁、程祖洛奏、查明延平一带盗贼情形。设法勒拏一摺。前因有人陈奏、福建延平一带。盗贼公行。最著名者。有居住延平府地方之江和尚一犯。当经降旨令该督密速查拏。兹据该督奏称、密派地方文武员弁。设法躧缉。在于延建一带。逐细察访。实无江和尚其人。经该道祥玺以江和尚恐系江湖上之讹。密行禀覆。并查出南平、古田、建安、三县交界处所。有地名南山大垻。处万山之中。有巨盗曾阿保即吴阿保、陈志孝即尤溪陈二犯。胆敢以江湖上为名。招集徒党。公行窃劫。扰害水陆地方。现在虽已散夥。而拐窃小匪。总未尽绝。是该匪等一日不除。则地方一日不靖。著该督即遴派得力员弁。多购眼线。分投侦缉。务期必获。并将夥党窝家。按名捦获。彻底根究。从重惩办。以净根株。前署延平协副将刘廷榜、现署古田县知县宋炳垣、均在任一年有余。所获匪犯。甚属寥寥。未便令其置身事外。刘廷榜已升台州协副将。应行送部引见。著暂行扣留。宋炳垣已补建阳县知县。亦著暂留古田县署任。均责令协同南平建阳文武各官。限三个月内严拏曾阿保、陈志孝、务获。如逾限不获。即著分别严参。毋稍徇纵。至闽省营伍。废弛已久。沿途塘汛。多有兵弁擅离之事。其偏僻处所。竟有无兵无弁。或仅存汛兵一二人者。实属不成事体。著该督确查各塘汛情形。通盘筹画。并将大垻山中应如何巡哨防缉之处。一并严定章程具奏。　　

○又谕、各关应徵税银。无论正额盈余。岂容丝毫亏短。司榷之员。办理不善。致有缺额。尤不可不依限完缴。以清赔款。兹据户部奏、查现任山东兖沂曹济道徐受荃、应赔芜湖关少收税银。除已完缴外。尚未完银九千六百一十两零。又丝毫未缴之前署江苏常镇道钱俊、应赔扬州关少收税银三万二千六百八十四两零。该员告病回浙江原籍。原任山东临清州知州汪如潮、应赔临清关少收税银四万三千二百七十四两零。伊子汪世楷、河南虞城县县丞。原任安徽道汪恩、应赔芜湖关少收税银八千六百六十九两零。伊子汪鼎、云南鹤庆州知州。前任山东临清州降调县丞叶肇楠、应赔临清关少收税银二万九千五百一十八两零。该员等经上年四月该部奏催。予限一年全完。自应赶紧措交。乃奏限已逾。仍未完缴清款。实属任意延宕。该管上司并不实力严催。殊非慎重帑项之道。著浙江福建河南山东江苏各巡抚、即将各该员应赔前项银两。立即严催。饬令埽数全完。各按程途远近。再予限一年完缴报部。傥届期仍延不完交。即行严参惩办。再原任江苏常镇道王逢源、应赔扬州关少收盈余银三万一千九百八十两零。除催据该家属呈出房产地亩变价抵补外。尚未完银一万二千六百六十二两零。迄今统限已逾。著江苏巡抚严饬该家属、予限一年。埽数全完。并查明该故员子嗣有无官职。报部核办。　　

○谕军机大臣等、据程祖洛奏称、闽省封禁山。坐落浦城崇安二县境内者。皆系高峰峻岭。无路可通。必须由江西之上饶广丰二县境内。寻径取道。方能入山。自道光二年。江闽两省会勘定议。增汛添兵。声势已极联络。且有浦城崇安二县按月分巡。抚管道府。每季入山会查一次。建宁镇总兵与江西九江镇总兵。每年会哨一次。历年以来。附近封禁山地方。尚无匪徒出没扰害之事等语。山径崎岖之地。匪徒最易潜踪。前因有人奏该处杠夫运送行李。竟有白昼抢夺之事。是以降旨令程祖洛查拏惩办。兹据查明、自增汛添兵并分巡会查会哨以后。近来尚属安静。惟此项匪徒。闻该处查拏严密。则暂行潜藏。稍一疏懈。未必不复出滋事。全在认真侦缉。不致日久生懈。庶匪徒知所儆畏。不敢仍前扰害。著陶澍、程祖洛、周之琦、传谕建宁镇总兵普陀保、九江镇总兵施联科、于循例会哨之时。周历封禁全山。细加摉查。如有人迹及砍伐树桩。即行飞禀。以凭会同查办。傥敢视为具交。以致有名无实。将来仍有匪徒出没。别滋事端。朕惟该督抚总兵等是问。懔之慎之。将此各谕令知之。　　

○丙申。上御勤政殿听政。　　

○谕内阁、本年十月二十一日。加上皇太后徽号。所有宣读册宝、恭捧接受。著派大学士长龄、潘世恩、协办大学士文孚、署礼部尚书奕颢。　　

○又谕、富僧德等奏、汉军爱曼人员。误入满洲旗分升用。请将该管各员交部察议一摺。防御台僧阿、骁骑校托克托布、原系汉军人员。该佐领等误入满洲旗分升用。虽据自行检举。究属疏忽。所有佐领佛尔洪阿、骁骑校乌淩阿、俱著交部察议。除将台僧阿等八户人丁驳回该旗办理外。嗣后各该旗如有似此者。著该将军查明驳回各该爱曼旗分。一体办理。　　

○展缓黑龙江等处歉收旗人上年借支口粮银。　　

○丁酉。上诣安佑宫行礼。　　

○谕内阁、车林多尔济等奏、据科布多年满粮饷章京委署主事承谟、禀讦参赞大臣孝顺岱私易仓谷。请派员查办一摺。边地仓谷。最为紧要。颗粒不容短少。乃参赞大臣孝顺岱、私易盈余仓谷。殊属非是。其中难保无侵蚀等弊。著武忠额、禄普、会同前往科布多。查明据实具奏。断不可稍涉瞻徇。委署主事承谟、著仍回科布多备质。　　

○命哈密帮办大臣长明来京。调驻藏帮办大臣那当阿、为哈密帮办大臣。赏陕西潼商道庆禄、副都统衔。为驻藏帮办大臣。　　

○蠲缓吉林十旗、打牲乌拉八旗、被水地亩新旧额赋有差。给旗民口粮及房屋修费。徐水冲地一顷十三亩额赋。　　

○戊戌。上诣绮春园问皇太后安。　　

○谕内阁、昨日健锐营官员引见。衣服朴素。一洗向来恶习。箭皆中靶。崇实务本。不失满洲旧风。其各员中有劳绩者。固属技艺精熟。挽强命中。其未著劳绩者。弓力亦俱在六力以上。而又能命中。总由该管大臣等平日认真教导。董率有方。各该员等专心练习。著有成效。朕心嘉悦之至。所有管理健锐营大臣长龄、文孚、载铨、奕颢、俱著加恩赏加一级。该营翼长温哲珲、德尔泰、霍隆武、伊清额等四员。著加恩各赏大卷缎一匹。以示奖励。嗣后益当练习精勤。勿染浮华习气。以副他日干城之选。此外各营。果能相观而善。一力抑奢崇俭。务求技艺精娴。即平日教演兵丁。自然纪律严明。俾各知骑射为满洲根本。无或废弃本业。永久饬遵。何患技艺不精。旧风不复也。其各实心实力。勉勖毋怠。　　

○又谕、钟祥奏、查明知县交代案内、均有未完赔款。请开缺饬追一摺。山东德平县知县刘錞、新泰县知县达龄阿、前经奏请撤任开缺。饬令查明具奏。兹据查得该员等任内亏缺正项银两。俱已依限完补。惟刘錞尚有应赔漏接前任杂款银一千五百余两。达龄阿亦有应赔漏接前任各役孤贫小建等款银二千四百二卞两零。均未交清。交代期限。现已届满。款项不容虚悬。刘錞、达龄阿、均著即行开缺饬追。毋任轇轕那掩。如能将应赔各款。按数完缴。再行奏明办理。　　

○谕军机大臣等、据陶澍等奏、访获青浦县例贡生周国琛、主使监生陆鼎京控信据。当经该县将周国琛捉获。拆阅原信。情形诡谲。无非讼师伎俩。至信内所称三叔在京照料、及与芝亭商议。必系讼棍窝藏在京。亦应追出姓名查拏等语。讼师教唆。最为民害。不特诈讹恐吓。播弄乡愚。甚至捏造情节。捕风捉影。俾地方安分平民。无辜受其拖累。此等积恶棍徒。必应严拏惩办。现据该督等将周国琛访获。提省究办。讯据私信为主使陆鼎京控。情节显然。至信内所称三叔及芝亭两犯。自系积惯讼棍。岂无籍贯姓名。即窝藏在京。当有的确住址。著陶澍等即就现获之周国琛、并京控之陆鼎两犯。确切讯究信内所称两犯籍贯姓名及在京住址。迅速奏闻。密拏严办。毋任闻风潜匿远扬。致令漏网。将此谕令知之。　　

○浚江苏睢宁县护城堤河。并修圈桥。从总督陶澍等请也。　　

</div>
    <div class="pagination">
<a href="清实录道光朝实录_page449.html">上一页</a><span>...</span><a href="清实录道光朝实录_page445.html">445</a><a href="清实录道光朝实录_page446.html">446</a><a href="清实录道光朝实录_page447.html">447</a><a href="清实录道光朝实录_page448.html">448</a><a href="清实录道光朝实录_page449.html">449</a><span class="current-page">450</span><a href="清实录道光朝实录_page451.html">451</a><a href="清实录道光朝实录_page452.html">452</a><a href="清实录道光朝实录_page453.html">453</a><a href="清实录道光朝实录_page454.html">454</a><a href="清实录道光朝实录_page455.html">455</a><span>...</span><a href="清实录道光朝实录_page451.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
