<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 51 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 51 页/共 1316 页</h1>
    <div class="content">○以贝子载容署镶黄旗蒙古都统正黄旗汉军都统安兴阿署镶红旗汉军都统。镶黄旗汉军副都统喜昌署正蓝旗蒙古副都统。镶黄旗蒙古副都统成明署左翼前锋统领。起居注　　

○以疏防越狱。革署福建南平县知县胡益源职。旌表寄寓直隶通州之浙江山阴县贞女周潘氏。直隶枣强县贞女段卢氏。随手　　

○戊申。谕内阁。前因御史邓庆麟奏参署吉林将军穆图善委任劣员等款。当经谕令崇实、岐元、秉公查办。兹据讯明定拟具奏。此案前署吉林将军穆图善。虽查无草芥官兵膜视民瘼情事。惟于应行整顿事件。措置失宜。致招物议。实属咎有应得。业已另案革职。著无庸议。暂革协领永海。于奉文查勘火灾。既经领有口分。复允协领乌勒喜布代付公馆店钱七十余千。已革协领国祥。于乌勒喜布代备公馆。不知阻止。以致乌勒喜布借端开销永海、国祥、虽均无勒索情事。究属不合。永海著开复原参暂行革职处分。国祥著开复原参先行革职处分。均仍交部分别议处。同知范友琦。虽讯无专擅实据。惟以随营微员。鞠讯被控职官。不知慎重。情近示威。著即革职。押令回籍。不准逗遛。已革协领富尔丹。于开列卡员名单。不遵堂谕。原有应得之咎。业经穆图善奏参革职。既据崇实等、查无钻营劣迹。著毋庸再加永不叙用字样。现月　　

○又谕。前据穆图善等奏、已革云骑尉德升。押解归案。中途逃逸。曾经降旨严拏。旋据都察院奏、该犯官复以协领全福酿贼冒功等词。来京呈诉。当交崇实等研讯定拟。兹据该署将军等讯明定拟具奏。此案已革云骑尉德升。虽讯无贿纵金匪情事。惟不静候吉林将军审办。私自潜逃。迨奉旨解回归案。复又脱逃来京呈控。殊属不知法纪。德升著照所拟发往黑龙江当差。协领全福。派往查拏金匪。并不认真剿除。实属缉捕不力。著即革职以示惩儆。现月　　

○以协领成殿鳌暂署锦州副都统。摺包　　

○己酉。河东河道总督曾国荃、河南巡抚李庆翱奏。前抚臣钱鼎铭另办墨堈要工。动用厘局银两。恳准专案报销下部知之。摺包　　

○调正白旗汉军副都统玉亮为吉林副都统。吉林副都统西蒙克西克为正白旗汉军副都统。明发　　

○庚戌。命正白旗蒙古副都统恩全、正黄旗蒙古副都统桂清、赴场内弹压。朱签　　

○以西蒙古西克现未到京。命正红旗汉军副都统祥亨署正白旗汉军副都统。明发　　

○辛亥。黑龙江收军丰绅等奏。请将筹饷出力之直隶布政使孙观等奖励。得旨。孙观、李元华、林述训、成孚、祝垲、均下部优叙。摺包　　

○以差操出力。赏给台吉蒙库吉尔噶勒等头品顶戴。随手　　

○壬子。乌里雅苏台将军额勒和布等奏。四等台吉三音巴雅尔捐输。请奖辅国公衔。世袭罔替。下所司议。　　

○以内阁侍读学士瑚图礼为光禄寺卿。朱签　　

○癸丑。孝恭仁皇后忌辰。遣官祭景陵。起居注　　

○谕军机大臣等。前因丁宝桢奏、东省亢旱情形。拟招商前赴奉天等省贩运米粮。当经谕令李鸿章等查照办理。并因直省亦经久旱。谕令该督抚等。随时抚恤一面饬属刨穵蝻孽。以免贻害农田。兹据沈葆桢奏、阅兵抵扬。即见流亡遍野。大半籍隶徐海。并闻淮徐一带。牛疫流行。山东界内。已有蝻孽。盗案叠出。饥民日众。现经文彬饬令提督唐宏成等。会同地方官前往弹压等语。览奏实深廑系。江北山东被旱。流民失所。亟应设法抚绥。近畿一带。亢旱日久。灾黎荡析离居。亦可概见。若不认真绥辑。尤恐滋生事端。著李鸿章、沈葆桢、文彬、丁宝桢各就所属地方情形。如意拊循。力求救荒之策。并严缉盗贼以安行旅。一面刨穵蝻孽。毋任萌生。致伤禾稼。该督抚等。务当严饬各属实力奉行。用副廑念民艰至意。将此各谕令知之。

现月

　　

○两江总督沈葆桢奏。查阅营伍。举太湖协副将田名魁等十一员。劾督标中营千总陈瑞麟等九员。得旨。如所请行。摺包　　

○予总兵张绍银照军营立功病故例优恤。随手　　

○追予两江忠义虞士毅等分别旌恤如例。摺包　　

○甲寅。以节近夏至。农田望泽尤殷。上复诣大高殿祈祷行礼。非诣昭显庙拈香。　　

○遣惇亲王奕誴恭祀天神坛。恭亲王奕、恭祀地祗坛。孚郡王奕譓恭祀太岁坛。贝勒载漪诣时应宫。镇国公奕谟、诣宣仁庙。辅国将军载澜、诣凝和庙。惠郡王奕详、诣关帝庙。贝勒载治诣城隍庙。礼亲王世铎、诣觉生寺。郑亲王庆至诣黑龙潭。贝勒载澂、诣白龙潭。委散秩大臣载瀛、诣清漪园龙神祠。委散秩大臣载津诣静明园龙神祠拈香。　　

○谕内阁、御史张盛藻、李廷箫奏、近畿首分被旱甚广。亟宜速筹赈济。请饬先拨帑项一摺。著户部速议具奏。现月　　

○谕军机大臣等。礼部奏、据盛京礼部送到朝鲜国王咨文。所称本年二月闲。甯古塔副都统派员监视会甯交易完竣后。复行侦探朝鲜与俄人打仗。是否有无。该国王以本不通涉。无所相诘等词答覆等语。外国交涉事件。自应慎密从事。该副都统以未知有无之事。遽行往来通商。诚恐别生枝节。转滋事端。著崇实严密确查。据实具奏。原咨著钞给阅看。将此谕令知之。现

月

　　

○又谕。西蒙克西克奏、请饬催署任将军迅速赴任一摺。前据崇实奏、已派协领成殿鳌接署锦州副都统。以便古尼音布驰赴吉林署任。吉林地方。关系紧要。著崇实饬令成殿鳌、迅速前赴锦州接署副都统篆务。古尼音布于成殿鳌接任后。即赴署任。毋稍延缓。将此各谕令知之。现月　　

○礼部奏。据盛京礼部咨、称朝鲜与日本重寻旧好。遣使交聘情形。报闻。随手　　

○予四川剿贼阵亡勇绅陈占魁等、分别议恤如例。　　

○前藏来使堪布伊喜曲监囊素协饶。甲错二人。于神武门外瞻觐。　　

○乙卯。谕内阁、左宗棠奏、请将庸劣不职各员革职一摺。甘肃即补直隶州知州调补张掖县知县刘荣亮。操守平常。居心苛刻。补用同知直隶州知州前署华亭县知县徐应魁。计利营私。舆情不协。同知衔补用知县前署会甯县知县许茂光。才庸识闇。贪利忘公。均著即行革职。以肃官方。现月　　

○谕军机大臣等。本日据恭亲王宝鋆、沈桂芬面奏。英国繙译官马嘉理被戕一案。叠经该王大臣与英使威妥玛辩论。该使藉此一事。多方要求。其有尚可通融者。业经酌量允准。有碍难准行者。当经驳斥。该使不遂所求。遽于昨日出京等语。此案经总。理各国事务衙门王大臣与威妥玛反覆辩论。力持大体今该使遽行出京。自是意存要挟。如该使行抵天津。往见李鸿章议及此事。该督即可相机开导。就近商办。如该使到津后径欲南行。该督亦须与之晤商。冀可早了此案。不至迁延。本日寄去谕旨一道。如该使索看凭据。著李鸿章别行恭录。给予阅看。俟事竣后。此旨仍缴还军机处备查。至应议条款。业经总理各国事务衙门陆续知照该督。谅必能妥筹办理也。将此由六百里密谕知之。现月　　

○又谕。文格奏、剿办东乡匪徒。平毁贼巢。摉捕逸匪一摺。贼匪马洪仑等纠众滋事。经文格督饬各军将凤头寨等处贼巢攻克。首匪马洪仑、吴奉山等先后歼除。惟袁廷蛟及马金堂等尚未弋获。亟应严密查拏。著文格饬令官军暨该地方官认真摉捕。并咨行湖北、陕西各督抚。饬属一体协缉务获。毋任漏网。东乡开县等处。著饬令派出官兵实力巡查。妥为弹压。绥靖地方。另片奏、请添募勇营等语。川省伏莽尚多。时虞窃发。自应厚集兵力。随时防范。以期消患未萌。该护督请召募楚勇二千人。即著照所议办理。至各营内如查有疲乏兵勇。及不甚得力者。务当分别裁汰。毋任虚糜饷需。将此谕令知之。现月　　

○河南巡抚李庆翱奏。遵拨西征饷银五万两。依限解清。报闻。随手　　

○护理广西巡抚庆爱奏。声明严树森之长孙祖衡、部驳承荫。请照现章恩旨录用。得旨。严祖衡著仍遵前旨以主事用。随手　　

○热河都统瑞联奏、宗室恩豫私行出口。请饬交讯办。下所司知之。随

手

　　

○以交代互讦。革代理敦煌县知县蒋顺达、前署敦煌县知县候补同知谢荣勋职。随手　　

○以遇事任性。采办营利。性情横恣。革陕甘副将王得隆、罗桂亭、游击张柏茂等职。　　

○丙辰。奉慈安端裕康庆皇太后慈禧端佑康颐皇太后懿旨。御史潘敦俨奏。请开除亲王差使一摺。前因醇亲王奏旧疾复发。恳赐矜全。当允王公大学士九卿之议。将醇亲王所管各项差使开除。即神机营事务。亦改派伯彦讷谟祜等管理。仅令醇亲王随时会商筹办。惟菩陀峪工程重大。仍令前往照料。亦该亲王职分所当为。嗣因皇帝入学读书。特派照料毓庆宫事宜。亦非寻常差使可比。至每年七月十月万寿及元旦令节。均令诣寿康宫行礼。毋庸随班庆贺。并加恩以亲王世袭罔替。所以体恤而优崇者。原与诸王廷臣迥别。该御史于朝廷用意。未能深悉。持论致多失当。所奏著毋庸议。另片奏、请表扬毅皇后以光潜德等语。览奏深堪诧异。本朝恭上列后谥号。均系恪遵成宪。敬谨举行。孝哲毅皇后已加谥号。岂可轻议更张。该御史逞其臆见。率行奏请。已属糊涂。并敢以传闻无据之词。登诸奏牍。尤属谬妄。潘敦俨著交部严加议处。寻奏请革职。从之。随手　　

○谕内阁。御史李桂林奏、请整顿热河兵米一摺。据称热河兵米。向系地方官筹拨。或由本地采买。现有蠹吏把持包揽。将各商民从前例应免交者滥行徵收。并于厘卡诈索。实为地方之害等语。事关兵食。若如所奏情形。亟应认真整顿。著瑞联确切查明。从严惩办。该处厘卡。应如何裁并之处。并著奏明办理。现月　　

○谕军机大臣等。金顺奏、追剿北路窜匪情形。并请饬乌科等城派兵扼扎要隘。英廉奏、回匪窜扰塔境。拨队防剿。暨系人解运军粮。被匪抢虏各摺片。贼匪由布伦托海窜出红柳峡地方。经官军跟踪追剿。贼由吐鲁番仍回乌鲁木齐。金顺现派兵驻扎木垒河三个泉等处。梭巡防剿。但北路沙碛辽阔。无险可扼。防不胜防。且东路为大军后路粮运所必经。该逆虽已归巢。难保不乘闲窥伺。金顺仍当严饬派出各军认真防探。遇贼即击。毋稍疏懈。布伦托海迤西叠仑山地方。竟有贼匪抢劫俄人粮石之事。该处地势。以乌鲁木湖、乌梁海、沙孜盖、为扼要之区。金顺拟将塔尔巴哈台索伦等队。扼扎乌鲁木湖。科布多蒙古等队。扼扎布伦托海、或乌梁海适中之地。乌里雅苏台黑龙江等队。扼扎沙孜盖。藉堵贼匪纷窜。著荣全、额勒和布车林多尔济杜嘎尔、托伦布、保英、英廉、酌度情形。傥能分拨官兵前往扼扎。未始非先事豫防之计。惟各城兵勇无多。防剿均属吃紧。恐一时不敷分拨。兼顾为难。前日左宗棠奏资遣马步出关。当因乌科等城兵力甚单。恐遇匪被剿旁窜。谕令该大臣等拣派劲旅。于北路地方择要扼扎。现在乌鲁木湖等处。既为贼匪必窜之路。即著左宗棠、金顺、妥为商筹。若各城无可分拨之兵。该大臣等仍当懔遵前旨。即派劲掅前往驻扎。以杜纷窜。塔境军台。被匪窜扰。现经英廉将溃散各台安设。惟贼匪虽已回巢。难保不去而复返。著英廉即派官兵严密防维。毋任逆踪再有窜扰。此次殉难之委昆都札那斯泰札木楚。均著交部照例议恤。叠仑山为塔城东界。与科布多毗连。俄人被劫军粮。业经英廉派员前往探明。在巴丹泰布克依地方。出塔城东界外二百余里。系科布多所属之乌梁海登额尔根军台迤南。该处尚有粮石约一百余驮。即著英廉咨明锡纶妥为筹办。军粮关系紧要。自应由台路行走。且各路军营需粮甚急。嗣后该参赞大臣务宜慎重防维。随时照料以免疏忽。英廉请拨军火。已谕令工部如数拨解矣。将此由五百里各谕令知之。现月　　

○塔尔巴哈台参赞大臣英廉奏。请以台吉哈苏木罕承袭哈萨克公爵。下所司议。　　

○以年力就衰。予额鲁特总管巴彦特古斯以原品休致。随手　　

○拨工部火药一万斤。火绳一万丈。排枪铅丸五万粒。解赴察哈尔都统衙门收存。转交塔城委员领解应用。现月　　

○丁巳。谕内阁。李鸿章奏、职员冒充钦派差使。私造文劄印信。请旨革职审办一摺。据称内务府赞礼郎续昌。与伊兄桂昌、私雕假印。续昌辄纠同庄丁刘宗顺等。假充钦派四品京堂。驰驿查办地亩。至直隶延庆州一带。骚扰地方。现经拏获解审等语。续昌身为职员。不知奉公守法。辄敢冒充钦派京堂。驰驿查地。私雕印信。捏造文劄。实属目无法纪。续昌著即革职。交刑部提同现经解到各犯严行审讯。并著内务府步军统领衙门顺天府五城将桂昌一体严拏。解交刑部。归案照律惩办。现月　　

○谕军机大臣等。文煜、丁日昌奏、请调员襄办洋务一摺。据称闽省洋务需人。请调办理上海招商局候选道唐廷枢、暨副将王荣和、来闽襄办等语。即著李鸿章、沈葆桢、吴元炳、饬令唐廷枢等。迅即赴闽。以资差委。将此各谕令知之现月　　

○福州将军兼署闽浙总督文煜等奏。筹议救护洋面遇险船只章程。得旨。前经总理各国事务衙门奏。闽省拟行保护中外船只遇险章程。请饬各省一体遵行。业经照准矣。随手　　

○直隶总督李鸿章奏。同治十三年以前。未完长芦灶课钱粮。请照民粮一律豁免。报闻。摺包　　

</div>
    <div class="pagination">
<a href="清实录光绪朝实录_page50.html">上一页</a><span>...</span><a href="清实录光绪朝实录_page46.html">46</a><a href="清实录光绪朝实录_page47.html">47</a><a href="清实录光绪朝实录_page48.html">48</a><a href="清实录光绪朝实录_page49.html">49</a><a href="清实录光绪朝实录_page50.html">50</a><span class="current-page">51</span><a href="清实录光绪朝实录_page52.html">52</a><a href="清实录光绪朝实录_page53.html">53</a><a href="清实录光绪朝实录_page54.html">54</a><a href="清实录光绪朝实录_page55.html">55</a><a href="清实录光绪朝实录_page56.html">56</a><span>...</span><a href="清实录光绪朝实录_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
