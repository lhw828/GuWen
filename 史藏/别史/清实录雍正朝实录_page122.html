<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 122 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 122 页/共 216 页
  </h1>
  <div class="content">
   ○谕刑部等衙门。闻得外间讹传、六月二十四五。将开屠宰耕牛之禁。回子等、俱欲齐来谢恩等语。又闻民间竟有私宰耕牛之事。此必奸人造为讹言。诱人犯法。以挠禁令也。凡朕所降上□日禁约者。事事皆欲济民之用。厚民之生。无一事为朕之私心便用而设也。如禁用黄铜。所以裨益鼓铸。流通国宝。朕岂别有需用黄铜之处乎。如禁赌博。所以端人心而厚风俗。赌博之为害于人心风俗。朕已屡降谕上□日。甚详且悉。非愚顽不移之辈。无一人不以禁约为当也。至于禁宰耕牛。以耕牛为农田所必需。垦田播谷。实藉其力。世间可食之物甚多。何苦宰牛以妨穑事乎。今朝廷所需。除祭祀照例供用。其余亦一概不用牛肉矣。年来自禁用黄铜之后。而钱价渐平。民用颇利矣。自禁赌博之后。而开场聚众者。亦略知畏惧歛迹矣。自禁宰耕牛之后。而农家向日数金难得一牛者。今已购买易而畜牧蕃矣。可见利益民生之事。亦既行之有效。为良民者。必皆知朕大公爱民之心。为良有司者。必能实心遵朕爱民之政。惟百姓中有回子一类。以宰牛为业。试思贸迁有无。百工技艺。何业不可营生。而必欲为此犯禁伤农之事。国家亦岂肯因一二游手回民无理之营生。而令妨天下万民之生计。夫朕所禁之事。必审度再四。灼见其必应禁止。然后见诸施行。岂有旋禁旋开。朝三暮四之理乎。今讹传宰牛开禁之语。必系为匪奸徒。造作言语。煽诱愚民。使之犯法。而于中取利。甚属可恶。著该部、步军统领、顺天府府尹、五城御史等、通行晓谕京城直省。并严行查访。如有违禁私宰耕牛。及造为种种讹言。希图煽诱者。立即锁拏。按律尽法究治。如该管官不实力严查。致有干犯者。定行从重议处　　

○升署盛京户部侍郎内阁侍读学士和善、为光禄寺卿。仍署盛京户部侍郎事　　

○盛京考察满汉各部官员。不谨官一员。罢软官一员。有疾官三员。才力不及官一员。分别处分如例　　

○戊戌。户部议覆。署直隶总督杨鲲疏言、直属雍正七年钱粮。蒙恩蠲免起运银四十一万七千余两。今山西所属之蔚州、已经改属直隶。请一体核蠲。查直省核蠲银额。在该州未经改属之前。今若将该州并入通融核算。是全省所蠲。不及原数。请将蔚州粮额。比照直隶蠲免分数。另蠲银六千七十五两有奇。从之　　

○己亥。陕西总督岳钟琪疏奏。陕属设立社仓一事。恳请特颁谕上□日。恭录镌石。又拟列社仓条约。并请刊刻木榜。以昭程式。得上□日、朕惟国家建立社仓。原令民间自行积贮。以百姓之赀粮。济百姓之缓急。其春贷秋偿。及滋生羡息。各社自为经管登记。地方有司。但有稽查之责。不得侵其出纳之权。此社仓之古法也。是以各省有请立社仓者。朕皆令其听从民便。毋得强勒捐输。绳以官法。以致便民之举。转为民累。所以晓谕各省督抚者。不啻至再至三矣。从前岳钟琪在京时。请于通省加二火耗内、应行裁减每两五分之数。且暂行徵收。发与民间采买谷石。分贮社仓。俟采买数足。即行裁减。是于暂收耗羡之中。隐寓劝输之法。实则应行酌减之耗羡。即小民切已之赀财。而代民买贮之仓粮。即小民自捐之积贮。此藏富于民之良法。最为切实而易行。是以俞允所请。令其办理。乃陕省官员。不知此项谷石、本系民赀。又未识从前岳钟琪奏请之由。以为收贮在官。即是公物。不肯付民经管。而胥吏司其出纳者。遂有勒买勒借之弊。殊非数年以来、朕之周咨详画、多方生养斯民本意矣。今特降谕上□日。将朕允从岳钟琪之请。并岳钟琪陈奏原委。明白晓示。著署督查郎阿、巡抚武格、刊石颁布。俾各州县乡社小民。咸知朝廷经营设法之盖藏。实百姓自为歛散之资用。傥地方官有于社仓谷石、创议交官。不交百姓。或指称原系公项。预为公事侵那之地者。俱以扰挠国政、遗误民生论。从重治罪。其岳钟琪所拟社仓条约。著户部抄录。交与该督抚、分发各州县、刊刻木榜。于各乡社仓竖立。以为永久程式　　

○庚子。吏部议覆。直隶布政使王謩奏言、各省藩库。俱设库大使一员。官秩虽微。职掌甚重。向例以吏员铨选。人品不一。请照盐大使例。将候选知县、州同、州判、县丞等拣补。给与八品职衔。与按察使知事等官、较俸升转。应如所请。从之　　

○礼部议覆、广东总督孔毓珣疏言、暹罗载米船只。因风飘泊广东。已饬各属加意抚恤。其捞回压舱货物。仍请准其输税发卖。得上□日、暹罗载米船只既遭风飘泊广东。其压舱货物。著免其输税　　

○旌表山西永济县烈女、尚正基女尚氏。守正不污。拒奸被杀。给银建坊。入祠致祭如例　　

○辛丑。谕内阁。据顺承郡王锡保、以在军前效力之谢济世、注释大学。毁谤程朱。参奏前来。朕观谢济世所注之书。意不止毁谤程朱。乃用大学内见贤而不能举两节。言人君用人之道。借以抒写其怨望诽谤之私也。其注有拒谏饰非。必至拂人之性。骄泰甚矣等语。观此、则谢济世之存心。昭然可见。朕即位以来。于用人之际。至公无私。不惟可以自信。亦天下臣民所共知者。即以田文镜谢济世二人之事言之。田文镜在圣祖仁皇帝时。为内阁侍读学士。朕从未识其面。亦并未知其姓名。因雍正元年。伊奉差祭告华山。回京陛见。将山西通省荒歉情形。急切陈奏。备极周详。朕以山西被灾。其时之巡抚德音、身在地方。匿不奏闻。而田文镜以奉差经过之员。念切民瘼。直言无隐。其忠君爱国之忱悃。深属可嘉。遂令田文镜前往山西。抚绥赈济。伊到彼果能尽心办理。于是将伊授为山西布政使令与诺岷协衷共济。嗣因河南诸事废弛。调任河南布政使。未几擢为河南巡抚。现今授以河东总督之任。一二年间、深加信任。尚可谓之见贤而不能举、举而不能先乎。又如李绂、蔡珽、与黄振国、邵言纶、汪諴等。结党行私。营求报复。而谢济世奸恶狠戾。听其指使。参奏田文镜贪赃纳贿。任意诬蔑。借直言敢谏之名。行其排挤倾陷之计。朕当谢济世陈奏之时。立即洞烛其奸。拏交刑部审问。朕尚未忍置之重典。著令革职。发往军前效力赎罪。一时在廷诸臣。无不以为至公至当。似此尚可谓之见不善而不能退退而不能远乎。至于朕心、并无私好私恶惟以其人之善恶为好恶。以众论之是非为好恶。何尝预存成见于胸中。即如引见各官。有见其才具似优者。亦令该上司试看。有见其人似属平常者。亦令该上司试看。并谕令该上司秉公考课。不必存迎合瞻顾之念。是以各员莅任之后。或朕上□日曾奖其优。而督抚参劾者多有之。或朕上□日以为平常。而督抚保题称职者亦有之。朕未尝以一己之好恶。令天下督抚以阿徇。而各督抚亦能仰体朕意。从未尝以朕之好恶漫为迎合也。朕之用人。惟期有益于国计民生者。可谓之好人之所恶。恶人之所好乎。谢济世于公正任事之田文镜、则肆行诬参。于婪赃不法之黄振国、以及党护钻营之李绂、蔡珽、邵言纶、汪諴等、则甘听其指使而为之报复。乃直颠倒是非。紊乱黑白好恶拂人之性者矣天理国法。所不能容菑已逮身。而犹不知省惧。何其谬妄至于此极夫拒谏饰非之说。乃朕素所深戒。然必责难陈善。忠言谠论。而后可以谓之谏。若乃排挤倾陷之私言。奸险狡恶之邪论。岂可以直谏自居。而冀朕之听受耶。试问谢济世数年以来。伊为国家敷陈者何事。为朕躬进谏者何言。朕所拒者何谏。所饰者何非。除处分谢济世党同伐异诬陷良臣之外。尚能指出一二事否乎。谢济世以应得重罪之人。从宽令其效力。乃仍怀怨望。恣意谤讪。甚为可恶。应作何治罪之处。著九卿、翰、詹、科、道、秉公定议具奏　　

○升通政使王廷扬、为户部右侍郎　　

○议政王大臣等议覆。川陕总督岳钟琪奏称、噶达建造庙宇。移驻达赖喇嘛。守护之兵。殊关紧要。查化林。协额兵。现有一千名。请以三百名。留驻化林坪。另设都司一员。带领千总一员。把总二员。以资弹压。以二百名、移驻打箭炉。令化林守备。带领把总一员分防。以五百名移驻噶达令化林副将。带领把总二员。再添设中军都司一员。千总一员。前往防护。至噶达之外雅笼江上中下三渡。俱属要隘请设千总二员。各带兵一百名。分守上下二渡。设守备一员带兵二百名。防守中渡。又噶达之西吹音堡。亦系雅笼江渡口。设千总一员。带兵一百名分防。化林所属。原有黎雅峨边二营。今既移驻噶达。将黎雅营就近改归建昌镇管辖。峨边营、就近改归永宁协统辖。嗣后凡有藏内人来噶达者。令西藏噶隆。给发图书路引。以便稽查。均应如所请。从之　　

○壬寅。谕广西省在京官员。据广西学政卫昌绩奏称、粤省风俗浇漓。而绅士实为倡首。即该省乡绅之在京居官候补者。亦称本地绅士庶民。湔洗积习。未能骤除。应设观风整俗使。以司化导等语。朕观广西乃边远小省。通籍于朝者。本不多人。而其中即有谢济世、陆生楠者。狂悖嚣陵。目无法纪。则该省风俗之薄劣。即此可见矣。今御史陈弘谋等、请照卫昌绩所奏。设立观风整俗使。独不思尔等绅士。乃兆庶之观瞻。闾阎之坊表。若尔等果能于忠孝礼让之道。身体力行。以为众人之模楷。而又各教训其子弟。各规劝其乡党。则小民慕义向风。观感兴起。风俗自日归于淳厚。若不能端本澄源。躬先表率。而望秉铎司教之官。家喻户晓。使之改过迁善。易俗移风。所谓逐末而忘其本也。尔等各思嘉惠桑梓。贻福子孙。当于己身自求之　　

○免甘肃平凉县雍正六年分雹灾额赋有差　　

○添设陕西河州协游击一员。千总一员。把总二员。兵八百名。驻劄萨拉地方。把总一员。兵八十名。与原设之守备。同驻保安堡地方。俱属西宁镇统辖。从川陕总督岳钟琪请也　　

○癸卯。裁陕西鄜州三川驿、延长县千谷驿、延川县文安驿、清涧县石嘴驿、绥德州义合驿、吴堡县河西驿、驿丞各一员。潼关县递运所、长武县停口递运所、大使各一员　　

○礼部题。山西汾阳县烈妇、故民董科妻高氏。于顺治六年间。守志嫠居。拒寇被害。请照例给银建坊。入祠致祭。从之　　

大清世宗敬天昌运建中表正文武英明宽仁信毅大孝至诚宪皇帝实录卷之八十二



大清世宗敬天昌运建中表正文武英明宽仁信毅大孝至诚宪皇帝实录卷之八十三　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正七年。己酉。秋七月。甲辰朔。享太庙。遣平郡王福彭行礼　　

○以山西大同总兵官张善、署陕西固原提督　　

○乙巳。命山东省开局鼓铸。从署抚岳浚请也　　

○丙午。谕内阁。据顺承郡王锡保奏称、在军前效力之陆生楠、细书通鉴论十七篇。抗愤不平之语甚多。其论封建之利。言词更属狂悖。显系诽议时政。参奏前来。陆生楠由广西举人。部选江南吴县知县。朕览其履历奏摺。前惟颂圣浮词。中间不过腐烂时文。无一语近于直言规正。亦无一事切于国计民生。而倨傲诞妄之气。溢于言词。知其人必非醇谨。及至引见之时。举动乖张。朕将伊摺内之语诘问数条。陆生楠总默然不能对。但闻朕教训。转多愤懑之色。彼时将伊扣缺。令以主事试用。盖以其人或小有才。令其在京办事学习。以冀悛改也。后伊改授工部主事。引见时。不惟毫无敬畏。且傲慢不恭。显然逆抗。形于词色。夫主事、职列部曹。外任知县、历俸多年。或卓异行取。始得升补。而陆生楠以边方举人。筮仕之初。即膺兹职。尚何负于伊。而伊竟敢怼及君父乎。伊系广西人。平日必有与李绂、谢济世、结为党援之处。故敢如此。是以将伊革职、发往军前。与谢济世同时效力。一则令其观满洲尊君亲上之心、如此其谨凛。一则令其观我朝兵营之制、如此其整严。一则令其观各蒙古部落、熙皞淳朴之风、如此其诚实。庶冀伊等化去私邪。勉于自新之路。讵意陆生楠、素怀逆心。毫无悔悟。怙恶之念愈深。奸慝之情益固。借托古人之事几诬引古人之言论。以洩一己不平之怨怒。肆无忌惮。议论横生。至于此极也。前锡保启行之时。朕谕以军前效力之汉官等。果能安静守法。自知罪过。则皆可贷其前愆。开予自新。或有私自著作、怨怼罔上者。亦未可定。今果得陆生楠所著之书。悖逆之情。尽行败露。其论封建云。封建之制、古圣人万世无弊之良规。废之为害。不循其制亦为害。至于今害深祸烈。不可胜言。皆郡县之故等语。古人之有封建。原非以其制为尽善。而特创此以驾驭天下也。洪荒之世。声教未通。各君其国。各子其民。有圣人首出。则天下之众、莫不尊亲。而圣人即各因其世守而封之。亦众建亲贤以参错其间。盖时势如此。虽欲统一之而不能也。夏禹涂山之会。执玉帛者万国。周武王孟津之役。来会者八百侯国。岂皆夏后周王之所封建乎。孔子曰。天下有道。则礼乐征伐、自天子出。孟子曰。天下恶乎定。定于一。孔子孟子、深见春秋战国、诸侯战争之流弊。其言已启一统之先几矣。至秦始皇统合六国。制天下以郡县。自汉以来。遂为定制。盖三代以前。诸侯分有土地。天子不得而私。故以封建为公。秦汉之后。土地属之天子。一封建便多私心。故以郡县为公。唐柳宗元谓公天下自秦始。宋苏轼谓封建者争之端。皆确有所见而云然也。且中国之郡县。亦犹各蒙古之有部落耳。历代以来。各蒙古自为雄长。亦互相战争。至元太祖之世。始成一统。历前明二百余年。我太祖高皇帝开基东土。遐迩率服。而各蒙古又复望风归顺。咸禀正朔。以迄于今。是中国之一统。始于秦。塞外之一统。始于元。而极盛于我朝。自古中外一家。幅＜巾员＞极广。未有如我朝者也。至若贾谊晁错、欲削弱诸侯。乃虑分封之失而欲一之。非以郡县为失而欲分之也。李泌因藩镇之兵连祸结。思以封建为自固之谋。岂尝谓三代之制必可复乎。今六合成大一统之天下。东西南朔。声教所被。莫不尊亲。而陆生楠云、以郡县之故。至于今害深祸烈。不可胜言。试问今日之祸害何在。陆生楠能明指之乎。大凡叛逆之人。如吕留良、曾静、陆生楠之流。皆以宜复封建为言。盖此种悖乱之人自知奸恶倾邪。不容于乡国。思欲效策士游说之风。意谓封建行。则此国不用、可去之他国。殊不知狂肆逆恶、如陆生楠之流。实天下所不容也。又云、圣人之世。以同寅协恭为治后世天下至大事繁人多。奸邪不能尽涤。诈伪不能尽烛。大抵封建废而天下统于一。相既劳而不能深谋。君亦烦而不能无。缺失。始皇一片私心。流毒万世等语。同寅协恭。固为治之要。至于知人任相。惟在人君之明哲。汉唐以来。有贤君图治于上。则必有良相助治于下。岂万世无一知人之主乎。且同寅协恭之道。于封建何。与陆生楠肆意妄言。支离缪戾。至于如此。其言建储也。借引汉武帝戾太子事发论云。储贰不宜干预外事。且必更使通晓此等危机等语。书有教胄子之文。礼有文王世子之篇。仪文明备。教戒周详。凡以养成德性。欲其学于古训。深知民情物理之微。周知人间疾苦、稼穑艰难之故。岂可禁之不闻外事乎。至于父子天性。家国一理。惟有至诚至敬。可以为事亲之道。危机之说。岂人子所忍形于言、存诸心者乎。设使江充掘蛊之时。太子能居易俟命。不诈出武库兵。发长乐卫。则决不至有湖城之难。是戾太子之祸。正由于晓危机也。又陆生楠云、有天下者。不可以无本之治治之等语。其意借钩弋宫尧母门之事、以讥本朝之不早建储贰。夫建储之事。乃宗庙社稷万世之业所关。天下苍生万民之命所系也。傥不加慎重、而所立不得其人。其后不易之而不可。欲易之而不可。以致激为多故者。前代史册。历历可稽。孟子曰。为天下得人者谓之仁。又曰。为天下得人难。言主器之重。必得其人、足以承先启后者。然后可以付之也。我朝太祖高皇帝开创以来。未尝预建储位。而我太宗文皇帝继位丕承恢弘大烈。世祖章皇帝绍业膺图。抚有中夏。圣祖仁皇帝深仁厚泽。御宇绵长。凡我朝圣圣相承。皆未由先正青宫而后践天位。迺开万世无疆之基业。锡亿兆臣民之洪庥逮朕缵登大宝。承重熙累洽之盛统。七年以来中外乂安。是我朝之国本有至深至厚者。愚人固不能知也。昔宋孝宗时虞允文请早建储贰。孝宗曰。恐储位既正。人性易骄。即自纵逸。不勤于学。寖有失德所以未建者、庶几无后悔耳。孝宗尚知立储之不易。况我朝圣哲高远之见、十倍于孝宗乎。如陆生楠借汉武之事以讥刺者。实为弥天不可赦之罪人也。其论兵制也。则称唐之府兵云、李泌为德宗历叙府兵兴废之由。府兵既废。祸乱遂生。至今为梗上陵下替。又云、府兵之制。国无养兵之费。臣无专兵之患等语。唐初府兵之制。本于北周苏绰之议。其后变为彍骑。乃府兵废弛。不得不出于召募也。德宗之世。召募者多市人不可用。故欲复府兵之法。然其时亦竟不能复。孔子曰。以不教民战。是谓弃之。无事耕种之农。岂能娴于武备。有事徵发之扰。岂能兼顾农桑。以此为制。不但弃其兵。并弃其民矣。古者六乡六遂之法。远不可稽。后世民以养兵兵以卫民。彼此相资。唐宋以来。法制渐详军农实称两便。安有惜养兵之费、而弃不教之民者乎。本朝设立八旗。京师重地。禁旅云屯。又有巡捕三营、以诘奸禁暴。外省分设驻防将军、以及提镇。内外相维。训练甚备。无事则分处什伍。兵不扰民。有事则整旅出疆。兵以卫民。此万古之良法。今八十年来。太平无事。老耆以寿终。幼孤得遂长。孰非兵防卫守之力哉。民间虽有正供以佐军糈。然所出仅百分中之一耳。其得养兵之利也多矣而陆生楠之为此说者。盖其怀蓄逆乱之心、郁不得逞。故以国无养兵之费。以摇动人听冀或更制以紊乱军政。所谓执左道以乱政。言伪学非以疑众者。王法之所不宥也。其论隋炀帝云、后之君臣。傥非天幸。其不为隋之君臣者几希等语。隋文帝以勤劳节俭为治。史称其仓库实而法令行。至炀帝以骄奢淫佚、自取败亡。非可诿之于天也。后之人主。不为炀帝之行。岂至有炀帝之祸。又何为而望天幸乎。陆生楠之意。又何所指也。其论人主云、人愈尊。权愈重。则身愈危。祸愈烈。盖可以生人杀人、赏人罚人、则我志必疏。而人之畏之者必愈甚。人虽怒之而不敢洩。欲报之而不敢轻。故其蓄必深。其发必毒等语。人主身为天子。富有四海。自尧舜禹汤以来。一人有庆。兆民赖之。岂有位尊而即危祸者乎。至于生杀赏罚。人主皆奉天命天讨以行之。其生杀赏罚者。皆其人之自取耳。朕临御以来。日理万几。皆奉若天道。因物以付。未尝以己意生杀人赏罚人。而陆生楠为畏之怒之报之之说。试问在廷诸臣。朕自雍正元年以来。曾以藩邸旧人而擢用者何人。曾因当时宿怨而治罪者何人。且朕从前与外廷之人。毫无恩怨。又何所庸其畏、何所庸其怒、何所庸其报哉。且云蓄必深。发必毒。此陆生楠指阿其那等而言。抑陆生楠自蓄此心也。阿其那等各案。内外臣工之所共知。无俟朕再为告谕。陆生楠亦身列仕籍。岂无见闻。而为此论。其狂悖恶乱、不亦甚乎。又云。虽怒之而不敢洩。欲报之而不敢轻。乃陆生楠自述其心也明矣。虽蓄怒而不敢显言。是以托于论列通鉴。以微洩其愤。又怨而欲报。欲报而不能。但以身危祸烈等语、肆为咒诅。其逆谋发露。公然形于纸笔矣。其论相臣云、当用首相一人。首相奸谄误国。许凡欲效忠者、皆得密奏。即或不当。亦不得使相臣知之等语。夫从来不废密奏者。原欲周知天下之利弊。无专令参揭相臣之理。况尊贤之道。最要在于去谗。敬大臣之道。在于官盛任使。君臣一德一心。乃为元首股肱之议。是以择相之道。惟在得人。若既得其人、而又使人密奏。且奏或不当、而犹多方掩饰。是窥伺挟诈。教人以谗慝、而招人以排陷也。且相臣果属憸邪。便当露章宣奏。而群小故为排沮。或欲动摇大臣。或从门户起见。人主自宜分别是非、以定邪正。岂可调停和处于其间乎。又云、因言固可知人。轻听亦有失人。听言不厌其广。广则庶几无壅。择言不厌其审。审则庶几无误等语。舜命禹曰。无稽之言勿听。弗询之谋勿庸。召公奭告武王曰。言以道接。朕于人言、必决之以理。揆之以情。未尝拒人之言。亦未尝轻听人言。此内外臣工所共知者。陆生楠何为而有此讥议乎。又云、为君为臣。莫要于知人、而立大本。不徒在政迹。然亦不可无术相防等语。君臣之间。岂容丝毫权术乎。三载考绩。必以政事为据。若不以政迹、人亦何由而知耶。其论王安石云。贤才尽屏。咨谋尽废。而已不以为非。人君亦不知人之非。则并圣贤之作用气象而不知等语。圣人廓然大公。物来顺应。有何作用乎。宋神宗锐意求治。而安石任意更张。其失在于作用明矣。又云、笃恭而天下平之言。彼固未之见。知天知人之言。彼似未之闻也。人无圣学。能文章。不安平庸。鲜不为安石者等语。安石之误国。在于不引其君于当道。非谓知天知人。惟有端居深拱、静默无为、笃恭于无声无臭之表、而遂可使天下平也。故夫笃恭而天下平者。正由敬信劝威之道、而极言其效如此。非百务尽隳。上下暌绝。而后可为治也。其文词议论。险怪背谬。无理之甚。又其论无为之治云、虽有忧勤。不离身心。虽有国事。亦第存乎纲领。不人人而察。但察铨选之任。不事事而理。祗理付托之人。察言动。谨几微。防谗间。虑疏虞。忧盛危明。防微杜渐而已。至若笾豆之事。则有司存等语。从古圣帝明王之道。未有不以勤劳自励。而以逸乐无为为治者也。是以治天下。莫大于用人理财二端。理财一事。自应付之臣下。至用人之权。不可旁落。今试以铨选之权、付之大臣。大臣敢膺此任乎。无论稍存容私徇情之见者。固不可一日当此重任。即秉公持正之人。于用舍黜陟之际。不为怨府、即为祸源矣。至若懋昭令德。克勤小物。不泄迩。不忘远。古训昭然。汉宣帝综核名实。治理一新。光武务勤吏治。唐太宗书守令姓名于御屏。朝夕省览。古来贤主。未有不本于勤劳者。岂可以用人大节。为笾豆之事。置之不问也。又云、绛度数谏。异鏄顺从。是以陷于朋比而不知。盖有圣功。即有王道。使徒明而不学。则人欲盛而天理微。固不能有三代之事功。至力衰而志隳。未有能如其初等语。夫嘉谋嘉猷。入告于尔后。乃朕所日望于大小臣工者。即位以来。时时谕令诸臣、以忠言谠论。面折廷诤。凡内外诸臣条陈政务。有当理而可行者。必令廷臣详议施行。并未尝拒谏诤而喜顺从也。至于人臣朋比。历代有之。有以阿謀谄附为朋比。亦有以倾险婞直为朋比。如汉之梁窦。唐之牛李。宋之绍述。明之门户是也。若唐虞之世。盈廷师济。一德一心。谓之朋比可乎。已上皆陆生楠论断通鉴中语。朕指出数条如此。陆生楠生当盛世。服习诗书。身叨乙榜。赴朝选官。非若曾静之僻处深山旷野。不知天高地厚、冥顽不灵之人也。且观其人。未尝不小有才。谓宜感恩戴德。勉思报效。而乃怀不逞之邪心。于进身筮仕之时。肆无稽之横议。于政教修明之日。对越大廷。则暴戾恣睢之气。形于词色。远逐边塞。则猖狂怪诞之说。任意发舒。其意专以摇惑众心、扰乱政纪为务。朕实不知其怨望何自而生。愤懑何自而积。此真逆性由于夙成。狡恶因之纷起。诚不知天命而不畏。小人中之尤无忌惮者也。陆生楠罪大恶极。情无可逭。朕意欲将陆生楠于军前正法。以为人臣怀怨诬讪者之戒。著九卿翰詹科道、秉公定拟具奏　　

○命工部额外侍郎马尔泰、往江南办理清查钱粮事务　　

○署江南江苏巡抚户部左侍郎王玑、江南江苏布政使赵向奎、俱缘事革职。以吏部右侍郎彭维新、署江南江苏巡抚。调浙江布政使高斌、为江南江苏布政使司布政使。以福建学政少詹事程元章、署浙江布政使司布政使　　

○升浙江金华副将杨＜王宏＞、为福建福宁总兵官。以陕西西凤副将董绍祖、署陕西兴汉总兵官　　

○云贵广西总督鄂尔泰疏报。贵州安顺府地方高耀等寨、生苗犭□农狆等。愿附版图。输诚供赋。下部知之　　

○丁未。谕内阁。今日御史杨保条奏内称、内外秋审缓决人犯。若至三年、请令该部查明请上□日。减等发落。则各犯俱沐隆恩。不至于监禁患病死亡等语。从来杀人者死。律有明条。其有一时斗殴杀人、而非谋杀故杀。或事涉谋故、而其人非此案之首犯。尚有一线可生之路。则于秋审之时。细加商酌。有可矜者、减等发落。余皆从宽入于缓决之内。此法外之仁也。今杨保欲将缓决三年之犯、悉行减等发落。是欲将国家谳狱大公之典。行一己沽誉之私心。朕于众人之前面诘云。设尔之父兄子弟、被殴致死。不即抵偿。尔心能释然乎。且待至三年之后。竟将凶犯减等释放。尔能无憾于心乎。伊俯首自问。亦云不能释然无憾。试思天下之人。谁无父兄。谁无子弟。其戚属为人殴杀、而杀人者竟得脱然无事。不令抵偿。为父兄子弟者。孰肯甘心。纵令死者或无父兄子弟。而魂魄有知。能自解散乎。年来秋审后。朕亦令大学士九卿、于直省缓决人犯中。择其情罪稍有可原者。查出具奏。朕详加审慎降上□日减等发落。此皆揆情度。理信其可以服死者之心。然后见诸施行。非可任意纵情。概行末减。以博宽大好生之名也。我圣祖仁皇帝临御六十余年。慎重刑狱。矜惜民命。谆谆训诲谳狱诸臣。恳恻周摰。朕即位以来。又复时时戒饬体访。大抵各处命案。俱属应抵之人。无屈枉之事。夫彼既伤人之命。秋决时不即抵偿。乃其幸也。而监禁囹圄。尚以疾病死亡为苦乎。夫狱多缧囚。原非德政。然必天下化行俗美。比户可封。普天率土。皆安分守法。无盗窃奸宄之徒。型仁讲让。无斗狠轻生之辈。而后时雍风动。实致刑措之风。方为至治。若未能如是。但将应行治罪之犯。概从宽释。以博囹圄空虚之誉。吾谁欺、欺天乎。朕实耻而不为也。况纵法实足长奸。恐宽宥之后、而犯者愈众。此更朕所不忍者也。至于杨保奏中、以州县牢狱褊狭。而引八旗人犯、筑建高墙分禁。以为念其暑热之苦。恐染疾患。此奏亦与朕之本意不符。朕思犯罪之旗人。非有异于犯罪之民人也。特以民人牢狱之中。俱系盗贼匪类、惯行不法之重犯。若令旗人同在一处监禁。转相煽诱。渐染恶习。将来愈难化诲悛改。故令隔别分禁、以防其煽诱勾通之渐。非欲令其宽闲自在也。且天下焉有身在缧绁之人、而尚虑其不能舒展安闲者乎。又焉有因牢狱褊狭、而纵囚废法以使其自如者乎。度杨保条陈之意。将以宽释犯人为阴德事耶。岂知为人臣而不肯秉公执法。实心办事。乃欲枉法以沽长厚之名。使百姓含冤负屈。其造孽无穷。必遭天谴。尚何阴德之有。杨保身为御史。有言官之责。朕屡次谕令条陈。辗转推诿。及首行条奏。又将此必不可行之事。希图宽厚之称。而欲以刻核之名、归诸君上。其居心甚属可恶。著交部严加议处。寻议、杨保身为言官。混行条奏。请照奏事诈不以实之律。革职杖徒。得上□日。杨保著革职。发往阿尔泰驿站效力　　

○以左春坊左庶子戴瀚、提督。福建学政　　

○工部议覆。署两江总督范时绎疏言、盐城县小关子地方。形势偪窄。请将守备衙署移驻草堰口。以新设把总驻劄小关子。应如所请。从之　　

○仓场侍郎岳尔岱疏报。通州流水沟等处、漕船漂没。得上□日。大雨时行之际河流骤长。沿河空重粮艘。依次停泊。其适当决口之冲。不及防范。被水漂没。此非弁丁等有意疏忽之咎也。所有损坏船只。漂失米石。俱免其赔补。湿米亦著交收。免其更换。被水淹没、及受伤之丁舵人等。著仓场侍郎等查明加恩赈恤。再将被水船只。每船赏银五十两济其困乏。凡此、免赔颁赏之处。均系特恩。后不为例　　

○戊申。九卿等议奏、谢济世批注大学。肆行讥讪。怨望毁谤。怙恶不悛。陆生楠编写通鉴。妄抒愤懑。猖狂恣肆。悖逆已极。俱应拟斩立决。即于军前正法。得上□日。陆生楠、谢济世二人议罪之本仍交与顺承郡王锡保。发与陆生楠、谢济世、看本内所载谕上□日各条。伊等有何辨对。著询明确供具奏　　

○户部议覆。云贵广西总督鄂尔泰疏言、原任工部侍郎申大成条奏黔省军田许照民田一体买卖。每亩上税银五钱。给契为业。经九卿议覆准行。但黔省军田一亩之价。可买民田二亩。应纳粮赋。一亩亦可抵民田二亩。若再徵税银五钱。于民生无益。仰请豁免。嗣后凡有军田授受。悉照常例报税。应如所请。得上□日。从前申大成条奏。朕发与九卿议覆而后施行。今览鄂尔泰陈奏。与廷议迥异。大凡发与九卿会议之案。因朕不能深知原委及本地情形。难以定其是非。是以咨询博采。以期有益于民生吏治。其本地熟习风土之人。及曾经作宦于其地者。自当仰体朕心据实陈奏。而九卿等、亦当向深知灼见之人。细加咨访而后定议。方为实心任事之道。乃年来廷臣定议。而外间不能奉行、又复奏请更改之案甚多。此皆定议时、草率塞责。而深知灼见之人。随声附和。不肯直指其利弊也。申大成所奏军田一案。既不可行。则从前会议时。有军田省分之九卿官员。何以不肯直言。今朕既知其不可行。若避朝更夕改之名。苟且迁就、以致贻累民生。朕不忍为也。嗣后若有地方之事。经本籍之人、及曾为彼地大员之人。会同定议具奏。傥事不可行。该督抚等奏请更改者。朕必加究问　　

○署浙江巡抚蔡仕舢疏报镇海等六县、开垦雍正六年分田地八十六顷有奇。下部知之　　

○己酉。谕满汉文武大臣等。书曰。兢兢业业。一日二日万几。盖言为君之难也。又曰。予违汝弼。汝无面从。退有后言。盖言人臣之当匡赞其君也。朕之行事。若有可议。诸臣岂得漠然视之而全无相关之意乎。纵不能如古直臣之面折廷诤而时常进见。可以从容密奏。朕乐于闻善。不吝改过。惟冀诸臣尽言规正以补其阙。若面从心非。岂朕所望于诸臣者哉。朕即位之初。或尚有不知朕心、而不敢尽言无隐者。今廷臣侍朕六七年矣。岂于朕之居心行事。尚不能深知。而存猜疑之见乎。至于朕每日训饬诸臣者。并非但以责人、而不求之于己也。朕事事以身先之。且深觉为善之可乐。循理之甚安。书曰。作德心逸日休。孔子曰。君子坦荡荡。圣人之言。确乎不易。诸臣但试行之。必有畅然自得之乐也　　

○庚戌。以左副都御史宗室塞尔赫、署工部右侍郎　　

○兵部议覆。调任广东总督孔毓珣疏言、广东虎门协属之南山台鳌湾、佛子凹、嘴头角四水汛。与该协相隔辽远。请就近改隶新安营管辖。即以新安营撤回原防佛堂急水等处之兵。派拨防守。再于虎门协左右二营。抽拨额设船二只。战守兵八十名。配驾分防。其虎门协属左右二营汛。参差穿插。巡防间隔。请将右营现防之麻涌滥尾二汛。改归左营管辖。左营现防之龙湾、鸡公石、黄角、左右等四汛。改归右营管辖。均应如所请。从之　　

○辛亥。谕内阁。黄河堤岸。乃运道民生所关。最为紧要。年来殚心经理。增卑培薄。幸堤工坚固。共庆安澜。独是工程报竣。例应归汛修防。而额设河兵堡夫。只能修补水浪冲激之区。防备临险抢护之用。至于堤身一年之内。风雨淋漓。车马践踏。渐至侵蚀者。亦势所必有。而堤远工多。不能责诸寥寥兵役也。朕留心访察已久。又复询问通晓河工之人。知故明总河潘季驯。每岁派夫加高五寸。载在河防一览。即从前河臣靳辅。亦有每兵一名、招募帮丁四名、给以堤内空地耕种免粮、岁令加土五寸之议。与朕计虑之处。实相符合。朕思堤工虽千有余里。若按丈每年加修五寸。计费不过三四万两。傥置之不议。一年剥削四五寸。合十年而计之其所费之多。恐有不止于加修之数者。况河流涨漫不时。难以预料。何若逐年增修保固。为未雨绸缪之计也。著南北两河总督尹继善、嵇曾筠、悉心商酌具奏。至于州县派夫锢弊外经严革。而募丁给田之说。亦不可行。其每年岁修之费。或动用藩库帑金。或于临河州县应解公用银两内、就近支给。若有不敷。仍于藩库拨补。亦著河臣一并定议具奏。　　

○又谕。目今漕运抵通。新漕即须料理。漕运总督性桂、现署浙江总督事务。其总漕印务。仍著张大有管理　　

○癸丑。孝懿仁皇后忌辰。遣官祭景陵　　

○升右通政张懋诚、为通政使司通政使　　

○吏部议覆。广东总督郝玉麟疏言、查雍正五年定例。各州县管狱官。监毙盗犯至五名者、即行革职。其中有才堪驱使之员。概行废弃。殊属可惜。嗣后监毙盗犯。除未经取供审明、及致死灭口者。应照雍正五年定例议处外。如已经取供审明。在监病故。别无致毙情事。不论首盗夥盗。俱请仍照雍正三年定例。监毙四人以下者。管狱官免议。其五人以上者。罚俸一年。再承问官将盗犯取有口供。未经题结。遽致监毙者。亦令该督抚疏内声明。无论首盗夥盗一案内监毙四人以下者免议。五人以上者。分别议处。其余监毙各项人犯。仍照定例处分。应如所请。从之　　

○敕封陕西宁夏大渠龙神、为宁渠普利龙王之神。　　

○甲寅。以果亲王允礼、管理工部事务　　

○升太常寺卿刘声芳、为户部左侍郎　　

○命庄亲王允禄、管理镶白旗满洲都统。以正黄旗护军统领德成、兼管镶蓝旗满洲副都统。镶红旗满洲副都统侯马兰泰、兼管镶蓝旗蒙古副都统　　

○议政王大臣等议覆。河东总督田文镜遵上□日议奏。山东青州府、为适中要地。内与陆路各营、声势联络。外与沿海营汛、呼吸相通。设立满洲兵驻防。可以资弹压而重保障。查青州府北城外。有古废东阳旧城基址。请建造城垣衙署营房。可以驻兵数千。应如所请。青州城外建造新城后。自京派拨八旗满洲兵二千。永远驻防。设将军一员。副都统一员管辖。并设协领四员。佐领十六员。防御十六员。骁骑校十六员。再添设理事同知一员。随印笔帖式三员。铸给印信关防。其俸禄粮饷等项。俱照各省驻防之例支给。从之
  </div>
  <div class="pagination">
   <a href="清实录雍正朝实录_page121.html">
    上一页
   </a>
   <span>
    ...
   </span>
   <a href="清实录雍正朝实录_page117.html">
    117
   </a>
   <a href="清实录雍正朝实录_page118.html">
    118
   </a>
   <a href="清实录雍正朝实录_page119.html">
    119
   </a>
   <a href="清实录雍正朝实录_page120.html">
    120
   </a>
   <a href="清实录雍正朝实录_page121.html">
    121
   </a>
   <span class="current-page">
    122
   </span>
   <a href="清实录雍正朝实录_page123.html">
    123
   </a>
   <a href="清实录雍正朝实录_page124.html">
    124
   </a>
   <a href="清实录雍正朝实录_page125.html">
    125
   </a>
   <a href="清实录雍正朝实录_page126.html">
    126
   </a>
   <a href="清实录雍正朝实录_page127.html">
    127
   </a>
   <span>
    ...
   </span>
   <a href="清实录雍正朝实录_page123.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
