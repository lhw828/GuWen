<!DOCTYPE html>
<html>
 <head>
  <meta charset="utf-8"/>
  <title>
   雪屐寻碑录 - 第 8 页/共 20 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   雪屐寻碑录 - 第 8 页/共 20 页
  </h1>
  <div class="content">
   奉天承运皇帝制曰朕惟尚德崇功国家之大典输忠尽职臣子之常经古圣帝明王戡乱以武致治以文朕钦承往制甄进贤能特设文武勋阶以彰激劝受兹任者必忠以立身仁以抚众智以察微防奸御侮机无暇时能此则荣及前人福延后嗣而身家永康矣敬之勿怠喀西泰尔原系空衔护军参领出征四川在朝天关有逆贼伪总兵施遵礼同各伪总兵率领一万七千余官兵将隘口挑壕截断修木城埋药设信炮山下立寨两层堆放石块扎立三十余营拒敌击战时尔率本旗兵将对敌击败之蟠龙山逆贼伪将军王平藩郑蛟麟吴之茂何德成等率领将及四万官兵排齐尖栅炮鸟枪挨牌分头来战又自右翼水路贼从后上陆来犯我左右各营前后齐攻与驻遁贼击战时阵亡授为拖沙喇哈番与亲男陈泰承袭再准袭一次康熙十六年十二月二十三日 

　　原任大学士三等阿达哈哈番加二级谥文僖觉罗伊图碑文稽古兴朝必有贤良之臣生则荣以高爵殁亦锡以丰碑所以励忠盖甚备也尔觉罗伊图性行端良才能称职部务历膺副简任之意纶扉参赞建调燮之能久襄王事茂着勤劳忽闻长逝甚悼朕怀特赐谥曰文僖勒诸贞珉光及泉壤国典臣忠庶其昭垂无斁哉康熙十七年三月十三日 

　　奉天承运皇帝制曰朕惟尚德崇功国家之大典输忠尽职臣子之常经古圣帝明王戡乱以武致治以文朕钦承往训甄进贤能特设文武勋阶以彰激劝受兹任者必忠以立身仁以抚众智以察微防奸御侮机无暇时能此则荣及前人福延后嗣而身家永康矣敬之勿怠韩云尔原系朝鲜人以尔弃彼来归故授为二等阿达哈哈番后三次围锦州时松山马兵来夺我红衣炮尔于梅勒章京瞻前杀入对阵败之落雨之日击松山洪军门来犯左翼兵尔同固山额真叶格书对阵败之击洪军门三营兵尔又同固山额真叶格书对阵败之定鼎燕京入山海关之日击流贼马步兵二十万尔又同固山额真和硕额夫杜磊对阵败之追及流贼至庆都县尔同和硕额夫固山额真叶格书对阵败之嘉尔由二等阿达哈哈番升为一等阿达哈哈番天下统一仿古帝王之制尊崇太祖武皇帝功德配祀上帝礼成念诸旧臣世効劳绩故由一等阿达哈哈番加一拖沙喇哈番世袭罔替天下大定仿古圣王之制上圣母昭圣慈寿皇太后尊号礼成由一等阿达哈哈番加一拖沙喇哈番升为三等阿思哈哈番大婚礼成亦仿古制加上圣母昭圣慈寿恭简皇太后尊号礼成由三等阿思哈哈番升为二等阿思哈哈番世袭罔替康熙十七年岁次戊午仲吕月谷旦立 

　　皇帝谕祭阵亡佐领加二级觉罗萨克素之灵曰鞠躬尽瘁臣子之芳踪恤死报勤国家之盛典尔萨克素赋性忠勇才能称职捐躯报国効力师中奋不顾身力战阵殁朕用悼焉特颁祭葬以慰幽魂呜呼聿昭不朽之荣庶享匪躬之报尔如有知尚克歆享康熙十七年七月□□日 

　　皇帝遣礼部员外郎黄图谕祭于护军参领加二级阵亡杰笃之灵曰鞠躬尽瘁臣子之芳踪恤死报勤国家之盛典尔杰笃赋性忠勇国尔忘身御敌冲锋奋勇阵殁朕用悼焉特颁祭葬以慰幽魂尔如有知尚克歆享康熙十七年七月二十七日 

　　岁次康熙十七年八月十三日钦遣礼部员外郎马良致祭于皇清诰封光禄大夫臣苏木代之灵曰鞠躬尽瘁臣子之芳踪恤死报勤国家之盛典尔苏木代赋性忠直国尔忘身御敌冲锋奋勇阵殁朕用悼焉特颁祭葬以慰幽魂呜呼聿昭不朽之荣庶享匪躬之报尔如有知尚克歆享自古仗节効命之臣在地为河岳在天为日星如苏公讳木代其卓卓不朽者欤公由刑部通使升任宏德卫游击两迁参戎劳绩茂着晋秩乐清总戎时值耿逆猖獗乐清当寇冲公多方捍卫寇一时不敢长驱浙东俾我兵得徐为备御皆公力也厥后寇兵蚁集终奋不顾身亲冒锋刃事闻甲寅年六月初五日恩袭两世拖沙喇哈番今公令郎海德为之请志于余余因乐迹其事而为铭铭曰虎臣矫矫作镇乐清英声烈烈千载犹荣赐进士翰林院学士杜臻拜撰 

　　皇帝谕祭原任銮仪卫銮仪使加一级□□□□达达海之灵曰鞠躬尽瘁臣子之芳踪恤死报勤国家之盛典尔达达海性行纯良才能称职方冀遐龄忽焉长逝朕用悼焉特颁祭葬以慰幽魂呜呼宠锡重垆庶享匪躬之报名垂信史聿昭不朽之荣尔如有知尚克歆享康熙十七年八月十七日遣礼部郎中白达尔祭 

　　奉皇帝敕遣礼部员外郎加三级伊三台御祭副都统兼佐领加二级柯彝之灵曰鞠躬尽瘁臣子之芳踪恤死报勤国家之盛典尔柯彝性行纯良才能称职方冀遐龄忽焉长逝朕用悼焉特颁祭葬以慰幽魂呜呼宠锡重□庶享匪躬之报名垂信史聿昭不朽之荣尔如有知尚克歆享康熙十七年八月二十九日 

　　奉天承运皇帝制曰褒忠表义昭代之良规崇德报功圣王之令典特颁恩命以奖勤劳尔护军参领加一级堪太性资端谨才识宏通俾管护军参领恪慎无惭于职守宣劳政务夙夜恪矢乎寅恭任用有年小心益励崇阶洊陟历试能勤欣兹庆典之逢宜沛恩纶之宠兹以覃恩特授尔阶资政大夫锡之诰命于戏恩推自近乃弘奖夫崇阶业广惟勤尚克承夫崇锡钦予时命励尔嘉猷初任护军校二任三等护卫三任二等护卫四任二等护卫加一级五任护军参领六任头等护卫七任护军参领八任今职康熙十七年十一月十九日 

　　康熙十七年十二月十三日皇帝谕祭阵亡二等侍卫加一级署护军参领勒特奚之灵曰鞠躬尽瘁臣子之芳踪恤死报勤国家之盛典尔勒特奚赋性忠勇才能称职捐身报国効力师中奋不顾身力战阵殁朕用悼焉特颁祭葬以慰幽魂呜呼聿昭不朽之荣庶沐匪躬之报尔如有知尚克歆享 

　　太子太保礼部尚书谥文贞王崇简碑文朕惟从来俊乂在官邦家攸赖历稽文册代着闻人肆予有良臣追踪往喆生膺显秩没被宠施典云隆矣尔王崇简端肃持身精勤励职简登翰苑蔚起声华佐理铨衡聿彰恪慎迄晋春官之长允襄百度之厘方倚任以敷猷遽引年而致政悬车日久晚操弥修宜享康疆忽闻奄逝朕睠怀旧德考行定名学勤 【学勤：勤学】 好问尔之文也清白守节尔之贞也爰畀褒称允符素履于戏臣职克全乎终始宸章备极夫哀荣兆域初营丰碑永峙惟尔后嗣益体国恩延世泽不亦休欤康熙十八年四月初一日立 

　　维康熙十八年四月初七日皇帝遣经筵讲官礼部尚书加二级吴正治谕祭太子太保礼部尚书谥文贞王崇简之灵曰朕惟国家崇奖大臣风示有位虽身已辞于朝列而礼仍埒于班行载锡宸章不殊存殁尔王崇简笃诚厉行恪慎持身早践清华克覃思乎著作洊陟卿尹弥矢志于寅恭盖自壮岁登朝积勤匪懈迄乎引年家食素履不渝谓宜益享遐龄永沾德泽忽闻奄逝轸切朕怀睠良彦之云徂锡令名而允协表以贞碣酹以上尊咨命所司悉循彝典呜呼劳勚者服官之谊优恤者厚下之经惟臣能砥节以仰答国恩斯朝有褒纶以追荣泉壤灵如不昧荷此宠休 

　　皇清诰封资政大夫议政大臣二等阿达哈哈番加一级白公碑呜呼人臣受朝廷貤封之典必勒之金石者凡以上昭皇仁下扬先烈也我显考赋性忠耿制行敏果幼负奇气有不可一世之概筮仕和硕郑亲王护卫每有所任使辄当王意克勤克敏尽瘁厥职蒙王奏闻加恩授为拜他喇布勒哈番顺治五年以太祖高皇帝配天礼成加一拖沙喇哈番继以两次加上皇太后尊号礼成由拜他喇布勒哈番兼一拖沙喇哈番升为二等阿达哈哈番顺治十四年恭遇覃恩加一级晋阶资政大夫锡之纶綍显考精白自励事无巨细靡不指画有方以累劳荷王宠眷恩赉有加复奏闻于上授为议政大臣正图报効不幸于康熙十二年二月二十五日以疾捐馆舍享年六十四岁复蒙皇上恩恤赐祭如例呜呼显考之所以报国家与国家之所以遇显考者可谓两得矣兹者竖碑墓道敬书显考平生懿行梗概抆泪而识之贞珉以垂不朽云康熙十八年五月吉旦孝男二等阿达哈哈番多罗额驸白奇□立 

　　皇帝遣礼部员外郎加一级哈尔吉布为祭阵亡佐领加二级部委骁骑参领罗代之灵曰鞠躬尽瘁乃臣子之嘉行悯逝报勤实国家之盛典罗代尔赋性忠勇才堪厥职捐躯报国効力行间奋勇忘身力战阵亡朕甚悼焉特赐祭葬之恩以慰尔魂于戏酬汝报效以昭不泯之隆如果有灵享此祭典康熙十八年五月二十七日 

　　奉天承运皇帝制曰褒忠表义昭代之良规崇德报功圣王之令典特颁恩命以奖勤劳尔佐领加二级觉罗萨克苏派衍宗潢夙昭令誉爰推敦族之典用加锡类之恩奉职有年恪勤罔懈崇阶洊陟益着小心庆典欣逢褒纶用沛兹以覃恩特授尔阶通议大夫锡之诰命于戏恩推自近乃弘奖夫崇阶业广惟勤尚克承夫宠锡钦予时命励尔嘉猷觉罗萨克苏尔原系空衔佐领往浙江出征贼头鲁养性带领贼二万来犯黄岩县拒敌阵亡应授为拖沙喇哈番尔监守黄岩因参将吴灏私通逆贼城陷阵亡深为可悯着加与拖沙喇哈番授为拜他喇布勒哈番与伊亲兄之子苏赫承袭苏赫因病解退与亲生之子闲散觉罗巴克绰承袭巴克绰因缘事革职将此拜他喇布勒哈番与伊亲叔祖四品典仪觉罗森特赫承袭康熙十八年八月□□日 

　　孝昭皇后壸德攸宣伦情肫笃念父母鞠育之勤思祠宇春秋之祀朕嘉其意遣官督理后二月皇后已崩十七年十二月工作告成因谕内阁详考明代实录允符典例特赐碑文勒诸贞石粤稽往代临御万邦必敦九族宫闱化洽内辅惟贤眷佑之隆宜崇旷典以笃椒亲道至备也孝昭皇后仁孝性成温恭德着久存屺岵之思每深霜露之感尔一等公遏必隆同妻县主敬慎齐家洽谦冲之令望肃雍秉训诞淑顺之坤仪是当锡以丹垩享以苹繁爰命冬官董其兴作事方行乎二月哀忽动于六宫未遂之志朕甚悼焉念尔勋戚大臣兼核历朝典制落成之日用赐丰碑昭国家不遗故旧之恩示皇后永怀顾复之念光流泉壤堪为戚属之羽仪名列丹青不愧纶言之奖赉凡尔子孙克保无斁钦哉康熙十八年九月初十日 

　　皇清诰封光禄大夫太子少师前锋统领三等阿达哈哈番佐领加□级胡公碑奉天承运皇帝制曰朕惟尚德崇功国家之大典输忠尽职臣子之常经古圣帝明王□乱以武致治以文朕亲承往制甄进贤能特□文武勋阶以彰激劝受兹任者必忠以立身仁以抚众□以察微防奸御侮机无暇时能此则荣及前人福延后嗣而身家永康矣敬之勿怠胡理布尔原系白身前锋章京往折领□遇敌马步兵二百击败之三次围锦州时诱松山敌兵击败之击洪军门兵时尔踵寻□□□众虾之后前往遇敌兵两队俟王贝勒机儿丹□至合兵击败之□□大□边挖□□松山城第一日敌兵遁出尔率本固山前锋兵追至笔架山杀之杏山敌兵遁出追杀之洪军门兵马来犯尔率本固山前锋兵□阵击败之□□□马兵夜遁尔□本固山前锋兵沿海边追杀之英王驻□□□河边宁远马兵一千来探我前哨而回尔追至□□杀之沙河所敌兵五百来□□□尔击败之□次过北京征山东时尔率前锋二十人遇白总兵兵来□□尔击败之征流贼时尔前往□贼马兵五百击败之又驰围承天府获船八只贼马兵经趋□右□□锋兵□营之处尔率前锋兵击败之自承天府往追流贼遇贼马兵一千尔击败之又往□堂时遇贼马步兵千余追杀之又自九公山往寻贼踪遇贼马兵三百□率前锋兵击败之又遣尔杀逃散贼兵遇贼马步兵三百击败之击流贼第二营兵尔率本固山前锋兵对阵败之又随处擒拨夜追哨骑生擒二十人斩杀二百八人故授为拖沙喇哈番太祖皇帝配祀上帝礼成升为拜他喇布勒哈番上圣母皇太后尊号礼成加□拖沙喇哈番□大婚礼成加上圣母尊号礼成升为三等阿达哈哈番世袭罔替康熙十八年月日孝男户部主事常命三等阿达哈哈番刚□谨立 

　　皇帝谕祭陕西西安府布政使舒淑布之灵曰鞠躬尽瘁臣子之芳踪恤死报勤国家之盛典尔舒淑布性行纯良才能称职履任服官历有年所方冀遐龄忽焉长逝朕用悼焉呜呼聿垂不朽之荣庶享匪躬之报尔如有知尚克歆享康熙十九年二月十八日 

　　国家宠锡恩纶必勒之贞珉以光泉壤者所以上昭君父之宏仁下志先人之懿德也我先考赋性朴直秉姿忠耿生平惟以小心谨□为事闲尝戒鼐曰为臣子者宜竭忠尽瘁毋改常毋易行克勤厥职夙夜勿懈殷殷致训洵足志已康熙六年恭遇覃恩诰封先考为通议大夫先妣为淑人不幸先考逝于丙辰年三月二十四日先妣逝于丁巳年十月十四日以鼐庸材荷蒙睿眷滥列朝班皆赖先人垂厥义方燕翼贻谋所致每一追念寸心如结且又不能终养二亲孝道有亏愈不禁恫乎有余悲也□是知君恩罔极亲恩罔极敢不拜扬宠命并述先人懿行以垂不朽乎谨以芜言勒之丰碑用申永慕之思云旹大清康熙十九年五月谷旦孝男工部郎中加三级图鼐谨立 

　　清故显考李公讳应科显妣张氏墓碑天聪五年岁次辛酉五月二十一日午时生康熙十五年岁次丙辰九月二十一日戌时卒康熙十九年仲秋吉日长男佛尔诺敬立 

　　奉天承运皇帝制曰朕惟尚德崇功国家之大典输忠尽职臣子之常经古圣帝明王戡乱以武致治以文朕钦承往制甄进贤能特设文武勋阶以彰激劝受兹任者必忠以立身仁以抚众智以察微防奸御侮机无暇时能此则荣及前人福延后嗣而身家永康矣敬之勿怠岳多礼尔原系护军出征浙闽时有自福建来龚姓左军都督等率领四万余马步贼排列挨牌炮鎗来战时于本旗第一前进击败之伪总兵桑明下贼于千木山顶扎营立寨掘濠设立鹿角排齐炮鎗拒敌击战时于本旗第二前进击败之海贼郑锦下都管伪总督徐尧率领三万余贼于乌龙江前小门山镇风山岭扎立一十四营修木城□寨拒敌击战时于本旗第二前进击败之贼首伪总兵兴明伯赵得胜伪将军何猷等率四万贼于太平山扎立二十六营设立鹿角排列炮鎗击战时于本旗第一前进击败之授为拖沙喇哈番再准袭一次康熙十九年十二月二十五日 

　　奉天承运皇帝制曰国家思创业之隆当崇报功之典人臣建辅运之绩宜施锡爵之恩此激劝之宏规诚古今之通义尔掌銮仪卫事内大臣加一级大达海性资端亮才识宏通简侍禁庭恪慎无惭于职守宣劳左右夙夜克矢乎寅恭任用有年小心益励服官匪懈历试能勤欣兹庆典之逢宜沛恩纶之宠爰颁新命以示褒嘉兹以覃恩特授尔阶光禄大夫锡之诰命于戏推恩申命爰弘奖于忠贞树德懋勋尚益勤于笃棐祗服朕命勉尽乃心初任三等侍卫二任一等侍卫三任一等侍卫壮尼大四任内宜都额真照旧侍卫壮尼大五任加一级六任蒙古旗下副都统七任内大臣八任掌銮仪卫事内大臣九任今职制曰作朕股肱良臣所以矢夙夜厘尔女士内则亦以効劻勷休命用申壸仪维懋尔掌銮仪卫事内大臣加一级大达海妻觉罗氏相夫克谐宜家着范尔夫恪勤尽职藉尔黾勉同心内则既娴褒纶宜锡兹以覃恩封尔为一品夫人于戏睠此勤劳之佐久藉同心嘉尔贞顺之贤载颁异数益修内德以答殊恩康熙二十年二月十六日 

　　皇清固山额驸散骑郎加三级班公碑人臣膺朝廷殊恩必勒之丰碑所以表皇仁垂奕禩也先大夫生而魁伟奇杰夙有勇略尤精骑射持己则正大刚方动遵矩度言笑不妄发急遽无惰容待人则坦白质直中无宿怨蔼然其和秩然其敬不避难而就易不徇私而废公事亲则纯孝性成必诚必敬教子则恩勤诱掖合于义方嗣以特尚县君封为固山额驸未几授散骑郎小心谨慎无旷厥职在王左右朝夕着勤凡有任使辄当王意受恩愈渥图报方殷因积劳成瘁于康熙十九年二月二十四日以疾奄逝享年二十五岁凡在目击者无不陨涕呜呼痛哉先大夫德行如此使天假以年必能益振家声乃一旦见背俾我祖父母益增悲悼予小子每一追念不胜五内摧裂是用谨撮生平大概镌之贞珉用垂不朽云康熙二十年四月 

　　大清奉政大夫马钮碑文康熙二十年六月二十五日孝妻宜人李氏谨立 

　　奉天承运皇帝制曰褒忠表义昭代之良规崇德报功圣王之令典特颁恩命以奖勤劳尔头等侍卫品级加一级色克□格秉心谨饬□事敏勤简居侍从之班克称侍卫之职朝夕匪懈指使无违既以旧劳晋膺上秩屡逢盛典宜被新荣爰焕宠章益资効力兹以覃恩特授尔阶资政大夫于戏恩推自近乃弘奖夫崇阶□广惟勤尚克承夫宠锡钦予特命励尔嘉猷初任三等侍卫加一级二任二等侍卫加一级三任看阿□头等侍卫四任今职制曰夙夜维勤人臣宁遑内顾伉俪无忝国常岂靳隆施锡章服以酬勋念壸仪之媲美尔头等侍卫品级加一级色克□格妻傅查氏克勤内德宜尔室家眷良臣靖共之猷赖淑女匡襄之助爰褒令范式沛新纶兹以覃恩赠尔为夫人于戏敬尔有官肃闺门而合好职思其内尚黾勉以同心祗服殊恩用昭幽德制曰宜家无妇劳臣不免于内顾之忧继室有人盛朝应恤其相夫之德何分先后并贲褒纶尔头等侍卫品级加一级色克星格继妻纳拉氏嗣操壸政□相夫纲帏有前徽既见和柔合德廷申再命用彰黾勉同心兹以覃恩封尔为夫人于戏内则是娴允垂光于青史令仪不忒宜加毖于深闺尚克钦承以昭宠命大清康熙二十年六月二十五日立 

　　皇帝遣礼部郎中加一级格穆德谕祭原任吏部尚书拜他喇布勒哈番佐领吴达礼之灵曰鞠躬尽瘁臣子之芳踪恤死报勤国家之盛典尔吴达礼性行纯良才能称职历阶冢宰着有勤劳因有疾而赐休冀颐养以永世忽闻长逝朕用悼焉特颁祭葬以慰幽魂呜呼宠锡重垆庶享匪躬之报名垂信史聿昭不朽之荣尔如有知尚克歆享康熙二十年七月初七日 

　　维康熙二十年七月十一日皇帝遣经筵讲官礼部左侍郎兼翰林院学士杨正中等谕祭原任广西巡抚加赠太子少保兵部尚书谥文毅马雄镇之灵曰朕惟人臣建钺岩疆抚绥着绩者存则有酬庸之典殁则有优恤之恩矧临大节而为国捐躯履艰危而全家授命允宜旌赉用沛光荣尔马雄镇素裕才猷克昭勤慎特膺简命往莅炎方秉宪以宣国威布恺而苏民瘼方期百蛮受治奏迩安远至之功何意五岭弗宁遘豕突鸱张之衅尔孤忠独励四载不渝沥血密陈矢济师而灭贼抗词就义甘蹈刃以忘生尔妻李氏暨尔子女俱视死如归殒身勿贰无忝纲常之重足为名义之光朕念此鞠凶弥深轸悼爰加褒以名爵更陈锡以几筵于戏忠贞尽瘁长凝碧血于重泉纶綍流馨式表丹心于永世尔灵不昧□□□承 

　　康熙二十年岁在重光作噩菊月谷旦孝男绰尔门率孙石文晟文桂文彬文懋仝敬立奉天承运皇帝制曰父有令德子职务在显扬臣着贤劳国典必先推锡用申新命以表前休尔李荣乃镇守陕西延绥等处地方总兵官右都督李承恩之父持身有道迪子成名嘉予懋绩之臣实尔传家之嗣爰褒义训用贲恩荣兹以覃恩赠尔为荣禄大夫镇守陕西延绥等处地方总兵官右都督锡之诰命于戏率行式谷泽流青史之光教孝作忠荣耀紫纶之色永培厥后益庇昌隆制曰国之最重者惟是忠荩之臣家所由兴者以有劬劳之母特颁恩命用慰子情尔镇守陕西延绥等处地方总兵官右都督李承恩母何氏慈能育子教可传家念兹靖共之猷实本恩勤之训母德既着渥典宜加兹以覃恩赠尔为一品夫人于戏颁爵用以荣亲褒忠因之教孝锡隆恩于不匮表嘉誉于来兹钦服宠纶用光□□康熙二十年十二月二十四日 

　　奉天承运皇帝制曰兴朝开创之业端藉元勋良臣辅弼之材实资世德式遵令典用沛洪恩尔李虎乃镇守陕西延绥等处地方总兵官右都督李承恩之曾祖父源远流长本深支茂盖积德于乃躬故发祥于奕世曾孙有庆惟尔之休兹以覃恩赠尔为荣禄大夫镇守陕西延绥等处地方总兵官右都督锡之诰命于戏一德交孚迓天休而洊至数传始大荷帝眷之方来尚其钦承式佑尔后制曰德隆宗社于开国为崇功恩及曾帏于承家为异数庸颁宠命以着殊休尔镇守陕西延绥等处地方总兵官右都督李承恩曾祖母□氏庆衍曾孙徽流四世重闱培德乃启后人溯水木之深长用恩荣之远被兹以覃恩赠尔为一品夫人于戏徽音邈矣佑祚胤而克昌宠贶赫然保昭融于无斁得之永远服此休祯康熙二十年十二月二十四日 

　　奉天承运皇帝制曰贻厥孙谋忠荩识世传之泽绳其祖武恩荣昭上逮之休忠厚之道攸存激劝之典斯在尔卓罗乃都察院监察御史加十五级布哈之祖父尔有贻谋以启乃孙传至再世克勤王家褒宠之恩以及大父兹以覃恩赠为光禄大夫都察院监察御史加十五级锡之诰命于戏再世而昌无忘贻德之报崇阶特晋用昭宠锡之恩奕代垂休九原如在制曰孝子之念王母义无异于慈帏兴朝之奖劳臣恩并隆于祖烈爰沛貤封之命用慰报本之怀尔都察院监察御史加十五级布哈祖母西克塔李氏尔有贻恩迨于再世乃孙袭庆绩懋国家嘉尔淑仪宜锡褒宠兹以覃恩赠为一品夫人于戏章服式贲沛介锡于大母纶綍宠颁保昌隆于百禩永承家庆以妥幽灵康熙二十年十二月二十四日 

　　奉天承运皇帝制曰国家思创业之隆当崇报功之典人臣建辅运之绩宜施锡爵之恩此激劝之宏规诚古今之通义尔前锋参领拜他喇布勒哈番佐领加三级雅海性资端谨才识宏通俾管前锋参领恪慎无惭于职守宣劳政务夙夜克矢乎寅恭任用有年小心益励崇阶洊陟历试能勤忻兹庆典之逢宜沛恩纶之宠爰颁新命以示褒嘉兹以覃恩特授尔阶光禄大夫锡之诰命于戏推恩申命爰弘奖于忠贞树德懋勋尚益勤于笃棐祗服朕命勉尽乃心初任三等护卫二任二等护卫三任加一级四任头等护卫五任加一级六任前锋参领加二级七任拜他喇布勒哈番前锋参领八任加一级九任又加一级十任前锋参领拜他喇布勒哈番加二级佐领十一任今职制曰作朕股肱良臣所以矢夙夜厘尔女士内则亦以効劻勷休命用申壸仪维懋尔前锋参领拜他喇布勒哈番佐领加三级雅海妻觉罗氏相夫克谐宜家着范尔夫恪勤尽职藉尔黾勉同心内则既娴褒纶宜锡兹以覃恩封尔为一品夫人于戏睠此勤劳之佐久藉仝心嘉尔贞顺之贤载颁异数益修内德以答殊恩康熙二十年十二月二十四日 

　　奉天承运皇帝制曰国家思创业之隆当崇报功之典人臣建辅运之绩宜施锡爵之恩此激劝之宏规诚古今之通义尔礼部尚书加五级帅颜保性资端谨才识宏通俾掌秩宗恪慎无惭于职守宣劳政务夙夜克矢乎寅恭任用有年小心益励崇阶洊陟历试能勤欣兹庆典之逢宜沛恩纶之宠爰颁新命以示褒嘉兹以覃恩特授尔阶光禄大夫锡之诰命于戏推恩申命爰弘奖于忠贞树德懋勋尚益勤于笃棐祗服朕命勉尽乃心初任内国史院学士二任正二品学士三任正一品学士加一级四任学士教习庶吉士五任吏部右侍郎六任总督淮扬等处地方提督漕运海防军务兼理粮饷兵部右侍郎兼都察院右副都御史七任加一级八任又加四级九任工部尚书十任今职制曰作朕股肱良臣所以矢夙夜厘尔女士内则亦以効劻勷休命用申壸仪维懋尔礼部尚书加五级帅颜保妻佟家氏相夫克谐宜家着范尔夫恪勤尽职藉尔黾勉同心内则既娴褒纶宜锡兹以覃恩封尔为一品夫人于戏睠此勤劳之佐久藉同心嘉尔贞顺之贤载颁异数益修内德以答殊恩康熙二十年十二月二十四日 

　　奉天承运皇帝制曰国家推恩而锡类臣子懋德以图功懿典攸存忱恂宜勖尔拖沙喇哈番岳多礼持心克谨莅事惟勤俾典厥司特加任用奉公罔懈尽职靡愆盛典既逢宜加新命兹以覃恩特授尔阶奉政大夫锡之诰命于戏式弘车服之庸用励显扬之志尚钦崇命益矢嘉猷制曰靖共尔位良臣既効其勤黾勉同心淑女宜从其贵尔拖沙喇哈番岳多礼妻马佳氏克娴内则能贞顺以宜家载考国常应褒嘉以锡宠兹以覃恩封尔为宜人于戏敬为德聚实加儆戒以相成柔合女箴愈着匡勷以永赉康熙二十年十二月二十四日 

　　奉天承运皇帝制曰国家推恩而锡类臣子懋德以图功懿典攸存忱恂宜勖尔刑部浙江清吏司员外郎王燕持躬克谨莅事惟虔奉职副郎□□克昭于夙夜分猷比部劳绩允着于官方庆典欣逢新纶用贲兹以覃恩特授尔阶奉直大夫锡之诰命于戏式弘车服之庸用励显扬之志尚钦荣命益矢嘉猷康熙二十年十二月二十四日 

　　奉天承运皇帝制曰父有令德子职务在显扬臣着贤劳国恩必先推锡用申新命以表前徽尔赖达乃经筵讲官兵部尚书加一级食一品俸又加一级折尔肯之父持身有道迪子成名嘉予懋绩之臣实尔传家之嗣爰褒义训用贲恩荣兹以覃恩赠尔为光禄大夫经筵讲官兵部尚书加一级食一品俸又加一级锡之诰命于戏率行式谷泽流青史之光教孝作忠荣耀紫纶之色永培厥后益庇昌隆制曰国之最重者惟是忠荩之臣家所由兴者以有劬劳之母特颁恩命以慰子情尔经筵讲官兵部尚书加一级食一品俸又加一级折尔肯母广佳喇氏慈能育子教可传家念兹靖共之猷实本恩勤之训母德既着渥典宜加兹以覃恩封尔为一品夫人于戏颁爵用以荣亲褒忠因之教孝锡隆恩于不匮表嘉誉于来兹钦服宠纶共承优渥康熙二十年十二月二十四日二十一年二月十六日男折尔肯立石 

　　雪屐寻碑录卷六 

　　●雪屐寻碑录卷七 

　　清宗室　盛昱　集录 
　　皇清诰封光禄大夫内大臣精奇尼哈番品级二等阿达哈哈番囊公碑记康熙二十一年正月初十日孝男资政大夫三等阿思哈尼哈番一等侍卫益都额真霸岭谨立 

　　原任广西巡抚加赠太子少保兵部尚书谥文毅马雄镇碑文朕惟臣子之谊大节为重然平居无事之时人人侈谈忠义一旦临事而为国捐躯确乎不夺者益寡则所称□仁 【□仁：成仁】 取义之士国家得之宜如何褒崇焉尔马雄镇洊历禁近简授节旄恪共之誉有闻绥辑之功斯着岂意叛藩逆命怙恶弄兵急变□萧墙之中孤城介桂岭之外声阻援绝形绌势危尔则以死自持抗词骂贼遂触凶怒横致幽囚然犹志切输忠力图灭寇间关遣□万里来归慷慨上书一心罔贰丹诚既通于王室阖门咸殉于岩疆节挺冰霜历四年而益励操坚金石经百折而不挠可云烈□□□惟见危乃知授命之不易疾风劲草繄尔一身实荷纲常之巨朝廷养士数十年有臣如此庶无负焉朕用既悯且嘉特考彝宪赐□□毅跻以崇阶爰勒贞珉昭示来世凡属臣僚闻风兴起咸思自励尔之为功世道岂浅欤康熙二十一年正月二十日立 

　　皇清诰封通议大夫达公碑奉天承运皇帝制曰褒忠表义昭代之良规崇德报功圣王之令典特颁恩命以奖勤劳尔二等侍卫拖沙喇哈番加一级达里虎秉心谨饬临事敏勤简居侍从之班克称侍卫之职朝夕匪懈指使无违既以旧劳晋膺上秩屡逢盛典宜被新荣兹以覃恩特授尔阶通议大夫锡之诰命于戏恩推自近乃弘奖夫崇阶业广惟勤尚克□□宠锡钦予时命励尔嘉猷康熙二十一年三月二十四日 

　　维康熙二十一年四月初三日皇帝遣礼部员外郎克赛谕祭陕西兴安总兵官都督同知陈奇谟之灵曰鞠躬尽瘁臣子之芳踪恤死报勤国家之盛典尔陈奇谟性行纯良才能称职方冀遐龄忽焉长逝朕用悼焉特颁祭葬以示悯恻呜呼聿昭不朽之荣庶享匪躬之报尔如有知尚克歆享 

　　奉天承运皇帝制曰父有令德子职务在显扬臣着贤劳国典必先推锡用申新命以表前休尔苏尔兑衣乃副都统头等阿达哈哈番加一级佐领苏虎几之父持身有道迪子成名嘉予懋绩之臣实尔传家之嗣爰褒义训用贲恩荣兹以覃恩赠尔为光禄大夫副都统头等阿达哈哈番加一级佐领锡之诰命于戏率行式谷泽流青史之光教孝作忠荣耀紫纶之色永培厥后益庇昌隆康熙二十一年六月吉日立 

　　参赞护军统领三等阿达哈哈番加一级谥武毅哈克山碑文朕惟国家折冲御侮之臣绩懋疆圉则必有褒恤之典以荣被泉壤光昭史册振古迄兹厥为成宪矧夫参谋画以佐军履行阵而授命前制具在恩岂靳焉尔哈克山素具才猷久从征伐曩攻蛮寇于楚山妖氛克扫继赞元戎于大鲁反侧旋销比者逆臣犯顺六师南讨简佐亲藩弘襄韬略正伫运筹之功遽罹□□□□□□□□□□□□□□谥曰武毅于戏惟勇敢备敌忾之才惟贞果敦报国之义其勒诸坚珉以垂示不朽康熙二十一年七月初二日立 

　　维康熙二十一年七月十九日皇帝遣礼部右侍郎兼翰林院学士加一级富鸿基谕祭原任云贵总督兵部右侍郎兼都察院右副都御史因殉难加赠兵部尚书谥忠果甘文焜之灵曰朕惟国家任重封疆宠命聿隆乎节钺臣子时逢危难忠贞宜励于冰霜苟下有授命之诚斯上锡褒忠之典特彰优恤用示殊恩尔甘文焜才略夙闻勤劳克着擢之畿甸委以滇黔总领西南伫奏辑宁之绩抚绥将吏庶销反侧之谋何期大逆之猖狂顿悼贞臣之殒逝扞艰寡助丹心永恨于黄垆为国捐躯碧血长沦于炎嶂兹长鲸之既殄乃旅榇以言旋睠尔幽魂动朕悯恻式稽曩制爰易休名载颁窀穸以昭荣复沛苾芬而致享于戏际艰难而効节臣心之正直允彰恤死事以施恩国典之褒扬惟厚尔其不昧庶几来歆 

　　奉天承运皇帝制曰朕惟尚德崇功国家之大典输忠尽职臣子之常经古圣帝明王戡乱以武致治以文朕钦承往制甄进贤能特设文武□□□□□□□阿玉玺袭父拜他喇布勒哈番历试能勤封光禄大夫于顺治九年往浙江舟山出征时将贼伪英义伯阮四率领贼船二百只陈于海内对敌之贼击败之又将贼伪总制陈鲁玉英义伯阮四逆贼张宏德率领贼三万有余船二百余只陈于海内对敌之贼击败之拿贼伪总兵张进爵船一只将张进爵斩首得银印一颗因三等阿达哈哈番授二等阿达哈哈番后授为夸蓝大往剿江西湖广围困抚州府时城内贼出犯寨击战时带领本甲喇将对敌之贼击败贼伪杨都督率领六万余贼在七里冈坡排列三层炮鸟鎗拒敌击战时带领本甲喇将对敌击败天华山有贼伪将军马宝率领贼万余排列炮鸟鎗拒敌击战时因阵亡以二等阿达哈哈番加一拖沙喇哈番授为一等阿达哈哈番世袭罔替应嫡子佐领色类世袭不意子色类出征亡故不得世袭阿玉玺骨骸于戊午年八月到于本年十一月二十五日皇帝制曰遣礼部御祭一次康熙二十一年十月初八日一品夫人博和罗素氏谨立 

　　皇清诰封光禄大夫巡抚山东等处地方督理营田兼理军务都察院右副都御史李公碑记奉天承运皇帝制曰国家思创业之隆当崇报功之典人臣建辅运之绩宜施锡爵之恩此激劝之宏规诚古今之通义尔通政使司通政使加一级李天浴性资端谨才识宏通俾掌银台恪慎无惭于职守宣劳政务夙夜克矢乎寅恭任用有年小心益励崇阶洊陟历试能勤欣兹庆典之逢宜沛恩纶之宠爰颁新命以示褒嘉兹以覃恩特授尔阶光禄大夫锡之诰命于戏推恩申命爰弘奖于忠贞树德懋勋尚益勤于笃棐祗服朕命勉尽乃心初任刑部他赤哈哈番二任本部汉启心郎三任本部汉启心郎加一级四任本部主事照旧加一级五任本部员外郎照旧加一级六任本部郎中照旧加一级七任通政使司通政使八任顺天府府尹九任通政使司通政使十任巡抚云南十一任复巡抚云南十二任今职制曰作朕股肱良臣所以矢夙夜厘尔女士内则亦以効劻勷休命用申壸仪维懋尔通政使司通政使加一级李天浴妻封淑人江氏相夫克谐宜家着范尔夫恪勤尽职藉尔黾勉同心内则既娴褒纶宜锡兹以覃恩封尔为一品夫人于戏睠此勤劳之佐□藉同心嘉尔贞顺之贤载颁异数益修内德以答殊恩康熙二十一年十一月二十三日旨遣礼部祠祭司掌印郎中傅诚格等谕祭曰鞠躬尽瘁臣子之芳踪恤死报勤国家之盛典尔李天浴性行纯良才能敏致克襄王事素着勤劳忽焉长逝用悼朕怀祭葬特颁以示悯恻呜呼宠锡重垆庶享匪躬之报名垂信史聿昭不□之荣尔如有知尚克歆享 

　　赐进士出身光禄大夫太子太傅户部尚书保和殿大学士加三级奉敕总裁实录圣训方略监修明史前太子太保工部尚书东阁内弘文院大学士内翰林秘书院学士加二级经筵日讲官圣训顺治大训通鉴全书副总裁管理诰敕戊戌甲辰丙辰会试主考乙未等科文武殿试读卷教习庶吉士丁亥会试同考国史院侍读学士春坊中允兼编修检讨国史院庶吉士高阳李霨顿首拜撰赐进士出身通议大夫经筵讲官内阁学士兼礼部侍郎加一级教习庶吉士充平定三逆方略副总裁明史总裁前日讲官记注起居翰林院侍讲学士加詹事府詹事同修实录左右春坊庶子翰林院侍读侍讲国子监司业翰林院编修主己酉顺天武乡试丙午浙江正主考内弘文院庶吉士京口张玉书顿首篆额赐进士出身通议大夫日讲官记注起居詹事府詹事兼翰林院侍读学士加礼部侍郎加一级前左右少詹事兼翰林院侍讲学士国子监祭酒翰林院侍读侍讲整饬通蓟道分巡大梁道河南按察司副使内翰林国史院编修壬子浙江正主考己未充武殿试读卷官华亭沈荃顿首书丹清皇诰授资政大夫总督江南江西等处地方军务兼理粮饷兵部尚书兼都察院右副都御史三等阿达哈哈番润甫马公神道碑距国门二十余里西山之阳若堂若斧嶐然高峙者为总督江南江西军务兵部尚书都察院右副都御史马公之墓公冢孙世济请余为文表其墓道之碑曩公子文毅公以学士直纶扉与余善谊不可辞谨按公讳鸣佩字润甫辽东人父讳与进邃于礼学志不乐仕以明经授训导不赴母赵氏辽阳城陷时以节烈着祖讳重德明经授江南太平府通判虽不用展蕴而治行卓然司权鸠兹人戴之立祠祀焉祖母杨氏相夫以康曾祖讳文举授宣议郎始祖讳英仕辽东保义副尉占籍辽阳左卫遂家焉其先为山东蓬莱县人而系出于扶风公生而刚毅敏达从父受戴记蚤夜□学博通子史尤工于书祖常抚之曰兴吾宗者其此子乎年十七为诸生有声庠序间居父母丧哀毁骨□族党称其孝皇清初兴以文学受知于太宗文皇帝授工部启心郎时当草创公负干济才经营建置罔不称上旨迨世祖章皇帝入关定鼎燕都公以从龙旧臣授山西潞汾道左参政太行诸山伏莽初靖威惠并施士民畏而爱之未几移分巡下□□道地带荆湘接交广控制五溪诸蛮峒公锄奸剔弊百废具举□最超迁户部右侍郎总督江南粮储兼理钱法在任七载南□将士千里转馈不绝于道而泉布流行公私交济公之力也嗣以裁缺归部遂奉命总督仓场转左侍郎盖公长于理财赋在江淮则江淮足在司农则国计足亦如萧酇侯之运关中寇公之治河内也顺治十一年改总督宣大军务兼都察院右副都御史至则缮城谨选队伍□束将吏严而不苛边境肃然上每念公督饷功以江南江西地广政剧文武兼资非公不可于是晋秩兵部尚书总督两省军务仍兼理粮饷时□□□□内地崇明失守公运筹制胜扼其要害克复崇明濒海地皆宁谧躬先清勤以为属吏倡早起晏卧裁决政务心力俱瘁以目眚具疏解任上嘉其谨慎老成効力年久下其章于吏部旋允部议命回京调理病痊起用公既归日杜门课子若孙读书暇则□邻里耆旧赋诗谈燕而已尝以千金赎叔父昆弟俾得聚处曰此吾父遗命也人咸服其孝友云公卒于康熙五年正月享年六十七卒之日惟睠□戒子孙以上报国恩勿坠家声为训是时文毅公已为宗人府启心郎位通显矣公之贵也赠祖父及父如其官祖母母皆夫人公累进阶至资政大夫复论功进三□阿达哈哈番元配王氏继祝氏早卒俱赠夫人继孟氏庠生孟养恬长女封夫人孟夫人卒后公即终身不复置妾媵子一雄镇孟夫人出历任巡抚广西等处地方提督军务兼理粮饷盐法都察院右副都御史殉难赠太子少保兵部尚书谥文毅娶巡抚山东都察院右副都御史张儒秀次女继娶佐领加三级李登龙女俱赠夫人李与文毅公同殉粤西之难孙世济张夫人出历任都察院右副都御史娶山东陵县知县董子华女随姑殉难赠淑人世永恩荫太学生世洪世泰从父死方文毅公之以身殉也阖门尽节亲属之在粤西无有存今上 【无有存今上：无有存者今上】 悯其忠恤典特厚妻妾子妇并沐褒纶揆厥所由皆公平日义方之训有以启之也公承前人积累之深厚开□嗣之砥节 【厚开□嗣之砥节：厚开□嗣之□砥节】 忠贞荣名显赫信乎其为国之祯家之庆矣诗曰孝子不匮永锡尔类公有焉传曰扬名于后世以显父母公之子有焉康熙二十二年岁次癸亥二月□日之立 

　　赐进士出身光禄大夫礼部尚书保和殿大学士加三级宛平王熙顿首撰文赐进士出身通议大夫经筵讲官内阁学士兼礼部侍郎加一级京口张玉书顿首篆额赐进士及第通议大夫经筵侍班记注起居日讲官詹事府詹事兼翰林院侍读学士加礼部侍郎加一级华亭沈荃顿首书丹皇清诰授资政大人巡抚广西等处地方提督军务兼都察院右副都御史加赠太子少保兵部尚书谥文毅马公神道碑铭康熙十九年天兵既诛凶逆滇黔荡平诏书褒恤诸臣伏节封疆以身殉难者部臣以广西巡抚襄平马公阖门从义事闻特恩加太子少保兵部尚书赐谥文毅加祭一檀饬有司治窀穸亲洒宸翰于碑天章昭回照耀泉壤先后又官其二子及宾客卒吏效奔走同患难者仍命建祠于桂林岁时致祭从地方官及吏民请也大臣赐葬旧制得立石隧首于是公之冡嗣中丞君世济以余素与公善来征言余忆癸丑之冬逆臣背恩西南驿骚余时承乏本兵昼夜程治军书伏覩圣谟睿筭坐照万里魑魅无所逃遁心喜贼之不足平既而阅公前后密疏及闻阖门殉义之烈未尝不欷歔流涕叹服公之忠诚贯金石义烈动天地非独道行于妻子信周于□友即下逮臧获之贱莫不从风效死虽史册所称无以加焉迨羣逆伏诛蛮方归化有司奉上谕褒显忠义各据掌故上请而皇心特加轸念凡殁于王事者恤典务从优厚以公夫妇大节□光伟故恩数特异又为诸死事者之冠以此见圣主报忠励节如天地之滋培万物随其大小雨露无不曲被诚足以示万世垂无极而非近古之所能及也公讳雄镇字锡藩坦公其号先世山东蓬莱县人始祖英为辽阳保义副尉家遂于左□曾祖重德江南太平府通判筦榷有清德祖与进训导父鸣佩以从龙旧勋历官至总督江南江西军务兵部尚书所在多惠政两省民迄今思之赠二世如其秩尚书公凡三娶最后孟夫人生丈夫子一即公也顺治十二年世祖章皇帝选用大臣子弟有才识者授公工部副理事官管理宝源局旋提督瑠璃厂擢宗人府启心郎康熙乙巳丁外艰服阕转都察院左佥都御史迁内国史院学士奉命巡抚山西不果行寻改巡抚广西都察院右副都御史公为人质重刚劲忠孝根于天性自幼承事尚书公婉容愉愉执丧敬哀尽礼与人交推心不疑能得其死力服官吏事精敏显著声迹至于见危授命虽久处患难终始无所屈挠大节炳如也工部两京差皆奸猾渊薮干没难于钩核公在□则计工受饩入铜皆准程法故所铸钱字幕轮廓坚厚精好补轻者少获息为多在厂严禁奸人阑入厂中空地放马者而迁其春月旧立灯市于外居民以为便时值孝陵工与什物造作非一皆刻征督良恶难以猝辨公昼夜临验□□不中式者出之兼严核浮冒事集而经费大省由是声实日隆存登台阁九年遂有广西巡抚之命陛辞日赐宴内殿及御衣一袭□金鞍辔马二匹公感上异恩益勉自奋力焉方公初至粤西值土寇窃发左右江岌岌煽动平梧莫扶赖等要结猺獞诸蛮出没箐阻间狙伺豕突变幻百出公为□布朝廷威德同提镇相度机宜剿抚并用不数月贼首就擒余党皆解散严禁弁兵之诬絷良民者建议复边俸以劝劳吏省兵米脚价以苏民困宽苏木之禁以资其生停□买药材以除其累通行盐修学宫政事次第修举是时粤□方赖公安定而逆贼孙延龄时为将军阴图不轨有异志迨癸丑冬吴三桂反容桂震惊是时巡抚无兵权公方家约督提为防御计甲寅二月延龄遂乘乱杀都王永年等勒兵围公府署塘哈皆添人守捉一切实封公文邀取私折且胁公同逆公知事急具朝服望阙北拜阖户自经为家人解救不死密疏告急于京师四月公谓长子世济曰逆势虽张人心自固若得一旅师疾攻其外加以从中策应被贼直发蒙振□耳今命汝潜行诣阙请兵冀得济以仰报朝廷相聚守死无益也世济走间道达江西巡抚董公为题奏上悯公父子忠义遣官迎护入京嗣后公数遭逼胁皆以死自誓六月见乃益急于十一日复草密疏命其客休宁朱昉携孙国桢出□十七日又遣客同州李□燮携次子世永行俱乘夜冗墙而逸趋朝告急上授昉子燮皆知县延龄见公执节不屈而子孙入朝乞师者相继大怒且惧七月二十日令贼兄延基勒兵排院闼入公抽佩刀自决未殊刀堕救者三指因被执出署夫妇皆抗骂不屈吏民见者无不叹息泣下贼遂尽掠资装拘其家口四十余人同幽于别所公绝食数日不死乃复食从此坐卧室中足不踰户限者四年子孙家属相次饥困死者十九人公皆不顾逆□□遣使招公公手裂其书抵之地自谓而公国之大臣有死而己肯同若辈作贼耶丁巳十月逆贼互相诛屠贼将吴世琮攻克桂林孙延龄被杀遂收公及幼子家仆时羣仆惟诸老道年最老贼纵之使去老道骂曰贼何为置我乎吾今日得从主人死实吾之大幸我岂效汝辈从逆贼吴三桂叛主□生以贻万古骂名乎羣贼大怒因并执之公既至贼营世琮责公何不早降公须发怒张目眦尽裂叱之曰吾奉命抚兹土当死封疆所不能即死者欲手刀尔等叛贼报国恩耳今志既不遂死则吾分安用多言世琮见公词色峻厉无屈降意又复令贼党伪将军等往来诱说馈公以酒食公大骂倾食毁器贼知其志终不可夺乃先杀公幼子世洪世泰并家仆诸老道等九人公色阳阳如平常并遇害于粤之乌金铺是月十二日也贼下令禁收□而贼将有感公忠义者令人潜瘗桂林北门外广福寺后公夫人李氏闻变号恸视其子妇董淑人及公二女妾顾氏刘氏中丞君妾苗氏相继缢死一一收于毕乃系帛奋身绝吭而卒□守者窃附葬于公衬之旁呜呼烈哉十七年王师下苍梧幕客与难者大兴举人孙成立虞陈文焕走白其事于军前上闻之震悼优叙二人以官中丞君泣请往求父母骸骨并存遗家口奉旨令驰驿去仍令地方官察明料理送之回京中丞君既抵粤吏民吊祭追送者皆号哭失声咸谓公死后颜色不变左右臂各扢二子贼见之莫不惊异启殡复闻异香芬郁为忠义之气所发越□有守备易友亮者捧上赐公衣前曰公临变之初即委□敬守□衣令勿亵越贼手今幸不辱命矣中丞君归奉上嘉叹仍以衣赐君改友谅试职为真儿其考柩车至上特遣内大臣赍赐茶酒并允李夫人祔葬同祭改给诰命冠盖相望道路祭幄联络原野时人以为荣公生于天聪甲戌距尽节之岁得年四十有四元配张夫人继配李夫人即同日殉难者也子四长世济见任都察院左副都御史次世永候选知州世洪世泰及三女俱从公死于粤悲哉孙国桢候选知县赐茔在玉泉山黑塔村之原葬以康熙癸亥三月十九日余昔在内台见公心所不可者议论风发必达其志尝自谓士大夫临事当立贲育不夺之节后果如其言尝过公舍观其治家教子皆有法度乃知今日之一门忠孝非偶然也呜呼士学问不素定欲临危守死难矣哉百世之下□斯碑者可以闻风而兴起矣铭曰显允马公命世之哲抗节岩疆有声烈烈起部为郎分司厂局铸造精良休光炜烛乃晋同宗横床宪府□长北门出镇南土锡宴宫庭宠行受事何以赐之珍衣良骥公感异恩奋不自有畏怀百蛮崩角稽首遂晞秋霜沃以春膏无烦无苛佩犊解□威惠大行吏民安便岂期逆竖□扇为变兵□□腋内蚀靡救伤哉羣狐制此猛兽公之忠心皦如出日百折弗回守死穷室遣其子孙请兵于朝羣贼积忿恶声狺嚣胁公使降白刃磨颈嚼齿大骂取义我顷风厥家人尽室从死非公纯忠孰□感此人谁不死善莫如忠浩气充闾凌厉秋虹□情尽伤特降纶綍易名甚美赠恤□物丰碑有文御墨亲洒荣贲泉城恩沈松槚金绯银青爵禄后昆乘传续食归葬故园门客将吏微劳尽叙义不辞难圣人所与蛮荒既平显忠遂良常留令名山高水长逆党诛锄类无遗噍公志大伸□原含笑惟公至忠天子至仁深刻大书万古尝新康熙二十二年岁次癸亥三月□日立 

　　奉天承运皇帝制曰褒忠表义昭代之良规崇德报功盛王之令典特颁恩命以奖勤劳尔三等阿达哈哈番二等侍卫张保住性质醇谨才识渊宏懋延世之恩克承先业笃象贤之谊无忝前徽奉职有年小心益励欣逢庆典宜沛新纶兹以覃恩特授尔阶通议大夫锡之诰命于戏恩推自近乃弘奖夫崇阶康熙二十二年癸亥三月初十日孝男杜礼库谨立
  </div>
  <div class="pagination">
   <a href="雪屐寻碑录_page7.html">
    上一页
   </a>
   <span>
    ...
   </span>
   <a href="雪屐寻碑录_page3.html">
    3
   </a>
   <a href="雪屐寻碑录_page4.html">
    4
   </a>
   <a href="雪屐寻碑录_page5.html">
    5
   </a>
   <a href="雪屐寻碑录_page6.html">
    6
   </a>
   <a href="雪屐寻碑录_page7.html">
    7
   </a>
   <span class="current-page">
    8
   </span>
   <a href="雪屐寻碑录_page9.html">
    9
   </a>
   <a href="雪屐寻碑录_page10.html">
    10
   </a>
   <a href="雪屐寻碑录_page11.html">
    11
   </a>
   <a href="雪屐寻碑录_page12.html">
    12
   </a>
   <a href="雪屐寻碑录_page13.html">
    13
   </a>
   <span>
    ...
   </span>
   <a href="雪屐寻碑录_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
