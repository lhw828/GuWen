<!DOCTYPE html>
<html>
<head>
    <meta charset="UTF-8">
    <title>郑氏史料续辑 - 第 6 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>郑氏史料续辑 - 第 6 页/共 7 页</h1>
    <div class="content">　　巡按福建兼理盐法试监察御史周世科为闽省坐困已极、江西援兵突至、据实驰报事：闽地自去秋变乱，八郡寇贼，四方蜂起，建宁失守，延邵戒严。战时巡历泉兴，去省颇远，桥梁尽折，道路挖断，声息不通，塘报无闻。职至旧腊之杪，始抵省会，一切剿御情形，悉经抚臣奏报，职不敢复赘外，今春及夏，坐困无策，城中百姓饿毙过半，各营官兵枵腹待哺。狡贼绝我粮糈，不容一粒入城，斗米一两二钱，人至杀子而食，凄惨情状，不堪闻见。而废弁奸绅，潜逃出海，倡迎伪藩鲁王，潜称监国，进泊螺江。发弘隆之丧，图攻城之举。又风闻福宁州一路副将方国庆等，俱从贼寇，而土卒叛将，亦多影从。是以贼势益横，不可收拾。职与抚镇诸臣，密商出剿，分布扼守，不遗余力，引领援兵，忧心如焚，望眼欲穿矣！突于三月初一日，报有江西援剿副将郭天才兵至芋原，斋有内院洪粮单，并督臣张公文，验其印信颇真，询其来历亦甚可异。职密访其一路纵兵焚掠，职躬阅其营，见其队伍参差，衣帽不遵式机，随会同抚镇量行犒赏，安插洪塘地方，严示各门，不许私放一人入城。当此危疑之秋，人心叵测。职不得不严加堤防，而示贼以瑕也。容再确访，另行驰报外，谨会同抚臣佟国鼐合疏上闻，伏祈圣监施行。为此除具题外，理合具揭，须至揭帖者。右具揭帖。顺治五年四月日，监察御史周世科。
　　--录自明清史料己编第一本四五页。
　　一二、浙闽总督陈锦奏本
　　钦差总督浙江福建等处地方军务兼理粮饷兵部右侍郎兼都察院右副都御史臣陈锦谨奏为闽省遍地皆贼、城野焚掠皆空、谨密奏民情贼势、仰祈圣监事：窃我国家定鼎以来，干旄所指，无不披靡，未有如建宁之贼死守难攻者。类而推之，可知闽省之贼，非懦弱而易剿者。今建府一城之贼虽除，其余属县以及延平府属，漫山遍野，无处非贼。若福州以上各府当梗阻无耗。见在侦剿，大约处处皆然也。大兵未到之地，则据城掠村；大兵一到，则奔逸山谷，林木蓊葱，道路险窄，不特马匹艰于驰骋，即步兵亦甚难行。若水路尽系溪壑，非大筏可驾。是地理既已险阻，而追截难以用功，故闽贼不易尽杀也。至于良善士民，其心固不从贼，然顺贼尚生，忤贼则死，势不得不行附和。官兵所到，则贼遁而民留，民未尝不归我也。官兵一去，则贼又至，而归顺之民被害矣。民之有产业不舍者，尚望官兵以除害。若游手赤贫之徒，尽为贼党矣。故贼到之处增贼愈多，贼愈多而滋害愈广。虽遇我大兵无有不成虀粉之理，然穷山极谷，潜伏多方。东击西遁，则西受其害；北搜南逸，则南受其残。追之太急，贼党知无生理，肆意焚劫，将福省一块土将来尽成丘墟，亿万生民尽化为贼矣。况漳泉逼临大海，犹贼类出没之乡。江西见在叛逆，更贼党通联之处。我兵分剿，则力分而势薄；聚集一处，则顾此而失彼。且地方凋残已极，米价异常腾涌，仓廪无行粮可支，市廛无人烟可恃。兵到之处皆贼先残之处，徒存瓦砾灰烬。贼逸之地皆兵未到之地，贼反因粮于地。故闽省虽云已入版图，较之未入版图之地尤难料理。臣受国恩甚重，矢志奠安，断不敢以难做而少懈，亦不敢故说危言，诳耸圣聪。盖实陈其情势如此。今以我兵力之强，非虑恢疆复土为难，惟忧疆土虽复而流毒未除，大兵一撤而反覆又见。故底定永安之策，惟有轸恤民隐，破格抚绥，使民皆利于为民，而不利于从贼，则贼势方孤，而歼荡不难。况各贼向亦朝廷赤子，咸有不得不为贼之情。今去其不得不为贼之事，即贼亦渐化为良民矣。至于抚绥要着，即臣密奏详议善后事宜及请饬驿递拨发应选良吏、详陈抚寇诸疏，皆今日切病良剂，非泛泛条议可比。故臣于戎马倥偬之际，而就知见最真者急行缮奏，伏乞皇上、皇叔父摄政王垂念残疆料理甚艰，俯赐破格俞允，封疆幸甚！微臣幸甚！缘系闽省遍地皆贼，城野焚掠将空，谨密奏民情贼势，仰祈圣监事理，未敢擅便。为此具本专差官王永昌齎捧，谨奏请旨。顺治五年四月二十一日，总督浙江、福建等处地方臣陈锦。
　　--录自明清史料丁编第一本○二页。
　　一三、浙闽总督陈锦揭帖（顺治五年闰四月十九日到）
　　钦差总督浙江、福建等处地方军务兼理粮饷兵部右侍郎兼都察院右副都御史陈锦为捷报克复建宁、仰慰圣怀事：窃职于三月二十九日统率原带官丁抵建宁城下，一面交接旗印，一面会同统领满兵礼部侍郎臣陈泰、梅勒章京臣东阿来、刑部侍郎臣李延龄、督臣张存仁确商攻城事宜，鼓励将士四面攻击。于四月初四日寅时，业已攻克登城。逆魁伪郧西王朱常湖、伪国师王祁以及伪军门、伪总兵等犯，或被戮于乱军之中，认尸始识，或赴火自焚，或越城被杀，或搜擒正法，尽荡无遗。盖壕深垒密，四面张罗，故一贼不能漏网也。但贼计穷发火，房舍尽成灰烬，有大费收拾者耳。是役也，虽系满汉兵将用命，然皆仰赖我皇上如天之福暨皇叔父摄政王威灵遐鬯之所致也。其有功员役及被伤兵士，容职等查明另报。为此，星驰捷报，伏乞圣监施行。为此，除具题外，须至揭帖者。顺治五年四月日。
　　--录自明清史料丁编第一本二三页。
　　一四、浙闽总督陈锦揭帖（顺治五年五月初八日到）
　　钦差总督浙江、福建等处地方军务兼理粮饷兵部右侍郎兼都察院右副都御史陈锦为详议剿抚机宜、以期永除寇乱、收拾残疆事：窃闽浙士民，质本脆弱，亦易治而易安者，故王师所到，率土皆宾，兵不血刃而地方大定。今反侧时见，处处弄戈。究其乱萌，不过各地方一、二戎首纠集亡命，威逼愚民，顺之则亲如手足，逆之则焚其庐舍，毁其室家，使民无所归。此贼首逼民为贼也。更有地方民牧，抚绥无法而朘削横加，差徭繁重而敲朴不已，民不安生，遂挺而走险。此官吏逼民为贼也。又防剿官兵以守土为名，暴虐过甚，居其室而掠其野，少不遂欲，鞭挞滥施。至经过之处，任意摧残，民若畏避，即拆房舍、毁器具，靡所不至。斯民无地可安，不得不行从贼。此官兵逼民为贼也。害民之事有三，而利民之政全无，贼用是滋蔓矣。民既从贼，则附贼焚劫，结怨乡村，虽欲悔罪归农，既虑官吏之擒捉，又惧仇民之报复。虽有自新之心，切抱首尾之畏。究其心皆非甘心为贼，而进退维谷耳。今贼众既多，断不能竭泽焚林，故于追剿之中，须寓解散之术，以昭圣朝宥过好生之德，庶贼魁势孤而易剿，胁从归业而易安。然归业之后，州县各官果能善为安抚，查还产业，俾得安然生理。孰无井里室家之恋，安有复叛之事？乃就抚未久，而吹求甚急。或向日被劫之家，讦讼纷纷，必欲置之死地者。或婪官蠹役，希其资财，禁锢勒诈者。若辈既不容于乡里，复受困于公庭。一人罹害，人人惊惧。遂复聚而为乱，视招抚为羁縻陷阱之术而不相信。故地方安而复乱，抚而复逞者，良由于此。此各省之通弊也。今为招抚之法，务须布以大信。以就抚之日为始，以前所犯概不追求，而善行安置。雠民讼讦，悉不准理，而多方解释。贼见就抚已有生全之乐，自是源源归化，投戈荷插，卖剑买牛，而负固者不难灭矣。此抚寇一大机括，职在登青江南，行之已验者。故亟选良吏为安民之本。力袪前言三害于未乱之先，善加抚循于招抚之后。则民又安肯舍生路而走死地耶？职虽已通行晓谕，更须天语严加申饬，俾奉行者实力遵行，违者立置重典，庶鹰眼皆化而残疆可望奠安矣。为此，除具题外，须至揭帖者。顺治五年四月日。
　　--录自明清史料丁编第一册二二页。
　　一五、浙闽总督陈锦揭帖（顺治五年十月十七日到）
　　钦差总督浙江、福建等处地方军务兼理粮饷兵部右侍郎兼都察院右副都御史陈锦为确酌闽省官丁经制事：窃照建威销萌，惟兵力是赖；固疆圉而卫民生，亦惟兵力是赖。故兵力之厚薄，关系地方之安危，不可不审也。八闽值底定之后，各府所设兵将，为数原属寥寥。且闽疆皆山海交错之地，易于伏戎，难于援剿，或通东粤，或近江西，若非处处安设重兵，断难久望宁谧。今通省官兵经制，虽经前督臣张存仁酌议具题，然向时今日之时势，大有悬殊。惟向日兵力之薄，故致宵小玩视，全省蠢动，今至于民生涂炭，万难收拾之时，若不亟以前辙为戒，则职滋惧甚矣。今就地方之广狭，量疆界之冲缓，因地酌兵，公同总统诸臣，再四酌减，确行详议。看得福州府所属九县，且为省会之地，根本要区，抚标需兵二千，镇标需兵三千，城守需兵三千，水师必须二千，共得一万，兴化所属二县，止设城守兵二千；漳州所属十县，且为江广海陆要冲，必需城守兵三千；又云霄镇乃东粤接联之地，商贾骈集之处，需兵一千，水师必须一千；共得五千；泉州所属七县，且逼临大海，右路总兵应驻此城以便兼顾，兴漳镇标需兵二千，城守需兵二千，水师必须一千，共得五千；建宁所属八县，为江浙联疆，应需城守兵三千，又浦城县离府几三百里，处万山之中，当冲要之路，应援甚难，更须另设守兵一千，共得四千；延平所属七县，亦与江右接界，应需城守兵三千；汀州所属八县，逼近江右，左路总兵应驻此城以便兼顾，建邵镇标需兵二千，城守需兵三千，共得五千；邵武所属四县，更与江右逼近，应需城守兵三千；福宁一州所属二县，处大山之外境，接浙省之温处，孤悬窵远，非闽省应援可及，且为逆贼出没之薮，应需城守兵丁二千。且通省共有巡守十道，每道量设标兵一百名，共一千名。以上通计，共得战守兵丁四万名，庶可少资战守之用。盖抚镇之兵有全省应援之寄，而各府城守之兵有所属各县之寄，合而计之，有兵四万，分而发之，则未见其多也。职岂不知需兵必需饷，兵多则饷多，然若不如此处处安设，星罗棋布，则捉襟露肘，东顾西瑕，如今日之疆事大坏，致调大兵远来，追奔于极南炎热之乡，较之得失，宁不彰明昭著者哉？除各府应用将领容职会同总统诸臣确行遴选再行奏请，而通省兵丁实非四万不可，其间毫无浮滥，伏乞皇上、皇叔父摄政王俯赐监察，敕下该部确议速覆，行职遵奉施行。为此，除具题外，须至揭帖者。顺治五年八月日。
　　--录自明清史料丁编第一本第二四页。
　　一六、福建提督刘忠奏本
　　提督福建等处地方总兵官都督府都督同知臣刘忠谨奏为兵分愈寡、饷乏难支、仰恳圣慈垂念、以鼓士气、以安封疆事：臣闻战胜攻取，必需士饱马腾，故师出必待粮从宿饱，以壮敌忾。即有时粮糗不继，或迟一月、两月，未有数月无饷，而能使枵腹荷戈。臣奉命提督，入闽以来，郡邑已恢，省城底定。此乃武臣报效微劳，有何足述。但臣标之兵马，履危涉险，日奔命于炎天暑雨、深山滨海之区，亦多劳瘁。且臣平日约束颇严，甘苦与共。出征必期秋毫无犯，戍守又期市肆相安。臣兵最称困苦。今查前营官兵，见驻防连江县，自六、七、八、九、十等月粮饷，尚无支给。右营官兵驻防沙县，其闰、四、五、六、七、八、九、十等月粮饷，亦无支给。后营官兵先调五百协防崇安县，未支粒粮，后调五百应剿邵武，今又俱调援汀，自五、六、七、八，九、十等月，亦尚未给。即左营官兵留镇省城，而六、七、八、九、十等月亦未给发，虽藩司催趱之饷，止能供满营之兵，然满兵按月得饷，时刻不后。臣标官兵缺粮数月，毫粒无给。竟令鸠形鹄面，疾疫难痊；逃亡相踵，无衣无食，向隅可怜。毋论臣等各官毫无廪饷，但念此士众，同为皇上效恢土展疆之力，忍令其苦乐不均，劳逸各异？见今兵马之不习水土病故倒毙者，已几半矣。即所存者，多属抱疾之人、瘦瘠之马。臣若不言，恐日渐损亡，有不堪言矣。矧我国家原有更换之例。伏祈皇上暨皇叔父摄政王悯念封疆之重，俯赐圣裁，另选能干重臣，调发他路精壮兵马，更换庸臣，别守一地，臣当鞠躬尽瘁，以勤王事，图效宁敢后哉。今将臣标四营并左右路镇各营官兵马骡阵亡逃故倒毙及实在数目造册送部稽察外，伏冀圣明裁监，以俾士马饱腾，以奠金瓯巩固，臣不胜悚息待命之至。缘系兵分愈寡、饷乏难支、仰恳圣慈垂念、以鼓士气、以安封疆事理，为此具本专差官张成亲齎，谨具奏闻，伏候敕旨。自为字起至齎字止，计五百九十二字，纸二张。右谨奏闻。顺治五年十月初六日，提督福建等处地方总兵官都督府都督同知臣刘忠。
　　贴黄：提督福建等处地方总兵官都督府都督同知臣刘忠谨奏为兵分愈寡、饷乏难支、仰恳圣慈垂念、以鼓士气、以安封疆事：臣奉命提督福建，郡邑恢定，但臣标各营官兵，数月无饷，且水土难调，兵马倒故几半，伏祈圣裁，另选能臣，别调精兵，更换庸臣，以安重地。今将各营兵马实数造册送部稽察外，伏候圣明睿监。谨奏。
　　旨：皇父摄政旨，该部知道。
　　--录自明清史料己编第一本五二～五三页。
　　一七、浙闽总督陈锦揭帖（顺治六年正月初三日到）
　　钦差总督浙江福建等处地方军务兼理粮饷兵部右侍郎兼都察院右副都御史陈锦为详议鼓铸、以通国宝事：窃照鼓铸之法，所以疏通宝泉，而滋生利息，以济公用者也。闽省僻处遐方，江南制钱不能远运。故底定以来，顺治通宝尚未行及。今民间市廛犹以前朝旧钱行使，深为悖戾。曷若即于本省设局鼓铸，既可以流通兴朝制宝，从中更可分别顺逆而镇定人心。其便一也。前朝旧钱处处行使，虽行严禁而新钱未行，于民不便。将欲听之而我国定鼎多年，仍用前朝故物，不特于义礼有碍，且非教民向化之道。今一面铸发新钱，一面收买旧钱，随销随铸，一举而两利存焉。其便二也。时届军兴，诸费庞杂，闽地铜筋易购，价亦甚平，一岁陶熔，可收什一之利。凡地方修缮事宜，即可藉此而用，不烦琐琐上请，有损正供。岁终一并奏销。其便三也。通省皆用制钱，旧钱自不能行，山海负固寇贼，势不能执旧钱而混入城市贸易，则贼寨所蓄之钱，悉成无用之物，于疏通宝泉中，更寓困贼之术。其便四也。至于清壅隔而使通行无滞，禁低假而杜私赝插和以及董理局务，严稽出入，防察侵渔诸事，所当专责于右布政司。管理务期弊窦尽塞，而滋息源源。每季开报按抚衙门稽核。此实裕国救时之一大道也。职面商藩、臬两司，佥云甚便。其所需铸本，容职即于兵饷银内暂借应用。俟立炉开铸之日，陆续补还。为此具疏题请，伏乞皇上、皇叔父摄政王即敕户部再行核议，行职遵奉施行。为此，除具题外，须至揭帖者。顺治五年十一月日。
　　--录自明清史料丁编第一本二六页。
　　一八、浙闽总督陈锦揭帖（顺治六年二月十九日到）
　　钦差总督浙江福建等处地方军务兼理粮饷兵部右侍郎兼都察院右副都御史陈锦为塘报连复两县、搜获原失县学印信、擒斩巨逆、削平贼寨事：据右路总兵官马得功塘报内称：职奉宪令，屡以泉州所属永春、德化二县未复，行职相机恢剿。遵于十一月十五日，职亲统各营兵将，水陆并进，于十六日抵永春界，即遇堵路之贼。职率兵奋勇冲杀，擒戮甚众。沿途尽系贼寨。坚闭不下者，分兵攻击；弃寨逃遁者，设法追剿。仍即时拆毁其寨。于十七日至永春。各贼万余迎头前来厮杀。我兵奋勇大战，贼败逃入上场城固守。职即突入永春县招抚，一面分兵将上场城挑壕围住，连困三日。贼见势迫，即派教官林铎并差百姓出城愿降。职一面并令进城准抚，一面密发兵将由东门一拥齐进，分头站城。其中贼兵及胁从之民约有六、七千余，其势甚重。职即出牌令民在一边，兵在一边，即将伪总师兵部颜昌儒、伪提督郑瑛、伪总兵郑岳、伪副将苏迪等俱行搜获，收禁在营。当时追出永春、德化二县两学正印四颗、贼伪印三颗。又令民公认真正食粮册内有名贼兵头目，尽皆斩讫。城内居民俱剃发归业。仍将四山之贼大杀一阵，前后平复三百余寨，俱已剃发招抚。于十九日即进取虎豹关，直抵德化县。沿途追□，擒斩伪总兵郑云等，四关贼兵皆望风而逃。□随入城，遍传四十八社及九十余寨居民，悉令剃发归业。两县皆已平复，见在分兵防守，合先飞报等因塘报到职。
　　据此，该职看得泉州所属七县，除晋江附郭，其余皆已先后恢复。前次各疏题报，惟有永春、德化二县僻处万山之中，逆寇倚山为寨，恃险负嵎，犹在梗化。前职会同靖南将军陈泰等议调总兵马得功代许得功右路之任，令其驻劄泉州，相机恢剿。月来屡据该镇塘报，不时出城荡剿，平复半岭庵等极险山寨，获巨贼吴尾等，迨无虚日。今据前报，一时两县皆复，巨逆尽擒，且搜获原失县学印信四颗，削□数百余负险山寨。是泉州一府所属，皆已全定。该镇极力荡剿之功，诚可嘉尚，然皆仰藉我皇上、皇叔父摄政王洪福齐天之所致也。其原获贼魁颜昌儒等九名，皆向日攻陷城池谋杀官吏巨逆，已经行令兴泉道严行监固，合应候旨正法。除有功各员及伤亡官丁容职另行查报外，既据塘报前来，合行题报，伏乞圣明电照施行。为此，除具题外，须至揭帖者。顺治六年正月初三日。
　　--录自明清史料丁编第一本二八页。
　　一九、浙闽总督陈锦残揭帖（顺治六年二月十九日到）
　　（上缺数字）建等处地方军务兼理粮饷兵部右侍郎兼都察院右副都御史陈锦□为犯道从逆逃归、谨将发审口词先录题报、仰请圣裁事：据福建提刑按察使司按察使周亮工呈为查审事内开：蒙职宪牌，照得福宁巡道潘映娄失陷疆域，久在贼营。向据各处之塘报，谓其从贼甚真，伪职有据。今突然由浙来归，虽能完印交纳，但映娄久已陷贼，则印信必为贼有，今以全印作逃归张本，其中必另有受贼指使隐情。况其到松溪之时，先遣二人至建宁向潘益处探听消息，则其心虚胆怯，又可知矣。合行速审□□，以凭□□。仰该司即将潘映娄从逆陷身情节，及逃回有无使指隐情，确加研审，星速呈报以凭具疏题报等因。奉此，依奉转行署福州府事延平府理刑厅研审去后。
　　今于本月十一日，据延平府推官徐起霖详称：遵依吊取潘映娄并鲁浩各到官。据潘映娄揭为直述苦衷、仰祈天监事内称：罪职自去年七月初三日到任，即值山海贼兴。罪职日同镇将与贼首刘中藻、冯生舜、王公哲、陈化龙、卢守谱、林奇等打仗。屡战屡捷。只无奈州城四门之外，俱是高山。贼众数万，盘踞山巅，□□饷道。罪职十数次遣人赴浦城、福州告急，□□被杀。捱至今春，已八个月，粮尽草尽。协将章云飞素与涂总镇不合，遂带兵叛投海贼郑彩。涂镇仅有兵三百人，皆饥馁不堪。四月初五日，云飞及伙贼攻城。罪职死守东城，贼执罪职挟降，宁死不从。贼将罪职家口、跟役、标官、标丁尽杀，仅一表弟姚全纪怀印，跳城得生。贼仍逼职做官不屈。此共见共闻者。贼将罪职锁禁，欲寻自尽，恐印无下落。五月中，密割衣袂具禀封印，遣姚全纪间道赉报，发短难行。八月二十五日，逃出龙泉，蒙处州府镇道验印贮库，转详督台。十月初六日，闻大兵进剿寿宁，贼众张皇。罪□□得脱械，星逃万山之巅，三日不火食，逃至□□山小庵，山下多贼，罪职十月十九日密雇浙江客人鲁浩，先赉禀三院。罪职昼伏夜行。十一月初二日，奔投庆元到松溪。十一月二十六日，赴福州叩宪台请死。伏念罪职失守，一死何辞。但事有未易一、二言者。自水师裁而海贼恣其出没矣。道标裁而弹压失其爪牙矣。重以协将叛主将，兵去城空，官民食尽。罪职能空拳杀贼乎？今从万死一生中，得见宪台等情。又据鲁浩口供：浙江会稽人，于九台山庵中遇潘道，托以投书伊弟潘益，今被拿解是实，各情在案。随该卑职审看得：原任分巡福宁道潘映娄，失陷□□既符严律，而潜踪密探，情复可疑。今蒙发□，□罪之可以直定者一，罪之可以理断者四，而罪之必俟确据而结案者二。映娄职任分巡，不思多方备御以保朝廷疆土，致城池失陷，贼盗纵横，荼毒生灵，弁髦王法此罪之可以依律直定者也。今据供协将章云飞叛去，而涂镇何在，独不一言及之。且称家口尽杀而姚全纪独可以怀印跳城，则映娄恋恋不出者何心平？可罪者一。既不能死难矣，腼颜偷生，非剃发可久留贼巢，定蓄发而甘为寇首。可罪者二。夫为贼胁逼者，印为贼夺，权犹在贼也。若身既陷贼而印得以自主，出入自如，权更□□贼矣。且印在而□□。可罪者三。既知贼败，束身来归，自当张胆明目，投见上台，乃托弟以窥意旨，遣差以卜进退，道府之报历历，其叵测之心不大着乎？可罪者四。此罪之可以理断者也。及职等再四研鞫，隐情未吐，则以全印为护身之符。而孙五未见解到，原印尚在处州，所必俟确据结案者一也。又以福宁正在用兵之际，无本地之实报，乏质证之士民。夫么魔小丑，指日荡平，鬼蜮真形，一一现出，映娄虽百喙何以自解？所以俟确据以结案者二也。总之：现前可疑之踪，必合之本境的确之情，始可定封疆一铁案等因，具详到司。
　　□□司按察使周亮工看得：潘映娄职任道臣，□□从贼四月，城陷久恋巢中。十一月来归，潜窥建府。据供协将叛，主将守，而同事之涂镇今日何在？据云家口杀，标兵杀，而怀印之表弟何以独存？借曰为贼凌辱，必先追印也，而印何以可全？借曰为贼锁禁，必无一脱也，而城何以得跳？明知贼势已败，当挺然来归，束身待罪，以听上台之处分，胡为先遣人而秘踪迹，暗托弟以卜从违？况伊弟潘益，实从逆之党也。即曰发短难行，是明明不肯剃发，久已蓄发之铁证矣。如此大罪，彰明较着，若只律以封疆失守之律，何□霄壤哉？本犯虽佞口哓辩，然福宁之复只在□□，水落石出，旦夕间事耳等因，备详到职。
　　据□，□职看得：潘映娄者，乃驻劄福宁州之分巡道也。身膺封域之寄，为一方之保障，既不能整戎饬备，杜寇乱于事先，又不能仗义秉忠，徇身名于事后，业已腼颜从贼，则受伪职无疑。不然，则贼又乌容其存活也？今见我兵四面追剿，将及福宁之境，映娄乃一面令姚全纪携印入浙，一面脱身来归。揣其隐情，不过以全印为未经从贼之符验耳。殊不知城已为贼所陷，印信必为贼得。今映娄能携之而来，其中正有可疑耳。况其来归之时，又先遣鲁浩等寄书伊弟探听消息也。除一面亟行处州府备查印信果否收□□库，一面俟恢复福宁之日，详查本犯从逆（下缺）
　　--录自明清史料己编第一本五五～五六页。
　　二○、福建巡按霍达揭帖（顺治六年五月二十三日到）
　　巡按福建兼理盐法监察御史霍达为查报南安、惠安、安溪三县因撤被失始末，仰祈圣监事：窃职查泉州七邑，盗贼蜂起，除晋江附郭保全无事而外，六县相继告陷，县官难辞失事之罪矣。但失事之中，犹当原情定罪、难以一律论者，如南安、惠安、安溪三县是也。据泉州府呈报：南安县知县高翊文到任之后，防贼固圉，殆无虚日。及至七、八两月，山海之贼遍地鸱张，各县受困，府城岌岌，遂于顺治四年九月初三夜，奉赵提督军令，撤回文武官兵协守府城西门，而贼遂乘虚入南安城矣。旋有漳兵来援，泉兵夹击。至十月初十日，随即恢复讫。惠安之贼郑耀星纠合数万，攻城两月。署县事泉州府训导郭中柱亦既守御苟全矣。五年四月二十三日，奉赵提督撤回文武官兵守府，贼遂入惠安城内。至本年七月十五日，大兵临惠克复讫。安溪县处万山之中，为群盗之薮，知县徐腾鲸守城防贼，支持至于数月，亦无失陷。延至五年四月二十六日，奉赵提督撤回；且因奉令到迟，责腾鲸十板。腾鲸遵撤到府，而强寇始乘虚据县。本年八月内，大兵抵泉，于二十七日克复。是三县之失，皆因撤而失，非县官不守而失者也。该职看得泉郡丑寇，一时鼎沸，攻府攻县，遍地鸱张。南安知县高翊文、署惠安县事郭中柱、安溪知县徐腾鲸竭力固守，以保孤城。提督赵国祚以郡城攻围告急，遂撒各县兵马并县令到府协防，以致三县皆为贼据，是未奉撤之先，城池无恙，不可谓非各县官死守之功，撤而后失，罪似在提督而不在县官。除赵国祚已经督臣陈锦疏参请旨处分外，今三县既复，惠安县已有新官，其南安、安溪二县知县高翊文、徐腾鲸应否免议，请自圣裁。职谨会同督臣陈锦合疏上闻，伏乞敕部议覆施行。缘系查报南安、惠安、安溪三县因撤被失始末，仰祈圣监事理，为此除具题外，理合具揭，须至揭帖者。右具揭帖。顺治六年三月日监察御史霍达。
　　--录自明清史料丁编第一本第三○页。
　　二一、福建巡按霍达题本
　　巡按福建兼理盐屯监察御史臣霍达谨题为刑辟宜有定案，以便稽查事：据福建按察司经历司呈详为劫吓黑冤事：问得一名陈大有，年四十岁，福州府长乐县人。于前年间考进本县儒学生员。状招：大有不合凶狡为非，结纳匪类。至顺治五年内，为因山海不宁，适有贼魁周瑞、陈韬啸集叛党，横行海上，大有探知，又不合潜往依附，甘受周瑞指使。又与陈韬结为心腹，伪称都督，统兵攻城，沿乡打饷，杀人焚屋，不计其数。时大有在官侄陈克焕，亦不合为从。比在官生员黄赞朱，亦不合为彼迫胁，至勒在官生员吴天然饷银一百○五两。奈因缺乏，实难措处。比吴天然无奈，将苗田载价二百一十二两，卖与在官生员陈景楼的名陈朝佐；比亦不合不避同族嫌疑，希图短价，朦胧交易；年月中证，又系裁增；以致吴天然怀恨在心，因与大有同词告县，已经审明。目今贼党尚在海岛观望，大有即应赴省投诚为是。又不合假以落发为僧，抵塞原籍，不从招抚。比吴天然闻知大有在家，心实不甘，随以虐吓事称巨憝陈大有结连海寇，一门假官欺然滨居。三月十四日，出不意，统克焕等攻拿锻练，吓银一百二十两，复勒写田二百一十金，王行等证，贼买贼中，下告莫何，叩批刑解等情具状，于本年四月二十六日赴巡按霍御史告准。蒙批福刑官究报。蒙厅行县审解。当经差役往拘，大有却又不合抗提不服，恃强杀差。及蒙本县行委捕官连三聘亲拿，复敢持刀登屋拒敌。当被捕官擒获，并搜佩囊中藏有伪牌送县。比吴天然恐难提究，又以劫吓黑冤事情具状，于六月初二日赴巡抚张都御史告准。奉批：仰按察司查报。蒙司即将原词誊发本厅，行县催提。又蒙本县知县吕鸣纯具由申称：看得陈大有，叛贼渠魁也，以隆武伪贡受伪都督，拥兵数千，偕陈韬破县。今韬领兵驾海。而大有雄踞海滨，往来海上，探听观望，仍怀不轨，削发诡僧。前年王祁亦以伪僧倡乱建宁，全闽震动。大有殆欲踵其故智也。卑职屡示招徕，竟不肯进城投见，则负固显然矣。生员吴天然控告两院，批送司厅行县提审，拒捕杀差。及委典史督捕，仍敢操刃升屋飞逃。幸天网不漏，跌墙被获。而佩囊尚存伪牌，则叛状更昭然矣。就擒之后，通县纷纷赴控，争欲食肉寝皮，罪恶擢发难数。卑县逐一研审，上年三月，勒吴天然饷现银一百○五两是真。至于田一十五坵，载价二百一十二两，则卖与生员陈朝佐即陈景楼为业。天然因大有勒饷卖田，朝佐又为大有族兄，理应避嫌，不宜减价贪卖，而中证行边又裁削复补，契价未明，宜天然牵入大有打饷一案，并指为虚契也。天然因勒饷卖田，事非得已，而朝佐减价贱买，无以服天然之心，量断照地原价拨与应值亩数，余仍该退回天然管业。至于勒饷情由，皆大有为之，与朝佐无预。而朝佐因急勒买，亦不得为无罪也。更有被害投审，则生员陈徽吉之父生员陈懿德，被大有勒饷三十两，嫌少，重责三十板，懿德齎恨而死。又有陈继徽被大有勒饷三十两，朱标伪票差戴丙，其票现据。又有吴文兴与东山澚毗连，前任郭知县给示联络，共拒大有，被大有拿送伪镇吴辉船上，逃回，复被大有拿获，勒银二十九两，朱标现据，更五十两系陈昌端过付，无票。更写田准银一百两，亦昌端过付。今年六月，大有势败，文兴始执田复业。又生员吴泽被大有勒饷三十五两，嫌少，被责三十板，收票现据。又黄尚贞被大有勒饷，写田准银三十两，戴伯铸证。又吴元江因前任郭知县给示联络，共御大有，被大有拿获，勒买命银七十两，现银五十五两，写田准银一十五两，今年田始归元江为业。又有陈畴五被大有勒饷银五十一两，田契十九两，谢君恒过付，君恒逃走。田契犹在大有处。又有生员黄赞朱即心赤，充伪监纪，属大有部下，勒柯大成饷，伪示现存，领兵至大成处，大成与拒，打死伪兵二名。及破县之后，勒大成赔银四十五两付赞朱。又有郑义哥父郑九曾鸣锣拒赞朱，被禀大有，拿送盟契伪都督徐斌打死。又有陈如使被大有勒饷银二百二十两，假送伪侯周瑞，饷票见据。如使孤儿年幼，不敢控告，其票系如使叔生员陈逢明送验。又有郑心被大有差伪官谢八，督伪兵黄四拆等搜擒劫掠，男进哥、义男辉郎俱被打死，仍勒银二十两。陈大有谋叛破城，杀人勒饷，在十恶不赦之条。又负固海隅，并不投诚归顺。积威所压，不敢赴告者尚多。长乐百姓，户户凋残，至今未有起色，皆由大有罪魁也。勒饷赃银，似应追给，但花费无存，叛产又已入官，何由追给，惟有一斩，以纾众愤。倘此贼不除，万一然灰，则长乐百姓，无噍类矣等缘由，并文卷二宗具详，连一干犯证申解到厅。
　　随该理刑推官季芷逐一研审得：陈大有为贼巨魁，受伪都督，效巨憝周瑞之臂指，附叛党陈韬为腹心，拥兵掠地，攻城啸众，踞山盘海。今韬辈尚雄渤澥，大有犹观望海滨，削发诡僧，包藏叵测。及县拘提，仍恃凶杀差，操刀拒捕，升屋坠地缚擒。佩囊中搜获伪牌。被杀者冤称多命。勒饷则饶有数千。剽屠村邑，焚堡攻县。依律定罪，必当肆诸藁街。至若勒吴天然饷银一百零五两，天然迫于一时无措，遂卖田于陈景楼，楼不避同族之嫌疑，贱价涎产，县断既明，是又不可与被勒陈徽吉等十余词同日而语也。陈大有按律拟斩，其勒饷赃银花费无存，免其追给，所存叛产俱应籍没。陈克焕、黄赞朱俱系（胁）从，并应流遣。其陈景楼即朝佐，买田契价未明，亦杖。余免议。取供具招呈详到司。
　　随该署司事右布政使周亮工覆审得：叛魁陈大有，受伪督水师之衔，为叛党腹心之用，拥狼虎之群，攻城屠野，踞波涛之险，劫饷杀人。今伪党尚称雄于海上，而大有敢潜伏于濒涯，削发诡僧，意效王祁之复乱，招徕负固，敢敌县捕之拘提。跌墙被获，伪牌自佩囊搜出，叛状更罄竹难书矣。即时被害盈庭，呼告之词叠案。若不戮诸市朝，何以泄此众愤？至若陈大有勒吴天然饷银一百零五两，天然迫于仓皇之莫便，将田载价二百一十二两卖与同族之陈景楼。夫景楼，大有族也，非大有党也。前地准如县断，愿赎则听以原银取赎。陈克焕、黄赞朱为贼协从，杖流允宜。陈景楼即陈朝佐，不应乱中买田，以致鼓衅，并杖。蒙将大有等问拟罪犯，议得陈大有等所犯，陈大有合依谋叛律斩；陈克焕、黄赞朱俱依为从者律杖一百、流三千里；陈景楼依不应得为而为之事理重者律，杖八十，系民，审有力，照依题明新例纳米赎罪，完日与供明尤策等各发宁家肄业。陈克焕、黄赞朱候详照律流遣，陈大有系重刑牢固监候待报处决。照出重刑陈大有、流犯陈克焕、黄赞朱供明尤策等俱免纸，吴天然、陈继徽、陈景楼、陈伯奋、柯大成、吴文兴、吴元江、林景明、陈爱、陈徽吉各该纳告诉纸银二钱五分，陈景楼赎罪米价银四两，俱追完收候汇解。通取实收。并陈克焕、黄赞朱流所收管缴照。招断陈景楼原买吴天然之田，应照县断，听其取赎。其陈大有所勒各主赃银，查已花费无余，免追。所有叛产及家口妻子，尽数籍没入官。别无余照。招详到臣。
　　该臣会同督臣陈锦、抚臣张学圣看得：陈大有党附叛贼，衔授伪督，破城劫饷，荼毒矜民。迨至招徕，竟然负固，心怀不轨，削发潜家。至于事觉县拘，又复杀差拒捕。幸而跌墙被获。伪牌搜自佩囊，谋逆昭然，枭斩允当。陈克焕、黄赞朱为贼协从，流遣不枉。陈景楼乘乱置产，相应杖惩。既经该司招详前来，相应具题，伏乞敕部议覆，行臣等衙门遵奉施行。缘系刑辟，宜有定案，以便稽查事理，未敢擅便，为此具本专差承差唐懋谦齎捧，谨题请旨。顺治六年九月二十四日，巡按福建兼理盐屯监察御史臣霍达。
　　旨：皇父摄政王旨：三法司核拟具奏。
　　--录自明清史料己编第一本六一～六三页。
　　二二、福建巡按霍达残揭帖
　　（上缺）领兵（中缺十三字）寨，斩贼二百余名。复与贼战于洪田。贼入常顺寨，我兵攻围，林大绶、伪石城王俱被困在内。急攻之际，三月二十七日，又据分防大田千总郑允志下书记施仁报称：三月二十五日，逆贼陈光、曾唯等率贼数千至周田扎营。千总郑志、百总董良廷出战阵亡，贼未近城。众兵思无主将，贼多兵少，难以固守，并县内百姓慌张惊溃，而署县经历萧良材亦由西门逃往上原地方。贼遂入城。又据防守尤溪参将赵天佑报：四月二十四日，有贼逆数万，欲来攻城。卑职连打数仗，兵伤百余人，自揣势弱莫敌，今已退兵至岭头铺扎营等情。又据署县教官张尧政报称：二十五日，贼未近城。兵见彼众我寡，即已退转等情。各报到职。职即檄该道发兵分头恢复，并查两县失守缘由明白，以便题参去后。
　　续据该道报称：大田之失，盖因沙县、大田之兵远出攻寨，以致贼乘虚迫城。千总郑允志出城堵御，并百总董良廷当日战败身亡。各兵见将官战殒，遂皆逃散。而城内百姓，见兵将已逃，遂拥署官萧良材，一时俱溃散出城。见今已经建宁总镇王进功，于六月十五日杀贼复城，委古田县教谕葛定襄署理，并留福营游击王国斌带兵五百名驻防外及再行该道，覆查仓库印信有无失落。于七月二十八日，复据该道报称：据延平府呈详：蒙本道信票：蒙巡按霍御史宪票发道，即将署大田县事萧良材并捕官严拿羁禁，仍查贼未入城，县官先逃，仓库钱粮，作何下落，逐一查明报院等因到道，备牌仰府，即将萧良材、捕官张文奎羁禁外，本府复行差役往大田县吊取萧良材当日给发户房库吏林三槐、黄名勳、雷启春、林胤华等起解钱粮及里长收头柳廷茂、陈奇勳监收等银。续据该县差人押解林三槐等并原领银两到府，当堂秤兑，实收银二千零五十六两三钱七分贮库外，尚欠钱九百零五两五钱六分。即据雷启春、林胤华、柳延茂、陈奇勳等各具状认纳在案。
　　再查尤溪县失守缘由。据该道报称：尤溪之失。先因大田被陷，本道与副将王爱臣、杨三泰计议，惟恐突犯尤溪，即已添兵三百名，与原分防兵丁二百同守。不意将军寨大贼于四月二十四日在于近城地方，声言攻城，而参将赵天佑先一日出兵迎敌，连杀数阵，自分众寡不敌，于二十五日五鼓弃城先遁。及署事教官张尧政天明知觉，遂将库银三千余两，潜盗而逃，以致贼遂入城。此尤溪弃城之由也。该县已于五月初五日，系本道亲领标兵恢复讫。又该本道呈详再行查明张尧政盗库逃城情由。据府申称：研审张尧政家人连芳、朱世华、书办何之奇、王章、轿夫郑明仔、并该县库书卓智、胡钻等。据何之奇供称：在库银共有三千余两，俱尧政亲自到库搬入衙内，着阿三等用布被包裹。每包五、六百两，共计六包。卑府再究此银下落，又据朱世华供称：只见阿三丢落鱼池一包，华等随各星散。又据县丞虞敬道同库书卓智、胡钻等开报银数三千一百五十八两贰钱七分外，库吏杨有馨欠二百两，解户郑荣海、陈伯伦各欠五十两，彼此大数相同。及本道恢复入城，同将官进衙搜寻，果在鱼池中捞银壹包，计四百八十两。此外多银，杳无下落。又据虞县丞、库书卓智、胡钻供称：多银在库已久，敬道等催之起解，而尧政不应。真不知其作何存心也各等情到院。
　　该职已经会查具题间，八月二十四日，又据驻防副将马士秀报称：准驻防大田县游击王国斌手本内称：于本月十六日早晨，逆贼陈光、曾省、林孔等聚集万余，四山遍野，大炮鸟铳，齐来突犯大田县。本职分汛地相机迎敌，亲冒矢石，扑砍东北二路，杀死贼首五十余人，夺获大旗二面、铳炮五位，贼已杀退，忽西南两路抵敌不住，逆贼乘势追赶，将我兵围困垓心。本职奋勇救出重困，被炮打伤战马四匹。贼众遍野，收营无存扎之地，城内空地又难固守。本职与葛教官商议，暂退桃源地方。随查营中阵亡兵丁李云龙等三十三名，被炮打死兰新民等马三匹。今将官兵失利情形，理合移报等因。八月二十九日，又据副将马士秀报称：准游击王国斌移称：职等于本月十七日退兵桃源，已经塘报讫。不期于十八日之早，贼又复至。窃思兵单将寡，寇多贼炽，披猖愈甚，自非逐北之兵所能堵御。于十九日巳时，回兵永安矣各等情到职。
　　该职看得：城池失守，或失于兵单饷诎者，或失于势穷援绝者，此犹可援情宥罪者也。未有如大田署县事萧良材乘千总郑允志、董良廷战殒，贼警尚远，不思戮力固守，以待外援，即囊橐库银，挟印而出也。至于尤溪署县事张尧政，因防将赵天佑出城御贼，辄将库银三千有奇，用被包裹出城。又且将四百八十两藏之深池，后被道臣曾延孔到县起获，余俱失落无存。此二官者，不特弃城罪无可逭，而乘乱盗库，法更难宽矣。
　　其嗣后驻防大田游击王国斌、署县教官葛定襄，见贼即退，贪生苟活，以致失城。如各县尤而效之，则封疆何赖乎？此数官者，所当重加处分，以为将来玩寇弃城之戒者也。目今大田县政在恢复。其三十都寨贼首伪开平伯林大绶负嵎山崖，为害已久。据总镇王进功报称，亦于七月二十八日四面狠攻，将寨打开，杀贼数百，已将林大绶并其妻妾二口、使女二口、银一百三十七两、银牌二十面（上凿石城王字）、并银印一颗、镀金印一颗、伪劄旗帜俱获讫，尚容督臣查明另报外，谨会同督臣陈锦、抚臣张学圣合疏上闻，伏乞敕部，将萧良材、张尧政、葛定襄、赵天佑、王国斌重加议处施行。缘系特参逃城文武各官以肃法纪事理，为此除具题外，理合具揭，须至揭帖者。右具揭帖。顺治六年九月日，监察御史霍达。
　　--录自明清史料己编第一本六三～六四页。
　　二三、刑部题本
　　刑部等衙门尚书等官贝子臣吴达海等谨题为塘报事：广东清吏司案呈，奉本部送刑科抄出浙江巡按御史赵■〈山端〉题前事内称：奉都察院勘劄，准兵部咨，该浙江巡抚萧起元题前事等因，奉圣旨；泰顺失事情形，着察明具奏。唐三捷、龙大朝、王守国都着革了职，并金文等该抚按提问。严正矩、贺胤昌、朱从义，着分别议处。该部知道。钦此。钦遵咨院，劄行到臣。奉经按行按察司提问，屡经催驳去后。今据本司署司事参议南洙源呈称：问得一名唐三捷，年四十岁，系山东高唐州人。状招：三捷于顺治二年六月内，委授镇标游击。为因闽寇猖獗，蒙范总镇委令三捷同到官今病故副将洪国栋、及已到官守备龙大朝，并应援千总金文、及监故守备王守国，领兵驻防泰顺地方。比缘泰顺僻处万山，逼联闽界。其时福建寿宁、桐山等县，悉为贼据，福安又为贼陷，福宁涂镇从贼。顺治五年五月十七日，有伪太师冯生顺带贼二万有余，并从贼涂镇下旧兵共围泰顺，四面遶截，兵单难敌。三捷等遂与今堕溪被贼追擒知县张联标公议，外无救援，内无粮草，各却不合不行死守城池，乃于二十二日夜，同县官由北门杀出，欲赴府请兵。行至三十里外，贼众埋伏岭巅，张联标滚堕溪涧，被伏贼追擒。三捷等由景宁九都奔府请救，致蒙道镇塘报抚院，具疏参处提问间，王守国于本年十月十五日，洪国栋于本年十一月初五日，各在监患病身故讫。今蒙本司审看得：唐三捷、龙大朝、金文一案，盖法重于情者也。屡奉驳勘，合依守边将帅不固守律，各拟斩罪。第查邸报中有刑部题覆陈时登等一疏，原以弃城拟斩，业经徼赦免罪。今三捷等有赦例可援，统候裁酌题覆。今蒙取问罪犯，议得唐三捷、龙大朝、金文俱合依守边将帅被贼攻围城寨、不行固守、而辄弃去者斩，各犯前罪，遇蒙恩赦，俱候回奏施行。照出唐三捷、龙大朝、金文俱免纸等因到臣。
　　据此，除严正矩等已经部议处分，王守国、洪国栋已经病故外，该臣看得：泰领孤城，被寇攻围，虽众寡不敌，唐三捷等自宜死守，前拒而后逃，按律拟斩，不能为三捷等宽也。第事在赦前，应开一面，以广皇仁。既经该司议详前来，臣谨会同督臣陈锦、抚臣萧起元合词具题，伏乞敕下该部议覆施行等因。于顺治六年九月二十六日题，十一月十九日奉皇父摄政王旨：三法司核议具奏，钦此。钦遵抄出到部。
　　该启心郎周天成同本司郎中杨所修核议呈堂。该臣等会同太子太保都察院左都御史臣徐起元等、大理寺左少卿臣张鼎延覆核无异。会看得：唐三捷等奉委防守泰顺，被寇攻围，宜当死守，何得以请救擅离，拟斩固不为枉。但事在赦前，应开一面，相应遵诏免罪斥革，以广皇仁者也。谨题请旨。顺治六年十二月十一日，刑部尚书贝子臣吴达海、太子太保刑部尚书臣党崇雅、侍郎臣李率泰、都察院右都御史管刑部左侍郎事臣房可壮、都察院右都御史管刑部右侍郎事臣熊奋渭，启心郎臣额色黑、启心郎臣周天成、广东司郎中臣杨所修、太子太保都察院左都御史臣徐起元、参政臣董阿赖、臣罗璧、臣佟国胤、左副都御史臣赵继鼎、启心郎臣朱喇揢、臣蒋国柱、副理臣毕利克免、臣陈应泰、番本额记库臣阿都里、大理寺左少卿臣张鼎延。
　　旨：皇父摄政王旨：唐三捷等依议。
　　--录自明清史料己编一本六七页。
　　二四、南赣巡抚刘武元揭帖（顺治七年四月十三日到）
　　钦差巡抚南赣汀韶惠潮郴桂等处地方提督军务都察院右都御史兼兵部左侍郎刘武元为塘报官兵攻克紫云台、平寨擒渠、大获全胜事：窃照汀州一郡，居虔广连界，为全闽门户。而贼首杨昌期等伪称兵部侍郎，拥戴伪德化王，遍送伪劄，聚党猖乱，盘踞于紫云台杨妨寨，层山峻岭，旋绕数十里，建筑于极岭之上。俗传历代以来，屡攻不克，□险为巢，计图城邑。职据归化县知县孙自成塘报紧急，遂檄行分巡漳南道张嶙然，亟调兵将，就近扑剿去后。于顺治六年十月初三日，据汀州总兵官王之纲塘报内称：准漳南道张兵备移会，适按院霍御史巡汀事竣，指示方略，即飞檄副将黄承国官兵，并中军参将李进忠、游击陈又新所领马步，就近驻扎该县，整顿器械进剿外，即会商汀州知府李友兰，于长汀县借发火药三百斤，又于清流县借大炮二位，运赴该县，以资攻具。续据参将李进忠等报称：职等督率官兵，于七月初七日五更进发，次日抵紫云台杨坊寨岭下，安设火炮，东门攻□□□□□，调度炮手，安定苗头，攻裂（中缺）伤者不可（缺十二字）锋旗一面，并铳枪钯叉等□□□□□贼不能透出重围，于二十六日职等差都司吴震海、典史杨芳前赴寨下传谕，凡系百姓，准剃发归顺免死。寨民闻言遵依。随据生员杨应兰等剃头下寨。职等授计而去。即分发官兵四隘埋伏。至三更时，各贼从西路深沟一齐拥出。我兵拦路截击，迎头砍杀，四下扑剿。贼尸遍山，大旗铳炮等项，尽行抛弃。二十八日蚤，官兵乘势四面齐攻。自辰至未，寨贼死伤不知其数。各营伤亡兵丁刘玉等二十一名，马三匹。于九月初三日，职等会商，差典史杨芳唤附近乡民匠役，置造木城，截其去路，谕以利害。初四日，寨内百姓捆绑贼首伪礼部杨奇英到营。初五日，又将伪兵部侍郎杨昌期绑解到营。寨内诸贼，情愿剃发归顺，俱下寨随营。其余百姓，职等仰体朝廷好生之德，不忍诛戮，即出示安抚，令其各归农业等情到镇。本镇于九月二十六日据各将班师，解到伪兵部杨昌期、伪礼部杨奇英二名，会同各官于二十七日公审猖乱情由。二逆俛首无词，即正法枭斩，悬首示众讫等情，塘报到职。
　　该职看得：闽省八府，惟汀州各属独能保全，乃有贼首杨昌期等，窃称伪部，负固于紫云台逆寨，猖乱害民，匪朝伊夕矣。副将高守贵、黄承国、参将李进忠等，乃能多方设奇，缚渠歼从，为剿为抚，恩威互用。破从来不破之穴，除八闽未除之患，永绝乱萌，舆情大快。虽将士戮力用命，实仰赖皇上、皇父摄政王威灵远被之所致也。共事诸臣，如按臣霍达之巡旋指示，镇臣王之纲之调度决策，道臣张嶙然之筹画胜算，知府李友兰、知县白宝珩、孙自成之措运火药，备办军需，典史杨芳之催运粮料，监造木城，并伤亡官兵，均应题请叙恤，以励人心。伏乞敕下该部核覆施行。为此除具题外，理合具揭，须至揭帖者。顺治七年正月日。
　　--录自明清史料己编第一本七二页。
　　二五、福建巡按史詥揭帖（顺治七年七月十九日到）
　　巡按福建兼理盐屯监察御史史詥为查参泉属失城、仰祈圣监处分、以定罪案事：据福建按察司经历司呈，奉本司帖文，蒙巡按霍御史案验，奉都察院勘劄，准吏部咨，该本部覆福建巡按霍达题前事等因，顺治六年七月初一日奉皇父摄政王旨：是，张效龄姑着革职。其侵匿钱粮，该抚按追补。钦此。钦遵移咨备劄前来，案行到司，遵照旨内事理，即将张效龄革职，所有侵匿钱粮，查明追补等因。蒙此，又奉巡抚张都御史牌同前事。奉此，依奉随移分巡兴泉道查核追补外，又蒙本按院案验，奉都察院勘劄，刑科抄出前巡按霍达题为续纠失城各官、擅支俸薪、仰祈圣明严加处分，以肃法纪事，顺治六年十一月二十五日，奉皇父摄政王旨：张效龄已有旨了。黎大鲲、王得道革了职。并张效龄，该抚按通着追拟具奏。该部知道。钦此，钦遵抄部咨院，备剳前来，案行到司，遵照旨内事理，即将前行革职之张效龄与黎大鲲、王得道俱革职拿问，确拟具招解院，以凭覆审回奏等因。蒙此，依蒙并行分巡兴泉道研审追拟去后。
　　随准该道副使黄澍移解犯官张效龄、黎大鲲、王得道补还原领俸薪共银五十六两二钱五分一毫，补完在库实收各到司。该本司管按察使事右参政郑廷櫆问得一名张效龄，年二十八岁，辽东复州卫人。状招：效龄由选贡随征入闽，于顺治三年九月二十一日奉贝勒王劄授福建泉州府同安县知县。四年二月二十八日奉旨实授。五年四月内，海寇攻围城池，效龄因兵少无援，力不能支，遂同在官原任县丞黎大鲲、典史王得道弃城逃往漳州府请兵救援，城即失陷。至八月二十六日恢复，效龄与黎大鲲等俱奉三大人面谕，着令照旧供职。效龄应当料理军糈，急公速解为是，不合就于申报本府追完粮差银共一千九百七十两零内，先支六百银六十余两，给发各役，与雇夫役等项工食及兵饷开销。效龄与黎大鲲、王得道各不思失城负罪官员与实授无过官员不侔。亦各不合于十二月二十八日擅支税银九两四钱□分八厘七毫四丝，差银一十二两四钱，作效龄自己俸薪，又支差银六两八钱八分八厘七毫，作效龄自己修宅家伙用，共银二十八两七钱五分七厘四毫四丝；又支税银八两三钱七分五毫、差银八两二钱六分六厘七毫，共银一十六两六钱三分七厘二毫，给黎大鲲领作县丞俸薪；又支税银六两七钱二分三厘四毫八丝、差银四两一钱三分二厘，共银一十两八钱五分五厘四毫八丝，给王得道作典史俸薪，致兵饷钱粮起解迟缓。时原任景知府差今不在官健役王科、林耀催解，效龄又不合不遵上下体统礼法，忿怒将王科责惩。旋王科到府回报景知府，具由申详督、抚、按三院，批兴泉道查究到道，备牌仰泉刑厅诣县，将任内收支钱粮核驳造册登答详报外，续蒙巡按霍御史题为查参泉属失城、仰祈圣监处分、以定罪案事，奉旨下部。该吏部覆奉皇父报政王旨：是，张效龄姑着革职，其侵匿钱粮，该抚按追补，钦此；钦遵备案行司移道，仰府将张效龄革职，其征解钱粮，严查侵匿追补，报司转详等因。蒙府行据同安县知县谢观申称，原任知县张效龄任内收支钱粮，经奉总督部院陈锦批布政司查核转详开销讫。又经蒙巡按霍御史委泉刑厅到县，遂件察核造册登答详报在案，开列收支细数，并具并无别项混冒结状报府详司去后。又蒙霍御史题为续纠失城各官擅支俸薪、仰祈圣明严加处分、以肃法纪事等因，顺治六年十一月二十五日奉皇父摄政王旨：张效龄已有旨了。黎大鲲、王得道革了职，并张效龄该抚按通着追拟具奏。该部知道。钦此。钦遵抄部咨院，备案到司，移关到道，牌仰泉刑厅照发来原疏，吊取张效龄、黎大鲲、王得道到官研审擅支情弊，确招解道，移解按司等因。随蒙本府推官张国宗提黎大鲲、王得道与效龄各到官，细查该县兵饷，今已补解无失；各役工食虽系先支，俱照经费录颁定给领，应准开销；雇夫役等项，经现任知县谢观查算明白，并无冒给，具印结详覆外；擅支过俸薪等银，审效龄、黎大鲲、王得道咸供先补还在库各等情，行县吊取库收在案。当蒙审得钱粮关国家重计，非应得者不得擅支、知县张效龄、县丞黎大鲲、典史王得道，均系失城之官，负罪委理，自不得与实授无过者同支俸薪。且未解军糈，先支银六百六十余两给各役工食与雇夫役等项，岂急公之谊所应如是？第查该县兵粮，今已补解不缺，各役工食虽属先支，亦是经费录所载，应准开销。其雇夫役等项，经现任知县谢观查算明白，并无冒给，已取印结在官具详回覆外；又查效龄所支俸薪，并修宅家伙银共二十八两七钱五分七厘四毫四丝，黎大鲲支俸薪银共一十六两六钱三分七厘二毫，王得道支俸薪银共一十两八钱五分五厘四毫八丝，今效龄及大鲲、得道已补还在库，取具该县库收缴核。夫不应支而支，法应杖拟。招解到道。
　　蒙分巡兴泉道副使黄澍覆审得：张效龄职司民牧，有专城之寄。当贼氛四起，不能效守死勿去之义，律以大法，将安逃乎？但事在赦前，已蒙部覆免拟奉旨在案，无庸更议。今惟追补其侵匿钱粮及冒支俸薪等项。据厅覆审，俱系经制所定，已经该县知县谢观清查，并无冒给等情在案。至其所擅支之俸薪，俱已补完在库，印结可查。原情定罪，拟杖亦云当矣。黎大鲲、王得道，一丞、一典，亦坐擅支之条，俱经补讫，并杖受过，不为纵也。取供在官，具招移解过司。
　　蒙本司管按察使事右参政郑廷櫆覆审得：原任同安县知县张效龄，旧有失城之罪，已徼赦前浩荡，奉旨免问矣。行查任内钱粮，累经县厅府道磨勘结报，委无侵匿情弊。其未解军糈、先支役费者，诚宜引咎，但念工食之给系经制正项，雇夫之直皆徭额公需，原非虗冒。即兵饷亦已补解不缺，则并无贻误矣。惟是恢复县城之日，奉委仍任，效龄及县丞黎大鲲、典史王得道辄行扣支四月俸薪，此则无辞于追拟者。夫以负罪之职，得承乏权事幸矣。若得图劳（赎）愆更幸矣，尚敢晏然入有官之禄赀乎？既经赔补完库，各杖攸宜。蒙将效龄等取问罪犯，议得：张效龄、黎大鲲、王得道各所犯，俱合依不应得为而为之事理重者律，各杖八十；审俱系官，各照例纳米赎罪，完日各发宁家；照出张效龄、黎大鲲、王得道各官纸银二钱五分，又各赎罪米八石，每石并折银五钱，已上纸赎共银一十二两七钱五（下缺）
　　--录自明清史料己编第一本七八～七九页。
　　二六、福建总兵马得功奏揭（顺治七年十一月十八日到）
　　镇守福建驻劄泉州兼管兴漳等处地方总兵官都督佥事马得功谨揭为恭谢天恩事：窃惟臣得功愚昧武夫，滥竽戎伍，前蒙皇上、皇父摄政王俞监血诚，授事镇江征抚；后奉□□臣洪承畴、□□□张存仁具□□遣援剿福建，攻克建宁；续蒙靖南将军臣陈泰、浙闽总督臣陈锦题委臣管右路驻劄泉州，寻即恢城复邑，捣砦擒渠，甫及二年，驱平狐鼠，招集流亡，修缮城郭，严饬士卒，刻意安民。臣事事与抚臣张学圣、督臣杨名高、兵巡道臣黄澍从长区画，相机剿抚。迄今山海尘氛稍静，市野生聚日增，浸浸有太平之象。实我皇上、皇父摄政王至德感通，威灵震服之验。臣谬肩重任，坐糜禀饷，日夕冰兢，恐负朝廷任使之恩。兹复仰承天眷，特颁敕印旗牌，臣感激涕零，望阙叩首，虽马革裹躯，曷能仰答？所奉敕书内事宜，兢兢天语，敢不黾勉。其有原任右路关防，即日拜缄端□驰齎缴进。臣远叨宠锡之恩典，益坚报效之孤忠，一应事关□□□□□□□续揭报督臣具题请旨。臣身寄海陬，心依帝陛，谨具疏称谢，伏乞圣恩俯垂睿监，臣得功可任战栗惶惧之至！除差官齎捧奏闻外，为此具揭，须至揭者。顺治七年八月日，总兵（下缺）
　　--录自明清史料丁编第一本第四二页。
　　二七、福建巡抚张学圣揭帖（顺治八年二月初四日到）
　　钦差提督军务巡抚福建等处地方都察院右副都御史张学圣为进缴潮州各官伪敕印劄事：本年九月初九日，准漳州总兵官王邦俊手本移称：案照本镇于本年六月二十五日，据潮州投诚总兵郝尚久遣发戎旗游击刘清正、将官熊飞雄等赴漳，告请援兵。本镇率领标员各官兵前赴潮州解围。除剿寇安民情形已经塘报在案，所有追缴伪道府馆县儒学及仓巡驿递等官，共印三十二颗，又总兵郝尚久伪新泰伯银印一颗，重七十八两，郝尚久标下副参游都守等官缴过伪敕八道、伪劄付四十五张、伪关防八颗，并伪泸谿王铜印一颗、敕书二道，及搜获伪总兵余仁铜关防一颗，其伪王获交总兵郝尚久并惠潮巡道沈时收管，候平南、靖南二王临潮解送发落。其关防、印劄等项，平南王差官邓天任欲行带之，本镇恐路梗难行，未允其说，然不便复留潮州，亦不便久羁漳库，合行取出移送查验。为此，除将关防、印颗差官赉解投验等因到职。
　　该职看得闽之漳州与粤潮接壤，唇齿相依。前因潮州总兵郝尚久投诚，而海寇郑成功恶其归顺，攻围潮城，势甚危急。尚久遣官赴闽请援。职经移行漳州镇臣王邦俊，统兵前往，解围恢复，大捷。职于本年九月初三日具有恭报闽师援潮恢城剿寇捷功等事一疏，已经会题。其擒获伪泸谿王及文武各官争缴伪敕印，存候平南王临潮解送，听候发落，题明在案。今镇臣王邦俊恐粤路梗阻，既不敢轻付差官，又不便久留于漳，将投诚印敕续缴移送到职。职思久候既有不可，携缴又虑途艰，权宜其间，止将伪新泰伯银印一颗、惠潮兵巡道铜印一颗、潮州府铜印一颗、伪泸谿王铜印一颗，共四颗，伪敕十道、伪劄四十五张，现在咨送兵部进缴。更有铜印关防共三十九颗，零星繁琐，携带为难，俱发福建布政司贮库外，职谨会同浙闽督臣陈锦、南赣抚臣刘武元合疏具题，伏乞敕下该部查验进缴施行。为此除具题外，须至揭帖者。顺治七年十一月十九日右副都御史张学圣。
　　--录自明清史料甲编第三本二七六页。
　　二八、兵部揭帖（顺治七年十二月二十七日到）
　　兵部题为请发战马以资荡剿事：福建巡抚张学圣题前事，奉皇父摄政王旨：兵部知道，钦此；钦遵抄部送司，奉此案呈到部。该职等看得：闽省余氛未靖，战马诚不可少。候购到之日，续行酌发可也。除具题外，理合具揭，须至揭帖者。
　　顺治七年十二月日，固山额真兵部尚书明阿达礼、左侍郎金维城、都察院右都御史管左侍郎事李化熙、都察院右都御史管右侍郎事孙承泽、启心郎常鼐、祝万年、高登第、额者库达代。
　　--录自明清史料己编第一本八三页。
　　二九、刑部题本
　　刑部多罗顺承郡王臣棱德弘等谨题为犯道从逆逃归、谨将发审口词、先录题报、仰请圣裁事：江西清吏司案呈，奉本部送刑科抄出巡抚福建等处地方都察院右副都御史臣张学圣题前事内称：准刑部咨，刑科抄出浙江福建总督陈锦题前事等因，顺治六年二月二十二日奉旨：潘映娄着革了职，该督、抚、按详审确拟具奏，该部知道，钦此；钦遵抄部，移咨到臣。准此，随牌行福建按察司，遵照咨文奉旨内事理，即将潘映娄革职，详审明确，具招通详，及驳覆节催去后。今据按察司管按察使事右参政郑廷櫆审明呈详：问得一名潘映娄，年四十一岁，江南安庆府桐城县人，由拔贡中副榜，授福建分巡福宁道佥事，驻劄福宁州城，于顺治四年七月初三日到任。状招：映娄自到任后，即值山海寇乱。时有贼首王公哲等逆叛，攻困州城，已经九阅月，外援不至。映娄职司分巡，应当效死力保封疆为是。时因贼多兵少，米盐阻绝，万民危急，不合藉今被阵杀张竖德与贼冯生舜有识讲和解，散围缓攻待援，以苏民困。冯贼去后，又听贼张时任投诚，只身入城要盟，愿同抗贼。王公哲又令吴明中齎伪诏到城。映娄又不合隐忍听其开读，因借此当夜诱王公哲贼伙三百人进城，尽行杀死。王公哲复纠刘中藻于五年四月初五日，合力攻城。镇将败遁。映娄又不合不能固御，以致州城被破，张时任被剐。映娄密计，令不知存亡表弟姚全纪怀印出城，后至浙江处州镇道验缴。映娄随向州南门出奔，贼阻复回，身受四枪，被贼卢守谱等缚解冯生舜营。亲随家口二十一人，俱被杀戮。五年闰四月二十六日，贼械带映娄往寿宁。五年十月初六日，因大兵进逼，贼众慌散，映娄乘间得脱，潜逃九台山庵。因山下多贼，密浼客人鲁浩，先齎三院禀帖付弟建安县儒学教谕潘益代投。五年十月二十六日，映娄到省，自赴总督陈部院台下投见。当将映娄牌发按察司研审从逆及逃回隐情根由呈报，以便具题等因。
　　蒙司转行署福州府事延平府理刑官研审详覆。随经延平府推官徐起霖吊取映娄与鲁浩等各到官细鞫。映娄供诉情词，鲁浩受托寄书来历在案，具由详蒙本司覆审，具由转报陈部院，具疏为犯道从逆逃归、谨将发审口词先录题报、仰请圣裁事等因。顺治六年二月二十二日奉旨：潘映娄着革了职，该督、抚、按详审确拟具奏，该部知道，钦此。
　　钦遵抄部，咨到部院。随奉总督陈部院案验：仰司照案备奉旨内及咨文抄疏事理，即将潘映娄作速确拟通详，以凭覆核具奏。又奉蒙巡抚张都御史宪牌、巡按霍御史案验同前事，并行到司。
　　蒙司并行福刑厅吊取潘映娄到官，审明招解覆讯，转详到厅。行间，蒙本司备文移牒分巡福宁道，将潘映娄前在福宁从贼确情，查明移覆过司，以凭入招回详到道。当蒙本道察访，仍行福宁州确查。随据本州署知州事李葆素申称：遵即唤集士民细查情由。据儒学生员周光胤等、保约子民章日瑞等呈为据实开陈失城情由事称：祸因四年九月内，东路贼首王公哲、敖卓等受伪鲁王伪职，称监国鲁三年号，纠集乡兵。十月初一日，协镇章云飞在赤岸桥头地方对敌，杀死贼兵三百余人，王公哲逃奔，敖卓就戮。至十月十三日，公哲复纠兵围城，北山顶则有伪太师冯生舜扎营，西郊外则有陈文达等扎营，南门外则有朱锋等扎营；四面环绕，阅九个月，米盐不通，士民饿殍过半。时则有巡道潘映娄门下有张竖德与冯生舜有旧。竖德随先出城相见。二月初五日，潘映娄亲诣北山圣水寺讲和，以苏民困，至二更方回。后因公哲与生舜不睦，生舜遂于初八日彻营而去，城门随开，稍通盐米。公哲计穷，复遣海贼张时任、林奇观、刘虎、叶瑛陆续进城插盟。后有伪巡按吴明中齎伪鲁王敕印入城，升涂登华为振威伯，潘映娄为太仆寺少卿，章云飞为桓武军门，宋若苏为兵部员外，在各官衙门开读。王公哲疑各官受职，随遣伪标官陈功、赖天成带贼三百余人进城探听。本夜，被涂登华、章云飞召至察院前，假言犒赏，一时尽杀。西路贼首陈文达等见王公哲贼众被杀，遂往福安请刘中藻主盟。中藻与生舜俱至江边地方扎营，称隆武四年号。城内各官分守四门，章云飞出城打仗。云飞兵败，在松山地方下船。张时任被刘中藻获剐，方国庆被杀。四月初五日，涂登华兵寡粮尽，开南门走至南屏地方，为中藻追获，收在衙门内。潘映娄亦从南门出城，兵阻复回，至太平台被西路贼首卢守谱兵捆获、解到冯生舜营，亦收入衙内。时跟随守备山万春、高恒、周门子等被杀。其潘映娄未受职行事。于二十六日，生舜遂带映娄出城往寿宁、泰顺去。今蒙着通学并保约子民从公开报，不敢冒隐等情到州。该本州署知州事李葆素备战士民口饲，粘连申覆到道。该本道佥事李长春随同副将张承恩、署州事李葆素，复集士民反覆询咨，与该州所申吻合无异。除将口供存案外，备关移覆到司。
　　蒙司抄发巡福宁道移关，牌仰福刑听会同福州府，吊取映娄等确审招解。随蒙本厅会同本府吊取映娄等到官研鞫间，映娄又具为沥诉颠末、以明心迹、死而无怨事诉状投递。当蒙理刑推官季芷会同本府知府彭六翮研审。看得：潘映娄一案，事关钦件，蒙委会审，敢不虚公至慎，以期确当。其当日从贼果否情形，总难逃地方之公论、士民之口碑也。倘似映娄衙内张竖德与冯生舜有旧，映娄亲赴讲和、静听开读等语而定罪案，恐不足以服映娄之心。而映娄又复哓哓展辩，诉称不受伪职，致撄贼怒，家口二十余人被杀。又部院初临，曾准士民周光胤等公呈，亦咸称映娄不受伪职，及彼时塘报可据。卑职未履其地，事难臆拟。再请关移分巡道确察明白，并吊周光胤人卷发审，而卑职等亦不厌再三详慎，弗至出入，以致推敲。具由详。
　　蒙本司移牒本道，确查潘映娄未受职行事一语再加研确，并查周光胤等佥呈吊齐研鞫移覆。蒙本道行据署本州知州事李藻素申详，看得：潘道一案，始末情由，俱载士民公呈，业已详宪在案。但未受职行事一节，蒙行确察。卑职细研当日始则阖城受围，民困兵单，而王公哲则以海上伪诏迫勒诱惑，加以职衔。未几，刘中藻于四月初六日复围破州城。时城内文武与潘道各自奔窜，而潘道乃为冯生舜收入营中。本月二十六日，随带他往。其当日被贼杀死则有本道亲随守备山万春及周门子等，此皆通州士民所耳而目之矣等缘由到道。蒙本道佥事李长春看得：潘映娄一案，迄今年余，尚烦稽覆，盖至详且慎也。顾以人巨大义言之，身任兵巡，当为一方保障，不得已而寇盗纵横，城池陷没，惟有抗节致身，庶几于心无愧，即持论者亦不得执一说以抑之矣。至于时势难为，欲贬其节以济事，如讲和、听诏，州人从旁观之，舆论相沿，载之公呈，本道既奉确查，安得置而不论？或者映娄之在当日，兵少粮尽，孤城无援，计以此缓旦夕之攻，以待省会之救，州人至今为言。讲和之后，而城内稍通盐米。张时任、吴明中相继至，而涂登华、章云飞犹握兵守城。斯时而有一旅之师援之，则映娄委曲苦心，转祸为福，未可知也。无奈刘中藻寻至，张时任剐矣，章云飞败矣，涂登华遁矣，孑然一映娄，无怪乎为卢守谱所绑缚而游营也。随行山万春、高恒、周门子等被歼无遗，有目共见，最为彰着。独计此时城池失守，身为俘囚，即映娄浑身是口，犹难自明，他人又安得而原心悬断也哉？至未受刘中藻伪职，不但士民公呈，亦且可以理断。映娄与张时任与刘中藻为敌，时任既剐，映娄难以独生。而其不得死者，特以冯生舜救之，中藻难于拂生舜意耳，岂肯复收而用之哉？既奉关移，即将先今事理，逐一研审备关，并原呈生员周光胤等移送本司。
　　蒙司牌仰本厅会同本府吊潘映娄、周光胤等研审确情，招解覆详。复蒙理刑推官季芷会同本府知府彭六翮吊取映娄，与周光胤、鲁浩、潘益等各到官，逐一再加审看：潘映娄统斯一道，辖此全州，惟兵巡之是司，实封疆之攸寄。虽值兵单力尽，七月之坚守可支，何乃懈起衅生，一旦之效死弗得？土地从失，名义安存？即其时米盐道绝，万姓饥号，溃在旦夕，藉幕宾之张竖德讲和于圣水庵中，曰缓兵以苏民困也，而其迹则似吝矣。又其后官僚杂沓，便服倥偬，随众传喧，同镇守之涂登华开读于太平台上，曰从权以用我法也，然其事则涉伪矣。虽有王公哲之三百人诱杀，似欲灭此以图存，何当刘中藻之初四日突来，不能复守而辄败？随被卢守谱之擒缚，得赖冯生舜以幸全。时有守备山万春之受戮者多人，潜遣表弟姚全纪之怀印而独去。事势既竭，固在万难之时，形迹可疑，从兹数日之内。且不穷归入省，得以具状明言，乃道路依回，心踪宛曲，托潘益深信，差鲁浩投书，进退既乖，去来不白。今复以家口尽杀，展辩丛生，又借言印信得全，证佐似确。然已稽查备至，便令掩饰愈穷。但州道详文，惟有映娄未受职行事一语，兼士民泣诉。佥有潘巡道挟降不降之言，若于万不能赎之中，存一可见原之路。奈从逆之罪，迹已彰明，并失守之条，法当定拟。谳案自确，律法惟严。潘映娄处斩。其投递之鲁浩、探问之潘益，非属知情，姑轻拟杖。张竖德乱时，当经阵杀。姚全纪隔省，未卜存亡。孙五已经前道审明释放。所失原印，各处州追回，现缴福宁巡道，皆供证明确者也。取供问拟，映娄依谋叛已行律斩罪，潘益、鲁浩俱依不应杖罪，具招详。
　　蒙本司前任按察使周亮工覆审：映娄兵巡是任，疆域攸关，不能固圉以全城，犹云贼多兵寡而乃失。身于和议，驾言城困民饥，且同涂登华而拜受伪职，听开读而随众班行，纵未受事，心迹已昭。据供家口尽杀，为不降之券证，印篆犹存，作护身之大案，但半载贼窠，岂真欲望救以用我法乎？至州城再困，解窜逆窝，又岂被其擒缚而别为行迳乎？乃不穷奔入省，具状伏辜，犹差鲁浩以投书，托潘益以传信，心胆俱丧，罪状弥彰。按以典刑，三尺难贷。但或轸其为万姓之饥溺，被逼以苏生灵，或念其全印信于仓忙，藏身未彰，行事于万不可原之中，与以一线，以彰皇仁，又非职所敢轻议也。至若投递之鲁浩、探问之潘益，非属知情，姑从杖惩。和议之张竖德，已经乱中阵杀。隔省之姚全纪，未卜存亡。孙五审明释放。所失原印，现缴福宁兵巡道，无容别议者也。具招通详督、抚、按三院，俱蒙批驳，情罪未协，再行确讯到司。
　　蒙司备牌并行福刑厅，即将潘映娄等再加研确，务与律例相符，具招详报到厅。行间，映娄又以忠逆法不两立、生死罪要情真、奇冤莫伸、吁乞恤救事赴司诉准。蒙批：仰福州府移取刑厅原卷，会同兴刑厅虚公覆审报。随经本府知府彭六翮，会同兴化府推官史允琦，吊取潘映娄等各到官。覆审得：潘映娄一案，鞫谳再三。如讲和、听诏，罪状固已莫遁。而映娄于处州与大兵进攻生舜，张惶乘间逃脱，而先雇鲁浩投禀，俱属归来待罪朝廷之念。总之，皆事蹟彰着，可以理定，初非心曲暧昧，尚俟揣摩者也。力穷援绝，多方以图保守，而究至危疆陷没，甚至全家被戮，情事俱惨。映娄自有失守之本罪，而以为异志隐萌，从其事败之后，没其图存之苦计，而以叛坐之，恐维新之世所不忍出矣。潘映娄应依兵备官驻劄该城，有守备不设、以致失陷者，照守边将帅被贼侵入境内例，定遣远戍。但犯在赦前，邀恩浩荡，非卑职所敢擅议。鲁浩、潘益代传书禀，初无别情，相应免拟。具招呈详到司。
　　蒙本司管按察使事右参政郑廷櫆会同布政使司左布政使丁文盛、福州兵备道右参政郑清、分巡福宁道右参政李长春会审得：原任分巡福宁道潘映娄，以一方道臣，与镇协诸将同保州城，扞御不终，致取失陷，又不能仗节捐躯，琐尾苟活，虽前有堵截杀贼之胜图，坚守七月之固志，曷足以赎其辜乎？矧夫贼也而与之讲和要盟，伪诏也而听其賫来开读，律诸人臣之义则非矣。惟是福宁孤悬海隅，州城粗定，虽设镇道居之，而兵力单弱。自州城以外，四面皆贼锋。始未尝不激烈抵维，迨持久援绝，势穷力竭，逼为满城人民曲延生命，乃讲和冯生舜得撤营去，要盟张时任入城相助，伪诏突加，不能拒其不来，然且乘此日夕诱杀贼兵三百，是从罪莫可逭中情亦有可原者。古来封疆之吏，多有因敌而为用，反败以为功者，特有幸与不幸耳。幸则卒受忠名，不幸而遂以为潜萌异志，倘亦维新之世所不忍乎？且其城陷之日，夺门冲锋，被创受缚，家口悉遭伤夷，而崎岖险难之余，惓惓于保印赴缴，束身来归，则其秉心无他，更有可原者。故略迹而论心，难遽坐以从逆，则原情而伸法，惟有罪以失守也。潘映娄除经革职外，引例应拟边戍。若得同沐赦前之特恩，统邀圣世祝网之宽仁耳。鲁浩、潘益免拟。具招详。奉督、抚两院批驳，再一确拟到司。
　　蒙司复于本年八月二十一日，会同布政司并福州府及理刑厅齐集公所，提吊潘映娄等公同研审。出城讲和一事：因受围月久，食绝势危，乘诸贼中有冯生舜与幕客张竖德旧识，乃遣之行间，约通和好，烃得其撤围去，一时城内士民，咸幸苏生云。审入城插盟一事：因援兵绝望，力竭势孤，乘海寇张时任系协镇中军张时弼之弟，乃招来助守。及后失城，故时任被贼擒而剐杀云。审听开伪诏一事：因势难与抗，有吴明中原系清官，为贼所获，肩賫伪诏到门，遂以实情相告，故纳之进城。旋计开读，当夜诱贼兵三百入城尽杀云。又诉称：当日皆镇将涂登华及协将章云飞持兵主事，道官文职，惟束手听从，罪不独在映娄云。又诉称：群贼计请刘中藻大众临城，遂以不支，至于失陷。涂登华、张云飞一去不返，映娄夺门出城，被缚回，身受四枪，家口被杀，拘押随营，去之寿宁。惟图全印还缴，及得脱归，即束身待罪，矢志无二云。蒙本司管按察使事右参政郑廷櫆会同署左布政使事福州兵备道右参政郑清、布政使司右布政使周亮工会审得：原任分巡福宁道潘映娄，与镇将涂登华、协将章云飞同守州城，受围日久，谋出诡遇，借通和以解危而冯生舜随行撤去，迨歃盟以助守而张时任因之被剐，听开读以用权而三百贼当夜诱杀，事多可原也。迨计穷力竭，卒于失陷，而身受重创，家口受戮，捆絷随营，睠睠于全印归命，志亦可谅也。惟是失陷封疆，罪自难逭。按律责在将帅，道臣止于罢斥。今厚绳以远戍之例，则于法为已尽矣。若邀赦前殊典，免遣坐废，则圣世浩荡之仁也。潘益、鲁浩，传书受信，委无别情，应照免拟。蒙将映娄问拟罪犯，议得潘映娄所犯，合依设有守备官驻劄本城者、比照守边将帅，被贼侵入境内、掳掠人民者、发边远充军，候部定发拘佥，妻解，招详允日施行。照出潘映娄该纳诉纸银二钱五分，追完汇解取实收，着五收管缴照。招开潘映娄原任道印一颗，在于处州府取回，已缴福宁分巡道执掌。审鲁浩潘益代传书禀，初无别情，相应免议。别无余照。招详到臣。
　　该臣会同浙闽督臣陈锦看得：潘映娄监司是寄，保障攸资，使当日能御贼则转败为功，不能御贼则以身殉难，岂不光朋俊伟、全节完名？惟其侥幸偷生，委曲忍死，而吏议遂有难逃也。夫贼也与之讲和，伪诏也而厕身听读，其曰不从贼，人谁信之？臣等凛遵详审确拟之旨，敢不反覆推敲，期无枉纵？兹据司、道、府、厅，再三会勘，谓讲和者，城围九月，绝无外援，因幕客张竖德与冯生舜有旧，设此计而解围也；谓听诏者，纳吴明中入城，使其不疑，而诱杀其贼兵也。引经按律，罪或难宽，略迹论心，微有可宥。第其受职行事，屡讯无之。缴印在先，志犹未逆。夺门身受重伤，家口被贼惨戮。律以失守封疆，荷戈边戍，亦非为纵，但犯在赦前，罪名或徼免议，出自朝廷浩荡之恩。鲁浩、潘益，审无别情，相应免拟。既经该司具详前来，理合具题，伏乞敕部议覆，行臣等遵奉施行等因。于顺治七年十一月十九日题，八年二月初七奉圣旨：刑部核议具奏，钦此；钦遵抄部，送司案呈到部。
　　该臣等覆核，看得：潘映娄职任分巡，保障是寄，乃才踈防御，以致陷城。虽云设计杀贼，不受伪职，似难逭失守之律，戍洵不枉。但事在赦前，映娄免罪革职，永不叙用。其鲁浩潘益，查无别情，均应免议。谨题请旨。顺治八年四月初七日，刑部尚书固山额真公臣韩代、太子太保刑部尚书臣刘余佑、左侍郎臣吴喇插、右侍郎臣宜把哈、臣马光辉、都察院右都御史管刑部左侍郎事臣房可壮、启心郎臣额色黑、启心郎臣白色纯、江西司郎中臣张藩。
　　旨：潘映娄等依议。
　　--录自明清史料己编第一本八七～九一页。
　　三○、顺治八年五月海寇突入白埕残件
　　（上缺）欧公堵御，贼渐引退，复侵白埕、磁灶、内港，经报漳镇，批着在汛把总刘忠孝带兵进剿。续发标营守备郭进禄、千总刘彪、把总吴海龙、张印等率马步官兵策应，仍谕惟真严加汛防，未可轻动。至二十八日，各官兵俱于嵩浦扎营。查嵩浦则漳浦辖，非惟真本汛也。不期郭进禄、吴海龙等轻敌躁进。时贼众伏兵四起，以致溃败，自取丧亡。计各失自备马一匹，同阵亡马战兵周虎等七名，各失坐马一匹，阵亡步战兵葛玉等一百四十五名，守兵李执中等七十一名，城守左营阵亡步战兵高品等二十七名，守兵萧养廉等四十名，城守右营阵亡守兵李太等五名，开刊塘报在案。此时惟真虽漳镇未经檄调，然当孤军深入，亦当出偏师策应，夺其重围，然而不能，则惟真应依不即发兵策应一律，念犯在赦前，相应上□覃恩，以昭浩荡。论浮宫属海澄，其印官则署县事甘体垣，捕官陈启奏。损将覆军，实在嵩浦，而嵩浦为漳浦为漳浦所辖，其印官则范进、委署捕官薛维翰也。查甘体垣，陈启奏、范进，斯三员俱已从贼，薛维翰已经汰革回籍，具招解详到道。该署分守漳南道右布政使周亮工覆审得：水师营防将邵惟真驻防海澄，八年五月二十四日海寇突犯浮宫，系海澄所辖，惟真率兵堵御，贼引渐退，旋而突入于嵩浦、磁灶、内港，虽与澄境相接，然地属漳浦。时王副将闻报，即发把总刘忠孝带兵进剿续，发守备郭进禄、千总刘彪、把总吴海龙、张□等随后策应，仍谕邵惟真严守汛地，未可轻离。乃刘忠孝等官兵于本月二十八日扎营嵩浦地方，各将罔识地利，误坠贼计，一时贼伏四起，我师失利，计阵亡守备郭进禄、把总吴海龙二员，马步战守兵丁共二百九十五名，阵失马共十二匹。此固各将轻敌躁进，自取丧亡，然惟真当寇氛狂逞、孤兵深入之时，犹株守汛地，不出偏师以为应援犄角之计，律以不即发兵策应之罪，其复□□。但犯在赦前，似应邀恩宽豁。至若该县印捕职官，以浮宫地方论之，则浮宫属海澄所辖，其印官系署县事甘体垣、捕官典史陈启奏也。然损兵折将，实在嵩浦地方。嵩浦系漳浦所辖，其印官则系知县范进、委署捕官薛维翰也。今甘体垣、陈启奏、范进俱入海从贼，薛维翰回籍已久，招由移解到司。随蒙本司□□使王显祚覆审得：驻防海澄署水师营参□□惟真，懦怯自居，应援无策，顺治八年五月□□四日，海逆□□浮宫，旋突入于白埕、磁灶、□□□□□漳浦，然实与澄境相接，王副将（下缺）
　　--录自明清史料丁编第一本第四四页。 
　　三一、靖南王耿继茂揭帖（顺治八年十月三十日到）
　　靖南王耿谨揭为恳恩查给眷属事：本年七月十二日，据委镇潮州总兵郝尚久启前事内称：职尚久眷属，因李逆之叛，传闻俱蒙分开。有妻李氏，带女三姐，年七岁，见在北京河南提塘程策家寄养。有妾王氏，带女小大儿，年十三岁，见在辽东锦□西门金庄头家养住。有男郝尧，见在辽东右□卫刘庄头家住。伏乞代疏陈请，或发回本乡，或查给来广。职尚久得全天性之恩，终身皆勉图报效之日也。激切具启等情前来。
　　据此，该本藩看得：委镇潮州总兵郝尚久，完郡投诚，所有功次，已经本藩等具题在案。据称眷属尚在北京、辽东等处，窃谓尚久悔过输诚，以封疆归朝廷，而尚久年已六旬，仅此至亲骨肉，在朝廷矜怜孤寡，曲完尚久室家之好，或亦圣慈所不靳也。恩典出自睿裁，除具题外，理合具揭，须至揭帖者。顺治八年八月日。
　　--录自明清史料己编第二本一○五页。
</div>
    <div class="pagination">
<a href="郑氏史料续辑_page5.html">上一页</a><a href="郑氏史料续辑.html">1</a><a href="郑氏史料续辑_page2.html">2</a><a href="郑氏史料续辑_page3.html">3</a><a href="郑氏史料续辑_page4.html">4</a><a href="郑氏史料续辑_page5.html">5</a><span class="current-page">6</span><a href="郑氏史料续辑_page7.html">7</a><a href="郑氏史料续辑_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
