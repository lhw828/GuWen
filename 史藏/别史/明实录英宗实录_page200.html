<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 200 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 200 页/共 263 页</h1>
    <div class="content">　　○总兵官忠国公石亨奏五军中军右哨右掖千二营原有白塔草场为内官阮让朦胧奏求耕种本营马匹无地收放乞敕该部踏勘拨还诏还与做草场不必踏勘
　　○永顺伯薛辅奏臣父绶正统十四年战没土木臣幼袭爵岁禄减半止关四百五十石乞如旧给赐九百石从之
　　○丙寅升锦衣卫指挥同知门达为指挥使指挥佥事袁彬为指挥同知
　　○升大理寺右少卿龚永吉为兵部右侍郎山西布政司左参政掌大同府事霍瑄为工部右侍郎永吉以靖远伯王骥荐瑄以在大同出城朝见罄府中银帛以献于  上也
　　○命金吾右卫故指挥使薛贤子昇为都指挥同知以贤于彰义门阵亡也
　　○户部奏湘阴王贵煟累奏为子豪壧成婚并造房屋费用艰难乞将今年明年折色禄米二千石暂于荆州府仓关支本色  上命将一年折色与本色一千石
　　○户部奏襄垣王逊燂灵丘王逊烇潞城王逊＜火宁＞俱系初封郡王各该岁禄二千石本色一千石折色一千石今各奏称本色一千石用度不给乞将折色钞贯改作本色  上令折色于本处官库银绢布疋内支用
　　○总兵官忠国公石亨奏后军都督府属卫旗军例月支粮一石比年以来减去二斗以致艰难逃窜仍乞照旧关支一石从之
　　○英国公张懋奏臣父太师英国公辅存日原有文安县信安草场为太监张永侵占乞仍给还从之
○河南都指挥佥事赵贵初赴京管操还过河南卫索指挥同知王璇赂已而璇赴京操后期贵责之璇恚面诬贵为于谦党贵惧以所得赂还璇璇以白于官且诬其尝赂谦下锦衣卫鞫得实送刑部论贵赦后不自首当赎杖还职从之
○丁卯升大同左卫指挥使廖杰指挥同知蔡芳俱为都指挥佥事从都督同知石彪荐也
　　○故都督同知钱贵妻陈氏诉贵之弟礼放旷无赖欺其孙孤弱使酒忿詈尝诉于法司已令其别居矣今礼又奏乞屋舍仍图同居乞敕归南京守祖坟毋令为国戚玷  上命锦衣卫执礼讯之
　　○有卫士言保定府知府傅霖私庇王文籍没之人欲缚以来而力不胜  上命锦衣卫执霖来京
　　○戊辰清明节遣官祭  长陵  献陵  景陵
　　○以册立  皇太子封建亲王祭告  天地  社稷  太庙遣忠国公石亨文安伯张輗太平侯张軏行礼
　　○命左都督卫颍理前军都督府事右都督陶瑾都督同知王斌理后军都督府事
　　○命户部将在京各衙门文职官员该支俸粮自今年春季为始仍照正统年间事例南京支本色粮米
　　○己巳遣忠国公石亨为正使靖远伯王骥为副使册立  皇太子宁阳侯陈懋为正使兴济伯杨善为副使封德王太平侯张軏为正使吏部尚书王翱为副使封秀王会昌侯孙继宗为正使兵部尚书徐有贞为副使封崇王文安伯张輗为正使礼部侍郎邹干为副使封吉王诏天下曰朕惟帝王之传序乃国家之大经建元良所以尊  宗庙而重  社稷封群胤所以壮藩屏而隆本支今古攸同典章斯具兹朕躬膺  天命之申复登大宝之位顾惟不腆事有未遑而公侯驸马伯及文武群臣佥谓朕之元子当复正于东宫其次诸子宜悉封于藩国朕以请之  圣母皇太后允从众议举行盛礼乃于天顺元年三月初六日册立元子见濡为皇太子及封第二子见潾为德第三子见澍为秀王第四子见泽为崇王第五子见浚为吉王于戏承祧主器得其人则国本正而万邦以贞胙土封守其世则藩辅完而大统以定天下之心斯有所系  宗庙之计永底于安故兹诏告咸使闻知
　　○辛未敕沿边诸将近得边报达贼自相讎杀部落散漫沿边此虏虽曰衰残然狼子野心乘间窃发不可不为之虑尔等即整搠军马严加守备况时耕作方兴其各屯尤宜戒严毋妨田务
　　○命京卫带俸都指挥同知陈杰署都指挥佥事单广俱往狭西都司理事
　　○释都督唐兴发河南充军兴女得幸郕戾王为皇贵妃兴得赏赐无筭坐是下锦衣卫  上宥其死而有是命
　　○壬申镇守延安等处都督王祯参赞军务少卿曹琏械送鞑靼男女五人称其犯边下锦衣卫鞫奏其一人犯边其四人来降而祯等俱以为生擒邀功请治其罪特祯徵还京未至琏以他事改广东惠州府知府  上曰祯姑待其至琏既改任其宥之
　　○狭西平戎驿驿丞陈颢自陈光为御史无罪被黜因盛称  上之功德及郕戾王僣窃之罪乞复其官  上不允
　　○癸酉封兵部尚书兼翰林院学士徐有贞为武功伯食禄一千一百石子孙世袭指挥使初有贞请于石亨曰愿得为武弁以从兄后亨为言之  上曰令有贞且行好事此爵不患不得至是亨复言故有是命
　　○升吏部右侍郎兼翰林院学士李贤为本部尚书仍兼学士任职如故
　　○升锦衣卫指挥使刘敬为都指挥佥事仍掌卫事
　　○增给忠勇伯蒋善岁禄一千一百石
　　○免直隶府卫去年被灾无徵粮一十一万余石草二十二万余束子粒一万四千余石秋青草四十四万余束从户部奏也
　　○户部奏广灵王逊火□民系初封郡王岁禄二千石例本色一千石折钞一千石今王奏称母老欲预备后事别无产业可资乞将折色改给本色  上曰王既母老缺用准与今年本色禄米二千石
　　○总兵官忠国公石亨奏在外各都司卫所官调京操备俱有定额近者升袭及为事复职官俱送来操备以致官多军少甚至无军可管但随队伍而外卫所缺官任事兵政废弛况今边务少宁京储虗费亦宜撙节请以多余官员放回原卫从之
　　○工部奏河南祥符县逼近黄河旧有大堤四十余里用护城垣近年为雨水冲决千百余丈不即修筑恐妨城垣请令河南三司于无灾州县量起夫修筑从之
　　○驸马都尉薛桓尝私侍婢与常德长公主争语犯  上事闻命六科十三道劾桓罪法司考讯于外庭论当斩下锦衣卫狱固禁数日释之
　　○日晡西北有赤云如赭
　　○甲戌命中军署都督佥事张钦实授前职锦衣卫带俸都指挥佥事伯颜答里为都督同知马显为都督佥事指挥使帖木儿孛罗为都指挥同知
　　○命宁阳侯陈懋子晟靖远伯王骥子珩俱为勋卫带刀随侍
　　○升户部河南司主事蒋＜尃攵＞为浙江司郎中云南司主事王育为本司员外郎
　　○云南署都指挥佥事吴雄老疾以从子昊代为指挥使
　　○命湖广容美宣抚司宣抚田潮美子保富代职以潮美老疾也
　　○召广西副总兵都督佥事陈旺还京
　　○应山王豪土□睘奏臣弟镇国将军豪＜土鼎＞时当婚配为因艰难无从措办纳徵礼物乞如沅陵王奏准事例将臣去年并今年岁禄折色共一千石暂于荆州府仓关支本色米从之
　　○达官都督北斗奴等乞更姓名  上赐北斗奴曰白忠阿剌帖木儿曰穆义顶住驴曰丁顺季伯家奴曰季安
　　○乙亥敕谕文武群臣军民人等曰兹朕复登大宝统理万方寔惟  上天之命是承  宗庙之灵  社稷之福是凭是依及我圣母皇太后之训教是尧成就亦惟尔文武群臣之功暨尔六军万姓之力是资是藉腃言及此曰笃不忘今复册立皇储封建亲王宜布仁恩覃及中外所有颁锡第次具示于后特兹敕谕咸使知悉公每员银五十两侯伯驸马每员银四十两一品二  每员银二十五两三品每员银二十两四品每员银十五两五品每员银十两六品每员银八两七品每员银六两八品九品每员银四两杂职每员银三两侯伯亡殁其子孙未承袭者及无子孙承袭有母妻存者每名银八两优养军官母妻见存者每名银二两操备官员与在京官员赏例同将军旗军勇士力士校尉养马小厮军匠人等每名银一两操备旗军与在京旗军赏例同优给幼官及鳏寡老疾军官并纪录幼军比在京官军赏例减半办事官监生吏典知印人材人等及天文生乐舞生医士顺天府学生并乐工每名绢一疋在京坊厢民人及民匠厨子僧道皂隶弓兵膳夫人等每名布一疋在外听选并公差四夷朝贡等项文武官员人等一品二品每员钞一百锭三品四品每员钞八十锭五品每员钞七十锭六品七品每员钞六十锭八品九品每员钞五十锭杂职每员钞四十锭生员吏典人等每名钞二十锭
　　○敕武进伯朱瑛充总兵官镇守广西以前总兵官安远侯柳溥被召还京也
　　○召镇守延安绥德都督王祯还京敕都督佥事杨信代祯镇守张钦副之
　　○升府军前卫指挥佥事吴安为指挥使中兵马司指挥汪瑛为指挥佥事俱世袭锦衣卫带俸
　　○命通政使司左参议冯贯仍旧任以丁忧服阕也命右通政刘文仍管四夷馆事
　　○时赦免运砖等项官吏各还职役有建言欲将犯赃伸诉者俱还职役刑部奏犯赃官吏问拟明白已经送发为民虽不曾给引已俱是民数若复职役恐中其奸计宜免在逃迁延之罪照原问拟议仍发为民从之
　　○丙子致书各王曰兹者册立长子见濡为皇太子及封次子见潾为德王见澍为秀王见泽为崇王见浚为吉王专书奉报兼有微仪用展亲亲之意至可领纳复奉书襄王瞻墡曰承谕具悉尊意所以恶祁钰之僣分而喜侄之复位及襄尝有陈言慰安二章初未曾达  皇太后所盖为祁钰之所蔽匿也今已于祁钰宫中检而得之侄亲览之再三深见叔父忠爱之诚发于谠论抑邪扶正防微杜渐无非为  宗庙  社稷计推叔父之心即周公之心而此二章亦即金縢之书之比也  皇太后闻之感叹不已承畀祥云捧日玉带谨已领讫叔父云欲亲行朝觐本不敢烦远来第念  先帝同气至亲惟叔父宗室至贤亦惟叔父于情于谊不可不重欲得一见以笃亲亲今遣太监夏时赍奉敕符及书迎请即时气候清和叔父宜从容就道宫眷世子郡王宜留藩邸其当从行之人亦随尊意带来伫俟其至惟叔父亮之
　　○命武功伯徐有贞兼华盖殿大学士仍供职于文渊阁又赐勋号散官为奉天翊卫推诚宣力守正文臣特进光禄大夫柱国给诰券本身免二死子免一死追封三代及妻
　　○礼部侍郎邹干奏殿试天下举人二百九十四名合请读卷并执事等官  上命武功伯兼华盖殿大学士掌文渊阁事徐有贞靖远伯兼兵部尚书王骥兴济伯掌鸿胪寺事杨善吏部尚书兼翰林院学士李贤吏部尚书王翱工部尚书赵荣户部右侍郎杨鼎刑部左侍郎刘广衡左副都御史寇深通政使王复大理寺卿李宾尚宝司卿兼翰林侍讲李绍为读卷官余执事如例
　　○命故四川都指挥佥事郭礼子瑞袭为指挥使
　　○升总旗汪端为锦衣卫正千户以迎驾功也
　　○丁丑升顺天府大兴县县丞任忠为兵部职方司郎中忠山西沁源人先是自奏云太监蒋冕令臣与留守右卫冠带总旗汪端随兴济伯杨善侍郎萧璁都督卫颍早夜采探事情今大事已定伏乞升赏冕为之言故升之
　　○临潼王公铭奏臣岁禄二千石本色五百石折色一千五百石近年以来费用浩大乞如永兴等王事例将本色米量增折色钞贯除减  上曰王既钱粮缺少与本色米七百石其余折钞
　　○户部奏河东王钟鋐屡奏称艰难毋老无以为养乞将禄米如初封郡王事例增给及将折色改拨本色以资养母  上曰王既母老艰难每岁禄米一千石内与本色七百石其余折钞
　　○广宁侯刘安奏向者  皇上驻驆大同臣同都指挥使马义指挥同知张刚百户张能出城朝见蒙升义为都督同知刚指挥使能指挥佥事至今俱仍旧职乞如前命升授  上允之时义孙已代职义受升仍致仕云
　　○戊寅  上御奉天殿亲策举人夏积等二百九十四人制曰朕惟帝王之治天下必以求贤安民为首务盖古今之所同也然古之士进以礼退以义为上为德为下为民今何其立功之志弱而利禄之心胜奔竞之风未息而廉介之节少著其失何由古之民有恒产有恒心家给人足比屋可封今何其务本者少而逐末者多媮薄之习寖长而礼让之俗未兴其弊安在朕自复位以来图惟治理夙夜靡宁求贤必欲得真才安民必欲获实效将使士正其习民淳其风庶几唐虞三代之盛必有其道子大夫其援经据史酌古准今明以条陈毋曲所学毋卑所志务求切至之论朕将择而行焉
　　○升中书舍人刘钺为兵部职方司员外郎以九年考满也
　　○枷内官刘茂于内府新房外景泰间茂尝被旨以马载唐妃游西海子马惊妃坠因命茂选良马二十日控习之以俟  上复位有言茂欲擒太监刘永诚未发遂执茂下狱故有是命
　　○己卯升山西行都司都指挥盛广为都督同知锦衣卫达官副千户火儿火孙为指挥佥事俱带俸
　　○诛妖言贼郭贵郭荣等七人
　　○宣府都指挥江山傅岩率神铳官军巡哨至叚树梁遇贼二百余骑战败之斩首九级尽获其妻孥及马驼牛羊械器
　　○致仕南京都察院左副都御史吴讷卒讷字敏德直隶常熟县人初精医术永乐间以儒士荐至京师召入便殿奏对称旨  太宗悦之俾侍阙庭以备顾问洪熙改元授监察御史巡按浙江首访风谣察吏治赫然有声明年巡按贵州恩威并行夷氓畏服及代还有诣阙请留之者宣德间特升南京都察院右佥都御史寻升左副都御史讷感  三朝知遇益励忠勤大学士杨士奇称其有古人风度后以老恳求致仕吏部请留不获宴劳而遣至是卒讣闻遣官谕祭讷自少頴悟异常甫七岁能肯诵五经及长博恰群书发为文章率根据理致不为浮靡之习所著有思庵集小学集角□羊性理群书补注详刑要览诸书及编文章辩体草庐文粹传于世乡人仰慕之列于言偃祠
　　○庚辰  上亲阅举人所对策赐黎淳等二百九十四人进士及第出身有差
　　○命忠国公石亨充总兵官佩征虏副将军印调大同偏头关及宁夏官军于延绥等处搜剿达贼
　　○敕都督王祯曰初以尔处失机已遣都督佥事杨信张钦代尔还京今闻此贼尚在黄河套里潜住故命忠国公石亨往调官军搜捕以尔在边年久稔知地利军情持宥尔罪仍留在彼候亨至听其调度尔其奋勇效忠以图报称
　　○升大宁都指挥使欧信为都督佥事充参将守备广东雷廉等处从镇守少监阮能等奏举也
　　○命湖广等道试监察御史焦显周琦郭文赵敔戴珙苏爕田景旸阎鼐孙琦杨瑄周一清俱实授监察御史以试职一年考中也
　　○辛巳琉球国王尚泰久遣使臣程鹏等朝鲜国王李瑈遣使臣权聪等来朝贡马及方物赐宴并赐彩币表里等物有差
　　○命致仕都察院右都御史沈固为户部尚书固先以都御史巡抚大同岁久与忠国公石亨相密既而言者屡讦其私遂以老疾致仕去及是亨荐之故复得召用
　　○升后军都督同知曹钦为左都督锦衣卫带俸都指挥同知曹铎为左军都督同知俱仍带俸
　　○升金吾左卫指挥使杨善为都指挥佥事善自陈臣于景泰间从事尚膳监凡闻内臣密谋必达于忠国公石亨今亨迎复  圣驾臣与有功焉且言  圣驾初自迤北还  太皇太后时至南宫王诚舒良虑有他谋乃密议俟  太皇太后再至时说有旨留南宫善以达于内臣刘成以启  太皇太后自是不复至章上故有是命
　　○命故会宁伯李英子昶为锦衣卫带俸指挥同知
　　○以进士杨瑄为吏部主事杨琛为户部主事杨恕赵博范文为兵部主事王璘刘清为大理寺评事
　　○命广宁侯刘安都督同知盛广理中军都督府事改后军署都督佥事赵辅于右军都督府
　　○命都指挥佥事贺玉指挥使金贵使哈密指挥使马云正千户詹昇使撒马儿罕正千户于志敬马亮使亦力把里俱升一级
　　○宴进士于礼部命忠国公石亨待宴
　　○赏广东新会斗峒等处官军民壮人等一千四百七人彩币表里布绢钞绽以本地杀贼功也
　　○壬午升都察院右副都御史耿九畴为右都御史
　　○命兴济伯杨善兼礼部尚书
　　○靖远伯兼兵部尚书王骥兴济伯兼礼部尚书杨善俱奏兵部尚书徐有贞以文臣封武功伯赐号奉天翊卫推诚宣力守正文臣臣骥臣善亦以文臣封伯爵乃以武臣为号乞更赐号如有贞从之
　　○赐状元黎淳朝服冠带诸进士钞各五锭
　　○都督石彪奏巡抚大同副都御史年富违法逮系至京鞫问多不实命差给事中郎中等官往覆勘亦言其诬遂复令富致仕
　　○追封故都督同知王贵为阜城伯谥武僖
　　○癸未状元黎淳率诸进士上表谢恩
　　○乌思藏怕木竹巴灌顶国师阐化王桑尔结坚昝巴藏卜等四川马湖府平夷长官司土官舍人王廉等广西龙英州族目赵昇等来朝贡马及方物赐宴并赐彩币表里等物有差
　　○升鸿胪寺司仪署署丞胡楫为本寺左寺丞张荣为右寺丞俱以兴济柏杨善奏保也
　　○总兵官太平侯张軏奏随侍营选官舍一千七百九十余名见今操练乞如例给与口粮从之
　　○刑部右侍郎周瑄奏臣奉敕发通州等处仓粮七万余石赈济过顺天河间所属饥民十九万余复蒙  圣谕以临清德州二仓麦豆赈济臣看得通蓟香河等州县相去德州千余里时及东作无力般运设能运到亦救济不及今通蓟天津等仓俱有存粮合令饥民以近就近关支候丰年于原仓抵斗偿官从之
　　○夜火生犯儿宿西北星
　　○甲申修彰义门广济庵从太监吉祥奏请也
　　○广宁侯刘安奏曩者  皇上驻跸大同臣效劳回成郕王将臣问罪降职彼时不得已但密令神乐观知观侯智和朝天宫道士未可名大兴隆寺僧本金朝夕诵经祈保  圣躬今臣复睹天颜不敢隐默乞将智和等量授微职以图焚修补报  上命每人赏钞三百贯
　　○乙酉赐代府湿川王第二子名曰仕坶
　　○朵颜卫指挥欢脱儿等泰宁卫头目字罗遣使臣讨斤等福余卫头目乃儿不花遣使臣纳哈出等建州卫女直都指挥莽剌等来朝贡马赐宴并赐彩币表里等物有差
　　○命故济阳卫指挥使何凯子昇米通弟达金吾左卫指挥使安歹都孙昇指挥同知程政子＜王已＞丘顶住子海指挥佥事金成弟全旗手卫指挥同知张贵子瑛武骧右卫指挥佥事夏能子英燕山左卫指挥佥事臧广子安通州卫指挥佥事张英弟名金吾前卫指挥佥事刘全子通金吾右卫指挥佥事蒋通弟达羽林前卫指挥佥事钱贵孙荣俱袭职燕山前卫指挥佥事王通弟达以通阵亡功袭为指挥使济阳卫指挥使谈雄子广金吾左卫指挥使秦北斗奴子铭燕山左卫指挥佥事张兴子鉴俱代职
　　○署都督佥事王瑛初以奸党谪戌云南至是其妾上章陈冤  上以瑛兄贵在  先朝多效勤劳持宥之降为正千户带俸京卫贵即太监鲁安也
　　○丙戌擢第一甲进士黎淳为翰林院修撰徐琼陈秉中俱为编修
　　○丁亥封辽府衡阳王第二子豪邽怀仁王第二子仕＜土燎＞第三子仕埂曲阳王第四子钟鍏俱为镇国将军赐诰命冠服
　　○赐方山王羙垣煤菜户二户
　　○升南京宗人府经历李铭为河间长芦都转运盐使司运使
</div>
    <div class="pagination">
<a href="明实录英宗实录_page199.html">上一页</a><span>...</span><a href="明实录英宗实录_page195.html">195</a><a href="明实录英宗实录_page196.html">196</a><a href="明实录英宗实录_page197.html">197</a><a href="明实录英宗实录_page198.html">198</a><a href="明实录英宗实录_page199.html">199</a><span class="current-page">200</span><a href="明实录英宗实录_page201.html">201</a><a href="明实录英宗实录_page202.html">202</a><a href="明实录英宗实录_page203.html">203</a><a href="明实录英宗实录_page204.html">204</a><a href="明实录英宗实录_page205.html">205</a><span>...</span><a href="明实录英宗实录_page201.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
