<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1673 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1673 页/共 1860 页
  </h1>
  <div class="content">
   ○癸未。上诣寿康宫行礼。　　

○谕、据徐嗣曾奏、查明曾长镒等运送军米船只。于上年十月十一日内先后驶到鹿港。实因风大浪涌。漂出外洋。击破船只。致粮米全行况失。淹毙水手兵丁。并查出递送公文之林合等四船。亦有淹毙水手。合之蔡球琳等六船。共沉失军米三千六百七十余石等语海洋风信不常。船只破溺。在所不免。且运送军米。本属因公。今既据该抚查明。实因猝遇飓风。人力难施。致遭沉失。淹毙多人。殊堪悯恻。所有各船内淹毙水手兵丁。著该抚等查明。照例赏恤。其沉失军米三千六百七十余石俱著全行豁免。以示轸恤。　　

○谕军机大臣等、据徐嗣曾奏拏获劫夺凶犯。溃逃戍兵。审明正法各摺。所办俱是。其拏获私盐。究出弁兵受贿一案。已令军机大臣、会同三法司核拟速奏矣。台湾风俗刁悍。此次大兵剿捕逆匪。甫经惩创之后。尚有贩私抢劫戕命等案。徐嗣曾一经拏获。即审明按律正法。俾凶顽知所惩儆。办理甚为得当。现据徐嗣曾奏、将应办事件。料理十数日。即遵旨起程内渡。计此旨到日。徐嗣曾自己渡回内地。因思向来台湾一切案件。有应归总兵办理者。有应归道员办理者。事权分隶文武衙门。或致日久互相推诿。将来徐嗣曾内渡后。所有台湾应办事件。俱著责成奎林、万钟杰、二人会同办理。如有应行具奏旨。俱著联衔具奏。不得歧分文武。彼此诿卸。奎林、万钟杰、惟当加意整顿。会同妥办。遇有案件。从严办理。庶奸宄。咸知敛迹。地方益臻宁谧。再徐嗣曾所奏拏获劫夺一案。尚有逸犯陈焕一名。又溃逃戍兵尚有未经拏获者。著该地方官等、于内地、及外洋一带严饬所属上紧缉拏。勿任远扬漏网。又据徐嗣曾奏私盐一案。摺内称、都司徐机家人林珍、得受林宏光贿嘱番银十六圆。徐机见衣履新鲜。盘诘来由。林珍以得受商船饭食银支吾答应徐机亦不复深究等语。海口收用陋规。经福康安等查明饬禁。严定章程。何以都司家人林珍、尚有得受商船饭食银之语。并著奎林、万钟杰、于台湾。该督抚于海洋各口岸内外逐加查访。如有似此例外需索之处。查明一体禁革。严行惩办。不可日久生懈。至奎林奏、于十月十七日已抵台湾。接印任事等语。前此奎林。在崇武澳守风。即应具摺陈奏。乃并无一字奏及。令朕悬廑月余。奎林不应糊涂至此竟不是人矣。朕之所以注念奎林者。盖以海疆重地现在需人经理。奎林系派往办事之人。恐有疎失不得不增萦念。乃奎林在彼守风月余。竟不见及此。何不仰体朕怀。一至于此耶。若似此糊涂。将来于地方事务。倘致贻误。恐奎林不能当其咎也。奎林著传旨申饬。将此由四百里各谕令知之。　　

○甲申。谕军机大臣等、据舒濂奏、接奉谕旨。即于十一月初三日起程赴藏等语前因办理巴勒布贼寇。业将陆续所降训示雅满泰、庆麟、鄂辉、成德等谕旨。钞寄舒濂阅看。想伊到藏后。诸事得所遵循。办理自有头绪。达赖喇嘛、系主持黄教之人。藏内番众、及蒙古诸部落。莫不尊崇敬奉。驻藏办事大臣。亦应稍加优礼。固不可过于崇奉。俾擅事权。亦不可微露轻忽。致失众望。著传谕舒濂、务须留心体察。处置得宜。总之外貌不妨稍示优隆。而遇事则斟酌妥办。仍勿稍存迁就。巴忠熟悉该处情形。晤见时向其详细询问。自更有益也。　　

○裁察哈尔镶黄、正黄、正白、三旗牛羊牧厂总管。从察哈尔都统乌尔图纳逊请也。　　

○乙酉。谕曰、绵课、著赏戴花翎。现在内廷行走王爵甚少。怡亲王永琅、庄亲王绵课、均著在内廷行走。　　

○又谕、本日吏部奏呈请捐复之原任知州陈珏成等四员。核其情节。俱不应准一摺。所办甚是。已依议行矣降革人员、准其捐复。原因人才难得。其有情节较轻者。不忍概令废弃。特予以自新之路。复恐行之日久。部臣不免从中高下其手。是以仍令该部分别准驳。开单具奏。候朕钦定。今陈珏成等四员。情节本重。该部俱议以不准捐复。所定均属公当。然此亦由朕办理庶务。无不躬亲察核之故。即如捐复一事。部臣每月汇奏一次。此内虽有经部议驳。而朕阅其情节尚属可原者即特降谕旨允准。亦有部臣以可否准捐两请。而朕核其情节稍重。仍不准捐。盖一经披阅。权衡悉出自朕裁。准者不致感激部臣。不准者亦不致埋怨部臣。如部臣稍有瞻徇情面。而将应驳与不应驳者。颠倒错置。经朕看出。必将部臣等严饬。如此留心综核。部臣等自不敢不秉公定议。若如明季秕政。一切章奏。并不亲加寓目。则部臣通同舞弊。尚复何事不可为耶。且准驳之权。既归该部。即恩怨尽出于私门。其科道等官、虽有秉公纠核者。又复置之不答。是以台谏有所藉口。惟事互相攻讦。渐成党援。因之国事日非。遂至不可复救。而揆厥由来。总缘人君耽于安逸。不亲朝政所致。此朕临御五十余年。敬天勤民。惟日孜孜。不敢稍懈。亦深有见乎为君之难。而太阿之不可下移也。兹因吏部汇奏捐复一事。特为明白宣示。将此通谕中外知之。　　

○谕军机大臣等、前据富纲恳请与乌大经带兵出关。业经降旨。令在边关一带弹压稽查。毋庸亲身前往。此旨想富纲尚未接到。是以复有此奏。朕思行军之道。事权贵有专属。今既将剿捕安南贼匪一事。专交孙士毅经理。若又令富纲带兵出关。则同系总督。职分相等。非若乌大经以提督带兵。应受孙士毅节制调度者可比。设彼此各不相下。于军务大有关系。富纲此时断不宜前去。于何处接奉此旨。即回至接近地方。照应一切。现在军营所需口粮。业经该督拨米二万四千石。分设站夫运送。已敷三月之用。但由马白至宣光一路。道途遥远。必需源源接济。以资军食。此系富纲应亲自督办之事。若稍有迟误缺乏。惟该督是问。至富纲既屡次恳请带兵前往。恐谭尚忠闻知。又欲前赴开化督办粮饷。则省会重地。最关紧要。督抚俱经远出。地方要务。转致无人料理。轻重更属失宜。著传谕谭尚忠、不可因富纲有自请出关之奏。遽尔轻离省会。致有贻误。并著传谕乌大经、奋勇督率官兵、及土目人等。将贼匪屯聚之处。痛加剿杀。廓清道路。使大兵长驱径进。仍以慎防后路为要。与孙士毅会合夹攻。以期一举蒇事。　　

○丙戌刑部等衙门议覆署河南巡抚梁肯堂奏扶沟县民陈文彩等、谋勒幼孩单香身死。移尸图诈一案请按律分别斩决绞候。得旨陈文彩、著即处斩。至此案陈文彩、与陈安商同勒死八岁幼孩单香。移尸图诈钱文。详阅案情。陈安将单香按倒在地。陈文彩用绳勒死。该部将陈文彩照谋死十岁以下幼孩例问拟斩决。而陈安则照从而加功、问拟绞候。固系按律办理。但单香年仅八岁。该犯等辄忍于同谋勒毙。情殊凶狠。前因部臣办理谋杀幼孩之案。不应仅照寻常案例问拟。饬部定例、谋死十岁以下幼孩者。斩立决。原以矜怜幼穉。俾凶残知所惩儆。至从而加功之犯。均系同谋动手。自应照常例加重办理。嗣后部中遇有谋杀十岁以下幼孩案件。除为首之犯定拟斩决外。其从而加功者俱问拟绞决。如其未加功。仍照旧例。此案陈安、著即行处绞。　　

○贷湖南华容、安乡、澧州、武陵、龙阳等五州县。本年被水灾民耔种。　　

○丁亥。上幸瀛台。　　

○谕军机大臣等、前据孙士毅奏、带领大兵。于十一月初七日行抵枝林。因留防后路。兵势略单。俟再到广东兵一二千名。即分路迅速进剿等语。此事该督节次筹办。悉合机宜。朕亦无可萦怀。计日内广东各兵。早经到齐。孙士毅自己厚集兵力督率进剿。但恐阮惠见官兵势盛。先已窜匿远扬。为□嵎死守之计。若必进兵围逼。则困兽犹斗。或难克期蒇事。自不值以天朝兵力。为属国搜缉逋逃。耽延时日。孙士毅自当遵照前旨。于收复黎城后。将黎维祁敕封。并妥为安顿。即可彻兵回粤。至大兵前往黎城。必由富良江济渡。此江附近黎城。为该国险要之区。前据送回之把总许昌义称、阮惠于沿江安设多桨船只。并将二三十斤重之炮子。向其夸示。此虽系贼匪虚张声势。以为缓兵之计。原不足信。然富良江既地居险要。阮惠等惧大兵进讨。亦必豫为设备。令官兵难以径渡。朕意富良江面辽阔。阮惠岂能处处安设贼兵。孙士毅统兵到彼时。如贼在对岸迎拒。该督仍当督率将弁。作为奋力攻击之势。牵缀贼势。一面分兵令许世亨带领。绕至富良江上游、或下游一带。乘其不备。设法速渡。使贼人惊官兵从天而降。其沿江贼屯。自必纷纷溃散。此史册所载暗渡之计。行之有效者。孙士毅想亦必计及。朕偶念至此。特一并示知。该督自能妥协遵办。以副委任。　　

○又谕曰、成德自十月初八日。行抵后藏。即起程前往胁噶尔。迄今一月有余。鄂辉此时亦已到藏。于贼众情形若何。未据续有奏报。朕心悬注甚切。或成德在胁噶尔宗喀等处。雨雪过大。邮报不能速行。雅满泰、现驻前藏。庆麟、现驻后藏。访知该处实在情形自当迅速奏闻。何近日亦未具奏。著传谕鄂辉成德、雅满泰等、将成德所带之兵、于何时至胁噶尔。贼匪如何败窜。我兵如何剿杀。及鄂辉何日抵藏之处。俱著速行具奏。是月。湖广总督毕沅奏、沙市观音寺地方。紧临大江。适当窖金洲尾兜湾。溜势内逼寺前。系顶冲迎溜之处。旧有石矶三十九丈。系旱地工程。用整石砌筑。今既沉水底。请于旧址上抛砌碎石接筑。以冀挑溜南趋。洲尾软沙刷动。则江流去路自通。至石矶西首扫湾处所。有回溜老崖渐塌。应添砌碎石护崖二十八丈。再黑窰厂裹头、在江势坐湾地方。扬林洲添建矶嘴坝、在玉路口迤西。南对窖金洲之首。现俱用石抛砌。得旨、览奏颇合机宜。知道了。奏内又称、江溜渐次开行。窖金洲北面露出嫩沙。业已刷成陡磡。渐见坍塌。现在溜势归槽。水势深通。俱饬赶紧兴工。又批、此是好机会。勉为之。　　

○两广总督孙士毅奏、大兵进剿。势甚踊跃。市球富良二江。贼人防守甚密。设法济渡。黎城不攻自破。其大兵已渡之寿昌江、现派拨官兵五百名、扎营防守。臣军次现距市球江不远。即带领官兵迅速前进。得旨、好。伫俟红旗报捷之至。一切勉为之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百十七

大清高宗法天隆运至诚先觉体元立极敷文奋武孝慈神圣纯皇帝实录卷之一千三百十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十三年。戊申。十二月。戊子朔上诣大高殿行礼。　　

○谕军机大臣等、据巴忠奏称、行抵察木多。将后起兵丁五百余名。留彼驻守。并将萨嘉呼图克图、所遣喇嘛二名、明白开导等语。所办甚妥。现今鄂辉等、已带官兵二千余名前往。藏内又有达木厄鲁特等番兵。尽敷剿捕之用。其后起兵五百余名。暂驻察木多巡查防范。亦甚有益。著即照巴忠所奏办理。至驻藏大臣、役使该处兵丁。虽系相沿旧习。但何至使用一半。况该大臣等、任意役使。其属员中再行分占数名。该处兵丁尚安有操演武备之人。著传谕鄂辉、成德、巴忠等、于办理善后事宜时。悉心核议。将该大臣官员各衙署中、应用兵丁几名。足敷差委之处。定以额数。永远遵行。并将该兵丁等使用番妇之风。严行禁止。　　

○己丑。上御乾清门听政。　　

○谕曰、富勒浑、雅德、前在闽浙总督任内。失察台湾吏治。营伍废弛。及柴大纪骫法营私各款。是以拏交刑部治罪。昨朝审勾到时。念台湾远隔重洋。且富勒浑等、曾经饬查。未据该道等禀报。其未经参办。尚有可原。业经从宽免勾。富勒浑、雅德、俱著加恩释放。令其家居闭门思过。自知感愧。　　

○谕军机大臣等、据图萨布奏、拏获天地会匪犯陈丕讯供、究出传会之僧人提喜、籍隶福建漳浦县。住在高汉乡观音亭。又同会之陈彪、住在平和县云寮乡。赵明德、住在漳浦县云霄城北门内仓边巷。已飞咨闽省严拏务获。现将陈丕确审定拟等语。此案天地会匪。前经福康安拏获严烟时。即供有传会之僧人、及陈丕、陈彪、赵明德等犯。兹据粤省拏获陈丕一犯。究出僧人提喜、陈彪、赵明德各犯。住址下落。均在闽省漳浦平和县地方。务当按名拏获正法。以绝根株。计此旨到时。福康安自早已抵任。著传谕福康安、即督饬所属。按照该犯住址严密查拏务获。毋令闻风逃窜。所有图萨布奏到之摺。著钞寄福康安阅看。并将年例赏给福康安之福字、荷包、金银八宝、并油糖一匣、鹿尾三个、鹿肉野鸡一分、一并发往。　　

○两广总督孙士毅、奏报进剿安南贼匪情形。谕军机大臣等、此次官兵进剿。孙士毅分路前进。使贼无从掩袭后路。又豫派弁兵埋伏。歼毙生擒多贼。并砍竹扎筏。俾大兵直过寿昌江。余贼望风溃散。其沿途村庄人等、跪迎道左。孙士毅不但不受其馈献。且赏给银牌。明白晓谕。夷众凛遵悦服。所办悉合机宜。军行伊始。即能多有斩获。贼匪定当破胆。事机顺利。从此长驱深入。直抵黎城。如阮惠等尚敢前来抵拒。即可就势生擒。解京办理。计此旨到日、将届封篆。距新岁不远。为迎祥集福之时。著将年例福字一个、荷包、金银八宝一分、并油糖一匣、鹿尾三个、鹿肉野鸡一分、随报赏给。以示优眷。　　

○以翰林院侍读学士铁保、为内阁学士兼礼部侍郎。　　

○庚寅。上幸瀛台。　　

○谕军机大臣等、日来西藏递到奏摺稀少。或因打箭炉口外雪大难行。该处文报、向系乌拉递送。加以冰雪阻滞。益难迅速。朕盼望甚切。著传谕李世杰、务即设法办理。以速邮传。　　

○又谕、据塔琦奏、和阗领队大臣锦格报称、格绷额、巡察六城。收受回子伯克羊马绸紀。又令众伯克办交元宝。取用阿布都喇璊银两绸紀。货买海龙皮张。臣现往和阗察查等语。实堪骇异。驻劄回城大员。理应洁己奉公。今格绷额种种向伯克等婪索银物。甚属无耻。若果如此。自应重治其罪。今锦格揭报甚是。塔琦即赴和阗亦好。此事业经败露。著交塔琦、务须秉公究讯。如若得实。即行从重治罪。作速奏闻。　　

○辛卯。谕军机大臣等、据成德奏、行抵胁噶尔。探听贼匪尚在聂拉木宗喀济咙等处屯占。现分兵两路进剿等语。所筹一切皆妥。但成德此奏、系初至该处筹办情形。尚未与贼打仗。此时鄂辉想已到彼。与成德会合。该将军等、务宜乘贼尚未远扬。痛加歼戮。俾知畏惧。将所占聂拉木等处地方全行收复。再遵前旨。定立贸易疆界。并取具巴勒布甘结。以靖边隅。惟摺内称行至拉子地方。查询该处糌粑。仅有二百余石。止敷现兵支食。胁噶尔所存糌粑。亦只敷四五日之用。其达赖喇嘛商上办出口粮四千六百余石。俱散在各处存积。程途遥远。不能随军前进等语。军行粮食。最关紧要。此系驻藏大臣专责。官兵未到之前。早应设法运送。俾兵至粮随。焉有散在四远。致令缓不济急。临事周章之理。庆麟等、竟思官兵抵藏。并不进剿贼匪。惟在前藏将商上粮石坐食。遽尔彻兵耶。总之剿办巴勒布一事。种种皆系雅满泰、庆麟、贻误。即此次粮运迟延。亦由伊二人玩误所致。庆麟、系恳请前赴后藏之人。乃并不沿途查察。赶紧办理。其罪尤重。著以蓝翎侍卫、在章京上效力行走。交与鄂辉、巴忠等、差遣委用。如再不知愧奋。朕必将伊即在该处正法示众。雅满泰、著降为头等侍卫。速赴后藏。专办粮务。如办理妥协。尚可以功抵。罪。倘再有贻误。必将雅满泰一并治罪。仍著鄂辉、巴忠等、将伊二人传旨严行申饬。并面加训斥。所有驻藏大臣印信。即著巴忠接管。俟舒濂到彼交代后。酌量该处诸务办竣。可以起身。即行奏明回京。又据成德奏称、前此拏获之贼。在前藏起身时。尚未据解到。途间亦未遇见。是以无从审办。贼匪等早经拏获。乃解送迟至数月之久。此固由该处第巴等任意延玩。亦总由满雅泰、庆麟、全不以事为事。并不豫行严催所致。著传谕巴忠、即查明此次解送贼匪。是何处第巴所误。先行斥革。并将解到之贼。迅速录供覆奏。至鄂辉前奏、于十一月初五日可抵前藏。何以未据将抵藏筹办情形。续行具奏。现在聂拉木等处剿贼。正需人分路带兵。鄂辉应趱程前进。与成德商办一切。迅速蒇事。　　

○以署镶黄旗汉军副都统巴克坦布、为正白旗蒙古副都统。　　

○壬辰。上幸瀛台。　　

○谕、国史馆纂修王公大臣表传。前经降旨。令总裁等、董饬纂修等官。将乾隆四十年以前王公大臣表传。纂办进呈。候朕亲定成书颁行。并写入四库全书。垂为信史。今该馆业已按期编纂。将次告竣。因思四十一年以后。王公大臣、事功才品。亦多可纪。即其中有瑕瑜互见、功过不掩之处。亦当并存其实。以示传信。今该馆既遵前旨。将次竣事。自应续行纂办。著国史馆总裁、董率编纂各官、将乾隆四十年以后、至五十年。所有王公大臣、例得分立表传者。查据内阁红木、及军机处档案。详悉裒辑。以次进呈。俟再过十年。届期另降谕旨。　　

○谕军机大臣等、据毕沅覆奏楚省本年被水各州县。应请分别加恩一摺。已照所请明降谕旨、俟新正颁发矣。第思本年江陵、监利两县。因堤塍溃决。被淹尤重。更宜格外优恤。该督等原摺仅请展赈一月。自系荆州被水后。经朕节次加恩优加赏恤。又现在修筑城垣堤塍。贫民赴工力作。以工代赈。不致觅食维艰。是以不敢宽为吁请。但朕轸恤灾区。不少为靳惜。现已加恩特将该县展赈两个月。该督等务宜督饬所属。妥协办理。俾小民均沾实惠。以副朕廑念穷檐。有加无已至意。将此先行传谕知之。　　

○旌表守正捐躯河南浙川县民何林妻赵氏。　　

○癸巳。孝惠章皇后忌辰。遣官祭孝东陵。　　

○谕、据孙士毅奏报军营大捷一摺。内称、大兵自过寿昌江后。即赶紧前进市球江。贼匪在江岸对面山梁屯劄。为数颇多。守御甚固。十一月十六日黄昏时。一面排列多炮。隔江攻打。一面令义民、阳于右首搭盖浮桥。作欲渡之象。使贼人专意拒敌。密令总兵张朝龙、带兵二千名。于左首二十里外。陆续暗渡。官兵乘筏抢桥。奋勇直进。而张朝龙等暗渡之兵。已绕至贼营之后。贼匪丧失魂魄。弃寨奔逃。大兵渡过市球江。分路痛加剿杀。江岸及江中积尸几满。总在千人以上。复生擒四百二十余名。俱即正法枭示。其嘉观一路。经游击张纯等、带兵进剿。枪毙红帽贼目一名。杀贼数十人。生擒十三人。副将庆成、守备黎致明、在要路设伏。将已经投顺复又从贼之陈名炳、及伪指挥黎霆、伪内卫栗全、一并擒获等语。此次大兵进剿安南贼匪。孙士毅调度有方。带兵提镇将弁等、无不争先用命。一到该国境内。屡次克捷。设法渡江。每逢贼匪抗拒。即能痛加剿杀。所向披靡。实属奋勇可嘉。孙士毅著赏给玉如意一柄。御用汉玉扳指一个。大荷包一对。小荷包二对。许世亨、著赏给御用玉扳指一个。大荷包一对。小荷包二对。张朝龙、李化龙、尚维昇、各赏给荷包二对。除张朝龙、李化龙、本有花翎外。尚维昇、著赏戴花翎。用示奖劝。其出力将弁等、经孙士毅开单奏请加恩。著照所请。副将庆成、邢敦行、参将海庆、杨兴龙、都司刘光国、黑子虎彪、守备张云、俱著赏戴花翎。庆成、仍加赏锡朗阿巴图鲁名号。都司陈元燮、珠敦、守备郭升荣、刘永泰、七十九、千总陈洪顺、路世逊、甘雨民、廖飞鸿、马正强、俱著赏戴蓝翎。游击刘越、准其开复。厂民等随同官兵打仗杀贼。躧探道路。均属出力。厂民李宏旺、林槐端、徐绍富、俱著赏给千总顶戴。陈秉钧、何景昌、魏荣标、冯陶、曾君元、俱著赏给把总顶戴。至副将庆成、擒获贼目陈名炳、守备黎致明、一同擒拏。均属奋勉。庆成既赏给巴图鲁名号。黎致明、亦著赏给坚勇巴图鲁名号。并照例各赏给银一百两。遇有应升缺出。俱即行升用。以示鼓励。游击于宗范、因奋勇攻扑。中炮阵亡。殊为可惜。著加恩照例议恤。又游击陈上高、千总陈连贵、因抢渡受伤较重。著该督先行优赏。上紧调治痊愈。即一面赏戴花翎。一面奏闻。其余受伤阵亡各官兵、并著该督查明。分别等第。咨部赏恤。　　

○谕军机大臣等、据琅玕奏、浙省各属亏缺谷石。前经奏明统限五年、自五十一年起。扣至五十五年。买补归仓。固本年米粮充盈。价值亦俱平减。请乘时赶紧采买。并上年运交闽省军需米十万石。计动各属仓谷二十万石。亦可赴此丰稔之时。一并买足等语。所办好。本年浙省年岁丰稔。米价平减。各属未经买补仓谷。自应乘此谷贱、上紧采买。在仓贮既得早为充足。以符原额。而民间粮石、亦得及时售卖。不致有谷贱妨农之虑。自属一举两得。因思各省仓储谷石。应行买补者。自亦不少。凡有价值平减之处。自当照浙省乘时采买。以期早实仓贮。但各处收成丰歉。情形不一。米粮价值不齐。又不可拘泥办理。动项多买。转致谷价增昂。有妨民食。著传谕各该督抚、留心察访。遵照酌办。务期仓贮民食。两有裨益。方为妥善。不可拘泥也。　　

○又谕、此次孙士毅带兵进剿。办理悉合机宜。而本日奏到之摺。尤为大快人意。昨因富良江为该国险要之区。恐贼在彼屯守。官军难以径渡。谕令密分弁兵、于江之上下游暗渡。兹据孙士毅奏、一面排列多炮。隔江攻打。一面暗令备弁在沿江一带密躧地方。探至左边二十里之外。派总兵张朝龙、带兵二千名。于夜半用竹筏。及农家小船暗渡等语。正与昨降谕旨适合。实在可嘉。又陈名炳、前曾进关亲向孙士毅乞降。愿效前驱。经孙士毅晓谕奖赏遣回。乃陈名炳因接贼党吴初寄信。复行从贼。并率领贼众抗拒官兵。情节可恶。今孙士毅派令副将庆成、守备黎致明、带兵潜赴要路。拦截剿杀。将陈名炳、暨伪官黎霆、栗全一并拏获。并令潘启德、随同看视行刑。实属大快之事。此皆由孙士毅调度有方。故能所向如志。而事机顺遂。即此可卜迅速成功。此次大兵剿办安南贼匪。为天朝字小存亡体统攸关。且该国道路险峻。又有数重大江阻隔。孙士毅力肩重任。亲率官军致讨。据该督奏、现距黎城不及百里。若能将阮惠等、设法生擒。解京办理。厥功甚钜。阿桂、平定金川。生致索诺木等、福康安、剿捕台湾贼匪。生擒林爽文等。蒇功完善。俱特沛殊恩。晋封公爵。赏给红宝石顶。四团龙褂。黄带紫缰。及四开褉袍。以昭宠异。孙士毅能生致阮惠等、则其功与阿桂、福康安相埒。朕必当照阿桂等之例。一体格外加恩。俟红旗捷音一到。即降恩纶。该督务当倍加奋勉。迅奏肤功。仰膺樊赏。又据奏、大兵抵富良江后。倘因江面较宽。难以著力。必须滇省速即进兵。以分贼势等语。所虑亦是。前因孙士毅奏、阮惠似已潜赴黎城。正是来就樊笼。擒获较为省力。已有旨催令乌大经、迅速进兵夹攻。著再传谕乌大经、速行前进。与孙士毅会合夹攻。以期克期蒇事。此一节、并谕富纲、乌大经知之。又据奏、带兵将备、及厂民义勇人等、奋勉剿贼。请量为鼓励等语。此等军营出力人员、无有不即加恩之理。已照所请明降谕旨。至该督奏称、巴图鲁名号。系出自特恩。不敢擅行吁请等语。业已就该督所奏剿贼情形摺内。择其打仗最为奋勉。拏获陈名炳之副将庆成、守备黎致明二员。降旨赏给巴图鲁名号。遇有应升之缺。奏请升补。其有似此奋勇出众者。该督不妨据实奏明。候朕赏给巴图鲁名号。以示奖励。用兵之道。全在赏罚严明。方足以昭激劝。除现照该督所请分别赏戴花翎蓝翎、及给予职衔外。著将花翎蓝翎各十枝、发去交与孙士毅、遇有打仗出力将弁、即酌量一面赏给。一面奏闻。俾将士等益知鼓励。奋勇杀贼。更可迅速成功。　　

○又谕、昨因成德奏、巴勒布贼匪。尚在聂拉木济咙宗喀等处屯踞。现分兵两路进剿。业经谕令鄂辉趱程前进。与成德会商妥办。兹据鄂辉奏报、驰抵西藏筹办各情形。俱能井井有条。计此时自已会同成德、协力进剿。当乘贼匪屯聚之时。痛加剿杀。俾知畏惧慑伏。勿令闻风远窜。鄂辉等、务遵照节降谕旨。善为办理。若贼匪被官兵剿杀。纷纷逃散。固不值穷兵追剿。但当此大兵云集。若事机可乘。可以长驱直入。鄂辉等竟能犁庭扫穴。永靖边隅。朕自当格外优奖。然亦不得因有此旨。遽尔贪功。冒险前进。惟当察看情形。熟筹妥办。想鄂辉等自能善体朕意。筹画万全也。至前此生擒贼匪二名。雅满泰于该犯解到时。因讯供游移。未及具奏。足见雅满泰之无能。而于采办粮石。并不及早设法。运至军前。其迟误之咎。尚何待言。昨已将雅满泰降为头等侍卫。所有驻藏大臣印信。谕令交巴忠接管。巴忠于接印后。务将藏内应办诸务。及筹运粮饷各事宜。悉心妥办。不可如雅满泰之玩忽。以致再有贻误。　　

○又谕、据鄂辉等奏、审讯生擒贼匪二名。内一名伦住、系去年随从红帽喇嘛。前赴巴勒布。因暂行监禁。俟事竣后确访有无红帽喇嘛。在彼生事。另行具奏等语。红帽喇嘛、虽与黄教逈别。但藏地甚多。况既闻系前代班禅之弟。即孙仲巴呼图克图之弟。伊赴巴勒布。亦不过因朝塔起见。此事若加究办。恐致失仲巴呼图克图、及后藏人心。不惟于事无益。且伊等必与前藏达赖喇嘛、噶布伦等相讎。所关甚钜。著传谕巴忠、舒濂、暂且不必深究。俟事定之日。潜令仲巴呼图克图、作伊兄弟相念札寄唤回。俾居旧地。舒濂仍行留心侦察。至巴勒布起事之端。若因不用伊等新钱。尚得谓番夷惟利是图。不遂其私。遂相仇怨。如以售与恶盐、兼增税赋。则是由噶布伦、戴绷等、专利所致。著传谕鄂辉、成德巴忠等、查明巴勒布起衅。如因增税售盐等事属实。即遵照前降谕旨。妥协办理具奏。　　

○甲午。谕军机大臣等、昨据孙士毅奏报、自过寿昌江后。赶紧前进至市球江。贼匪守御甚固。官兵设法由二十里外、乘筏暗渡。绕至贼营之后。与大兵前后夹攻。斩获甚多。甚嘉观一路官兵。亦经得有胜仗。并将已顺复叛之陈名炳、擒获正法。现距黎城百里。一过富良江。即可将黎城收复。所办实属大快人意。此次孙士毅带兵进剿安南阮匪。一切调度有方。屡次克捷。事机亦极顺利。可望克期蒇事。著将昨降谕旨、及孙士毅奏到各摺。一并钞寄福康安阅看。福康安闻之。亦必深为欣庆也。将此谕令知之。并赏给奶饼一匣。随旨发往。　　

○又谕、前据孙士毅奏、接到黎维＜礻堇＞、及安南官民人等禀称、黎维＜礻堇＞为安南已故国王黎维＜礻耑＞之子。以次当立。现在权监国事。并以黎维祁不知下落。请接伊母眷回国。求天朝罢兵。经孙士毅询之陪臣黎侗。称、黎维＜礻堇＞实系黎维＜礻耑＞第四子。为人痴呆。已经投顺阮惠。阮惠以其易于愚弄。假之出名等语。此显系阮惠施其谲诈伎俩。托言将安南仍归黎氏。希冀天朝不加征讨。孙士毅即向投禀之通事、痛加呵斥。所办甚是。但黎维＜礻堇＞既系黎维＜礻耑＞之子。阮惠又复假令监国。为时已久。想该国无识反侧之人。见黎维＜礻堇＞系黎氏亲支。因而从顺者、谅必不免。孙士毅当面向该嗣孙询问。如以黎维＜礻堇＞赋性痴愚。易于约束。或该嗣孙尚有一二可信旧臣。则不妨仍交与黎维祁、令其严为收管。如该嗣孙不能约束孙士毅则当谕以黎维＜礻堇＞、曾为阮惠拥立。留于该国。究恐未安。但伊本痴呆。其监国由于贼党诱逼。尚无大罪。当带回内地。另为安插。并不加之诛戮。如此向该嗣孙明白宣谕。令其倍加感激。安心整顿国事。更为周到。著传谕孙士毅、于收复黎城后。即酌量情形。遵照办理若黎维祁以黎维＜礻堇＞系属尊行。难于管束。莫若将伊带回内地。或在滇粤二省安插。自较妥协。本日又据富纲奏、由马白出口、过赌咒河。至安南都竜地界等语。富纲不可同往。乌大经速应前进。屡降谕旨甚明昨据孙士毅奏到大捷情形。官兵现距黎城不及百里。是大功已届垂成。一俟红旗报捷。即当特沛恩纶。酬庸懋赏。若富纲此时亦带兵前往。希冀分功。更属无谓。朕亦不肯当垂成之际。而遽分事权。致令大功不能速蒇。孙士毅惟当倍加奋勉。迅奏肤功。以副委任。计孙士毅昨日奏到之摺。系十一月十八日拜发。相距百里之黎城。自己早到。转瞬新正。伫盼红旗捷报之速至耳。著随报赏给孙士毅、许世亨、奶饼共一匣。以示优眷。又另发往四匣。交与孙士毅、于镇将弁兵内、择其打仗勇往出众者。分行赏给俾共沾恩泽。益加鼓励。　　

○乙未。上幸瀛台。　　

○丙申。谕曰、孙士毅奏、十一月十九日黎明。统兵前抵富良江。在江心打仗五六次。杀贼百余人。生擒十七人。贼众胆落。不敢前进。乘昏黑中。贼匪不能办兵数多少。遂将船筏尽数配载。令提督许世亨等、督率官兵二百余人。于二十日五鼓、直冲彼岸。贼人初犹放炮抵御。及我兵到岸。贼即逃窜。我兵痛加剿杀。生擒四十六人。夺获船只。渡兵过江。分路追杀。贼人伤死无算。复生擒一百八十七人。又追赶贼船十余只。用枪炮火球围烧。沉入江心。贼匪数百人。无一得脱。起获伪印三颗。黎氏宗族、及百姓人等、俱出城跪迎。黎城不攻自溃。孙士毅、及许世亨、入城妥为安抚。该嗣孙黎维祁、于是日二鼓赶赴军营。经孙士毅传旨。令其袭封国王。并将伊母、及眷属人等、一面知会孙永清、照料出关。送回该国等语。览奏嘉悦之至。此次大兵进剿安南。孙士毅自从统兵出关过寿昌江后。赶紧前进。将市球江屯劄贼匪。歼戮数千人。乘势迅抵富良江、直冲对岸。贼匪纷纷逃溃。追杀生擒甚众。立将黎城克复。传旨令该嗣孙黎维祁袭封国王。办理甚为妥速。阮惠等逐主乱常。窃据黎都。一经大兵声讨。望风奔窜。该国当残破之余。得天朝为之兴复。俾黎氏国祚重延。并不利其寸土。于字小存亡之道。仁至义尽。实史册所仅见。孙士毅力肩重任。调度有方。不及一月。即已迅奏肤功。克副委任。著加恩晋封为一等谋勇公。并著赏戴红宝石帽顶。以示优眷。俟擒获阮惠等、红旗捷报到日。再当续降恩旨。格外优异。许世亨、随同带兵剿贼。奋勇可嘉。著封为一等子爵。用昭懋赏。张纯、著赏给锐勇巴图鲁名号。照例赏银一百两。即超升副将。其在事出力镇将文武员弁。著孙士毅查明等第。分别咨部从优议叙。至此次各路官兵、俱属勇往。并著赏给一月钱粮。其较重尤为出力者。著孙士毅查明赏给两月钱粮。以示奖励。其办理粮运妥速。又能搜获贼匪、及私窖银米之道员宋文型、知府顾葵、陈玉麟、俱著赏戴花翎。一并议叙。至孙永清驻劄边界。筹办接济粮运。亦属妥速。著交部议叙。所有孙士毅奏到各摺。俱著发钞。并通谕中外知之。　　

○又谕、据保宁等奏称、塔尔巴哈台守卡侍卫达杭阿之家。人虎儿、将伊家主□□客推倒地。将头颅额角连殴两三拳一案。经永保审断发遣伊犁。应改定将虎儿立决示惩等语。所办是。凡家下人等、不服家主使令。或酗酒生事者。即应发遣。且虎儿胆敢将伊家主达杭阿、□□客倒殴打。情殊可恶。若不重加惩治。不足以为新疆恶劣家奴示戒。今永保只将虎儿定以发遣。给厄鲁特为奴。甚属姑息。永保久经外任。岂果不晓此例。永保、著加申饬外。虎儿、即著照保宁等所请。斩决示众。　　

○谕军机大臣曰、孙士毅奏官兵连日乘胜剿杀。现已渡过富良江。克复黎城一摺。所办可嘉之至。不能笔宣。据称、十九日黎明抵富良江。先觅农船竹片载官兵百余人。与贼在江心打仗五六次。痛杀贼众。并夺取贼船一只。因船筏先为贼抢占。而沿江竹木。又被贼砍尽。不能径渡。因于昏夜之中。将觅获船筏。及抢得贼船一只。尽数配载。祇敷二百余人渡江之用。即令许世亨、张朝龙、尚维昇等、督率官兵三百余人。于二十日五鼓、直冲彼岸等语。此系从前西路用兵时。阿里衮救援舒赫德之策。孙士毅向在军机处行走。素所知悉。今用之甚为得当。此次官兵杀贼奋勉。可快之至。而孙士毅筹办一切。悉合机宜。更堪嘉奖。又据奏、官兵剿贼吃紧时。不令官兵割取耳级。致误追杀。是以歼贼甚多等语。所办更是。不料孙士毅以读书之人。竟能具此识见。朕览之以手加额。庆国家得一全材好大臣。较之平定安南。尤为快意。此次孙士毅带兵出关。未及一月。即能痛歼贼匪。收复黎城。实为迅速。且贼匪经此一番歼戮之后。魂魄俱丧。再行整师前进。势如摧枯拉朽。是办理安南一事。大局已定。成功业过大半。自无难克期蒇功。现已明降谕旨。将孙士毅先行晋封公爵。并赏给红宝石顶。一俟红旗奏到。再加赏四团龙褂及黄带紫缰四开禊袍、以昭懋赏。此事虽由孙士毅调度一切。而许世亨带兵进剿。亦属奋勉。已一并赏给子爵矣。至黎维祁于大兵将到之时。尚不敢前赴军营。直至收复黎城。夜间方来见孙士毅。看此光景。竟系一委靡不振无能之人。全仗孙士毅为之主持安顿。计发往敕印。此时自己接到。黎维祁袭封之后。又得天朝敕印崇封。自足以资镇抚。而孙士毅现筹诸务。皆能周妥。所有安设粮台、及添调官兵等事。著传谕孙永清、图萨布、即照孙士毅所奏、妥速办理。并传谕乌大经、即速沿途探听。自都竜带兵径赴广南一带会剿。富纲仍遵昨旨于都竜一带驻劄。遥为声援。不可拘泥前进。孙士毅办理此事。力肩重任。不避艰险。断无虑其半途而废。致滋疎纵。但用兵固不可稍存畏怯。然知进而不知退。亦非大将计出万全之道。现在黎城已经收复。复传旨将该嗣孙敕封国王。于天朝字小存亡。体统已得。兹阮惠畏惧逃窜。若仍在安南境内潜匿。自不难于设法围擒。以绝后患。倘竟潜逃入海。或窜匿附近他国。又不值以内地钱粮兵力。为属国搜缉逋逃。深入穷追。久耽时日。此事在他人、朕方加之策励。而孙士毅向来遇事勇往。为朕素知。又不得不豫为指示。俾临期有所遵循也。又据奏、黎维祁袭封后。请即赴京师谢恩等语。如阮惠等业已擒获。该国王无内顾之忧。即令其将国事略为安顿。俟五十五年亲自赴阙谢恩。恭祝万寿。若阮惠尚在潜逃。则黎维祁振作自强。以御外侮。不可轻离远涉。止须令伊子、或亲弟一人、代为赴京谢恩。此事就孙士毅奏到情形而论。蒇功全局。已有八分。明岁新正重华宫联句。已将此事命题。特一并谕知。该督自必同深庆忭。计期迅奏肤功。仰受渥眷。　　

○以狭西延榆绥道恩明、为甘肃按察使。　　

○戊戌。谕、前经降旨、直隶解到旗租银两。足敷普赏八旗兵丁一月钱粮。即行普赏一次。现在直隶解到租银。虽不足敷赏赉之用。但念该兵丁等、寒冬岁暮。生计维艰。著于节年积存项下拨补足数。加恩普赏八旗兵丁一月钱粮。俾生计益臻充裕。以示春祺锡庆。有加无己至意。该部即遵谕行。　　

○谕军机大臣等、据达福奏、格绷额到和阗后。有笔帖式代伊向阿奇木伯克迈玛第敏索借普尔钱文。经绵格询出。格绷额佯为不知。仅将钱文退还。并未究办。臣即告知塔琦。塔琦往巡和阗。锦格亦曾面告。亦未究办。请将此事交明亮查办等语。此事大奇。前据塔琦奏到。格绷额婪索伯克等银物一案。朕即降旨交塔琦审明定拟具奏矣。今览达福所奏。是格绷额所为。塔琦早有所闻。竟尔置之不办。若至和阗又复瞻徇。不肯彻底根究。亦未可定。明亮现办萨木萨克之事。不便前往。著交福崧速赴和阗。将格绷额所为。务须彻底根究。秉公定议具奏。此时塔琦若能逐一究明。据实办理。即行寄知福崧。令其回任。但达福人本糊涂无能。今览其所参。尚不致于荒唐。著将原摺、及朕所降谕旨。钞寄福崧阅看。令其认真查办。不可稍有偏袒。审明后亦著迅速具奏。
  </div>
  <div class="pagination">
   <a href="清实录乾隆朝实录_page1672.html">
    上一页
   </a>
   <span>
    ...
   </span>
   <a href="清实录乾隆朝实录_page1668.html">
    1668
   </a>
   <a href="清实录乾隆朝实录_page1669.html">
    1669
   </a>
   <a href="清实录乾隆朝实录_page1670.html">
    1670
   </a>
   <a href="清实录乾隆朝实录_page1671.html">
    1671
   </a>
   <a href="清实录乾隆朝实录_page1672.html">
    1672
   </a>
   <span class="current-page">
    1673
   </span>
   <a href="清实录乾隆朝实录_page1674.html">
    1674
   </a>
   <a href="清实录乾隆朝实录_page1675.html">
    1675
   </a>
   <a href="清实录乾隆朝实录_page1676.html">
    1676
   </a>
   <a href="清实录乾隆朝实录_page1677.html">
    1677
   </a>
   <a href="清实录乾隆朝实录_page1678.html">
    1678
   </a>
   <span>
    ...
   </span>
   <a href="清实录乾隆朝实录_page1674.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
