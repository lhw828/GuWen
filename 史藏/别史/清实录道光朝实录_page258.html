<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 258 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 258 页/共 848 页
  </h1>
  <div class="content">
   ○御洞明堂。勾到四川情实罪犯。停决斩犯三十六人。绞犯十一人。余九十一人予勾。　　

○谕内阁、宝兴奏、查拏红桩以内偷穵人薓贼犯。请解交刑部审办一摺。李旺、陶进碌、著即解交刑部严行审讯。向来红桩以内偷穵人薓。例无作何治罪专条。本日据宝兴另摺奏、请分别红桩内外、偷穵薓斤多寡。明定罪名。已批交刑部议奏。此案该犯等罪名。著于议定条款后。即照新例办理。该汛弁兵。一经知觉。即随同查拏。赃贼并获。所有疏防处分。著加恩宽免。该部知道。　　

○又谕、杨遇春等奏、差弁殴毙随兵。咨革审办。并鄂山自请议处一摺。陕甘督标千总米兆禄。经杨遇春派随鄂山、前往宁夏充当巡捕。辄敢夤夜潜出聚饮。将随带马兵徐文昇。殴伤致毙。复捏称病故。私令尸父领回。实属藐法。米兆禄、著即行斥革。交杨遇春提集人证。严讯有无起衅别情及贿和等弊。按律定拟具奏。鄂山失于觉察。著先行交部议处。　　

○又谕、户部笔帖式五明、缮写条陈。越职妄渎。实属不安本分。念其呈明该堂官代奏。尚与擅自呈递奏章者有间。五明著革去笔帖式。赏给马甲。交该旗当差。　　

○以故镇国将军瑞泰子德本、袭职。　　

○以头等侍卫乌噜木齐领队大臣富勒珲凝珠、为委散秩大臣。　　

○予湖南故大学士刘权之、入祀乡贤祠。从巡抚康绍镛请也。　　

○以直隶永定河秋汛安澜。出力员弁升叙有差。　　

○补予甘肃承办兵差理藩院委署主事富惠等升叙有差。　　

○壬寅。谕内阁、朕恭阅皇考仁宗睿皇帝实录。内载嘉庆十年闰六月。那彦成百龄参奏、广东南海等县私设班馆。滥羁人犯。致毙多命一案。奉圣谕、地方官私设班馆。本干例禁。粤东狱讼繁兴。省城首县。即因待质人犯较多。自应禀知该管上司。妥为办理。设法羁押。乃南海一县。设有班馆三处。差役私馆五十处。番禺县则有带候所一处。差役私馆十二处。且任听蠹役于各馆安设木栅。四围堵塞。将讹诈不遂之人。闭锢其中。竟同黑狱。致令无辜拘系。瘐死多人。甚至将各案未结女犯。发交官媒收管。设立女馆名目。遇有年少妇女。官媒逼令卖奸得赃。该令等置若罔闻。尤为可恨。州县为亲民之官。似此藐法殃民。该督等仅请将该令等褫职。办理尚轻。南海县知县王轼。番禺县知县赵兴式。均著革职。发往伊犁效力赎罪等因钦此。仰见我皇考矜恤民命。剔厘弊端至意。彼时该督抚等虽已严察厉禁。惟恐日久玩生。且恐不祇广东一省为然。即或省会地方。有大吏不时查察。不敢复设。而偏僻州县。仍恐前弊未除。州县官职司民牧。岂得任听蠹役官媒。泸羁无辜。冤同黑狱。著各该督抚饬司。一律严行申禁。无论繁要偏僻地方。俱不得设立班馆等所。滥行拘系。如敢视为文告故事。仍踵前弊。该督抚等一经察出。即行严参惩办。傥竟漫无查察。或瞻徇不即参奏。将来别经发觉。或经朕访闻。或被科道纠参。定将该督抚等一并重惩。不稍宽贷。　　

○又谕、昨刑部题覆安徽省回民李大本等、因与郭六争卖私盐。互相纠斗。伤毙六命一案。内马六一犯。枪伤刘大和身死。与郭六商谋。将致毙各尸身弃入水中。马六起意将刘大和头颅四肢割落。剖取肠脏。并弃水中。情节极为残忍。该省以该犯于殴杀后欲求避罪。割尸弃置。原无支解之心。仍照殴杀本例定拟绞候。刑部并未详核。亦即照拟具题。朕详阅案情。引例珠未允协。当命军机大臣交该部详查成案。据覆并无成案可稽。试思马六等一造。杀死尸躯。共有五具。同时弃置水中。何以止将刘大和一尸支解。若以刘大和周身俱有疤点。恐尸浮起。被尸属认明控究。则支解之残尸头颅。岂无疤点可认。而其余四尸。又何以不虑其浮起被人认明。此而谓其原无支解之心。仍依本例治罪。岂得情法之平。即使有成案可循。尚须衡情酌改。况据该部检查。从无似此成案。何得率行题覆。著将原题发交刑部悉心酌核。另行妥议条例。奏明更正。再降谕旨。　　

○又谕、奕颢奏、查明法库边门外科尔沁郡王旗界台吉。私招流民开垦地亩一摺。科尔沁郡王僧格林沁旗界台吉那沁等。将该旗库都力等处牧马荒厂。招集流民。私行开垦。据该将军委员查明。共有一千四百余户。均系无业贫民。携眷种地度日。若按户驱逐。未免失所。请查照卓哩克图王冰图王二旗招留民户成案。准其容留之处。是否可行。著交理藩院议奏。　　

○盛京将军奕颢奏、皇上明年东巡。请照嘉庆二十三年成案。颁给办差银十三万两。得旨允行。　　

○调甘肃提督齐慎、为直隶古北口提督。古北口提督何占鳌、为甘肃提督。以署古北口提督四川重庆镇总兵官胡超。署陕西固原提督。　　

○以盛京军政。年逾六十官六十七员、精力未衰。命留任。　　

○癸卯。上幸静明园。诣龙神庙拈香。　　

○遣官祭都城隍之神。　　

○谕内阁、玛呢巴达喇、现因患病情假。闻伊欲于初八日销假。随朕恭谒东陵。惟启銮仅隔二日。恐临期不能速痊。著毋庸随扈。俟本月十七日。朕由圆明园启銮时。再行随往。傥届期未痊。尽可在家安心调理。统俟痊愈。再行销假当差。　　

○又谕、当勒珲凝珠、前经加恩赏给委散秩大臣。昨伊谢恩召见。据奏在乌噜木齐领队。已越三年。朕思上年回疆带兵大员。俱称乌噜木齐驻防官兵。最形软弱。该都统领队等因循废弛。不能随时整顿。均有应得之咎。念其事属已往。曾降旨严加训饬。并通谕各城大臣。俾知儆省。日久毋怠。都统英惠、职司统辖。且两年以来。办理粮饷转运事宜。均属认真妥协。功过尚足相抵。富勒珲凝珠、系领队大臣。在任三年之久。训练操防。是其专责。乃不知奋勉尽职。一任官兵等弓马平常。技艺生疏。以致徵调不能得力。殊负委任。若复行加恩。其何以示惩儆。富勒珲凝珠、著撤去委散秩大臣。仍以头等侍卫、在大门上行走。　　

○谕军机大臣等、据都察院奏、山东登州府黄县民人阎世鹏。呈控该县李知县本年夏间。因加徵丁银。将乡保锁禁。并诈嚷民叛劫奋。会营查办。迨委莱阳濮知县署任。依旧加徵。并藉民叛为名。恣意查拏。伊父阎浩、务农安分。忽被捆拏解府。以致被刑殒命等情。已明降谕旨。交琦善审讯矣。前有人参奏山东黄县因私增钱粮滋事。接任知县仍复依旧加徵。安悬日久。拖毙人命。曾降旨交琦善秉公查办。兹该民人复以加徵诬叛。滥刑毙命等情。赴京呈控。地方官徵收钱粮。原不准任意加增。遇有刁民恃众滋闹。即应据实参办。该县知县李肇敏、本年四月间。该抚以催科失当。奏明撤任查办。其接任之员。自应妥为办理。何致仍前加增。以民叛为名。恣意锁拏。滥刑酿命。如果属实。殊属大干法纪。著琦善即将此案实在情形。详细确查。提齐人证。秉公审办。按律定拟具奏。无稍隐饰。将此谕令知之。　　

○甲辰。上御洞明堂。勾到广东福建情实罪犯。停决广东斩犯九人。绞犯六人。福建斩犯四人。绞犯一人。余一百一十人予勾。　　

○谕内阁、琦善奏、查明营兵夥窃饷鞘。请将失察及接解原解文武各员分别办理一摺。此案失察营兵夥窃饷鞘。复捏饰具禀之山东沙沟营都司杨绍坤、及值宿不到之外委程开选、俱著革职。交该抚提同案犯严审。按律定拟具奏。滕县知县孙宗煐、接解饷鞘。并不遵例派役迎护守宿。著照例革职留任。解员广东嘉应州吏目孔昭光、率因饷已交营。遂不督同兵役小心防守。自赴旅店投宿。著照例革职。未获银两。著落该县及解员按成分赔足数。另委妥员。押同孔昭光、将前项关饷解部交投。仍押回山东。俟本案审结之日。再赴广东原省。　　

○缓徵山东德、德平、长山、新城、临邑、陵、商河、乐陵、阳信、邹、濮、济宁、海丰、沾化、临清、夏津、武城、菏泽、范、平度、诸城、二十一州县并屯坐各卫被水村庄额赋。展缓菏泽、范、观城、朝城、四县歉收村庄带徵漕粮。　　

○贷张家口满洲蒙古官兵俸饷银。补修官房。　　

○乙巳。上诣绮春园问皇太后安。　　

○谕内阁、敬徵等奏、遵旨查勘孝穆皇后陵寝木门外墙根潮湿情形一摺。据称恭启木门。察看门内地面。有积水五分。逐层石券。至地宫石券地面。俱有积水五六分不等。宝床上及石券东西金刚墙。俱无水迹。北面石墙七层以下。间有成片水气。券顶石及石门锨框。俱有蒸溽水珠等语。木门内外各券。既无渗漏痕迹。若谓地气蒸溽。亦何至积水有五六分之多。著敬徵等督同守护太监。迅速收拾乾洁。俟朕于十二日到彼看视。其地面墙根应查之处。著于擦拭后、再行详细查勘。总须查出存水之由。方好修理。敬徵等查勘明确。即于行在覆奏。至承修后段监督。如有应行参办之处。著俟查明修工年月。再行具奏。　　

○又谕、讷尔经额奏、查拏处州后帮滋事水手解部。并请将该管运弁、先行革职归案审办一摺。浙江处州后帮千总张京魁、于该帮水手在通州滋事。朦混具禀。任听离船远扬。殊属疏纵。著即革职。解交刑部归案审讯。所有现获之徐永年等九名。著分饬天津通永二道。派员同先经获解通州之耿胡子等十一名。并原告朱士奎、杨逢春、钱永太、三名。一并押解刑部。仍将现在供出未获各犯。及朱士奎等指控之逸犯。饬令浙江粮道暨各该地方官上紧查拏。解部归案审讯。　　

○丙午。上启銮。恭谒东陵。　　

○礼部奏、十月初十日皇太后圣寿节应行礼仪。得旨、是。照例行礼。奉皇太后懿旨、停止筵宴。其在外福晋命妇进内行礼之处。并著停止。　　

○免跸路经过地方本年额赋十分之三。　　

○是日。驻跸烟郊行宫。　　

○丁未。谕内阁、前据奕绪等奏、孝穆皇后陵寝木门外墙根潮湿情形。当派敬徵前往会同宝兴。将地宫内外逐处履勘。务查明存水之由。据实覆奏。兹据奏称、木门内罩门券两边马蹄柱门枕石下。往外浸水。明堂券。穿堂券。地平石缝。金刚墙极。俱有浸水处。三层门洞券门枕石后。及金券宝床下三面石缝。俱有浸水一二分不等。复履勘各券墙根。似有消水湿气数寸。木门后阴湿霉溽尺余。究其券内存水之由。竟系空山水由地平浸湿泛溢所致等语。宝华峪地宫新建。甫经夏令。即有由内浸水之处。迨经擦拭。隔宿又复普行积水二分。据敬徵等查明情形若此。是该监督等于地平以下工程。办理不善。丧尽天良。保无偷减情弊。必须严切根究。总监督内阁侍读学士牛坤、及始终承办后段监督内务府郎中百寿、员外郎延凤、并接办后段监督郎中庆玉、监修主事定善、候补笔帖式长淳、副司库玛彦布、俱著革职。交留京办事王大臣会同刑部严审。牛坤现在随扈。著行在刑部派员押令回京。听候审办。英和承办万年吉地之工。始终其事。其罪尤重。著先行革去顶带。拔去花翎。其余先后承修各员。查明在工年月具奏。再降谕旨。　　

○又谕、宝华峪地宫浸水情形。由于地平以下工程办理不善。据军机大臣查明承办工程各员在工年月。朕开工并地平落成年分。开单具奏。其在工最久、始终其事者。惟庄亲王绵课、及戴均元、英和、三人。伊等受恩深重。应如何郑重详慎。督同工员核实妥办。乃一任承办之员。草率从事。使绵课其身尚在。朕必加以严谴。今已身故。著与已故之阿克当阿、嵩年、庆惠、均免其置议。仍俟将来定案。再行照例罚赔。致仕大学士戴均元、前因工程加恩赏加太子太师衔。并伊子户部员外郎戴诗亨、以郎中补用。今查明工程办理不善。岂能复邀恩赉。戴均元、著革去宫衔。降为三品顶带。伊子戴诗亨、仍降为员外郎候补。英和已降旨革去顶带。拔去花翎。著即革职。以示惩儆穆彰阿接办时。地平尚未完工。不能指斥妥办。著交部严加议处。继昌、广泰、前任马兰镇总兵。兼办工程。均著交部议处。仍俟定案后分别议赔。阿尔邦阿、敬徵、宝兴、接办时已在前项工完之后。恩铭交卸马兰镇总兵时。甫经开工。俱著加恩无庸置议。　　

○又谕、嵩孚等奏、各卫军户堤塍岁修工程。请改归屯坐州县就近经理一摺。湖北屯坐各州县军户堤工。系归各卫守备经管。兹据该督等奏称、每年秋后水落。应修堤塍之时。正值赶办新漕。该卫守备等佥丁造船。兑粮起运。无暇督办堤工。其屯头堤长人等。任意延宕。以致书役串通侵蚀。土方工程。不能坚固。且军堤俱系滨江临河。一经汛涨漫溃。即致贻害民堤。请将每年岁修工程。改归屯坐各州县就近经理。著照所请、即饬令各卫、限一月查明屯坐地方管修堤工之首事堤长屯头业户。造册移。送该州县存贮。自本年起。于秋后勘办民堤之时。顺道查勘军堤。凡低矮虽薄之处。按段加高培厚。估计应需夫工。造册详报。一面责令。首事堤圩人等赶办土方。自行兴修。毋许书役涉手。以杜弊窦。并责成该州县暨汛员等一体督率查催。务与民堤同时兴工报。竣。工程一律坚巩。俾资捍御。每年汛水涨发。亦责令该州县等认真抢护巡防。傥有草率偷减。及防护不力。即著严行参处。该部知道。　　

○是日。驻跸白涧行宫。　　

○戊申。遣官祭历代帝王庙。　　

○以刑部尚书明山、为满洲繙译乡试正考官。詹事府詹事穆馨阿、为副考官。国子监司业嵩安、为蒙古考官。　　

○是日。驻跸隆福寺行宫。翼日如之。　　

○己酉。上恭谒昭西陵。孝陵。孝东陵。景陵。裕陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员均随行礼。　　

○至宝华峪孝穆皇后陵寝奠酒。　　

○谕内阁、宝华峪地宫积水情形。朕据敬徵等节次查勘水痕。旋拭旋浸。本日朕复亲临阅视。金券内北面石墙。全行湿淋。地面间段积水。细验日前积水痕迹。竟逾宝床而上。现在孝穆皇后梓宫霉湿之痕。约有二寸。计存水有一尺六七寸之多。与木门以内各券水痕尺寸相同。是必有山泉涌溢。亟须妥为相度修治。著派敬徵、阿尔邦阿、宝兴、带同精于堪舆、谙习工程之人。详加履勘。奏明办理。此项工程。当开通时。如果详慎体验。岂竟毫无情形。乃绵课等屡经带同堪舆相度。漫不经心。昧良负恩。莫此为甚。前降谕旨。不足示惩。绵课之子庄亲王奕卖、著降为郡王。戴均元、著即革职。英和之子兵部侍郎奎照、通政使奎耀、俱著革职。作为拜唐阿。交敬徵等带赴工次效力。　　

○谕军机大臣等、本日朕亲临宝华峪地宫及宝城上下。详加阅视。券内存水。系由空山水浸溢所致。现在北面石墙。全行湿淋。金券内连日擦拭。尚有间段积水。验看旧存水痕。竟逾宝床上至孝穆皇后梓宫。霉湿之痕。约有二寸。宝床仅高一尺五寸。而存水竟至一尺六七寸。合之木门以内各券地平水迹。尺寸相同。是今夏存水之时。总有一尺六七寸之多。必有山泉浸溢。当时开通地圹。未经兴作以前。岂无浸泛情形。何以仍听兴工。难保非绵课等因已相度奏明于前。意存回护。著奕绍等将已革监督等隔别严讯。务令供出开工时实在情形。一面摘提承办工头匠役等详加开导。隔别讯问。令其将开圹时土性若何。及开通时有无山石夹杂。泉水浸泛。并地平以下不露明工程。是何做法。此二层为紧要关鏮。必须逐一切实研讯实情。并告知此事与伊等无涉。务令据实供吐。无任稍有讳饰。此时就朕阅视。与敬徵等节次查勘情形。其为山水浸溢无疑。而水势自外内注。抑从地泉涌出。总当确切究明。以便设法修治。奕绍等当善体此意。不可稍涉含混。并将两日来讯问情形。先行据实具奏。将此谕令知之。　　

○调盛京户部侍郎常文、为兵部左侍郎。以都察院左副都御史多山、为盛京户部侍郎。盛京工部侍郎诚端、管奉天府府尹事。　　

○以兵部右侍郎保昌、兼署工部右侍郎。兼管钱法堂事务。　　

○以圆明园营总达哈布、为镶蓝旗汉军副都统。吏部右侍郎贵庆、署正红旗护军统领。正黄旗蒙古副都统音登额、兼署镶黄旗汉军副都统。　　

○庚戌。上恭诣裕陵行大乡礼。王以下文武大臣官员均随行礼。　　

○谕内阁、嵩孚等奏、道员随带夫役。中途酿命。提省审办。请将该道先行交部议处一摺。湖北汉黄德道吉光、因差公出。不能约束随从人役。致押送行李之夫役徐栋楷、中途踢毙人命。著先行交部议处。至该犯徐栋楷以道署打杂人夫。辄敢乘坐竹兜。是否实因患病。抑竟有倚势逞凶。故杀捏饰。及该道有无纵容情事。著该督抚饬属严切根究。务得确情。按律定拟具奏。　　

○赏跸路经过看守各行宫弁兵半月钱粮。　　

○赈两淮中正、板浦、临兴、三场被水灶户。并蠲缓钱粮有差。　　

○是日。回銮。驻跸桃花寺行宫。
  </div>
  <div class="pagination">
   <a href="清实录道光朝实录_page257.html">
    上一页
   </a>
   <span>
    ...
   </span>
   <a href="清实录道光朝实录_page253.html">
    253
   </a>
   <a href="清实录道光朝实录_page254.html">
    254
   </a>
   <a href="清实录道光朝实录_page255.html">
    255
   </a>
   <a href="清实录道光朝实录_page256.html">
    256
   </a>
   <a href="清实录道光朝实录_page257.html">
    257
   </a>
   <span class="current-page">
    258
   </span>
   <a href="清实录道光朝实录_page259.html">
    259
   </a>
   <a href="清实录道光朝实录_page260.html">
    260
   </a>
   <a href="清实录道光朝实录_page261.html">
    261
   </a>
   <a href="清实录道光朝实录_page262.html">
    262
   </a>
   <a href="清实录道光朝实录_page263.html">
    263
   </a>
   <span>
    ...
   </span>
   <a href="清实录道光朝实录_page259.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
