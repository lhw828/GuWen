<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 376 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 376 页/共 518 页</h1>
    <div class="content">　　○癸酉清明节  驾发京师奉皇太后率后妃行
　　○扈跸诸臣朝  上于驻跸所兵部尚书张瓒服蟒衣入  上怒谕辅臣夏言曰朕惟名器不可轻擅科道官累言之尚书二品也何自服蟒不待命者张瓒非不读书之比朝廷之上恐未可肆卿可面问果系赐衣未也仍示科道官彼目见否言等对瓒所服乃钦赐飞鱼衣但鲜明类蟒实非蟒也  上曰尔等说是飞鱼何组以两角朝廷所问以大臣不可不先敬忌汝等但行回护如朕未见者今后文武官除本等品级服用及特赐者不许僣分自恣华异服色还加禁约吏科都给事中高擢等监察御史沈一定等各奉诏紏瓒内云臣等初见瓒服异常相顾骇愕及入参语复用为照字样  上手批其＜锍-釒＞曰擢等言官既见瓒服骇愕何不早举奏乃于降问之后以巧佞辞对又称为照非回护而何各夺俸五月服色礼器也礼科当言乃推吏科作首李充浊夺俸八月已瓒具＜锍-釒＞引罪  上谕礼部曰张瓒以通敏之才原出简用兹误私衣于朝所朕所以下问者非罪其人乃禁僣肆之端也令尽心职务力赞兵戎以副简任
　　○丁丑  上躬诣  长陵致祭遣公张溶朱希忠伯陈譓驸马崔元邬景和辅臣李时分祭  六陵长宁伯周大经祭恭仁康定景皇帝陵寝玉田伯蒋荣祭  孝洁皇后陵寝长宁伯周大经祭哀冲太子坟所中官祭  恭让章皇后陵寝
　　○戊寅宫使传报皇第四子生  御制嘉喜歌颁示扈从大臣各赓和以进
　　○己卯  昭圣皇太后圣旦免命妇朝贺
　　明世宗肃皇帝实录卷之一百九十七

明世宗肃皇帝实录卷之一百九十八
　　嘉靖十六年三月庚辰朔
　　孝肃皇后忌辰遣西宁侯宋良臣祭  裕陵
　　○礼部尚书严嵩等奏  皇上恭奉  圣母敦修  陵祀肇复旷仪真圣人之大孝也臣等窃闻  宣宗章皇帝每谒  山陵俱奉  皇太后以行当时扈从大臣曾举行谒见  皇太后之礼至今传为盛事矧今储祥叠见喜报  上闻臣等欢忻踊跃尤不能已乞于三月初二日从官称贺  皇上礼毕恭诣  圣母皇太后容勋戚辅臣九卿堂上官翰林儒臣行五拜三叩头礼淂旨卿等以  圣母前拜贺请依拟行已而六科十三道以未淂预各＜锍-釒＞请容令扈从大小官员一体随班行礼诏许之
　　○辛巳文武诸臣致词称贺于行宫随谒  皇太后称贺
　　○癸未上奉  圣母幸金山
　　○甲申  上奉  圣母还京
　　○乙酉巡按山西监察御史王杏言边方多警兵力不支皆缘各该将领役占卖放丁壮军士多不归营巧立名色掊克科罚一遇虏至逗遛退避败衄隐匿其毙多端宜将总副参游等官稽其政绩用定去留有犯前弊严为黜斥非奉钦依不许轻发班操擅兴工役及先年叛逃士卒为贼向导贻害非细乞颁给榜谕招收归伍如有夺获照例升赏兵部覆议诏从之
　　○己丑录延绥镇锅底湖地方获虏功升绥德卫指挥佥事朱勋二级指挥使刘钦等五员各一级
　　○辛卯升云南道监察御史宋茂熙为广东布政司左参议
　　○礼部奏臣等前于初五日奉  圣谕明日辰刻内朕奉  圣母再回京初十日朕四子十二辰视朝从臣叩头侍班居守大臣率留京群臣致词贺如仪班首但以奉命居守者为之初十日复奉  圣谕今日微阴风故罢居守等官贺十三日常朝臣等窃惟  皇上奉天纳祐缵绪垂休是以  储祥屡见本支繁昌实宗社无疆之庆一时扈从臣工已于行宫称贺其居守等官欣逢  大庆恭遇回銮其于称贺之礼诚不可缺请于十三日仍令居守大臣率留京群臣致词称贺以备全礼诏从之
　　○壬辰命塞  天寿山东西通黄花镇路口
　　○癸巳  武宗毅皇帝忌辰  景神殿行祭礼遣定国公徐延德祭  康陵
　　○升广西按察司副使龙大有为浙江布政使司右参政
　　○补荫都察院右副都御史樊继祖次男士吉为国子生
　　○初武定侯郭勋请以始祖开国功臣郭英从祀淂旨郭英同时赞佐  皇祖功臣准配享  太庙因命礼部开注配享功臣住次以闻至是礼部上言  祖宗时定列功臣位次皆序封爵首王次公次侯次伯洪武功臣以徐达等自为序永乐功臣以张玉等自为序今观  庙庑所列以诚意伯刘基列于六王之次群公之上似为不伦今因营国公郭英定列从祀之时宜将刘基亦照封爵定列上请  圣裁淂旨庙中配享与朝廷宴礼相同岂可让私位次一以爵序
　　○乙未升翰林院侍读学士郭维藩为太常寺少卿兼翰林院侍读学士掌院事
　　○丁酉录都察院右副都御史王浚男用宣为国子生
　　○戊戌立夏祫享  太庙时享  献皇帝庙
　　○江西抚臣以忠礼书院成奏闻诏有司佥编人役看守毋致倾圯书院盖大学士夏言所请建以奉藏御制翰墨之所也
　　○南京礼部尚书霍韬言元旦冬至  万寿圣节臣下拜贺皆行十二拜礼唯南京行八拜礼不宜独简出制帛文武百官俱吉服骑导于郭门之外拱立路隅帛过乃退而一岁两送或失之烦乞一岁一行六科遇部院三品以上大臣引马逊避臣前具奏奉有明旨而抗违不遵如故殊失大小相临之体＜锍-釒＞下礼部覆言三大节在京有宣表致词及传制俱舞蹈山呼行十二拜礼而南京在外皆无是以南京每遇三大节先期拜进表文俱舞蹈山呼行十二拜礼导送郊外至日止行八拜礼此  祖宗旧制非臣下敢自为隆杀似难轻改其送制帛仪虽无旧典无非敬事  郊  庙之义每年二次举行无容别议但六科遇部院大臣引马逊避既有明旨自当遵守淂旨庆贺制帛礼仪俱照旧六科道路逊避照在京一体遵行
　　○己亥巡按御史唐锜勘上十五年虏入延绥威武清平等堡奏劾镇守内外诸臣逗遛观望之罪下兵部议覆淂旨总兵官张凤革任听勘副总兵白爵降二级令戴罪立功太监张惇降一级守备戴经夺俸一年其把总等官宋鸾等行巡按御史勘明具奏
　　○辛丑升狭西按察司佥事王邦瑞为本司副使
　　○升湖广郧阳府知府钱铎为广西按察司副使整饬府江兵备
　　○户部左侍郎唐胄以老疾乞休  上以胄升任未允輙欲求逸不允
　　○补荫原任南京户部尚书王承裕次男辇为国子生
　　○  上将幸  山陵视工礼部具仪如春祭诏如拟
　　○壬寅先是虏入大同总兵官梁震御之斩首百余级获夷器驼马牛羊甚众总督侍郎周叙巡抚都御史史道以捷闻诏录其功赏震银五十两叙道各四十两俱四表里震道俱升官一级叙俟还京升用赐敕奖励其余文武诸臣赏赉有差
　　○虏入甘州大掠总督侍郎刘天和巡按御史胡守中劾镇守诸臣失机之罪诏地方失事重大各官俱当械问但见今有警总兵官姜奭姑降二级戴罪杀贼俟勘明之日处治镇守太监陈浩降一级巡抚都御史牛天麟未至任宥之其把总等官巡按御史提问如律
　　○诏建故临清州知州夏鼎祠有司春秋致祭鼎大学士言之父州民称其有德政＜锍-釒＞请建祠致祭故有是命
　　○命原任狭西都督同知刘文充总兵官镇守延绥
　　○乙巳礼部奉旨查奏文武官服色花样俱因会典不曾分载因而互用殊非法制乞严加禁约除本等品级及特赐者毋淂僣分自恣擅用蟒衣飞鱼斗牛违禁华异服色其大红纻丝纱罗惟四品以上官及在京九卿翰林院詹事府春坊司经局尚宝司光禄寺鸿胪寺五品堂上官经筵讲官其余俱青绿锦绣遇有吉礼止服布红绒褐品官花样一循品级公侯驸马伯麒麟白泽文官一品仙鹤二锦鸡三孔雀四云雁五白鹇六鹭丝七鸂＜氵鶒＞八黄鹂九鹌鹑杂职练雀风宪官用獬豸武官一品狮子三四虎豹五品熊罴六七彪八犀牛九海马淂衣麒麟者惟锦衣侍卫指挥乞严为禁约庶免僣差淂旨如拟命即出榜文晓谕
　　○丙午  驾发京师视金山建造行宫所是日宿沙河
　　○丁未  上驻跸沙河视  文皇帝行宫遗址面谕大臣复建无废前规仍宜筑城设守为久安之图礼部尚书严嵩因言沙河为  圣驾展祀  陵寝之路南北道里适均我  文皇肇建  山陵之日即建行宫于兹正统时为水所坏今遗址尚存诚宜修复而不容缓者且居庸白洋近在西北若鼎建行宫于中环以城池设官戍守宁独  车驾驻跸为便而封守慎固南护神京北卫  陵寝东可以蔽密云之冲西可以扼居庸之险联络控制居然增一北门重镇矣乞特命勋辅大臣总督其事诸所计画各饬所司分理若地属军民者即除其粮税上是其议命即日兴工
　　明世宗肃皇帝实录卷之一百九十八

明世宗肃皇帝实录卷之一百九十九
　　嘉靖十六年四月己酉朔先是礼部以  皇第三子生  上命名剪发仪注  上谓命名仪视元子当有差令再拟以闻及是尚书严嵩等言今  皇第四子生亦将及三月请一时并举乃具  上其仪一行钦天监择  皇子剪发吉日上请一
　　钦命  皇第三子  皇第四子双名该用载字行下字用土边傍字样先敕内阁拟上请  圣明简定一是日  上以命
　　皇第三子  皇第四子名告  皇祖于  太庙告  皇考于  献皇帝庙遣官分告  七庙先期太常寺备香帛脯醢酒果翰林院具祝文一是日  上以命  皇第三子  皇第四子名遣使闻于  昭圣恭安康惠慈寿皇太后  章圣慈仁康静贞寿皇太后一前期  上择内夫人之敬慎者二人使为傅姆以奉  皇子剪发是日早傅姆各抱  皇子于寝宫剪发为鬌留角如礼一是日  命皇子名  上具常服御乾清宫升座
　　皇后率康妃靖嫔各具朝服见行四拜礼毕  皇后侍立东面康妃靖嫔并中立傅姆各抱  皇子出自寝由西至殿内授  皇第三子于康妃授  皇第四子于靖嫔内赞奏曰康妃杜氏靖嫔卢氏敢用吉日祗见  皇子  上降座抚  皇第三子之首咳而赐之名康妃承旨毕左还授  皇子于傅姆立康妃后次抚  皇第四子之首咳而赐之名靖嫔承旨毕左还授
　　皇子于傅姆立靖嫔后  皇后率康妃靖嫔再四拜毕傅姆抱  皇子随各还宫一次日  上御奉天门降手敕以  皇子睿名传谕礼部行移宗人府上籍玉牒制曰可
　　○壬子  上驻跸沙河
　　○癸丑  驾还京
　　○降宁夏緫兵官左都督王效副緫兵魏时游击郑时各一级戴罪杀贼巡抚右副都御史张文魁一级调外任取左少监刘玉回京别用初奏虏临河设伏效出轻骑挑战溺伤我士马甚众军威大挫巡按御史紏举以闻兵部覆议效等丧师偾事宜从军法  上念边警未宁姑以宽治故有是命已降文魁山东左参政文魁因陈旧劳乞以原官致仕许之
　　○丙辰尚宝司卿沈锐九年考满升太常寺少卿仍掌司事
　　○诏降调兵科给事中李鹤鸣福建道御史傅凤翔各复原职初鹤鸣以考察降金坛县丞凤翔以保举太滥降徽州府推官至是吏部量叙诸迁谪官拟升凤翔主事鹤鸣知县特旨令还职
　　○己未升锦衣卫正千户王隆为本卫指挥佥事授刘英王俊王受王栾陈瓒为锦衣卫正千户俱带俸皆以其女选入掖庭故也
　　○庚申礼兵二部会廷臣议征讨安南言莫登庸有大罪十不容不讨逼逐黎譓占据国城罪一逼娶国母罪二鸩杀黎懬伪立己子罪三逼黎宁远窜罪四僣称太上皇帝罪五改元明德大正罪六设兵关隘阻拒诏使罪七暴虐无道荼毒生灵罪八阻绝贡路罪九伪置官属罪十请大发  宸断播告中外选将训兵克期致讨郑惟憭随带军门以备緫兵官咨访调用  上曰安南久不来庭法当问罪今本国奏称逆臣莫登庸篡乱阻绝贡道又僣称名号伪置官属罪恶显著可即命将出师征讨緫督等官各推选素有才望者用之调度兵粮事宜户兵二部议处以闻寻诏起原任南京刑部右侍郎胡琏为户部右侍郎升原任巡抚江西右副都御史高公韶为户部右侍郎俱兼都察院佥都御史总督粮饷琏云贵公韶两广以都督佥事管官江桓充左副总兵牛桓充右副緫兵杨鼎田茂充左参将孙继武高谊充右参将樊泰萧鼒汤庆陈伟充游击将军各领兵征讨大将候旨简用
　　○诏赐海西女直都督歹童等金素纻丝衣三百四十八袭暂准给价从各夷请也
　　○辛酉吏部议覆武定侯郭勋奏言今方有事安南请于云南广东添设右参政副使各一员广西贵州添设副使各一员云贵两广及湖广地方先年裁革首领佐贰官宜量紧要地方仍旧铨补俟大选则以才力者除授议入得旨两司官依拟添设知府并复设紧要地方官属即拣择各处有才名者更调升补不必大选内除授已乃升云南副使车纯为本省参政四川副使龚亨为广东参政莱州府知府仲选为云南副使广州府知府邹守愚为广东副使山东佥事王世瑶为贵州副使已云南澂江府知府缺吏部拟南京刑部署郎中张烈升补  上曰云南两广见今用兵方面知府俱宜选素有才力者往烈不准
　　○  上乂以兵粮未有定画令户部详议尚书梁材等言计去年及今年各盐引大约六十万有奇在云南四川者听于云南布政司上纳在福建广东者听于广东布政司上纳其分拨开中悉緫督侍郎主之角□羊京折粮广东今年七万两明年十万两听就彼存留福建五万余两广西事例银一万余两俱贮于广东布政司湖广折粮银一万二千余两正兑折银七万两江西正改兑折银一十五万两俱贮于云南布政司其随宜调发亦悉緫督侍郎主之仍行云南等六省遍谕军民令其照依开纳事例入赀受爵不论谷粟金钱各以地方远近输纳有差诏如所拟
　　○  上又谕兵部曰今日有事安南是为彼国除乱与  太宗时事体不同用兵事宜另具拟来兵部乃拟上十一事一请钦定大将所佩印名号给文武诸臣制敕符验旗牌一北人不使南征宜调两广川贵湖广福建诸汉兵并并狼苖钩刀手等土兵听緫兵参赞随宜调发仍申严军令禁止其贪货杀降一兵机进止悉听緫督参赞便宜行事其各副参三司以下俱得委用一遣科道官各二员纪验功次一统领汉土官兵宜善加抚驭激劝成功有卖放贼党潜通奸细者必罪无赦一两广之钦州思明凭祥云南之临安蒙自皆可取道进兵湏募熟请夷情者以充乡导一进兵之日严守各关隘以防奔逸一临阵有能歼夺渠魁者授以上赏其故违节制及遛逗观望者以军法从事一凡官军经住处所资用器物令地方预备一行巡抚等官会查征进事例发官银犒赏将士各令从厚一军前赏赐银牌花红叚绢等项緫兵参赞到日径自处置施行诏俱如拟乃命兵科给事中李鹤鸣福建道御史傅凤翱往两广刑科给事中马汝彰广东道御史胡时济往云贵各随军纪功
　　○兵部左侍郎潘珍上＜锍-釒＞言安南乃古交趾地历代所不臣我  太祖开国之初因其主陈氏首先归附从而抚之永乐间黎季犛者叛陈氏  太宗举义兵诛之求陈氏后不得遂郡县其地既而逆党陈简定等相继为乱征之数年乃定而黎利寻起拒命请立陈氏后  宣宗章皇帝遂弃其地予之黎利因得代立为王至黎晭不道为陈暠所杀无后而兄子黎譓不请命于朝而自立莫登庸逼之远窜胁立其弟黎懬寻又杀之而据其国是莫氏父子及陈昇皆弑逆之贼而黎宁与其父黎譓不请封入贡者亦二十年揆以春秋之法皆不免于六师之移又何必兴兵为之左右乎且其地诚不足郡县置其叛服无与中国矧今虏众滋蕃自东徂西联帐万里烽警屡报自冬迄春月无虗日而我士伍不充刍粮耗匮隐忧积患各边同然顾乃释门庭之防忽眉睫之害殚竭中国之力以远事瘴岛非计之得也臣愚以为今副参而下及督饷文臣可无遽遣各狼土兵及诸省粮运可毋遽发第敕持重有才望文武大臣二员奉征讨之命佩印符以往驻交广界土调集近地土汉官分兵番练阅稍远卫所及各省狼土兵令其各就近团练以候征调然后移檄交南声莫贼篡夺之罪必诛不赦其余胁从许其归顺有讨贼自效者一体赏录仍檄黎宁假以杀贼之权令督所部兵马候大兵入境并力进讨其武严威等亦谕使佐宁自效使一国之人合谋讨逆借我天声壮彼气势底定之功将可坐致矣  上以征讨之命已下责珍妄言令对状珍具＜锍-釒＞伏罪  上复责其不谙事体惑乱人心禠职闲住
　　○工部尚书林庭＜木昂＞等议沙河建造行宫工役重人宜申命先修  山陵大小诸臣兼理本部仍添设委司属官数人分理其事从之
　　○升江西按察司副使吴章为山东布政司参政云南楚雄府知府杨丽为狭西按察司副使河南按察司佥事骆颙为云南布政司参议刑部山东司署员外郎孙世祐为广东按察司佥事
　　○武定侯郭勋大学士李时夏言奉敕同三法司会鞫重囚当矜疑者六十八人俱免死戍边勋等因言南京及各省南北直隶重囚一体降敕令各该法司并各抚按官虗心鞫审具招奏请定夺以广  皇上恤刑之意  上从之
　　○癸亥诏增修内阁  上以内阁规制未备命太监高忠率官匠诣阁相计修造事宜乃与大学士李时等议以文渊阁之中一间恭设御座旁四间各相间隔而开户于南以为阁臣办事之所阁东诰敕房内装为小楼以贮书籍阁西制敕房南面隙地添造卷棚三间以容各官书办于是阁制视前称完美矣
　　○南京吏部尚书湛若水引年乞休不允
　　○吏部左侍郎兼翰林院学士谢丕言臣母陆氏蒙旌表节妇封太淑人以就餋卒于京乞赐恩恤  上念丕日侍讲读准赐祭葬并祭其父又嘉母节更给钞三千锭令驰驿归
　　○夜月食
　　○乙丑升云南按察使吴铠为都察院右佥都御史巡抚宁夏
　　○荫死事江西巡抚右副都御史孙燧孙镆为国子生以先三品考满也
　　○  上谕礼部朕荷  天庥赐生元子生母昭嫔王氏宜有进加以示宠异取今月二十三日告于  皇祖  列圣  皇考遣使持节以金册金印进封为贵妃第四子生母靖嫔卢氏进封为靖妃又列衔锦衣卫正千户英女刘氏补封为淑嫔俊女王氏为宜嫔受女王氏为徽嫔娈女王氏为裕嫔瓒女陈氏为雍嫔具仪以闻礼部具上仪注如前册妃嫔礼因请次日  上御奉天门文武百官各具吉服鸿胪寺官致词称贺诏曰可
　　○丁卯提督两广军务兵部左侍郎潘旦奏安南之乱自陈暠害其主黎睭暠诛而子昇据有谅山之地莫登庸初拥立黎譓既而逼迁海上遂据清都终假逊位之名以成夺国之计今陈昇又为莫登庸所图国内疆大之土大约黎氏仅得存十二莫氏已据十八矣朝廷方遣使问罪而登庸随有求贡之文夫夷狄禽兽本无人伦律以中国之法皆非所宜立若处之以夷狄之道则元昊可爵不义可侯而黎利可生也彼此分争兵革未已皆欲假天朝名号以为之主伏望敕下礼兵二部从长议覆容臣等戒严观变以待彼国之自定此古帝王治以不治之法也于是礼部尚书严嵩兵部尚书张瓒等覆言安南实我国荒服之国其奉藩称臣朝贡惟谨比之北虏西戎不同莫登庸逐君弑主专制夺国情罪显著且安南为我  祖宗封国懬焉得而授之逆庸逆庸焉得而受之于懬若谓夷狄之国素无人伦谓元昊可王不义可侯使又有如逆庸者弑君夺国上表请封则国家又将何以处之若谓彼此纷争兵革未已姑一切置之不问则不免长乱纵奸又失黎宁所以求救之意今輙引子密元昊二事为证事理不伦非所以服夷奸而崇国体也且黎宁尚在清都差人告变志图恢复今却称本国俱已平定上表求贡尤属隐蔽洪武年安南遣使称贡  太祖高皇帝曰安南篡弑不许来贡今逆庸求贡遽难准从宜行提督巡抚总兵等官详审逆顺相机抚剿遵奉前旨酌处施行庶  皇上兴灭继绝之仁诛残去暴之义两得之矣部覆上  上从部议命提督官如前旨行事
　　○己巳大同自二月中牛心山之捷虏众盘驻近边伺隙报复时守臣又以  圣驾  陵祀戒严督緫兵梁震部分诸将兵各路按伏至二十八日遇虏骑数千于宣宁湾破之斩首九十六级□三月八日复破其数百骑于红崖儿斩首八级各夺获甚众总督侍郎周叙以闻  上嘉诸臣一月屡捷斩获功多升周叙右都御史兼兵部左侍郎史道右副都御史荫梁震一子本卫百户各赏银五十两纻丝四表里升副緫兵郝镗等十人一级赏银三十两二表里巡按御史桑乔督饷主事高翀各二十两一表里查盘给事中吴应祥等八人十两一表里升赏奏捷人优恤被伤官军余功罪令御史核奏
　　○庚午以建造行宫免  康陵庄地并昌平州民地粮草均徭
○辛未  上御奉天殿遣武定侯郭勋等为正使持节大学士李时等为副使捧印册封贵妃靖妃裕嫔淑嫔徽嫔雍嫔其贵妃册曰朕茂膺  天眷灵承  祖德锡以元子作我邦储  宗社之休无疆惟始室家之庆浚发自今惟是震器之攸归实藉坤元之载育咨尔昭嫔王氏懿性夙成柔仪可度贞明俨日敦厚承天钟扶舆之粹精祥开震夙协燕禖之祷祀祚启昌闳肆惟锡羡之隆宜示宠章之异载扬缛典允属嘉辰兹特遣使持节册封尔为贵妃锡之金印于戏名超嫔御晋升品序之荣位正元良荐迓封称之峻尔其益持恭慎克嗣徽音内宣翊赞之勤上奉神灵之统钦予嘉命尔惟勖哉靖妃册曰王室六寝崇建妇官天极四星垂著妃象朕敷求淑质助穆宸闱肆延胤嗣之祥茂衍邦家之庆咨尔靖嫔卢氏懿和率履庄静有仪密膺妙选以侍朕躬克懋交修而端阃范顷者笃生嗣子衍我宗潢式蕃麟趾之祯足稔关睢之德宜加优宠用示殊恩兹特封尔为靖妃尔尚恪遵内训懋执妇功迓繁祉于方来基景命之有仆钦哉裕嫔册曰王化之兴始于闺门家齐之效形于国治肆坤仪之得辅斯内政之有光咨尔王氏蕴淑德于夙成膺妙简于宫掖茂著勤劳之誉允为恭阃之良用率仪章式贻崇异兹特封尔为裕嫔锡之册命尔其愈加警惕益励祗勤用敦事上之诚无失守恒之义永言佩服光我训词钦哉宜嫔王氏淑嫔刘氏徽嫔王氏雍嫔陈氏文俱同
　　○起用原任户部左侍郎叶相巡抚顺天右佥都御史戴时宗工科都给事中戴儒给事中杨士允兵部武选司主事郑晓狭西布政司右参政黄卿江西右参政应大猷狭西苑马寺少卿端廷赦浙江按察司副使王□□冥直隶太平府知府张瑶从吏部奉诏推举也
　　○壬申以册封妃嫔礼成  上御奉天门文武百官致词称贺
　　○御史游居敬论劾南京吏部尚书湛若水学术偏诐志行邪伪乞赐罢黜仍禁约故兵部尚书王守仁及若水所著书并毁门人所创书院戒在学生徒毌远出从游致妨本业＜锍-釒＞下吏部覆言若水尝潜心经学希迹古人其学未可尽非诸所论著容有意见不同然于经传多所发明但从游者日众间有不类因而为奸故居敬以为言惟书院名额似乖典制相应毁改  上曰若水已有旨谕留书院不奉明旨私自创建令有司改毁自今再有私劫者巡按御史参奏
　　○甲戌先是六科缺给事中诏量简数人以充吏部拟授行人刘光文于户科方任刑科中书舍人王梴兵科知县路天亨礼科刘塾兵科推官张鈇刑科王继芳南京工科  上不许命改光文等别用员缺不必选补
　　○乙亥选授行人陈储秀陈让李完杨勉学贾准包节姚虞知县董珆冉崇礼等俱试监察御史
　　○革太仓等仓各经历悬带牙牌从提督尚书李廷相议也
　　○丙子以都察院右副都御史黄臣三年考满荫其子在为国子生
　　明世宗肃皇帝实录卷之一百九十九


明世宗肃皇帝实录卷之二百
　　嘉靖十六年五月己卯朔  上命皇第三子名载元□土第四子名载圳  上亲告  太庙遣公张瑢伯陈鏸辅臣夏言尚书顾鼎臣许赞严嵩张瓒祭告  七庙侯郭勋祭告  献皇帝庙令宗人府登籍玉牒
　　○庚辰以大祭  方泽遣英国公张溶告请  太祖配神于  太庙
　　○复设狭西潼关兵备副使
　　○建造清宁宫膳房端敬殿圣济殿御食馆元辉殿方殿省愆居理办房并内神厨门工俱完
　　○遣太常寺典簿黄裳往江西烧造  长陵等陵白磁盘爵祭器
　　○壬午升左春坊左谕德掌南京翰林院事王教为国子监祭酒
　　○癸未夏至大祭  地于  方泽命英国公张溶武定侯郭勋宣城伯卫錞大学士夏言分献
　　○改天津兵备副使敖英为四川按察司副使
　　○乙酉  孝宗敬皇帝忌辰  奉先殿行祭礼遣西宁侯宋良臣祭  泰陵
　　○丙戌升河南右参议张问行为狭西潼关兵备副使福建按察使郭持平为山西布政使司右布政使
　　○丁亥起复右都御史毛伯温到京  上命即日到任管事侯征讨安南之命伯温因条陈议处安南六事一曰正名安南不庭皆由莫登庸篡逆命将出师为讨贼也宜先移檄省谕胁从者许其投首有能斩贼者一体升赏若贼首来降臣等即当奏闻区处待以不死如昏迷不悛必尽戮无赦伏乞明载敕中容臣等奉行二曰用兵广西田州思恩泗城左右江等处及湖广永顺保靖四川酉阳等处土兵皆骁勇可用恐所过地方骚扰宜责各守巡官统领禁戢之两广总督都御史责任重大宜简用硕臣以图共济云南各府土兵必得黔国公印牌方能调用既调之后责副总兵以统布巡抚都御史以赞理广东江西浙江福建等处官兵不可泛调宜听臣选摘贵州总兵李璋广西副总兵张经参将沈希仪皆谋勇素著宜听委用广西由凭祥州入界首关经卜邻站濮上站过富浪江即东关矣广东由钦州一日至永安云南由蒙自县两日可至莲花滩三道刻期并进期在讨贼戒勿妄杀今日将士以先入安南擒斩贼首为奇功若故纵真贼及妄杀无辜者以军法重治其论功赏格宜敕本兵预定三曰用人乞敕兵部选才干部属官二员随军赞画酌取旗牌参随官舍天文阴阳通事医卜若干名以备委用其各省三司及府州县正佐官员听臣临时取用四曰理财乞敕户部通行各省布政司凡徵完京折未解者福建浙江江西两广则输广西南宁府贵州湖广四川则输云南临安府各省督饷官及今秋熟买米贮仓其嘉靖十六年江西湖广兑军粮米预行扣留若干改运南宁府仍查纳粟事例并开中两淮盐课及发太仓银两通算得四百万庶可舒目前之急五曰明赏罚法曰赏不喻时罚不迁刻军中之赏小者金帛大者官爵宜敕吏兵二部将文武职官劄付给臣若干即于军中拜官升赏至于有罪酌量轻重必罚无宥六曰一事体即今三路进兵官属将士数多若号令不一何以克济凡文移通行各宜同心协力纪验之时微功必录毋得自分彼此各持所见致误军机违者听臣参奏＜锍-釒＞上  上曰览卿条奏具见经略俱依拟行提督两广侍郎潘旦取回南京佐理部事即推才识相宜者往代已而兵部覆伯温＜锍-釒＞请敕一道令伯温宣布朝廷恩威通谕彼国其赏格有能出奇奋勇先破安南国城者赏银三千两升五级擒斩贼首莫登庸父子者如之擒斩有名逆党者赏五百两升三级临阵奋勇劳绩可嘉者俱听总督参赞官从宜酌赏安南人内附有功者赏亦如之宜令吏部选才干官二员填注本部职方主事衔随军赞画转饷之需户部宜为请发吏部查处文职劄付本部印给武职劄付各一百纸于军前从宜升赏总督参赞职司阃外用兵进止悉听便宜除两广云南总兵总督有事计议而行其余副参以下及抚镇三司等官俱听节制三司以下官听从委任毋得推避  上曰安南久不来庭义当兴师问罪近据黎宁奏称莫登庸篡逆阻绝朝贡未审真伪且令地方官员从宜抚剿提督两广侍郎巡抚云南都御史并各总兵官俱另写敕给之毛伯温令在院管事督饷纪功等官俱暂停止
　　○淮王祐揆薨遣临淮侯李庭竹致祭命有司营葬如例
　　○戊子致仕大学士张孚敬上＜锍-釒＞问安又贺  九庙成及  皇第三子生  上优诏答之仍谕以疾可一来见以慰朕思
　　○孚敬又奏谢敕建宝纶楼得旨楼令有司拨人看守毋致损坏
</div>
    <div class="pagination">
<a href="明实录世宗实录_page375.html">上一页</a><span>...</span><a href="明实录世宗实录_page371.html">371</a><a href="明实录世宗实录_page372.html">372</a><a href="明实录世宗实录_page373.html">373</a><a href="明实录世宗实录_page374.html">374</a><a href="明实录世宗实录_page375.html">375</a><span class="current-page">376</span><a href="明实录世宗实录_page377.html">377</a><a href="明实录世宗实录_page378.html">378</a><a href="明实录世宗实录_page379.html">379</a><a href="明实录世宗实录_page380.html">380</a><a href="明实录世宗实录_page381.html">381</a><span>...</span><a href="明实录世宗实录_page377.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
