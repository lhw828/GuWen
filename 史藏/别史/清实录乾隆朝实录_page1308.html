<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1308 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1308 页/共 1860 页</h1>
    <div class="content">○壬寅。军机大臣议覆、署云贵总督觉罗图思德奏称、永昌府属龙陵、腾越、二厅州。接壤缅境。腾越控制八关。龙陵路通宛顶。均属重地。向例、每年秋防。于通省各标、镇、协、营内调兵四千五百。分拨巡防。春深瘴发。留兵二千五百。移驻曩宋、龙陵二处。余二千名、彻回本营窃思各路调兵。所费既繁。且该兵丁等、往返跋涉心悬两地。莫若量移腹内之兵。携家常驻尤于边地有益。并条列移驻营制。一、永顺镇旧设镇将备弁等、共四十员。请全数移驻腾越。改为腾越镇。其额设兵丁。除腾越原设兵一千五百外。再于永顺镇标、裁拨兵一千五百共足三千名。以备分派曩宋以外各关隘防守。一腾越原设将、备千、把、共十九员。请全行移驻龙陵。改为龙陵协其额设马步兵。除龙陵原设兵六百外。再于永顺镇标、裁拨兵八百四十。提标裁拨六十。共足一千五百名。以备分派三台山一带防守。一、永顺镇既移驻腾越。应另拨兵移驻。查楚姚协、设有督、抚、提、标重兵分布。毋庸设协。所有该协将、备千把、共二十八员。全移永昌府城。其马步兵一千五百酌留八百。作为楚雄营兵额。余兵七百名。再于督标、裁拨兵四百。抚标八十。提标二百八十。鹤丽镇、三百四十。昭通镇二百共足二千名之数。移驻永昌。改为永昌协一楚姚协既移永昌。楚雄府城。应改设专营。请将龙陵营旧设游、备、千、把移驻楚雄。改隶楚雄营管辖。裁协兵八百名。归提标统辖均应如所请行。至新改之永昌协。应否并隶新设之腾越镇管辖。抑归提标统辖之处。未据声明。应令该抚查明。又称腾越、龙陵、永昌、各镇协。移驻将弁、及兵六千五百名。每岁出防四千五百。尚余兵二千足资控御。如届秋深应听该督率同提镇。酌拨各关隘分防。其兵丁就近调拨并请照土练出防之例。每日给米一升。折银二分亦应如所请行。得旨、依议速行。　　

○癸卯。大学士伯两广总督李侍尧奏、广州省城东北一带。于六月二十三、四、连日大雨平地水深数尺。八旗兵丁。居处洼下者。积水尤深。所有堆拨住房、租房马厩、多被水浸。修理此项房屋。本有动用公款。现在分别查明。报部查兵众住房倒塌者、共五百八十九户。兵丁眷口无依。暂令各依亲戚权住。此内稍有力量者尚能自行办理。其实无力者、若非官为筹办必致失所查八旗汉军。有支借差遣官兵马价银一万两。请将此项银两。每户、借给修理银三两。通计需银一千七百六十七两。请分为二年。于各兵名下扣还。得旨、一半赏给一半坐扣。甲辰。谕军机大臣曰、熊学鹏奏、据太平府禀报安南送星厂、有内地民人张德裕李乔光、在彼生嫌械斗闻有夷官带兵。并经督臣李侍尧、知会此事。现在加紧查办等语。此案前据李侍尧奏到业经传谕该督。将如何设法禁防之处。确查妥办矣。内地民人。擅越外夷地界。呼朋引类。日积日多。其始不过趋觅微利。久之滋衅生事。无所不至。最为边境之患。从前任其往来。毫无限制原属历任地方官、办理不善所致即如滇省腾越等处。与缅匪接壤向听商贩往来。以致奸民尹士宾、李万全等辈。潜留该处。转为缅逆所用。暗通消息不可不引以为戒。安南久奉正朔。诚心向化。固与蛮陬逆匪不同。然抚驭外夷凡事当豫防其渐粤西与安南接壤。近边游手之辈出入自由。恬不为怪亦由向无禁约之故。自当立法严防。俾无窜越。除从前往安南之人在外已久。毋庸追办外嗣后凡一应商民。概不许其擅越边境贸易以弭患于未然。盖内地百姓。不过图便寻觅蝇头并非必须取给于外国。若安南地方。或有仰藉中国货物。原不妨准其来至边界与内地民人彼此交易。但须酌定通市日期派官在彼弹压稽查。毋许滋事既可俯顺夷情。不改通商之例并可杜绝奸宄。永严中外之防。是在该督抚不动声色悉心措置。切勿因循玩忽视为具文。亦不得稍涉张皇致滋纷扰李侍尧、并当行文安南国王。谕以该国服事天朝最为恭顺是以向来商民出口贸易以济该国之用原所不禁第此辈无知之徒。往往不安本分。藉端构衅。转不免在外生事。本阁部院现已饬禁内地民人。不许仍前擅越边境。并酌于关口适中之地。仍听内外民人。在彼交易商货。该国王酌定日期。豫行呈报本阁部院酌定每月通市日期。即令彼此商民赍货会集该处市易。中国仍派官在彼。弹压稽查事毕、即仍令百姓入口。毋许潜留滋事。在该国需用货物。仍可照旧流通。而内地奸民。不能潜越骩法。于该国更有裨益等因。如此明切谕知。使晓然天朝立法周详。实为利庇属国起见。自必益知感戴。方为妥善著传谕李侍尧、会同熊学鹏、妥协熟商。善为经理。仍将如何筹办之处。即行覆奏。寻奏、安南僻处遐荒。不无仰藉内地货物。是以恩准定地互市。原为俯顺夷情起见。但查该国货物。海道久通。毋须再于边关交易。现将臣李侍尧己意、行文该国王彼似无可藉口。但奸民贪利。恐尚不免偷越出口。必须明定章程。责成地方官。严地稽察。请嗣后再有偷出口隘。究明由何关口。将专管文武该管上司。照例参处督察不力之道员、将领一并严参。偷越出口之人一名、至五名、罚俸一年。六名以上降一级留任。十名以上降一级调用。庶各员自顾考成不敢玩纵。下部议行。　　

○乙巳。谕军机大臣等、据吴嗣爵奏、查勘河工情形一摺。内称瓜州城外回澜坝、及大庄等处。从前抛填碎石抵御江潮。现在石块拥护埽根。甚为稳固。毋庸再为添办等语。此项碎石工程。前经谕询高晋、查其是否有益。据覆奏、每岁抛填碎石。藉以拥护城根相沿已久。是以仍听其照旧办理。今吴嗣爵以埽根稳固。已有成效。请嗣后毋庸添办。不知何所见而云然。或系未悉从前立法之由。遂欲省工惜费。轻易更张。万一停止之后江潮复有冲啮。渐致侵及城根又不免将来之另办。是每年所省者少而日后所费者大。殊为非计。著传谕高晋、将此项抛填碎石工程。详加察核。每岁有无开销。于瓜洲城岸。有无裨益。及是否可停并应照旧办理之处。逐一查明。据实覆奏。并谕令吴嗣爵知之。寻奏、查抛填碎石工段。亦不止回澜坝一处。如江安坝、查子港、大庄、盖坝等处。均有碎石工程。数年以来。俱系汇入库贮办理。并不另议钱粮。上年及本年、江水安澜。各工稳固。是以未曾添办碎石工程。原非长行停止。河臣吴嗣爵、验看埽根稳固。故云毋庸添办末将嗣后仍须照旧办理之处。分晰声明。臣赴工防汛。亲勘各坝抛填碎石处所。一律稳固。第江岸坍涨靡常。设有坍塌。下埽必多糜费且不能坚固。惟碎石之工。历来有效。今若不添办。恐江潮冲啮。侵及民庐。转致多费。则碎石工程。自不便议停。报闻。　　

○又谕、据嘉谟等奏、重运漕船全过台庄等因一摺。似仍以运河水小为言。今春湖河水势。较上年为旺。粮艘并未稽迟。现据嘉谟等奏、各帮已全数入台庄境。愈可资灌塘之益。昨姚立德奏、刻下闸河水势充裕。俟尾帮进台庄后。即闭闸平溜。行走更可迅速等语。是八闸现亦无虞阻滞。惟是微湖蓄水。最关紧要。前据姚立德奏、本年微湖因济运日久。底水止存七尺余寸。俟全过韩庄。即速堵闭其济宁上下各湖。亦消落二三寸不等。如遇汶泗水发。亦当次第收蓄等语。所筹颇为得要。目下帮船陆续出闸。正当趁伏秋雨水较盛之时。将微山等湖、多为潴纳。以济来年春运。著传谕姚立德、豫行详悉筹办。妥为经理。仍将办理情形覆奏。并谕嘉谟知之。寻奏济宁州一带。于七月初十前、连日得雨。各河长水数尺。现在漕艘尚未出境。不便全收入湖。今尾帮已过韩庄即堵湖口闸坝。微山湖水不使外洩俟尾帮趱出临清。将蜀山马踏、南旺等湖。临汶、临运各斗门闸悉行开放。俾汶泗之水随长、随收入微山湖。以济来年重运。得旨览奏俱悉。　　

○又谕、贼人此时守拒益坚。不过因距巢甚近。自护其死无足为异。现在各处败回之贼。退聚一处。又无积粮可恃。势必不能经久。今明亮等奏、拟从石真噶山腿、乘虚进击亦是一策。至军营因雨稍阻。亦无足虑。六月本大雨时行之候。向来番地情形。秋令雨水较少明日已入新秋。天气高爽。晴霁必多。自可克期奏绩。将军等毋负朕悬望。　　

○广西巡抚、熊学鹏疏报、乾隆三十九年。永康、迁江、天保、归顺奉议、五州县。开恳水旱田、一十五顷八十八亩有奇。又下则田、四顷六十七亩有奇。　　

○是月。直隶总督周元理议覆、据仓场侍郎富察善奏称、京通仓米。除本年额支外。尚敷二年支放。嗣后请停各省截漕。如遇偏灾赈粜。即动常平仓谷。或照例银米兼赈等语。实为慎重太仓起见。计每岁漕粮全行抵通。除支放外、原有赢余。渐可益臻充裕。应如所奏行。至所称动拨地丁银、每年委员赴奉天。采买粟米十万石。由海运赴天津北仓。一半运京平粜一半拨贮沿河州县备用。如积至数年。并无需用。酌量平粜等语。查从前直隶歉收年分。屡经委员赴奉天采买由海运津。拨补仓储。以资借粜后因本省买米较易。是以停止海运查奉天米价。比前较昂若再加运费恐逾部定每石七钱之价。且海洋风信无定亦难岁以为常。不如就近采买。较部价或有节省。嗣后有必须赴奉天买补之处。先行咨询奉天粮价遇价值贱时。臣即奏明委员前往采办至如市粮小有缺乏。即动拨京仓米石为数有限谅于太仓、亦并无盈绌。所有奉天米石定以常年采办之处。无庸议。得旨、所议是。依议。　　

○江西巡抚海成奏、遵旨审讯王作梁、即王元栋又名坤治、南昌人粗知文墨。伊胞兄王才宗在安庆省城开翠花店。去年五月。王作梁往兄店学业。七月间、王才宗回籍置货。命伊看店。八月中旬夜半。忽然心迷。出外叫号。称神说梦。地邻将伊锁锢。值王才宗自籍回皖。即行收店带回。复至九江府城开店。其母何氏将王作梁关锁空屋。今年三月内、该犯在房内写信四封。并作一包。写明寄金懋明等。又检小石封置一篓。裂锁逸出。至船行托冯盛明、交船户吴坤、带寄安庆。嗣经金懋明接字首报。臣即委员搜查该犯家中。并无逆迹。询之邻族人等。佥称王作梁、疯病常发。严诘书内所开、在江西之张正顺等十三人。供词颠倒荒唐。并无仇害。亦无邪教煽惑讹钱情事。至写安徽裴布政、心意不坚、降罚速香三千之语细加研讯。据供曾走过安徽布政衙门。见告示有裴姓。是以知为裴布政。因其祈雨不下。心意不坚。故要罚伊。系神道向伊说知。因签经上有心意不坚罚香三千之语。是以照写。又诘以裴是巡抚。何以说是布政。坚称是布政。再四究诘。语言颠倒。全无伦次。疯邪无疑。但该犯书符写怪。妄称年号。不法已极未便因疯曲贷。请照大逆律办理。犯兄王才宗、应缘坐斩决。其牵连多人。实系疯攀。应毋庸议。下三法司核拟。寻奏入。得旨、王作梁、著即凌迟处死。其缘坐之王才宗、著从宽改为应斩监候。秋后处决。　　

○定西将军尚书阿桂、四川总督富勒浑、督理粮饷前任四川总督刘秉恬等奏、臣等遵旨、将各站挽运情形公议。查鄂宝所奏、请裁北路各站。固不无节省。但从前西北两路军粮。一由楸砥。一由卓克采。今将卓克采运道停止。归并大板昭一路。设遇山水陡发。难保无误。若从卓克采、大板昭、两路运供。即有一路阻碍一路仍可遄行。所有富勒浑、刘秉恬、请留卓克采等十三站。由腊觉沟、孟拜拉、汇入西路转输之处。自应如此筹办。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百八十五

大清高宗法天隆运至诚先觉体元立极敷文奋武孝慈神圣纯皇帝实录卷之九百八十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十年。乙未。秋。七月。丙午朔。享太庙。遣理郡王弘＜?日为＞恭代行礼。　　

○谕、行在户部议驳嘉谟奏请缓交余米一摺。自属照例核办。但念该丁等、一年并交两年之项。未免稍觉拮据。著将未经抵坝之江浙各帮。本年应交三升八合余米。准其先交一半。其余著加恩、缓至次年一并带交。以示体恤。嗣后不得援以为例。该部即遵谕行。　　

○丁未。上奉皇太后幸卷阿胜境。侍早晚膳。　　

○戊申。谕军机大臣等、据高朴等奏、查审义宁更换乳牛、冒支口分一案。现在查审。其牛吏喜德。告假回京、冒领钱粮一案。讯据喜德供、自乾隆三十五年五月告假进京。钱粮银两。系前任员外郎保成、每季令已故院户周建善、带京给我等语。现已咨明舒赫德、将保成查拏革职。就近交刑部审办等语。此案既始于保成。自应将其徇情舞弊缘由。严切根究。但案犯俱在马兰镇。恐交部审讯。无人质证。易致狡展。著传谕舒赫德、即将告休员外郎保成、查拏革职委员解交高朴。并案严审定拟具奏。高朴摺、并著钞寄舒赫德阅看。　　

○又谕曰、高朴等、奏义宁更换乳牛、冒支口分、转卖分肥一案。现在严加鞫讯等语。自应严切根究。务令水落石出。至此项备用乳牛。自有定数。今藉名更换者。至十六只之多。其现存牛只。谅仍不少。似系原定额数过滥。致承办劣员。得以任意侵肥。著高朴、即速严讯偷冒确情、按律定拟。并查明实需乳牛若干、备用若干、一并具奏。至喜德告假进京。事在乾隆三十五年。其串通冒领。系前任员外郎保成任内之事。自应从保成切实根究。若仅将保成交刑部审办。恐其在京因无质证。或致狡展。现已传谕大学士舒赫德、将保成革职、解交高朴并案讯究。至喜德告假冒领。既始自三十五年。弊混至今。其历年该管之贝子公、及总管内务府大臣等、均有应得处分。即满斗亦在彼两三年。此次虽伊查出参奏。其前此之漫无觉察。亦难辞咎、并著高朴一并查参。请交各该衙门分别议处。将此传谕知之。　　

○江苏巡抚萨载疏报、靖江县、乾隆三十九年分。新涨田一顷三十一亩有奇。豁除水冲田八顷六亩有奇额赋。　　

○豁免湖南漕船遭风漂没米九百十一石有奇。并淹毙水手王志、赏恤如例。　　

○己酉。谕军机大臣等、兵部参奏、候选卫千总法保、年已六十八岁。而投供单内。止开五十三岁。希图朦混。请将法保革职等语。法保、著革职但该员少报年纪。至十余岁之多。其衰老情形。无难一望而知。该员在部投供。谅非一次。该堂司等官、何以漫无觉察。直至旗咨到部。始为参奏耶。著传谕兵部堂官、将法保投供时。因何未经看出缘由。据实回奏。寻奏、投供时、未经看出。系不留心所致。除请交部察议外。查赴选人员。向赍本籍文结送部。其中少报年岁。在所不免。请嗣后在部投供之外省候选营卫各员弁。兵部司官、将文结年貌察核。如有虚捏。呈堂据实参奏。其八旗在部候选之员弁。近在同城。本旗文结。尤易咨取。请嗣后将履历先行送部。以便于投供时核对。如有隐匿年岁。将该员及本旗出结之员。从重参处。报闻。　　

○庚戌。上诣皇太后行宫问安　　

○谕、据阿桂等奏、讯据脱出之刘均祥供称、系甘肃兵前往四川军营。充当德尔森保亲随。在木果木后山防守。贼众前来冲突。德尔森保被围。尚射贼五六名。又有一贼拉伊马尾。德尔森保仅余一矢。仍将此贼射死。后被贼枪伤咽喉。旋即坠马。被贼众砍死。经伊亲见等语。前因德尔森保、系特派驻防木果木后山之人。所守山梁、被贼夺去。以致将军大营溃乱。情罪重大。且贼人冲突之时。究不知伊作何下落。恐系被贼擒获。是以将伊子、俱拏交刑部监禁。今览刘均祥供词。德尔森保于溃乱之际。打仗阵亡属实。德尔森保、如果失陷紧要地方。又不奋勇打仗。纵捐躯亦不足蔽辜。即将伊子一并治罪。亦属当然。今伊打仗阵亡属实。其罪止于失陷地方。不过停其议恤。尚不至将伊子一并治罪著加恩将刑部监禁德尔森保之子。即行释放伊等既属无罪之人。所有应当差使。著交该旗大臣照闲散满洲例一体挑取行走。朕办理庶务。一秉大公。功罪皆由人自取。即如德尔森保、前此失陷地方。情罪重大。身死又不分明。即将伊子监禁。今既阵亡属实。不至将伊子一并治罪。即施恩宽免。毫无偏倚。将此交将军阿桂、通行晓谕军营官员兵丁外。并著通谕八旗知之。　　

○谕军机大臣等、据阿桂等参奏、图思德将应行立即正法之逃兵王天惠援照自首旧例。枷责发落。取巧沽名。殊属舛谬。请将图思德、及审办之王太岳、永慧、明安、并军需局官员等。一并交部严加议处等语。所奏甚是。已交该部速议具奏矣。征兵在伍脱逃。情罪最为可恶。拏获之日。即应立正典刑。以示惩儆。历来无不如此办理。即图思德擢任封疆以来。办理此等案件。亦非一次。何独于该犯王天惠脱逃、乃援远年从不引用之律。曲为宽贷。实出情理之外。著将阿桂参摺、钞寄图思德阅看。令其明白回奏。　　

○定西将军尚书阿桂、定边右副将军尚书公丰昇额、参赞大臣内大臣都统海兰察、副都统额森特奏、臣等派兵力攻巴占寨、第八九峰碉卡。贼众悉力抗拒。不能前进。因暂彻兵。查巴占为勒乌围门户故贼众坚守此山梁。为舍死护巢之计。臣拟于次日五更进攻。以期必克。谕军机大臣等、巴占一道山梁。实系勒乌围紧要门户。贼人于此舍死护巢。或恐猝难得手。前此阿桂曾奏、若从沿河直上攻占。亦属可办。但河西沙尔尼沟一带碉寨。明亮处尚未扫除。若攻得沙尔尼、即可于河东攻抢巴克图仰木半山碉卡。亦能截出第八九峰之后。直压贼巢等语。似亦系进攻捷径。何以尚未见如此办理。想因明亮未能攻至河沿之故。今阿桂一路。屡攻巴占未克。若不另办分剿。徒致耽延时日。阿桂此时、若已攻克巴占。则勒乌围可席卷而得自属甚善。否则派兵数千。令海兰察丰昇额、带领。往助明亮。将沙尔尼一带碉卡。尽行攻克。亦可合阿桂沿河进捣贼巢之计。较为便捷。著即速妥酌而行。　　

○又谕、前据投番供、索诺木住甲杂官寨。阅图内地形。甲杂通吉地一路。现据供称、索诺木搬回噶喇依。贼酋往来无常。正为将来脱逃地步。其逃窜必不能离此一路。因思吉地、惟有副都统永平、及道衔李本、在彼驻守。虽曾盘得逆酋遣赴西藏之喇嘛等解营。但喇嘛等同行不过四人。无难缉获。若索诺木欲从此路脱走。其随行之贼必多且必携能打仗者以自卫。妄冀遇见官兵。尽力冲出。现在吉地兵数无多。永平、李本、亦尚不足堵御。竟当令舒常带兵四五百、往彼驻劄　　

○壬子。谕曰、郝硕奏、据雪山根站员具报、崇庆州两次拨往北路换班站夫。共四百余名。到站后、俱陆续逃散。现止存夫八十余名。由该州原拨时。并未认真取保押差所致。除禀知文绶查办外。请将逃夫沿途所支口粮。著落崇庆州赔补。并请将该州交部议处等语。所办甚是。著交文绶、查明崇庆州知州、现系何人。即行据实参奏、交部严加议处。并查明逃夫沿途所支口粮。著落该州、照数赔补。以示惩儆寻奏查原派之员。系署崇庆州事候补知州潘成栋。例有处分。至沿途支领口粮。请照例将未到站之逃夫。著落如数赔补。得旨、该部严察议奏。　　

○谕军机大臣曰、傅良等奏、八旗马厂地内。酌将余地四百八十顷。交地方官、招民垦种升科。以作兵丁红白赏恤之需一摺。事属可行。已批交该部议奏矣。此项牧厂。当官兵移驻新疆之后。即有空闲。彼时早应查办。何以直至今日、始行具奏。傅良到任不久。于该处情形。未必即能周知。想毕沅言及。是以会衔奏办。前任将军福僧阿、在西安数年。何竟置之不问。抑或毕沅曾向福僧阿商及此事、福僧阿不愿办理耶。著毕沅于奏事之便、据实覆奏。寻奏、傅良到任。臣与之商酌。竟见相同至福僧阿在任时。臣曾商及马厂。伊恐将来添驻官兵。需厂牧马。因迁延未办。批、是人原不晓事　　

○户部议覆、湖北巡抚陈辉祖奏称、武昌等卫所、清出典卖屯田请加津赡运。查典卖屯田与受各户。均应照例办理。特以典卖者、未必尽系现运之丁。执业者亦恐非起首承买之户。从重加津。免其彻田归运。则私相授受者知戒。而仍不至失业。向后典卖之弊可除。应如所奏。从之。　　

○癸丑上奉皇太后幸卷阿胜境。侍早晚膳。　　

○甲寅。谕军机大臣等、据熊学鹏奏、峝嶐隘有安南厂徒拥入。共三百二十名。称系内地广东民人。在送星厂佣工度日。今因厂众星散。奔回逃生。形同乞丐。现在派委知府赵由俶、分起解送东省。听李侍尧审办等语。所办尚好。已于摺内批示。此等游手无藉之徒。擅越外夷地界。日积日多。最易滋生衅端。为患边境。前据李侍尧、熊学鹏、先后奏报安南送星厂。有内地民人张德裕等、在彼械斗并有夷官带兵之事。已屡谕该督抚等、会同商办。设法禁防。毋许再有窜越。并酌定贸易章程。明切晓谕该国、以期妥善此次峝嶐隘逃回之人。俱系该处厂徒。多至三百余人。实由从前办理不善所致。既据熊学鹏、委员押赴粤东审办。著传谕李侍尧、即行切实查讯。此内如讯有张德裕、李乔光等、起衅滋事之犯。另行按律办理。若果系无处觅食、奔回内地之人。讯无别项为匪情节。自当分别安插。但此等不安本分之人。若仍留于两粤。日久故智复萌。仍难保其不再外窜生事。莫若分起发往乌噜木齐等处。令其屯种营生。较为两便。并著李侍尧、晓谕各犯。以尔等原系游手无业贫民。难资糊口。今发往新疆种地。各有沃壤耕获谋生。便得安居乐业。务须安静守法。以副优恤之仁。倘中途及到配后。敢有脱逃等事。立即擒拏到案。照发遣新疆人犯在逃之例。于拏获处。即行正法。各宜凛遵。勿自取死庶众犯共知儆戒。仍即通知经由各省督抚。令其拨兵护送。勿致生事将此由四百里谕李侍尧遵照办理并于办毕时覆奏。熊学鹏摺、钞寄李侍尧阅看亦谕熊学鹏知之。　　

○又谕、据刑部员外郎塔琦奏查审锦县陈自发店内客民康福等、被窃银钱等物一案。事主于二月呈报。该县阿清阿、先委典史、会同旗员、勘验取供。该县于三月初覆勘。乃并未将陈自发等、有无偷窃夥窃之处。详细研鞫。迨该府尹批饬确审。始于四五月间传讯。录供详报。实属迟延。请将阿清阿交部议处等语。窃贼案件。若初报时即上紧查追或可冀赃贼并获。乃该县距事主报窃两月后。始行具详缉贼。是其审办迟延之咎。实无可辞。若仅将该县照例议处。而康福等被窃赃物。终归无著。仍属向隅。此案赃贼无获。实由阿清阿所误。著将康福等、被窃银钱各项。令阿清阿、照数赔还。转不必交部议处。著德风等、即勒令阿清阿、作速全数赔出。交将军弘晌。传集事主康福等。当堂给领。其余各犯。俱著照塔琦所拟办理。塔琦原摺、并著钞寄将军等阅看。将此谕令弘晌等知之。　　

○又谕、热河自初七日以来。雨水稍多。昨晚至今晨、尤觉绵密。未知口内各属、及京城、阴雨情形若何。是否不觉过多。庄稼有无妨碍。永定河水势。有无增长。是否不致出槽。深为廑念。著传谕舒赫德、英廉、及周元理、即速确查。据实具奏。　　

○乙卯。孝懿仁皇后忌辰。遣官祭景陵。　　

○谕、骑射系满洲本业。前因八旗官兵。废弛本业。不肯用心学习。经朕屡加训饬。今日阅在京八旗大臣等、送到引见人员。步箭甚属不堪。且有年岁尚轻。所射非不至布把、即擦地而去。甚至有任意放箭、几至伤人者。成何事体。此内应行补放之人。步箭平常。将拟陪者补放。以示惩儆外。至八旗大臣等。所司何事。送来引见之人。伊等岂未先期验看。如果曾经验看。何以竟将此等人员挑送。总由大臣等、全不以事为事所致。所有此次在京挑送引见人员之都统副都统等、俱著交部议处。并将此通谕八旗官兵等、嗣后若仍有似此者不惟将该管大臣议处。必将伊等从重治罪。　　

○丙辰。上诣皇太后行宫问安。　　

○吏部议覆浙江巡抚三宝咨称、捐纳运副朱璋、分发来浙。现出有宁绍运副缺、应补。该员由江苏长洲县原籍、改入顺天大兴县寄籍宁绍运副缺。在伊原籍五百里内。应否以原籍计算回避等语臣等酌议。如原籍、寄籍、俱有亲属房产自应两籍接壤五百里内。俱令回避。若止一籍有亲属房产。未便无所区别。应查明何处现有房产、及本宗有服亲属之处。令其回避。朱璋、即照此办理从之　　

○直隶总督周元理奏、七月初七初八日。雨势甚密永定河水益长。各工幸抢护平稳得旨、览奏欣慰。但不知初九雨势如何。速奏来　　

○丁巳。谕军机大臣曰、阿桂奏、现于菑则大海山梁之西探有昆色尔及章噶两处。若能直占其地可绕出勒乌围之南。以断噶喇依往来之路。所筹甚好海兰察已统兵前往进剿。自可迅望得手。又据奏、军营马匹。自将军参赞领队大臣而下各有自备之马。约计追擒贼酋贼目时。可得二百余匹。无虞临时拮据。所办甚是。明亮处、昨岁即经阿桂知会。自必遵照办理。舒常一路亦然至富德南路情形。大略相仿。自应照阿桂处章程。一体妥办阿桂筹办军营大小诸务实为尽心。今时当盛暑统众攻坚。贤劳足念。因御制诗六韵。亲书箑头赐之以示嘉奖。诗曰、掌握师行抡俊豪。事无巨细一心操功成九仞尤应慎。志洽诸军实所褒。探路欲因乘怠隙。攻碉直可压危挠。我居避暑原无暑。卿效贤劳。真是劳。嘉予七言锡书扇。凯歌三捷换征袍。勉之指日亲郊劳。紫阁铭勋崇爵叨　　

○以太仆寺少卿明通、为奉天府府尹。　　

○戊午。谕乌噜木齐提标携眷屯兵、支给盐菜银两。已经数载。例应停止。前因该兵等、眷属在城居住。只身在屯耕作。生计不无拮据。特降旨将伊等应支盐菜银两。施恩再展限二年。今岁又已届满。所有盐菜银两、即应裁汰。但念各兵、每岁额支本折粮银。尚有应扣节省之项。恐不敷养赡当差。未免稍觉竭蹷。著加恩将该处提标所属马步屯兵。原支四个月本折粮石悉照安西旧例。统按原估、每石二两二钱、全数折银实给。令其自行买食。俾得通融日用。衣履有资。以示体恤边屯至意。该部即遵谕行。　　

○又谕、据明亮等奏进财保、自授为二等侍卫以来。凡遇打仗。奋勇直前。此次又攻获贼卡受伤。可否赏给巴图鲁名号等语。进财保、此次打仗登卡。击败贼人。攻得贼卡。甚属勇往可嘉。著施恩赏给进财保扎拉克巴图鲁名号。仍照例赏银一百两。　　

○谕军机大臣等、据高朴奏、审拟义宁更换乳牛、侵冒钱粮一案。将义宁辄照盗官畜产侵欺钱粮律、拟以绞候。所办非是。义宁之罪。尚不在通同喜德冒领钱粮。乃在主使盗卖备用乳牛一事。自应照盗大祀神御物律、拟以斩决。阅义宁供单内、有今年中元大祭、轮该我去更换乳牛之语。既云大祭。非大祀而何。况律文明载有飨荐牲牢馔具之属。与义宁所盗正合。乃舍此不引。转引盗官畜产常例。拟以绞候。殊属错谬。著将原摺发还。令高朴仍回该处、另行定拟具奏。至前项备用乳牛。私卖至十六只之多。自系原定额数过滥。致承办劣员。得以任意侵肥。是以谕令高朴查奏。自应查明实用若干。备用若干据实声覆。以凭核办。乃高朴覆奏、仅检查案卷、敷衍含糊。所对非所问亦属糊涂并著高朴于回至马兰峪时。再行确切查明。据实详晰覆奏。　　

○大学士舒赫德、刑部尚书英廉覆奏、京城近日雨势虽密。无碍田稼十一日、天已开霁。报闻　　

○予金川阵亡副都统佛伦泰、副都统衔科玛、祭葬如例。入祀昭忠祠。　　

○旌表守正捐躯之江苏盐城县民郭调鼎妻史氏。　　

○己未。上奉皇太后幸卷阿胜境。侍早晚膳。　　

○谕军机大臣曰、周元理奏、永定河南北堤岸。俱有漫口。现在加紧堵筑情形一摺。深为廑念。前据该督奏、本月初七八日雨势。及永定河水陡涨、抢护平稳情形。彼时即虑及初九之雨甚大。两岸堤工。是否不致疎虞。迅谕该督即速查奏。今据周元理奏、初八日密雨竟夜。初九夜雨更大北岸三工。于初九丑时、漫口二十余丈。南岸头工。于初十卯时、漫口六十余丈。业已飞调满保、董率员弁。多集兵夫。运料赶筑。仍亲赴该工、严催督办务令克期妥竣等语。看来此次漫工光景。较之乾隆三十五六年情形稍轻。周元理在直年久。修防事宜。尚所谙习且亲身在工督办。自可易于集事。著传谕询问周元理、现在堵筑漫口。如无庸派人帮办。即著该督上紧赶筑。克期竣工。若或需人商办。亦即据实奏闻。朕当特派大员前往。会同妥办。又阅进到图说。北岸漫水。洩入堤外减河。仍达凤河归淀。自可无虞旁溢。南岸漫水。虽由旧河沟一带。趋琉璃河。至白沟河入淀。亦可不虞泛滥。但自漫口至归琉璃河处。计二十余里。所过村庄。未免稍被淹浸。田庐有无伤损。是否或有偏灾。该督即。应饬委妥干大员。迅往据实履勘。如有应行抚恤者。一面奏闻。一面办理。务使均沾实惠。其积水处。并著加紧疏消。俾得无误秋麦。至南北运河。雨后情形若何。并切轸念。虽南运河、自兴济、捷地、改闸为坝。得以畅洩夏秋盛涨。不致漫溢为虞。而北运河、自修葺王家务、筐儿港减坝以来。涨水易消。堤岸连年巩固。但今年七月初七以后。雨勤而大。各处沥水必多。且潮白请河俱涨。亦归于运。恐诸水并集。势较浩瀚。能否循轨顺下。不致冲突堤工。所关甚为紧要。而天津一带。尤系水乡。是否不致成涝。倍切萦怀。并著周元理、即速查明。一并据实覆奏。寻奏、永定河北岸三工漫口。堤基已筑。祇须加高培厚。一二日内、即可竣事。南岸头工。先将漫口两头软镶。逐段加桩。仍于镶外加土培厚。一路接连筑垫。留出龙口走溜。俟将次合龙之前。于中泓开引河一道。分溜归槽。使龙口水势平缓。即可下埽堵截。臣等熟筹已定。夫料亦已齐集。似无需派人帮办。其南堤漫水。淹及沿边洼地。幸水退甚速。禾稼无碍。村庄庐舍、亦无损伤。惟琉璃河下游之白沟河。被水较重。已委员往勘。南运河各工平稳。天津一带地亩。亦无淹浸。北运河张家王甫土堤。现经漫口二十余丈。据禀水入凤河并未夺溜已派员督率兵夫、克期堵筑。至本月之雨。直属各河、俱报涨发。下游州县、有漫淹之处。俟勘明后奏闻。得旨究属成灾几分。尚易办否查明大约、速奏来　　

○又谕、本月初八日。据勒尔谨奏、五月中旬以来。省城以西。各属得雨。未能一律沾足。而皋兰等十四处已有受旱情形。现在设坛祈祷等语。是该省夏间、雨泽较稀。省西各属、已露旱象。此时得雨若何。朕心实深廑念。乃本日藩司王亶望、祇奏捐监交代等事。虽所办尚好。而于地方雨水情形。未经奏及。臬司图桑阿、亦祇循例奏报回任交代。无一字及于雨水。殊不可解。甘省现在如已成旱象。自应据实奏明。即或续得优膏。亦当附摺具奏。以慰朕念。藩臬为地方大员。于通省雨旸水旱情形。例得随时入告。况有奏事之便。更无难随摺附陈。乃竟不著一语。岂以此事为总督专责。与伊等毫无关涉耶。王亶望、图桑阿、俱著传旨申饬。仍著将近日曾否得雨。或尚觉缺雨。各属有无偏灾之处。详悉据实覆奏。寻王亶望奏、六月二十六七等日。省城及附近地方得雨。而为时较迟。皋兰等处、俱成偏灾。七月中旬后。各属得雨一二寸至深透不等。图桑阿奏、六月下旬。兰州等处、始经得雨。各属不免旱灾。七月望后。陆续俱已得雨。报闻。　　

○定边右副将军广州将军明亮、参赞大臣副都统舒常奏、石真噶为守护沙尔尼要口碉卡严密。官兵每当前进。少有声息贼即枪石如雨。因思向来运炮、人声喧杂。贼习惯而不设备。适新铸大炮成。饬令星夜运赴石真噶。乘运炮声嚣之际分兵前进。连克碉卡。遂进据该处石包虽山腿贼碉联络。亦不忧下压之难。是沙尔尼一带。贼已无险可恃。谕军机大臣等、明亮等自攻额尔替以来。久未能进。甚为廑念。今乘运炮人声喧杂之时。派兵分路潜进。奋勇直入。连占大碉。追歼贼众。自足令贼人丧胆。且官军连据石真噶石包。其下山腿贼碉。无难攻压而得即沙尔尼一带之贼。亦俱可趁势扫除。其距勒乌围、虽隔一河而为地甚近。自可即与阿桂等、合力奋剿。看来贼势日益穷蹙。今降番男妇。各路纷纷投出。贼中乏食慌乱情形。大概可知。惟在各路将军等。设法上紧妥办。迅奏肤功共膺懋赏　　

</div>
    <div class="pagination">
<a href="清实录乾隆朝实录_page1307.html">上一页</a><span>...</span><a href="清实录乾隆朝实录_page1303.html">1303</a><a href="清实录乾隆朝实录_page1304.html">1304</a><a href="清实录乾隆朝实录_page1305.html">1305</a><a href="清实录乾隆朝实录_page1306.html">1306</a><a href="清实录乾隆朝实录_page1307.html">1307</a><span class="current-page">1308</span><a href="清实录乾隆朝实录_page1309.html">1309</a><a href="清实录乾隆朝实录_page1310.html">1310</a><a href="清实录乾隆朝实录_page1311.html">1311</a><a href="清实录乾隆朝实录_page1312.html">1312</a><a href="清实录乾隆朝实录_page1313.html">1313</a><span>...</span><a href="清实录乾隆朝实录_page1309.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
