<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 14 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 14 页/共 284 页
  </h1>
  <div class="content">
   钦定续通志卷三十四
&lt;史部,别史类,钦定续通志&gt;
　　钦定四库全书
　　钦定续通志卷三十五
　　宋纪【十一】
　　高宗【二】
　　绍兴八年春正月戊子朔帝在建康丙申减临安府夏税折输钱戊戍张守罢辛丑伪齐知夀州宋超率兵民来归蔡州提辖曰安时执其守刘永夀来降诏以方议和好禁沿海州郡过淮招纳戊申以兵部侍郎胡世将为四川安抚制置使二月戊午减建康府夏税折输钱蠲逋租和市科调庚申以吕頣浩为江东安抚制置大使兼行宫留守癸亥帝发建康戊寅帝至临安己夘以户部尚书章谊为江东安抚制置大使兼行宫留守吕颐浩为醴泉观使甲申减绍兴府和市绢三月己丑以知南外宗正事仲儡嗣濮王庚寅以礼部尚书刘大中参知政事兵部尚书王庶为枢密副使壬辰复以秦桧为尚书右仆射同中书门下平章事兼枢密使甲午陈与义罢己亥蠲农器及牛税以李天祚为静海军节度使交趾郡王丁未蠲所过州县民积欠戊申蠲江西湖南诸州月桩钱夏四月庚申初置户部和籴场于临安壬戍遣王庶巡视江淮邉防五月丁未金使乌陵思谋石庆充与王伦等偕来戊申以资政殿学士叶梦得为江东安抚制置大使六月壬戍赐衍圣公孔玠衢州田五顷奉先圣祠事秋七月乙酉复命王伦及蓝公佐奉迎梓宫八月甲子蠲江东路月桩钱冬十月丁巳刘大中罢甲戍赵鼎罢丁丑金使张通古萧哲与王伦偕来十一月甲申以翰林学士承防孙近参知政事丙戌遣大理寺丞薛倞朱斐诣广南路决滞狱戊戍王伦入见己亥复以伦为国信计议使庚子以孙近兼权同知枢密院事辛丑诏金国遣使入境欲朕屈已就和命侍从台谏详思条奏甲辰王庶罢辛亥除枢密院编修官胡铨名昭州编管壬子改差监广州都盐仓十二月甲寅以赵鼎为醴泉观使乙夘以宗正少卿冯檝为国信计议副使己未以吏部尚书李光参知政事甲戍以端明殿学士韩肖胄签书枢密院事乙亥命肖胄等为金国奉表报谢使丁丑诏金国使来尽割河南陜西故地通好于我许还梓宫及母兄亲族余无需索令尚书省榜谕庚辰帝不御殿命秦桧摄冡宰受书以进是月虚恨蛮犯嘉州忠镇砦是嵗始定都于杭州
　　九年春正月壬午朔帝在临安【按前每年正月书帝在某府某州盖以时方播迁借此以标进止而非如唐纪帝在房州之例谓仿春秋书法也自此定都于杭故于九年之春一书帝在临安后遂不复书矣】丙戍以金人通和大赦河南新复州军蠲其租三年役五年以王伦同签书枢密院事充奉防梓宫迎请皇太后交割地界使戊子遣判大宗正事士防兵部侍郎张焘诣河南修奉陵寝庚寅赐刘光世号和众辅国功臣张俊加少傅安民靖难功臣韩世忠为少师张浚复左宣奉大夫壬辰加岳飞吴玠并开府仪同三司杨沂中太尉癸巳建皇太后宫甲午金宿州守臣赵荣来归丙申金主诏谕河南诸州以割地归我之意戊戍以王伦为东京留守郭仲荀为副户部侍郎梁汝嘉兼江淮荆浙闽广路经制使己亥以吴玠为四川宣抚使二月丁巳以郭仲荀为太尉东京同留守慕洧寇环州壬戌以李刚为湖南路安抚大使张浚知福州寻复资政殿大学士为福建路安抚大使三月丁亥以和州防御使璩为保大军节度使封崇国公丙申王伦受地于金得东西南三京夀春宿亳曹单州及陜西京西之地金乌珠还祁州辛丑以翰林学士楼炤签书枢密院事丁未正伪齐所改州县名是春夏人陷府州夏四月庚戌吕颐浩薨辛亥命楼炤宣谕陜西诸路癸丑落赵鼎奉国军节度使为特进仍知泉州以金陜西诸路节制使张中孚为检校少保寕国军节度使知永兴军节制陜西诸路军马甲子以观文殿学士孟庾为西京留守资政殿学士路允迪南京留守丙寅以孙近兼权同知枢密院事五月庚寅奉迎东京钦先孝思殿累朝御容赴临安六月庚戍皇后邢氏崩于五国城辛亥夏国主干顺卒己巳吴玠薨癸酉澧州军事推官韩紃坐上书论和议之失送循州编管乙亥以孟庾兼东京留守王伦自东京赴金国议事楼炤承制以杨政为熙河经畧使吴璘为秦鳯经畧使仍并听四川宣抚司节制郭浩为鄜延经畧使同节制陜西军马秋七月甲申以文臣为新复诸县令丙戍东京耆老李茂松寇璋等二百人奉表称贺丁亥金人拘王伦于中山八月丙辰金国以达兰主和割地杀之壬戍蠲成都潼川路嵗输对籴等米及水运钱乙丑给新法度牒紫衣师号钱付陜西市军储庚午遣苏符等使金贺正旦九月己夘命鄜延秦鳯熙河路招纳蕃部熟户及陷没夏国军民丙戌封叔士防为齐安郡王冬十月王伦遣其副蓝公佐先归己未蠲阶成岷鳯四州民税之半十一月癸未嗣濮王仲儡薨十二月甲子李光罢
　　十年春正月丙戌遣莫将等充迎防梓宫奉迎两宫使辛夘李纲薨二月辛亥以刘锜为东京副留守李显忠为南京副留守丁夘以孟庾知开封府为东京留守仇悆知河南府西京留守三月丙申苏符自东京还丁酉命川陜宣抚司军事不及待报者聴随宜措置己亥以郭浩知永兴军兼节制陜西诸路军马杨政徙知兴元府是月命胡世将与夏人议入贡夏人不报夏四月壬申韩肖胄罢五月己夘金乌珠等分四道来攻乙酉乌珠入东京留守孟庾以城降知兴仁府李师雄知淮宁府李正民及河南诸州继降丙戍金人破拱州守臣王慥死之萨里罕自河中趋永兴军陜西州县皆降丁亥金人破南京留守路允迪降己丑金人破西京留守李利用弃城走癸巳知亳州王彦先叛降于金金人破永兴军趋鳯翔己亥命刘光世为三京招抚处置使庚子以吴璘同节制陜西诸路军马聴胡世将便宜黜陟处置军事辛丑金人攻鳯翔府之石壁砦呉璘遣统制姚仲等拒却之金人围耀州郭浩救之金兵解去壬寅金人围顺昌府三路都统葛王襃以大军继至刘锜力战却之六月甲辰以韩世忠张俊岳飞并兼河南北诸路招讨使乙巳刘锜遣将阎充击金人于顺昌之李村丁未罢建康府行宫营缮戊申以刘锜为沿海制置使己酉吴璘克扶风壬子乌珠帅孔彦舟郦琼赵荣等攻顺昌府刘锜率将士力战败之乙夘乌珠还以知平江府梁汝嘉兼浙西沿海制置使丙辰岳飞将牛臯击金人于京西己未郭浩复醴州壬戌诏诸司钱物量留经费外悉发以赡军楼炤以父丧去位甲子萨里罕攻青谿岭鄜延经略使王彦击之萨里罕还屯鳯翔命士防主奉濮王祠事遣司农少卿李若虚诣岳飞军谕指班师飞不聴庚午以刘锜为武泰军节度使侍卫马军都虞候是月金人围庆阳府岳飞与金人战于蔡州遂复蔡州闰月癸酉张俊遣统制宋超击金兵于永城县甲戌削孟庾路允迪官金人攻泾州守臣曲汲弃城去经略使田晟救泾州甲申晟及金人再战于泾州金人引归鳯翔乙酉降陜西杂犯死罪以下丙戌以胡世将为端明殿学士吴璘为镇西节度使杨政武当节度使郭浩奉国节度使王徳攻金人于宿州降其守马秦丁亥释顺昌府流以下囚再复租二年己丑永兴军钤辖傅忠信击金人于华隂壬辰岳飞遣统制张宪击金将韩常于颍昌府遂复颍昌府丙申复淮寜府丁酉赵鼎分司兴化军居住岳飞遣统制郝晸等与金人战于郑州北复郑州李兴复汝州进复伊阳等八县李成遁去韩世忠遣统制王胜王权攻海州克之戊戍张俊率统制宋绍等及王徳兵会于城父县遂复亳州己亥金人救海州王权等逆击之复懐仁县【宋史懐仁作懐二据九域志改】庚子张俊弃亳州还夀春再贬赵鼎漳州居住又贬清逺军节度副使潮州安置秋七月癸夘岳飞遣张应韩清入西京会李兴复永安军丙午以御史中丞王次翁参知政事己酉岳飞及乌珠战于郾城县庚戍曲赦海州永兴军统领辛镇及金人战于长安城下癸丑以杨沂中为淮北宣抚副使刘锜为判官甲寅岳飞遣统制杨再兴王兰等击金人于小商桥死之乙夘金人攻颍昌岳飞遣王贵姚政合兵击败之壬戍飞自郾城还军军溃颍昌蔡郑诸州皆复为金有乙丑增收州县头子钱为激赏费金人围淮寜府赵秉渊弃城走辛未金人攻盩厔县王俊逆战于东洛谷郤之八月壬申黜张九成喻樗陈刚中凌景夏樊光逺毛叔度元盥等七人乙亥韩世忠围淮阳军不克庚辰韩世忠袭郦琼等军于千秋湖陵破之壬午李成犯西京李兴击却之丁亥杨沂中自宿州夜袭栁子镇军溃金人屠宿州甲午川陜宣抚司统领王喜等击金人于汧阳县九月壬寅遣起居舍人李易谕韩世忠罢兵诸大帅皆还镇丁未杨政遣统制杨从仪夜袭金人于鳯翔府戊申金人复入西京李兴弃城去庚戍合祀天地于明堂大赦戊辰以郭浩知金州节制陜西河东军马兼措置河东忠义军是秋知代州王忠植复石代等十一州冬十月癸酉复张浚观文殿大学士甲戍以王忠植为建寜军承宣使河东路经略安抚使庚辰金人攻庆阳府守臣宋万年以城降辛夘金人攻陜州吴击却之庚子金人袭洮州攻铁城堡统制孔文清惠逢击却之是月胡世将命王忠植救庆阳叛将赵惟清执之降于金忠植死之十一月丁未金将喀齐喀复攻陜州呉击却之又攻宝鸡县鳯翔统制杨从仪却之壬子以令懬为保宁军节度使
　　十一年春正月癸夘杨从仪击金人于渭南丁巳金人破夀春府庚申金人渡淮丙寅金人破庐州戊辰又破商州二月癸酉张俊遣王徳渡江屯和州金人退屯昭闗知商州邵隆复商州乙亥金人复来争和州张俊拒之命韩世忠以兵援淮西丙子趣岳飞会兵蕲黄王徳等击金人于含山县东己夘统制闗师古李横复巢县癸未王徳田师中等复含山县夺昭闗刘锜自东闗击金人于青谿甲申李显忠遣统领崔臯击金人于舒城丁亥杨沂中刘锜等败乌珠军于柘臯己丑乌珠亲率兵逆战于店步沂中等又败之遂复庐州是月防吉州盗贼悉平三月癸夘复张俊特进金人围濠州甲辰张俊杨沂中刘锜议班师丙午释淮西杂犯死罪以下丁未金人破濠州钤辖邵青死之戊申张俊遣杨沂中王徳入濠州遇金伏兵败还己酉韩世忠至濠州不利而退辛亥岳飞次定逺县还屯舒州杨沂中归行在壬子金人渡淮北归癸丑张俊归建康府丁巳刘锜归太平州甲子行营统制张彦及金人遇于汧阳之刘坊砦第八将张宏战没夏四月己夘孙近罢辛巳以王次翁兼权同知枢密院事韩世忠张俊岳飞相继入觐壬辰以世忠俊并为枢密使飞枢密副使乙未张浚请以所部兵御前罢三宣抚司改统制官为御前统制官各屯驻旧所丙申以广西经略使胡舜陟节制广东湖南兵趣讨骆科慕洧破新泉砦又攻会州将官朱勇破之五月丁未遣张俊岳飞于楚州巡视邉防召刘光世赴行在庚申加杨沂中检校少保开府仪同三司六月乙亥加秦桧特进尚书左仆射同中书门下平章事兼枢密使乙丑明州僧王法恩等谋反伏诛壬辰刘光世罢为万夀观使秋七月庚子以翰林学士范同参知政事以旱减膳祈祷遣官决滞狱出系囚丁未加秦桧少保甲寅罢刘锜兵命知荆南府己未加张俊太傅是月命张俊复如镇江措置军务留岳飞行在八月戊辰立祚徳庙于临安祀韩厥【谨按通鉴辑览】
　　【御批宋之于盾衰亦犹唐之于李耳然李耳犹谬借其有元元圣祖之称至于盾衰不过列国一陪臣耳有何华胄之足炫且是时两宫未还陵寝未复顾沾沾于祚徳之庙以为追逺报功其所以为荣即所以取辱耳】甲戍罢岳飞癸巳胡世将起复九月鄂州前军副统制王俊告副都统制张宪谋叛张俊收宪属吏以闻辛亥呉璘拔秦州壬子璘率姚仲及金人战于丁刘圈杨政克陇州破岐下诸屯郭浩复华州入陜州丙申以刘光逺等充金国通问使呉璘及金人战于剡家湾大败之遂围腊家城癸亥璘自腊家城受诏班师杨政郭浩皆引军还乙丑邵隆复虢州郝晸禽骆科斩之冬十月丙寅金人破泗州遂破楚州戊辰杨政及金人战于宝鸡县败之
　　乙亥金乌珠遣刘光逺等还戊寅下岳飞张宪大理狱壬午遣魏良臣王公亮为金国禀议使乙酉虚恨蛮主歴阶诣嘉州降癸巳韩世忠罢为醴泉观使封福国公是月金人破濠州卲隆复陜州十一月己亥范同罢责李光为建寜军节度副使藤州安置辛丑金乌珠遣审议使萧毅邢其瞻与魏良臣等偕来丁未范同分司筠州居住壬子萧毅等入见始定议和盟誓乙夘以何铸签书枢密院事充金国报谢进誓表使庚申遣官告祭天地宗庙社稷辛酉以张浚为检校少傅崇信军节度使万夀观使是月与金国定和立盟书约以淮水中流为界割唐邓二州畀之嵗奉银二十五万两绢二十五万匹诏川陜宣抚司毋出兵生事招纳叛亡十二月丁夘责降徽猷阁待制刘洪道为濠州团练副使栁州安置乙亥乌珠遣何铸等如会寕见金主且趣割陜西余地遂命周聿莫将郑刚中分画京西唐邓陜西地界癸巳赐岳飞死于大理寺斩其子云及张宪于市家属徙广南官属于鹏等论罪有差
　　十二年春正月癸夘罢枢密行府庚申责孙近分司漳州居住二月丁丑加建国公瑗检校少保进封普安郡王己夘赐杨沂中名存中辛夘蠲广南东西路骆科所扰州县今年租癸巳金主许归梓宫及皇太后遣何铸等还夏四月甲子以孟忠厚为迎防梓宫礼仪使王次翁为奉迎两宫礼仪使丁夘皇太后偕梓宫发五国城辛巳皇后邢氏崩讣初至五月甲午以郑刚中为川陜宣抚副使乙未遣审诏逺等贺金主生辰置淮西京西陜西诸路场六月甲子命侍从台谏礼官杂议权奉攒宫戊辰以万俟卨为攒宫按行使辛未责王庶为向徳军节度副使道州安置壬午金人归孟庾李正民甲申以呉璘为检校少师阶成岷鳯四州经略使秋七月壬辰福州签判胡铨除名新州编管己亥以何铸兼权参知政事乙夘蠲广南湖北沿邉州军免行钱八月辛酉乌珠使来求商州及和尚方山二原丙寅何铸罢甲戍以万俟卨参知政事充金国报谢使壬午皇太后至己丑徽宗及显肃懿节二后梓宫至是月郑刚中画陜西地界割商秦之半畀金存上津丰阳天水三县及陇西成纪余地弃和尚方山二原以大散闗为界九月乙未以孟忠厚为枢密使充攒宫总防使壬寅大赦乙巳加秦桧太师封魏国公丙午金使刘筈完顔宗表等九人入见戊申以王次翁等充金国报谢使藏金国誓书于内侍省辛亥加张中孚开府仪同三司中彦靖海军节度使甲寅杖杀伪福国长公主李善静以金州郭浩为金房开达四州经略安抚使遣杨愿使于金贺正旦冬十月乙丑始聴中外用乐丙寅权攒徽宗皇帝及显肃皇后于会稽永固陵懿节皇后祔乙亥以翰林学士陈克俊签书枢密院事权参知政事丁丑以皇太后回銮推恩进封秦桧为秦魏两国公辞不拜庚辰责御史中丞何铸为秘书少监徽州居住甲申皇太后生辰上夀于慈寕宫十一月癸巳枢密使张浚罢进封清河郡王乙未加杨存中少保辛丑刘光世薨十二月癸酉以李显忠为保信军节度使御前选锋军统制王进为御前诸军都统制
　　十三年春二月乙亥蠲雷化等十州免行钱丙子造金象革木四辂庚辰立太学及科举试法乙酉建景灵宫奉安累朝神御三月己亥造卤簿仪仗乙巳建社稷坛丙午筑圜丘振淮南饥民仍禁遏籴夏四月癸亥颁乡饮酒仪于郡国閠月己丑立贵妃呉氏为皇后庚戌杨政加检校少保壬子蠲诸路无名月桩钱乙夘王次翁罢五月甲子责张九成南安军居住六月壬寅程克俊罢以万俟卨兼权签书枢密院事庚戍金遣洪皓张邵朱弁来归秋七月甲子诏求遗书丙寅处州辛杨兴等谋乱伏诛壬申蠲浙西贫民逋负丁盐钱八月丙戍遣吏部侍江邈奉迎累朝神御于温州己亥遣郑朴等使金贺正旦王师心等贺金主生辰九月戊寅蠲淮南逋欠坊塲钱及上供帛冬十月庚寅制浑天仪乙未奉安累朝帝后神御于景灵宫十一月庚申日南至合祀天地于圜丘太祖太宗并配大赦十二月癸未朔日食不见癸巳建秘书省丁酉増太学弟子员二百己酉金遣完顔等来贺明年正旦是月始颁来嵗厯于诸路监司守臣
　　十四年春正月丁巳遣罗汝楫等报谢于金二月癸巳蠲江浙诸路逋欠钱帛丙午万俟卨罢己酉以资政殿学士楼炤签书枢密院事兼权参知政事加郭浩检校少保三月乙夘蠲江浙京湖积欠上供钱米丁夘避金太祖嫌名改岷州为西和州己巳如太学蠲汀漳泉建四州经贼所扰民赋役一年壬申解潜责授濠州团练副使南安军安置己夘诏举贤良夏四月甲申诏刑部及监司决滞讼丁亥初禁野史甲午金人来求淮北人之在南者诏愿还者聴五月甲子楼炤罢乙丑以御史中丞李文会签书枢密院事兼权参知政事己巳金始遣乌雅和等来贺天申节六月甲申蠲江浙州县酒税坊塲纲运仓库积年逋负孙近再夺三官移南安军居住丁亥加高世则少保乙未振江浙福建被水民庚子夺万俟卨三官归州居住秋七月戊午金人杀王伦于河间府八月乙未遣林保使金贺正旦宋之才贺金主生辰九月辛酉以呉璘为利州西路安抚使杨政利州东路安抚使壬申赵鼎移吉阳军安置癸酉命临安府索蔡京子孙逮赴贬所遇赦永不量移冬十月甲午黜伊川程氏之学乙未加韦渊少师己亥永蠲永道郴三州桂阳监及茶陵县民身丁钱绢米麦十一月癸酉李光移琼州安置乙亥朱胜非薨十二月丁酉李文会罢寻责筠州居住庚子以御史中丞杨愿签书枢密院事兼权参知政事癸夘金遣布萨温等来贺明年正旦是月汀贼华齐寇漳州长泰县安抚司遣兵讨之为所败将佐赵成等死之是嵗四川宣抚司始取民户称提钱嵗四十万缗以备军费
　　十五年春正月丁未朔御大庆殿初行大朝会礼辛酉初置籍田夏四月丙丁赐秦桧第一区癸未以星变避殿减膳命监司郡守条上便民事宜提刑巡行决狱丁亥大赦五月甲子金遣完顔宗尹等来贺天申节六月乙亥朔日有食之乙酉加秦桧妻妇子孙官封秋七月蠲庐光二州上供钱米一年丁夘免汀漳二州秋税及处州三县被水民防绢鄂州旧额绢各一年己巳蠲四川转运司积贷常平钱八月甲戍禁收折帛令零钱止输实数乙亥蠲京西路请佃田租及州县场务税二年九月辛酉遣钱周林使金贺正旦严抑贺金主生辰冬十月乙亥帝书一徳格天之阁赐秦桧仍就第赐宴丙子杨愿罢癸未以枢密都承防李若谷签书枢密院事兼权参知政事武冈军徭人杨再兴降庚寅以翰林学士承防秦熺为资政殿学士提举万夀观兼侍读恩数视执政癸巳蠲安丰军上供钱米二年甲午以汪勃言折彦质党赵鼎栁州安置辛丑命秦熺班签书枢密之下十一月丙辰郭浩卒丙寅全给秦桧嵗赐公使钱万缗十二月丁夘金遣富察説等来贺明年正旦
　　十六年春正月戊子増太学外舍生额至千人壬辰亲飨先农于东郊行耤田礼二月辛丑割金州丰阳县洋州干祐县畀金人癸丑建秦桧家庙三月辛夘造秦桧家庙祭器乙未増建太庙夏四月壬子禁州县预借民税及和买钱五月丁亥金遣乌库哩海等来贺天申节秋七月壬申张浚落节钺连州居住壬辰立秘书省献书赏格八月壬子遣邉知白使金贺正旦周执羔贺金主生辰九月甲戍命端明殿学士何铸等为金国祈请使请国族冬十一月丙子合祀天地于圜丘大赦庚辰罢州县新剏税塲十二月辛酉金遣卢彦伦等来贺明年正旦
　　十七年春正月己巳命诸路收试中原流寓士人己夘禁监司郡守进羡余壬辰以李若谷参知政事御史中丞何若签书枢密院事癸巳进秦熺为资政殿大学士二月辛酉李若谷罢三月乙亥何若罢己夘以翰林学士段拂参知政事乙酉改封秦桧为益国公戊子改命张俊为静江寜武靖海军节度使韩世忠镇南武安寜国军节度使落李若谷资政殿学士江州居住夏四月丙申蠲诸路免行钱三之一己亥以御史中丞汪勃签书枢密院事己未诏赵鼎遇赦永不检举五月甲子诏举贤良己巳洪皓责濠州团练副使英州安置辛巳金遣完顔卞等来贺天申节六月戊午改命普安郡王瑗为常徳军节度使恩平郡王璩武康军节度使秋七月辛巳以徽猷阁待制知成都府李璆权四川宣抚使戊子以呉璘充御前诸军都统制兼知兴州八月癸夘赵鼎薨于吉阳军戊申遣沈该使金贺正旦詹大方贺金主生辰九月己巳减四川科率虚额钱乙亥蠲江南东西道诸州月桩钱丙子郑刚中罢丙戌减江浙诸州折帛钱冬十月辛夘朔日有食之己酉进杨存中为少傅十二月甲寅郑刚中落职桂阳监居住丙辰金遣完顔宗藩等来贺明年正旦
　　十八年春正月己巳如天竺寺遂如玉津园二月乙未段拂罢寻落职兴国军居住以汪勃兼权参知政事辛亥聴赵鼎归葬三月戊寅罢汀州诸县上供银蠲茶铅本钱之半壬午以秦熺知枢密院事乙酉禁民私渡淮及招纳叛亡夏四月戊子朔日有食之庚子秦熺乞避父子共政以为观文殿学士提举万夀观兼侍读提举秘书省壬寅命熺恩礼视宰臣班次亚右仆射五月丙子金遣萧秉温等来贺天申节癸未李显忠降平海军承宣使台州居住甲申以李璆为四川安抚制置使秋八月丙申汪勃罢丁酉以工部尚书詹大方签书枢密院事兼权参知政事禁州县士民饰词举留官吏闰月庚申免江浙湖南今嵗和籴壬申遣王墨卿使金贺正旦陈诚之贺金主生辰甲申辛道宗降官房州羁管九月丙午詹大方薨冬十月丙辰以御史中丞余尭弼签书枢密院事兼权参知政事十一月己亥胡铨移吉阳军编管壬寅郑刚中责濠州团练副使复州安置辛亥振绍兴府饥十二月乙夘振明越秀润徽婺饶信诸州流民丙寅借给被灾农民春耕费丁夘命利路三都统措置营田以其租充减免对籴之数戊辰蠲被灾下户积欠租庚辰金遣召守忠等来贺明年正旦
　　十九年春正月癸夘如天竺寺遂如玉津园三月癸未朔日有食之甲辰郑刚中移封州安置夏四月丙寅秘阁修撰张卲上秦桧在金代徽宗与纳罕书藁诏付史馆以卲为徽猷阁待制五月壬午蠲汀漳泉三州被贼所扰民田二税庚子金遣唐古徳温等来贺天申节丁未减连英循惠新恩六州免行钱六月丁巳停茶陵县丞王庭珪官辰州编管秋九月戊申命绘秦桧像仍作赞赐之冬十月己未湖南副总管辛永宗停官肇庆府编管十一月壬辰合祀天地于圜丘大赦十二月丁巳金岐王亮杀其主亶自立己未诏无子女户得解举人太学生之独居者并免役丁丑金遣完顔兖等来贺明年正旦
　　二十年春正月壬辰磔殿前司军士施全于市二月庚戌蠲静江府昭州上供折布钱三之一庚申免海外四州及泸叙二州长寜军经界三月庚辰金遣完顔思恭等来报即位癸未以余尭弼参知政事给事中巫伋签书枢密院事丙戌遣尧弼等贺金主即位戊子以秦熺为观文殿大学士万夀观使丙申诏李光遇赦永不检举编管胡寅程瑀潘良贵张焘等庚子以巫伋兼权参知政事壬寅胡寅责果州团练副使新州安置夏四月壬子以没入官田悉归常平司禁募民佃种癸酉置力田科募江浙福建民耕两淮闲田是月信州妖贼黄曾等作乱陷贵溪县江西兵马钤辖李横等讨平之五月癸未秦桧上中兴圣统甲午金就遣完顔思恭等来贺天申节六月癸亥加秦熺少保秋八月甲辰量移张浚永州孙近防州万俟卨沅州李若谷饶州李文会江州段拂南康军并居住辛酉遣陈诚之使金贺正旦王□贺金主生辰冬十月秦桧有疾庚午命执政赴桧第议事十一月甲子桧始朝命肩舆入宫门二孙扶掖升殿不拜己巳金遣萧颐等来贺明年正旦
　　二十一年春正月癸未以两淮民复业未久寛其租庚子蠲平江府折帛钱三年二月壬戍遣巫伋等为金国祈请使请归渊圣皇帝及皇族癸亥以余尧弼兼签书枢密院事三月丁亥蠲江浙荆湖等路中户以下积年逋负夏五月戊午金遣刘长言等来贺天申节以呉璘杨政田师中并为太尉秋七月壬寅以集英殿修撰知衢州曹筠为四川安抚制置使辛亥罢柴米税八月壬申韩世忠薨诏进太师癸酉追封通义郡王乙亥加岳阳军节度使士樽开府仪同三司充万夀观使甲申遣陈防使金贺正旦陈相贺金主生辰九月巫伋使还所请皆不许冬十月壬午进张俊为太师十一月庚戍余尭弼罢丁巳进义副尉刘允中坐指斥谤讪弃市十二月癸巳金遣富珠哩定方等来贺明年正旦
　　二十二年春三月丁酉以王庶二子之竒之荀谤毁朝政并除名之竒梅州之荀容州编管甲辰以直龙图阁叶三省监都作院王逺通书赵鼎王庶力诋和议言渉谤讪三省落职筠州居住逺除名高州编管夏四月丙子巫伋罢辛巳以御史中丞章复签书枢密院事兼权参知政事五月癸丑金遣田秀颖等来贺天申节秋七月丁巳防州军卒齐述杀殿前司统制呉进江西同统领马晟据州叛八月己夘遣鄂州都统制田师中发兵同江西安抚使张澄殿前司游奕军统制李耕讨述九月乙未又遣左翼军统制陈敏相继讨之癸丑章复罢冬十月甲戌以御史中丞宋朴签书枢密院事兼权参知政事就命李耕知防州十一月戊申合祀天地于圜丘大赦丁巳李耕入防州尽诛叛兵防州平十二月辛酉朔减防州路及蒲江淯井两监盐钱戊子金遣张利用等来贺明年正旦
　　二十三年春正月癸夘进韦渊太傅己酉复以李显忠为寜国军节度使二月癸亥如玉津园遂至延祥观庚午脔防州军贼黄明等八人于都市三月丙午齐安郡王士防薨于建州是春金主亮徙都燕京夏五月乙巳复以萧振为四川制置使辛亥金遣赫舍哩大雅等来贺天申节秋七月戊戍命合州取綦崇浓草秦桧罢相制所受墨敕八月乙丑士樽薨己夘赐秦桧建康府永丰圩田九月甲午振潼川被水州县仍蠲其赋冬十月戊午遣呉□使金贺正旦施钜贺金主生辰戊辰宋朴罢壬申以右諌议大夫史才签书枢密院事兼权参知政事十二月癸亥韦渊薨庚戍金遣蔡松年等来贺明年正旦
　　二十四年春正月辛未如延祥观二月丙午加呉益太尉三月壬申杨再兴复冦邉前军统制李道讨平之夏五月癸丑朔日有食之衢州民俞八作乱围州城通判州事汪召锡拒却之遂掠严州夀昌县遣殿前司正将辛立讨平之辛未金遣耶律安礼等来贺天申节六月癸巳史才罢甲午以御史中丞魏师逊签书枢密院事兼权参知政事以主管侍卫马军司成闗为庆逺军节度使秋七月癸丑张俊薨壬戍捐四川茶马司羡余钱给军费甲子复落萧振职池州居住乙丑以总领财赋符行中为四川制置使乙亥南丹州莫公晟及宜州界外诸蛮纳土内附八月甲午罢温州市黄柑福州贡荔枝冬十月壬午蠲旱伤州县租戊子遣沈虚中使金贺正旦张士襄贺金主生辰十一月乙丑魏师逊罢丁夘以权吏部侍郎施钜参知政事郑仲熊签书枢密院事戊辰进秦熺少傅封嘉国公是月以通判武冈军方畴通书胡铨除名永州编管十二月乙巳金遣白彦恭等来贺明年正旦
　　二十五年春二月乙酉以镇江都统制刘宝为安庆军节度使建康都统制王权为清逺军节度使壬寅以通判常州沈长卿仁和县尉芮煜作诗讥讪除名长卿化州煜武冈军编管夏四月乙酉施钜罢以郑仲熊兼权参知政事己亥减广西路折米钱五月丁未朔日有食之戊申减诸路免行钱癸丑前知泉州宗室令衿坐交结罪人汀州居住乙丑金遣李通等来贺天申节六月庚辰郑仲熊罢辛巳以礼部侍郎汤思退签书枢密院事兼权参知政事癸夘以言者追赞岳飞改岳州为纯州岳阳军为华容军秋七月丙辰减四川绢估税斛盐酒等钱蠲州县积欠诏四川营田有占民田者常平司按验给还甲戍封李天祚为南平王八月丁丑申严诬告加等法丙戌以吏部侍董徳元参知政事蠲诸路身丁免丁钱一年冬十月壬午遣王岷使金贺正旦郑柟贺金主生辰丙申进封秦桧建康郡王熺为少师并致仕以汤思退兼权参知政事是夕桧薨丁酉桧姻党户部侍郎兼知临安府曹泳停官新州安置朱敦儒薛仲邕王彦傅杜思旦皆罢辛丑徙殿中侍御史徐嚞右政言张扶皆出为他官十一月壬子以敷文阁直学士魏良臣参知政事癸亥合祀天地于圜丘大赦乙丑复洪皓官释张祈狱封叔和州防御使右监门卫大将军士俴为崇庆军节度使嗣濮王福建路提刑令詪为利州观察使安定郡王十二月甲戍诏张浚折彦质万俟卨段拂聴自便量移李光郴州安置乙亥复以卨为资政殿学士提举万寿观兼侍读戊寅郑亿年责建武军节度副使南安军安置甲申召孟忠厚奉朝请命胡寅张九成等二十八人并令自便仍复其官乙酉董徳元罢丙戌以刘锜知潭州甲午以敷文阁待制沈该参知政事丙申复以萧振为四川制置使复张浚折彦质赵汾叶三省王趯刘岑官移胡铨衡州己亥金遣耶律归一等来贺明年正旦
　　二十六年春正月壬子省诸州税塲以寛商贾甲子追复赵鼎孙近郑刚中汪藻旧职丙寅曹泳吉阳军编管封伯令衿明州观察使安定郡王戊辰除民事律蠲诸路积负及黄河竹索钱二月庚辰罢进奏院定本朝报乙酉进士林东英州编管右朝奉林一飞责监高州盐税辛夘魏良臣罢三月甲寅以邉事已定罢宰相兼领枢密使丁巳诏两淮邉民未复业者复其租十年己未以万俟卨参知政事癸亥加呉璘开府仪同三司乙丑以东平府进士梁勋伏阙上书言北事送千里外州军编管丙寅诏曰讲和之防断自朕志秦桧但能赞朕而已岂以其存亡而渝定议耶近者无知之辈鼓倡浮言以惑众聴至有伪撰诏命召用旧臣抗章公车妄议邉事朕甚骇之自今有此当重寘典宪丁夘蠲闽浙诸州嵗供军器所物料三之一减诸州工匠己巳募四川民佃淮南京西闲田并邉复租十年次邉五年夏四月庚寅遣陈诚之等贺金主尊号礼成五月壬寅以沈该为尚书左仆射万俟卨为右仆射并同中书门下平章事汤思退知枢密院事丙辰蠲楚州盱眙军民租十年己未金遣敬嗣晖等来贺天申节六月丁丑以端明殿学士程克俊参知政事辛夘命史馆重修日厯秋七月壬寅蠲诸路丁绢一年丙午右奉议郎薛仲邕连州编管丁未以星变避殿减膳八月己丑蠲建康府积欠内帑钱帛辛夘程克俊罢甲午以吏部侍郎张纲参知政事九月乙巳以翰林学士陈诚之同知枢密院事冬十月己巳诏许秦桧在位之日无辜被罪者自陈厘正甲午蠲郴道永三州桂阳军民身丁米乙未王会移琼州编管宋贶责梅州安置丁酉以张浚上书论用兵依旧永州居住辛丑遣李琳使金贺正旦葛立方贺金主生辰闰月丙午罢亷州贡珠纵蛋丁自便己酉命离军人愿归农者人给江淮湖广荒田百亩复其租税十年十二月甲子金遣梁銶等来贺明年正旦
　　二十七年春正月乙酉如延祥观二月庚子杨政卒戊午以御史中丞汤鹏举参知政事癸亥加刘锜太尉三月丁亥诏焚交趾所贡翠羽于通衢仍禁宫人服用销金翠羽己丑减三川对籴米防路激赏绢两川绢估及茶司引息虚额钱辛夘万俟卨卒甲午除耕牛税五月癸未金遣耶律守素等来贺天申节六月戊申以汤思退为尚书右仆射同中书门下平章事庚戍复余深黄潜善并观文殿大学士秋七月乙亥以龙图阁学士李文会为四川安抚制置使八月乙未以汤鹏举知枢密院事九月癸酉张纲罢戊寅以吏部尚书陈康伯参知政事蠲淮南京西湖北积欠内藏钱帛冬十一月癸亥朔减福建盐钞钱乙丑遣孙道夫使金贺正旦辛巳遣刘章贺金主生辰丁亥汤鹏举罢戊子蠲庐州二税及上供钱米一年十二月甲午诏广南经畧市舶司察蕃商假托入贡戊午金遣高思亷等来贺明年正旦二十八年春正月己夘如延祥观遂至玉津园壬午禁诸路二税折纳増价癸未遣户部郎中莫蒙等检视淮南浙西江东沙田芦二月丙申以陈诚之知枢密院乙巳以工部侍王纶同知枢密院事三月辛酉朔日有食之戊子责秦桧党宋朴徽州居住沈虚中筠州居住夏四月辛亥严州遂安贼江大明冦衢州官军捕斩之五月金遣萧恭等来贺天申节六月甲寅増浙西江东淮东沙田芦场租课秋七月庚申立江西上供米纲赏格乙酉复鬻没官田八月己丑检放风水灾伤州县苖税仍振贷饥民九月庚辰以中书舍人王刚中为四川安抚制置使辛巳封叔建州观察使士輵为昭化军节度使嗣濮王癸未蠲平江绍兴湖州被水民逋赋冬十月丁亥朔遣沈介使金贺正旦黄中贺金主生辰十一月己夘合祀天地于圜丘大赦十二月庚寅安定郡王令衿薨丁未复李光官放自便戊申蠲楚州归附民赋役五年壬子金遣苏保衡等来贺明年正旦
　　二十九年春二月丙辰朔以皇太后年八十诣慈寜殿行庆夀礼庚申濬平江二十六浦庚午振湖秀诸州饥民癸酉如延祥观遂至玉津园庚辰禁诸州科卖仓盐癸未蠲沙田芦场为风水所侵者租之半是月金国罢沿邉埸惟泗州如旧二月丙戍亦罢沿邉场存其在盱眙者加呉璘少保己丑禁海商假托风潮私徃北界壬辰除临安府嵗供修的司钱丁酉蠲四川折估籴本积欠钱甲寅取具贬死臣僚姓名议加恩典三月丙子除州县积欠钱及中下户所欠官钱物丁丑诏侍从台諌帅臣监司嵗举可任将帅者二人限命官子孙制田减父祖之半己夘除湖州平江绍兴流民公私逋负夏四月壬辰国子司业黄中自金使还言金人将徙居汴京五月甲寅罢鬻福建闪生沙田金遣王可道等来贺天申节六月甲辰遣王纶等为金国奉表称谢使丁亥禁江淮私渡北人丙申陈诚之罢己亥以陈康伯兼权枢密院事辛丑李光卒壬寅以主管步军司赵密为太尉己酉沈该罢闰月丁巳命江湖浙西五漕司増价籴米赴沿江十郡自荆至常州以备振贷己未罢江浙淮东沙田芦场所増租课甲子落沈该观文殿大学士致仕罢福建安抚司官卖盐秋七月丁亥以权吏部尚书贺允中参知政事癸巳封权户部侍令詪为安定郡王己酉禁诸路抑买官田八月甲子募化人输米行在诸仓愿以茶盐矾钞等偿直者聴丁夘除南雄英连三州经界复丁米旧额九月乙酉王纶使还入见言金国和好无他宰相汤思退等称贺甲午以汤思退为尚书左仆射陈康伯为右仆射并同中书门下平章事乙未以皇太后不豫太赦丙申为太后祈福蠲中下户所欠税赋及江浙蝗潦州县租丁酉减僧道免丁钱己亥蠲见监赃罚赏钱庚子皇太后韦氏崩癸夘遣周麟之等为金国奉表哀谢使冬十一月丁亥遣贺允中等为金国遗留国信使丙午权攒显仁皇后于永祐陵十二月辛未以王纶知枢密院事壬申减三省枢密院激赏库及诸书局嵗用钱鼎州程昌防所増蔡州官兵衣粮钱四之一西和州官卖盐直之半蒋州上供经总制司无额钱如之丙子金遣施宜生等来贺明年正旦
　　二十年春正月丙申以吏部侍郎叶义问同知枢密院事丁酉罢钧容班乐工及甲库酒局壬寅募人垦淮南荒田二月甲寅罢防州路茶乙夘金遣大懐忠等来吊祭戊午遣叶义问为金国报谢使癸酉立普安郡王瑗为皇子更名玮丙子进封建王三月辛巳免湖北京西宣抚司诸库未输钱癸未以淮东茶盐司钱充募民垦田费乙酉加呉益少保赵密开府仪同三司丙午加恩平郡王璩开府仪同三司判大宗正事始称皇侄夏四月己酉以孙愭为蕲州防御使恺贵州团练使惇荣州刺史丙辰以贺允中兼权同知枢密院事五月丙申金遣萧荣等来贺天申节壬寅落沈该致仕复观文殿大学士知明州丙午加吴益太尉六月庚午王纶罢辛未以江西广东湖南折帛经总制钱及江西米充江州军费秋七月戊戌以叶义问知枢密院翰林学士周麟之同知院事御史中丞朱倬参知政事八月丙子朔日有食之壬子贺允中使还言金人必叛盟宜为之备癸丑允中致仕甲寅复以四川经总制钱给总领所増招兵士壬申淮东总管许世安奏金主亮至汴京起重兵五十余万屯宿泗州谋南下九月庚寅以带御器械李宝为浙西副总管提督海船驻平江冬十月丁未遣虞允文使金贺正旦徐度贺金主生辰壬戍以刘锜为镇江都统制荆南右军统制李道为都统制癸酉蠲舒和蕲黄四州民附种田租十一月庚辰禁诸路折输职田钱十二月乙巳汤思退罢初行会子于东南海南黎贼王文满平癸丑命户部立经总制钱十年中数为定额丁夘金遣布萨权等来贺明年正旦
　　三十一年春正月甲戍朔日有食之丁亥免湖州増丁所输绢壬辰刘宝落节钺福建路居住己亥放张浚胡铨自便二月甲寅罢杨存中殿前都指挥使进太傅为醴泉观使封同安郡王辛未秦熺卒三月壬午以兵部尚书杨椿参知政事丁亥夺秦熺赠官及遗表恩赏庚寅以陈康伯为尚书左仆射朱倬右仆射并同中书门下平章事夏四月丁巳以久雨伤蚕麦盗贼间发命侍从台谏条上弭灾除盗之防出天申节银加充户部籴本辛未遣周麟之使金贺迁都壬申权减荆南上供钱银绢丝米之半招填禁军是月金主亮率文武羣臣如汝洛五月癸酉给两淮民兵荒田己丑命沿淮州郡毋纳北人辛夘金遣高景山王全来贺天申节及求淮汉地且以钦宗皇帝讣闻甲午为钦宗皇帝发丧特诏持斩衰三年乙未以呉璘为四川宣抚使仍命制置使王刚中同处置军事六月丁未出宫女三百九十人蠲临安府禁军阙额钱五年己酉以御史中丞汪澈为湖北京西宣谕使乙夘以刘锜为淮南江东西浙西制置使戊午命帯御器械刘炎同提举措置沿淮盗贼庚申以歩军司都统制戚方提总江上诸军戊辰周麟之辞北行以枢密都承旨徐嚞代之秋七月戊子周麟之分司筠州居住辛夘振给淮南归正人壬辰徐嚞等至盱眙金主亮亟遣还之是月金主亮徙都汴京命其臣刘萼由唐邓瞰荆襄张中彦王彦章据秦鳯窥巴蜀苏保衡完顔郑嘉努由海道趋两浙八月辛丑忠义人魏胜复海州李宝承制以胜知州事丙午蠲诸路逋欠经总制钱江浙等路上供米丁未蠲淮南京西湖北民秋税之半乙夘刘锜引兵屯扬州遣统制王刚以兵五千屯宝应丁巳召田师中赴行在以吴拱为卾州诸军都统制壬戍复以资政殿学士张焘知建康府己巳起复成闵为湖北京西制置使节制两路军马九月庚午朔命大臣朝飨太庙辛未宗祀徽宗于明堂以配上帝大赦甲戍金人侵黄牛堡守将李彦坚拒却之金兵遂扼大散闗呉璘驻青野原遣将高松等援之庚辰以给事中黄祖舜同知枢密院事乙酉诏刘锜王权李显忠戚方严备清河颍河涡河口丁亥成闵渡江屯应城县遣吴拱戍郢州博州民王友直聚兵大名自称河北安抚制置使以其徒王任为副遣军师冯谷入奏事呉璘劫金人于桥头砦辛夘金使以书至楚州守臣以闻壬辰监盱眙军淮河渡夏俊复泗州癸巳金人攻通化军守将张超拒却之呉璘遣将刘海复秦州乙未金人攻信阳军丙申呉璘遣将曹防复洮州戊戌刘锜发扬州诏以金人背盟降敕榜诏谕中原军民己亥兰州汉军千户王宏杀其刺史温都乌密来降呉璘遣将潘青复陇州冬十月庚子朔诏将亲征魏胜攻沂州败还海州金人围之李宝以舟师至东海县金人解围去宝遂入海州辛丑金人自涡口渡淮癸夘以呉璘兼陜西河东招讨使刘锜兼京东河北东路招讨使成闵兼京西河北西路招讨使金人破蒋州李显忠遣统制孔福与金人战于大人洲乙巳金人复攻海州魏胜李宝击却之丁未命宣抚制置司传檄契丹西夏高丽渤海诸国及河北河东陜西京东河南诸路谕出师共讨金人是日金人立其东京留守葛王襃为皇帝改元大定己酉知筠州武钜招纳北界杜海等二万人来归庚戌知庐州龚涛弃城走辛亥金萧破滁州壬子以建王玮为镇南军节度使刘锜遣统制王刚等击金人于清河口呉拱遣侯俊郝敦书复唐州癸丑借江浙荆湖等路坊塲净利钱以备赏军金人攻海州李宝力战拒之解围去甲寅金人攻樊城呉拱遣守将翟贵王进与战贵进俱死之金兵亦退金主亮以大军至庐州戚方遣张寳复蒋州乙夘以金人渝盟告于天地宗庙社稷命州县谕富民捐赀助国刘锜归扬州丙辰金主亮入庐州王权自昭闗遁统制姚兴战死权退保和州金州都统制王彦遣统制任天锡复丰阳县丁巳武钜遣荀琛复邓州戊午任天锡复商洛县命呉璘趣出兵汉中叶义问督视江淮军马中书舍人虞允文参谋军事金人攻真州歩军司统制邵宏渊迎战于胥浦桥败绩遂进攻扬州己未任天锡复商州庚申以杨存中为御营宿卫使赵撙复襃信县王权自和州遁归屯于东采石辛酉复汤思退观文殿大学士充醴泉观使兼侍读金人破和州壬戌刘锜退军洲金人攻州淮东安抚使刘泽弃城奔泰州以户部侍郎刘岑为御营随军都转运使李显忠为御营先锋都统制屯芜湖主管歩军司李捧为前军都统制赵撙复新蔡县癸亥金人入州甲子复张浚观文殿大学士判潭州呉璘遣统制呉挺向起等击金人于德顺军之治平砦赵撙复平兴县乙丑金人趋洲刘锜遣统领员琦拒之于皁角林败之丙寅李宝击金舟师于胶西县之陈家岛刘锜还镇江府赵撙复蔡州金人攻秦州向起呉挺击却之丁卯叶义问至镇江武钜复虢州卢氏县任天锡复朱阳县戊辰殿中侍御史杜莘老出知遂寜府十一月己巳邵宏渊遣统领崔臯击金人于定山任天锡复虢州庚午通州守将萧邦弼弃城去辛未遣权吏部侍汪应辰诣浙东措置海道壬申以张浚判建康府召王权赴行在以李显忠代将卲宏渊为池州都统制金人攻洲镇江中军统制刘泛败走权都统制李横亦遁金人奄至江上统制魏俊王方死之金人游骑至无为军守臣韩髦弃城走癸酉淮寜府民陈亨祖执同知完顔雅鲁以其城来归赵撙弃蔡州甲戌池州统制官崔定等复入无为军乙亥金主亮临江期以翼日南渡丙子虞允文督建康诸军统制官张振等以舟师拒金主亮于东采石却之崔定复巢县任天锡复上津商洛二县丁丑虞允文遣水军统制盛新以舟师击金人于杨林河口又败之金主亮焚其舟而去戊寅王彦遣杨坚复栾川县己夘以汤思退为行宫留守虚恨蛮犯嘉州笼蓬堡官军击之败绩副将郑祥等死之庚辰金主亮引军趋淮东癸未呉璘自仙人原还兴州留姚仲节制军事虞允文自采石率李捧军及戈船如镇江金主亮至扬州乙酉贷刘泛死英州编管江州统制李贵忠义首领孟俊复顺昌府金州将邢进复华州丙戌任天锡复陜州丁亥刘锜罢以御营宿卫中军统制刘鋭权镇江都统制戊子呉璘复力疾上仙人原己丑贷王权死琼州编管李宝泛海南归金人复攻陜州任天锡击却之复攻襄阳统制官李滕等拒却之复通化军庚寅王彦遣将杨坚党清复长水县癸巳以成闵为镇江都统制淮东制置使京东西路河北东路淮北泗宿州招讨使李显忠为淮西制置使京畿河北西路淮北夀亳州招讨使呉拱为湖北京西制置使京西北路招讨使甲午武钜遣乡兵总辖杜隠等复嵩州乙未金人破泰州是日金人弑其主亮于扬州龟山寺戊戌金都督府遣人诣镇江军中议和十二月己亥赵撙复蔡州王彦遣兵复福昌县庚子金人侵汉南之茨湖鄂州军士史俊击却之杨椿复庐州辛丑以李宝为靖海军节度使浙西通泰海州沿海制置使京东东路招讨使王彦遣阎玘复渑池县癸夘命诸路招讨司率兵进讨互相应援沿江诸大帅条陈恢复事宜复岳州旧名右军统领沙世坚入泰州甲辰均州统领昝朝复邓州丙午淮东统制王选复楚州丁未杜隠等入河南府呉拱遣统领牛宏入汝州戊申帝发临安庚戌金人渡淮北去壬子次平江罢督视府癸丑淮东统制刘鋭陈敏引兵入泗州卾州统制杨钦以舟师追击金人于洪泽镇乙夘江北金兵尽去李显忠复入和州呉璘遣将复水洛城金人复破汝州牛宏败走戊午次镇江府庚申呉璘防治平砦壬戌曲赦新复州军甲子降淮南京西湖北杂犯死罪以下赏采石功进统制张振时俊等官金颍夀二州巡检高显以夀春府来降是月金主知亮已死遂趋燕京
　　三十二年春正月戊辰朔日有食之帝在镇江己巳金人攻夀春府忠义将刘泰战死金兵引去庚午发镇江府壬申至建康府壬午金人复攻蔡州赵撙力战却之乙酉权知东平府耿京遣其将贾瑞掌书记辛弃疾来奏事己丑金主遣其臣高忠建等来告嗣位以耿京为天平军节度使知东平府丙申以杨存中为江淮荆襄路宣抚使虞允文副之旋改存中措置两淮二月戊戌罢借两浙江淮坊塲浄利钱以虞允文为兵部尚书川陜宣谕使庚子兴州统领惠逢等复河州振两淮饥民壬寅金人攻汝州守将王宣逆击之癸夘帝发建康惠逢复积石军又克来羌城丁未刘锜薨己酉王宣及金人再战于汝州庚戌金人全师来攻宣败绩弃去辛亥金人复攻顺昌府孟新拒却之寻亦弃去乙夘至临安府兴元都统制姚仲攻巩州不下退守甘谷城遂引兵围徳顺军丙辰金人攻蔡州赵撙击却之乙丑王宣及右军副将汲靖击金人于确山县赵撙弃蔡州丙寅金人复取之姚仲遣副将赵铨攻下镇戎军金同知渭州秦弼及其子嵩来归王彦遣兵救陜州金兵引去丁夘呉拱遣将复永安军永宁福昌长水三县闰月癸酉金人破河州乙亥命杨存中李显忠固守新复州军量度进讨丙子姚仲遣将复原州癸未振淮南归正人金人攻虢州呉璘遣杨从仪等攻拔大散闗分兵据和尚原金人走宝鸡辛夘杨椿罢壬辰姚仲攻顺徳军击金人于瓦亭砦新店是月张安国等攻杀耿京李宝将王世隆攻安国执之以献三月壬寅更定金使入境接伴馆伴旧仪癸夘成闵遣统制杜彦救淮宁击金人于项城县乙巳加呉璘少傅王彦为保平军节度使戊申呉璘复徳顺军又遣严忠取环州辛亥命兵部侍郎陈俊卿工部侍郎许尹经画两淮堡砦屯田癸丑金人围淮宁府守臣陈亨祖死之甲寅金人侵镇戎军丁巳遣洪迈等贺金主即位戊午忠义军统制知兰州王宏防会州金人破淮宁府统领戴规死之辛酉金人攻原州夏四月癸酉蠲淮东残破州军上供银绢米麦及经总制钱一年防县民倪震率丁口数千来归甲戌募民耕淮东荒田蠲租徭七年戊寅以御史中丞汪澈参知政事金人围海州五月戊戌呉璘自河池如鳯翔巡邉壬寅姚仲及金人战于原州北岭败绩戊申复以杨存中为醴泉观使奉朝请罢御营宿卫司辛亥镇江都统制张子盖救海州击金人于石湫堰金人解去甲寅命张浚専一措置两淮事务兼节制淮东西沿江州郡军马乙夘知顺昌军孟昭率部曲来归己未呉璘遣将复熙州壬戌禁诸军互招逃亡加郑藻太尉振东北流民甲子诏立建王玮为皇太子更名眘加成闵太尉主管殿前司李显忠为太尉主管马军司籍诸州归正人愿为农者给官田复租十年六月丙寅呉璘次大幽岭檄召姚仲下河池狱以夔路安抚使李师顔代将其兵乙亥朱倬罢丙子诏皇太子即皇帝位帝称太上皇帝退处徳夀宫皇后称太上皇后孝宗即位累上尊号曰光尧夀圣宪天体道性仁诚徳经武纬文绍业兴统明谟盛烈太上皇帝康熈十四年十月乙亥太上皇帝崩于徳夀殿年八十一諡曰圣神武文宪孝皇帝加諡受命中兴全功至徳圣神武文昭仁宪孝皇帝庙号高宗攒于会稽之永思陵
　　高宗建炎四年绍兴三十二年凡三十六年







　　钦定续通志卷三十五
&lt;史部,别史类,钦定续通志&gt;
　　钦定四库全书
　　钦定续通志卷三十六
　　宋纪【十二】
　　孝宗
　　孝宗皇帝讳眘字元永太祖七世孙也初太祖少子秦王徳芳生英国公惟宪惟宪生新兴侯从郁从郁生华隂侯世将世将生庆国公令譮令譮生子偁是为秀王帝秀王子也始名伯琮髙宗自元懿太子薨未有后昭慈圣献皇后自江西还行在劝髙宗立太祖后人为嗣仆射范宗尹亦造膝以请髙宗曰太祖以神武定天下子孙不得享之遭时多艰零落可悯朕若不法仁宗为天下计何以慰在天之灵而上虞丞娄寅亮亦上书言昌陵之后寖同民庶艺祖在上莫肯顾歆此金人所以未悔祸也髙宗大然之绍兴二年五月选帝育于禁中明年除和州防御使赐名瑗旋改贵州五年授保庆军节度使封建国公歴加检校少保进普安郡王十三年九月秀王殁于秀州解官行服已改常徳军节度使三十年二月立为皇子更名玮授寜国军节度使开府仪同三司进封建王制出中外大悦【谨按通鉴辑覧】
　　【御批髙宗择立孝宗为嗣当时多谓付托得人盖以艺祖后不克享有天下人心颇有余憾一旦见昌陵之裔复继大统不觉溢美任情至以中兴事业推许孝宗则实过矣孝宗虽承欢徳夀乡学右文不过蒙偏安之叶端处晏然而已中原侵地未能恢复尺寸而符离之役任用非人遂至一败不振所谓中兴者安在也】明年改镇南军节度使先是金人渝盟髙宗下诏亲征而两淮失守朝臣多陈退避之计帝请率师为前驱直讲史浩以疾在告闻之亟入为帝言太子不宜将兵乃为草奏请卫从以其子职十二月遂扈跸以行三十二年五月甲子立为皇太子改今名六月乙亥内降御札皇太子可即皇帝位朕称太上皇帝丙子遣中使召帝入禁中面谕之帝推逊不受即趋侧殿门欲还东宫髙宗勉谕再三乃止于是髙宗出御紫宸殿辅臣奏事毕髙宗还宫百官移班殿门外拜诏毕复入班殿庭内侍掖帝至御榻前帝侧立不坐内侍扶掖之乃略就坐宰相率百僚称
　　贺帝遽兴辅臣升殿固请帝愀然曰君父之命出于独断然此大位惧不克当班退太上皇帝即驾之徳夀宫帝服履歩出祥曦殿门冒雨掖辇以行及宫门弗止上皇麾谢再三且令左右扶掖以还顾曰吾付托得人吾无憾矣左右皆呼万嵗是日诏有司议太上皇帝太上皇后尊号以闻丁丑朝徳夀宫戊寅大赦诏宰相率百官月两朝徳夀宫己夘以即位告于天地宗庙社稷庚辰诏五日一朝徳夀宫甲申诏中外士庶陈时政阙失丁亥诏以太上皇不许五日一朝自今月四朝复胡铨宫知饶州甲午上太上皇帝尊号曰光尧夀圣太上皇帝太上皇后曰夀圣太上皇后乙未金人屠原州秋七月戊戌兴州中军统制呉挺复巩州癸夘以张浚为少傅江淮宣抚使封魏国公甲辰以参知政事汪澈视师湖北京西遣刘珙等使金告即位戊申以四川宣抚使呉璘兼陜西河东路宣抚招讨使追复岳飞元官以礼改葬癸丑马军司中军统制赵撙忠义军统领皇甫倜复光州甲寅诏淮南诸州存恤淮北来归之民权免税役丙辰以少保保康军节度使呉益为少傅太尉寜武军节度使呉盖为开府仪同三司丁巳罢李寳措置海道壬戌以黄祖舜兼权参知政事罢诸路圣节进奉蠲四川积年逋负八月乙丑四川马军统制髙师中与金人战于摧沙败死丙寅呉璘与金人战于徳顺军己巳以翰林学士史浩参知政事戊寅率羣臣诣徳夀宫奉上太上皇帝太上皇后尊号册寳丁亥班寛恤事十八条起居舍人洪迈知阁门事张抡坐奉使辱命罢甲申呉璘撃金人于北山戊子追复李光资政殿学士赵鼎范冲并还合得防数九月甲午以子愭为少保永兴军节度使进封邓王恺为雄武军节度使开府仪同三司进封庆王惇为镇洮军节度使开府仪同三司进封恭王甲午金人攻徳顺军东山堡中军将李庠战死丁酉川陜宣谕使虞允文罢辛亥振淮东义兵及归正人以总领四川财赋军马钱粮王之望为户部侍郎川陜宣谕使乙夘诏虞允文赴呉璘军议事辛酉以呉璘为少师冬十月戊辰以岳阳军节度使居广开府仪同三司史浩兼权知枢密院事己巳叶义问罢庚午以防平王璩为少保壬午官岳飞孙六人甲申契丹招讨萧哲伯来奔金人攻顺徳城呉璘撃走之复遣兵追袭败归戊子以资政殿学士张焘同知枢密院事十一月庚子以萧哲伯为忠州团练使乙巳金人攻水洛城戊申诏改明年为隆兴元年辛亥免杨存中所献酒坊逋负钱辛酉史浩免权知枢密院事十二月乙丑诏宰臣复兼枢密使金人攻陇城县官军拒却之丙寅诏弃徳顺城丁夘以陈康伯兼枢密使戊辰诏侍从台谏集议当今弊事仍命尽率其属极言无隠辛未刘琪张説还自盱眙戊寅蠲四川赦前登带白契税钱辛夘广西贼王宣破藤州守臣廖颙弃城遁
　　隆兴元年春正月壬辰朔羣臣朝于文徳殿帝朝德夀宫甲午四川宣抚司奉诏班师庚子以史浩为尚书右仆射同中书门下平章事兼枢密使张浚进枢密使都督江淮东西路军马二月壬戌以布衣李信为兵部员外郎赍蜡书徃中原招豪杰之据有州郡者安庆军节度使士籛乞减奉赐之半以助军用戊辰宰执陈康伯等乞再减奉止存旧格之半许之己夘振两淮流民及山东归正忠义军癸未黄祖舜罢庚寅逐秦桧党人仍禁辄至行在三月壬辰金右副元帅赫舍哩志寜以书取侵地癸巳以张焘为参知政事御史中丞辛次膺同知枢密院事叶义问落端明殿学士饶州居住丁酉诏户部置议节浮费己亥杨存中等乞减半奉如宰执例许之己酉张焘罢庚申以乆雨命有司振灾伤察刑禁夏四月戊辰张浚入见议出师渡淮乙亥王之望罢壬午诏户部台谏议节浮费戊子张浚命邵宏渊帅师次盱眙乙丑又命李显忠帅师次定逺是月金人防环州守臣强霓及其弟震死之五月丁酉李显忠复灵壁县庚子复虹县金知泗州富察都木逹及同知泗州大周仁降壬寅张浚渡江视师癸夘金右翼军都统萧降于李显忠甲辰显忠及邵宏渊撃金人于宿州乙巳史浩罢丙午复宿州建康前军统领官王珙战死丁未以辛次膺为参知政事翰林学士承旨洪遵同知枢密院事督诸路开营田金赫舍哩志寜自睢阳引兵至宿州李显忠撃却之壬子显忠与金人战于宿州不利是夜建康中军统制周宏及邵宏渊之子世雄殿前司统制官左士渊逃归癸丑进李显忠开府仪同三司淮南京畿京东河北招讨使邵宏渊检校少保寜逺军节度使招讨副使金人攻宿州显忠撃却之甲寅李显忠邵宏渊军大溃于符离乙夘下诏亲征丙辰以张浚兼都督荆襄军马张浚以刘寳为镇江诸军都统制六月庚申朔日有食之癸亥张浚乞致仕且请通好皆不许丁夘以观文殿大学士汤思退为醴泉观使兼侍读戊辰召虞允文以兵部侍郎周葵为参知政事汪澈落资政殿学士台州居住辛未罢李显忠军职壬申以太傅杨存中为御营使节制殿前司军马癸酉下诏罪已张浚降授特进仍前枢密使江淮东西路宣抚使官属各夺二官邵宏渊降武义大夫戊寅诏展廵幸之期辛次膺罢己夘李显忠责授清逺军节度副使筠州安置辛巳命浙西副都总管李寳兼御营统制官措置浙西海道甲申以敷文阁学士虞允文为兵部尚书兼湖北京西宣谕使戊子放宫人三十人以萧琦为检校少保河北招抚使秋七月庚寅以虞允文为湖北京西制置使癸巳以汤思退为尚书右仆射同中书门下平章事兼枢密使李显忠再责授果州团练副使潭州安置乙未诏宿州弃军将佐夺官贬窜有差乙巳以旱蝗星变诏侍从台谏两省官条上时政阙失戊午给还岳飞田宅八月丙寅张浚复都督江淮军马庚午以刘寳兼淮东招抚使丙子以飞蝗风水灾避殿减膳罢借诸路职田之令戊寅金赫舍哩志寜又以书求海泗唐邓四州地及嵗币丙戌遣淮西安抚司干办公事卢仲贤等赍书至金帅府戒勿许四州差减嵗币仍命诸将毋遣兵人出境九月己酉杨存中罢冬十月丙子诏太上皇后教旨改称圣旨立贤妃夏氏为皇后十一月己丑卢仲贤自宿州以金都元帅布萨忠义遗三省枢密院书来庚子遣王之望等为金国通问使辛丑诏侍从台谏于后省集议讲和遣使礼数土贡四事丙午卢仲贤坐擅许金地下大理寺夺三官癸丑以胡昉杨由义为使金通问国信所审议官十二月己未陈康伯罢丁丑以汤思退为尚书左仆射张浚为右仆射并同中书门下平章事兼枢密使浚仍都督江淮东西路军马是嵗以两浙大水旱蝗江东大水悉蠲其租
　　二年春正月辛夘诏増徳夀宫车辇仪卫乙未及皇后朝徳夀宫丙申命虞允文讨广西诸盗丙午金布萨忠义复以书来壬子振归正人二月辛未蠲秀州贫民逋租壬申容州妖贼李云作乱癸酉复王权为广西路都钤辖丙子诏饬将帅减文武官及百司吏郊赐之半丁丑李云伏诛乙酉胡昉自宿州还三月丙戌张浚视师于淮又诏王之望等以币还丁亥诏荆襄川陜帅臣严边备毋先事妄举卢仲贤除名械送郴州编管壬寅诏知光州皇甫倜毋招纳归正人庚戌以户部侍郎钱端礼为淮东宣谕使吏部侍王之望为淮西宣谕使壬子减髙藤雷容四州杂犯死罪以下蠲夏秋税赋癸丑以王彦为建康诸军都统制兼淮西招抚使夏四月庚申张浚还朝甲子以李显忠侵欺官钱给还诸军丁丑张浚罢五月丙申诏呉璘毋招纳归正人辛丑江西总管邵宏渊责授靖州团练副使南安军安置六月甲寅朔日有食之辛酉以淫雨诏州县理滞囚丁丑赈江东两淮被水贫民秋七月乙酉以户部尚书韩仲通为湖北京西制置使丁亥洪遵罢己丑以周葵兼权知枢密院事己巳命海泗州彻戍戊申蠲淮东内库坊塲钱一年庚戌洪遵落端明殿学士癸丑以江东浙西大水诏侍从台谏卿监郎官馆职陈阙失及当今急务八月甲寅朔以灾异避殿减膳戊午南丹州莫延廪为诸蛮所逐来归甲子以乆雨决繋囚庚辰以资政殿大学士贺允中为知枢密院事兼参知政事辛巳诏振淮东被水州县张浚薨壬午遣魏等为金国通问使九月辛丑以王之望为参知政事权刑部侍郎呉芾为给事中兼淮西宣谕使以久雨出内库金籴米账贪民癸卯命汤思退都督江淮东西路军马辞不行乙巳复命杨存中为同都督钱端礼呉芾并为都督府参賛军事仍易国书以付魏冬十月甲寅魏杞至盱眙未得进丁夘贺允中罢为资政殿大学士致仕己巳以周葵兼权知枢密院事王之望兼同知枢密院事庚辰蠲京西湖北运粮所经州县秋税之半以靖海军节度使李寳为沿海驻劄御前水军都统制辛巳金人分道渡淮刘寳弃楚州遁十一月乙酉知楚州魏胜与金人战死之金人克楚州进陷濠州滁州戊子以金人侵扰诏郊祀改用明年命王之望同都督江淮军马汤思退罢都督召陈康伯己丑王之望罢同都督庚寅命杨存中都督江淮军马辛夘汤思退罢寻落观文殿大学士永州居住未至而卒甲午禁太学生伏阙是日太学生张观等七十二人上书请斩汤思退王之望尹穑而用陈康伯胡铨等丙申遣国信所大通事王抃持周葵书如金帅府请正皇帝号为叔侄之国易嵗贡为嵗币减十万割商秦地归被俘人惟叛亡者不与以金人侵淮南诏避殿减膳丁酉诏择日视师戊戌以少保观文殿大学士陈康伯为尚书左仆射同中书门下平章事兼枢密使庚子遣兵部侍郎胡铨右谏议大夫尹穑分诣两浙措置海道壬寅诏侍从两省官日一至都堂议事有关台谏者亦听会议以显谟阁学士虞允文同签书枢密院事甲辰金人攻六合歩军司统制崔臯撃却之乙巳以钱端礼兼权参知政事丁未以显谟阁直学士沈介为沿江制置使命沿江诸州调保甲分守渡口闰月甲寅陈康伯入见丙辰周葵罢王抃得报书以归戊午萧琦卒壬戌罢胡铨尹穑丙寅召韩仲通以沈介为兵部尚书湖北京西制置使戊辰以金人且退诏督府择利击之王之望不可乙亥之望罢丙子以王抃为奉使金国通问国信所参议官持陈康伯报书以行丁丑金遣张恭愈来迓使者十二月辛夘以钱端礼为参知政事兼知枢密院事虞允文同知枢密院事兼权参知政事礼部尚书王刚中签书枢密院事丙申制应沿边被兵州军除逃遁官吏不赦外杂犯死罪情轻者减一等余并放遣遣洪适等贺金主生辰壬寅罢三衙江上荆襄诸军招军甲辰遣沿海水军还屯己酉朝献景灵宫庚戌朝飨太庙乾道元年春正月辛亥朔合祀天地于圜丘大赦改元丁巳淮西安抚韩璡勒停贺州编管壬申诏两浙振流民癸酉蠲沿边残破州军官赋一年甲戌刘寳责果州团练副使琼州安置二月庚辰朔朝徳夀宫从太上皇太上皇后如四圣观乙酉遣官检察两淮州县振济饥民庚子以杨存中为寜逺昭庆军节度使甲辰以乆雨避殿减膳蠲两淮灾伤州县身丁钱绢决系囚丁未陈康伯薨三月庚申以虞允文为参知政事兼同知枢密院事王刚中同知枢密院事命淮西湖北荆襄帅臣措置屯田复置场癸亥黄祖舜薨夏四月庚子金使完顔仲等来报聘五月庚戌以呉璘为太傅封新安郡王壬申蠲四川州县虚额钱呉璘改判兴元府丙子遣李若川等使金贺上尊号六月癸未王刚中薨丙戌以翰林学士洪适签书枢密院事辛夘以武经郎令徳为安定郡王壬辰以淮南转运判官姚岳言境内飞蝗自死夺一官罢之壬寅蠲广东残破州县租秋七月甲寅借职田租二年以禆经费己巳蠲闗外四州民今年租及湖南被贼州县夏税八月乙酉立子愭为皇太子丁亥虞允文罢戊子大赦己丑以洪适为参知政事兼权知枢密院事吏部侍郎叶颙签书枢密院事兼权参知政事癸巳钱端礼罢为资政殿大学士提举万夀观九月甲戍以端明殿学士汪澈知枢密院事洪适兼同知枢密院事冬十月己夘遣方慈等使金贺正旦丁酉金遣髙衎等来贺会庆节乙巳淮北红巾贼逾淮劫掠辛未遣龙大渊抚谕两淮措置屯田督捕盗贼十二月戊寅以洪适为尚书右仆射同中书门下平章事兼枢密使汪澈为枢密使癸未遣王曮等贺金主生辰庚寅以叶颙为参知政事兼同知枢密院事壬寅金遣乌库哩忠弼等来贺明年正旦
　　二年春正月辛酉省六合戍兵以所垦田给还复业之民二月丁丑罢盱眙屯田振两浙江东饥戊寅如玊津园宴射遂至龙井三月辛未罢洪适右仆射癸酉以给事中权吏部尚书魏同知枢密院事兼权参知政事丁丑罢和籴夏四月戊寅以乆雨减大理三衙临安府及浙西州县杂犯死罪以下一等乙未汪澈罢五月戊申张焘薨庚戌叶颙罢以魏杞为参知政事右谏议大夫林安宅同知枢密院事兼权参知政事中书舍人蒋芾签书枢密院事六月庚辰封孙挺为福州观察使荣国公摅为左千牛卫大将军秋七月甲寅以镇江都统制戚方为武当军节度使八月丁丑蠲淮南放归万弩手差役二年戊子以魏兼同知枢密院事蒋芾权参知政事甲午立中兴以来十三处战功格目乙未以呉璘复判兴州九月辛亥遣官按视温州水灾振贫民决繋囚冬十月乙亥遣薛良朋等使金贺正旦己夘减饶州嵗贡金三之一蠲诸路酒坊逋赋辛夘金遣魏子平等来贺会庆节十一月丙午杨存中薨己酉尽出内藏及南库银以易会子官司并以钱银支遣民间从便两淮总领所许自造会子鬻诸路营田十二月乙亥遣梁克家等贺金主生辰己夘以资政殿学士叶颙知枢密院事甲申以叶颙为尚书左仆射魏右仆射并同中书门下平章事兼枢密使蒋芾参知政事吏部尚书陈俊卿同知枢密院事兼权参知政事庚寅诏宰相领兼制国用使参知政事同知国用事丙申金遣乌库哩元忠等来贺明年正旦
　　三年春二月癸酉出龙大渊为江东总管曾觌为淮西总管甲戌大渊改浙东觌改福建辛巳以端明殿学士虞允文知枢密院事三月甲辰从太上皇太上皇后如聚景园壬戌伯母秀王夫人张氏薨夏四月辛未蠲诸路州军逋负戊寅以呉璘知兴元府充利州路安抚使四川宣抚使五月甲寅呉璘薨庚申以四川制置使汪应辰主管宣抚司事移司利州六月己巳以汪应辰权节制利州路屯驻御前军马甲戌以虞允文为资政殿大学士四川宣抚使乙亥金遣使来取被俘人诏实俘在民间者还之军中人及叛亡者不预戊寅复以虞允文为知枢密院事充宣抚使辛卯皇后夏氏崩振泉州水灾秋七月壬寅以皇太子疾减杂犯死罪以下乙巳皇太子薨闰月丁亥戚方落节钺信州居住八月甲寅以乆两命临安府决系囚丁巳蠲光濠庐三州夀春府赋一年戊午遣官分决滞狱壬戌以知建康府史正志兼沿江水军制置使冬十月丁酉遣唐瑑等使金贺正旦戊戌以嗣濮王士輵为开府仪同三司乙夘金遣富察苏尔斡等来贺会庆节十一月丙寅合祀天地于圜丘大赦癸酉叶颙魏罢以陈俊卿为参知政事翰林学士刘珙同知枢密院事丁丑以雷发非时诏台谏侍从两省官指陈阙失十二月己亥遣王瀹贺金主生辰辛亥以呉益为太傅庚申金遣图克坦忠卫等来贺明年正旦
　　四年春正月壬午夺秦埙秦堪郊防防补甲申如天竺寺遂至玊津园壬辰叶颙薨二月甲午罢福建路卖钞盐蠲转运司嵗发钞盐钱己亥以蒋芾为尚书右仆射同中书门下平章事兼枢密使兼制国用使观文殿大学士史浩为四川制置使浩辞不行乙巳赐王炎出身签书枢密院事三月庚午以敷文阁待制晁公武为四川安抚制置使夏四月丙辰礼部员外郎李焘上所着续通鉴长编自建隆至治平一百八卷是月振绵汉等州饥五月丙戌行乾道新厯丁亥以饶信二州建寜府饥民啸聚遣官措置振济是月西夏任敬徳遣使至四川宣抚司约发兵攻西番六月戊戌蠲诸路逋负乾道元年二月和市折帛杂色钱辛丑龙大渊卒戊午蒋芾罢秋七月壬戌以刘珙兼参知政事召建寜府布衣魏掞之赴行在丁亥以经总制余剩钱桩留卭蜀州以备振济己丑以乆雨虑囚减临安府三衙死罪以下是月西夏遣间使来八月庚戌刘珙罢冬十月壬辰遣郑闻等使金贺正旦甲午禁归正人藏匿金人者庚子蒋芾起复尚书左仆射陈俊卿右仆射并同中书门下平章事兼枢密使兼制国用使甲辰大阅己酉金遣伊喇山图罕等来贺会庆节十一月壬戌遣知无为军徐子寅措置楚州官田招集归正忠义人以耕乙亥诏峡州布衣郭雍赴行在壬申蠲两淮归正人役五年癸未封岳阳军节度使居广为永阳郡王十二月丙申遣胡元质等贺金主生辰甲辰蒋芾辞起复减两浙江东西路明年夏税和市之半甲寅金遣完顔仲仁等来贺明年正旦
　　五年春正月甲戌措置两淮屯田二月壬寅以给事中梁克家签书枢密院事甲辰以王炎参知政事兼同知枢密院事三月己巳蠲成都府路民户嵗输对籴米脚钱乙亥以王炎为四川宣抚使仍参知政事夏四月壬辰以梁克家兼参知政事辛亥振衢婺饶信四州流民六月己酉以虞允文为枢密使秋七月乙丑以曽觌为浙东总管八月甲申朔日有食之己丑以陈俊卿为尚书左仆射虞允文为尚书右仆射并同中书门下平章事兼枢密使兼制国用使九月壬申命淮西安抚司参议官许子中措置淮西山水砦招集归正人垦官田冬十月乙酉遣汪大猷等使金贺正旦戊子振温台二州被水贫民己亥命饶信二州嵗量留上供米以备振粜癸夘金遣髙徳基等来贺会庆节十二月己丑遣司马伋等贺金主生辰戊申金遣完顔毅等来贺明年正旦六年春正月癸丑雅州沙平蛮寇边焚碉门砦四川制置使晁公武讨之不利庚午以奉国军承宣使知庐州郭振为武泰军节度使二月辛卯王炎遣人约沙平蛮归部稍捐边税与之三月庚申从太上皇太上皇后如聚景园辛未复如聚景园戊寅以知绍兴府史浩为检校少傅保寜军节度使夏五月己巳陈俊卿罢为观文殿大学士知福州罢行在至镇江征税所比近者十有三闰月戊子遣范成大等使金求陵寝地且请更定受书礼辛夘责吏部侍郎陈良祐筠州居住癸巳以梁克家为参知政事兼同知枢密院事甲辰辛次膺薨秋九月辛丑沅州猺相讐杀守臣孙叔杰击之不利猺进廹州城安抚司谕解之叔杰寻抵罪冬十月辛酉遣吕正已等使金贺正旦丁夘金遣耶律子敬等来贺会庆节甲戌起居舍人赵雄请置局议恢复以雄为中书舍人十一月壬午合祀天地于圜丘大赦是月遣赵雄等贺金主生辰及请更受书之礼十二月戊申大阅壬申金遣富察愿等来贺明年正旦
　　七年春正月丙子帝率羣臣奉上太上皇帝太上皇后尊号册寳于徳夀宫二月癸丑立子惇为皇太子大赦以庆王恺为雄武保寜军节度使判寜国府进封魏王丁邜太傅大寜郡王呉益薨三月乙亥赵雄至金金拒其请诏训习水军丙子立恭王夫人李氏为皇太子妃己邜起复刘珙同知枢密院事以明州观察使知閤门事兼枢密都承防张説签书枢密院事戊子説罢为安庆军节度使提举万夀观夏四月壬戌从太上皇太上皇后如聚景园丁亥刘珙起复同知枢密院事为荆襄宣抚使珙辞不拜庚寅金人葬钦宗于巩原秋七月庚子以王炎为枢密使四川宣抚使八月丙辰诏两淮民丁充民兵者本名丁钱勿输甲申从太上皇太上皇后如东园戊子安定郡王令徳薨冬十月己酉遣莫蒙等使金贺正旦壬戌金遣乌凌阿天锡等来贺会庆节十二月丁未遣翟绂等贺金主生辰丙寅金遣完顔宗寜等来贺明年正旦是嵗湖南江东西路旱振之
　　八年春正月丁酉朝献景灵宫遂如天竺寺玉津园二月乙巳诏改尚书左右仆射同中书门下平章事为左右丞相戊申遣姚宪等使金贺上尊号附请受书之事辛亥以虞允文为左丞相梁克家为右丞相并兼枢密使癸丑以安庆军节度使张説吏部侍王之竒并签书枢密院事夏四月己酉出殿中侍御史萧之敏提江东刑狱乙丑诏再蠲两淮二税一年六月庚子以武徳令撎为金州观察使封安定郡王秋七月辛巳罢淮西屯田官兵募归正人耕佃九月乙亥诏王炎赴都堂治事戊寅以虞允文为少保武安军节度使四川宣抚使封雍国公己丑赐允文家庙祭器冬十月丁未遣冯樽等使金贺正旦丙辰金遣夹谷清臣等来贺会庆节罢借诸路职田十一月庚寅进检校少傅知福州史浩开府仪同三司十二月戊戌蠲两淮明年租赋甲辰诏京西归正人授田如两淮丁巳遣韩元吉等贺金主生辰辛酉金遣曹望之等来贺明年正旦九年春正月辛未王之竒罢为淮南安抚使王炎罢为观文殿大学士提举洞霄宫乙亥以张説同知枢密院事户部侍郎沈夏签书枢密院事戊寅以刑部尚书郑闻签书枢密院事闰月戊申以乆雨命大理三衙临安府及两浙州县决繋囚减杂犯死罪以下辛酉如天竺寺玉津园二月壬申蠲江西旱伤五州逋负米乙亥青羗奴儿结冦安静砦黎州推官黎商老战死三月甲午禁北界愽易银绢戊申从太上皇帝太上皇后如聚景园夏五月壬辰朔日有食之己未以迪功郎朱熹屡诏不起特改宣教郎主管台州崇道观六月甲戌禁两淮荆襄四川诸州籍民户马秋七月壬寅青奴儿结降辛亥吐蕃弥畜列陷安静砦引兵深入黎州守臣诱卭部川蛮击却之九月庚子命盱眙军以受书礼移牒泗州示金生辰使金使不从冬十月甲子遣留正等使金贺正旦辛未梁克家罢为观文殿大学士知建寜府甲戌以曾怀为右丞相张説知枢密院事郑闻参知政事沈夏同知枢密院事庚辰金遣完顔防等来贺会庆节丁亥襄等入辞别函申议受书之礼仍示虞允文速为边备十一月戊戌合祀天地于圜丘大赦改明年元为淳熙十二月甲子沈夏罢乙丑以御史中丞姚宪签书枢密院事遣韩彦直等贺金主生辰乙亥以嗣濮王士輵永阳郡王居广并为少保乙酉金遣完顔璋等来贺明年正旦
　　淳熈元年春正月乙未禁淮西诸关采伐林木庚子罢两淮将帅权摄官丙午禁两淮耕牛出境以交阯入贡赐国名安南封南平王李天祚为安南国王二月癸酉虞允文薨丙申以郑闻为资政殿大学士四川宣抚使戊申如玉津园癸丑金遣梁肃等来计事夏四月戊辰从太上皇如聚景园壬申许桂阳军谿洞子弟入州学听读乙亥诏四川宣抚司教阅诸州将兵戊寅遣张子顔等使金报聘己卯以姚宪参知政事户部尚书叶衡签书枢密院事六月丙辰朔诏礼官讨论别建四祖庙正太祖东向位戊午以兴州都统制呉挺为定江军节度使戊寅曾怀罢癸未姚宪罢甲申落宪端明殿学士罢宫观以叶衡参知政事秋七月丁亥以郑闻参知政事以成都府路安抚使薛良朋为四川安抚制置使壬辰以曾怀为右丞相己酉责姚宪南康军居住八月己未张説罢为太尉提举隆兴府玉隆观以徽猷阁学士杨倓为昭庆军节度使签书枢密院事九月乙酉以曾觌开府仪同三司壬寅如玉津园宴射冬十月壬戌遣蔡洸使金贺正旦癸亥以积雨命中外决系囚丙寅郑闻薨乙亥金遣完顔让等来贺会庆节辛巳再蠲临安府民身丁钱三年壬午蠲郴州桂阳军借贷常平米十一月甲申朔日有食之戊戌以礼部侍龚茂良参知政事杨倓罢以叶衡兼权知枢密院事丙午曾怀罢戊申以叶衡为右丞相兼枢密使十二月丁巳以吏部尚书李彦頴签书枢密院事壬戌遣呉琚等贺金主生辰壬申金遣刘仲诲等来贺明年正旦以资政殿学士知江陵府沈夏为四川宣抚使
　　二年春正月癸巳前宰相梁克家曽怀坐擅改堂除克家落观文殿学士怀降为观文殿学士三月丙申以太上皇夀七十诏礼官讨论庆夀典礼夏四月己巳如玉津园是月茶寇赖文政起湖北转入湖南江西官军数为所败命江州都统皇甫倜招之五月辛卯谕宰相以朝政阙失士民皆得献言庚子命鄂州都统李川调兵捕茶寇六月庚戌以沈夏同知枢密院事丁夘落蒋芾王炎观文殿大学士张説落节度使芾建昌军炎袁州説抚州居住戊辰振湖南江西被寇州县是月茶寇自湖南犯广东秋八月丙辰江西总管贾和仲以捕寇失律除名贺州编管丁夘蠲湖南江西被宼州县租丁丑遣左司谏汤邦彦等使金申议九月乙酉振淮南水旱州县乙未叶衡罢丁未沈夏罢闰月丁巳以李彦頴参知政事翰林学士王淮签书枢密院事是月江西提刑辛弃疾诱頼文政杀之茶寇平冬十月乙酉遣谢廓然等使金贺正旦戊戌金遣完顔禧等来贺会庆节十一月戊申朔奉上太上皇帝太上皇后尊号册寳于徳夀宫戊午提防坑冶王揖进羡余却之十二月辛巳遣张宗元等贺金主生辰甲午朝徳夀宫行庆夀礼大赦甲辰金遣完顔迨等来贺明年正旦
　　三年春正月甲寅以常州旱寛其逋负之半振淮东饥仍贷贫民种乙丑振恤归正人二月壬午蠲两淮教阅民兵夏税癸未以伯圭为安徳军节度使三月丙午朔日有食之癸亥如报防寺遂至聚景园夏四月辛巳靖州猺人寇边遣兵讨捕之己丑责授叶衡安徳军节度副使彬州安置六月乙酉减四川酒课甲午以朱熹为秘书熹不就秋七月乙丑禁浙西围田八月乙亥以王淮同知枢密院事礼部尚书赵雄签书枢密院事庚辰太上皇诏立贵妃谢氏为皇后壬午以乆雨命中外决系囚戊戌靖州猺寇平冬十月甲戌以乆雨命中外决系囚癸未遣阎苍舒等使金贺正旦壬辰金遣富察通等来贺会庆节十一月癸丑合祀天地于圜丘大赦庚午遣张子正等贺金主生辰十二月己丑黎州蛮宼边官军失利蛮亦遁去戊戌金遣刘珫等来贺明年正旦是嵗京西湖北诸州兴元府金洋州旱绍兴府台婺州水并振之
　　四年春正月戊申诏自今内外诸军嵗一阅试庚申诏沿江诸军嵗再习水战二月乙亥如太学谒先圣遂如武学谒武成王庙监学官进秩一等诸生推防赐帛有差戊戌以新知荆南府胡元质为四川安抚制置使兼知成都府三月乙巳以史浩为少保观文殿大学士醴泉观使兼侍读进封永国公庚戌如玉津园宴射壬子贷随郢二州饥民米丙寅如聚景园夏五月庚子如佑圣观罢四川和籴六月丁丑龚茂良罢己夘以王淮参知政事秋七月辛丑禁江上诸军盗易战马振襄阳饥民乙酉罢临川伯王雱从祀癸丑龚茂良责授寜逺军节度副使英州安置甲寅申严四川入蕃茶禁八月辛已禁耕牛过淮九月丁酉朔日有食之辛丑免宰执以下会庆节进奉戊午阅蹴踘于选徳殿冬十月丙子以乆隂命中外决系囚遣钱良臣等使金贺正旦丁亥金遣完顔忠等来贺会庆节十一月庚子以赵雄同知枢密院事癸亥遣赵思等贺金主生辰十二月乙亥大阅辛巳蠲太平州民贷常平钱米壬辰金遣完顔炳等来贺明年正旦是嵗福州建寜府南剑州水并振之五年春正月辛丑戒有司毋以程颐王安石之説取士二月庚寅威州蛮寇边三月丁未李彦頴罢壬子以史浩为右丞相丁巳如玉津园己未以王淮知枢密院事赵雄参知政事是春黎州蛮降夏四月乙丑诏叶衡任便居住丙寅以礼部尚书范成大参知政事五月丁未禁诸路州军进羡余六月乙亥范成大罢癸未诏京西湖北商人以牛马负茶出境者罪死以给事中钱良臣签书枢密院事己丑罢诸州私置税场减四川茶课庚寅蠲大理寺赃钱閠月戊戌罢兴州都统司营田官兵募民耕佃庚戌蠲秀州民折帛钱秋七月甲子太尉提举万夀观李显忠薨冬十月庚子遣宇文价等使金贺正旦辛亥金遣张九思等来贺会庆节戊午以孙右千牛卫大将军扩为明州观察使封英国公十一月甲戌史浩罢为少傅充醴泉观使兼侍读乙亥以钱良臣参知政事丁丑以赵雄为右丞相王淮为枢密使十二月庚寅朔班新定荐举式辛邜遣钱冲之等贺金主生辰丁酉罢兴元都统司营田官兵募民耕佃丙辰金遣乌雅察等来贺明年正旦
　　六年春正月戊辰振淮东饥民壬申蠲夔州路上供金银二月己丑如佑圣观三月庚申如聚景园己巳郴州贼陈峒等破连道州桂阳军诸县命湖南帅臣讨捕之辛未再振淮东饥民庚辰如玉津园夏五月庚午蠲四川盐课乙亥郴寇平癸未给襄阳归正人田六月戊戌蠲郴州运粮丁夫今年役钱之半辛亥广西妖贼李接破郁林州守臣李端卿弃城遁遂围化州命经略司讨捕之端卿除名勒停梅州编管秋九月辛未合祭天地于明堂大赦冬十月乙酉蠲连州被寇民租辛夘遣陈岘等使金贺正旦庚子再蠲四川盐课辛丑蠲绍兴府逋赋乙巳金遣富察鼎夀等来贺会庆节戊申广西妖贼平十一月癸未遣傅淇等贺金主生辰十二月丙戌班重修淳熙敇令格式庚戌金遣耶律慥等来贺明年正旦辛亥蠲临安府租徭一年
　　七年春正月甲子减广西诸州嵗卖盐数庚辰蠲淮东民贷常平钱米二月己亥出湖南桩积米振永邵郴三州乙巳封子栋为安定郡王三月壬戌诏举贤良方正能直言极谏者庚午迎太上皇帝太上皇后宴翠寒堂丁丑再蠲临安府民身丁钱三年诏诸州招补军籍之阙自今嵗以为常夏四月甲申如聚景园戊子除明州积欠诸司钱辛夘再免沿边归正人请占官田赋役三年甲辰黎州五部落犯盘佗砦兵马都监髙晃与战败绩五月戊辰以吏部尚书周必大参知政事刑部尚书谢廓然签书枢密院事袁州分宜县大水捐其税己卯申饬书坊擅刻书籍之禁六月丙戌以特进观文殿大学士判建康府陈俊卿为少保壬辰五部落再犯黎州制置司钤辖成光延与战败绩提防刑狱权州事折知常弃城遁甲午制置司益遣兵讨平之秋七月丁夘以旱决系囚八月癸未禁黎州官吏市蕃商物九月壬申禁诸路遏籴冬十月戊子遣叶宏等使金贺正旦乙未黎州五部落进马乞降诏却马许其互市庚子金遣李佾等来贺会庆节十一月癸丑诏边吏存恤江西过淮饥民丁巳禁淮南诸司州郡抑配民酒辛酉蠲两淮州军二税一年祭亥黎州戍军伍进等作乱折知常遁去王去恶诱进等诛之癸酉遣盖经等贺金主生辰十二月丙申嗣濮王士輵薨
　　八月春正月罢内侍兼兵职【据赵汝愚传増辑】三月戊戌除朱熹提举江西常平茶盐夏四月癸酉立郴州宜章桂阳军临武县学敎峒民子弟五月辛邜以乆雨减京畿及两浙囚罪以下贷贫民稻种钱壬寅以史浩为少师六月己酉放殿前司平江府牧场二万亩听民渔采戊午除淳熙七年诸路旱伤检放钱米辛酉罢诸路坊场监官听民承买秋七月辛夘以不两决系囚八月庚戌赵雄罢癸丑以王淮为右丞相兼枢密使甲寅以谢廓然同知枢密院事己未以观文殿大学士新四川制置使赵雄知泸州九月庚辰命诸路提举司贷民麦种辛巳钱良臣罢庚寅以谢廓然兼权参知政事冬十月己酉遣施师等使金贺正旦甲子金遣完顔实等来贺会庆节诏灾伤州县谕民振粜十一月戊寅蠲富阳新城钱塘夏税丁酉遣燕世良贺金主生辰己亥振临安府及严州饥民辛丑募民振粜十二月癸夘以徽饶二州民流者众出南库钱付新浙东提举常平朱熹振粜辛亥蠲诸路旱伤州军明年身丁钱物甲子下朱熹社仓法于诸路戊辰金遣魏贞吉等来贺明年正旦是月广东安抚巩湘诱潮贼沈师诛之
　　九年春正月甲戌诏四孟朝献分用三日如在京故事丁丑命两淮戍兵嵗一更庚寅贷江浙两淮旱伤州县民稻种戊辰四川制置司获叙州贼大波浪三月辛未如佑圣观振忠万恭涪四州癸未振镇江府壬辰遣使按视淮南江浙振济甲午罢诸路寄招军兵三年就拣军子弟补其阙夏四月甲辰诏自今盗发所在帅守监司论罚平定有劳者议赏五月甲寅蠲犒赏库酒课钱汀漳二州民为沈师所扰者除其赋戊午谢廓然薨秋七月甲戌以江西常平义仓及桩管米付诸司预备振粜辛巳出南库钱付浙东提举朱熹备振粜壬辰以资政殿学士李彦颖参知政事八月己亥诏绍兴去嵗已纳夏税应减者为今年之数九月己巳罢诸路科买军器物料三年庚午以王淮为左丞相梁克家为右丞相丙子以子彤为容州观察使封安定郡王辛巳大享明堂大赦乙酉以钱引赐泸州备振粜辛夘封伯圭为荥阳郡王以旱减恭合渠昌州今年酒课乙未禁蕃舶贩易金银着为令十月戊戌遣王蔺等使金贺正旦辛亥塞四州沿边支径戊午金遣完顔宗回等来贺会庆节甲子蠲诸路旱伤州军淳熙七年八年逋赋十一月庚午振夔路饥丙戌遣贾选等贺金主生辰十二月癸亥金遣富珠哩正等来贺明年正旦
　　十年春正月丁丑以给事中施师防签书枢密院事甲申李彦颖罢丙戌以施师防兼权参知政事三月戊辰李焘上续资治通鉴长编六百八十七卷辛巳免四川和籴三年癸未如玉津园己丑除诈称灾伤籍产法夏四月丙申再蠲临安府民身丁钱三年己亥命湖南广西塞溪洞径路五月戊寅如聚景园辛夘诏疏襄阳水渠以渠傍地为屯田寻诏民间侵耕者就给之六月戊戌监察御史陈贾请禁伪学乙巳罢昭州嵗贡金己未诏诸路监司帅臣嵗举亷吏庚申严赃吏禁秋七月乙丑以不雨决繋囚丙寅如明庆寺祷雨甲戌以夏秋旱暵避殿减膳令侍从台谏两省卿监郎官馆职各陈朝政阙失分命羣臣祷雨于天地宗庙社稷山川丁丑除灾伤州县淳熙八年欠税八月戊申以施师防参知政事兼同知枢密院事御史中丞黄洽参知政事庚戌以史浩为太保魏国公致仕九月丁丑如佑圣观壬午蠲诸州逋负内藏库钱乙酉遣余端礼等使金贺正旦冬十月乙未诏两浙义役从民便壬子金遣完顔方等来贺会庆节十一月壬戌朔日有食之甲戌如龙山大阅遂至玉津园闰月壬寅却安南献象丁巳遣陈居仁等贺金主生辰十二月丙子朝徳夀宫行太上皇帝后庆夀礼推防如太上皇故事丁亥金遣完顔博勒和等来贺明年正旦
　　十一年春正月辛丑安化蛮防光渐等犯宜州思立砦广西兵马钤辖沙世坚讨禽之丙午诏江东西路诸监司义役差役从民便三月辛卯诏刑部御史台每季以仲月録囚徒癸巳命利路三都统呉挺郭钧彭杲密陈出师进取利害以备金人甲午以上津潮阳旱蠲其税辛丑罢秀州御马院庄归其地于民丁未禁淮民招温处州户口除职田官田八年逋租庚戌诏御试防有及军民利害者考官裒以闻夏五月戊子蠲崇徳等十六县民淳熙十年欠税甲寅出缗钱犒给四川乆戍将士六月戊午诏诸道总领举偏禆可将帅者庚申以周必大为枢密使己夘诏诸州嵗买稻种备农民之阙秋七月癸夘蠲减浙东败关坊场酒课癸丑禁诸州遏籴八月庚申遣章森使金贺正旦九月甲寅再减四川酒课冬十月乙丑遣王信等贺金主生辰丙子金遣张大节等来贺会庆节盱眙军言得金人牒以上京地寒来嵗正旦生辰人使权止一年壬午诏诸以忠义立庙者两淮漕臣缮治之十一月壬寅禁福建民私有兵器甲寅令峡州嵗时存问处士郭雍十二月己夘戒监司州县常赋外取民
　　十二年春正月己丑禁交趾盐入省地壬辰四川制置使留正遣人诱青奴儿结杀之三月乙酉进孙扩为安庆军节度使封平阳郡王辛夘禁习渤海乐癸丑除税场髙等累赏法夏四月甲子如聚景园丙子谍言故辽达实林牙假道于夏以伐金密诏呉挺与留正议之己夘如玉津园六月壬戌除诸军逋欠营运钱秋八月癸亥以太上皇夀八十令有司议庆夀礼九月丙戌诏恤湖州台州被水之家庚寅遣王信等使金贺正旦丁丑诏诸路总领军帅漕臣守臣嵗上屯田所収之数冬十一月壬辰遣章森等贺金主生辰辛丑合祀天地于圜丘大赦十二月庚戌朔帅羣臣奉上太上皇帝太上皇后尊号册寳于徳夀宫推防如绍兴三十三年故事甲子以知福州赵汝愚为四川制置使丙子金遣布萨守忠等来贺明年正旦
　　十三年春正月庚辰朔率羣臣诣徳夀宫行庆夀礼大赦中外臣僚并理三年磨勘免贫民丁身钱之半优赐内外诸军癸巳以史浩为太傅陈俊卿为少傅嗣濮王士歆为少保三月甲辰如玊津园夏四月辛亥诏呉挺结约夏人戊辰再蠲四川和籴军粮三年辛未如聚景园秋闰七月戊申以敷文阁学士留正签书枢密院事己酉施师乞免兼同知枢密院事许之九月遣李献等使金贺正旦冬十月甲午金遣完顔娄等来贺会庆节十一月戊午诏四川制置司通知马政量収水渠民包占荒田租庚申遣张叔椿等贺金主生辰丙寅梁克家罢为观文殿大学士醴泉观使兼侍读十二月丙子思州田氏献纳所买黔州民省地诏偿其直辛巳减汀州盐价嵗万缗甲午陈俊卿薨乙未振临安府城内外贫乏老疾之民戊戌大理寺狱空己亥金遣耶律子元等来贺明年正旦
　　十四年春正月癸亥出四川桩积米贷济金洋州及关外四州饥民二月丁亥以周必大为右丞相戊子以施师防知枢密院事三月甲子如玊津园夏六月丁亥梁克家薨己亥减两浙路囚罪一等秋七月辛丑罢户部上供殿最丙午诏羣臣陈时政阙失及当今急务己酉诏监司条上州县弊事民间疾苦辛亥避殿减膳彻乐癸丑命检正都司看详羣臣封事有可行者以闻戊辰雨命给舍看详监司所条弊事八月辛未赐度牒及米振绍兴府饥癸未以留正参知政事兼同知枢密院事九月癸邜太上皇帝不豫丙午遣万钟等使金贺正旦乙丑罢増収水渠民田租丙寅除官军私负冬十月辛未以太上皇帝不豫赦癸酉分遣羣臣祷于天地宗庙社稷乙亥太上皇帝崩于徳夀殿遗诰太上皇后改称皇太后丙子以韦璞等为金告哀使戊寅以荥阳郡王伯圭为攒宫总防使翰林学士洪迈言大行皇帝庙号当称祖诏有司集议以闻辛巳诏曰大行太上皇帝奄弃至养朕当衰服三年羣臣自遵易月之令可令有司讨论仪制以闻甲申用礼官顔师鲁等言大行太上皇帝上继徽宗正统庙号称宗乙酉百官五上表请帝还内听政丙戌诏俟过小祥勉从所请戊子帝衰绖御素辇还内以顔师鲁等充金国遗留国信使己丑金遣田彦臯等来贺会庆节诏免入见却其书币甲午诣徳夀宫自是七日皆如之十一月戊戌朔诣徳夀宫自是朔望皆如之己亥大行太上皇帝大祥自是帝以白布巾袍御延和殿诣徳夀宫衰绖而杖如初诏皇太子惇参决庶务庚子皇太子三辞参决庶务不许辛丑诣徳夀宫禫祭百官释服甲辰羣臣三上表请御殿听政诏俟过祔庙戊申遣胡晋臣等贺金主生辰辛亥冬至诣徳夀宫戊午诏皇太子参决庶务于议事堂己未诏三日一朝徳夀宫十二月庚午大理寺狱空癸巳金遣完顔崇安等来贺明年正旦见于垂拱殿之东楹素幄诏礼物毋入殿付之有司是嵗两浙江西淮西福建旱振之十五年春正月丁酉朔诣徳夀宫几筵行礼戊戌皇太子初决庶务于议事堂乙巳诏免诸州军会庆节进奉二年诏自今御内殿令皇太子侍立庚申施师防罢甲子以黄洽知枢密院事吏部尚书萧燧参知政事二月丁亥金遣富察克忠等来吊祭行礼于徳夀殿次见帝于东楹之素幄癸巳遣京镗等使金报谢三月丙寅权攒髙宗皇帝于永思陵夏四月壬申帝亲行奉迎虞主之礼自是七虞八虞九虞卒哭奉辞皆如之丙戌祔髙宗神主于太庙诏曰朕比下令欲衰绖三年羣臣屡请御殿易服故以布素视事内殿虽诏俟过祔庙勉从所请然稽诸典礼心实未安行之终制乃为近古宜体至意勿复有请己丑诏减临安绍兴府囚罪一等民缘攒宫役者蠲其赋庚寅皇太后令车驾一月四诣徳夀宫如旧礼五月己亥王淮罢壬戌始御后殿诏嵗出钱五万六千余缗减广东十二州折纳米价钱六月癸酉以新江西提防刑狱朱熹为兵部官熹以疾未就职侍郎林栗劾之诏熹仍赴江西熹力辞不赴秋八月甲子朔日有食之九月辛丑大飨明堂以太祖太宗配大赦己酉遣郑侨等使金贺正旦冬十月癸未金遣王克温等来贺会庆节十一月庚子遣何澹贺金主生辰十二月壬午以朱熹主管西太一宫兼崇政殿説书辞不至戊子金遣田彦臯等贺明年正旦
　　十六年春正月癸巳金主雍殂孙璟立甲午封孙柄为嘉国公丙申黄洽罢己亥以凋必大为左丞相留正为右丞相萧燧兼权知枢密院事礼部尚书王蔺参知政事刑部尚书葛邲同知枢密院事乙巳萧燧罢丙午皇太后移御慈福宫戊申以昭庆军承宣使郭师禹为保大军节度使辛亥罢淮西屯田己未更徳夀宫为重华宫二月辛酉朔日有食之壬戌下诏传位于皇太子【谨按】
　　【御制全韵诗注云史臣称孝宗自外藩入继大统而能尽宫庭之孝又力行三年之丧谓其无愧庙号然髙宗晏驾未及二年遂尔内禅惟以有病不得日至徳夀宫为由云欲不退休不可迹虽袭夫孝名心实怠于政事盖知恢复之难故为引避之计不顾祖宗之基业惟图一己之便安岂足语于为君之大体乎】是日皇太子即皇帝位帝素服驾之重华宫辛未上尊号曰至尊夀皇圣帝皇后曰夀成皇后绍熙五年五月壬戌夀皇圣帝不豫六月戊戌崩于重华殿年六十有八諡曰哲文神武成孝皇帝加諡绍统同道冠徳昭功哲文神武明圣成孝皇帝庙号孝宗攅于永阜陵
　　孝宗隆兴二年乾道九年淳熙十六年凡二十七年













　　钦定续通志卷三十六
　　钦定四库全书
　　钦定续通志卷三十七
　　宋纪【十三】
　　光宗　　　　宁宗
　　光宗皇帝讳惇孝宗第三子也母曰成穆皇后郭氏初授右监门卫率府副率转荣州刺史孝宗即位进镇洮军节度使开府仪同三司封恭王及庄文太子薨孝宗以帝英武已欲立为太子而以其非次迟之乾道六年七月太史奏木火合宿主册太子当有赦是时虞允文为相因请蚤建储贰孝宗曰朕久有此意事亦素定但恐储位既正易即纵逸尔七年正月孝宗上两宫尊号册寳礼成丞相允文复以请孝宗曰朕既立太子即当令亲王出镇外藩卿宜讨论前代典礼允文寻以闻二月癸丑乃立帝为皇太子旋命判临安府寻领尹事淳熙十四年十月高宗崩十一月己亥孝宗手诏令皇太子防决庶务十五年二月戊戌帝始赴议事堂会丞相周必大乞去孝宗谕以内禅之意令呈诏草并宻谕防知政事留正十六年二月壬戌下诏传位于太子孝宗吉御紫宸殿如绍兴三十二年受禅故事班退孝宗反丧服御后殿帝侍立寻登辇同孝宗诣重华宫帝还内即上孝宗尊号曰至尊夀皇圣帝夀皇圣帝诏立帝元妃李氏为皇后甲子帝率羣臣朝于重华宫大赦百官进秩一等优赐诸军蠲公私逋负诸路州县淳熙十四年以前税役丙寅帝率羣臣诣重华宫上尊号册寳庚午诏五曰一朝重华宫辛未尊皇太后曰夀圣皇太后壬申诏内外臣僚陈时政阙失四方献歌颂者勿受遣罗防等使金告即位癸酉诏戒敕将帅赐前宰执从宫诏访以得失乙亥遣诸葛廷瑞等使金吊祭丙子诏戒敕官吏己邜诏官吏罪显著者重罚毋贷三月壬辰以周必大为少保丙申遣沈揆等使金贺即位己亥进封子扩为嘉王癸邜金遣王元徳等来告哀戊申诏自今月四朝重华宫甲寅以史浩为太师伯圭为少师进少保士歆为少傅昭庆军节度使士岘为少保戊午金遣张万公等来致遗留物夏四月丙寅有事于太庙丁邜诏四川应起经总制钱存留三年代输盐酒重额癸酉侄抦进封许国公戊寅金遣图克坦镒等来告即位丙戌有事于景灵宫五月甲午以王蔺知枢密院事兼防知政事丙申周必太罢为观文殿大学士判潭州丁酉诏丞相以下月一朝重华宫戊戌罢周必大判潭州仍以旧官为醴泉观使闰月庚申免各路淳熙十四年以前私负十五年以后输息及本者亦蠲之壬戌以赵雄为宁武军节度使开府仪同三司进封卫国公仍判江陵府庚午诏罢卖浙西常平官田癸酉诏季秋有事于明堂以高宗配戊寅蠲各路第五等户身丁钱及临安第五等户和买绢各一年仍出钱振临安贫民乙酉御后殿虑囚六月癸邜诏自今臣僚奏请事渉改法者三省枢宻院详具以闻秋七月戊辰遣谢深甫等贺金主生辰庚辰下诏恤刑八月丙申减两浙月桩等钱己亥王淮薨癸丑金遣温特赫肃等来贺即位九月癸亥完顔守真等来贺重明节减绍兴和买绢遣郭徳麟等使金贺正旦冬干月壬寅蠲楚州髙邮盱眙军民所负常平米甲寅大阅十一月庚午诏改明年为绍熙元年丁丑减江浙月桩钱十二月壬子金遣费摩余庆等来贺明年正旦
　　绍熙元年春正月丙辰朔帝率羣臣诣重华宫奉上夀圣皇太后至尊夀皇圣帝夀成皇后册寳壬申再蠲临安府民身丁钱三年二月辛亥殿中侍御史刘光祖言道学非程氏私言乞定是非别邪正从之三月庚午以久雨释杖以下囚夏四月乙酉诏两淮措置流民己丑以伯圭为太保嗣秀王五月乙夘赵雄坐所举以贿败降封益川郡公削食邑一千户六月丁亥遣丘崈等贺金主生辰丙申以上供等钱偿广州放免身丁钱数甲午御后殿虑囚秋七月甲寅以葛邲防知政事给事中胡晋臣签书枢宻院事乙邜以留正为左丞相王蔺枢宻院使己亥帝率羣臣上夀皇圣帝玉牒日厯于重华宫九月丁巳金遣王脩等来贺重明节庚午遣苏山等使金贺正旦冬十月丙午诏内外军帅各荐所部有将才者十二月丙戌罢王蔺枢宻使戊子以葛邲知枢宻院事胡晋臣防知政事兼同知枢宻院事丙午金遣巴特古等来贺明年正旦戊申浦城盗张海作乱诏提点刑狱丰谊捕之
　　二年春正月庚戌朔命两淮行义仓法壬子诏尊髙宗为万世不祧之庙辛酉金主母图克坦氏殂二月壬午遣宋之瑞等使金吊祭乙酉诏以隂阳失时雷雪交作令侍从台谏两省卿监郎官馆职各具时政阙失以闻仍出米赈京城贫民丁未金遣完顔防等来告哀三月丁巳诏自今边事令宰相与枢宻院议仍同签书丙子出右司諌邓驿夏四月乙酉从夀皇圣帝夀成皇后如聚景园六月庚辰遣赵痈等贺金主生辰秋八月甲申寛两浙鐡之禁九月壬子金遣完顔兖等来贺重明节召知福州赵汝愚为吏部尚书癸亥遣黄申等使金贺正旦乙丑以久雨命大理三衙临安府及两浙决系囚释杖以下冬十月庚辰减百官大礼赐物三之一十一月戊申安定郡王子彤薨辛未有事于太庙皇后李氏杀皇贵妃壬申合祭天地于圜丘大风雨不成礼而罢帝得疾罢称贺肆赦不御楼帝自是不视朝十二月辛丑金遣完顔宗璧等来贺明年正旦是嵗建宁府汀州水阶成西和凤四州及淮东旱振之
　　三年春正月庚戌蠲秀州上供米岁蠲四川盐酒重额钱丁巳命防路转运使通融漕计籴米以备凶荒壬戌罢文州民杂役二月丁酉申严钱银过淮之禁闰月丙午禁郡县新作寺观甲寅以王蔺为端眀殿学士四川安抚制置使蔺辞不行三月辛巳帝疾稍愈始御延和殿聴政以子涛为安定郡王甲申罢雅州税五乙酉留正乙去位不许庚寅宜州蛮冦邉改知鬰州沙世坚知宜州以讨之夏四月甲寅振四川旱伤郡县乙邜以户部侍郎丘崈为焕章阁直学士四川安抚制置使戊午帝朝重华宫丁夘蠲临安民元年二年逋赋五月帝有疾不视朝己亥蠲四川水旱州县租六月辛丑朔下诏戒饬风俗禁奢侈与士为文浮靡吏茍且饰伪者以权礼部尚书陈骙同知枢宻院事甲辰遣钱之望等贺金主生辰壬子虑囚戊午以伯圭为太师丙寅以太尉郭师禹为少保秋七月壬申监文思院常良孙坐配海外益国公周必大坐缪举降荥阳郡公壬子泸州卒张信等作乱杀其帅张孝芳甲申信伏诛九月乙亥金遣布萨端等来贺重眀节戊子遣郑汝谐等使金贺正旦丙申劝两淮民种桑冬十月辛亥帝诣重华宫十一月壬申振襄阳府被水贫民辛邜帝朝重华宫皇后继至癸巳蠲湖南北京西江西州县月桩经总制钱十二月丙午蠲归正人赋役三年辛亥以留正为少保乙丑金遣温都逊等来贺明年正旦
　　四年春正月己巳朔帝朝重华宫辛邜蠲临安府民身丁钱三年二月丙寅贷淮西民市牛钱振江陵饥民三月丙子帝朝重华宫皇后从辛巳以葛邲为右丞相胡晋臣知枢宻院事陈骙防知政事赵汝愚同知枢宻院事辛邜监察御史汪义端罢癸巳帝从夀皇圣帝夀成皇后如聚景园夏四月己酉罢括卖四川沿邉州县官田五月壬辰太尉利州安抚使呉挺卒六月丙申留正出城待罪振江浙两淮荆湖被水贫民己亥遣许及之等贺金主生辰壬寅诏市淮马充沿江诸军战骑戊申胡晋臣薨己酉御后殿虑囚癸丑蠲临安增民税钱秋七月丙子以不雨命诸路提刑决滞狱戊寅命临安府及三衙决系囚释杖以下壬午以赵汝愚知枢宻院事吏部尚书余端礼同知枢宻院事乙酉叙州夷没该落无等冦边遣兵讨平之八月丙申蠲绍兴丁盐茶租钱丁酉罢郡县卖没官田癸丑诏三省议振州县水旱戊午振江东浙西淮西旱伤贫民九月己巳金遣董师中等来贺重眀节庚午重明节百官上夀侍从两省请帝朝重华宫不聴壬午遣倪思等使金贺正旦戊子著作沈有开秘书郎彭龟年礼部侍郎倪思等咸上疏请朝重华宫冬十月壬子秘书省官请朝重华宫疏三上不报戊午太学生汪安仁等二百一十八人上书请朝重华宫皆不报己未丞相以下奏事重华宫庚申帝将朝重华宫复以疾不果丞相以下上疏自劾请罢政皆不报十一月戊寅帝朝重华宫遣右司郎官徐谊召留正于城外庚辰正复赴都堂视事癸未帝率羣臣奉上皇太后尊号册寳于慈福宫十二月戊戌帝朝重华宫壬寅右司谏章颖以地震请罢葛邲疏十余上不报庚戌赵雄薨以朱熹为湖南安抚使知潭州【据本传増】丁巳振江浙流民己未金遣完顔弼等来贺眀年正旦
　　五年春正月癸亥朔帝御大庆殿受羣臣朝遂朝重华宫次诣慈福宫行庆夀礼推防如淳熙十年故事癸酉夀皇圣帝不豫癸未葛邲罢丙戌寛绍兴府民租二月乙未赵汝愚余端礼以奏除西帅居家待罪戊戌以荆鄂诸军都统制张诏为成州练使兴州诸军都统制庚戌禁湖南江西遏籴夏四月甲午帝如玉津园皇后及后宫皆从乙未夀皇圣帝如东园丙申史浩薨己亥朝献于景灵宫壬寅以不雨命大理三衙临安府及两浙决繋囚释杖以下甲辰侍从入对请朝重华宫己酉太学生程肖説等以帝不朝移书大臣帝期以癸丑日朝至期丞相以下入宫门俟日昃帝复以疾不果出侍从馆学官上疏乞罢黜居家待罪职事官请去待罪者百余人诏不许丙辰侍讲黄裳秘书少监孙逢吉等再上防以请丁巳起居兼权中书舍人陈傅良请以亲王执政或近上宗戚一人充重华宫使台谏交章劾内侍陈源杨舜卿林亿年离间两宫请罢逐之五月辛酉辰州徭冦边甲子侍从入对未得见宰执诣重华宫问疾不及引陈傅良缴上告敕出城待罪丁邜以夀皇圣帝疾棘命丞相以下分祷天地宗庙社稷戊辰丞相留正等请帝侍疾正随帝至福宁殿不得命辛未丞相以下求退帝命皆退扵是丞相以下出城待罪乙亥帝将朝重华宫复不果戊寅以夀皇圣帝疾赦权刑部尚书京镗入对请朝重华宫庚辰丞相以下诣重华宫问疾癸未起居舍人彭龟年请朝重华宫甲申从官列奏以请嘉王府翊善黄裳讲读官沈有开彭龟年奏乞令嘉王诣重华宫问疾王至重华宫夀皇为之感动丙戌权户部侍郎袁説友入对请朝重华宫六月遣梁总等贺金主生辰戊戌夜夀皇圣帝崩遗诰改重华宫为慈福宫建夀成皇后殿扵宫后以便定省先是丞相留正知枢宻院事赵汝愚防知政事陈骙同知枢宻院事余端礼闻夀皇圣帝大渐见帝于后殿力请帝朝重华宫嘉王亦泣以请不聴至是丞相正等闻夀皇圣帝崩乃率百官聴遣诰于重华宫己亥丞相以下请诣重华宫成礼庚子遣薛叔似等使金告哀辛丑丞相率百官拜表称就丧次成服壬寅夀皇大敛嘉王复入奏事诏疾愈过宫行礼丞相以下请皇太后垂聴政不许请代行祭奠礼许之仍有防皇帝有疾聴就内中成服乙巳尊夀圣隆慈备福皇太后为太皇太后夀成皇后为皇太后乙邜遣林湜等使金致遗留物秋七月辛酉丞相留正称疾乞罢遂逃归甲子太皇太后以皇帝疾未能执丧命皇子嘉王即皇帝位尊皇帝为太上皇帝皇后为夀仁太上皇后移御泰安宫庆元元年十一月戊戌上尊号曰圣安夀仁太上皇帝六年八月庚寅太上皇帝不豫辛邜崩于夀康宫年五十有四諡曰宪仁圣哲慈孝皇帝加諡循道宪仁眀功茂徳温文顺武圣哲慈孝皇帝庙号光宗攒于永崇陵
  </div>
  <div class="pagination">
   <a href="钦定续通志_page13.html">
    上一页
   </a>
   <span>
    ...
   </span>
   <a href="钦定续通志_page9.html">
    9
   </a>
   <a href="钦定续通志_page10.html">
    10
   </a>
   <a href="钦定续通志_page11.html">
    11
   </a>
   <a href="钦定续通志_page12.html">
    12
   </a>
   <a href="钦定续通志_page13.html">
    13
   </a>
   <span class="current-page">
    14
   </span>
   <a href="钦定续通志_page15.html">
    15
   </a>
   <a href="钦定续通志_page16.html">
    16
   </a>
   <a href="钦定续通志_page17.html">
    17
   </a>
   <a href="钦定续通志_page18.html">
    18
   </a>
   <a href="钦定续通志_page19.html">
    19
   </a>
   <span>
    ...
   </span>
   <a href="钦定续通志_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
