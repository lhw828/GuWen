<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 99 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 99 页/共 216 页</h1>
    <div class="content">○解山西布政使高成龄任。调江南江苏布政使张坦麟、为山东布政使司布政使。山东布政使岳浚、为山西布政使司布政使。升江南江苏粮道赵向奎、为江南江苏布政使司布政使。两淮盐运使张璨、为直隶按察使司按察使　　

○乙丑。以上元节。赐外藩科尔沁、敖汉、阿霸垓、乌朱穆秦、喀喇沁、巴林、翁牛特、苏尼特、郭尔罗斯、喀尔喀、柰曼、土默特、阿霸哈纳、厄鲁特青海厄鲁特、图尔古特、辉特、吴喇忒、扎鲁特、和托辉特、王、贝勒、贝子、公、额驸、台吉、塔布囊等、及内大臣、大学士、侍卫等宴　　

○晋封故惠郡王博翁果诺孙贝勒球琳、为多罗惠郡王。镇国公弘春、为固山贝子　　

○丙寅。上元节。赐外藩王、贝勒、贝子、公、额驸、台吉、塔布囊等、及内大臣、大学士、侍卫等宴　　

○丁卯。以国子监祭酒孙嘉淦、署顺天府府尹　　

○授宗室扬德女为乡君。壻格扎多尔积、秩四品　　

○辛未。命察罕叟尔军营前锋统领穆克登回京　　

○癸酉。谕内阁。朕于雍正二年、即闻直隶沧州地方、有偷铸私钱之匪类。因饬令总督李维钧、严行查拏。伊回奏己经严查。并无私铸。今步军统领阿齐图奏称、番役因公前往沧州。拏获私铸之刘七等夥党多人。并获私铸器皿。观此、则沧州奸民私铸之弊。由来已久。而地方大吏、漫无觉察。今始败露。夫私铸钱文。大干法纪。且私钱不息。则钱法不能画一。而销毁制钱等弊。皆由此而生。何以便民间之用。畿辅近地、尚有此等奸民。则各省远方。安保必无此弊。著通行申饬。倘直省督抚中、有似此疏纵者。一经察出。必照溺职例处分　　

○甲戌。添设江南苏松属吴淞、天妃七浦三闸闸官各一员。白茆、徐六泾二闸闸官共一员。从河道总督齐苏勒请也　　

○乙亥。升詹事府詹事留保、为通政使司通政使。仍兼詹事府詹事　　

○户部等衙门议覆。四川巡抚宪德条奏安插入川人户事宜。一、入川人户众多。奸良不一。饬令该管官、逐户挨查。取结编入保甲。有游手生事者。即行驱逐。其实系匪类、现有过犯者。解回原籍。知情隐匿、暨官员失察者。并加处分。一、雍正四年秋冬以后入川人户。请将户口姓名人数开明移查各原籍。细加核实分别。内有本省已犯事故者。即行逐回。其留川之人、实系贫民无可资生者。酌拨地亩。并借给牛种口粮。所用银两。移咨本籍各府州县、照数赔补。或有移家落业、依托亲故谋生者。如资本无多、不能经运。仍酌量给与地亩。令其自行开垦。不必给与牛种口粮。一、入川人户。有情愿回籍者。不必给与口粮。将姓名人数、咨明本籍。川省仍造册存案。倘日后复来川省、即行惩治。一、川省无著地亩。现在清查丈勘。俟清丈完日、分别科则。编列字号。计留川人户之数、按亩均分认垦。如有占越争竞者。概行驱逐。一、稽查安插之事。分派各该道员经理。其保宁一府、旧无道员。请归并川东道办理。现在奉拨库银十万两。即分给各该道员收领。令确查应给人户。按数给发。造册查核。如有扣克侵冒等弊。严加参究。一、开垦荒地之道府州县。果能实力奉行、办理妥协者。事竣、照例议叙。杂佐等官、勤慎称职者。亦照州县一体议叙。倘有怠玩虗冒。即行紏参。均应如所请。从之　　

○丙子。转礼部右侍郎钱以垲、为左侍郎。升甘肃巡抚石文焯、为礼部右侍郎　　

○正白旗护军统领海祜、年老休致。升正蓝旗汉军副都统魏腊、为正白旗护军统领　　

○镶黄旗蒙古副都统常保、以老病乞休。允之　　

○戊寅。谕内阁。凡律例之设。乃详情察理、揆度至当、而后定者也。审拟罪案之时。应引某条、则引之。断无轻重任意或介在两可之理。常见外省本章、及法司议覆疏内、往往有先引一例。复云不便照此治罪。更引重罪以坐之。此乃臣下巧于营私之陋习。或欲以严刻之名、归之于上。或冀法外之恩、巧于开脱。均非明允之道。从前已经降上□日禁止。而去冬刑部本内、犹有蹈此者。夫治狱之道。贵得其平。而司刑之官。在乎执法。今以一罪而引两律。则是法无一定、而狱不得其平矣。岂朕明刑弼教之至意乎。嗣后再有两引条例者。外省督抚提镇本章、著通政司驳回。将情由参奏。三法司本章、著内阁驳回。将情由参奏。若所犯之罪。当引轻律、而故意坐以重罪。亦难逃朕之洞鉴。内外执法臣工、各宜凛遵。毋忽　　

○升江西布政使王承烈、为都察院左副都御史。浙江杭嘉湖道徐鼎、为江西布政使司布政使。督理苏州织造高斌、为广东布政使司布政使。福建台湾道吴昌祚、为山东按察使司按察使　　

○大学士兼管翰林院掌院事张廷玉疏言、谨查内阁部院奉上□日事件。俱交起居注衙门登记档案惟八旗具奏奉上□日事件。向例不交起居注。臣等无从记载。请自雍正五年为始凡八旗具奏奉上□日、及拣选人员、补授官职之处俱照阁部送馆。以便载入记注。从之　　

○己卯。以刑部右侍郎张保、吏部右侍郎兼正红旗汉军副都统舒楞额、俱兼管都察院左都御史事。兵部右侍郎胡煦、协理副都御史事　　

○山西右卫左翼副都统明亮、缘事革职。调镶蓝旗满洲副都统阿三、为山西右卫左翼副都统　　

○先是。雍正三年四月、原任云贵总督高其倬查奏安南国疆界。有内地旧境一百二十里。应加清理。于赌咒河立界。安南国王具奏陈请。上命云贵总督鄂尔泰、复行清查。给还八十里。于铅厂山下小河以内四十里立界。安南国王复激切陈诉。五年五月初四日、上颁敕谕一道。谕安南国王。朕令内外地方官清理疆界。据原任云贵总督高其倬、遵上□日详考志书。知开化府与安南国渭川州之界。当在开化府逢春里赌咒河。是以于斜路村等处。设立防汛、以肃边境。比因该国王具奏前来。情词恳切。朕以怀远为心。勉从所请。谕令该督撤回防汛人员。别议立界。此朕委曲保全之特恩也。嗣据新任总督鄂尔泰奏称、查得铅厂山下地方、山川形势。中外截然。且志书可凭。粮册可据。塘汛旧基可查。居民服饰可验。实系内地。应于此立界。诚为仁至义尽等语。朕允其所奏。颁谕该国王遵奉施行。料王祗承之下。定当鼓舞欢欣。戴朕锡土宁人之德。踊跃拜命。乃该国王仍复具奏辩诉。是王以执迷之心。蓄无厌之望。忘先世恭顺之悃忱。负朕怀柔之渥泽也。高其倬、鄂尔泰、皆公平镇静之臣。非喜事邀功之辈。祗以官守所在。不敢曲徇私情。朕统御寰区。凡兹臣服之邦。莫非吾土。何必较论此区区四十里之地。但分疆定界政所当先侯甸要荒事同一体。目今远藩蒙古、奉朕谕上□日。莫不钦承恐后。岂该国素称礼义之乡。独违越于德化之外哉。王不必以从前侵占内地为嫌。中心疑惧。必欲拳拳申辩。此乃前人之误。非王之过也。王惟祗遵朕谕。朕不深求其既往。仍加惠于将来。倘意或迟回。有失从前恭顺之义。则朕亦无从施怀远之仁矣。朕怙冒远方。至诚至切。用是谆谆晓谕。思之思之。复于九月二十六日、命副都御史杭奕禄、内阁学士任兰枝、往安南国宣谕。杭奕禄等、尚未至安南。安南国王接领五月初四日敕谕。感恩悔过。至是、云贵总督鄂尔泰、以其陈谢表文奏呈。表文曰。安南国王臣黎维祹谨奏。十二月初二日。臣接领敕谕。焚香披阅。喜惧交并。窃臣国渭川州与云南开化府接壤原以赌咒河为界。即马伯汛下之小河臣国边目、世遵守土。臣罔知侵占内地为何等事。且未奉诏书。是以备因陈奏。旋奉敕谕。令撤回斜路村等处人员。别议立界之地。仰蒙慈照。欣幸无涯。今复奉敕谕。定于铅厂山小河立界。谕臣勿恃优待之恩。怀无厌之望。自干国典。臣咫尺天威。弥深木谷。目今铅厂山、经广南知府先已设关门。筑房屋。立界碑。臣国边目土目、遵臣严饬。帖然无言。臣竭诚累世。向化圣朝。蒙圣祖仁皇帝柔怀六十余年。今恭逢皇帝陛下新膺景命。如日方升。且薄海敷天。莫非臣土。此四十里地。臣何敢介意有所觖望也。兹荷纶音。晓谕诚切。臣感戴圣恩欣跃欢忭。惟愿万方拱命。圣寿无疆。圣朝千万年太平。臣国千万年奉贡。谨奏。得上□日。览王奏、感恩悔过。词意虔恭。朕特沛殊恩。将云南督臣等查出之地四十里、赏赐该国王。寻颁敕谕。赍送云南。即令杭奕禄、任兰枝、前往安南。宣读圣谕。敕谕曰。朕前令守土各官、清立疆界。原属行之于内地。未令清查及于安南也。督臣高其倬、以职任封疆。详考志书。兼访舆论。知开化府与安南分界之处。当在逢春里之赌咒河。于是一面设立防汛。一面奏闻。比因该国王陈奏。朕特降谕上□日。令该督另议立界。又恐高其倬固执已见。复命接任总督鄂尔泰、秉公办理。鄂尔泰、体朕怀远之心。定界于铅厂山下小河。一面设立防汛。一面奏闻。较之旧界、已缩减八十里诚为仁至义尽。此皆地方大臣、经理边疆职分所当为者也。朕统驭寰区。凡属臣服之邦。皆隶版籍。安南既列藩封。尺地莫非吾土。何必较论此区区四十里之壤。若该国王以至情恳求。朕亦何难开恩赐与。祗以该督臣两次定界之时。该国王激切奏请过于觖望。种种陈诉。甚为不恭。该国王既失事上之道。朕亦无从施惠下之恩。此天地之常经。上下之定体。乃王之自取。非朕初心也。顷鄂尔泰、将该国王上年十二月内本章呈奏。知该国王深感朝廷怙冒之仁。自悔从前执迷之误。踊跃拜命。词意虔恭。朕览阅之余。甚为嘉悦。在王既知尽礼。在朕便可加恩。况此四十里之地。在云南为朕之内地。在安南。仍为朕之外藩。一毫无所分别。著将此地、仍赏赐该国王世守之。并遣大臣等、前至该国宣谕朕衷。朕念已加惠藩王。亦当俯从民便。倘此地居住民人、有情愿迁入内地者。已令督臣鄂尔泰、酌量料理。并谕该国王知之　　

○吏部议覆。原任兵部尚书何天培条奏。向来奉差审事官员。例无关防。遇有本章。俱借用地方督抚提镇等官印信。其一切行提人犯、调取卷宗、概用空白文移。殊非慎重之意。嗣后请铸造关防十颗。存贮礼部。遇有审事官员。随时给发。事竣、仍缴部收贮。应如所请。从之　　

○庚辰。谕值班侍卫、及守卫护军等。满洲旧制。最重学习清语。近见挑选之侍卫护军等。弃其应习之清语反以汉语互相戏谑。甚属不合。且满洲人等。俱系太祖太宗世祖圣祖皇考之所留遗者。当日耆旧大臣、务以造就后进为心。每将习学满洲本务、努力上进之语。时时教导。今兵丁值班之处。彼此戏谑。殊非善习。嗣后各宜勉励。屏除习气。以清语拉弓、及相搏等技。专心习学。此尔等进身之阶。国家亦收得人之效矣　　

○辛巳。谕云贵总督鄂尔泰。览安南国王陈谢本章。感恩悔过。踊跃拜命。情词甚属恭顺该王既知尽礼。朕亦便可加恩。著将此四十里之地、仍旧赏赐该国王。特颁敕谕一道。仍令杭奕禄、任兰枝、赍往彼国。宣谕朕意。但思朕既加恩外藩。亦当俯从民便。此四十里内所居人民。若有情愿迁移内地居住者。可加意资助安插。目今滇省、现有开垦地土之事。即令伊等受田耕种。务使得所。其情愿仍居外地、属安南管辖者。亦听其意　　

○户部议覆。河东巡盐御史硕色疏言、河东盐池、为山陕河南三省食盐所关。其防水之池墙渠堰。均属紧要。查旧例于额引羡余之内、每年动拨银五千两。岁修渠堰。而池墙一带、若不每岁补修。恐致大修之年、倍多费用。请于添设余引羡余银内、每岁再动拨六千两。以三千两作岁修池墙之用。以三千两存贮运库、积至五年、以作大修之费。则池墙渠堰。俱可永保完固。此等工程、运同不能独力兼营。请于附近州县、拣选干员、凡遇修筑之时。委用五六员、协助监修。庶事有专责。而工无怠误。均应如所请。从之　　

○移江西贵溪县县丞、驻江浒山。从江西巡抚布兰泰请也　　

大清世宗敬天昌运建中表正文武英明宽仁信毅大孝至诚宪皇帝实录卷之六十五




大清世宗敬天昌运建中表正文武英明宽仁信毅大孝至诚宪皇帝实录卷之六十六　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正六年。戊申。二月。壬午朔。琉球国中山王尚敬、遣使表贡方物。宴赉如例　　

○兵部议覆、川陕总督岳钟琪、条奏川省苗疆善后事宜。一、建昌土司。惟河东、河西宣慰司。宁番安抚司。三处地方最广。而河东半近凉山。半近内地。请仍授安承爵之女安凤英为长官司。约束凉山一带。其附近内地者。俱改隶流官管辖。至河西宁番、逼近内地。悉改归流。其阿都宣抚司、阿史安抚司、及纽结歪溪等土千百户、共五十六处。一、并改流。近卫者归卫管辖。近营者归营管辖。并择番苗之老成殷实者。立为乡约保长。令其约束。一、建昌旧设通判。应行裁去。改置一府。设知府一员。经历一员。裁建昌卫、及左中前三所、礼州守御所、改置一县。其宁番、盐井二卫、俱行裁去。改置二县。各设知县一员。典史一员。会川卫、改并会理州。移会川营千总、带兵一百名。分防州属之会理、苦竹、者保、三寨。以上一州三县、俱隶新设之府管辖。一、建昌为边疆重地。请于越嶲所属之柏香坪。添设守备、千总、把总、各一员。驻兵三百名。冕山贴近乾县。添设游击一员。中军守备一员。千总二员。把总四员。驻兵五百名。移冕山营中军守备、驻宁番卫城。添兵二百五十名。宁越营原设守备、应改为都司。添设千总一员。兵一百五十名。盐井卫、添设游击一员。千总二员。把总一员。兵二百五十名。其原设守备、改为中军守备、带把总一员。兵一百名。移驻河西会川所属之披砂。添设游击一员。中军守备一员。千总二员。把总四员。兵五百名。再拨建昌镇标中营守备一员。带兵八十名。移驻建昌东之木托。拨建昌镇标右营游击一员。千总一员。带兵二百五十名。移驻建昌西北之热水。各与该地方之原设弁兵、协同防守。一、苗民顽蠢性成。地方文武官员。如有勒索科派等弊。应计赃治罪。上司失察。亦一并究拟。一、各卫所汉苗杂处。田土交错。多有欺隐。致相讦告。地方官应于农隙之时。履亩亲勘。务俾各守己业。永杜争端、一、苗猓等类。每为汉人奴婢。应令地方官查明。概行发还。如果有身价。酌量追给赎回。违者治罪。一、汉番交界之处。每月立定场期三次。彼此公平交易。该管官选差兵役稽查。不许汉民用强短价。及兵役借端掯勒。其或私入夷穴交易。别有勾结情弊。从重治罪。地方官失察者。一并议处。一、苗民既知向化。即与齐民无异。令该管流官、一体编入保甲。互相稽查。一、禁止汉民、诱骗蛮人什物。傥被控告讯实。照例追赃治罪外。如有凶蛮、无故将汉民绑掳。以及被汉民诱骗、不告官司。肆行绑掳者。将恶蛮从重治罪。一、苗蛮散处边方。每有此处土司所辖、而居住彼处者。遇有事故每多隐漏。应令该管官、编造户册。分清住址。傥有事犯。即于该地方追究。一、苗猓旧俗。多以利刃随身。口角细故。逞凶残杀。今既改土归流。应饬地方官、转饬该管头目人等。严行查禁。不许带刀出入。并不许私藏鸟枪违禁等物。一、苗民散处山箐。易于逃遁。如遇地方失事。汛官带兵巡捕。地方官差役严拏。并移会邻汛、协力穷追务获。如有徇庇疎纵。及牵累良苗者。将该管官弁、分别议处。均应如所请。从之。寻定建昌新设府曰、宁远。建昌新设县曰、西昌。宁番新设县曰、冕宁。盐井新设县曰、盐源　　

○甲申。上回宫　　

○谕礼部朝鲜年贡之例。每年贡米百石。朕念该国路程遥远。运送匪易。著减去稻米三十石。江米三十石。每年止贡江米四十石。足供祭祀之用。永著为例　　

○喀尔喀扎萨克多罗郡王多尔济喇布坦、老病乞休。以其子敏珠尔多尔济、袭替　　

○乙酉。户部议覆、四川巡抚宪德疏言。越巂卫官马厂等处。番民五百二十五户。愿入版图。认纳荞粮一百四十一石。以充赋税。应如所请。令其每年照数输纳越巂卫所。就近拨充营汛兵饷。从之　　

○丙戌。谕宗人府。果郡王为人直朴谨慎。品行卓然。朕即位以来。命王办理理藩院、及三旗事务。数年王矢志忠诚。毫不顾及己私。执持正理。概不瞻徇。赞襄朕躬。允称笃敬。王微有弱疾。虽偶尔在家调养。而一切交办事件。仍然尽心料理。今承我圣祖皇考六十余年。至圣至神。化洽宇宙之恩。普天共享昇平。固无庸似昔年诸王效力于行间。朕以为若能尽心为国。备极忠诚。恪守臣子恭顺之道。其人为尤胜。其事为尤难。著将王晋封亲王、为朕之子弟、及世世子孙之表范　　

○谕内阁。据广东总督孔毓珣奏称、龙门协副将景慧。奉该管总兵官、调取考验。渡海遭风漂没。又该协右营把总谢廷彦。轮值冬季游巡。带领兵丁泛海。亦被风漂没等语。闻之深为悯恻。查康熙五十二年内。福建台湾。广东碣石。有海洋遭风、伤损官兵之事。蒙圣祖仁皇帝特颁谕上□日。令地方大吏、加以恩恤。并令嗣后通行。但向来未曾分别官兵、详著为例。恐地方官奉行不力。或至日久废弛。亦未可定。朕思海洋危险之地。凡官弁兵丁。若因公事差委、遭风受困者。当照军功加恩。傥有不幸至于身故者。当照阵亡之例优恤。再漕运船只。在大江黄河危险之处、遭风漂没者。亦系因公。情实可悯。又如黄河下埽之人办理工程。不惜身命。均当比照军前之例。定以恩恤之条。著九卿分别详细定议具奏。寻议、嗣后沿海省分。因公差委之官弁兵丁、与领运弁丁。黄河下埽之人。凡于海洋、大江、黄河、遭风没水。幸获生全者。照军功保守在事有功之例加恩。其或漂没身故者。官员不论职衔大小。俱照军功阵亡例。以现在职任、分别赠恤。外委官员。及马步兵丁、旗丁等。亦照军功阵亡例。分别给与祭葬银两。其无亲属者。该督抚给银、委官致祭。再滨海岛屿。并内江运河。如有奉文差委官弁兵丁工役人等。遭险受困、及漂没者。令该地方官、确查分晰具题。照例予恤。至奉调考验之官弁兵丁。其予恤之处。照军功例各减一等。头舵水手人等、被淹身故者。照军功二等例。从之　　

○丁亥。谕内阁。朕惟风雨时若。百物繁昌。皆由诚敬感格天心。用能福佑下民。时和岁稔。而司天号令。长养阜成。风神之贶。厥功允懋。频年以来。朕虔祀龙神。福庇苍生。历有明验。因思古称雨旸燠寒、以风为本。亦宜特隆祀典。以答洪庥。考之周礼。大宗伯以槱燎祀风师。虞书禋于六宗。刘歆郑康成之说。咸谓六宗之内、风其一也。历代各置坛兆。至宋祥符间。曾立风伯庙。近代及本朝。俱列南郊四配之中。典礼具备。今欲于都城和会之地。特建庙宇。因时祷祀。以展朕为民祈福之诚。其考据礼仪、相度营建之处。著礼工二部、会同内务府、详议具奏。寻议、谨按风归为箕星。经传考据。历有明文。箕星系苍龙之第七宿。位在东北。致祭方向、自宜就其星位。谨择都城东北官房一所。建立庙宇。规模仿时应宫式样。俟庙成之日。行令钦天监择吉供奉。从之　　

○江西巡抚布兰泰疏报。南昌等十九县。开垦雍正四年分田地一百七十顷有奇。下部知之　　

○戊子。祭大社大稷。上亲诣行礼　　

○己丑。授辅国公伊尔登女、为乡君。壻雅隆阿、秩四品　　

○裁江西丰城县江浒司巡检缺。归并柿源司巡检管理。从江西巡抚布兰泰请也　　

○湖北巡抚马会伯疏报、光化县。开垦雍正四年分田地、五十顷有奇。四川巡抚宪德疏报、绵州、德阳等十四州县。开垦雍正四年分田地、四十五顷有奇。俱下部知之　　

○庚寅。直隶总督宜兆熊疏报、通州、文安等四州县。开垦雍正五年分田地、五十顷有奇。河南总督田文镜疏报、邓州、鄢陵等九州县。开垦雍正四年分田地、八百三十顷有奇。俱下部知之　　

○免直隶蓟州、高阳等九州县、雍正五年分灾额赋有差　　

○议叙巢□刀抚苗疆功给贵州提督杨天纵、拖沙喇哈番　　

○辛卯。春分。朝日于东郊。上亲诣行礼　　

○谕议政王大臣等。丁寿、常色礼、巴泰、俱奏请仍留察罕叟尔军营效力。丁寿著留军营。巴泰常色礼、俱著来京　　
</div>
    <div class="pagination">
<a href="清实录雍正朝实录_page98.html">上一页</a><span>...</span><a href="清实录雍正朝实录_page94.html">94</a><a href="清实录雍正朝实录_page95.html">95</a><a href="清实录雍正朝实录_page96.html">96</a><a href="清实录雍正朝实录_page97.html">97</a><a href="清实录雍正朝实录_page98.html">98</a><span class="current-page">99</span><a href="清实录雍正朝实录_page100.html">100</a><a href="清实录雍正朝实录_page101.html">101</a><a href="清实录雍正朝实录_page102.html">102</a><a href="清实录雍正朝实录_page103.html">103</a><a href="清实录雍正朝实录_page104.html">104</a><span>...</span><a href="清实录雍正朝实录_page100.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
