<!DOCTYPE html>
<html>
 <head>
  <meta charset="utf-8"/>
  <title>
   清实录光绪朝实录 - 第 114 页/共 1316 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录光绪朝实录 - 第 114 页/共 1316 页
  </h1>
  <div class="content">
   ○遣官祭文昌帝君庙。外起居注　　

○河东河道总督兼署河南巡抚李鹤年奏、详陈办赈情形。得旨。所奏尚属周妥。即著随时稽查。认真经理。章程留览。摺包　　

○巡阅长江水师。前陕甘总督杨岳斌、奏恳终养。得旨。杨岳斌现因亲病。在籍侍奉。著准其暂缓巡阅。毋庸开去差使。摺包　　

○命河南在籍翰林院编修张鸿远、邬纯嘏、户部主事孙显家、刑部主事高其品、留籍办理赈务。现月　　

○协修官温肃恭纂　　

帮总纂官程棫林恭辑监修总裁世恭阅三签三月二十三日正总裁那恭阅四月十四日专司藳本陆恭覆阅壬子六月十二日　　

徐恭阅十签六月二十九日　　

荣恭阅两签八月十一日副总裁唐恭阅肆签九月十七日　　

宗室宝恭阅一签三月十五日

　　

郭恭阅四月十五日　　

熙月日初校修改下卷捌拾陆签王谢家恭校陈恭阅一签五月十七日覆校修改下卷陆签吴葆诚详校宗室麒月日总校修改下卷拾叁签田智枚总校蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之六十八　　

光绪四年。戊寅。二月。丙申。遣官祭关帝庙。外起居注　　

○以正黄旗汉军都统安兴阿署镶黄旗蒙古都统。正红旗满洲副都统克兴阿署镶红旗汉军副都统。正黄旗汉军副都统常星阿署正白旗护军统领。正黄旗汉军副都统恩麟署镶红旗护军统领。明发　　

○加赏京师六门等处粥厂银米。并展限两月。现月　　

○丁酉。谕内阁。国子监司业宝廷奏。敬陈救荒四条。请饬所司速核进止一摺。上年山西河南等省。荒旱频仍。叠经降旨免抽米粮厘税。若如该司业所奏。不肖委员。尚有阳奉阴违。藉词滥抽。私行勒索者。以致商贩畏其留难。贩运无多。殊属不成事体。著各省督抚、严察各局卡委员。有蹈此等情弊者。即行严□□□尔□。加等治罪。傥徇隐不□□□尔□。别经发觉。亦必将该督抚从严惩处。所称豆饼一项。足济穷黎。请饬淮安关监督。弛豆饼北上之禁等语。著该监督查照办理。至所称开捐济赈。银捐不如粮捐。官运不如商运。请饬山西河南大吏。择地设局广招捐生。运米报捐。兼收杂粮。核给优奖各节。著该巡抚等酌度情形。设法筹办。又称北省运米过多。南省米价。因之日昂。请饬采买洋米等语。著南北洋通商大臣。悉心斟酌。如果可行。即遴委妥员。前往采买。源源运解。以济民食。其如何酌定章程。俾商贾踊跃贩运之处。并著妥筹办理。京城现已设局平粜。而米价仍未平减。该司业请于南漕到津。饬仓场侍郎速行验收。酌提若干米石。运至京师。暂缓入仓。发交户部会同顺天府五城直隶总督。于内外城增设数局。减价发粜。所收粜价。发交招商局。如数采买运归京仓等语。著各该衙门妥议施行。另片奏。请广开言路。不论有无言责。皆许直言。无言责者。皆呈都察院代奏。毋庸呈本署堂官。免多牵阻等语。此次下诏求言。大小臣工。原当遇事直陈。献可替否。期于治理有裨。无所用其避忌。有言责者。封章入告。无言责者。仍照向章。或呈都察院。或呈该堂官。均听其便。但无违悖字句。各该衙门堂官。即应代为呈递。何敢有意阻挠。壅于上闻。宝廷所请皆呈都察院代奏之处。著毋庸议。现月　　

○又谕。本年轮应查阅山东河南江苏安徽江西五省营务之期。山东著即派文格。河南即派李鹤年。江苏即派沈葆桢。安徽即派裕禄。江西即派刘秉璋。逐一查阅。认真＜闲＞校。如系训练不精。军实不齐者。即将废弛之将弁。据实□□□尔□奏。毋得视为具文。现月　　

○又谕。御史田翰墀奏。各省饥民。请饬资遣归耕一摺。直隶河南山西陕西各省。被灾饥民。四出就食。现在春耕伊迩。若令有业之民。久羁在外。深恐荒芜田地。无以谋生。著各省督抚。仿照上年江南救荒成案。饬属于赈务告竣后。将各处饥民。妥为资遣回籍。庶不致有误耕期。其无力耕田者。并著将各州县所存仓谷。酌给籽种。俾资耕作。毋任吏胥需索克扣。致滋弊端。用副轸念灾黎至意。现月　　

○河东河道总督兼署河南巡抚李鹤年奏、陕州匪徒马其林。聚众滋事。擒获正法。余众解散。报闻。摺包　　

○黑龙江将军丰绅奏。齐齐哈尔旗营屯站。田禾歉收。请借仓粮二万石。以作籽种口粮之需。又奏、呼兰厅属之巴彦苏苏。去岁被灾。请加赈以恤灾黎。均从之。摺包　　

○以兵部尚书广寿署正白旗蒙古都统正红旗蒙古副都统安德署正红旗满洲副都统。正红旗蒙古副都统崇礼署左翼前锋统领。明发　　

○旌表捐躯殉母孝女、山东汶上县知县郑溥之女郑爱姑。现月　　

○戊戌春分朝日于东郊。遣怡亲王载敦、恭代行礼。　　

○谕内阁。都察院奏。京控案件。请饬各省于应押应保人犯讯明案情。分别办理等语。各省于交审京控案件。自应将原告被告人犯。讯明情节。方可定其虚实。分别收押取保。兹据该衙门所奏。湖北监生管炳奎控案。原呈内有湖北京控。尽将原告管押。被告皆得取保之语。如果属实。是一经交审。即豫为区别。显系示之以威。俾其视为畏途。豫杜京控之门。殊非朝廷勤恤民隐之意。嗣后该省督抚。于京控各案。务当虚衷研鞫。所有应押应保人犯。均核其情节轻重。分别办理。毋得豫存成见。并著各直省督抚一体遵办。以矜庶狱而昭平允。现月　　

○直隶总督李鸿章奏。采办直晋豫赈粮。迅速转输。并起程赴津日期。报闻。摺包　　

○以肃亲王隆勤为阅兵大臣。科尔沁亲王伯彦讷谟祜、管理总理行营事务。内大臣文煜为镶白旗汉军都统。明发　　

○郑亲王庆至卒赐恤如例。予谥曰顺。现月　　

○己亥。谕内阁。上年被灾省分冬雪稀少。春雨愆期。叠经设坛虔祷。为民请命。而杲杲出日。继之以风。节逾春分。尚未一沾渥泽。千里赤地。东作难施。饥馑余生。何以堪此。朕抚临亿兆。一夫不获。时予之辜。况旱灾如此之广。饥民如此之众乎。意者逸豫旷怠。百事废弛欤。用人失当。泽不下逮欤。或政令毕具。有名无实欤。抑刑罚不中。百姓含冤莫诉欤。有一于此。皆足上干天怒。迩者屡奉慈安端裕康庆昭和庄敬皇太后慈禧端佑康颐昭豫庄诚皇太后面谕。小民何辜。罹此灾馑。上天降罚。何不移于宫廷。以免民生之厄。日前左宗棠等红旗报捷。复奉懿旨。新疆军务。虽已肃清。而近畿荒旱频仍。各省元气未复。仍应益加敬畏。不可稍形满假。本日又奉懿旨。晋豫两省人民。困苦流离。为人上者。岂忍稍涉奢侈。著内务府大臣。督饬司员。将宫闱一切应用之需。力加裁减。约可节省若干。迅速具奏。但能省一分浮费。即可多一分赈需。钦此。仰维慈训。俯念斯民。惟有悔过省愆。以实心行实政。庶几感格昊苍速降甘澍。起吾民于沟壑。内外大小臣工。亦当仰体朝廷宵旰焦劳之意。恐惧修省。共济时艰。方今饥民待哺。春赈方殷。著户部再拨库款银二十万两。分解山西河南。本年南漕运到天津者。并著截留十六万石。分拨该两省。俾资散放。著李鸿章、与曾国荃、李鹤年、妥筹运解。京师城镇各粥厂。及曾经赏给米石各厂。著每厂每日加赏粟米一石。以赡穷黎。京外问刑各衙门。务当懔遵叠次所降谕旨。将现审各案。迅速清厘。毋令无辜之民。久稽囹圄。近闻直隶河闲府属。亦形荒旱。应如何分别蠲缓钱粮。并妥筹抚恤之处。著李鸿章迅速查明具奏。当此灾广且钜。民困难苏。但期补救有方。亦复何所靳惜。即将此旨饬下所司。迅速遵行。以副省过城祈之意。现月　　

○又谕。给事中崔穆之奏。各省仓谷。请饬整顿一摺。各直省常平等仓。存储谷石。以备歉岁之用。原系良法美意。近来地方各官。并不认真经理。甚至侵蚀亏短。仓座亦倾圮失修。以致一遇灾荒。民食并虞匮乏。自应妥筹整顿。以资备豫。著各省督抚府尹。严饬所属地方官。即将常平仓谷。陆续买补。务期足额。社仓义仓。所以济官仓之不足。并著劝谕绅民。次第兴举。其亲被灾歉。及现办采运各省。随时体察情形。再行办理。至各属仓座。有应行整理者。均著饬令迅速修复。仓存谷石。该督抚府尹。务当严加稽核。力祛积弊。地方官如能经理得宜。著有成效。准其奏请奖励。傥查有仍前怠玩。及侵蚀亏短等弊。即行据实严□□□尔□惩办。以重民食。现月　　

○又谕。给事中崔穆之奏。请饬督抚责成道府考察州县等语。各省道府统属州县。见闻较近。考察易周。傥道府各官。瞻徇情面。袒护属员。以致贤否混淆。于吏治殊有关系。著各直省督抚。责成该管道府。将所属之州县优劣。认真考察。随时呈报。分别劝惩。如考察不公。是非失实。并将该道府一并□□□尔□处。以肃官方。现月　　

○又谕。给事中崔穆之奏。各省地方蠹役为害。请饬严禁等语。近来各地方胥役。往往假公济私。漫无儆惧。如粮差催徵。或勒令富户包完。多方需索。刑差传案。或勒索票费。并擅立班房。私动刑拷。至官差过境。民闲有摊派夫马之处。又或讹诈卖放。甚且捕役通贼。唆令诬攀良民。株连拖累。种种扰害。殊堪痛恨。著各直省督抚。严加查禁。傥有蠹役扰累闾阎。即按律从重治罪。如地方官徇隐包庇。一经查出。即著指名严□□□尔□。以除积蠹而安民生。现月　　

○谕军机大臣等。豫师奏。豫筹减汰防营。请饬拨欠饷一摺。近据左宗棠等奏报克复南路各城。回疆一律肃清。是关外军务。即可告竣。所有西甯防军五营。自宜全行裁撤。以节糜费。据奏该营欠饷甚钜。必须豫筹资遣之需。方不至临时迟误。自属实在情形。著沈葆桢、文格、于各该省积欠月饷内。无论如何为难。各筹拨银四五万两。迅速解赴西甯。俾资应用。豫师前已有旨。令其署理乌鲁木齐都统。著俟接署有人。即行赴任。将此由四百里各谕令知之。现月　　

○庆升因病解职。调刑部左侍郎麟书、为户部右侍郎。兼管钱法堂事务。礼部右侍郎志和、为刑部左侍郎。以内阁学士昆冈、为礼部右侍郎。现

月

　　

○以前乌里雅苏台参赞大臣荣全为镶白旗护军统领。前泰甯镇总兵清安为正白旗汉军副都统。明发　　

○以太常寺卿陈兰彬为宗人府府丞。朱签　　

○庚子。孝哲毅皇后忌辰。遣官祭暂安寝殿。　　

○谕内阁李鹤年袁保恒奏。赈务无款可筹。请借拨通仓籼米以资接济一摺。豫省赈务方殷。库储罄尽。自应宽为筹备。以免停赈待食之虞。著户部仓场衙门。即将通仓所存籼米。借拨十万石。由李鹤年等自行筹运。俟河南年谷丰稔。即行照数补还。寻仓场衙门奏。通仓现无存籼米。请于海运浙江漕粮借拨。从之。现月摺包　　

○又谕。给事中郭从矩奏。各省调考孝廉方正。迟误有因。请饬部变通办理一摺。各省保举孝廉方正赴部考试各员。原应依限到京。由该部照章办理。现在调考之周光珍等。据该给事中奏称。或因措资不易。未能依限起程。或系年前到京。不谙新章。以致验到稍后。迟误尚属有因。并非任意延玩。所有此次在部具呈之周光珍等各员。均著准其一律考试。以示体恤。并行知各该衙门传集会验。俾符定制。现月　　

○谕军机大臣等。曾国荃奏。晋省贼匪蠢动。请饬直隶拨兵防堵。并请调刘连捷募勇来晋各摺片。晋省被灾甚重。匪徒蠢动。在在堪虞。刻下大青山后。突有游勇董老玉等。麕聚五六百人。在东公旗地等处。肆意抢掠。拒毙官兵。甯武朔州交界之上白泉庙村。复有匪徒熊六。号召无赖游手及饥民约二千余人。焚劫乡村。官兵在盘道梁地方抵御。亦有伤亡。南路盐枭。悉变为盗。句结饥民。恣意虏掠。抢劫之案。层见叠出。曾国荃已派提督叶必信、及总兵马升、葛清泰等。与各该处地方文武等。相机剿办。惟晋省兵力甚单。饥馑之余。何堪加以师旅。现在北数省同被旱灾。饥民甚众。万一蔓延句结。必至势等燎原。大为可虑。曾国荃请饬直隶豫拨步队四五千人。马队千人。迅驻直晋交界之处。以备助剿。即著李鸿章于直隶马步队内。酌府调派得力官军。前往直晋交界地方驻扎。以壮声援。如遇晋省紧急。即令该队伍携带现成之饷。驰抵晋境。协同剿办。归绥包头一带。地势辽阔。省城南北两路。兼顾为难。瑞联、曾国荃。仍当就现有兵力。妥筹布置。一面饬令派出官军。实力防堵。剿抚兼施。并著阎敬铭、随地抚绥饥民。毋使为匪徒所诱。以遏乱萌。记名布政使刘连捷。向来打仗得力。曾国荃请饬该员查照湘军旧制。召募五千人。统领来晋。即著崇福饬令刘连捷、先行召募二三千人。迅即驰赴山西。以资臂助。曾国荃所请召募经费。及立营军装枪炮器械帐棚、及启行川资。在长沙省城总局借拨。以期迅速。行抵汉口后。其陆路川资行粮。由湖北筹给。即于户部奏准该两省协济晋省款项内。湖南厘金四万两。湖北厘金二万两。盐厘二万两划扣。以清款目。著李瀚章、邵亨豫、崇福、查照办理。迅即筹给。以济要需。除湖南扣给枪炮棚帐价值外。其余银两。该督等即统交刘连捷自行经理。俾利遄行。此军到晋后。所需月饷。再由曾国荃奏明筹办。将此由五百里谕知李鸿章、瑞联、李瀚章、阎敬铭、曾国荃、邵亨豫、并传谕崇福知之。现月　　

○又谕。李鹤年袁保恒奏。豫省待赈甚殷。恳准借拨通仓籼米。李鹤年奏。剿办南汝聚匪。及布置防范各摺片。昨因山西河南两省饥民。待赈孔急。特降谕旨。拨库款银二十万两。并将到京南漕截十六万石。分拨两省。俾资散放。本日又明降谕旨。准于通州仓存籼米内。借拨十万石矣。该省赈务。即著李鹤年、袁保恒、悉心筹画。毋使饥民失所。相聚为匪。此次南阳汝甯所属匪徒。虽经兵勇击散。擒斩多名。而鲁山县境。及邓新交界地方。均有匪踪。此灭彼起。巡防不容稍懈。况值哀鸿遍野。句结甚易。万一办理失宜。必至蔓延为患。李鹤年已派崔廷桂驰往南路会哨。相机助剿。再令宋庆亲往河南府驻扎。令毅后军移扎襄城。以资控扼。著一面咨行该提镇等。严密防范。毋稍疏虞。一面严饬各该地方官。办理团练保甲。实力稽查。如有游民百十成群。藉端讹掠。即行捕拏惩办。以期安良除暴。消患未萌。将此由四百里各谕令知之。现月　　

○又谕。文格奏。委员采买米石。请免税厘一摺。山东上年收成歉薄。且接壤直豫。饥民尤多。本省采买米粮。尚不敷用。现经文格筹措银五万两。派员前往奉天采办米谷等项。俟采办齐全。即由水路运回。此项粮石。系济赈要需。著李鸿章饬令津海各关。及所设厘卡。遇有山东委员装米船只过境。即验执照于行。免其抽收厘税。将此谕令知之。现月　　

○河东河道总督兼署河南巡抚李鹤年等奏、豫省灾区太广。请派员赴安徽等省。设局劝捐。下户部知之。　　

○又奏、豫省司库匮乏。请将奉拨京协各饷。暂予改拨停解。下户部议。摺包　　

○壬寅。谕军机大臣等。李鹤年奏。邓州等处匪徒滋事。督饬官军剿捕等语。河南邓州新野交界处所。有老河洲匪首周火星。句结楚匪陶义德等。纠集约有千人。肆行焚掠。经该地方文武。各率练军勇役。并会同楚省防兵。驰抵祖师庙后桥等处。遇匪接仗。谕散胁从。约四五百人。歼擒该匪首夥陶义德等数十名。余匪向东南窜逸。首犯周火星。尚未弋获。伊阳鲁山南召等县。复有匪首胡豹子。纠众五六百人。在各该处交界之旗杆街、交口镇、一带盘踞。经官兵剿散。余匪南窜。著李鹤年督饬派出各军。暨地方各官。实力□□穴□又□捕。务将该匪首等迅速拏获。毋任一名漏网。一面将被诱饥民。妥为解散。以靖闾阎。该省被灾各处。鸿嗷遍野。匪徒句结滋事。在在堪虞。该署抚务当严饬所属员弁。随时严密防范。不得稍涉大意。邓州等处。与湖北壤地毗连。并著李瀚章、邵亨豫、檄令各军会合巡防。严缉余匪。勿任此拏彼窜。将此由五百里各谕令知之。现月　　

○又谕。总理各国事务衙门奏。新疆首逆。逃入俄界。现与俄国使臣理论情形一摺。逆首白彦虎与伯克胡里及马壮等。均逃入俄国境内。经总理各国事务衙门。与俄国使臣布策理论。据布策面称及其照会。均谓咨报本国。本国于此事。能否查照条约所载办理。仍须左宗棠、照会图尔其斯坦总督等语。白彦虎为积年首恶。罪不容诛。现与伯克胡里及马壮等。窜匿俄疆。亟应执约理论。令其迅速交出。以免死灰复然。致贻后患。著左宗棠查照总理各国事务衙门前函。即日行文俄国图尔其斯坦总督。并令刘锦棠先行就近行知。务将白彦虎等照约解回。听凭治罪。未可稍涉大意。该衙门王大臣。仍不时催询布策、转咨本国后。究系如何办理。亦不得稍涉松劲。原摺及照会二件。均著钞给阅看。将此由六百里谕令知之。捕剿　　

○给事中郭从矩奏。请移出使经费。海淀工程。以济要需。下所司知之。摺包
  </div>
  <div class="pagination">
   <a href="清实录光绪朝实录_page113.html">
    上一页
   </a>
   <span>
    ...
   </span>
   <a href="清实录光绪朝实录_page109.html">
    109
   </a>
   <a href="清实录光绪朝实录_page110.html">
    110
   </a>
   <a href="清实录光绪朝实录_page111.html">
    111
   </a>
   <a href="清实录光绪朝实录_page112.html">
    112
   </a>
   <a href="清实录光绪朝实录_page113.html">
    113
   </a>
   <span class="current-page">
    114
   </span>
   <a href="清实录光绪朝实录_page115.html">
    115
   </a>
   <a href="清实录光绪朝实录_page116.html">
    116
   </a>
   <a href="清实录光绪朝实录_page117.html">
    117
   </a>
   <a href="清实录光绪朝实录_page118.html">
    118
   </a>
   <a href="清实录光绪朝实录_page119.html">
    119
   </a>
   <span>
    ...
   </span>
   <a href="清实录光绪朝实录_page115.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
