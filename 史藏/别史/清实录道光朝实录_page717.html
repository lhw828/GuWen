<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 717 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 717 页/共 848 页</h1>
    <div class="content">
○赏故御前行走喀喇沁二等塔布囊锡林达瓦银三百两。　　

○辛亥。谕内阁、瑞郡王奕志、明年年至十八。例应当差。著仍在上书房读书。　　

○壬子。以故车臣汗扎萨克贝勒那木济载多尔济子贡楚克扎布、袭爵。三等镇国将军承顺子景锡、降袭三等辅国将军。　　

○以清文生疏。革内阁学士巴雅尔绰克托职。　　

○改铸陕西抚标添设中营中军参将关防。从巡抚李星沅请也。　　

○予江苏剿夷阵亡笔帖式哈丰阿、武举哈达海、前锋校松宝、祭葬世职。　　

○准江西鄱阳县教谕黄升重赴鹿鸣宴。　　

○礼部议准、湖南巡抚陆费瑔疏报、采访浏阳县节孝妇女胡李氏等七百六口。邵阳县陈唐氏等六百六十九口。河南巡抚鄂顺安疏报、沈邱县陈张氏等八十七口。江苏巡抚孙善宝疏报、邳州吕金氏等一百八口。各请建总坊旌表。从之。　　

○癸丑。谕内阁、户部奏、江西省历年未结各款。久逾例限。请旨饬催。开单呈览。据奏江西省历年未结各款。稽至七十余件之多。有应提归款入册报拨者。计银三万九千五百余两。有动支银款。并未按年解部。及未经报部核销者。计银十四万四千余两。有行查未经登覆者。计银五十四万五千余两。谷三万七千二百余石。经该部节次行催。延不登覆。似此积压悬宕。难保无侵蚀情弊。著两江总督、江西巡抚、于奉文之日起。将该部单开各案。立即饬限分别题咨。逐款清厘。毋得仍前延搁。并将承办迟延各职名。先行查取送部照例议处。傥再视为具文。任催罔应。该部即将该管之督抚司道一并奏参。　　

○予故河南卫辉府知府廖文锦、浚县知县朱凤森、县丞董敏善、四川学政聂铣敏、入祀名宦祠。湖北故刑部主事蔡绍江、广东故新宁县举人陈遇夫、贵州故开泰县廪生徐为和、河南故陕西石泉县知县胡具庆、入祀乡贤祠。从总督宝兴、巡抚鄂顺安、贺长龄、赵炳言、程矞采请也。　　

○甲寅。以故二等伯松文子承志、丰绅额子松岫、三等男福光子明恒、已革一等男贵麟弟钟寿、各袭爵。　　

○是日。甲辰年立春。顺天府进土牛春山宝座。　　

○乙卯。上诣皇太后宫问安。　　

○以故一等男博善子桂林、袭爵。　　

○赏哈密办事大臣达洪阿、副都统衔。为伊犁参赞大臣。　　

○丙辰。谕内阁、禧恩等奏、查勘三陵各工应修应缓情形一摺。所有应修处所。据该将军等查明情形较重。自应择吉派员备料修理。以昭慎重。著钦天监选择明年二三月内吉期。知照该将军等敬谨兴修。应用物料匠夫。通共估需银四千三百九十二两零。著准其照奏定章程。分别动支领用。　　

○赏降调副都统衔乌什办事大臣瑞元。三等侍卫。为哈密办事大臣。　　

○铸给直隶移驻天津镇标大沽协副将、左营中军都司、祁口营都司、葛沽营游击、霸州营守备、通永镇标山海路游击、中军守备、提标三屯营游击、中军守备、喜峰路都司、宣化镇右营都司、大名镇磁州营守备、各关防条记。从总督讷尔经额请也。　　

○礼部议准、山东巡抚梁宝常疏报、采访诸城县节烈妇女解王氏等一千三百七十四口。河南巡抚鄂顺安疏报、商城县黄胡氏等五十九口。各请建总坊旌表。从之。　　

○展赈河南中牟、祥符、通许、阳武、陈留、杞、淮宁、西华、沈邱、太康、扶沟、尉氏、项城、鹿邑、睢、十五州县被水灾民。并贷口粮。蠲缓新旧正杂额赋有差。并缓徵鄢陵县本年额赋。　　

○丁巳。谕军机大臣等、李廷钰奏、筹办宁波通商事宜。并现在洋面情形。及造办船只一摺。所奏情形。是否属实。所议是否可行。著刘韵珂、梁宝常、詹功显、会同查明具奏。至造船出洋等事。尤系提督专责。著詹功显悉心妥议。不准推诿。原摺钞给阅看。将此各谕令知之。　　

○礼部尚书龚守正、因病解任。以吏部左侍郎陈官俊、为礼部尚书。兼署工部尚书。　　

○两广总督祁＜?土贡＞、因病给假。赏还广东巡抚程矞采、二品顶带。暂护总督。　　

○以办理祥工善后事竣。河南巡抚鄂顺安、按察使张祥河、下部优叙。余加衔升补有差。　　

○以剿捕洋盗出力。开复广东总兵官鲍起豹顶带。赏参将王鹏年花翎。余加衔升叙有差。　　

○旌表守正被戕甘肃陇西县民彭碌妻马氏。　　

○展赈安徽太和、五河、凤台、三县并屯坐卫所被水军民。　　

○戊午。谕军机大臣等、耆英等奏、水师亟需操练。请将公捐银两暂缓发商生息一摺。前据壁昌等奏、淮商捐银三万两。作为操练水师津贴之需。降旨令将一半发商生息。兹据耆英等奏、商力竭蹶。尚未发交生息。水师操练稍有迟缓。恐致废弛。著照所请、准其挑派兵丁。按段操巡。分班调换。周而复始。以期一律纯熟。所有淮商公捐经费。著准其暂缓发商。全数凑发加给口粮。以示体恤。仍著该督饬司将营田沙洲赶紧清厘。采取花利。以供支用。并著通盘筹画。如有赢余。仍行发商生息。以期经久。将此谕令知之。　　

○转吏部右侍郎祝庆蕃、为左侍郎。调礼部右侍郎季芝昌、为吏部右侍郎。仍留安徽学政任。以内阁学士周祖培、为礼部右侍郎。户部右侍郎何汝霖、兼署吏部右侍郎。　　

○命户部右侍郎柏葰、为正使。镶红旗汉军副都统恒兴、为副使。往祭故朝鲜国王妃金氏。　　

○命宁夏副都统伊勒当阿、往奠故御前行走阿拉善扎萨克亲王囊都布苏咙茶酒。　　

○以江苏清江炮局工竣。予道员徐泽醇等升叙有差。　　

○抚恤越南国遭风难夷如例。　　

○己未。谕军机大臣等、吴文镕奏、查明用过兵差等项银两。请摊捐归款一摺。江西省各属应付兵差各款。据该抚核计统共用过银十九万九千八百二十三两零。著准其由外摊捐归款。此次摊补银两。同嘉庆四年清查案内未完亏项。及道光七年承造直隶剥船案内应捐核减运费。统俟那垫民欠摊款全完后。再分作八年。一并接续摊捐归补。每年摊补银砳万六千六百余两。先尽归还司库垫款。次归各县应我之项。仍按年将每年摊补银数。具奏一次。另片奏、上年筹办防堵事宜。用过银二万四千一百九十二两零。钱一万一千七十六串零。著准其于捐输经费项下照数动支。所有江西省各属用过兵差等项。及筹办防堵支用各银。均著免其造册报销。将此谕令知之。　　

○以都察院左副都御史赵光、詹事府詹事王广荫、为内阁学士。兼礼部侍郎衔。王广荫仍留顺天学政任。　　

○以江南江安苏松道属歉收。暂缓收买帮丁行月等米。　　

○庚申。上诣皇太后宫问安。　　

○谕内阁、户部奏、各直省应行报拨银两。延不造报。请旨饬催。以裕经费各直省应行报部拨用之款。或系徵存司道州县各库。或系各项报销余賸。并一切核减还借扣缴等项。并非悬款无著者可比。乃各该省任意耽延。竟有迟至数年终未入拨者。兹据该部查明。截至本年八月止。共有一千九百四十一款。共银一千七十四万八千三百七十余两。钱一千一百三十余串。此项应行报拨银钱。款目愈多。易滋轇轕。悬宕日久。难免侵那。国家经费有常。现值军务之后。继以河工赈济。同时并举。需费浩繁。各督抚具有天良。值此帑藏未裕之时。何得因循玩泄。置若罔闻。著按照该部单开各款。迅即查明认真清厘。扣存司库者。悉数造入季册。现存属库者。立即提解司库。一面赶紧造报。听候拨用。断不准视为部臣汇催具文。仍前怠玩。傥经此次饬催之后。承办各员并不实力徵解。即著严行参处。毋稍姑容。　　

○谕军机大臣等、刘韵珂等奏、台湾府属民用茶叶丝斤?缎。请照旧例贩运输税。并酌议稽查章程一摺。前据耆英奏、内地各省贩卖茶叶湖丝?缎。不准涉海。如有愿由海运者。即照西洋各国贸易章程。完纳税银。其台湾等处地方。由该督抚妥议办理。兹据该督等奏、台湾一府。民间所需茶叶?缎丝斤。均由商民航海运往。若照外夷通商之例。一体增税。恐价值增昂。于小民日用有炮。请仍照旧例。按则输税。免其增加。并严立稽查章程等语。商船载运茶叶等项。前赴台湾。如榷税照旧。难保奸商不藉端影射。运赴他处。或竟私与夷商交易。致滋偷漏。自应严立章程。以防弊混。该督等所请出口进口各商民。均给印照。以凭查核之处。著即照议办理。至浙江之宁波。乍浦。江苏之上海等口。均与台湾一帆可达。各商民往来贸易。尤难保无走私漏税之弊。著耆英。孙善宝。梁宝常。体察地方情形。是否可仿照闽省现议章程办理。并应如何严密稽查之处。会同悉心妥议具奏。原摺著钞给耆英等阅看。将此各谕令知之。　　

○寻署两江总督壁昌奏、准浙江巡抚梁宝常咨覆、宁波、乍浦、二口商民与台湾贸易。议请给照贩运。悉照闽省现定章程办理。乍浦口向因途远沙坚。税则量为折减。今仍照旧办理。宁波向有茶税。并无湖丝?缎税则。应查照闽海关税例徵收。至江苏上海地方。例本禁止茶叶丝斤?缎出口。其贩运赴台之览。应请仍行停止。下部知之。　　

○修直隶温榆河果渠村坝埽工程。从总督讷尔经额请也。　　

○以福建各属粮价未平。暂缓买补本年动缺仓谷。　　

○辛酉。上御抚辰殿大幄次。赐蒙古王贝勒贝子公额附台吉呼图克图等宴。并赏赉有差。　　

○谕军机大臣等、麟魁等奏、时届凌汛。叠遇大风。坝工保护平稳。并引河挑竣。现挑河头各情形一摺。现在两坝计已做成三百六十余丈。挑水坝亦共得二百四十丈。当此天寒风劲。凌汛届期。务宜加倍慎重。防护新工。跟接进占。统期一律稳固。秸麻料物。现虽宽为豫备。仍当撙节支发。毋许虚糜。至引河工程。业经告竣。验收丈尺相符。挑穵亦尚如式。著即知照南河。启除埂界。试放清水。其临期抢办沟工。尤当相度形势。妥为经理。至善后工程。亦著即行估办。仍饬都勒丰随时弹压。毋致滋生事端。是为至要。将此谕令知之。　　

○命乾清门行走科尔沁扎萨克图郡王索特纳木伦布木。在御前行走。赏翁牛特镇国公阿宛敦罗布。苏尼特辅国公布彦特古斯。乌珠穆沁辅国公车林多尔济。花翎。　　

○以吏部左侍郎文庆。兼总管内务府大臣。　　

○壬戌。大学士穆彰阿等奏、遵议杜绝科场积弊章程。嗣后应责成顺天府尹。直隶总督。严饬各州县。将正身书吏考选誊录。各于左擘用印。送各府厅直隶州验明覆考。其堪以供役者。派员起解。赴顺天府验明覆考。由大宛两县各于右臂用印。届期由顺天府尹监临知贡举于龙门外验明左右臂印入场。至誊录潦草。责成该所官随时察惩。御史和丰原奏内称、慎重落卷。即以该生领卷印票缴验。为领落卷之符。应如所请办理。又称推广覆试等语。拟令各省新中举人。于会试年二月初十日以前全行到京。取具同乡京官印结。送部听候覆试。又御史雷以諴原奏内称、于空余号内酌添水缸。不许夫役赴号等语。应于有井之号。无庸编列坐号。专为约束水夫之所。每次注水毕后。即将水夫关入井号。不得东西搀越。得旨、嗣后各省乡试新中举人。著于会试前二月十五日在贡院通行覆试。惟现距会试之期已近。若于明年即行覆试。诚恐远省新中士子未能周知。或致到京有逾期限。所有各直省乡试覆试。著自下科为始。余依议。　　

○癸亥。孝庄文皇后忌辰。遣官祭昭西陵。　　

○上以岁暮祫祭大庙。自是日始。斋戒三日。　　

○甲子。谕内阁、前因查库御史。银库司员。罚赔库项。限内陆续全完。降旨交军机处存记。年终汇奏。兹据开单呈览。所有历任查库御史已革左副都御史续龄、著以七品笔帖式用。已革光禄寺卿张秉德、仍著革职。已革奉天府府丞骆秉章、著以庶子用。已革告病内阁侍读学士张鉴、著以七品小京官用。已革吏科给事中景斌、著以七品笔帖式用。已革户科掌印给事中炳辉、著以七品笔帖式用。已革兵科给事中舒光、仍著革职。已革工科给事中苏芳阿、著以主事用。已革工科给事中萨霖、著以七品笔帖式用。已革浙江道御史宋林曙、著以七品小京官用。已革内阁侍读周春祺、著以主事用。已革甘肃布政使程德润、著以主事用。已革四川布政使龚绶、著以员外郎用。已革两淮盐运使但明伦、著以员外郎用。已革河南粮盐道况澄、仍著革职。已革甘肃甘凉道郭柏荫、著以主事用。已革福建督粮道刘梦兰、著以七品小京官用。已革湖北安襄郧荆道吴式敏、著以七品小京官用。已革告病福建兴泉永道周曰炳、著以七品小京官用。已革陕西凤翔府知府豫泰、著以七品笔帖式用。已革广东肇庆府知府赵长龄、著以主事用。已革休致广西平乐府知府俞恒泽、仍著休致。已革降调给事中瞿溶、著以七品小京官用。已革福建布政使曾望颜、著以主事用。已革陕西榆林府知府李熙龄、著以知府用。历任银库司员已革告休都统苏成额、著赏还顶带。已革内阁侍读学士保极、著以七品笔帖式用。已革兵部员外郎额尔德穆、著以七品笔帖式用。已革银库员外郎文彩、著去员外郎用。已革江西按察使文俊、著以道员用。已革山西大同府知府嵘禄、仍著革职。已革陕西西安府知府贵麟、著以七品笔帖式用。已革兵部侍郎功普、已革江苏常镇通道周顼、已革给事中李达烈、均仍著归另案革职。　　
</div>
    <div class="pagination">
<a href="清实录道光朝实录_page716.html">上一页</a><span>...</span><a href="清实录道光朝实录_page712.html">712</a><a href="清实录道光朝实录_page713.html">713</a><a href="清实录道光朝实录_page714.html">714</a><a href="清实录道光朝实录_page715.html">715</a><a href="清实录道光朝实录_page716.html">716</a><span class="current-page">717</span><a href="清实录道光朝实录_page718.html">718</a><a href="清实录道光朝实录_page719.html">719</a><a href="清实录道光朝实录_page720.html">720</a><a href="清实录道光朝实录_page721.html">721</a><a href="清实录道光朝实录_page722.html">722</a><span>...</span><a href="清实录道光朝实录_page718.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
