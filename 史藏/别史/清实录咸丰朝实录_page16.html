<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 16 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 16 页/共 502 页</h1>
    <div class="content">
○谕内阁、朕于九月十八日。恭送皇考宣宗成皇帝梓宫。二十三日。暂安奉慕陵飨殿。二十四日。致祭礼毕启行。二十七日。还宫。　　

○又谕、本年九月十八日。恭送宣宗成皇帝梓宫。沿途地方、无庸为朕另备御道。　　

○复引见各衙门京察保送一等未经记名人员。得旨。穆荫、洪观、宝鋆、郭沛霖、戴鸾翔、顾开第、赵畇、祥裕、庆岳、鸣铎、三寿、赵霖、保衡、钟秀、瑞琛、祥奎、文煜、伊霖、郭景僖、文辉、祥和、林扬祖、俱著记名以道府用。　　

○丁亥。上诣永春室、问皇贵太妃安。　　

○谕军机大臣等、有人奏、山西省大同府瞽民马常自缢一案。该厅任听吏胥等索赃捏改、诈称勒毙。忻州民人张永清、扎毙郜慎修一案。该县任听乡约索赃、捏称自戕、销案不办等语。案关纵役得赃。任意出入。如果属实。何以惩蠹役而重民命。著该抚督同臬司、亲提两案人证卷宗。秉公研鞫。务期水落石出。以成信谳。如查有胥吏索赃。捏改案卷等情。即著从严究办。原摺著钞给阅看。将此谕令知之。　　

○戊子。上诣永春室、问皇贵太妃安。　　

○谕内阁、礼部奏、九月十八日。奉移宣宗成皇帝梓宫。拟请步送至红桥、乘舆由闲道先诣第一站祗候等语。朕追慕皇考罔极深恩。瞻仰灵轝。尤深攀恋。届期应步行恭送至南海淀地方。藉以稍申哀悃。　　

○又谕、向来发遣军流等犯。每于经过州县。陵虐解役。需索驿站。甚至中途脱逃。及夥劫夺犯殴差。到配后、又复行凶滋事。不遵约束。殊堪痛恨。本年闽省督抚、办理洋盗投首一案。将盗首陈双喜等十二犯。发往新疆等处安插。因思此等凶犯。从前在洋掳劫勒赎。抗官拒捕。因悔罪投诚。免其一死。已属法外之仁。傥起解后故智复萌。所过地方、及到配以后。如有脱逃、及强横不法情事。即著沿途各省督抚、伊犁将军、乌噜木齐都统、一面奏闻。一面从重办理。此外各省发遣重犯。沿途及配所。均当实力防范。一有前项情事。即行严拏。重治其罪。断不可稍存姑息。以儆凶顽而正法纪。将此通谕知之。　　

○己丑。上诣永春室、问皇贵太妃安。　　

○谕内阁、据恭理丧仪王大臣等、合词奏恳、奉移宣宗成皇帝梓宫、请朕准礼节劳、仍步送至红桥一摺。朕受皇考顾复深恩。哀思罔极。即照前旨步送至南海淀。亦岂足以尽依恋之忱。且朕年力方强。虽积哀之余。自揣精力步履。尚不至过形劳瘁。今王大臣等、谆词吁恳。若依所请祇送至红桥而止。朕心实所难安。惟念从前奉移皇祖仁宗睿皇帝梓宫时。曾奉皇考谕旨。步送至阜成门。嗣因王大臣等合词吁请。仍躬亲步送至地安门外。敬溯旧仪。朕亦不敢过礼。此次奉移皇考梓宫。朕当步送至恩佑寺恩慕寺之南。跪俟灵轝经过。再由闲道先赴大营。祇候跪迎。藉以少伸哀慕。王大臣等不必再行渎请。　　

○又谕、据恭理丧仪王大臣等奏、宣宗成皇帝梓宫、奉移慕陵暂安、开列王大臣名单、请派轮流守卫一摺。皇考梓宫。暂安慕陵飨殿。自应敬谨值宿。所有恭理丧仪王大臣。著派仁寿、特登额、裕诚、宫门值宿王贝子公。著派庆惠、载鈖、有凤、散秩大臣。著派景崇、承志、继善、盛福、巴雅尔绰克托、克兴额、稽查值班兵丁大臣。著派希兴阿、庆兴、兴贵、并著御前大臣载垣、端华、僧格林沁、御前侍卫景寿、特兴额、西淩阿、乾清门侍卫恩醇、肃顺、安兴阿、国瑞、蕴秀、惠略、与单开派出各项人员。均著分为三班。轮流在陵守护。著一个月一换。　　

○又谕、惠亲王之第六子。著命名奕谟。　　

○先是御史何冠英奏、闽浙总督刘韵珂、前以盐务倒敝。疏请劝捐运本。改行官运。现在各省捐输。概行停止。未便独留运本。为闽省官员移东补西之计。应饬该督将劝捐运本。即行停止。迅将捐户姓名银数、造册报部。以凭查核。下户部议。至是议上。得旨。依议。所有刘韵珂前奏、于藩库报拨款内暂借银五万两。是否已于捐项内全数归还。著该督查明据实覆奏。如库款业已归清。运本收有成数。即著将该省捐输运本。奏明停止。傥该委员等、有假公济私。侵蚀拖欠情事。即著从严参办。仍著落专管盐务之该上司、按成分赔。以肃鹾纲而除弊混。　　

○以捦获湖南逆匪李沅发出力。赏布政使劳崇光、道员杨彤如、知府林士傅、张其翰、同知吴德徵、知州甯琙、副将奚应龙、王廷献、游击成安、都司叶上雄、麻长庆、守备麻维纪、苏绍猷等、花翎。知县黄本龄等、蓝翎。余加衔升叙有差。　　

○庚寅。上诣正大光明殿几筵前供奠。　　

○诣永春室、问皇贵太妃安。　　

○谕内阁、徐广缙、叶名琛奏、广西军务告竣、请将筹拨银两、仍解部库一摺。广西堵剿楚匪。现已事竣。所有前经降旨。令广东筹拨银十万两。解赴广西。此时自毋庸再行拨解。即将此款解交部库备用。至广东前已拨解湖南银二十万两。如广西现有应行动用之项。著郑祖琛、与裕泰、骆秉章、会商协济办理。该督抚等、务当通盘筹计。不分畛域。遇有缓急。尤在权其轻重。不得以应解部库之款、纷纷截留也。　　

○谕军机大臣等、前经召见新选广东肇罗道谢昌稼、察其才具平庸、著徐广缙、叶名琛、于该员到省时。详加察看。是否能胜监司之任。即据实具奏。毋稍瞻徇。将此谕令知之。　　

○两广总督徐广缙等、奏报＜口英＞夷现在情形。得旨。前已有旨谕知矣。惟该夷诡谲性成。其窥伺伎俩。不过如是。即或别有要求。卿等亦必有定见。卿等为地方大吏。尤须敬慎乃心。舍小嫌而顾大体。俾民心益固。则夷计自蹙。治海疆之要。不可妄听浮议。致宽猛两难。总之内地百姓。皆吾赤子。该夷之心。姑不深问。自有上苍鉴临也。又奏、严缉交界地方盗匪、不得稍分畛域。批。认真查办。勿得稍形松懈也。又奏、两广教匪会匪情形。又批。实心体访。随时密奏可也。　　

○改铸湖北汉阳县知县印信。从巡抚龚裕请也。　



大清文宗协天翊运执中垂谟懋德振武圣孝渊恭端仁宽敏显皇帝实录卷之十三　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

道光三十年。庚戌。秋七月。辛卯朔。享太庙。遣恭亲王奕恭代行礼。上诣永春室、问皇贵太妃安。　　

○谕内阁、徐广缙、叶名琛奏、兵勇歼毙匪徒、并生捦首犯一摺。广西匪徒李士奎等、窜至广东廉州府属分出滋扰。经该省镇道各员、率带弁兵。督同合浦、灵山、两县绅士练勇。将首犯李士奎捦获。所有该两县绅勇。实心捍御。奋勇可嘉。著徐广缙、查明奏恳恩施。分别奖恤近年两粤毗连地方。匪徒叠出肆扰。分遣夥匪打单吓诈。焚掠奸淫。无恶不作。实堪痛恨。若不大加惩办。何以戢凶暴而安善良。著广东广西督抚、督率镇道等、严饬兵弁。合力兜捦。并激励绅勇。随地随时设法摉缉。毋令稍留余孽。扰害闾阎。方不负朕委任。　　

○又谕、御史金畇善奏、海防陆路总兵。应改水师。当交兵部议奏。兹据奏、江南狼山镇总兵。本系水师兼辖陆路。毋庸另议更改。至每年巡洋一节。或责令狼山镇总兵、出洋统巡。或仍专责苏松、福山、两镇总兵出洋巡缉之处。著陆建瀛、酌核现在情形。妥议具奏。　　

○谕军机大臣等、安徽布政使蒋文庆奏、夷务仍宜修备等语。海疆防范、不容稍疏。如该藩司所奏、无事之时。沿海各营将备弁兵。于海洋、必亲习风涛。于炮火、必亲习点放。于船只、器械、火药、必力求坚致精利。日日训练讲求。而其最要、尤在沿海各郡守牧令、平时与绅民讲求联络。力行团练之法。并称各省巡道、似可仿照台湾定制。凡海疆道府。皆得与闻兵事。以期缓急易于措手等语。著各该督抚、按照该藩司原奏。各就地方情形。悉心体察。认真筹办。总期海防严密。民气奋兴。无事则相安。有事则相卫。先声可夺。众志成城。方为克尽职守。其各该省、如何酌核妥办。并道府与闻兵事。果否可行之处。著一并筹议具奏。原片均钞给阅看。将此各谕令知之。　　

○广西左江镇总兵官盛筠、因病解任。以浙江绍兴协副将德亮、为广西左江镇总兵官。　　

○抚恤安徽霍山、望江、二县被水灾民。　　

○壬辰。上诣永春室、问皇贵太妃安。　　

○予广东捕匪阵亡守备叶恩诏、把总彭辉才、祭葬世职。　　

○癸巳。上诣永春室、问皇贵太妃安。　　

○两广总督徐广缙等奏、呅酋北行。早与各夷商熟筹密计。佥称广东官民一气。众志成城。上年甫经照会。不复辩论。此事势难反覆。何必再申前说。互相推诿。不作主意。而呅酋总以该国既有来文。若不能投递。恐无颜以对巴酋。是以不得已、必须遣人赴津投文。伊专在上海候信。方见尽心尽力。现在来文既由江苏转奏。又专人赴津、复求呈递。且业经大学士穆彰阿、耆英、移咨两江督臣陆建瀛据理传知。可见势有难行。并非彼之不办。该酋尽可卸责。似不至铤而走险。况该夷从前屡次称兵。全赖众夷商签费。今夷商既不附和。即有妄念。亦恐力有未逮。且粤省新茶云集。将次开盘。正贸易兴旺之时。各国商人皆出赀本。谁肯以必不可行之事。再至停贸亏赀。甘蹈覆辙。总之间谍虽已常通。而防维不可不豫。上年筹备旧规。一切具在。不至临事周章。得旨。仍遵前旨、妥为控驭。俟夷船回粤后、密查情形。随时具奏。　　

○甲午。上诣正大光明殿几筵前供奠。　　

○诣永春室、问皇贵太妃安。　　

○谕内阁、避写朕名。下一字现俱书作□字。但与原□字无所区别。嗣后如遇单字。著书作□无庸书作□。　　

○乙未。上诣永春室、问皇贵太妃安。　　

○谕内阁、程矞采奏、总兵禀请更名一摺。拴住著毋庸更名。嗣后凡与朕名同音之字。均著毋庸改避。　　

○又谕、吴文镕奏、海塘缺口、陆续刷宽、赶紧抢筑等语。据称西防厅属海塘缺口。续又刷宽十余丈。现在广集人夫。昼夜抢筑。著该抚督率工员、加紧抢办。克期堵合以赎前愆。至附近之仁和、海甯二州县。沿河低洼村庄、田庐被淹。著即确切勘明。妥为安抚。无令失所。　　

○又谕、程矞采、张日晸奏、思茅边外游匪、滋扰车里土境、沿及近甲猛地、调集兵练堵剿一摺。据称沿边土境。蛮触相争。事所时有。向系责令猛弁、集练捦捕。邻封弁策应。今该匪等滋扰土境。竟至沿及近甲猛地。偪近茶山。经官兵防堵。胆敢恃众抗拒。戕毙员弁。实属暋不畏法。现据该督等、派委镇道等、调集弁兵。驰往兜捕。并饬各猛土弁、合力堵截。务期悉数歼除。净绝根株。迅速蒇事。毋任迁延。现获匪犯。尤须严切根究。务得确情。尽法惩治。　　

○又谕、前据荣玉木□□、奏参将军台涌各款。当交裕泰前往查办。兹据逐款查明。台涌并无废弛操演、耻辱属员等事。其咨行本旗承荫。不关旗营公事。自可毋庸会衔。至挑选官缺。亦据查明、该将军并无偏护。荣玉木□□以二品大员。辄因意见不合。摭拾多款。率行具奏。实属冒昧。著交部议处。将军台涌、于挑选骁骑校。与荣玉木□□互相争执。以致员缺久悬。亦有不合。著交部察议。　　

○河南巡抚潘铎奏、豫省分发试用佐杂本多。兼以地处中州。各省亲老告近人员。改发来豫者。亦倍于他省。以致各班多形拥挤。恳饬部将布政司经历、布都事、布库大使、按察司经历、府属州同、州判、府经历、县丞、主簿、州吏目、从九品、未入流等、十二项。暂停分发豫省。从之。　　

○予云南堵匪阵亡守备毛三元、把总郭显、外委王永寿、祭葬世职。　　

○丙申。上诣永春室、问皇贵太妃安。　　

○以乾清门侍卫肃顺、为内阁学士。兼礼部侍郎衔。　　

○抚恤琉球国遭风难夷如例。　　

○丁酉。上诣永春室、问皇贵太妃安。　　

○引见八旗及直省考取拔贡生。得旨。淳庆等五十七名、以七品小京官分部学习。英恒等七十八名、以知县度用。姚亮祖等五十六名、交吏部询问、以教职佐贰等官分用。　　

○定郡王载铨等、会同户部、议覆奉天清查案内。未豁民欠垫买运通豆价。去省在省各官。亏短承德县垫发摊捐办公移居京旗尖宿饭食。共银十三万九千余两。制钱七万五千余串。小数钱六万五千余吊。粟米十万六千余石。按照议定章程。依限追缴。从之。　　
</div>
    <div class="pagination">
<a href="清实录咸丰朝实录_page15.html">上一页</a><span>...</span><a href="清实录咸丰朝实录_page11.html">11</a><a href="清实录咸丰朝实录_page12.html">12</a><a href="清实录咸丰朝实录_page13.html">13</a><a href="清实录咸丰朝实录_page14.html">14</a><a href="清实录咸丰朝实录_page15.html">15</a><span class="current-page">16</span><a href="清实录咸丰朝实录_page17.html">17</a><a href="清实录咸丰朝实录_page18.html">18</a><a href="清实录咸丰朝实录_page19.html">19</a><a href="清实录咸丰朝实录_page20.html">20</a><a href="清实录咸丰朝实录_page21.html">21</a><span>...</span><a href="清实录咸丰朝实录_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
