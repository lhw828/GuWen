<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 800 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 800 页/共 848 页
  </h1>
  <div class="content">
   ○乙卯。上诣绮春园问皇太后安。侍膳。　　

○谕军机大臣等、奕山奏、接奉叠次谕旨。酌量调兵进剿一摺。并另片奏、相机办理等语。览奏均悉。巴尔楚克、为回疆咽喉扼要之区。奕山现已驰抵该处。查悉贼匪前已窜入沙虎尔地方。经领队锡喇布等带伊犁兵到后。该匪即各闻风窜逸。现在劄留宁夏等处换防官兵。兼有乌什阿克苏派去防兵多名。计已足资防守。其土尔扈特、和硕特蒙古兵。此时谅已到齐。既据该大臣奏称、该兵素为贼匪所畏。自应饬令前进。以壮声威。惟贼匪闻风先窜。是其惯技。傥统带大兵甫抵二城。而该匪先已饱扬。徒令糜饷劳师。尚复成何事体。现在布彦泰已遵旨驻劄肃州。该大臣责无旁贷。惟当恪遵叠次谕旨。督率兵勇。出奇制胜。总宜设法断其归路。痛加剿戮。使贼匪大受惩创。知所畏惧。毋令纷纷窜逸。致贻后患。至从逆回众。固应殄灭无遗。其安分良回。必当随时绥抚。切不可妄行杀戮。以至玉石俱焚。是为至要。将此由六百里加紧谕知奕山、并谕吉明、舒兴阿、知之。　　

○丙辰。皇太后圣寿节。遣官祭太庙后殿。奉先殿。上率皇子及王公大臣诣绮春园行庆贺礼。众官于长信门外行礼。　　

○诣皇太后前侍膳。　　

○丁巳。上诣绮春园问皇太后安。　　

○谕军机大臣等、本日据吉明、舒兴阿奏、叶尔羌东西两路贼匪近日情形。经官兵随时击退。并严密防堵一摺。览奏已悉。据称贼匪现由推盖卜依呢山口窜入回庄。屡肆抢劫。经游击花沙布、双来等、率兵迎击。旋即退走。嗣又有大股贼匪接踵而至。且有马队冲突。该游击等因众寡不敌。折回防堵。其距巴尔楚克较近之沙虎尔卡汛。亦有贼众滋扰。经官兵击退后。尚复屯聚窥伺。现虽探悉东路二三四等台。并无贼匪消息。而各城屡被窜扰。贼势仍形猖獗。必当痛加剿捕。刻计奕山统带大兵已抵叶尔羌。自必会同吉明、舒兴阿、酌量情形。相机进剿。惟兵贵神速。不可稍涉迁延。致贼匪得以乘隙逃逸。自当于大兵未到以前。先行密派妥员、设法潜赴喀什噶尔城内。知照开明阿等同时掩捕。内外夹攻。更可操全胜之权。总在该大臣等谋勇兼施。肤功迅奏。朕惟伫听捷音也。至双来等叠经击退贼匪。如果始终出力。仍著随时酌保。用示奖励。此次伤亡兵勇。并著查明咨部照例议恤。将此由六百里各谕令知之。　　

○又谕、布彦泰奏、停止进援官兵。酌撤粮台归并局务一摺。览奏均悉。提督台涌、现已折回。其托克逊粮台。著照议裁撤。俟官兵凯旋时。檄令镇迪道明谊、驰往办理。所有肃州军需局事务。即著饬令署安肃道庆端、暂时经理。撙节妥办。陕西臬司严良训、现无应办之事。著即回任。余著照所拟办理。将此谕令知之。　　

○戊午。谕军机大臣等、李星沅等奏、再行筹防泖湖等处情形一摺。当交军机大臣密议具奏。兹据穆彰阿等悉心酌议。如原奏所称添购木簰。有警则贮石凿沈。并先期豫备碎石、及密存炮位安设重兵等事宜。所议均属周密。俱著照该督等原拟办理。惟设防必期扼要。而固守尤在得人。该督等务当于无事之时。作有事之想。勤加训练。总期有勇知方。慎选人才。俾共折冲御侮。庶人和兼资乎地利。而天险弥壮乎国威。筹画出于万全。而张皇不事。兵民联为一体。而避遁无虞。则尤在该督等随事随时。实心实力。谅该督等必能仰体朕意。长存此有备无患之心也。穆彰阿等原摺。著钞给阅看。将此各谕令知之。　　

○又谕、寄谕钦差户部左侍郎柏葰等、有人奏、山东玩纵盗贼情形一摺。据称山东各州县盗贼抢劫之案。层见叠出。该州县讳匿纵容。动辄赔银了事。甚至督同拏贼之官亲兵役。被贼枪伤毙命。不敢直报。总由大吏弥缝粉饰、恶闻报盗所致。巡抚崇恩、统辖全省。何至毫无见闻。其平日之不知振作。已可概见。所称臬司徐思庄、示谕居民。有巨盗进庄。勿许骤撄其锋。祇许跟踪尾捕。俟其气馁力困。然后兜拏等语。是其不能设法督缉。措置乖方。莫此为甚。著该侍郎等按照原奏各情节。逐一访查明确。据实参办。毋得稍存瞻顾徇隐之见。致有不实不尽。是为至要。原摺著钞给阅看。将此谕令知之。　　

○己未。谕内阁、前据李星沅等奏、筹议江苏额漕河海并运。当交军机大臣会同该部议奏。兹据查议会奏、所有道光二十八年苏州、松江、太仓、二府一州漕白粮米。准其改由海运。其漕粮米石。务令兑交一色乾洁粳米。不准稍有搀杂。白粮一项。亦宜普律乾洁。著该督抚等严饬所属。按则征收。认真盘验。毋得稍滋流弊。至海运尤宜实力巡防。妥筹保护。并著该督抚详考成案。参酌时宜。务筹妥善。其照旧河运等属。仍著实力催徵以肃漕政。另片奏、苏州、松江、太仓、三属漕船。未便连年全行减歇等语。办理全漕。自当以河运为主。嗣后如有酌量变通之处。所属漕船。如何轮流减歇。不致少有流弊。并著该督抚等通盘豫筹。妥议具奏。　　

○庚申。上诣绮春园问皇太后安。　　

○以察哈尔军政年逾六十官七十六员、精力未衰。命留任。　　

○户部议准、广西巡抚郑祖琛疏报、天保县开垦水田八＜?土韦＞一伯。照例升科。从之。　　

○缓徵吉林三姓被淹村庄额赋。并旧贷仓谷。　　

○辛酉。上诣绮春园问皇太后安。　　

○谕军机大臣等、陆费瑔奏、访拏纠党结会匪犯情形一摺。湖南新宁县属。与广西全州交界之黄坡峒地方。有猺人雷再浩、民人李辉、陈名机等、纠党结会。希图抢掠。并有居住全州五排梅溪口等处之猺人萧立山等、纠人入夥情事。迨经兵役捕拏。并地方绅民带领壮丁随往帮捕。复敢逞凶抗拒。伤毙乡民。实属罪大恶极。若不上紧缉拏全获。必致日久蔓延。该抚现已飞饬文武员弁。选带兵役。驰往督拏。并于新宁县接壤各处就近派兵堵缉。即著严饬认真兜拏。毋稍疏漏。并著广西巡抚郑祖琛、严饬全州文武员弁。一体实力防堵。务将萧立山等上紧严拏。并各逸犯按名全数弋获。尽法惩办。不准一名漏网。该抚等务当严饬所属、不分畛域。合力摉捕。立尽根株。是为至要。将此各谕令知之。　　

○蠲缓湖南华容、澧、武陵、沅江、巴陵、五州县及屯坐各卫被水村庄新旧额赋有差。　　

○壬戌。谕军机大臣等、鄂顺安奏、讯取现获捻匪大概供情一摺。山东捻匪。叠次在该省各处讹诈抢夺。复至直隶地方强借当铺银两。又阑入豫境滋扰。经该处地方员弁会拏围捕。捦毙多名。现在讯取供词。并究出各首夥匪犯姓名籍贯。已开单飞咨山东、直隶、一体严拏。著该督抚等严饬所属地方文武并派往将弁等。督率兵役。于三省交界地方。严密梭织巡查。实力堵缉。并著崇恩按照河南飞咨单开各捻匪姓名年貌籍贯。按名查拏务获。不准一名漏网。以戢奸宄而安闾阎。鄂顺安原摺。并钞给讷尔经额、崇恩阅看。将此各谕令知之。　　

○广东高州镇总兵官余万清、因病解任。以候补总兵官杨昌泗、为高州镇总兵官。　　

○以青州驻防军政年逾六十官六员、山海关等处驻防军政年逾六十官六员、精力未衰。命留任。　　

○截留河南漕粮一万四千四百余石备赈。　　

○癸亥。以伊犁驻防军政年逾六十官二十七员、广州驻防军政年逾六十官十三员、精力未衰。命留任。　　

○甲子。谕内阁、德诚等奏、现放商米与原样不符。请饬查办等语。著花沙纳、朱凤标、前往该仓查验明确。据实具奏。　　

○谕军机大臣等、寄谕钦差户部左侍郎柏葰等、有人奏、请饬剿捕山东盗贼一摺。据奏山东各州县盗劫之案、不一而足。甚至钱货米粮累重之物。飞洒道路。号召贫民收取。名曰放赈。并于各典铺摉括兵刃铁器。似此煽惑愚氓。居心叵测。必应及早查拏。免滋后患。所称该省大吏以无事为福。镇道等不能率属认真惩办。因循玩泄。至于此极。著该侍郎等详细访查确实。即将巡抚藩臬不职各员、纵玩掩讳。以致盗贼公行之处。指名严参。又另片奏、藩司王笃、性喜饮酒。畜养戏班。库大使刘继瑞、干预公事。幕友家丁。遇事招摇。库款恐不可问等语。著该侍郎等明查暗访。据实具奏。毋许稍有含混。是为至要。原摺片著钞给阅看。将此谕令知之。　　

○以湖北施南协副将杨青鹤、为云南普洱镇总兵官。　　

○乙丑。上御演武厅阅健锐营操。　　

○谕内阁、刘韵珂奏、履勘台湾水沙连六社番地。体察各社番情。据实覆奏一摺。当交大学士军机大臣会同该部悉心计议。兹据穆彰阿等公同酌核。以该生番输诚献地。固由不谙耕种。谋食维艰。欲求内附以为自全之策。惟利之所在。日久弊生。况生番熟番合壤而居。不能不与汉民交易。傥日后官吏控驭。偶或失宜。即易激生事端。国家开辟边境。计画必周。与其轻议更张而贻患于后。不若遵例封禁而遏利于先。所议自系筹及久远。未肯迁就目前。且此项番地。旧以土牛为界。乾隆年间。复立石碑。例禁綦严。自应恪遵旧章。永昭法守。该督所请六社番地归官开垦之处。著毋庸议。　　

○又谕、载容等奏、请补栽蟠龙松树一摺。著钦天监相度方向。选择吉期。移咨载容等敬谨补栽。　　

○谕军机大臣等、前有旨令奕山会同吉明等将赛什雅勒泰自戕一案。有无别情。详查具奏。复谕令布彦泰于该故员家属入关时。详细推求。并将此案疑窦多端、示知该督、令其悉心究诘。兹据布彦泰奏称、该故员家信往来。从无迫促愤激之词。并其家属口传、有不肯畏缩轻生等语。现在军书旁午。该督又驻劄肃州。未能访查确实。著奕山、吉明、舒兴阿、于军务告竣后。即将此案明查暗访。逐层推鞫。务期情无隐遁。毋令死者含冤。其防兵道以正、持刀逞凶。揪扭该故员之子勒写字据一案。与此事有无牵涉。尤当根究详明。以成信谳。将此各谕令知之。　　

○赏御前二等侍卫穆克登额、头等侍卫。乾清门蓝翎侍卫德兴阿、三等侍卫。命御前三等侍卫伊昌阿、退出御前侍卫。仍在乾清门侍卫上行走。　　

○缓徵江西进贤、新喻、安义、南昌、新建、丰城、上高、新昌、清江、新淦、峡江、德安、建昌、彭泽、德化、鄱阳、湖口、星子、庐陵、吉水、万安、二十一县被水被旱灾区新旧额赋。　　

○丙寅。上诣绮春园问皇太后安。　　

○以黑龙江军政年逾六十官四十七员、江宁京口驻防军政年逾六十官九员、密云等处驻防军政年逾六十官九员、精力未衰。命留任。　　

○丁卯。谕内阁、前据御史王东槐奏、山东地方官玩纵盗贼。措置乖方各情形。当交柏葰等严密访查。兹据柏葰等奏称、访查该臬司刊刻告示一本。与该御史所奏相同。并将编查保甲司道联衔札示一并呈览。保甲之法。原为弭盗良规。乃平日既不能实力奉行。及至盗匪充斥。仅托空言。全无实效。巡抚有统辖全省之责。司道等亦职在察吏安民。于该省缉捕重务。先事不思豫防。临事复不能妥速筹办。以致延及邻省。所司何事。实属咎有应得。崇恩、王笃、徐经、王懿德、英桂、岳龄、均著先行交部严加议处。至臬司徐思庄、告示居民。则称巨盗进庄。止许鸣锣集众。勿许骤撄其锋。贼去始令追捕。并有以纵为捦、以予为取之语。其意何居。实属纰缪不通之至。徐思庄、著即行革职。御史王东槐、陈奏得实。著遇有给事中缺出。即行升补。仍交部议叙。　　

○谕军机大臣等、柏葰等奏、查办事件先行奏闻一摺。览奏均悉。据奏中途查访贼匪巢穴。询得山东曹州府与直隶开州东明县接壤地方。实有计谋山。俗称鸡鸣山。距开州东明。约三百余里。前年有匪徒占据。将寺僧杀毙。自立名号。四出劫掠。现虽有因拏逃窜之说。未必确实。著崇恩派委文武员弁。迅即前往该处严密查拏。此地界连三省。并著讷尔经额、鄂顺安、严饬所属、于该交界地方协同堵截。欲清匪迹。必须先捣巢穴。若仅委之差役缉捕。虚应故事。傥该匪等稍有恣横。反费周章。著该督抚等遴派妥实员弁。酌带兵丁。密侦摉捕。分头兜缉。务令悉数就捦。毋任一名漏网。以靖奸宄而安善良。将此各谕令知之。　　

○江南河道总督潘锡恩奏、回空军船灌放第二塘日期。得旨、大雪为期不远。尽力催放。不准迟延。　　

○两江总督李星沅奏、清查情形一摺。得旨、任怨核实则得矣。否则负重寄矣。　　

○调山西按察使刘源灏、为山东按察使。以甘肃镇迪道明谊、为山西按察使。　　

○以荆州驻防军政年逾六十官十三员、精力未衰。命留任。　　

○戊辰。上御洞明堂。勾到浙江江西安徽情实罪犯。停决浙江斩犯三人。安徽斩犯一人。绞犯二人。余五十八人予勾。　　

○谕内阁、花沙纳等奏、查验禄米仓商籼米色。据实覆奏等语。禄米仓存贮商米。甫及半年。何至灰暗如此之速。且天堆浮面。又与该监督等公同包封米样不同。其中显有影射于前、掩饰于后情弊。所有该仓花户人等、著交刑部审讯。严行惩办。该仓监督、著听候传讯。分别办理。寻奏、花户李德林、专司廒口。经收商籼米石。并不及时晒晾。以致损坏六十余石。现经该仓场侍郎著落分赔外。李德林应革去花户。按律杖一百。加枷号一月。监督察翰泰等、交部议处。从之。　　

○又谕、本日奕山由五百里驰奏、路遇贼匪连获胜仗一摺。叶尔羌所属科科热依瓦特地方。有贼匪数万。在该处屯劄。该参赞督领官兵。赶紧前进。正行走间。马步贼匪数万蜂拥前来。枪炮并发。势甚凶猛。该参赞将马步队分为三路。中路提督成玉、率领步队施放连环擡炮。贼匪不能进前。分左右来冲。复经左翼领队锡喇布等、右翼领队忠泰、毓书等、率领马队擡炮枪箭并发。贼匪披靡败走。我兵向前追赶。贼匪左右伏兵来冲。复分兵迎击。贼匪力不能支。随即窜逸。追至科科热依瓦特地方。贼匪复整队来迎。我兵奋勇向击。自午至申。贼匪枪炮不继。又复溃散。先后生捦贼匪八十余人。伤毙不计其数。获枪炮刀矛旗纛驼马帐房无数。并获大炮一尊。该匪蚁聚数万余人。经该参赞等督率兵勇。奋力前击。一日三战。以少胜多。奋勇可嘉。朕心欣慰之至。奕山、著赏给二等镇国将军。赏戴双眼花翎。并赏给喜字玉搬指一个。白玉翎管一个。仍交部从优议叙。提督成玉、著赏戴双眼花翎。并赏给乌勒兴额巴图鲁名号。领队锡喇布、著赏给呼尔敦巴图鲁名号。忠泰、著赏给齐琛巴图鲁名号。领队毓书、著赏给头等侍卫。均著交部从优议叙。协领西喇那、吉鲁木图、固呢杭阿、并在事尤为出力员弁。著该参赞查明保奏。候朕施恩。至署阿克苏办事大臣扎拉芬泰、办理粮台。源源滚运。应需军火口粮、一切无误。亦著加恩赏戴花翎。仍交部从优议叙。　　

○谕军机大臣等、据奕山驰奏、行抵叶尔羌。督兵迅速前进。又路遇贼匪连获胜仗各一摺。另片奏、拏获喀什噶尔送信回子。讯取供词等语。又据吉明等奏、添派进征官兵。及留防东路台站。又贼攻营盘。官兵极力抵御。适大兵驰至。随同获胜各一摺。览奏欣慰之至。此次奕山、由叶尔羌督兵前进。路遇贼匪数万人。连获胜仗。捦斩甚多。奋勇可嘉。已特颁恩旨。将奕山等优加懋赏矣。贼势甚众。经中途剿击。以少胜多。贼胆已落。著奕山乘机进剿。务须恪遵叠次谕旨。督率兵勇。出奇制胜。总宜设法断其归路。毋令首逆潜逃。致贻后患。傥首逆业经就捦。或已确实歼毙。即遵前旨由八百里驰奏。以慰朕念。至从逆回众。自应悉数歼除。其安分良回。必宜加意抚绥。俾无失所。断不可妄加杀戮。致令玉石俱焚。是为至要。其拏获喀什噶尔所属地方回子巴海一名。既据讯由开明阿等遣与叶尔羌送信。业经赏给顶翎银两。即著解交吉明、查明办理。至贼众围攻科科热依瓦特营盘。经游击花沙布等极力抵御。所有出力员弁。著查明保奏。伤亡弁兵。查明咨部议恤。其由贼队内逃出叶尔羌回子一名。据供贼匪分为两路来攻。著吉明等密饬防堵官兵。随时侦探。加意严防。傥有贼匪窜入。即行相机剿击。毋稍疏虞。余均著照所拟办理。将此由六百里加紧各谕令知之。　　

○以西安驻防军政年逾六十官二十七员、精力未衰。命留任。　　

○己巳。谕内阁、前据耆英奏、广东平海营官兵技艺生疏。声明将该营备弁停升。勒限操演。兹据奏称、教演一年期满。抽调校阅。枪箭技艺。较前俱有起色。该备弁等于一年之内。将官兵练习改观。尚知愧奋。著准其照常升转。以示激劝。　　

○谕军机大臣等、刘韵珂奏、福州厦门夷情安帖。现办情形等语。夷人入内地。应至处所。前经申明条约。议定界址。不准稍有踰越。兹＜?口英＞夷有至福建连江县所属地方打鸟雀之事。又有花旗夷人叠次进城。租住房屋庙宇。虽经该委员等阻止。惟该夷等踰界游行。究属有违成约。并恐各居民无端肇衅。致酿事端。且恐有匪徒假冒滋事。如广东人陈恭伦者。均不可不防其渐。著耆英谕知各该夷酋、传谕各口领事人等。严行约束。该夷人毋得擅违界址。任意游行。务须恪遵成约。永杜衅端。刘韵珂原片。著钞给阅看。将此谕令知之。　　

○又谕、前据陆费瑔奏、湖南新宁县属。与广西全州交界之黄坡峒地方。有猺人雷再浩等、纠党结会。希图抢掠。逞凶抗拒。曾经降旨饬令陆费瑔派兵兜拏。并令郑祖琛饬属一体堵缉。兹复据郑祖琛奏、湖南新宁县属会匪、扰及全州所属各村庄。肆行焚掠。抗拒官兵。实属罪大恶极。若不迅速剿捕。必至蔓延滋事。该抚现已调派文武员弁兵丁。前往迅速剿御。并于要隘处所派兵防堵。饬委按察使冯德馨、前往督办。马殿甲、著即督饬将弁协力堵拏。一体严行防范。该抚仍察看情形。如未能迅速扑灭。亦著亲往督办。并著湖南巡抚陆费瑔、严饬文武员弁一体堵缉。合力摉捕。务期立尽根株。毋许一名漏网。是为至要。余俱照所拟办理。将此各谕令知之。　　

○又谕、有人奏、湖南盗贼横行。省城南门内萃升钱铺。被贼劫银九百余两。犯无一获。又另片奏、告病回籍之前任太常寺卿唐鉴、船泊湘阴县。被贼劫银六百余两及金器等物。并有拒伤事主及跟役之事。正贼亦未弋获各等语。省城重地。贼众胆敢肆行。湘阴逼近洞庭。尤为盗贼易于藏匿之地。著裕泰、陆费瑔、严饬所属严密查拏。务在有犯必惩。毋得玩纵贻患。以靖地方而安行旅。是为至要。原摺片著钞给阅看。将此各谕令知之。寻奏、钱铺被劫。已据该县获贼黄金连等三名。估赃一百九两。其湘阴县案犯。亦据该县拏获另案盗犯黄二作。究出此案夥党王亚远等姓名。咨移湖北将正盗真赃获破。惟尚有逸犯未获。现复严饬克日全获究办。得旨、上紧缉拏。不准疏懈。　　

○以热河军政年逾六十官十九员、精力未衰。命留任。　　

○庚午。谕内阁、奕山奏、大兵复获胜仗。贼匪分窜。英吉沙尔城垣解围一摺。英吉沙尔城垣。久被贼匪围绕。文报不通。经奕山于科科热依瓦特地方连获胜仗后。督率官兵。长驱直进。驰至距英吉沙尔三十余里地方。忽有贼匪数千人。自山后突出。该参赞饬令提督成玉、率领官兵。一同向击。枪炮齐施。该贼匪被击。伤毙不计其数。余匪逃窜。复经领队锡喇布等、带领马队追赶。直至英吉沙尔城西沙梁。贼匪向西窜逸。官兵进城。该参赞等乘胜长驱。重围立解。殊为可喜。奕山著加恩赏给喜字白玉搬指一个。喜字白玉翎管一个。黄辫珊瑚豆大荷包一对。小荷包二个。并交部从优议叙。奕山之子三等侍卫载鷟、著加恩赏挑乾清门。提督成玉、领队西喇布、忠泰、毓书、均著加恩各赏给白玉搬指一个。白玉翎管一个。俱交部从优议叙。忠泰、并著加恩赏挑乾清门。各协领并在事尤为出力员弁。著奕山查明保奏。候朕施恩。
  </div>
  <div class="pagination">
   <a href="清实录道光朝实录_page799.html">
    上一页
   </a>
   <span>
    ...
   </span>
   <a href="清实录道光朝实录_page795.html">
    795
   </a>
   <a href="清实录道光朝实录_page796.html">
    796
   </a>
   <a href="清实录道光朝实录_page797.html">
    797
   </a>
   <a href="清实录道光朝实录_page798.html">
    798
   </a>
   <a href="清实录道光朝实录_page799.html">
    799
   </a>
   <span class="current-page">
    800
   </span>
   <a href="清实录道光朝实录_page801.html">
    801
   </a>
   <a href="清实录道光朝实录_page802.html">
    802
   </a>
   <a href="清实录道光朝实录_page803.html">
    803
   </a>
   <a href="清实录道光朝实录_page804.html">
    804
   </a>
   <a href="清实录道光朝实录_page805.html">
    805
   </a>
   <span>
    ...
   </span>
   <a href="清实录道光朝实录_page801.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
