<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 678 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 678 页/共 1316 页</h1>
    <div class="content">○又谕、电寄裕禄电奏已悉。宋庆军营需马。著裕禄电知锦州副都统饬群挑选大淩河膘壮骟马一百匹。迅即妥解宋庆军营。以资应用。电寄　　

○又谕、电寄谭继洵、据电奏、请以娄云庆三营。分驻岳澧。再添募三营。驻岳训练等语。著照所请行。又请由粤或南洋借拨快枪车炮。著咨商李瀚章、张之洞、办理。电寄　　

○又谕、电寄吴大澂、据奏、山海关驻防各营。足资镇守一摺。据称该关防务。请以一身任之。断不使倭兵越关一步。并请俟各军到齐。率行东征。力图规复朝鲜等语。词气甚壮。固与恇怯退缩。见于辞色者迥异。但临事而惧。古有明训。况倭人狡诈百出。其攻战全师西法。器精人众。而又运以阴谋。现在旅顺又为所踞。我沿海各口。处处吃紧。畿疆危逼情势。更甚于前。该抚当比重任。务宜督率将士。勤加侦探。昼夜严防。于攻守机宜。慎之又慎。切不可掉以轻心。致他日言行不能相顾。懔之勉之。又沙克都林札布现挑选人马赴锦。需饷甚急。著由吴大澂拨借银一万两。俟该营领饷拨还。电寄　　

○又谕、电寄李秉衡、据电称、旅顺不守。所有失守情形。已据李鸿章电奏、旅顺既失。恐倭将并力以图威海。该处沿海可以登岸之处。必须派兵严密防守。免致乘虚抄截。著李秉衡妥筹办理。电寄　　

○湖南巡抚吴大澂奏、调翰林院编修王同愈等赴营差遣。如所请行。摺包　　

○湖广总督张之洞奏、添置炮架枪弹三厂机器工料。并改换新式快炮机器。妥筹办理。得旨、快枪快炮。为现在行军利器。该督于数年前筹备及此。足徵思虑深长。此摺著照所请行。摺包　　

○又奏、鄂省织布官局招集商股。增设纺纱厂。以保利权。兼协助铁厂经费。如所请行。摺包　　

○又奏、酌提公款。凑集商股。试办机器缫丝厂。以开利源。下所司知之。摺包　　

○山西巡抚张煦奏、营伍需才。请将来晋投效记名总兵贺星明留省差委。允之。摺包　　

○又奏、查明山西阳曲等厅州县。夏麦秋禾被灾歉收情形。得旨、即著饬属妥为抚恤。毋任失所。摺包　　

○又奏、遵拨晋兵马步七营旗。派员统领赴京防卫。又奏、挑练召募兵勇马步四旗。先后成军日期。分别委员管带。均下部知之。　　

○以助饷逾万。予山西朔平府知府宝梁在任以道员选用。　　

○予捐设暖厂顺天绅士陆学源等奖叙。　　

○予湖南衡州府故原任兵部尚书彭玉麟专祠列入祀典。从护理湖南巡抚王廉请也。摺包　　

○辛未。谕军机大臣等、有人奏、浙江防军。半多虚额。请饬查核一摺。据称此次海防事起。新募营勇。祗足补旧营之虚额。新加练军。亦不足数。总领统带。号令不一。教习哨长。不谙训练。甯波防勇。仅防道署。而明火抢劫。置若罔闻。定防水师广勇等项。徒供张其光护从。而地方骚扰不恤。有名无实。虚耗饷糈等语。倭寇狡诈异常。北洋封冻。难保不窜扰南洋。若如所奏情形。防军全不足恃。恐致贻误事机。著廖寿丰严加整饬。如查有前项情弊。立即参办。毋稍徇纵。另片奏、元凯超武轮船。仅供大吏来往差使。并不巡缉洋面。该船两次修造等费。浮冒甚钜。系支应局司道与同知余乾枢。通判贡廷桢。朋比侵渔等语。著廖寿丰一并查明。据实具奏。不得稍涉含混。原摺片著钞给阅看。将此谕令知之。现月　　

○又谕、户部奏、请催解京饷一摺。本年京饷。原拨续拨共银八百万两。截至九月底止。除划拨截留缓解解到报解启程等款外。尚欠解银一百八十一万九千两。现在部库存款无多。一切放款。为数甚钜。所有各省欠解京饷。亟应全数报解。以济要需。著各该将军督抚监督等各将欠解银两。迅即照数依限解部。统于年内埽数解齐。傥敢诿卸拖欠。即由户部指名严参。原单著钞给阅看。将此由五百里谕知福州将军、两江湖广闽浙两广四川各总督、江苏安徽江西浙江湖北湖南河南山东山西广东各巡抚、并传谕粤海关淮安关各监督知之。现月　　

○又谕、户部奏、豫拨筹备饷需一摺。据称乙未年筹备饷需。共指拨银二百万两。请饬依限报解等语。此项饷银。关系紧要。著该将军督抚监督等按照指拨银数。于来年四月前解到一半。十月内全数解清。毋稍迟逾。原摺单均著钞给阅看。将此由四百里谕知福州将军、两江湖广闽浙两广江苏安徽江西浙江湖北广东各督抚、并传谕粤海关监督知之。现月　　

○又谕、户部奏、豫拨来年京饷一摺。历届京饷。均系年前豫拨。光绪二十一年京饷。该部拟在地丁盐课等款内。指拨银七百万两。请饬各该省关于来年分批起解等语。京饷关系紧要。现经该部就各省关情形。酌量指拨。自应遵照奏定数目。源源报解。以应要需。著该将军督抚监督等务于接到部文后。分批赶解。限于来年五月前。解到一半。十二月初闲。全数解清。不准截留改拨。藉词延误。傥届限不到。即著该部照奏定章程。指名严参。原单均著钞给阅看。另片奏、光绪二十一年内务府经费。拟拨盐课茶税等款。共银六十万两。请饬依限完解等语。除闽海关常税银十万两。应径解北洋。并各省关应还部库垫放银二十万八千六百余两。应由指拨各款内匀解部库外。下余银二十七万一千三百余两。著该将军督抚监督等务于来年开印后。陆续径解内务府交纳。仍限六月前解到一半。十二月初闲埽数解清。不准稍有蒂欠。原片单并著钞给阅看。将此由五百里谕知福州将军、直隶两江湖广闽浙两广四川江苏安徽江西浙江湖北湖南河南山东山西广东各督抚、并传谕粤海关淮安关各监督知之。现月　　

○又谕、给事中张嘉禄奏、各省州县侵渔税契银两。请饬参酌旧例。更定新章等语。著户部议奏。现月　　

○又谕、电寄李鸿章、据电奏、旅顺既失。宋庆顿兵金界无益等语。昨日谕旨令宋庆回顾后路。即是此意。宋庆著即拔队。由熊岳盖州海城一路迎剿岫岩股匪。拦其北窜辽沈之路。所有章高元各营。归宋庆调遣。唐仁廉、吴凤柱、即带现有之营会合宋庆同心协力。相机妥办。唐仁廉电请另拨二十营统带出关。现实无此兵力。著带所部并李光久一军。迅即启程。一面派员续催所募之勇。迅速北上。聂士成、吕本元、在大高岭防剿。尚属得力。此时贼踪靡定。著宋庆与聂士成等随时会同依克唐阿联络军势。合力兜剿。李鸿章应即知照宋庆、唐仁廉、依克唐阿等、一体遵办。旅顺失守详细情形。著迅速具奏。海军各船。现泊何处。镇远受伤。何时可以修好。著选觅良匠。赶紧办理。近日有无续获倭奸。前此由平壤败退将弁中。有无卫汝贵其人。著李鸿章查明覆奏。宋庆所募三十营。现在已到若干。未到若干。何时全到。并著宋庆覆奏。寻奏、查明旅顺失守详细情形。报闻。摺包　　

○又谕、电寄吴大澂、现在锦州地方。有股匪滋事。即须分别剿抚。著吴大澂传谕直隶候补道谭文焕、即带新募勇营。驰往锦州。相机妥办。谭文焕前经志锐调赴热河。著暂缓前往。电寄　　

○又谕、电寄裕禄、有人奏、关外设防。必须分扼要害。如田庄台杜家口天桥厂长山寺望海甸狗儿湾等处。均系咽喉保障。请设重兵防守。著裕禄查明应否添兵分驻。并知照宋庆一体防备勿忽。电寄　　

○又谕、电寄许景澄、电已悉。俄嗣主成婚。著许景澄亲赴外部。传旨致贺。摺包　　

○以捐饷三万。予分省补用道龚盛阶军机处存记。

摺包

　　

○壬申。世宗宪皇帝诞辰。　　

○遣官祭奉先殿。　　

○谕内阁、朕钦奉慈禧端佑康颐昭豫庄诚寿恭钦献崇熙皇太后懿旨。本朝家法严明。凡在宫闱。从不准干预朝政。瑾妃、珍妃、承侍掖廷。向称淑慎。是以优加恩眷。洊陟崇封。乃近来习尚浮华。屡有乞请之事。皇帝深虑渐不可长。据实面陈。若不量予儆戒。恐左右近侍。藉为夤缘蒙蔽之阶。患有不可胜防者。瑾妃、珍妃、均著降为贵人。以示薄惩而肃内政。现月　　

○谕军机大臣等、电寄李鸿章、前因旅顺告警。海军不能得力。降旨将丁汝昌革去尚书衔。摘去顶戴。以示薄惩。现在旅顺已失。该提督救援不力。厥咎尤重。丁汝昌著即革职。仍暂留本任。严防各海口。以观后效。前谕李鸿章亲赴大沽北塘等处巡阅布置。著即日前往。不得再延。仍于奉旨后。即行电覆。电寄　　

○又谕、电寄李鸿章、据奏称、已革总兵龙殿扬、经宋庆派令前赴江皖召募五营等语。龙殿扬系屡被参劾之员。现既派令召募勇营。将来到防后。著宋庆认真察看。如带队不能得力。即将该员撤退。毋稍迁就。电寄　　

○又谕、电寄长顺、裕禄、长顺、电奏均悉。唐仁廉募勇未到。所部现队无多。长顺既到省垣。应如何择要扼扎。力顾辽沈。著与裕禄悉心筹商办理。不得专候外援。致滋贻误。电寄　　

○又谕、电寄宋庆、电已悉。旅顺告警。该提督拔队南援。正在力攻金州。而旅顺不守。系兵力不能相及。与退缩坐视者迥异。所请治罪之处。著加恩宽免。贼既踞旅顺。势必北趋辽沈。该提督现扎熊岳。著与章高元会商。将如何分扼合剿。妥筹办理。并确探贼踪。随时电闻。电寄　　

○直隶总督李鸿章奏、汇报前敌紧要军情。以备稽查。报闻。摺包　　

○盛京将军裕禄奏、市面现钱短绌。暂由库储提拨制钱。备商应用。下部知之。摺包　　

○江西巡抚德馨奏、奉调北上营勇启程日期。报闻。协修官陈云诰恭纂　　

帮总纂官程棫林恭辑监修总裁世恭阅六签正月十一日正总裁那月日专司藳本陆恭覆阅癸丑八月十四日　　

徐月日　　

荣月日副总裁唐月日　　

宗室宝恭阅五月十九日

　　

陈恭阅十三签三月二十五日　　

熙月日　　

郭恭阅六月十二日　　

宗室麒月日



大清德宗同天崇运大中至正经文纬武仁孝睿智端俭宽勤景皇帝实录卷之三百五十三　　

光绪二十年。甲午。十一月。癸酉朔。上诣仪鸾殿问慈禧端佑康颐昭豫庄诚寿恭钦献崇熙皇太后安。至乙未皆如之。外

记

　　

</div>
    <div class="pagination">
<a href="清实录光绪朝实录_page677.html">上一页</a><span>...</span><a href="清实录光绪朝实录_page673.html">673</a><a href="清实录光绪朝实录_page674.html">674</a><a href="清实录光绪朝实录_page675.html">675</a><a href="清实录光绪朝实录_page676.html">676</a><a href="清实录光绪朝实录_page677.html">677</a><span class="current-page">678</span><a href="清实录光绪朝实录_page679.html">679</a><a href="清实录光绪朝实录_page680.html">680</a><a href="清实录光绪朝实录_page681.html">681</a><a href="清实录光绪朝实录_page682.html">682</a><a href="清实录光绪朝实录_page683.html">683</a><span>...</span><a href="清实录光绪朝实录_page679.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
