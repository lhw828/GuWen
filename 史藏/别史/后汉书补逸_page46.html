<!DOCTYPE html>
<html>
<head>
    <meta charset="UTF-8">
    <title>后汉书补逸 - 第 46 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后汉书补逸 - 第 46 页/共 50 页</h1>
    <div class="content">　　蔡邕
　　邕通逹有儁才博学善属文伎艺术数无不精综仕至左中郎将为王允所诛
　　【案邕见谢书叶向高云王允之诛邕五不韪废纪一也灭典二也行已私三也失人望四也乖刑罚之中五也允其险乎允乎恶乎免】
　　史弼
　　弼父敞为京兆尹化有能名尤善条教见称于三辅【案弼见谢书范称敞以佞辩至尚书夫公谦公直当由庭诲佞辩何指乃削其贤尹之声范过矣】
　　孔融
　　融孔子二十世孙也高祖父尚钜鹿太守父宙太山都尉融防有异才时河南尹李膺有重名勅门下简通賔客非当世英贤及通家子孙弗见也融年十余岁欲观其为人遂造膺门语门者曰我李君通家子孙也膺见融问曰高明父祖尝与仆周旋乎融曰然先君孔子与君先人李老君同德比义而相师友则融与君累世通家也众坐竒之佥曰异童子也大中大夫陈炜后至同坐以告炜炜曰人小时了了者大亦未必竒也融答曰即如所言君之幼时岂实慧乎膺大笑顾谓曰高明长大必为伟器山阳张俭以中正为中常侍侯览所忿疾览为刋章下州郡捕俭俭与融兄襃有旧亡投襃遇襃出时融年十六俭以其少不告也融知俭长者有窘廹色谓曰吾独不能为君主耶因留舎藏之后事泄国相以下宻就掩捕俭得脱走登时收融及襃送狱融曰保纳藏舎者融也融当坐之襃曰彼来求我罪我之由非弟之过我当坐之兄弟争死郡县疑不能决乃上谳诏令襃坐焉融由是名震逺近与平原陶丘洪陈留边让并以俊秀为后进冠葢融持论经理不及让等而逸才宏博过之司徒大将军辟举高第累迁北军中候虎贲中将北海相时年三十八承黄巾残破之后修复城邑崇学校设庠序举贤才显儒士以彭璆为方正邴原为有道王修为孝亷告髙宻县为郑特立一乡名为郑公乡又国人无后及四方贤士有死亡者皆为棺木而殡葬之郡人甄子然孝行知名早卒融恨不及见乃令配食县社其礼贤如此在郡六年刘备表融知青州刺史建安元年征还为将作大匠迁少府每朝防访对輙为议主诸卿大夫寄名而已
　　【案融见张记融志大名髙为操所惮操故害之纲目特书操杀而不去其官有以也子瞻有言文举以英伟冠世之姿师表海内意所予夺天下从之此人中龙也与曹操蜮之雄势不两立如天未欲亡汉公诛操如杀狐兎耳良然此条乃续书本文与范书大同但少省耳笔力工拙亦近惟答陈炜云观君所言将不早慧乎语较简峭】
　　太尉杨彪与袁术婚姻术僭号大祖与彪有隙因是执彪将杀焉融闻之不及朝服往见太祖曰杨公累世清德四叶重光周书父子兄弟罪不相及况以袁氏之罪乎易称积善余庆但欺人耳太祖曰国家之意也融曰假使成王欲杀召公则周公可得言不知耶今天下缨緌缙绅之士所以瞻仰明公者以明公聪明仁智辅相汉朝举直措枉致之雍熈耳今横杀无辜则海内观听谁不解体孔融鲁国男子明日便当褰衣而去不复朝矣太祖意解遂理出彪
　　【案此见范杨彪传后北海被害时乃无一人援救者彼小儿杨德祖亦岌岌矣老瞒之罪可胜诛乎】
　　桥
　　字公祖严明有才畧长于人物
　　【案公祖见张记】
　　桥为司空转司徒素与南阳太守陈球有隙及在公位而荐球为廷尉
　　【案陈廷尉素刚正即窦太后配祔一事操议甚健乃知桥公之荐非徒博举不避仇之名也】
　　司马朗
　　朗祖父儁字元异博学好古倜傥有大度长八尺三寸腰带十围仪状魁岸与众有异乡党宗族咸景附焉位至颍川太守父防字建公性质直公方虽闲居宴处威仪不忒雅好汉书名臣列传所讽诵者数十万言少仕州郡厯官洛阳令京兆尹以年老转拜骑都尉养志闾巷阖门自守诸子虽冠成人不命曰进不敢进不命曰坐不敢坐不指有所问不敢言父子之间肃如也年七十一建安二十四年终有子八人朗最长次即晋宣皇帝也
　　【案此乃续书序传故其文特详朗字伯达河内温人魏志有传】
　　郑浑
　　浑高祖父众字子师大司农众父兴字少赣谏议大夫【案浑字文公河南开封人魏志有传】
　　皇甫嵩
　　皇甫蒿领冀州牧请一年租赈饥民民歌之曰天下乱兮市为墟母不保子兮妻失夫赖得皇甫兮复安居【案嵩见谢书】
　　嵩举孝廉为郎中迁覇陵临汾令以父丧遂去官【案范书不载】
　　皇甫嵩为左中郎将持节与右中郎将朱儁共发五校三河骑士及募精勇四万余人嵩儁各统一半共讨颍川黄巾贼有大功
　　【案嵩讨黄巾使张角传首京师余党悉殄厥功甚伟范详】
　　董卓既诛嵩拜太尉以日有重珥免
　　【案董卓之乱虽非嵩酿之然在陈仓卓可收而不收校尉之征嵩可以不赴而竟赴卒使东京板荡中原陆况虽曰天运亦人谋之不臧耳日珥范作流星】
　　申屠蟠
　　申屠蟠九岁丧父孝毁过礼服除不进肉十余年每忌日輙三日不食
　　【案蟠见谢书范同】
　　蟠同县大女缑玉为从父报仇杀夫之从母兄李士姑执玉以告吏令欲论杀玉蟠时年十五极谏之得减死论
　　【案玉之报讐范作为父是父一而已不共戴天则理在必报若为从父而报则论杀未为不当蟠何諌焉今命案例分故杀误伤守令监司议其狱抚军覈之抚军拟以入告大司冦又覈之其有彼此格鬬廹于救父母而误杀人者多奉旨着九卿詹事科道防拟具奏乃得以减死论葢慎重若此则生者不枉死者亦不至含寃也】
　　董卓废立征荀爽为司空韩融为尚书陈纪为侍中惟蟠不到
　　【案爽等后为贼卓所廹或仅以身免蟠之明哲已早知之矣】
　　陈羣
　　陈羣父子并着高名世号三君每宰府辟召常同时旌命羔雁成羣当时靡不荣之
　　【案羣字长文为魏司空父纪祖父寔世所称公慙卿卿慙长者也此三君又非顾防俊及之三君】
　　袁逢
　　袁逢为三老赐玉杖
　　【案逢见华书】
　　卢植
　　植字子榦少事马融与郑同门相友植刚毅有大节尝喟然有济世之志不茍合取容不应州郡命召建宁中征为博士出补九江太守以病去官作尚书章句礼记解诂稍迁侍中尚书张角起以植为北中郎将征角失利抵罪顷之复以为尚书张让刼少帝奔小平津植手剑责数让等让等皆放兵垂泣谢罪遂自杀董卓议欲废帝众莫敢对植独正言语在卓传植以老病去位隐居上谷军都山初平三年卒太祖北征栁城过涿郡令告太守曰故北中郎将卢植名著海内学为儒宗士之楷模乃国之桢榦也昔武王入殷封商容之闾郑丧子产而仲尼陨涕孤到此州嘉其余风春秋之义贤者之后有异于人敬遣丞掾修坟墓并致薄醊以彰厥德植有四子毓最小
　　【案植见袁书植攻黄巾以小黄门之谮故槛车就征后皇甫嵩平贼盛称植行师方畧因复拜尚书此所载简畧不明太祖北征字于史体不合范作曹操北讨为是】
　　卢植能饮一石不醉
　　郗虑
　　虑字鸿豫山阳高平人也少受学于郑建安初为侍中
　　【案献帝时以光禄勲郗虑为御史大夫后同华歆勒兵弑伏后不知其所学何在适足玷郑公之门耳孔融称其仅可与立立固如是哉】
　　唐珍
　　珍中常侍唐衡弟
　　张颢
　　颢中常侍张奉弟
　　【案珍颢二人皆以货取位故续书及之亦见魏志】
　　杨彪
　　彪见汉祚将终自以累世为三公耻为魏臣遂称足挛不复行积十余年帝即王位欲以为太尉令近臣宣旨彪辞曰尝以汉朝为三公值世衰乱不能立尺寸之益若复为魏臣于国之选亦不为荣也帝不夺其意黄初四年诏拜光禄大夫秩中二千石朝见位次三公如孔光故事彪上章固让帝不听又为门施行马吏卒以优崇之年八十四以六年薨
　　【案彪见华书杨公四世清德魏武诬以大逆后又杀其子修怨毒甚矣今乃欲以腐防吓鹓何其悖也又续书乃汉统不当称魏为帝葢当时以司马承魏比义唐虞彪固懿亲遵而不改惟习凿齿作阳秋独以司马氏应继汉且作论云魏自君之道不正则三祖臣魏之义未尽又云以晋承汉功实显然此眞卓然有史识者司马涑水作资治通鉴犹以魏为正统至朱子纲目出而其义乃大明矣帝即王位句宜作魏文受禅观范书可知】
　　彪代董卓为司空又代黄琬为司徒时袁术僭乱操托彪与术婚姻诬以欲图废置奏收下狱劾以大逆【案此详见孔融传】
　　魏文帝诏曰先王制几杖之赐所以宾礼黄耉太尉彪乃祖以来世著名绩其赐公延年杖延请之日便以杖入也
　　【案范书但言赐几杖而已不详载】
　　杨彪博议多文著作东观
　　孟郁
　　郁中常侍孟贲之弟
　　【案郁洛阳人蜀志有孟光为汉太尉孟郁之族郁事别无他见】
　　孙程
　　程徙封宜城侯既到国怨恨恚怼刻瓦为印封还印绶【案程见东观记】















　　后汉书补逸巻二十
　　钦定四库全书
　　后汉书补逸巻二十一　监察御史姚之骃撰司马彪续后汉书第四
　　朱儁
　　儁字公伟防稽人少好学为郡功曹察孝廉举进士以讨黄巾功拜车骑将军累迁河南尹董卓见儁外甚亲纳而心忌之儁亦阴备焉关东兵起卓议移都儁輙止卓卓虽惮儁然贪其名重乃表拜太仆以自副儁被召不肯受拜因进曰国不宜迁必孤天下望成山东之结臣不见其可也有司诘曰召君受拜而君拒之不问徙事而君陈之何也儁曰副相国非臣所堪也迁都非计臣之所急也辞所不堪进臣所急臣之所宜也有司曰迁都之事初无此计也就有未露何所受闻儁曰相国董卓为臣説之臣闻之于相国有司不能屈朝廷称服焉后为太尉李傕郭汜相攻刼质天下公卿儁性刚即发病而卒
　　【案儁见谢书儁辞副相后寻移书州郡请师讨卓及卓既诛傕汜作乱陶谦与诸豪杰共推儁为太师同讨傕等奉迎天子而儁反就傕征复为太仆尹起莘讥其屈身从逆忠智俱失良不诬也辞副相一叚范书语稍详此深得减字法】
　　刘繇
　　繇父舆一名方山阳太守
　　【案刘繇字正礼东莱牟平人见呉志】
　　繇祖父本师受经传博学群书号为通儒举贤良方正为般长卒官
　　何进
　　进字遂高南阳人太后异母兄也进本屠家子父曰眞眞死后进以妹倚黄门得入掖庭有宠光和三年立为皇后进由是贵幸中平元年黄巾起进拜大将军【案进南阳宛人】
　　何进欲诛中常侍赵忠等乃诈令武猛都尉丁原放兵数千人为贼于河内称黑山伯以诛忠等为辞烧平阴河津幕府人舎以怖太后
　　【案进为勲戚元辅不能以诚动太后乃招贼焚刼毒民胁主卒使汉室崩壊谁之咎与】
　　袁绍使客张津説进曰黄门常侍秉权日久永乐太后与诸常侍专通财利将军宜整顿天下为海内除患进以为然遂与绍结谋
　　【案进谋诛宦寺绍实赞之而进以犹豫不决卒至身丧国危是不能尽听绍言之故也】
　　刘虞
　　是时用刘虞为幽州刘焉为益州刘表为荆州贾琮为冀州虞等皆海内清名之士或从列卿尚书以选为牧伯各以本秩居任旧典传车叅驾施赤为帷裳
　　【案虞见谢书】
　　周羣
　　建安七年越嶲有男子化为女人时羣言哀帝时亦有此将易代之祥也至二十五年献帝果封于山阳十二年十月有星孛于鹑尾荆州分野羣以为荆州牧将死而失士明年秋刘表卒曹公平荆州十七年十二月星孛于五诸侯羣以为西方专据土地者皆将失土是时刘璋据益州张鲁据汉中韩遂据凉州宋建据抱罕明年曹公遣偏将击凉州十九年获宋建韩遂逃于羌中被杀其年秋璋失益州二十年秋曹公攻汉中张鲁降【案羣字仲直巴西阆中人少受学于父舒专心候业言多竒中蜀志有传】
</div>
    <div class="pagination">
<a href="后汉书补逸_page45.html">上一页</a><span>...</span><a href="后汉书补逸_page41.html">41</a><a href="后汉书补逸_page42.html">42</a><a href="后汉书补逸_page43.html">43</a><a href="后汉书补逸_page44.html">44</a><a href="后汉书补逸_page45.html">45</a><span class="current-page">46</span><a href="后汉书补逸_page47.html">47</a><a href="后汉书补逸_page48.html">48</a><a href="后汉书补逸_page49.html">49</a><a href="后汉书补逸_page50.html">50</a><a href="后汉书补逸_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
