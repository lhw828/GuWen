<!DOCTYPE html>
<html>
 <head>
  <meta charset="utf-8"/>
  <title>
   明实录世宗实录 - 第 316 页/共 518 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明实录世宗实录 - 第 316 页/共 518 页
  </h1>
  <div class="content">
   ○贵州宣慰司土官宣慰使宋储遣舍人宋堪等来贺  圣节并贡马诏给赏如例
○乙亥改提督南京粮储都察院右副都御史罗钦忠复为通政使掌司事时通政使缺吏部＜锍-釒＞请如故事推补  上特用钦忠仍趣令赴召供职
○丁丑以狭西灾伤免各府知府朝觐
　　○己卯刑部尚书胡世宁＜锍-釒＞言新河之议首倡自臣既而盛应期先因佥事江良材具＜锍-釒＞偶与臣合遂尔奏报为国家兴莫大之役第初议限以六月而应期勇于集事功廑四月已十成八九遂致官吏严急怨端烦兴朝议以安人心为重亟止其事寻命应期与维熊同罢彼维熊之反覆变诈阴陷大臣私误国事其罪当不止此至于应期平日执性过严所至物情不协非遇宽大之朝不止罢黜之罪今得此非不幸也但自古国家每偾大事必追责首议之臣应期祗因臣妄言新河之谬得罪以去则是不惟误彼徒费工力而使后任事之臣尽以应期为戒皆臣一言之所致也请与应期同罢或更加重拟或薄示降调使天下后世皆知我  皇上驭臣赏罚之公愚臣死不敢欺之义  上报曰览卿所奏已悉至情但应期受命治河委任非人督责过严以致怨声载道不能无罪业已处分矣卿宜安心供事不必引咎自责
　　○夺户部尚书邹文盛等俸二月该司官俸三月以题奏湖广灾伤＜锍-釒＞内不称  恭睿献皇帝尊谥仍袭用  兴献称号故也
　　○庚辰裁革巡抚江西都御史以地方无事从吏部请也
　　○改升朝州府推官李乔木为田宁府同知乔木本广西梧州人新建伯王守仁＜锍-釒＞其才可用复谙土俗夷情请如广西军卫有司所属及各学教职例不必以乡里为嫌部覆从之
　　○太仆寺寺丞何渊言  太皇太后者天子祖母之称也  皇太后者天子母之称也今大典中既纪尊号  寿安为皇太后是以母名称祖母也  皇上深知其非奋然改正追上尊号  圣祖母寿安皇太后为  太皇太后矣请即续录此礼于篇终著今日追上  圣祖母尊号已非在昔之误称则前书所纪之非人皆知改正其与  圣母皇太后之称自尔别白一书中前后照应则礼为全礼书为全书可以传之万世而无毙矣＜锍-釒＞入  上曰明伦大典已经进呈刊刻完备况加上尊号本因书之告成若复增入似无定制毋再奏扰
　　○辛巳户部尚书邹文盛以疾乞休不允
　　○诏旌表故汀州府知府张宁妾高氏李氏贞节宁浙江海宁人  先朝为给事中有名卒无子妻罗氏令高李改适不从断发毁容以纺织自给伶仃苦楚略无异言镇巡等官以闻故有是命
○壬午升礼科左给事中夏言为都给事中户科右给事中刘世扬刑科右给事中陈皋谟工科右给事中黎良吏科右给事中张润身俱左给事中吏科给事中徐景嵩刑科给事中陈守愚俱右给事中言守愚俱兵科世扬吏科皋谟户科良刑科润身工科景嵩礼科
　　○以浙江杭嘉湖等处灾伤诏于兑军粮六十万石内准二十万石南京仓粮十一万七千四百六十二石内准六万石并徐州仓粮四万五千石每石折银五钱道融分派灾重州县上纳以苏民困其各衙门无碍赃银悉听查取市榖赈贷从巡按御史张问行奏也
　　○兵部尚书兼都察院左都御史李承勋言自古帝王治天下之要道在知人安民二事而已今府卫州县之官爱民者少而殃民者多为监司者又不能秉公任怨以督率其属以故科差一日重于一日军民一年贫于一年上泽虽布而不得下流下情虽苦而不得上达宽恤事件废格不行蠲免税粮重复徵扰伏望切责抚按诸臣督察有司使朝有善政必及于民民有隐情必达于上天下之官厉民者去而宜民者留天下之事厉民者罢而宜民者行至于两京科道以言为职多不能体  皇上求言求治之心有论列不过略举小事仅以塞责乞赐戒谕令其展布四体于官之失职政之失宜知无不言言无不尽宪职举则远近乡风而郡邑之政无不举言路通则实事必闻而隐伏之情无所蔽尚何忧人之难知民之未安哉然自古刚直之才果锐之气餋之甚难而折之甚易盖敢言敢为之人利于良善而不利于奸恶利于公朝而不利于私室使所言容有一二伤于激烈行事容有一二稍过人必从而诋之万一谴怒加焉则众相戒而忘意隳沮矣  皇上建其有极过者抑之使就中而始终保全不及者勉之使企及而不遽废弃言或逆耳当谅其心事或违众当求之理若戒谕之后各官仍前畏避不振纪纲以绳奸恶许臣等参究罢黜以为辱台之戒＜锍-釒＞入  上嘉纳之
　　○工部覆尚书李承勋治河议请行侍郎潘希曾躬亲相度或地势之高卑水势之增减凡淤浅冲决之病修筑挑浚之宜务得至当期在可久宁过虑于未事之前毋过悔于己事之后其称乞遣子部知水利者二人诣工体察恐希曾闻之自生疑惧且计程莅事曾无数日即复别有委托不无伤国家信任之诚沮大臣展布之气宜令每月自以所行奏报因事考言万一所言不孚一年之后遣科道官从公查勘以验其成效即今遣官体察之意也从之
○癸未礼部类奏灾异并乞敕下廷臣讲求赈恤之典  上从之仍命尚书方献夫以各处灾异大书一通进览用存儆戒
　　○泰宁等卫都督孛来罕等差头目塔卜歹等来贡马贺  万寿圣节给赏如例
　　○协守宣府副总兵时陈＜锍-釒＞乞归葬兵部覆言武职无归葬例但本宫被参戴罪系查勘人数合照回避事例回卫随便葬亲从之
　　○甲申  上敕谕户部都察院今年各处地方多奏灾伤朕访得四川狭西湖广山西等处尤甚百姓何辜罹此凶厄朕每览奏牍恻然靡宁当此凶荒年岁苦不大沛蠲恩急行赈贷岂为民父母之道虽节经各该抚按官论奏户部覆议蠲放犹恐拘于当例往复覆勘返滋毙端且往年灾伤田粮止免存留而南方之兑军北方之起边俱不在所免但百姓所苦正在起运钱粮独免存留民无实惠况存留数内干碍王府禄粮军士月粮官吏俸粮师生廪粮之类皆不可缺通融处补候熟带徵之例多是虚文无益徒为官吏里胥渔猎之资户部便通行查议将各奏报灾伤十分重大者今年起存钱粮尽行蠲免稍轻者照依分数勘实即便停徵或量为折徵输纳冬寒在迩明春青黄不接之时尤为可虑巡抚官仍督令司府州县等官将极贫人户先尽见在仓粮量为给赈若有不敷将各项官银给发灾轻去处照例徵免输纳亦无听信下人作毙以熟作灾以轻为重有损于官而无益于民其兑军起边不可缺者将两淮等运司盐价银两及各处先因别项徵纳今未用者酌量派补运纳如有不敷仍将太仓收贮官银动支百余万两派发送去以备代补起运及赈济二项支用事完造册奏缴夫财出于民损上益下斯为善道百姓足君孰与不足若坐视民患民穷财尽他日军国之需从何而出户部职掌人民宜体朕意推而行之其间斟酌损益事宜又在从长议处明白具奏定夺内外衙门官员及抚按官若有弭灾救荒良策及凡不便于民事件各要条陈具奏采择施行以称朕恤民固本之意于是兵部尚书兼左都御史李承勋等言每岁徵收秋税例于十月开仓今已九月将终若待户部会议然后通行窃恐贪暴官吏粮里人等闻之即肆行催徵以图侵克请多用黄纸备抄  圣旨马上差人分投赍去被灾地方交与抚按遍贴乡村明白开载应全免者不分起存一体全免原勘被灾九分者免九分上徵一分八分以下俱照此例比之旧例十分免七分九分免六分止免存留不免起运不同有司如复踵前毙黄放白催有名无实者罪之其或奉职无状而不能紏举则抚按官各任其责至于不急之务一切停止鬻爵援例诸毙政一切报罢庶天变可回民生可遂  上皆从之
　　○降右春坊右庶子韩邦奇为南京太仆寺寺丞御史周易为南京府军右卫经历夺右庶子方鹏俸四月御史丘道隆等俸二月先是邦奇鹏主顺天府乡试录中引用经文有曰元首喜哉股肱起哉又曰帝光天之下万邦黎献共惟帝臣错乱二语截除数字又  圣学  先朝  龙飞字样俱不擡头录中讹字复多提学御史周易劾奏之而＜锍-釒＞中亦误以于为于海隅为海宇光辉为光晖部覆得旨科举重事京闱又文教所先乃错谬至此何以垂示四方韩邦奇主典文衡粗率不谨擡头违式擅更经文字义差讹词语重复周易欲举他人之差谬而已亦差谬俱降一级改南京用方鹏既同职掌失于查对丘道隆等监试不早紏举各停俸示罚同考署员外郎邓尚义等不系专责姑宥之试录仍命顺天府校阅改正
　　○升江西道监察御史沉俊为山东布政使司右参议
　　○乙酉改命巡抚宁夏右佥都御史孟洋总督南京粮储
　　○户部覆巡抚凤阳都御史唐龙＜锍-釒＞淮凤等府滁和等州所属地方灾伤重大请于起运兑军米一十五万五千石内量准六万五千石每石连耗席折银五钱改兑米九万六千一百八十石暂准于临清广积二仓支运六万六千石德州仓支运三万一百八十石止照例徵脚直银一钱五分仍候豊年带徵补还务尽灾重地方通融均派使实惠及民从之
　　○丙戌初  上以诣军讨潞城贼久无功欲罢兵以俟其自定时廷臣持议不一桂萼主抚张璁主剿大学士杨一清是璁言＜锍-釒＞请  上亲决  上报曰卿历指山西贼情来说以璁主剿议为当夫民乃  天民立君以主之正使其教善伐恶岂可坐视以恣其凶顽今彼之罪人皆知有不可赦之理非朕偏用桂萼之言自取姑息之讥遗后患也但陈卿父子结为贼之时本因有司以彼强富之徒不供差役以跟寻过犯迫逼而成当时缓缓治之岂能若是贼之罪在必可杀而此等官员与贼无异就如杨良臣之辈今贼深居山险故恃此纵恣若加进剿只是添害地方与提督之添设俱为无益只将常道并该州官更换令其调用本处乡兵把截要路用之旬余设法进捕杀而不宥如此可也若专剿则功无可成之日专抚则失其威而今还以抚剿为言者亦自使任事者从便成功耳卿可将此谕同二臣熟思之于是一清等合＜锍-釒＞言陈卿父子据险称兵罪在不赦而  圣恩旷荡许其自新方且阳顺阴逆以缓我师盖彼自知罪大恶极无可生之理而我则餋痈畜虎示自弱之形今山西河南戎马云集犹未闻有寨旗代鼓直捣其巢者岂直力不足耶盖自御史穆相主抚散之议山西诸军为所牵制始则惑于通判杨良臣之言继又挠于监生李克己之策二人徒往来为贼游说使贼势日骄我兵日屈且良臣之通和已一年有余而克己之招诱亦半年以上何常有尺寸之效而欲倚之以成功哉臣恐民穷盗起不逞之徒以潞城为得计相率效尤天下之乱从自始矣  皇上宜大奋乾断力主进剿之议以伸国威勿听招抚之说致堕贼计至于两省巡抚各率其属临期调遣未免甲可乙否请择重臣一人提督两省军务自镇巡以下悉听节制庶责任既一成功可期此虽一方之贼情实关天下之利害臣等忝任股肱不敢不尽其愚大学士张璁亦特＜锍-釒＞极言纪纲不可不振国威不可不伸复引唐之平淮蔡为比  上皆嘉纳之会总兵官鲁纲言贼据险山多径道不得不分部要害所将京营汉达官军及都御史常道统带三关官兵才一千一百少不足用请益发河间保定官军善战者五百人兼程启行听候征剿兵部覆议得旨山贼恃险构乱因抚按不合不能早获致彼屡谕不悛又紏集众多事实有由常道抚剿久无成功其令回京速推相应者星驰代之该州知州亦择才能济事者调用益兵事宜如议行已命改巡抚保定右佥都御史王应鹏巡抚山西兼提督鴈门等关代道剿贼
　　○己丑命署都指挥佥事刘渊充副总兵协守宣府
　　○辛卯泰和伯陈万言以  中宫皇后有疾乞容妻冀氏入宫视疾  上以其＜锍-釒＞示辅臣曰万言意朕知久已彼数以此令内官付宫人乞奏云中宫不安也不要我每进去看看以未得遂故有此奏彼以为朕无仁义耳朕惟外戚自古未有入宫禁假以视病为言多有窥伺朝廷者在彼为得计在其君为堕计也朕奉  天命嗣守  祖宗鸿基惟亲其贤图善治耳皇亲戚里未尝宠爱以致彼之如此也皇后作配朕躬良医妙药岂无治病之具何谓不见亲人不能得好况妇人以夫家为家又我  圣母慈爱皇后未多见也今疾虽未可岂缘此也内禁是  祖宗宫掖之地朕不敢循私纵外戚深入卿等可票以责谕来看夫又恐卿等以责为重辞若不如是无以范后世也乃降旨谕万言曰宫禁严密非外人所得出入朕虽笃念亲亲实不敢背违  祖宗典制皇后患病已命医用心调治岂必得见亲人方可痊愈所奏不准毋复烦扰
　　○给事中孙应奎勘上山西草垛山堡失事诸臣罪状言副总兵赵廉与延绥游击将军杨时偏头关守备张缙观望退缩方邵定为虏所围求救于廉者七廉谬许之定遂轻与虏战而廉救竟不至定与延绥千总指挥使侯璋皆力屈而死丧师失律廉及时缙实为罪首巡抚都御史常道太监张景昌兵备副使潘仿等调度失宜中军千总偶威李秉忠等亡失尤多罪宜并论得旨侯璋比邵定例赐祭一坛恤其子升实授一级赵廉杨时张缙械系至京问常道姑令致仕张景昌取回京潘仿等夺俸三月偶威等巡按御史逮问以闻
　　○癸巳刑部尚书胡世宁以疾乞休  上优诏不允
　　○升南京太仆寺卿钱如京为都察院右副都御史巡抚保定等处地方代王应鹏
　　○命署都指挥佥事杨和充分守宁夏西路左参将都指挥佥事芮纲充肃州西路游击将军
　　○甲午巡按直隶御史吴仲引疾请告回籍  上以其有所推避不许
　　○贵州诸军讨芒部沙保之乱数年无功兵部尚书兼左都御史李承勋以伍文定专主用兵为失计尝于乞休＜锍-釒＞中及之至是复极言远夷无用之地不足烦兵臣访得陇胜的为陇寿之子夷人重骨脉共有推戴之义近据御史戴金言乞授胜佐贰职衔以收夷心于毕节专设兵备一员与永宁参将同镇其地臣窃以金言可用也下兵部议请命文定及镇巡等官查议以闻得旨云南地方已宁未尽事宜命沐绍勋等区处芒部夷情止命川贵镇巡官查照先今拟奏访勘明白酌量处分事体重大者具奏定夺伍文定取回京
　　○乙未实授试御史理刑行人等官朱廷立敖钺杨东李宗枢傅鹗傅凤翱朱孔阳等俱为监察御史
　　○刑部尚书胡世宁等言所属贵州司郎中李文四川司郎中今升汀州府知府李相福建司郎中今升松江府知府熊宇前奉命各省恤刑俱不谙刑名狱多失出请以差加罪得旨近年奉敕审录官员多偷安旷职枉道回家以致狱囚淹滞审办失期文降二级边方用相降一级宇夺俸半年
　　○初御史王朝用奉差巡盐浙江过家与乡人柳瓒者有郤瓒遂诬奏其居乡淫纵黩货等事  上命逮至京鞫问因戒御史差遣俱不许枉道还家违者听所在官司举发隐匿者罪同既而尚书胡世宁李承勋言宜存大体乃遣锦衣卫千户张恩往会巡抚都御史勘之至是还复命尽白瓒挟私诬奏状都察院谓朝用奉差枉道回籍及夹带乳母越关累及有司科取里甲不善居乡致生疑谤亦属有罪请本院逮问处分如例报可
　　○丙申工部覆南京各衙门修省＜锍-釒＞言南京新江口战巡等船四百只每船费银二百余两修理亦不下五十余两例约五年一修十年一造守者漫不加意易致损坏徒耗官直无禆实用乞如正阳等门军器例专委主事一人朔望阅视但事关兵务恐非一部属所能独任宜增差南京兵部主事南京兵科给事中各一人每季终会同阅视有复踵前毙者治以罪从之
明世宗肃皇帝实录卷之九十三
　　嘉靖七年十月己亥朔时享  太庙  世庙
　　○吏部左侍郎董＜王巳＞右侍郎徐缙礼部左侍郎李时翰林院学士顾鼎臣太常寺少卿兼翰林院侍读谢丕翰林院侍读学士张璧奏乞内府书籍  上赐＜王巳＞等六员各四书书传大全一部加赐时鼎臣丕璧各文献通考一部
　　○庚子御史杨彝奏言四川芒部先因抚臣处置乖方贻患至此改土易流不如以夷治夷之为长策又闻时下调兵征剿大饥之年小民救死不赡可使之趋战阵乎所调土兵经过地方不无残害宜罢兵以救荒＜锍-釒＞入  上亦轸念灾伤令罢芒部兵仍诏两省镇巡官从宜抚处如果夷酋执迷不悛调兵征剿待年岁有收人民稍安之日会奏定夺其地方先已议设流官今复有异议朝廷举措似不可轻令镇巡诸臣详计其便以闻
　　○辛丑升江西左布政使顾珀为南京太仆寺卿
　　○户部类奏各处灾伤以狭西四川为甚湖广山西次之议将各省夏秋税粮照被灾分数停徵其应赈给者查各布政司贮库银两及见在仓粮动用不足则发太仓银给之仍议发盐引及蠲免兑军等粮各有差因言天下岁徵税粮因灾蠲免大约过半而太仓银请发借补者亦已过半然奉行宣布尤在得人宜敕各抚按官务实心赈救严禁那移冒破诸弊庶
　　圣泽下流而小民得沾实惠且灾重郡县既已蠲免而岁用缺乏尚仰给灾轻处所徵解接应第今有司一奉诏旨往往虚报灾伤觊觎蠲免而都察院亦不俟本部议奏輙与题覆夫蠲免益数则岁用益诎今免之一年尚难补若年复一年国用何由而给乞  皇上详考建官体统明正职掌容臣等遵照勘灾事例核实议奏勿致侵夺事权庶民生国计均有赖矣得旨朝廷悯念民穷欲大施蠲赈之恩正赖该部通融处置览奏具悉恤民经国之意灾重地方不必覆勘以滋弊端灾轻地方仍令依期徵解勿误国计以后奏报灾伤务遵该部节年体例其都察院所奏意在为民职掌各有司存岂能侵夺大臣协心体国勿自生猜宣布在于得人诚为确论各该抚按官查访所属有司有尽心干理及乘机作弊者务从公举劾用示劝惩
　　○虏五万余骑从大白阳边寇宣府总兵赵瑛副总兵时陈拒敌鸡鸣山下游击将军魏祥指挥刘钺参将郝镇李彬任凤并力遂虏援兵皆集虏遁走斩虏首十一级夺战马十匹获其衣甲什物甚众我军死伤亦略相当然虏虽挫衄尚未远去方驻近边谋再入镇巡官以闻  上嘉其功命镇巡官先给赏有功将士其阵亡被伤者厚加优恤虏既驻边不远仍严督诸军加谨堤防勿致误事有功失事人员仍令巡按御史勘实以闻
　　○壬寅詹事府詹事兼翰林院侍讲学士黄绾以疾乞致仕不允
　　○甲辰初除州卫指挥佥事徐爵以侵克军粮被讼于州知州王邦瑞得爵奸状欲抵爵监守自盗律爵潜走京师邦瑞因即遣人诣京师踪迹其事具告于中城御史张璠璠笞爵递解回州爵乃诬奏邦瑞枉法且言邦瑞遣人赂璠故璠为邦瑞出力事下巡按御史王鼎问状璠回籍听候鼎按爵所奏皆无验仍拟爵赃罪邦瑞准赎璠复职至是都察院覆奏爵等罪皆允当御史张璠虽勘无受嘱狥私情弊而擅笞职官不行参奏举措轻率亦不为无罪宜令覆勘以闻得旨依拟发落张璠仍行巡抚都御史逮问于是巡抚保定都御史钱如京拟上璠纳赎还职  上以璠不谙事体命调外任
　　○工部覆云南道御史杨彝奏停运木一事言买运大木已经本部题减数少而事易集但已采新代之木弃之山泽必致浥烂赔偿看守反为民患当此荒歉民赖官价得以聊生是亦不赈之赈也但原行停止之数不许分寸加增则大工不致废阁而军民亦得苏息矣诏如所拟
　　○丁未诏修  恭让章皇后  恭仁康定景皇帝陵
　　○  皇后陈氏崩礼部上丧祭礼仪  上疑过隆令更议部臣具  累朝旧仪量加参酌上请  上乃躬自裁定以示阁臣云闻丧次日百官素服于思善门桥南哭临又次日亦如之第四日成服百官服丧服入临如前三日免哭临盖尊  皇太后之意第四日朕视朝百官素冠服行奉慰礼自二十七日之后百官黑冠素服角带朝参发引后从吉如遇七及百日小祥大祥俱浅色衣朝参初丧三日朕不视朝如当朝  两宫服浅色衣王带盖尽事亲之道第四日成服为始朕冠黑翼善冠素服犀带视朝一十二日尽杖期以日易月之意一十二日前后共二十七日俱西角门视朝服浅色衣百官黑冠素服之日于奉天门视朝俱不鸣钟鼓如遇朝  两宫之日则具常服以尽尊亲之礼制下阁臣张璁等拟  上服制宜服素服绖带十二日其后乃服黑翼善冠犀带前后二十七日俱御西角门视朝朝之日百官皆素服绖带二十七日以后  皇上御奉天门百官乃更素服角带  上意既允已复降旨曰朕当黑冠素服降之九日而释可矣璁等奏曰兹者  大行皇后丧礼臣等执奏再三未回  圣听仰见  皇上以  两宫皇太后在上不敢以卑加尊是以欲为降杀非故啬恩也臣窃谓夫妇之伦参三纲而立人君居皇极之位为纲常之主言动世为法则尤不可不慎臣谨按记曰天子之与后犹父之与母也故为天王服斩衰父之义也为后服齐衰母之义也又谨按左传昭公十五年六月乙丑周景王太子寿卒秋八月戊寅王穆后崩叔向曰王一岁而有三年之丧二焉盖古礼父为子夫为妻皆服报服三年故叔向以为王一岁而有三年之丧二焉者此也观此则周天子当时尚为后服三年之服中庸曰三年之丧达乎天子正此之谓也后世夫为妻始制为齐衰杖期父母在则不杖夫丧服自期以下诸侯绝然持为旁期言若妻之丧本自三年报服杀为期年则固未尝绝者也今古制不可复  皇上为后服期以日易月仅十二日臣子为  君母服三年以日易月仅二十七日较诸古礼已至杀也杀而又杀则至于无矣臣愚以为  皇上宜服期十二日宜容臣子素冠服终二十七日不然则恩纪不明典礼有乖臣等何忍令后日史臣书曰天子不成后服自  皇上始乎亦何忍令后日史臣书曰臣子不终君母之服自臣等始乎臣职在辅导不敢陷  皇上有过之地谨昧死言  上曰卿所奏虽出忠爱然而似未精详纲常伦理朕岂敢违越礼制又朝廷重事况孝为百行之先朕已有旨下礼部卿其勿得过虑时礼臣方献夫亦杂引仪礼丧服等篇反覆争辩谓旁期可降正期不可降亦举周景王为后三年之文及  三朝圣谕所载  仁孝皇后崩
　　太宗皇帝衰服后仍服数月白衣冠故事以证之  上曰览卿等所引经传皆无甚明据我  皇祖太宗文皇帝之于  文皇后丧礼与今大不相同况其时上无  圣母下有  东宫从重尽礼或为所宜卿献夫是昔议礼之臣他人引程子之言曾辩其非岂今日以周景王事强为固执且既有此见初议即宜言之朕初定制亦误及此今不敢不改以顺上下之情其遵朕钦定仪制行之已詹事霍韬奏曰臣顷见礼部所议  大行皇后丧礼臣窃谓斯礼也统系纲常始基治化不可毫发差焉者也然立人道之极者存乎经济人事之变者裁乎义剂量重轻以适时者存乎权臣昨与礼官面论劝其更议礼官以臣为迎合臣独以为臣子议朝廷公事各尽其愚而已臣惟天子之有后犹天之有地故礼云夫为妻服期谓三纲五常帝王所以建天下极者也此万世之经也因礼之变而酌义之中则有权焉是故  中宫皇后者配  陛下者也所以共事  天地而承  祖宗者也  陛下为之服焉凡以为  天地  祖宗之故也然限于阴阳内外之辨则有不得尽致其情者矣今百官遭妻之丧无服衰莅事之礼惟三年之丧乃释位行服盖谓父母之丧达乎上下若妻之丧则内而不外阴不可以当阳也在百官则然也至于  陛下何独不然  圣谕云素服十日放辍朝之义臣则曰为  皇后服焉礼也然于内廷行之可也若对临百官总理万机履当阳之位行  中宫之服或不可也盖制服于内可以自尽素服于外特以示变权而得中乃所以为礼也百官有司为  皇后服衰为其  母仪天下也其服之也为天下之  母故也然上压于  陛下则有不得尽致其礼者矣古礼父在为母杖不上于堂尊父也为众人言之也至于朝廷何独不然臣请  陛下玄冠素衣御西角门十日即玄冠玄裳御奉天门百官有司入左掖门则乌帽玄衣侍班奏事退出公衙及居私室仍素服白帽二十七日而除若曰于礼犹有所未慊也则  山陵事毕而除其入见  陛下而玄服者杖不上堂之义也出即素服者子为母之义也若  陛下于二十七日俱御角门则混而无辨臣下素服朝于中门则渎而不敬皆非时义之宜也此于古礼所未有然固可以义裁者也礼官所执者古礼也臣所权者时宜也语云权者圣人之大用非  皇上之义精仁熟乌能独断而裁之惟礼官所言类于守正臣言类于导谀礼官所言类于从厚臣言类于从薄要之人极大中之矩万世自有能辨之者  上曰丧服礼制朕已两定仪注下礼部遵行今览霍韬所奏斟酌时宜当从所拟不厌数易朕于十五日常服在奉天门视朝百官浅色衣朝参退仍如制服二十七日而除
　　○戊申敬一亭成工部奏列与事官员以闻  上曰敬一亭本因朕学有粗得辅臣奏请于翰林院隙地建亭竖立箴石出于忠诚所谓善则称君之意辅臣少师杨一清等三员人赐衣一袭银五十两彩币四表里提调官工部左侍郎何诏并吏部尚书桂萼礼部尚书方献夫工部尚书刘麟各二十两二表里侍郎董＜王巳＞徐缙李时学士顾鼎臣各十两一表里侍读侍讲学士穆孔晖等四员各五两一表里郎中等官金廷瑞刘悌各一表里
　　○己酉原任通政使司右参议孙禬服阕复除原职
　　○以各地灾伤诏免四川狭西河南正官入觐
　　○庚戌礼部覆御史秦武奏凡岁贡生员考贡三次不中选年六十以上者奏给冠带荣其身儒士不系题奉钦依考取名数而自称为办印儒士者所在有司严行查革诏如议
　　○辛亥南京太常寺卿牛凤以勾补厨役事与南京礼部争辩言本寺非礼部所属文移往来不应自大遂封还其劄曰改正施行南京礼部右侍顾清具奏其事下礼部议言大常寺隶于礼部制也弘治间太常卿崔志端奏奏收厨役不由礼部本部参奏命多官会议称该寺原属礼部而给事中丛兰劾奏要将崔志端拿送法司明正典刑以为将来变乱成法者之戒今该寺官牛凤始因文词参驳而务欲求胜终以乘忿争辩而肆加侵侮遂将礼部劄付送回改正乖戾之风渐不可长且厨役节奉诏旨停勾而擅复纷更尤属恣肆得旨  祖宗旧制六卿分职不相统属其他寺监各有分隶太常寺统于礼部凡事俱宜关白此系旧规岂得紊乱牛凤逞忿争辩文移繁扰体统有乖姑从轻罚俸三月典簿听署事官行南京法司逮问以后务遵旧规行违者不宥
　　○壬子南京礼部右侍郎顾清以疾乞致仕  上以清历事  先朝讲读年久特令升南京礼部尚书致仕
　　○赐故少师兼太子太师吏部尚书华盖殿大学士李东阳继妻一品夫人朱氏祭二坛开圹合葬
○刑部主事石英中有嬖妾与家僮通英中觉而杀之裂其尸令家人持弃旁舍井中事觉下法司鞫问以故杀论死
○巡抚保定都御史王应鹏奏讨平定州流贼王朝相等  上嘉应鹏及副总兵陈谨剿贼有功各赏银二十两纻丝二表里其余有功失事人员各升赏逮问有差
　　○癸丑南京礼部等衙门右侍郎顾清等条奏时政其一慎调问以清刑狱言今法官治狱参互详驳宜无冤滥矣而深奸大猾犹有饰匿奏辩者在外抚按具狱则奏调隔别衙门在两京如刑部具狱则奏调都察院在都察院者复奏调刑部展转逮系动輙经年自今内外罪犯奏乞调问者宜下法司审系极冤方准更调如原问无碍仍行原衙门辩理其余妄诉者勿听如此则刑狱清而善类安矣其一停差官以杜骚扰言锦衣卫官职在侍卫  祖宗朝非机密重情不遣正德间营差四出海内骚然兹  陛下所亲见也近扬州府乡官高瀹以奏争家财蒙遣锦衣卫千户叶凤仪勘问窃闻其录记资产覊囚妇女惨毒备至夫事始私家赃无实迹而即上烦诏旨非所以教民睦也自今见任官以墨败者自当重惩如居家触法宜付所司治之不必遣官远出则体统尊而法纪正矣章下都察院覆议清等所奏俱切事实其差官一事本以事干豪强有司不能独制故特命锦衣卫官会勘欲得事状速明也今千户叶凤仪与巡按御史王鼎会问杜氏奏词延至半年之上不与竟结而肆意妄为平人受害以致各官会题前来鼎为风宪之臣才力巽懦勘事失职宜别遣御史一员往代得旨慎调问如议行叶凤仪其令安静行事依法勘处作速还京不许推求过当歛怨地方王鼎巡按未久待差满照例考察今后锦衣卫官校非十分重事毋遣
　　○以山东灾诏免州县正官入觐
○甲寅户部覆南京后军都督同知杨宏题称军政官员五年一次考选漕运把总指挥等官一年一次户兵二部会同考选而抚按官复行更定改委以致领兑之时缺人督理宜令抚按官会同监兑官将运官贤否每岁一报积候三年领运到京该部照例考选＜锍-釒＞请去留不必更以军政考选其南京各卫运官有缺于佥书军政等项官员选补在外卫所惟掌印官缺方许于运官内选补其别项缺官不许掣取运官有妨漕政若运官坐奸赃者听漕运衙门及巡按御史监兑部臣指实参问庶事权一而漕务举矣  上曰运官一年一考委属太繁以致人无固志事多苟简今后三年一次永为定规务严加考选从公奖黜毋得仍前考选失真致招物议
　　○先是工部尚书刘麟议将天下岁派题派工料银两不论已未徵解置文簿二循环催徵照款备查俟报有次第会官详议奏免明年岁派一年工科左给事中张润身等奏曰臣等顷奉明诏蒙各处起存钱粮尽行蠲免而该部所奏则与诏旨若相背驰夫起存钱粮军国经常之需各项工料修造一时之费轻重缓急固自不伦今起存既得停免工料独不可停免乎诏书所载自嘉靖元年以前积欠及起解中途损失者停免则元年以后犹在所宽今该部议将嘉靖四年以前积欠者即行逮问五年以后坐派者严限追徵是纶音轻于部劄而  皇上失大信于天下也况各项料银未必尽徵在官兹欲一举而完十余年之负虽丰年不可况凶年乎伏望  皇上敕下廷臣会议务遵明诏将工部积欠工料等项一概停止麟等议曰臣等职有司存固当清核要非得已而然也润身欲将本部工料比之户部起存谓起存而工料不免其论未析也臣等请以户部与本部所取于天下者言之户部钱量一年两徵夏税秋粮是也计亩起科原额本重间遇凶荒故可免也工部银料或十年一次或三年一编里甲均徭是也轮流派办其额本轻如大兴工赏即百方移借别无余积虽凶荒不可尽蠲也若令天下财赋户部取之工部又取之所谓用其三用其二也今户部免之工部徵之所谓裒其多益其寡也若以所用言之户部所用非臣等所敢与知若工部所用自宫殿  陵寝大婚大葬以至征代燕赏之需无不取之至于岁额承运等库巾帽等局又取之万工并作岁无虚日徵纳未到借支过半其初也以丙应丁而今也借丁于乙势将尽甲国何以堪且此等派办系十年一办一年灾中有九年熟系三年一办者一年灾中有二年熟故此工料之办非尽灾年也夫秋收灾而夏麦不灾地亩灾而舟车不灾农夫灾而工匠不灾银取于本料取于末其源大不同也若其末也豪右负之官解侵之污吏又从而染之是以小民虽已供纳而公家不获其入也况臣等置立循环文簿其法与户部循环大约相同本年将尽此外又与水程水程之外又与宽限计文移到日近者已是明年麦熟之候远者已近秋收其起徵又踰年事也即在小民亦易办矣况已收已解者乎为润身者能推广  皇仁当以嘉靖八年之数上请傥蒙宽免上未派行下难科扰于民得沾实惠今当已徵已解之日但欲停止直足以惠养奸欺而已  上曰宽征恤民朝廷恩典工作银料等物岁用之数皆不可缺且小民逋负固所当宽若奸人侵盗岂宜容纵但恐官不得人查核未明还行各抚按严督所属查先年遇革系小民逋负者照例宽免若已徵已解侵费不纳者部运大户收头人等务严行追赔毋得姑息前所奏置立循环文簿稽考从实举行其余事宜尽心区处应奏请者奏请定夺勿以人言輙生避忌润身等＜锍-釒＞内有擦抹字样擡头不齐下礼部参看得旨润身等姑各夺俸二月
　　○乙卯初敬一亭成赏赉馆阁儒臣詹事兼学士霍韬詹事兼侍讲学士黄绾侍讲学士张潮许诰席春太常寺少卿兼侍读谢丕皆不与辅臣杨一清等以为言  上命给赏韬视董＜王巳＞等绾潮诰春丕视穆孔晖等
　　○升狭西按察司副使陈轼为云南按察使贵州按察司佥事高贲亨为福建副使提调学校
　　○工部奏各省岁造叚疋自正德十年以后积负至二十二万七千余疋即今  上用不敷虽奉旨召买恐终不可继宜行各抚按官严督有司依限徵解庶积负渐完收买之费渐省诏收买叚疋已有前旨各省宿逋其令抚按官将各掌印官停俸立限追解有违慢者参奏处治
　　○丙辰  诚孝昭皇后忌辰遣建昌侯张延龄祭  献陵
　　○提督狭西三边军务兵部尚书王琼以甘肃等卫所仓粮先年设郎中总理既经革去须有责成议将原任凉州分守道移住庄浪分管庄浪镇羌仓粮一带原任甘州分巡道移住凉州分管凉州永昌镇番古浪千户所仓粮甘州管粮佥事照旧管理甘州等五卫并山丹卫高台千户所仓粮肃州兵备副使就近管理肃州卫镇夷千户所仓粮西宁兵备副使就近管理西宁卫各监督管粮通判等官稽考出纳禁革奸弊及一应军马屯田夫站事务报可
　　○丁巳工部左侍郎何诏三年考绩录其孙景昂为国子生
○西城咸宜坊军余齐贤妻林氏一产三子诏如例赏钞十锭米五石
　　○命原任分守凉州副总兵周尚文仍充副总兵分守肃州地方从总督王琼奏荐也
　　○戊午升吏部验封司署员外郎主事刘一正为狭西按察司副使
　　○先是海贼胡天惠钱滂等聚众行劫江洋间内使王铭入贡回贼方邀劫商舶铭引弓射中贼贼就攻铭执铭杀之投其尸于江事闻诏地方捕贼甚急时仪真卫指挥郭淮守备田茂等皆坐失事侄俸久之不得常熟县知县胡凤侦知贼所在阴令淮等陈兵江徼为虚声而自简兵快数百人与丞邹阳直抵贼穴擒天惠等十三人余众解散操江都御史孙修以状闻诏以强贼即处决枭示胡凤及有功人役令操江都御史如赏格奖劳之郭淮田茂等准开俸余众仍督所属严限缉捕
　　○己未宣府巡抚都御史刘源清题称大虏临边粮草缺乏各营兵马分布按伏而直隶各省起运钱粮久逋不至即河东运司积负盐价民粮尚该二十余万乞于部库别项银两借补并将嘉靖八年年例银两预乞移借户部议发银十二万两给之以八万两抵明年年例  上曰宣府密迩京师虏情难测军储所宜预备既称缺乏依拟动支部库官银运送该镇趁时籴买分发要害以备主客兵马支用无致侵渔浪费各省逋负令抚按官及巡盐御史严督徵解其有违误应住俸降级者如例行
　　○升南京吏部考功司主事陈琛为贵州按察司佥事提调学校
○时虏寇庄浪总督王琼分部诸将于要害遮击之前后斩首十数级所获战马夷器甚众未几虏复从红城子入掠会三原主簿张文明解赏军银布至猝与之遇遂被害都指挥袁英以守备不设论死琼上＜锍-釒＞言庄凉东西二路虏众夹居出没靡定追之则望尘远遁稍间则乘虚复来加以山路崄巇仓卒闻警趋避无及故凡公差官舍经行客旅必军人防护乃保无虞袁英委守甫及十日方闻虏报已即出境追逐与坐视者不同况奋勇先登摧锋陷敌者未蒙寸帛之赏而变生意外防御稍疏者遂以深文律之其于功罪之际曷由劝惩乞宽英罪而录诸将之功恤阵亡者之家旌张文明死事之节庶恩施溥而边人劝矣得旨获功人员令琼犒赏阵亡官军厚恤之仍行巡按御史将所获功次查勘明实奏闻其有隐匿失事情弊指实参究袁英所犯其原情议奏定夺张文明给银十两以为营葬之资
　　○赵府辅国将军祐椋奏山西潞城贼众凭恃山险官军屡战不胜乞亟命晓畅谋略文臣一员往督军务仿成化间项忠攻石城之法分为数路约日并进且今春夏亢旱军费不赀小民赋税或不能给请以一岁禄米助军饷  上嘉祐椋捐禄供军有体国恤民之忠令写敕褒奖禄米如旧关支
　　○辛酉礼部奏刊太医院医士李梦鹤所进三科秘书从之诏给梦鹤冠带听用
　　○郑府革爵盟津王长子祐橏先以黄河清称贺  上赐敕奖谕迎敕至府宣毕郑王留置府中不与祐橏祐橏屡请不得因奏状郑王亦奏盟津王违法失爵事且言敕在本府与在祐橏府无异也事下礼部议原降敕书宜还祐橏郑王恡不肯发其失在王得旨敕书乃奖谕祐橏者郑王何得执留仍互相奏辩殊失亲亲之情姑贳内外辅导官罪亟以敕谕还祐橏祐橏亦宜安静自处毋得听谗自启衅端
　　○刑部奏言臣闻古昔象以典刑盖悬画五刑之象以示人使人见而知畏不敢犯也近者行刑之日囚人家属皆诉鼓状先遣校尉留刑日暮乃决当此之时聚观者倦怠而归守护者饥馁而解不惟无以儆众抑恐易以生奸且法有当斩者有当绞者灯火之下监视甚难而凌迟者岂能一时尽法自今该科三覆奏之外许囚之家属于临决前一日即诉鼓状该科收执伺薄暮同本囚事犯封进次日  皇上清心审察将应决应留姓名午前传旨午后不须渎奏即便行刑庶得白日示众兼免意外之虞＜锍-釒＞入  上曰览奏足见诛恶劝善之道依拟遂著为令已诏法司暂免行刑是年审录重囚应决者一百三十九人奉旨免死充军者三十四人有词再问者二十七人仍令系狱者二十九人其当刑者四十九人得缓死
　　○壬戌升詹事兼翰林院侍讲学士黄绾为南京礼部右侍郎
　　○癸亥初提督两广军务新建伯兵部尚书王守仁奏言岑氏世有田州人心久服岑猛虽殁有子二人诸夷莫不愿得复立其后议于开设流官知府之外就于该府四十八甲内割其八甲降设田州立岑猛之子邦相授以署州事吏目隶之知府三年著有劳绩照流官升转以承岑氏之祀时部议岑猛四子而守仁止言存者二人与前奏不合且猛次子邦彦生有嫡长男娇童又娶卢苏女生子一人俱不言所在事属未明诏令覆勘至是守仁奏言臣初议立岑氏后该府土目及耆老皆言岑猛四子长邦佐妻张氏出次邦彦妾林氏出次邦辅外婢所生次邦相妾韦氏出猛嬖溺林氏而张失爱故邦佐自幼出继武靖而以邦彦承袭今邦彦既死宜立邦佐时臣等窃议武靖地方正当猺贼之冲而邦佐出继已久民心归戴况其才力足以制御各猺今欲更立一人殊难其代兼恐失武靖各目之心则于地方又多生一事莫若仍还邦佐于武靖而立其次子邦辅时各目执称邦辅外婢所生名实不正惟邦相系猛正派质貌厚重众心归服继岑氏者莫如邦相臣等因议土官之立专为不绝岑氏以顺诸夷之情也今众心若此宜可俯顺故当时直断邦辅非岑猛之子而止谓岑猛之子存者二人亦所以正名慎始杜后日之纷争也乞敕该部俯从原议立邦相于田州以曲顺各夷之情其岑邦辅者听其以官职名目随往庶几人心允服得旨既查勘明白岑邦相准授田州署州事吏目仍听流官知府控制后有勤劳依拟升擢岑邦辅听于本州随住其岑邦彦的有子嗣与否还查明具奏毋得隐漏致有再词
　　○甲子辽府光泽王宠瀤奏  圣制燕弁忠静冠服中外臣工受赐得服者咸以为荣乞并赐宗亲官属使之因服思义虽在幽独不忘敬戒章下礼部议宗室至亲与品稍异宜别降成式或于燕弁上第从减杀以赐亲王郡王世子长子于忠静冠上第加增饰以赐将军中尉其长史审理纪善教授伴读俱辅导王躬宜比在外府州县儒学官令皆服之仪宾虽有品级非儒流不宜滥及  上曰光泽王所请足见谨德慎独至意待朕别为定制颁行
○乙丑命辅臣张璁尚书方献夫刘麟少卿曾直姜清都给事中王汝梅御史赵兑兵部员外郎骆用卿及钦天监监副等官李鉴等往  天寿山相阅  中宫大行皇后陵地璁等还奏袄儿峪及橡子岭二处地吉  上命建陵于袄儿峪命礼部行钦天监择日告  祖工部办协兴工且曰天时渐寒土工重大必须经理周慎不可促迫仍先建香殿一所备迎梓宫乃遣驸马都尉崔元邬景和谢诏祭告  七陵尚书方献夫祭告  天寿山尚书刘麟祭告后土司工之神侍郎何诏督理工程
　　○丙寅奉敕谕  皇后陈氏作配朕躬已及七年宜有称谥以诏后世不必会议即行翰林院拟谥奏请钦天监择日朕将躬告  祖考遣官持节行礼礼部其具仪以闻仪既具  上意未允因谕辅臣曰朕意定于是日告于内  二殿御奉天门正副使行承制礼以节册付内官于灵位前宣读如仪百官浅色衣角带侍班次日降敕礼部令示天下卿等便以朕意宣谕礼部知之礼部乃定仪行钦天监择闰十月初三日吉是日早  上位具衮冕服以册谥告于  奉先殿  崇先殿用牲醴祝文如常仪先期鸿胪寺官设节案册案于奉天门东内侍官设节册案于  几筵前节案居左册案居右设香案于节册案前至期  上位常服御奉天门正副使常服百官浅色衣黑角带入班行叩头礼毕百官左右侍班正副使入就拜位赞四拜礼序班举节册案于正中置定正副使行五拜三叩头礼毕序班举案行正副使后随鸿胪寺奏礼毕  上位还节册至右顺门正副使面北立内侍官捧节册由正门入至  几筵前以节册置于案内赞赞就位上香赞宣册宣册官取册立宣讫复置于案赞礼毕内侍官持节由正门出至右顺门外以节授正副使报礼毕正副使得报持节复命次日本部官奉敕誊黄颁示天下制可以英国公张仑充正使辅臣张璁为副使时中官皇后丧礼自  文皇后而后才一再行其永乐以前礼仪经火弗存会典所载亦皆简略斯礼断自  圣心遂著为令
　　○先以明伦大典书成赐荫辅臣杨一清子为尚宝司丞时一清子绍芳已荫中书舍人  上命改绍芳为尚宝司司丞而别荫一子为中书舍人
　　○丁卯督运大木工部右侍郎黄衷郎中谢元顺督木事完奏请还京许之
　　○巡抚云南都御史欧阳重议奏寻甸府先年草创土墙故为叛贼所陷近询之居民佥谓凤梧山下地形颇便及此兵燹之后未有屋庐宜即迁立府治于其地仍设守御千户所则文武并用可以久安窃见嵩明州等处有云南左右中前四卫马步土军三千九百余人设有本管土官指挥千百户且多没官田地可以建屯若准令设所分拨官军令其三分操守七分屯种岁入租赋以供军饷人不告扰而乐从矣得旨俱如议行名其所为凤梧守御千户所
　　○戊辰命武进伯朱江等为正使左春坊左赞善张治等为副使持节册封鲁庄王嫡长曾孙观＜火定＞为鲁王阳信安僖王嫡长子徤杫为阳信王伊王庶第一子镇国将军典楧为伊世子中兵马副指挥方时进女方氏为伊世子妃庶第二子典櫍为万安王周王嫡第十子勤烷为临安王汾西靖安王庶第一子睦桍为汾西王中兵马副指挥刘持廉女刘氏为汾西王妃汝阳康肃王庶长子睦槿为汝阳王夫人窦氏进封为汝阳王妃鲁山康和王庶长子睦椤为鲁山王夫人张氏为鲁山王妃中兵马副指挥杨楫女杨氏为封丘王妃荣王庶第四子厚烈为永春王中兵马副指挥曹文相女曹氏为惠安王妃徽简王庶第五子厚焴为隆平王安邑王妃张氏进封为徽王妃中兵马副指挥和清女和氏为沈府吴江王妃中兵马副指挥薛云女薛氏为赵府襄邑王妃南城兵马副指挥刘章女刘氏为代府宁津王妃
　　○初云南缅甸木邦陇川孟密孟养等处土夷忿争讐杀岁久未平各以其情具奏下镇巡等官按问总兵沐绍勋巡抚都御史欧阳重会参政王汝舟知府严时泰等遍历诸夷譬以祸福诸夷皆伏罪退还侵地而木邦宣慰司罕烈孟养贼孽思伦各贡牙象土锦金银器物求赎陇川逆舍多鲸亦听还职兄子多参至是绍勋等奏言木邦孟养戕杀无辜多鲸手刃兄母律以王法罪不容诛但边徼诸夷忿争讐杀乃其常态今既输服请姑贳其罪许令进贡自赎仍请戒孟养思伦毋交通猛别侵扰缅甸戒木邦罕烈毋党助多鲸争夺陇川官职孟养安抚司土舍思真以孤军抗二强敌竟收捍御之功宜加赏励缅甸土舍莽启岁因祖效忠构怨遂遭惨毒宜令袭职以全宗祀陇川多参孟定罕忽宜令各还本境招复夷民其蛮莫猛母等十三处地方土地宽广诸夷历年所争初议属之腾冲司拨军轮守则烟瘴可虞欲属之木邦则地势辽远夷心不顺莫若仍属孟密管食岁徵差银一千两而割孟乃等七处仍归罕烈则分愿均而忿争息矣章下兵部议绍勋等抚处事宜区画周尽俱宜如议而知府严时泰通判殷相周昆参政王汝舟佥事郭叙副使唐胄指挥马鸣凤王训等与有劳绩宜各叙录以劝忠勤  上曰云南缅甸木邦陇川孟密孟琏孟定等处土夷节因忿争讐杀土民受害致劳官司抚处征调数十余年不得宁帖既该镇巡等官督委司府卫所等官抚停当恩威兼尽思伦罕烈能畏威效顺俱准赎罪多鲸罪逆尤重但远夷不足深较姑令悔悟自新罕烈原备方物许其进贡仍敕戒思伦罕烈令守疆界以图保全不得越境生事自取诛灭思真敌御凶强保全境土令镇巡官赏励莽启岁厚加存恤并思真俱准袭职多参罕忽各授以冠带令各归本土保管地方其余蛮莫猛乃等处夷情俱依拟处置严时泰吏部擢用通判指挥等官镇巡官分别奖劝有奇功者核实另奏王汝舟等该部纪录擢用
　　世宗肃皇帝实录卷之九十三
明世宗肃皇帝实录卷之九十四
　　嘉靖七年闰十月己巳朔时议营
　　大行皇后山陵兵部以方冬寒冱请先发三大营官军五千人听用推保定侯梁永福督之已而太监傅平称官军数少请增至万人而工部复请发团营军佐之武定侯郭勋言团营专备征调奉旨不许侵役  上以  陵工方急令暂拨八千人给之工部又言  山陵香殿未成  大行皇后发引在迩前虽奉旨权创蓆殿于陵所但蓆殿浅率非奉安  梓宫之所请以袄儿峪比旧行殿权安其中  上不从
　　○初寻甸安铨之叛也参政黄昭道副使周奎欧阳席参议黄祺佥事邵炼知府茅贡都指挥方仲金章胡章等俱坐失事为御史所劾已而铨诛昭道等所部擒斩俱不下数百人而土舍高仑安正禄庆各引兵督战甚力兵部以闻且谓提督尚书伍文定虽未亲战阵然夷猓荡平亦其先声所制而御史刘臬主事苗汝霖则尝奉使效劳者均宜录叙  上然之诏厚赉仑等给之冠带其失事诸臣准以功赎见任者止夺俸三月惟昭道奎则以前多亡失特令调用而文定臬汝霖各赏银币有差
　　○庚午  天寿山守备太监刘岑奏  七陵守护官军近为西关御史掣入校阅根本空虚虑有不测请仍复旧规毋令御史得校阅陵军兵部覆议岑近以隐占陵军致谴问乃不自省改诡词辩说不宜听许  上是之
○司礼监太监萧敬病故其名下韩锡等为敬侄孙指挥韺等乞恩升授兵部请严禁绝以杜幸门  上嘉纳之谕辅臣曰近以内官萧敬病故伊名下韩锡等援例乞恩具奏司礼监官持奏朕曰随你每看来及将例来看朕惟成化弘治年间虽有如此者我  祖宗未著为定例朕先于扶安等亦有行者亦是不能察朕惟人臣之事君生既与之禄官死有祭葬所待之恩未为甚轻而亦有不知图报如草木者又加如是之滥与恐非体面所宜本内票字乃是司礼监官擅拟朕特与卿等商议可革之否勿得畏避票来看待张少傅事毕回来同奏已而锡等奏竟不行
　　○册谥  大行皇后为悼灵皇后礼部尚书欧阳必进以节付吏人由掖门持入御史李宗枢劾其不敬诏夺俸四月
　　○云南寻甸等府新遭兵乱民多失业抚按官疏乞蠲赋以苏之户部尚书邹文盛等言大军之后委宜优处请令彼处抚臣分别灾伤轻重以闻其军储例难蠲免者以布政使司应动钱粮补之报可
○刑部尚书胡世宁等言重囚当枭示者或于狱中病故请如弘治年例惟霜降以后冬至以前依律枭示其庆贺祭祷日期许所司即时收瘗以示钦恤之意从之
　　○壬申时甘州指挥使孙镗阵亡无子兵部奏以其弟袭升都指挥佥事给事中夏言以为  祖制阵亡升级此为子继父者言镗不得例升部臣以为然因请更定死事军官袭职之制凡弟侄承袭亲伯叔兄职事除祖父原有官职者炤旧承袭加升其伯叔兄弟自立军功累至指挥使以上阵亡者应袭之人止许承袭指挥使本身加赠一级系都指挥阵亡者仍加祭一坛从之
  </div>
  <div class="pagination">
   <a href="明实录世宗实录_page315.html">
    上一页
   </a>
   <span>
    ...
   </span>
   <a href="明实录世宗实录_page311.html">
    311
   </a>
   <a href="明实录世宗实录_page312.html">
    312
   </a>
   <a href="明实录世宗实录_page313.html">
    313
   </a>
   <a href="明实录世宗实录_page314.html">
    314
   </a>
   <a href="明实录世宗实录_page315.html">
    315
   </a>
   <span class="current-page">
    316
   </span>
   <a href="明实录世宗实录_page317.html">
    317
   </a>
   <a href="明实录世宗实录_page318.html">
    318
   </a>
   <a href="明实录世宗实录_page319.html">
    319
   </a>
   <a href="明实录世宗实录_page320.html">
    320
   </a>
   <a href="明实录世宗实录_page321.html">
    321
   </a>
   <span>
    ...
   </span>
   <a href="明实录世宗实录_page317.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
