<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 66 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 66 页/共 523 页
  </h1>
  <div class="content">
   ○庚午。谕内阁、恭阿拉、著仍支侯爵俸禄。长龄著照满洲副都统之例支给俸禄该员等既经各给养廉所有随甲分例毋庸给与著为令　　

○吏部议准、仓场侍郎达庆等奏查仓科道与该仓监督同旗同省者毋庸回避。从之。　　

○辛未中元节。上诣奉先殿寿皇殿行礼。诣观德殿几筵前行礼　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。　　

○遣官祭孝贤纯皇后孝仪纯皇后陵寝　　

○遣官祭端慧皇太子园寝　　

○谕内阁、宜兴具奏学政幕友摺内称。平怒严肃关防。拔取公允等语。所言显有与平恕比周见好之意。平恕于同知李焜。滥拏生员酷刑拷掠一事。未敢一言禁止。惟问受刑诸生按名斥革。交地方官收禁。以致士论沸腾。被人参劾似此软懦无能有玷职守之学政。而宜兴犹复谓之公允乎即此可见此等循例具奏学政声名。及延请幕友之摺。多有不实。即年终具奏司道考语。各督抚亦不过视为具文。并不逐加详核。不知司道之贤否。朕何能一一悉其底里。多有凭督抚所出考语。留中披览。以备随时考验。若稍不确实。则人品混淆。举错安能尽当。著通谕各督抚嗣后密陈司道等考语及学政声名。务当详核政绩。秉公据实开单具奏。毋得复蹈故习。以循例一奏了事。　　

○又谕、吉庆陆有仁参奏、审理案件滥行羁押致毙多命之英德县知县陈寅一摺。陈寅于审办案件。并不随时完结。以致数年之内。在押病毙人犯共有数十余名怠玩已极陈寅即著革职。交该督抚提同案内犯证。严审按律定拟具奏、外省州县。遇有自理词讼案件有意迟延。上司不加查察。任其悬宕。吏治废弛。已非一日。此不独广东一省为然。推其迟延之故。皆由地方官欲藉案件索赃。多方搜剔。或以一人而牵连众人。或以一案而旁及他案。辗转株求。公差四出。而胥役等每至一村。索诈使费。有钱则正犯纵令他逸。无钱则旁人亦被牵连。买票佥差。拘提两造。得至州县公堂。已非易易。而州县又将听审日期时时更改。以待说合过手之人。必至贿赂已通。欲壑已满。始肯审结一案。而由县详府。由府详司详院。各衙门书役。又思从中染指。驳诘稽延。不过一杖责可完之案。而百姓之身家已破。甚至久禁囹圄。长途解送。因此拖毙人命。如粤省所参之案。谅复不少。从前台湾贼首林爽文。昨年四川贼首王三槐、曾经州县查拏监禁。百端需索。酿成事端。是州县积压审案。于地方大有关系。且有托词人证未齐。正犯不到。终任未及审讯。移交后任。而后任又复出票拘人。竟有迟至十数年未经办结者。殊不知人证未齐。正犯未到。原有就现在人犯先行结案之例。该管上司。当随时饬催。何得任其藉口延挨。致启上下通同一气之毙。此等恶习朕所素知今因粤东一案明白宣示。嗣后封疆大吏。先正己心。顾惜廉耻仍当严加约束。凡遇各州县审案。饬令按限完结。如有迟延。立即参奏。傥意存徇庇。经他人纠劾。必将该督抚一并严处。决不稍贷。至此案陈寅在任玩误。已有四年。陆有仁甫经到任。即能查出。据实会参。尚属留心公事。而吉庆久任两广。何以并未参奏。且不自请处分殊属不合前此吉庆于不干己分之事。屡次越俎代谋。朕即虑其不能专心职守。已降旨训饬今观此案。益信吉庆之舍其田而芸人之田矣。吉庆。著传旨申饬。同历任各上司一并交部议处。将此通谕知之。　　

大清仁宗受天兴运敷化绥猷崇文经武孝恭勤俭端敏英哲睿皇帝实录卷之四十九　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆四年。己未。七月。壬申。谕内阁、据王大臣等合词奏称、奉移高宗纯皇帝梓宫时。请朕勉循旧制。仍步送至景山东门一摺。固属臣下悃忱。但朕受皇考教育之恩。至为深重。将来奉移梓宫时。惟有躬亲步送。庶几稍申哀慕之诚。且自念精力方强。不但步送至朝阳门。即于途闲梓宫每次换班时。朕下马跪候。亦力所能任。今王大臣等请朕祇送至景山东门而止。于心实有所不忍。惟念从前世宗宪皇帝高宗纯皇帝两次恭送梓宫。俱有旧制。朕亦不敢过礼。而仅送至景山东门。实不足以展朕哀情。此次奉移皇考梓宫。朕当步行出皇城。至东安门外阶下跪送。以尽追慕。无穷之意。王大臣等不得再行渎请。如必欲恳朕祇送至景山东门。则是王大臣等不能曲体朕心。仍当坚执初志。步送至朝阳门也。　　

○谕军机大臣等、勒保自任经略以来。已及半载。于剿办贼匪机宜。总未通盘筹画。惟知安坐达州。毫无调度。仅将各路军营所报情形。敷衍入奏、前据倭什布奏、川省贼匪阑入楚省边界。系前月二十四日拜发。至今已二十余日。并未据勒保奏及此事。兹又据倭什布奏、李淑等股贼匪。屯聚竹山、竹溪、房县、交界处所。倭什布督率将弁。悉力堵御。贼匪直扑副将孙清元营盘。意欲北趋襄阳一带。经倭什布派兵堵截。贼匪又复折回。乘夜围扑倭什布营盘。被官兵击退始向西南奔窜。而李淑后股贼匪尚屯泉河一带。又有罗半年一股。亦接踵入楚。为数不下二万。现经倭什布飞咨勒保。速派官兵。赴楚协剿。可见楚省并无川省派往之兵。勒保于事先既未能豫为防范。纵令群贼扰及楚境。迨贼已入楚。又不星速派兵前往会击。并未将如何筹办。派何人前往会剿之处。先行驰奏。竟置楚省之贼于不问。又安用此经略为耶。且现在蓝号白号贼匪。俱已窜入川北地界。亦未闻勒保派兵堵截。是勒保竟系择一无贼处所。扎营株守直与木偶无异。不料勒保辜负委任。一至于此。前因官军剿捕日久。恐致疲乏。节经询问勒保。应否添调官兵。勒保以无庸添兵覆奏。复经降旨详悉开导。谕以不可回护前奏。致误事机。勒保仍坚执前说。不必添兵。朕早料其不足倚仗。已豫调山西兵三千盛京兵二千前往接济。今楚省之贼多至二万而倭什布一路官兵不过三千有余。则勒保节次所奏不必添兵之说是诚何心。种种玩误。上负皇考及朕简用之恩此而不加惩治。军纪安在勒保著革职拏问。所有经略事务著明亮接办。并授为正红旗汉军都统其四川总督员缺。著魁伦署理。并派乾清门侍卫春宁、安福色玉慎、传升一同驰驿。前赴明亮军营著魁伦亲赍此旨前往宣读明亮接奉此旨。将剿办张汉潮事务。交付庆成。永保即同魁伦前赴达州军营传旨将勒保革职拏问即将以上指出各情节。严讯勒保。定拟具奏并查明由大宁阑入楚境之贼。本系何人追剿。何以并不上紧赶截。纵令入楚。一经查实。即将此路带兵之员革职拏问。不可稍有瞻徇。将此各谕知之。　　

○癸酉。谕军机大臣等、台布奏安南国王遣使具表进香。遵旨即令贡使赍回仪物。将表文二封进呈。所办是。朕披阅该国王表文。情词哀切具见悃忱。兹发去安南国王敕谕一道。著该抚派员赍至镇南关。交镇目转递该国王祇领。将此谕令知之。　　

○命大学士庆桂、署吏部尚书。无庸总理刑部。　　

○以礼部右侍郎文宁、兼镶黄旗蒙古副都统。　　

○抚恤湖南永顺府被水灾民。并赏因公淹毙知县刘毓琼、同知衔。照例议恤。　　

○甲戌。上诣大高殿行礼。时应宫拈香。　　

○谕内阁、据费淳奏、审拟已革知县甄辅廷、擅责生员吴三新一摺。前因此案奏到时。朕以该县因钱债细事。擅责生员。其中显有别故。是以降旨将甄辅廷革职。专交费淳审办。嗣经有人参奏。此案皆系同知李焜、滥拏生员。酷刑拷讯。以致士论不服。物议沸腾。费淳身任总督。近在江宁。岂有不知之理。既奉旨审办自应将案内紧要情节。及审办不妥酿成事端之劣员。一并查明据实参奏。方足以肃吏治而儆官邪。今乃就案敷衍。祇请将吴三新、及已革生员朱光勋等二十一名开复衣顶。希图将就了事。而于该同知李焜、肆意滥刑。及宜兴、平恕种种办理失当之处。并无一字提及。实属瞻徇含混。深蹈外省恶习。费淳著交部议处。　　

○又谕、策拔克奏、递送公事之蒙古兵丁衮布、坠河淹毙。其家属请赏给一九牲畜。以资养赡等语。所办尚是。即著在彼处存公罚交牲畜项内。动拨一九。赏给衮布妻子。以为养赡。并著为令。嗣后傥有似此因公身毙者。即照此赏给以示朕体恤蒙古之至意。　　

○乙亥。上诣观德殿几筵前供奠。　　

○谕内阁、勒保查奏、景安参奏广福一案。景安因广福直言禀阻。即行詈骂已失待属员之体。又复参奏枷号。并请事竣充发。实属人行性妄为。然此犹过之小者。景安之大罪。在前任河南巡抚时。于贼匪由钟祥窜至豫省。纵令逃逸。以致永保亦因此获谴。蔓延数省。至今未能殄灭。是其恇怯畏贼。捏报邀功。种种玩误之处。为罪甚重。景安著革去伯爵。发往伊犁。自备资斧。交保宁差遣效力赎罪。广福。因粮台乡勇营中夜惊。施放枪炮。并无鋡子飞及景安营中之事。景安亦已供明。但在景安前咆哮顶撞。究属不合。广福、著降授游击职衔。前赴明亮军营效用。又据另片奏、乌尔呼纳向在军营本不出力。嗣因病留养兴安后。逗遛一年之久。并不到营。现在传到询问。见其面无病容。情殊可恶。勒保仅请将该员革去头等侍卫。作为披甲。留营效力。未免轻纵。乌尔呼纳、亦著革职。发往伊犁。自备资斧效力赎罪。　　

○谕军机大臣等、前此入楚各股贼匪。不知是川省何兵追蹑。曾经降旨询问。今阅勒保摺。始有七十五、德英额、吕朝龙、三人。并派广东兵九百名。在交界堵截之语。此节最关紧要若系勒保派往时即谕令及境而止不必入楚则是勒保惟知有川。不知有楚经略之谓何若七十五等三人畏贼退怯。竟以翻入老林诳报经略。则伊三人之罪更不可逭勒保曾否谕令三人入楚协剿。亦须明白讯问具奏、其另摺覆奏贼匪各色称号贼党忽分忽合。各立号记。而何贼与何股合夥现窜何地勒保未能深知所查多未确实。在勒保之意总欲回护从前不肯添兵之奏、故以贼匪股数无多。藉词支饰。此犹系勒保捏奏小节至贼匪有减无增一语实属有心欺罔试思各股贼匪蔓延数省陕省之平利楚省之竹山竹溪房县到处被贼蹂躏。裹胁日多。据倭什布奏、入楚之贼已二万人。勒保身为经略。各路皆系管辖岂得以川匪窜入楚陕。即谓有减无增耶。勒保以此狡词回护。实属丧心病狂。最重之罪实在于此明亮应将此一节。会同魁伦向勒保严切询问。迅速奏闻又据勒保奏请拨饷银五百万两。尤属荒唐前发去饷银二百五十万两。甫经到彼岂一时已全数用去又复请饷五百万两。全不筹及国计祇图请发多金。以为虚糜侵冒地步。勒保亦自知所请过多故另立赈济难民名色。巧为朦混。盖军需支用有一定则例。部中可以按例议驳。即寻常赈济尚有豫报户口册籍可据。若投出难民之数。任开数万数十万名无从核其多寡。是勒保竟欲藉赈济名色。为将来冒销之计。更属有心取巧。朕素不靳惜帑项。曾经降旨。以军营支发兵丁款项。总当略为宽裕傥成功迅速。朕必有例外准销恩旨。即投出难民。亦须优加抚恤。务使按名俱有归著。毋令一夫失所。原为体恤兵民起见。岂可令带兵之员各肥囊橐乎。并著明亮魁伦一体据实严查具奏、　　

○赏随同广厚剿贼勇往之州同纵司燖知州顶带。并花翎。　　

○免甘肃被贼滋扰之陇西、宁远伏羌通渭岷西和漳秦秦安徽两当礼阶成十四州县及西固三岔二州同所属新旧额赋民欠耔种口粮邻近贼氛之皋兰金狄道渭源循化河靖远洮安定会宁盐茶平凉固原静宁华亭隆德庄浪抚彝张掖山丹东乐武威永昌镇番古浪平番宁夏宁朔灵中卫平罗清水文泾灵台崇信肃高台安西玉门四十厅州县及沙泥州判红水县丞所属新旧额赋民欠耔种口粮十分之三　　

○丙子。谕内阁宜兴奏革除漕毙一摺据称向来民户完粮原不免有升合之浮以备折耗后则日渐加增竟有每石加至七八斗者民户因浮加日甚米色即不肯挑选纯洁又恐官吏挑驳。开徵之初躲避不纳一俟兑运在迩则蜂拥交仓且有刁生劣监广为包揽官吏因有浮收被其挟制不能不通融收纳迨核计所收之米已敷兑运即以廒满为词藉收折色。分肥入己而帮弁旗丁因见米色不纯遂尔藉端需索。从前每船一只不过帮贴一二十两。后则加至一百数十两及二百余两稍不满欲。即百计刁难不肯开兑及帮费既足。闲有丑杂之米亦一桶斛收请嗣后尽革有漕州县浮收之积毙裁除漕员弁丁需索之陋规。通饬民户一律拣选好米上仓。俾包户无从挟制等语。此等积毙。朕闻之已久。实为漕务之害。但所指情毙。尚有不止于此者。如所奏州县收粮。一敷兑运。即以廒满为词一节。有漕州县惟利改收折色藉以分肥。往往于开徵时。先将低潮米石。搬贮仓廒。名为铺仓。以便藉词廒满。折收钱文何待收粮敷运后始行折色。其粮米之不能一律纯洁。亦由于此。岂得尽诿之民户耶。又据奏开徵之初。民户因恐挑驳。躲避不纳一节。亦非实情民户完粮。惟望早为收纳。从无躲避不前之事。皆由官吏多方勒掯。有意刁难以致民户守候需时。不得不听从出费。此与地方词讼赴诉到官不肯速为审理拖延时日以为吏胥说合需索地步者情事相同。总由地方官得受漕规以为贿赂权要逢迎上司之用甚至幕友长随藉此肥橐而运弁以挑剔米色为词刁难勒掯及催漕运弁沿途俱有需索而抵通后。仓场衙门又向弁丁等勒取使费层层剥削。锱铢皆取于民最为漕务之害不可不严行查禁著通谕有漕各督抚严饬经徵监兑各员务须将以上积毙。实力革除。妥为经理。况此后有何多费。加敢仍前浮折得受漕规。致正供米色搀杂不纯惟该督抚等是问。必当重治其罪。其漕运总督及仓场衙门。亦须一体严行禁止。傥此次通谕之后仍敢复蹈前辙。一经发觉。朕惟有执法从事。决不姑贷。　　

○又谕、上年江西宁州办理邪匪一案。朕即闻署南昌府知府蔡齐明、最为出力。昨蔡齐明因俸满来京引见。请训时经朕询问办理此案原委。并面询该员因何未经巡抚保奏。据称事竣后。巡抚原欲保举该员以地方官不能防范于先。致邪匪滋事。实不敢藉此邀功向巡抚禀阻。嗣经奉旨甄叙在事出力人员。该员已列超等、咨部议叙等语。地方匪徒滋事。该管官员不能先事务防。本有失察之咎。但能办理妥协。迅速完竣。而复不留遗孽。即属伊等之功。宁州一案。固由张诚基经理得宜。迅就扑灭。但蔡济明一经得信。即驰赴该处。带领乡勇。歼戮匪徒。临事既妥为布置。事后复加意搜查。实为奋勉出力且蔡齐明究系著任知府。所属宁州距省较远。而该员以未能觉察于前。深自引咎不敢邀功。归美巡抚。尤得退让之风。彼躁进冒功者岂不闻而滋愧。即此一节。更属可嘉。蔡齐明。除业经予叙外。著加恩赏给道员职衔。用示奖励。　　

○谕军机大臣等、宜兴奏革除漕毙一摺。已明降谕旨。通饬有漕各督抚一体实力查办矣。至宜兴所奏、州县既革浮收弁丁自无从再有帮费。现在移会漕臣。将沿途无名杂费裁革。及严禁水手勒加身价各节并著传谕岳起荆道乾查明所奏情节会同漕臣实力查办妥为经理俾相沿陋习以次清楚。丁力既得宽舒兑运不致有误。而收漕积毙。亦一律肃清。有守有为。斯可谓不负委任。宜兴摺并著钞寄阅看。　　

○丁丑。谕内阁、成亲王永瑆面奏、恳辞管理户部并三库事务。据称自幼在上书房读书。未曾阅历度支出纳。款项繁多。恐难兼顾陈请解退部务庶于军机处承旨书谕诸务得以专心办理且各部俱无总理之人户部事亦无庸另设总理等语成亲王永瑆。自总理户部以来敬事奉公。尽心综核。即应得捐项饭银。亦不行支领所管三库。均能稽察毙端兹因兼摄职任较繁。恳辞再四。具见谦抑之怀。著俯允所请永瑆不必总理户部其户部三库事务著另派那彦成管理所有永瑆定立章程。至为详妥。仍著户部堂官及那彦成等遵循办理。　　

○以故广西全茗土知州许承祐子祖缵袭职。　　

○抚恤江苏萧、砀山、铜山、崇明、四县。被水灾民。　　

○戊寅。上诣观德殿几筵前供奠。　　

○谕军机大臣等绵课等奏、裕陵隧道筑打灰土。窒碍难行敬拟改用甎砌一摺。览奏俱悉隧道地基。上一段在宝城以外。下一段在宝城以内绵。课等以城外者尚可施工城内者相去宝床甚近。声势震响于心不安。请按照须用灰土之厚薄。改用甎砌质地坚厚。更为得力等语。所虑亦是。即著照所奏敬谨办理。现距奉安之期。为时不远。并当上紧施工。讲求尽善。不可屡次更张总期万全而昭慎重。将此谕令知之。　　

○抚恤直隶涿定兴安肃清苑满城定新乐正定阜平雄安新城高阳蠡博野祁安平宁晋隆平十九州县被水灾民。　　

○己卯谕内阁前因民闲钱价日贱饬令京外各局减卯停铸本年春闲因京城贱价较昂曾降旨谕令户工二部将所停之卯量为增复。自增卯以后钱价仍未甚平所有户工二局俱著全复旧卯鼓铸　　

○又谕阿迪斯奏、额马亏缺三百匹请将前署中军参将游击倭克锦署游击赵兴前革职交刑部严审等语所奏可嘉之至阿迪斯自署理提督以来能以公事为重不存五日京兆之见到任后即查出提督署内兵丁充当轿夫奏请禁革兹复将马匹亏短情毙据实参奏、足见实心任事阿迪斯著交部议叙。倭克锦赵兴前均著革职。解交刑部审究并派乾清门侍卫副都统常麟。内阁学士阿隆阿。驰驿前往古北口清查马厂马匹。务得确数据实奏闻如有亏缺即行归案办理。此等短少马匹。侵蚀马乾之毙谅不独直隶为然。阿迪斯系署任之员。明知秋冬闲即可交卸回京。尚能如此认真稽察。而外省实缺提镇等类皆通同容隐。几与地方州县接收亏空扶同出结无异。绿营积习相沿。实属可恶嗣后提镇大员务须力除毙窦。以肃戎行而核军实。傥敢仍前因循欺饰。一经发觉。必当执法从事。决不姑贷。将此通谕知之。　　

○又谕、吏部议处两江总督费淳照瞻徇情面例降二级调用。不准抵销。应行革任一摺。费淳前于朕密交事件。并不实心查办。希图将就了事。今审讯革令甄辅廷擅责生员一案。又不将案内紧要情节。及该同知李焜、肆意滥刑。宜兴、平恕、办理失当之处。据实参奏。仅就案敷衍完结。非瞻徇同官情面而何。且费淳既以吴三新。及已革生员朱光勋等、并无不是。奏请开复衣顶。则前此冒昧斥革。伊谁之咎。何以无一言提及。可见费淳祇知取和见好。全不以公事为重。封疆大吏当如此存心乎。即照部议革任实所应得。惟念两江总督员缺紧要。一时简放乏人。费淳著从宽改为降三级留任。仍注册以观后效。该督经朕此次格外宽宥之后。务须痛改前非秉公持正。于察吏安民诸事。力加振作。庶不负朕宥过施恩至意。傥仍蹈积习。遇事模棱。必当加倍治罪。不能再为曲贷也。　　

○军机大臣等议覆、湖南布政使通恩条奏驻防事宜。一、驻防骁骑校、防御、佐领、协领等官内出色人员。令该将军副都统、城守尉等秉公保举。并将该员平日弓马差操、及曾否出兵之处。出具切实考语。咨送兵部考验。带领引见。奉旨记名人员仍回原处。遇有绿营应用缺出。与在京八旗人员。一体升用一驻防省分查照人数多寡。酌定学额。凡遇岁科两试。旗人情愿赴考者准其就近考试俟取进后再听其赴京乡试。从之。　　

○庚辰。谕内阁、费淳参奏、新任江宁盐巡道彭翼蒙携眷赴任。家口仆从甚多。道署房舍几不能容。用度亦颇繁费。并闻其前在河南归德府任内常与属员宴会聚赌荡检踰闲。请将彭翼蒙革职等语彭翼蒙升任道员。其赴任时似此人口众多。奢侈糜费。且前在归德府任内。有荡检踰闲之事。岂能廉洁自矢。胜表率分巡之任费淳奏请革职。所参甚是惟念彭翼蒙于本年春闲俸满推升。来京引见。朕于召对时。见其人尚可用。费淳所参。究与贪劣实迹有闲。彭翼蒙、著革职。仍送部引见。候朕再降谕旨至费淳另片奏称。江宁府知府许兆椿、居官洁己爱民。曾委护道篆于盐务船工颇为熟练。请即以许兆椿补授江宁盐巡道等语许兆椿平日居官。朕亦所稔知。但江宁盐巡道。系属部选之缺。若因该督保举。即将外省知府升补于部中成例既属不合。且督抚等参劾一员。复保荐一员。若即照所请擢用。不免启幸进之门。即所保尚公。其风亦不可长。所有江宁盐巡道仍著归部照例铨选　　

○辛巳。上诣观德殿几筵前供奠　　

○停止中秋节贡谕内阁各省呈进方物。原以备赏来之需。现在二十七月之内。万寿庆节。并不举行筵宴。无须颁赏。所有各督抚及盐政关差织造应进方物概行停止呈进。若中秋节令。外闲不过以瓜饼食物酬酢往来。内廷并无宴赉之例。尤非万寿及端阳岁除可比。嗣后中秋节贡著永远停止。　　

○又谕、本日内务府大臣呈递清字摺片内。于恭书孝圣宪皇后尊号缮写错误。其咎甚大非寻常讹错可比因命军机大臣传旨严询。除怡亲王永琅现在患病。永来系在圆明园所递之摺未经阅看外。布彦达赉、緼布阿明阿、三人自认错误均请革职交刑部治罪实属罪所应得。惟念布彦达赉管项繁多。一时未能兼顾阿明阿初管事务向来不识清文朕所素知二人情有可原著革去总管内务府大臣。仍交军机大臣议处具奏至緼布久管内务府。竟系福薄灾生有心试朕留心事务否。著革去总管内务府大臣。并工部侍郎正蓝旗满洲副都统赏给四品顶带拔去花翎仍交军机大臣严加议处具奏。一任緼布市恩邀誉。朕亦不惧。姑念伊于造办处事务尚为熟悉。著加恩留其佐领。在造办处司员上行走。以观后效。其管理造办处。俟朕另行简用。緼布不得以曾任大员自居。亦不得心存推诿。遇事知而不言致干重戾。所有承办奏摺之主事德宁缮写之笔帖式兴保。俱著交刑部治罪。　　

○又谕、阿明阿因内务府奏摺错误已降旨革去内务府大臣。但念伊向来不识清文。管理内务府未久。诸事本未谙练。著加恩赏给头等侍卫。仍戴花翎。随同永来学习管理圆明园事务。朕非因阿明阿系藩邸随侍之人。同罪异罚也。　　

○又谕、自教匪滋事以来。三载有余。辗转奔逃。沿及川陕楚豫等省。迄今尚未蒇事。或因官兵祇知剿捕。未曾出示招抚。贼匪等自知罪大。不敢解散投诚。又以各处村庄散漫不能坚守。贼匪遂得肆其掳掠而带兵各员向无经略为之统辖。彼此迁延。事权不能画一贼匪日久未平未必不由于此。朕于正月亲政之后。即下诏明白宣示。宥其胁从。并为贼中投出者谋及身家之计。是剿抚兼施之策已行。又令川陕楚豫各督抚。谕令各村民守堡结寨。刨挖沟濠悉力保护是坚壁清野之策已行。特授勒保为经略大臣。居中调度节制各路。以重事权与前此之漫无统率者迥不相同。乃数月于兹。投出之人甚觉寥寥。而各路带兵大员亦皆惟事尾追。未曾歼净一股贼匪。实不可解。难民等畏贼一时凶暴冀免须臾之死不得已受其束缚。岂肯甘心从贼。始终不渝。即此日贼匪党与。亦无非从前被诱村民天良具在目睹朝廷宽大之诏。自必亟思改悔。脱身贼中。何以经此番誊黄宣示之后。贼党仍固结如前。朕宵旰焦思。反复推求其故。必因连年地方官朘削指膏激成事变。小民等困于诛求。遂为贼所诱胁。今见贪墨之员尚未尽黜。恐投归后仍遭侵虐。不能各遂其生。且当室庐焚毁荡析离居之时。无良吏为之抚绥。仍难安业。是以观望逡巡。未敢即行投出著松筠、魁伦、倭什布、吴熊光、高杞、永保、即行查明所属州县。有如戴如煌之贪纵虐民者。不妨严参数人。以洩公愤。如一时乏员补用。即由京拣选发往。其素得民心之员如刘清诸以谦方积。林岚等即行奏请升擢。用示风励庶被胁之人。闻知贪墨屏退。吏尽循良。自必幡然来归。纷纷就抚如有自贼中投出者。不但胁从罔治。即为首者亦当施浩荡之恩。概予赦宥。即如从前湖南苗匪吴陇登。原与石三保、吴半生、等一同滋事投诚后免其一死仍赏给五品顶带。约束苗民数民来甚属安静。今教匪之罪。与苗匪相等、但能及早归诚吴陇登前事具在。朕必特加宽宥。如此剀切晓谕、俾贼匪知叛则必诛降则必赦予以自新之路释其死守之心未必非解散贼党之一法。将此由五百里分寄陕甘四川楚豫各督抚等并通行晓谕知之。　　

○以兵部尚书傅森、工部尚书那彦成、户部左侍郎丰绅济伦、兼总管内务府大臣。吏部右侍郎达椿、兼翰林院掌院学士。　　

○转工部右侍郎明安、为左侍郎。以太常寺卿西成、为工部右侍郎。　　

○壬午。谕内阁、据陈嗣龙奏州县积毙一摺。外省州县于审办案件。延搁不讯藉端需索。又复袒役病民。株连搜剔。种种情毙。朕所深知前已明降谕旨严行饬禁以肃吏治而儆官邪。至私设班房及自新所名目滥拘滥押之事。本干例禁。从前久经申明。入于汇奏近年改为汇咨。或地方官日久玩生。视为具文。又复萌其故智。拖累无辜不可不严行查察。著通谕各督抚。饬属一体查禁。如有阳奉阴违。私行设立者即当严参究办若大吏袒庇属员有心徇隐。一经察出。必当一并治罪不稍宽贷。　　

○谕军机大臣等前因已革知县甄辅廷擅责生员一案。该省督抚办理失实。降旨将岳起补授江苏巡抚。令会同玉德审办此案。嗣据岳起奏报起程。昨据玉德奏、温台洋面有夷匪窜入之事。已驰往该处查办。恐未能即刻分身著岳起差人赴浙探听信息。如温台事竣玉德一二日即可到苏。自应等候会审傥尚须时日。则案关紧要。未便久待岳起即可先行宣旨。将宜兴、平恕、解任。李焜革职拏问。率同藩司荆道乾严切讯究。将大概情形先行驰奏。　　

○又谕蓝号贼匪。前经恒瑞逼至川北后恒瑞即回汉中。会剿张汉潮一股。祇因勒保调度无方。并未先行派兵截掣。以致贼匪得暇。由广元折回陕界。恒瑞恐该匪等渡过汉江北岸。与张汉潮合夥即带兵就近追剿所办甚是。现在贼匪已逃入东南大山老林奔窜。正可乘其穷窜奋力追击现在张汉潮一股。有明亮庆成永保三人分投布置足资剿办。恒瑞此时且不必驰回汉江北岸竟当将蓝号贼匪扫荡。再移兵前赴明亮等一路会合夹击。更可得力将此谕令知之。　　

○癸未。谕内阁、向来扈从官员兵丁。分领马匹及驮载官物驼只回京后竟有不交马驼以钱文银两折交者派出之王大臣。亦视为泛常准其折交。积毙相沿朕所素悉兹据继善条奏折交马驼之毙。请加饬禁。其言甚是与朕所闻无异。各牧场官马官驼均有定额。若每次扈从回京。辄行折价交纳。则官马官驼日渐减耗。民闲驼马日渐增多于事殊有关系且恐马贩等串通领马之人私行售卖转贩他省现在教匪滋事多有马匹乘骑推原其故未必不由于此嗣后监视收马王大臣自当特加遴派。认真稽察。并著兵部严行查禁。如有。携钱折交者。即行严拏。指名奏闻惩究。其收马之胥役等、亦不得因禁止折收。有意留难。别滋毙窦。至继善因节次条奏事件。俱切时毙。是以加恩擢用京堂。召见时曾谕以现虽已离言职。但遇有应言之事。仍当据实陈奏、今所奏折交马驼一事。尤能指实毙端。甚属可嘉。继善著交部议叙。凡有言责者。于国家政务利毙。务须屏除私意。剀切直言若能似继善之敷陈得当。朕亦必加之恩奖也。将此通谕知之。　　

○谕军机大臣等、此次张汉潮窜至竹林关与豫楚两省交界。相隔均二百余里。明亮等既在陕楚三省交界屯扎。贼匪若窜至郧阳一带。即可迎头截杀。如直趋商雒一带。逼近豫省尤当绕前奋击。傥贼匪仍折向南山等处。则有庆成、永保自西而东。正可趁势迎剿。其时此股贼匪可专交伊二人剿办。明亮与兴肇。即带兵就近取道郧西。速赴竹山竹溪帮同倭什布。速剿李淑徐添德等股。倭什布处贼众兵单。待援甚急前添调山西官兵。谅可陆续赶到。明亮即可全行带领赴楚。将此传谕知之。
  </div>
  <div class="pagination">
   <a href="清实录嘉庆朝实录_page65.html">
    上一页
   </a>
   <span>
    ...
   </span>
   <a href="清实录嘉庆朝实录_page61.html">
    61
   </a>
   <a href="清实录嘉庆朝实录_page62.html">
    62
   </a>
   <a href="清实录嘉庆朝实录_page63.html">
    63
   </a>
   <a href="清实录嘉庆朝实录_page64.html">
    64
   </a>
   <a href="清实录嘉庆朝实录_page65.html">
    65
   </a>
   <span class="current-page">
    66
   </span>
   <a href="清实录嘉庆朝实录_page67.html">
    67
   </a>
   <a href="清实录嘉庆朝实录_page68.html">
    68
   </a>
   <a href="清实录嘉庆朝实录_page69.html">
    69
   </a>
   <a href="清实录嘉庆朝实录_page70.html">
    70
   </a>
   <a href="清实录嘉庆朝实录_page71.html">
    71
   </a>
   <span>
    ...
   </span>
   <a href="清实录嘉庆朝实录_page67.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
