<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 547 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 547 页/共 848 页</h1>
    <div class="content">
○引见新科进士。得旨、一甲三名钮福保、金国均、江国霖、业经授职外。宗室灵桂、恽光宸、丁嘉葆、钟音鸿、林汝舟、郭沛霖、王履谦、徐相、刘定裕、王壔、吴吉昌、钱福元、支清彦、段大章、晏端书、沈祖懋、陈源兖、戴鸾翔、金畇善、仓景恬、方墉、田雨公、梁国琮、刘印星、曹澍钟、何桂珍、吴存义、史致谔、吴嘉宾、童华、吕德玉、杨和鸣、杨福祺、董似谷、刘琨耀、朱右曾、毛鸿宾、吕倌孙、孙翔林、钟宜年、但钟良、李临驯、梅钟澍、叶声扬、周祖衔、萧尚钦、曾国藩、祁宿藻、王东槐、时大杭、俱著改为翰林院庶吉士。胡江、陈鸿翊、孙治、简逢泰、王溥、李庄、高镇、田祥、曾元燮、宝鋆、耿曰椿、陆希湜、刘步骃、胡大任、俞绍型、熙麟、延恒、吴廷金、汤云林、吴双、费淩云、梁启文、刘秉鉌、王德固、顾兰生、钱以同、恩麟、延龄、杨柄锃、李文玕、丁希侨、宗室联英、史炳符、李万杰、杨摛藻、金玉麟、俱著分部学习。吴嘉洤、孙家泽、丁浩、萧良驹、洪观、马廷槐、张继灏、俱著以内阁中书用。张继邹、李淳、彭世洙、宋光伯、丁希陶、钟瀛、谢兰生、黎崇基、孙超、李协中、高鲁、王秀毓、潘绣、熊家彦、黄树宾、张方矩、王训、金宝树、彭惠畴、蔡召南、甘熙、福升额、张嶙、刘汝新、史丙荣、庆云、石赞清、招镜蓉、徐辰告、万逢时、如山、张梦祺、廖为庸、邱家燧、张尔琪、翟鸣阳、杨松磐、刘钟洛、余怀堂、刘文麟、韩潮、李廷樟、李湘甲、曾希周、谭瑛、张柳南、姬泰聚、瑞宝、邹希孟、方殿谟、尹辉宗、王本立、李挺芳、赵光搢、高振宛、侯亮工、马椿龄、张林、刘锡光、高振洛、梁本檀、蔡熙、王景美、张思镗、鄢敏学、张景沂、余庚阳、李永清、欧阳山、陈土□千、黄炳忠、弓嵩保、韩霦、张廷杰、李正仪、李及辰、郭名杰、李鸿、俱著交吏部掣签分发各省以知县即用。余著归班铨选。　　

○以都察院左都御史奎照、署工部尚书。贝勒绵偲、署镶红旗。蒙古都统。兵部右侍郎功普、兼镶白旗蒙古副都统。调绥远城副都统特登额、为归化城副都统。仍署绥远城将军。　　

○以内阁学士道庆、为武备院卿。　　

○乙亥。谕内阁、翰林院侍读以下、詹事府庶子以下各员。著自本月初十日起。每日二员。豫备召见。如遇外膳日期。即改于次日伺候。其余各员以次递推。　　

○又谕、嗣后刑部审办天主教案。无论该犯等改悔与否。均著该部堂官当堂亲讯明确。其情愿改悔者。著即将该犯家内供奉之十字架。令其跨越。以昭核实。　　

○以都察院左都御史奎照、管咸安宫官学事。　　

○以捐修湖南凤凰厅文庙。予提督杨芳等议叙。　　

○丙子。上诣黑龙潭神祠拈香。　　

○以都察院左副都御史明训、为察哈尔副都统。　　

○以捐建河南河朔书院。予道员刘体重议叙。　　

○丁丑。谕军机大臣等、御史郭柏荫奏、条陈台湾事宜一摺。该府孤悬海外。民番杂处。奸宄众多。宜择廉明公正之员。方足以资抚驭。至于稽察匪徒。盘查仓库。清案牍以省株连。严巡防以惩偷渡。杜顶冒以重操防。所奏各条。著钟祥饬知该镇道体察情形。会同妥议具奏。原摺著钞给阅看。将此谕令知之。寻奏、台湾四县两厅。有人地不宜者。俱经撤换。奸民偷娶番女。勾串生番扰害内地者。亦经惩办。并设隘楼以资查拏。各县亏空。半由逆案军需那垫。路隔重洋。造册迟缓。现赶紧饬查。核实办理。其内地渡台人等。俱照例由地方官给发照票。查验放行。严防偷渡。换班兵丁。训练严紧。亦无顶替离汛等弊。得旨、要在核实认真。原不在徒事更张。勉之。　　

○又谕、有人奏、云南临安府属之阿迷、蒙自、与开化府属之文山、及广西交界地方阿喇冲、石碑、团山、倒马坑等处。流民结夥二三百至四五百人不等。抢劫商旅。盗窃居民。地方官畏葸不敢查拏。该省大吏耳目难周。近有东西两迤地方。聚众结拜弟兄。鱼肉乡邻。奸占妇女等语。如果属实。殊干法纪。著伊里布、颜伯焘、严饬各该地方官认真访查。如有抢劫匪徒。立即从严惩办。以儆凶顽。至所称在滇流民。编入保甲。设立保长管束等语。是否可行。亦著妥议具奏。原摺著钞给阅看。将此谕令知之。　　

○又谕、前因中福奏、宜禾县岁需兵粮。不敷支放。请循例采买。当降旨令廉敬体察该处情形。将未经开垦尚堪耕种之地。确切查勘奏明。饬属招徕劝课。务使岁入之数日增。兵糈之供自足。兹据该都统奏称、现已劄饬镇迪道、将该处已开地亩及岁收粮石数目。详细查清。并将未开地亩逐一履勘。尚有可以开垦之地若干顷亩。一并确查等语。著该都统于详报到日。即行悉心筹议。务令地无旷土。田不污莱。岁入之粮石。逐渐加增。一岁之所收。即可供一岁之支用。自无庸频年采买。以节经费。惟该地方官及书吏人等、往往藉采买为侵蚀之计。托词朦混。致所查有不实不尽之处。该都统务当秉公核实。体访确情。毋任稍有朦蔽。总期兵食充裕。于边务益臻妥善。帑项不致虚糜。是为至要。将此谕令知之。　　

○礼部尚书奕纪等奏、遵旨酌议圆明园三旗新建营章程。并另拟营名请旨。查该营演习技艺之前锋一百二十名。向习解马。兼习长枪单刀。今拟定仍习解马。并习马上花枪。将别项技艺撤去。披甲人三百名。向习鸟枪杂技。今拟定一百五十名习长矛。一百五十名习单刀。将鸟枪等项撤去。一切事务。向派堂郎中会同三旗护军统领管理。现查正白旗护军统领广敏、管辖较严。应请将堂郎中撤去。今该员总辖营务。其两旗护军统领。毋庸兼管。以专责成。又拟改操演章程四条。一、每旗设立长矛单刀兵各五十名。逐日演习。三个月后。每月小操九次。大操三次。每年四季合操四次。酌定等第。连次头等者。加给公费鼓励。生疏者裁去公费鞭责。学无成效者。驳回本旗。马上花枪。亦一体办理。一、不论刀矛。每十人为一队。选精熟之人为队长。进退步法。皆遵本队队长指挥。仍责成护军校二员。分领刀矛队长。专司稽查。委护军参领一员。作为营长。管理操演马匹。护军参领一员。作为营总。管辖弁兵。办理本旗事务。一、汇办事件。向无档房公议处所。事属散漫。现拟立档房。即令广敏总办。由护军营每旗拣挑护军校一员。随同办理。三年更换。于该营年例薓价公费银内。每年春秋二季。各领银四千两。为官员兵丁教习工食、及修理器械号衣之用。年终核实奏销。一、向来演习解马。每旗本有附学幼丁十名。每名月给公费银一两。今披甲人等演习单刀长矛。拟每旗亦添附学幼丁十五名。每名月给公费银一两。披甲人缺出。于附学幼丁内择其能者挑补。从之。并命名精捷营。　　

○戊寅。上诣绮春园问皇太后安。　　

○命于初十日在黑龙潭。觉生寺。设坛祈雨。　　

○己卯。谕内阁、赛尚阿奏、遵旨审办杭都扎布控案一摺。浩齐特协理台吉噶尔玛端多布、扎木素额尔德尼绰克图、于所管游牧屡有抢夺案件。未能认真巡察。缉捕又复懈弛。著交理藩院照例议处。　　

○庚辰。谕内阁、特依顺奏、请备贮药铅等语。密云上年添设擡炮。并玉田等四处鸟枪。应需药铅等项。著准其各添设一年备贮。即于明年请领时附领。照例报销。该部知道。　　

○辛巳。以甘霖渥霈。上诣黑龙潭神祠改祈为报。遣惇亲王绵恺、诣觉生寺。睿亲王仁寿、诣宣仁庙。凝和庙。惠郡王绵愉、诣昭显庙。时应宫。拈香。　　

○鸿胪寺卿黄爵滋奏、请严塞漏卮以培国本。近年银价递增。每银一两。易制钱一千六百有奇。非耗银于内地。实漏银于外夷。盖自鸦片烟土流入中国。粤省奸商。勾通巡海兵弁。运银出洋。运烟入口。查道光三年以前。每岁漏银数百万两。三年至十一年。岁漏银一千七八百万两。十一年至十四年。岁漏银二千余万两。十四年至今。渐漏至三千万两。此外福建江浙山东天津各海口。合之亦数千万两。日甚一日。年复一年。诚不知伊于胡底。耗银之多。由于贩烟之盛。贩烟之盛。由于食烟之众。今如实力查禁。必先加重罪名。闻红毛国法。有食鸦片烟者。必集众环视。系其人竿上。以炮击之入海。外夷如是。何况中国。应请嗣后内地有吸食鸦片者。限一年内。务各断绝烟瘾。如一年后仍然吸食。是即不奉法之乱民。俱罪以死论。并严饬各督抚转饬各府州县。清查保甲。豫先晓谕居民。定于一年后。取具五家邻右互结。如有犯者。准令举发。给与优奖。傥有容隐。一经查出。本犯照新例处死。互结之人。照例治罪。得旨、著盛京吉林黑龙江将军、直省各督抚、各抒所见。妥议章程。迅速具奏。　　

○以内阁学士松峻、兼正黄旗蒙古副都统。　　

○除甘肃狄道州水冲田四十二顷二亩有奇额赋。　　

○壬午。上御含辉楼。阅吉林黑龙江送到官兵马步射。　　

○谕内阁、前据给事中郑世任奏、湖南右营游击马辰贪污各款。当降旨交林则徐逐款严审。兹据奏该员虽无贪污劣迹。惟于长随郑玉、放债取利。兵丁替班挑剔得赃。俱毫无觉察。至令属弁调换马匹一节。虽马价讯非勒缴。亦属不合。马辰著交部严加议处。所有该督题请豫保之处。著即撤销。林则徐著交部议处。　　

○又谕、御史阿林保奏、土棍盘踞衙署。请旨拏究一摺。道光十六年间。土棍凤眼李二等、盘踞户部衙署。讹索书吏节规一案。已照棍徒拟军。乃结案未久。漏网之徒。复敢串结索诈。实属目无法纪。所有前案逸犯。著步军统领衙门暨顺天府五城一体按名严拏务获。交刑部审讯。该御史所请严定衙署容留匪棍处分之处。著刑部于定案时。声明请旨。寻刑部奏、牛四等任意藐法。肆行扰害。应从重不分首从发极边安置。吏部奏、查例载官员纵容家人等招摇诈骗者革职。私罪。失察家人衙役等犯赃罪止杖徒者。本管官罚俸六个月。军流以上。罚俸一年。斩绞以上。降一级留任。俱公罪。此案御史阿林保奏请严定处分。应请嗣后将失察衙署容留匪徒之该管官罚俸一年。从之。　　

○命翰林院侍讲贾桢、授皇六子奕?读。　　

○旌表守正捐躯河南叶县民张广修媳王四妮。　　

○癸未。谕军机大臣等、本日据都察院奏、吉林厅民人张麟、遣伊子张书绅以朋谋洩忿。滥禁无辜等词呈控。已明降谕旨交祥康亲提审讯矣。此案薓商牟鹏九、私种秧薓。恐伐木人走漏风声。朦请禁止。张麟曾经呈诉。业经该将军派员摉获耔薓。惩办完案。该木商张麟等采办木植。距封堆尚远。何以率据牟鹏九捏禀。遽将张麟等解交刑司收禁。并将牛只粮石木植各项概行分用。至该处局员兼掌刑司富尼雅杭阿、管理地方刑名案件。必当清慎自守。方足服众。其平日果否与薓商往来朋比勾串。是否有威吓枉法情事。尤当撤底根究。著祥康即将该民人所控各情。悉心研鞫。无枉无纵。按律定拟具奏。将此谕令知之。寻奏、牟鹏九讯无私种秧薓、及挟嫌串谋陷害情事。富尼雅杭阿并无与薓商往来朋比勾串、及威吓枉法各情。张麟采办木植。虽未私入禁山。惟违制越卡。实属妄为。是以前交刑司收禁。现反复研鞫。所控亦未尽得实。张麟应照律杖一百折责发落。下部议。从之。　　

○又谕、本日都察院奏、山西五台县民人边藩南、遣伊子边拒关以弟讎未复等词。在该衙门呈控。已明降谕旨交申启贤亲提严审矣。此案于上年四月间。该民人边藩南、偕徐协五、赴都察院具控。当经降旨交该抚审讯。何以至今尚未办结。兹边藩南复遣子来京控告。据称委员回护原审处分。并不据实详办。伊与徐协五俱系原告尸亲。拖累经年。未获释放。现在阳曲县班馆被押殒命者。已有七人。徐协五亦患病垂毙等语。各省地方官于人命重案。自应早为清理。以省拖累。况经京控交办之案。尤宜迅速研究。以伸冤抑。何至案逾一载。尚未讯结。著申启贤速将此案提审。并查明该委员等如有回护原审处分、有意延宕情弊。即据实参办。以为玩视民命者戒。将此谕令知之。寻奏、此案前因要证未齐。咨部展限。兹复提犯研审。徐有进因徐尚忠调奸伊妻徐阎氏许钱未给起衅。经边藩吴斥骂。徐有进将徐尚忠之妻徐吕氏、边藩吴、及妻徐阎氏、三人扎毙。依例拟绞交决。边藩南两次怀疑京控。照不应重律杖八十。徐协五痛母情切。应免置议。委员太原府知府王有壬等、并无回护原审处分。亦无庸议。下部议。从之。　　

○广东巡抚祁＜?土贡＞疏报、阳江县开垦田一十七顷二十六亩有奇。照例升科。从之。　　

○甲申。上诣绮春园问皇太后安。　　

○谕内阁、前降旨饬令御前大臣等会议南苑章程。兹据该大臣等妥议具奏。嗣后凡遇临幸之时。除健锐火器二营派出进班兵一百名。仍照例携带排枪一百杆外。所有御前乾清门侍卫内兼御鸟枪者。准各带鸟枪一杆。统于派出随围后。查明确数。先行知照御前大臣、总理行营大臣等、以备稽查。虎枪营之御鸟枪十人。仍准各带鸟枪一杆。向有猎打牲畜野鸭之事。著一并禁止。以杜影射。此外扈从官员人等。概不准携带。届期由御前大臣总理行营大臣、详细稽查。傥查有私带鸟枪之员立即指参惩办。至阿哥等学围时应用鸟枪。及谙达所带鸟枪。每阿哥名下。祇准各带五杆。仍由该门官兵稽查。并责成随往之总谙达、散秩大臣管理南苑大臣、随时查察。所有随带人等。均不准施放火枪。滥射牲兽。傥闻有施放枪声。即时查拏究办。苑内开垦地亩过多。豢养草束。不敷刈割。著该管大臣将现种地亩、详查四至丈尺有无浮开等弊。仍责成三旗苑丞、总领章京、及九门章京、率同兵丁。查有私扒根楂之人。立即惩办。并著随时酌量有可抛荒之地。陆续抛荒。以符旧制。至禧恩此次莅任未久。从前管理多年。朕曾屡加面谕。认真整顿。自应力挽积习。经理妥协。乃漫不经心。废弛疏懈。咎实难辞。禧恩著不必管理奉宸苑事务。仍革去三眼花翎。赏戴双眼花翎。革去紫缰。仍交部议处。经此次训谕整饬之后。该王大臣等务当认真经理。力挽积习。以复旧规。勉之。　　

○谕军机大臣等、向年南苑行围。獐鹿繁多。近二十年来獐只稀少。著盛京将军于每年解送鹿只之便。将活獐十余只或二十余只。一并解交。将此谕令宝兴知之。　　

○以定郡王载铨、内务府大臣裕诚、管奉宸苑事。　　

○缓徵山东惠民、阳信、海丰、乐陵、商河、沾化、蒲台、德、益都、博山、临淄、临胊、博兴、寿光、昌乐、乐安、高苑、安邱、掖、平度、昌邑、潍、胶、高密、莱阳、二十五州县被旱村庄旧欠额赋。　　

○丙戌。谕内阁、祥康奏、添改卡伦以重防守一摺。前据该将军因防护薓山。奏请添设卡伦二道。兹复履勘地势。所设卡伦。难以周密。请量为改设。并绘图呈览。著照所请、准其将前拟添设之漂河卡伦。改设于漂河沿封堆旁。渡马河卡伦。改设于法必拉。再于木钦河沿蜂蜜营、添设卡伦一道。以专责成。该将军惟当严饬所属认真稽查。傥再有奸民偷越。即行从严惩办。毋得日久生懈。　　

○丁亥。上御勤政殿听政。　　

○谕内阁、御史蔡琼奏、运河沿途营员。藉端需索。请饬查办一摺。每年军船北上。沿途添派弁兵。摧趱防范。立法极为周密。该御史奏称、近年沿途营员。自备弁以至总兵副将。靡不需索帮丁。而总兵副将为甚。于重运过境时。藉催趱船只、查验水手为名。每帮索制钱三四十千至五六十千不等。得钱者免其查验。否则故为刁难。以致军船脱帮迟滞。帮丁资斧匮乏。即难免偷漏米石亏短额数情事等语。各省漕船抵通。向皆派员催趱。沿途营员。查验水手。惩治凶恶。原期行走迅速。无误限期。若如所奏。是该员弁等藉查验之名。为诛求之计。以致苦累帮丁。种种滋弊。不可不严加惩究。嗣后著漕运总督、江苏山东直隶各督抚、严饬各员弁等、务于所辖境内实力催趱。认真查验。如有怠玩情事。立即参处。有藉端勒索者。亦即严行参办。毋稍姑容。将此通谕知之。　　

○修浙江萧山县塘工。从巡抚乌尔恭额请也。　　

○己丑。谕内阁、前因禧恩管理南苑。未能妥协。当经降旨将禧恩革去三眼花翎紫缰。并交部议处。兹据吏部议、请将禧恩降三级调用。自系照例办理。禧恩从前管理奉宸苑多年。朕屡经面加训谕。令其认真整顿。自应妥为经理。力挽颓风。乃漫不经心。废弛疏懈。咎实难辞。禧恩著革去太子太保衔兵部尚书。以示惩儆。　　

○以故奉恩将军绵韬子奕芳、袭职。　　

○调刑部尚书成格、为兵部尚书。以四川总督鄂山、为刑部尚书。盛京将军宝兴、为四川总督。热河都统耆英、为盛京将军。刑部右侍郎惠吉、为热河都统。　　

○赏浙江等省丁酉科乡试年老诸生吕兆璜等五名副榜。　　

○庚寅。上诣绮春园问皇太后安。　　

○调礼部尚书奕纪、为户部尚书。仍兼管太常寺鸿胪寺事。户部尚书奕颢、为兵部尚书。兵部尚书成格、为礼部尚书。　　

○调盛京刑部侍郎麟魁、为刑部右侍郎。兼镶红旗汉军副都统。以内阁学士松峻、为盛京刑部侍郎。　　

○旌表守正捐躯江苏六合县民妇周吴氏女吴女。河南获嘉县民史万祥妻张氏。　　

○展缓福建盐商带徵节年积欠银。　　

○辛卯。以吏部右侍郎龚守正、兼署户部左侍郎。　　

○壬辰。谕内阁、昨降旨饬令载铨、裕诚、将南苑新旧开垦地亩。何人任内开垦若干等情。分晰详查据实具奏。兹据查明开单呈览。南苑为讲武重地。自应培种林木。广畜牲兽。断不宜增垦地亩。该管大臣等受人怂恿。妄变旧章。其未经奏明率行办理者。固属有意朦蔽。即已经奏明者。恃为既有案据。豫占地步。更属取巧。厥罪尤重。朕不难按照各员先后所管年分。概行治罪。惟历年废弛已久。该管大臣等或经身故。或经解任。办理转未能平允。著加恩自奉旨之日为始。予限二年。其曾经管理各员、及已故各员子孙。饬令将各该任内租垦各户口。陆续给予赡养资本。谕令迁移。务使所开各地亩。尽行抛荒。亦不准稍有逼勒。致令失所。至此二年内地租银两。著加恩豁免。并著奉宸苑刊刻誊黄。遍行晓谕。如限满未能抛竣。或致别滋事端。朕必将其人或其子孙从重治罪。决不宽贷。　　
</div>
    <div class="pagination">
<a href="清实录道光朝实录_page546.html">上一页</a><span>...</span><a href="清实录道光朝实录_page542.html">542</a><a href="清实录道光朝实录_page543.html">543</a><a href="清实录道光朝实录_page544.html">544</a><a href="清实录道光朝实录_page545.html">545</a><a href="清实录道光朝实录_page546.html">546</a><span class="current-page">547</span><a href="清实录道光朝实录_page548.html">548</a><a href="清实录道光朝实录_page549.html">549</a><a href="清实录道光朝实录_page550.html">550</a><a href="清实录道光朝实录_page551.html">551</a><a href="清实录道光朝实录_page552.html">552</a><span>...</span><a href="清实录道光朝实录_page548.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
