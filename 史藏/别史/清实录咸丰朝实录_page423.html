<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 423 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 423 页/共 502 页
  </h1>
  <div class="content">
   ○又谕、前因成琦奏、朝审册内。浙江绞犯张汰聪、谋杀胞弟张汰训、并吕＜氵凤＞仪谋杀伊妻张氏各一案。核其情节。应由缓改实。当降旨交都察院主稿。会同刑部大理寺覆核具奏。嗣据该堂官等覆奏。于两案情节。均有含混。不免回护刑部堂司各官处分。复经详悉批示。特派惠亲王载垣、会同都察院堂官、再为悉心定拟。核覆具奏。兹据惠亲王等奏称、张汰聪谋杀胞弟张汰训身死一案。义绝情惨。无可原宥。其吕＜氵凤＞仪谋杀伊妻张氏一案。挟恨谋杀。情节惨忍。亦属法无可宽。请将张汰聪、吕＜氵凤＞仪、二犯。改入情实。所议均属允当。浙江绞犯张汰聪、吕＜氵凤＞仪、均著归入本年情实。即行处绞。所有办理错误之原省应议各员。并覆核此两案之刑部大理寺各员。并刑部司员。均著查取职名。交部议处。　　

○又谕、惠亲王等奏、遵旨覆核孟传冉案情一摺。此案山东情实招册第七起孟传冉一犯。因朱胜溪乘醉寻衅。将其妻父即该犯之父孟毓峰、扎伤。是死者已犯有服尊长。该犯回归救护。将朱胜溪用枪扎伤致死。是其救父情切。事在危急。不得以金刃伤多且重。入于情实。孟传冉著即照例减等。以昭平允。其原办此案错误之该省应议各员。并会勘之刑部大理寺各员。均著查取职名。交部照失入例分别议处。　　

○又谕、都察院奏覆核秋审、未能悉心定拟、自请议处一摺。该堂官等于奉旨覆核张汰聪、吕＜氵凤＞仪、二案。未能悉心详核。有意含混。绵森、沈兆霖、富廉、均著交部查照训饬朱批。比例议处。　　

○又谕、惠亲王等奏、秋审案内。实缓互有参差。请严定京外处分等语。秋谳大典。务在持平。本年因四川山西秋审案内。由缓改实。起数较多。业将各该督抚等交部议处。惟失入之咎。较失出尤重。部臣或因处分较重。不行议驳。实非慎重人命之道。此后秋审案件。刑部已定拟实缓。经朕派员核议更改。及由覆勘朝审之员奏驳改定者。应照各省督抚臬司之例。改至几案。将覆核之三法司。分别议处。至外官除由缓改实五起以上照例议处外。其失入之案。积至几起。应酌加处分。著吏部一并妥议章程具奏。　　

○又谕、本年各直省办理秋审人犯。经刑部由缓决情实者。四川十二起。山西五起。该督抚并该臬司于秋谳重犯。未能详慎核拟。著交部查明。分别议处。嗣后各将军府尹督抚等、务当督同所属。遵照定例。酌核案情。悉心究拟。固不可失之刻核。亦不可惑于救生不救死之说。意存宽厚。故从轻减。总期执法持平。无枉无纵。用副朕明慎用刑至意。将此通谕知之。　　

○又谕、翁同书奏、练勇攻剿颍州蒙城等处捻匪出力。恳请鼓励一摺。川北道苗沛霖、带练赴颍州后。进攻捻首程保民逆圩。旋攻克高家圩。斩获不少。该练长弁丁。随同苗沛霖防剿。尚属奋勉出力。其蒙城各练。攻破著名捻首葛聋孜老巢。阵斩首逆。埽荡余匪。并截剿怀远窜匪千余名。亦属著有劳绩。著袁甲三会同翁同书、一并择尤奏请奖励。　　

○户部奏、遵议福州将军东纯、短收闽海关咸丰九年分税银。请援照历年成案。免其赔缴。得旨。该将军应赔短徵额外盈余银两。著加恩免其赔缴。又议河南巡抚瑛棨奏已革知府顾嘉蘅、应找募勇口粮。请自行劝捐归补一摺。势不能行。请责令另筹还补。批。所请该革员劝捐归补之处。近询及豫臬贾臻、并非此时劝捐。乃将前浮冒之款。作为捐借之款。一请奖叙。即为了事。不独有意含混。实亦无此办法。著即照部议。饬令另行设法筹补。不准稍累商民。　　

○庚辰。谕内阁、恒福奏、请将领饷舞弊之都司、革职提讯一摺。直隶署建昌营都司赤峰营都司东成、赴省领饷。并不赶紧解回。辄敢以钱换银。以银买钞。取巧舞弊。实出情理之外。现在除补交银两外。尚有短绌。其开销各款。仍敢含混。胆玩已极。东成著即革职。由该督交藩臬两司、提同领饷兵目。一并到省严讯究办。前护理赤峰营都司千总傅璕、著听候传质。　　

○又谕、曹澍钟奏、请将失守县城、并延不回任、经相禀揭各员。革职提讯等语。广西署兴安县修仁县知县王俊臣、署灵川县养利州知州熊三槐、当逆匪阑入县城。未能抵御。均著即行革职。查明该员等有无畏葸逃避情事。分别究办。署永甯州知州新甯州知州汪元崇、先因家事来省。闻警不归。经该抚严催。始行前往。其应解钱粮。从未报解。署平南县知县候补同知陈瀚、据教谕黄秀崶、绅士黄鸣瀚、以该县玩弛防剿。侵蚀钱粮。列款禀控。该署县陈瀚、亦以黄秀崶之子黄炳昌、包揽公事等情互揭。均应彻底查办。汪元崇、陈瀚、黄秀崶、均著先行革职。交该抚亲提人证。严审确情。分别办理。　　

○又谕、曹澍钟奏、请饬湖南、江西、拨解军饷等语。据称萧启江军饷。每月需银三万余两。系由湖南、江西、两省匀给。刘长佑月饷银数万两。系由湖南支发。现在萧启江一军。奉旨留粤。刘长佑亦酌留所带之兵。在粤剿办。当剿捕吃紧之际。前项月饷。未可少缓。请饬湖南、江西、仍照原数。按月接济等语。此时桂林省城。虽已解围。而逆踪靡定。萧启江、刘长佑、两军。或出境穷追。或在粤□□穴□又□捕。最为得力。若改由广西支发。该省势难筹拨。设有贻误。关系非轻。著骆秉章、恽光宸、查明原发该二军月饷。如数拨解。源源接济。毋令缺乏。将此由六百里各谕令知之。　　

○直隶总督恒福奏、请以候补道员黄辅辰、留直补用。得旨。吏部查议具奏。山西省外补道员缺甚少。著该部查直隶省应题道员。共有几缺。以杜取巧。寻奏、直隶应题道员二缺。山西应题道员一缺。批。黄辅辰仍以山西道员候补。　　

○以攻克安徽郭村夏村等处贼卡出力。赏都司江长泰、巴图鲁名号。总兵官米兴朝、以提督用。副将杨名声、以总兵官用。总兵官江长贵、下部优叙。余加衔升叙有差。　　

○以保守广西省城出力。赏巡抚曹澍钟、头品顶带。学政李载熙、道员华日新、同知李钧、花翎。副将胡中和、巴图鲁名号。道员萧启江、以按察使用。余加衔升擢有差。　　

○以剿办广西全州逆匪出力。赏知县刘祚、都司蒋俊扬等、花翎。千总彭超伦等、蓝翎。余加衔升叙有差。　　

○予广西阵亡副将胡显高、祭葬世职、如总兵例。都司杜义品、把总秦枝杰、庾其昌、训导胡铮、祭葬世职。　　

○辛巳。谕内阁。本年冬至。天坛大祀。业经降旨亲诣行礼。一切礼节。并谕惠亲王等、妥议具奏。旋经该王大臣等、议请朕行三跑九拜礼后。仍遣王恭代。朕思届时仍欲勉行全礼。以昭诚敬。是以未即降旨允准。乃自上月下旬。偶感风寒。迄今虽已就痊。而步履尚未如常。兹复据惠亲王等、合词吁恳。请朕暂缓亲行。仍遣王恭代。揆诸朕昭事之心。实有难安。惟念大礼攸关。设有愆仪。转不足以昭诚恪。不得已勉从所请。本年冬至。圜丘大祀。著派恭亲王奕恭代行礼。并著在紫禁城内斋宿。先期一日。诣坛内斋宿。朕即在宫内敬谨致斋。于二十八日。仍亲诣天坛皇穹宇行礼。以严对越。　　

○谕军机大臣等、新授江甯布政使薛焕、现尚在京。并无应办事件。本日已谕令即赴新任矣。该藩司于夷务情形。尚为熟悉。现既不办江北粮台事务。著何桂清、饬令驻劄苏常一带地方。随同办理夷务。将此由五百里谕令知之。　　

○陕甘总督乐斌奏、筹拨新疆要款。并请饬催山陕等省协饷。得旨。户部速议具奏。著查明各省欠解最多者。分别参奏。　　

○钦差大臣胜保等奏、筹办天长贼匪乞降情形。得旨。兵不血刃。俾枭獍倾心。固不妨网开一面。与以自新。惟看该大臣未亲往受降。朕实过虑。或托为归心甚急。实虑其另设诡谋。将来驾驭一切。惟责成袁甲三妥为办理。慎勿堕其术中。奖赏顶翎。只可权为军营奖励。俟立有劳绩。剿杀粤捻。方准奏明请旨。　　

○以贵州绥阳等处剿匪出力。赏守备全祖凯、巴图鲁名号。知府窦奉家、同知高以廉、知州朱百谷、都司全太文、李远成、守备彭兴林等、花翎。知县蹇訚等、蓝翎。并各加衔升擢有差。　　

○予安徽定远、浦口、天长、盱眙等县、阵亡委营总阿昌阿、委参领三保、骁骑校五福、知县于养源、府经历张植圭等、祭葬世职。披甲永和等、赏恤如例。追复临淮阵亡已革千总穆逢春等、职衔。并予祭葬世职。　　

○壬午。谕内阁、继善等奏、请将积存票钞、暂行搭放等语。广恩库积存票银宝钞过多。若按银九票一搭放。势必愈形壅滞。除前奏准发给实银之项。仍放实银。并长芦项下。仍按原交银五票五放给外。所有藩司项下。应放各款。均著暂行仍照银七票三支发。以资节省。俟积存票钞。搭放完竣。再行体察情形。奏明请旨。　　

○命福州将军文清、擡入正蓝旗满洲旗分。　　

○以正黄旗汉军副都统文盛、署正白旗蒙古副都统。　　

○补铸湖南东安县知县印信。从巡抚骆秉章请也。　　

○癸未。谕内阁、穆腾阿奏、恳请简派旗员、协带马队一摺。前因胜保回旗穿孝。命袁甲三署理钦差大臣。督办安徽军务。胜保所统旗绿各军。均归节制。穆腾阿系统带马队大员。自应静候袁甲三随时调度。乃该副都统以主帅骤易。虑及军心解体。并自陈力疾带队。难免疏忽。欲请另派满洲大员。协带马队。不过思得帮办之权。藉词饰说。岂能逃朕洞鉴。向来各路军营。督带马队。多派满洲将领。以其言语相通。性情相习。易资钤东。至于统兵大员。由朕特简。令其运筹决策。调度机宜。不必定须满洲人员。方能胜任。朕于满汉臣仆。视无二致。即如向荣以汉员为钦差大臣。该营有满洲马队。随剿多年。未闻该带兵官等、有敢不遵调遣者。胜保督办皖省军务。从前胜仗。虽多赖马队之力。乃自护城失事以后。连次挫折。马队亦多伤亡。可见用兵之道。全在调度有方。岂可强分满汉。致开兵骄将惰之风。今袁甲三甫莅军营。该副都统应饬该官兵协力同心。恪遵军令。何得先存意见。妄行渎陈。穆腾阿著传旨申饬。所奏不准行。　　

○谕军机大臣等、特普钦、那敷德奏、遵旨豫筹布置、并近日夷情一摺。又据实密陈、遵照原拟条规各片。俄夷于黑龙江城对岸盖房。并欲抢取粮石。经署副都统爱伸泰、与木酋辩论。乃该酋以递送公文为词。仍欲接盖房闲。至抢取粮石一节。自知无理。又托称妄言之徒。现在严拏重惩。殊不可信。现查该夷历年在黑龙江左岸。已占踞五十余屯。即黑河口以下。直至东海。亦盖房多处。若任其盘踞。滋蔓难图。伊于胡底。必当思患豫防。特普钦等、拟将该城养育兵二百八十余名。并挑备西丹。与官兵一体操练。复由墨尔根、布特哈、备兵五百名。统归署副都统那尔胡善管带。布置尚为周妥。惟夷情猖獗。尚恐兵力不敷。必须联络该处旗民人等团练。以壮声势。并将官兵扮作民间团练。傥该夷强盖房间。抢取粮石。先启兵端。亦即督饬兵勇抵御。仍藉称民心不服所致。然后官为转圜。庶该夷知众怒难犯。可以稍戢凶锋。该夷通事石沙木勒幅、欲由齐齐哈尔进京送信。此事断不可行。必须严行拒绝。奕山前定条规内。如往来船只。在卡伦报明。中国派官。专司通商事务。俄国亦须派官稽查弹压。不准私往各屯。易换物件。及往来游玩。以上三条。必须晓谕该夷。令其照办。以示限制。至换给米粮一事。必须严禁。庶可绝该夷占踞之心。特普钦等、务当设法办理。使其以货易货。不得以货换米。并严禁居民贪利。暗中接济。是为至要。将此由四百里密谕知之。　　

○改铸四川嘉定府经历印信。从署总督有凤请也。　　

○缓征吉林三姓被水被雹歉收地方、八旗兵丁新旧额赋。　　

○甲申。上诣寿皇殿行礼。　　

○还宫。　　

○命都察院左都御史沈兆霖、吏部右侍郎爱仁、在紫禁城骑马。　　

○以安徽泾县被贼窜扰。摘参将陶宝登顶带。革都司王得胜、徐福、职。仍留营效力。　　

○予安徽阵亡参将谢长礼、守备郑国泰、陈金荣、王以仁、千总舒梦璧、把总徐德贵、江有德、祭葬世职。　　

○乙酉。谕内阁、端华、爱仁、穆荫奏、遵旨查封家产各一摺。仓场侍郎崇纶、著暂行解任。副都统衔前任科布多帮办大臣熙麟、著暂行革职。均听候传讯。该员等家产。著一并查封。慎刑司主事存印、著解任。交刑部归案审讯。　　

○又谕、恒福奏、本年大计、请展限举行一摺。该督现办海防。藩臬两司。均到任未久。所有直隶省本年大计。著准其展至来年四月举行。如查有衰庸不职之员。仍著随时甄汰。　　

○又谕、胡兴仁奏、恳请赏假回籍省亲一摺。前因浙江在藉知县杨炳咸、呈控胡兴仁在巡抚任内。演剧为乐等事。降旨交何桂清查明具奏。现在尚未据该督覆奏。胡兴仁著留于浙江。俟前案奏结后。再行给假回籍省亲。　　

○又谕、明谊奏、废员赔修工程完竣、核实酌保一摺。已革防御萨碧屯、笔帖式阿弼善、因塔尔巴哈台民匪烧抢货圈。办理不善。经该大臣奏参发往军台效力赎罪。并责令赔修。兹据奏称、该废员等赔修货圈工程。一律完竣。尚知愧奋。萨碧屯、阿弼善、均著免其发遣。并免缴台费银两。萨碧屯赔修银数尤多。著赏给笔帖式。以示鼓励。　　

○谕军机大臣等、前因夷船有赴津报复之信。谕令该大臣等暂缓撤防。如该夷来津。肆其狂悖。毁我防具。自当开炮轰击。特不可先行挑衅。该大臣于办理此事。胸中想已早有成算。傥其遣人投递书函。以求和为名。则未便即行攻击。又不便径行拒绝。应如何迎机而导。不至开衅。而又不坐失事机。该大臣等当先事豫筹。不可临时致有掣肘。僧格林沁为统兵大臣。固无与该夷讲和之理。而暗中筹画。俾恒福办理。该大臣总操其柄。著僧格林沁、恒福、会同商酌、如何应付之法。先行具奏。至北塘地面。前据奏称、无险可守。难设炮台。惟该处后路太空。万一该夷冲突而来。直扑天津。虽有马队抄袭。但恐地广兵单。不足以资抵御。自应办理民团。天津乡勇数万。著该大臣等择其精锐可靠者。挑选一万。勤加训练。于北塘至天津陆路地方。择地暗为设备。不但于北塘后路可援。亦可保障天津。其应如何密为布置。亦须未雨绸缪。著一并会同妥筹具奏。将此密谕知之。　　

○乌里雅苏台将军明谊奏、请酌添俄夷备用茶箱。得旨。备用茶箱。碍难轻许添给。　　

○调工部右侍郎文祥、为户部左侍郎。兼管三库事。以太仆寺少卿国瑞、为工部右侍郎。兼管钱法堂事务。未到任前。仍以文祥兼署。　　

○调户部左侍郎成琦、为仓场侍郎。　　

○以贝子奕劻、为镶黄旗汉军副都统。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。己未。十一月。丙戌。谕内阁、都察院奏、据顺天府通州署外委杜良、呈称伊父江南兴武卫千总杜阶平、于咸丰三年二月、在金陵城内巷战、杀贼阵亡、母妻同时在寓殉难、迄今数年、未蒙议恤等语。经该衙门查明。曾经漕运总督咨部。惟未将年月日、及殉难情形声明。由部咨查。未据申复。著署漕运总督联英、迅即查明请恤。毋再迁延。　　

○又谕、罗遵殿、奏、皖南军务、及地漕捐输事宜、请饬大员督办一摺。所有皖南四府一州地方军务。均著张芾督办。其甯国一军。自周天受以下。俱归节制。至各属地漕等项。及劝办捐输。并著张芾、督饬皖南道、实心经理。以一事权而专责成。　　

○又谕、罗遵殿奏、陶汰劣员等语。浙江补用知府潘清撰、前办行营粮台。并署临安县事。声名到处平常。迨署萧山县事。任内经手银米等项。徵解不符。永嘉县知县高梁材、官声狼籍。物议沸腾。潘清撰、高梁材、著一并革职。永不叙用。该二员任内、交代仓库钱粮。如有侵蚀亏短。著该抚严行参办。　　

○又谕、前据诚明奏、山海关税银被劫。当降旨将玉明等议处。并令将疏防各员参办。兹据玉明等奏、山海关解送税银车辆。行至抱河岭地方。遇骑马贼匪抢劫。请将旗民地方官参处等语。税课为国帑所关。经过地方。宜如何小心防护。此次山海关税银被劫。至一万七千余两之多。该旗民地方官。先事既未能豫防。又不将盗犯赶紧拏获。实非寻常疏忽可比。奉天中后所界官骁骑校赵松岚、甯远州知州何焕经、均著先行摘去顶带。勒限一个月。上紧严缉。务将赃盗并获。以重帑项。傥限满无获。即行严参惩办。　　

○谕军机大臣等、罗遵殿奏、皖南军务、及地漕捐输事宜、请饬大员督办一摺。已明降谕旨、自周天受以下、悉归张芾节制矣。皖南五属。界在江南。恐巡抚不能兼顾。是以前议加该道按察使衔、准其奏事。所有各府州地漕、及捐输事宜。自应责成该道经理。张芾在徽州督兵日久。即著督饬该道、认真催提。并劝谕捐输。毋令绅富观望。以期接济军饷。至所称甯防吃紧。必得张芾亲往视师。或移劄徵甯适中之地。或往来于徽甯之闲等语。张芾坐镇徽州。恃该处山川险阻。故得力遏贼锋。至徵甯之闲。若无坚城可守。未便率行移动。或往来于徽甯之闲。似尚可行。著张芾酌度情形具奏。嗣后皖南军务。著张芾与周天受、会衔具奏。如有不及会衔之处。仍准周天受、单衔具奏。以一事权。又据奏称、甯防官兵。沾染军营习气。郑魁士、督防未久。不及整顿。即著周天受力加训练。以期悉成劲旅。将弁中如有不知振作。兼染恶习之人。并著张芾随时查访。会同周天受参奏。以肃戎行。将此由五百里各谕令知之。
  </div>
  <div class="pagination">
   <a href="清实录咸丰朝实录_page422.html">
    上一页
   </a>
   <span>
    ...
   </span>
   <a href="清实录咸丰朝实录_page418.html">
    418
   </a>
   <a href="清实录咸丰朝实录_page419.html">
    419
   </a>
   <a href="清实录咸丰朝实录_page420.html">
    420
   </a>
   <a href="清实录咸丰朝实录_page421.html">
    421
   </a>
   <a href="清实录咸丰朝实录_page422.html">
    422
   </a>
   <span class="current-page">
    423
   </span>
   <a href="清实录咸丰朝实录_page424.html">
    424
   </a>
   <a href="清实录咸丰朝实录_page425.html">
    425
   </a>
   <a href="清实录咸丰朝实录_page426.html">
    426
   </a>
   <a href="清实录咸丰朝实录_page427.html">
    427
   </a>
   <a href="清实录咸丰朝实录_page428.html">
    428
   </a>
   <span>
    ...
   </span>
   <a href="清实录咸丰朝实录_page424.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
