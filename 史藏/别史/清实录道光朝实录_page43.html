<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 43 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 43 页/共 848 页</h1>
    <div class="content">○蠲缓江苏句容、沭阳、上元、江宁、铜山、沛、萧、砀山、邳、溧水、江浦、六合、山阳、阜宁、清河、桃源、安东、盐城、高邮、泰、东台、仪徵、兴化、宝应、丰、宿迁、睢宁、海、赣榆、武进、丹徒、丹阳、金坛、甘泉、三十四州县及淮安、大河、徐州、三卫被水被旱地亩新旧银米。并次年新赋。赈句容、沭阳、二县灾民。给上元、江宁、铜山、沛、萧、砀山、邳、宿迁、睢宁、九州县暨徐州卫军民一月口粮。截留备拨未解银三十三万五千二百两有奇、及淮徐两属漕粮备赈。　　

○丙戌。转工部右侍郎果齐斯欢、为左侍郎。调理藩院右侍郎裕恩、为工部右侍郎。兼管钱法堂事务。以太常寺卿明志、为理藩院右侍郎。　　

○调正红旗汉军副都统常起、为镶白旗蒙古副都统。镶蓝旗汉军副都统英惠、为正红旗汉军副都统。正白旗满洲副都统文泰、为正白旗汉军副都统。以头等侍卫黄文煜、为镶蓝旗汉军副都统。散秩大臣舒明阿、为正白旗满洲副都统。　　

○以热河总管嵩年、为内务府大臣。内务府郎中兼骁骑参领阿尔邦阿、为热河总管。　　

○命马兰镇总兵官恩铭、不必管理东陵内务府大臣事。以工部左侍郎阿克当阿、为东陵内务府大臣。督办万年吉地工程。　　

○改河南考城县仍为沿河冲繁要缺。陈州府通判、为次难中缺。从巡抚姚祖同请也。　　

○丁亥。皇太后圣寿节。遣官祭太庙后殿。奉先殿。　　

○前期奉懿旨停止行礼。是日。上诣慈宁宫。寿康宫前殿拈香。后殿皇太后前行礼。王大臣于慈宁门外、众官于午门外行礼。　　

○谕内阁、贡楚克扎布奏、绿营官兵捐备运粮驼只毋庸续办一摺。巴里坤绿营官兵捐办运粮驼只。节年倒毙。前经该都统奏请著落分赔。兹据奏该地方近年以来。商贩云集。粮石可以就近采买。较之驼运之费。有减无增。即将倒毙驼只陆续买补。牧养闲旷。仍属虚糜。自系实在情形。著照所请、所有前项倒毙驼只。毋庸买补。以归简易。其军台现存驼只。亦饬令变价。俟历任各员赔补价银解到。一并交该地方官照例一分生息。每年所得息银。即作为年终添补兵丁衣履之需。由该营造册报明都统提督衙门、以备稽核。　　

○又谕、武隆阿等奏、查阅卡伦、恳请添派侍卫一摺。喀什噶尔、英吉沙尔、二城额设坐卡侍卫十三员。遇有旷缺。无人补替。系属实在情形。著照所请、准其添派侍卫二员。该衙门即行派往。俾资差委。　　

○谕军机大臣等、武隆阿等奏、冲巴噶什爱曼一带之布噜特。约有二百余户。上年随苏兰奇逃赴霍罕。并额德格纳爱曼之布噜特。游牧古勒什地方。向给就近之霍罕作属下。兹因霍罕伯克贪残暴虐。不堪其苦。均请择地游牧等语。冲巴噶什之布噜特。上年间有从逆之人。究系畏惧胁从。此时未便纷纷查办。祇可听其仍回游牧。至额德格纳之布噜特。向年效顺投归。今因困于苛政。移归游牧。该处本在卡伦数百里之外。亦祇好听从其便。武隆阿等惟当将卡伦驻守官兵训练整齐。慎固边疆。是为至要。其所称密饬阿奇木伯克等、派委回子、扮作贸易之人。不时前往各爱曼密行查察一节。务须委用得人。使该布噜特安处无疑。方为妥善。慎勿别生事端也。将此谕令知之。　　

○河南巡抚姚祖同奏、查明豫省名粮。难于裁减。红白赏项。应仍请照旧动支。下部议。从之。　　

○喀什噶尔参赞大臣武隆阿等奏、去岁逆回滋事。官兵支过盐菜口粮。奉旨准其开销。除动用备贮银二千七百余两、咨行陕甘督臣调解归款外。其动用备贮小麦七百六十余石。拟用抄产变价余银、动用五百五十余两买补。又上年乌噜木齐班满官兵一百七十余员名、留守各要卡九十余日。长支粮料三百四十余石。请将此项余银易钱。照数采买。补入本年奏销新收项下造报咨部。报闻。　　

○调广东巡抚孙尔准、为安徽巡抚。以浙江布政使嵩孚、为广东巡抚。直隶按察使阿霖、为浙江布政使。　　

○以拏获江苏海州盐枭。赏参将裘安邦、花翎。知州孙源潮、下部议叙。　　

○赏伊犁惠远城粮运兵丁一月盐菜银。　　

○除河南孟津县河占地九十五顷九亩有奇额赋。　　

○戊子。谕军机大臣等、蒋攸铦奏、采获天坛望灯杆木。委员运京一摺。天坛望灯杆木正副六根。计长十一丈以外。又戗木十八根。亦长六丈以外。业经蒋攸铦全数采办。委眉州知州王登墀、于八月十六日自嘉定江口开运、浮送出川。此项木植。体重身长。自出峡至江南瓜洲进口。一切渡黄过坝。提溜打闸。恐该委员沿途呼应不灵。著孙玉庭等于经过地方、各饬所属一体妥为照料。催令趱行。与明岁漕船插帮前进。毋致迟滞。将此各谕令知之。　　

○先是四川总督蒋攸铦、陕西巡抚朱勋、湖北巡抚毓岱奏、遵旨会议各该省边境老林、置官防察。请移四川太平厅同知驻城口。添设训导、照磨、各一员。移原设城口经历驻高观寺场。复太平厅为太平县。设知县、训导、典史、各一员。均归绥定府管辖。裁筠连县训导缺。改巫山县属之大昌汛千总为守备。裁大坝营守备缺。拨太平营千总一员。兵六十名。驻通江县属之竹峪关。移陕西凤翔府通判、南星巡检、驻甎坪。添设盩厔、略阳、县丞各一员。裁甎坪县丞、并华阴县丞缺。添设湖北郧阳府同知、训导、照磨、各一员。驻白河口。裁德安府通判、司狱、并保康县训导缺。改宜昌府司狱、为竹溪县丰溪巡检。移房县板桥巡检驻甎磨坪。以上同知、通判、知县、并陕西陕安道、汉中府、湖北安襄郧荆道、郧阳府、均改为题缺。下军机大臣议。至是议上。得旨、川陕楚老林地方幅员辽阔。近年开恳日广。客户增多。山深路险。稽查难周。该督等请将同知通判知县佐杂并守备千总酌量添设。及改选为题之处。系为因地制宜起见。军机大臣、吏兵二部、均各议准。著即照所议办理。至道府职分较大。若将陕安、安襄郧荆、二道。汉中、郧阳、二府。一概改为在外题补。不惟有违定例。且行之日久。易滋流弊。著不准改为题缺。仍照旧例行。　　

○调湖南按察使常德、为直隶按察使。广东按察使苏明阿、为湖南按察使。四川按察使陈中孚、为广东按察使。以四川建昌道戴三锡、为按察使。　　

○命调任贵州提督何君佐、仍为四川提督。以山西大同镇总兵官刘荣庆、为贵州提督。　　

○命广西提督马应国、来京。调云南提督李锦麟、为广西提督。四川提督罗思举、为云南提督。　　

○命吏部尚书刘镮之、工部尚书穆克登额、吏部左侍郎那彦宝、工部右侍郎陆以庄、修造城内空地房屋。给内务府三旗贫户居住。　　

○己丑。谕军机大臣等、据英和等奏、陈若霖将湖北军需案内、摊扣养廉未完银三百七十二万四千二百两零。咨请部示。应否遵恩诏免摊。查该省嘉庆元年至十年军需案内。例不准销银三百九十三万七千两零。奏明在于本省养廉内、各扣三成。扣至本年约应扣银四十万八千余两。今该督咨称止扣过银二十一万余两。与扣存之数大相悬殊等语。此项军需不准开销银两。系奏明摊扣养廉。何以按年核算。短扣银十九万八千两之多。其准否免摊。应俟户部奏明行知后方准免扣。何得以各州县意存观望为词。著陈若霖详细确查。有无朦饰情弊。据实覆奏。再交户部核办。户部摺著发给阅看。将此谕令知之。　　

○命理藩院右侍郎明志、仍管太常寺事。　　

○调贵州安义镇总兵官刘国庆、为山西大同镇总兵官。以安徽安庆协副将达淩阿、为安义镇总兵官。　　

○修山西汾河堤堰。从巡抚成格请也。　　

○庚寅。谕内阁、颜检奏、革员饰词翻控。请发往军台一摺。福建候补知州借补通判张文彬、前以流品卑下被参革职。并无屈抑。辄敢在将军衙门具呈、饰词狡辩。希图拖累。情殊可恶。张文彬、著发往军台效力赎罪。以示惩儆。　　

○谕军机大臣等、据颜检奏、已革候补知州张文彬、以无辜被参冤枉难甘等情。赴该将军衙门呈请代奏。该将军将原呈移交该抚查办。该抚复据实参奏。已降旨将张文彬发往军台效力赎罪矣。和世泰、身任将军。非无奏事之责。张文彬既已冤枉难甘等词呈请代奏。即应据实奏闻。候旨查办。仍移交原参之巡抚办理。此案颜检参奏张文彬流品卑下。本无不实。傥果有冤抑之案。岂可一概匿不具奏。和世泰、著传旨申饬。将此谕令知之。　　

○署闽浙总督福建巡抚颜检奏、江闽连界之封禁山、现派委员查办。从前所设汛防。或尚未周密。应须添设。俟委员查覆到日。再咨江浙督抚会筹妥办。得旨明白查看。妥议具奏。　　

○以户部尚书兼步军统领英和、赴万年吉地工程处。命大学士伯麟、暂署步军统领。　　

○修福建泉州厂战船。从巡抚颜检请也。　　

○辛卯。谕内阁、理藩院奏、遵旨将蕴端多尔济议处一摺。蕴端多尔济、为叩贺皇太后万寿圣节进摺之便。并进摺请皇后安。甚属不晓礼仪。冒昧之至。本当照议将蕴端多尔济革去驻劄库伦办事大臣之任。姑念其在库伦办事多年。平时尚属奋勉。加恩将蕴端多尔济退出御前行走。著在乾清门行走。并罚扎萨克俸二年。仍留驻劄库伦办事大臣之任。以观后效。　　

○镶蓝旗蒙古都统奏、查明抱义民人为子冒入旗籍。援照旧例办理。其孀妇现无子嗣。可否支给只身钱粮。得旨依议。其抱养民人为子之孀妇。著准其给钱粮。以资养赡。　　

○热河都统庆惠奏、前因奏请勘办达彦梁后碑台上栏柱等项、误将彦字书作尹字、请交部议处一摺。得旨、朕所望于汝者。永矢公忠。为国宣力。责任有过。朕不能稍为宽贷。若因只字之讹。朕既看出。必当指示。有何紧要。嗣后毋庸在此琐屑节目留心也。　　

○刑部左侍郎廉善、以目疾赏假。命京营右翼总兵玉麟、署刑部左侍郎。　　

○降库伦办事大臣广庆、为蓝翎侍卫。仍留任。　　

○开采四川巫山县龙洋溪铁矿。从总督蒋攸铦请也。　　

○壬辰。谕内阁、杭州织造。向例额设养廉银两。以资办公。现在浙江盐政。仍改为织造。兼管南北新关税务。著准其仍照旧例、每年额给养廉银一万两。在于关税盈余项下动支。　　

○改福建闽县闽安镇巡检为调缺。建阳县南槎巡检为选缺。霞浦县杯溪巡检、移驻三沙地方。从署总督颜检请也。　　



大清宣宗效天符运立中体正至文圣武智勇仁慈俭勤孝敏成皇帝实录卷之二十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光元年。辛巳。十月。癸巳。上诣皇太后宫问安。　　

○旌表守正捐躯直隶静海县民孙世方妻谭氏。　　

○甲午。谕内阁、严烺奏、盘查河库钱粮。请饬前任山东运河道洪范、赴济查对等语。著吏部即传知候补员外郎洪范、迅速前往明白交代。如有牵混虚冒之处。著严烺据实参奏。不可徇隐。　　

○命嗣后查收武乡试听宣职名之御史、将各道御史全行开列。以备点派。　　

○吏部奏、酌改则例四条。一、满洲官员报缺定例。应照汉官及笔帖式之例办理。一、汉军笔帖式京察一等记名外用人员升用班次。宜量为调剂。一、丁忧服满人员赴补之例。宜量为变通。一、官员生祖母病故。宜分别承重治丧。以重报本。得旨、各省起复人员文结内遗漏赴补字样。原系本省官吏之误。非本员之咎。著吏部通行各督抚、嗣后起复人员、除另有事故不能赴补者、均于文内声明外。其余概不准遗漏赴补字样。如有遗漏。该部查明、即将遗漏之地方官参处。其本员仍准赴选赴挑。毋庸另取文结。余依议。　　

○直隶总督方受畴奏、升任臬司阿霖、暂缓卸篆一摺。得旨、朕闻束鹿县知县郭璋、公事懈惰。不能坐堂听断。可密行察看。勿令滥膺民社。　　

</div>
    <div class="pagination">
<a href="清实录道光朝实录_page42.html">上一页</a><span>...</span><a href="清实录道光朝实录_page38.html">38</a><a href="清实录道光朝实录_page39.html">39</a><a href="清实录道光朝实录_page40.html">40</a><a href="清实录道光朝实录_page41.html">41</a><a href="清实录道光朝实录_page42.html">42</a><span class="current-page">43</span><a href="清实录道光朝实录_page44.html">44</a><a href="清实录道光朝实录_page45.html">45</a><a href="清实录道光朝实录_page46.html">46</a><a href="清实录道光朝实录_page47.html">47</a><a href="清实录道光朝实录_page48.html">48</a><span>...</span><a href="清实录道光朝实录_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
