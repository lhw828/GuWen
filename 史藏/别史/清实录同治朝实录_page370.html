<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 370 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 370 页/共 505 页</h1>
    <div class="content">○以广西官军剿平贵州荔波苗匪。予副将潘其泰、孔宪隆、以总兵官＜??闲＞放。州同何振新以知州用。并赏花翎。　　

○予直隶深州等处殉难绅民李万亿等暨妇女二千四百九十八名口分别旌恤如例。并予建祠。　　

○丁未。祭先师孔子。遣协办大学士刑部尚书瑞常行礼。　　

○谕内阁、都兴阿等奏、请择吉恭请神牌还御一摺。福陵隆恩殿等工完竣。著钦天监于九月内敬谨选择吉日。先期知照都兴阿等。届期恭请神牌还御。以昭诚敬。　　

○又谕、穆图善奏、办理安插南八营回众。著有成效一摺。前因穆图善奏、甘肃静甯州回目李得仓率众投诚。当经谕令妥为安插。兹据奏称派令道员张瑞珍等前往查办。李得仓造册呈报南八营大小男妇五万余人。除被胁汉民分别遣散外。其回众三万余人。均安插于张家川等处。年余以来。安分务农。极为驯顺。去冬陕回窜扰南路。该回众等并能联络汉民。协同守御。实能改过自新。深明大义。殊属可嘉。署巩秦阶道张瑞珍、办理此事。始终妥协。著交军机处存记。候旨录用。并赏加布政使衔。回目李得仓、约束部众。真心归正。著赏戴四品花翎。以昭激劝。至该回众等既经反正。即与良民无异。著左宗棠、穆图善、饬令该地方官妥为抚绥。尽心化导。俾得力田敦睦。勉为善良。并仍责令李得仓随时钤束。各安生业。毋任稍滋事端。此外甘省回众。果有悔罪输诚真心向化者。朝廷即当贷其前罪。予以自新。傥或办理不善。敷衍目前。致日后仍烦兵力。亦惟该督等是问。此旨著左宗棠、穆图善、刊刻誊黄。遍行晓谕。用示朝廷覆帱无私咸与维新至意。　　

○谕军机大臣等、刘岳昭奏、滇省尚未解围。拟俟昭通等处汉回构衅办有端倪。即行赴省会剿等语。云南省城。围尚未解。虽经刘岳昭饬令总兵李家福等、率兵赴省。与岑毓英等会筹攻剿。而附城贼垒。负固如常。官军现扎南门之大梵宫等处。拟将该逆粮路截断。以期会攻江右馆一带巨巢。即著岑毓英会商马如龙。督饬各军。迅图埽荡。惟贼垒尚众。兵力甚单。刘岳昭若俟昭通等处布置就绪。方行进援。未免缓不济事。著一面饬令唐友耕等。将汉回各事。妥为筹办。一面即带张松林、刘奇义等营。驰援省城。会合夹攻。尽歼丑类。不得稍涉迟回。致误大局。派出之提督胡志祺等四营。并著催令迅速前进。毋稍玩误。将此由六百里各谕令知之。　　

○以甘肃张家川等处安插投诚回众出力。予通判张春生、守备吕有宽等、加衔升叙有差。　　

○以云南官军援剿贵州贼匪。普安厅城解围。赏副将张松林巴图鲁名号。知州文鸿盛等花翎。六品军功刘官德等蓝翎。余加衔升叙有差。　　

○戊申。祭大社。大稷。遣惇亲王奕誴恭代行礼。　　

○太宗文皇帝忌辰。遣官祭昭陵。　　

○谕内阁、曾国藩奏、续查属员优劣。分别开单呈览一摺。署直隶正定府知府张光藻、南路厅同知萧履中、候补直隶州知州成福、署冀州知州叶增庆、怀安县知县邹振岳、大城县知县李璋、候补知县李逢源、北河知县署南岸头工州同王养寿、候补知县张延绪、据曾国藩奏称、该员等操履不苟。勤敬自持。续行列入剡章。当此整顿吏治之际。亟宜甄拔循良。以端表率。著曾国藩仍饬该员等。洁己爱民。始终一辙。仰副朝廷厚望。甯津县知县胡季煊、贪酷众著。民怨沸腾。著即行革职。永不叙用。仍著该督将该员被控案件。查明参办。署永年县知县王庶曾、根本浇薄。性近贪鄙。前在成安任内。被控按亩派收民钱。虽已发还。究属紊乱官常。晋州知州陆邦煃、性情疏懒。嗜好甚重。屡被该州绅民控告浮收勒捐等款。均著即行革职。迁安县知县周培锦、才识迂拘。办事迟钝。难膺民社。新乐县知县刘福龄、巧伪无能。衙蠹虐民。毫无觉察。冀州知州宋炳文、性情疲缓。公事废弛。惟周培锦、宋炳文、系进士出身。刘福龄系举人出身。均著改为教职选用。保安州知州李作棠、性耽安逸。罢软不职。著以县丞降补。前怀安县知县谷洪德、性情乖僻。治事颟顸。著勒令休致。　　

○以承办河务不善。直隶永定河道徐继鎕开缺另补。　　

○己酉。上诣奉先殿寿皇殿行礼。　　

○谕军机大臣等、户部奏、遵拨吉林冬围经费银两。请饬河南巡抚迅速筹解一摺。吉林举行冬围。所有官兵应需资装及帐房旗号各项经费银两。自应速拨以期无误。除吉林本省新增土税抵用外。共需实银一万四千四百余两。著李鹤年督饬藩司。于该省实存清查案内。迅即如数提拨。解赴盛京户部交纳。一面知照富明阿派员领取。毋稍迟误。该将军务将管围官弁及兵役人等认真挑选。实力操演。于举行狩猎之中。寓整饬戎行之意。毋得有名无实。其应行制造各件。于事竣后。将动用数目核实造报以杜浮冒。将此由五百里各谕令知之。　　

○又谕、户部奏、遵催西征协饷一摺。江浙等省协济左宗棠等饷项。总计八百十余万两。前经户部奏催。仅据湖北续解银八万两。浙江续解银二十万两。江西续解银六万两。江苏续解银四万两。广东续解银十二万两。安徽续解银二万两。山西续解银二万两零。山东续解银二万四千两。粤海关续解银二万两。核之各该省应解数目。大相悬殊。此外各该省关并未据报续解。陕甘需饷孔亟。岂容如此玩延。著李鸿章、文煜、马新贻、英桂、瑞麟、李瀚章、刘坤一、丁日昌、卞宝第、李福泰、郭柏荫、英翰、刘昆、李宗羲、丁宝桢、李鹤年、崇礼、按照该部此次单开数目。赶紧筹解。毋得藉词推诿。以济要需。如有仍前玩误及欠解最多者。并著左宗棠查明。将该省之藩司等指名严参。现在东南敉靖。江南浙江湖北山东等省所留勇丁。尚属不少。应如何酌量裁减。将节省饷需协济西征之处。著李鸿章、马新贻、丁日昌、郭柏荫、李瀚章、英翰、丁宝桢、实心筹画。俾裕饷源。其山西河南安徽山东江南等省。原协张曜、宋庆、郭宝昌、潘鼎新等、饷项军火。无论各该营有无裁汰。均著各该省随时报解。毋稍短欠。另片奏、遵议穆图善军需数目等语。各省协拨之款。每年专解甘省及秦州银一百二十万两。著照部议。仍由穆图善收支。随时派员迎提。其各省协拨西征之饷。仍著左宗棠遵照前旨。统收分拨。以免纷更。穆图善所请添拨厘金划半归甘之处。著毋庸议。至四川山西协甘米价。该将军务饬司道等。详查已收未收各若干。核实报部。所有甘营马步兵勇细数。及受协各款。仍著该将军详晰开报。并懔遵前旨。将布置裁并之处。咨明左宗棠办理。原单均著钞给阅看。将此由五百里谕知左宗棠、李鸿章、文煜、穆图善、马新贻、英桂、瑞麟、李瀚章、刘坤一、丁日昌、卞宝第、李福泰、郭柏荫、英翰、刘昆、李宗羲、丁宝桢、李鹤年、并传谕崇礼知之。　　

○庚戌。太祖高皇帝忌辰。遣官祭福陵。　　

○谕内阁、本月初三日丁宝桢奏、据德州知州赵新禀称。有安姓太监。乘坐大船。捏称钦差织办龙衣。船旁插有龙凤旗帜。携带男女多人。沿途招摇煽惑。居民惊骇等情。当经谕令直隶山东江苏各督抚派员查拏。即行正法。兹据丁宝桢奏、已于泰安县地方。将该犯安得海拏获。遵旨正法。其随从人等。本日已谕令丁宝桢分别严行惩办。我朝家法相承。整饬宦寺。有犯必惩。纲纪至严。每遇有在外招摇生事者。无不立治其罪。乃该太监安得海。竟敢如此胆大妄为。种种不法。实属罪有应得。经此次严惩后。各太监自当益知儆惧。仍著总管内务府大臣严饬总管太监等。嗣后务将所管太监严加约束。俾各勤慎当差。如有不安本分出外滋事者。除将本犯照例治罪外。定将该管太监一并惩办。并通谕直省各督抚严饬所属。遇有太监冒称奉差等事。无论己未犯法。立即锁拏。奏明惩治。毋稍宽纵。　　

○谕军机大臣等、丁宝桢奏、拏获招摇煽惑之太监。遵旨正法。并分别查办随从人等一摺。已明降谕旨宣示矣。安得海既经正法。其随从之陈玉祥、李平安二名。亦系太监。均著即行绞决。此外尚有太监几人。著丁宝桢于讯明后。一并绞决。以儆效尤。其余随从人等迹近匪类者。即懔遵前旨。分别惩办。至黄石魁一名。系何人役。摺内所称前站官。究系何官。抑系冒充。并著讯明办理。安得海衣物等项。毋庸存储藩库。即由该抚派员解交内务府查收。将此由六百里谕令知之。　　

○以镶黄旗汉军都统春佑署正黄旗领侍卫内大臣。镶白旗蒙古都统穆腾阿署镶蓝旗汉军都统。　　

○辛亥。遣官祭关帝庙。　　

○壬子。谕内阁、李瀚章奏、查明杭嘉湖等府被灾大概情形一摺。本年浙江杭嘉湖三府属地方。夏秋多雨。江流甚涨。塘堰漫溢。该处田亩被淹居多。补种不及。秋收难免减色。览奏实深悯恻。因思该省历年以来。农田虽逐斩垦荒。而元气犹未全复。此次复遭水患。小民困苦流离。亟应加意抚恤。著李瀚章督饬藩司。派员分赴各属。详细履勘。分别被灾轻重。酌量调剂。毋令一夫失所。用副轸念民艰至意。　　

○谕军机大臣等、定安、桂成奏、马队官兵。剿除河西股匪净尽一摺。回匪马输、由边内窜扰杭锦旗属沙拉召地方。经达尔济等督饬所部。左右抄击。贼匪败逃。官军直前追杀。毙匪甚多。投河淹毙者无数。据获贼供马输已于军前歼毙。窜扑中滩河干之马步回匪。亦经察哈尔马队连番追剿。斩除净尽。所有达尔济等所部出力官兵。著准其择尤汇案奏保。惟沿边一带。时届秋成。河西鄂尔多斯七旗地面。又极辽阔。该逆等盘踞甯灵。难保不分股出边。复图掳掠。仍著该将军等咨会杜嘎尔、严饬达尔济等。联络张曜、宋庆各军。确探贼踪。节节追剿。一面分饬沿河各队。加意严防。毋稍疏懈。金顺何以久无奏报。现在行抵何处。曾否遇贼接仗。著即懔遵叠次谕旨。会同张曜等军相机兜剿。迅埽逆氛。并将贼势军情。随时据实具奏。将此由五百里各谕令知之。　　

○癸丑。遣官祭昭忠祠。　　

○谕军机大臣等、丰绅、谦禧奏、陕匪近城滋扰。请饬金顺赴甯会剿一摺。据称陕匪自中卫平罗等处。窜至甯夏满汉两城城外屯扎。六月初二日。马贼在府城西门外抢掳。副将方大顺追至苏家烧房地方。将贼击败。忽有马贼从平罗大路前来。该副将冲入贼队。中枪阵亡。现在贼势鸱张。请饬金顺迅速来甯等语。前因陕匪窜入甯境。谕令金顺会合张曜等军带队驰援。刻下定远营业已解围。张曜督军追剿。距甯夏仅八十里。丰绅等所奏贼情。系在张曜获胜以前。所有该处近日情形。已否松缓。著该将军等查明驰奏。并著定安催令张曜统率所部。乘胜跟追。毋任该逆得以喘息。金顺如可兼顾。即著懔遵叠次谕旨。会合张曜各军相机夹击。以靖甯境。丰绅等于诸军未到之时。如贼匪仍前肆扰。著即督率官兵营勇。将两城防守事宜。妥为布置。加意严防。不可稍涉大意。将此由五百里各谕令知之。　　

○调正红旗满洲副都统果勒敏为广州汉军副都统。　　

○予甘肃甯夏阵亡副将方大顺、参将李世瑗、都司李志九、祭葬世职加等。　　

○甲寅。上奉慈安皇太后慈禧皇太后幸漱芳斋。侍午膳。　　

○谕内阁、兵部等部奏、遵议接班迟延之大臣处分一摺。散秩大臣镶红旗满洲副都统侯刑部左侍郎恩龄、著革去散秩大臣。仍罚侯俸四年。并开镶红旗满洲副都统缺。其所兼之文职刑部左侍郎。著降二级调用。　　

○谕军机大臣等、岑毓英奏、官军叠破附省贼垒。并各路剿匪获胜情形一摺。省外李家地老鸦营等处贼垒。叠经岑毓英督军攻克。刘岳昭所派李家福等、亦已进攻大梵宫等处贼巢。现在兵力较厚。著岑毓英迅督各军。将江右馆一带踞贼。力图埽荡。南路得手。则西北两面。自可迎刃而解。其禄丰安甯易门昆阳等处贼匪。亦经各军分投攻击。捦斩颇多。剿办甚为得手。附省之贼。粮断援绝。势已穷蹙。该督抚等务当乘此声威。激励将士。奋勉图功。毋稍松劲。并著刘岳昭仍遵前旨。即带张松林等军驰赴省城。会同岑毓英妥筹布置。并力攻剿。以期迅埽逆氛。将此由五百里各谕令知之。　　

○云南巡抚岑毓英、密陈滇省军务。并请俟省围解后陛见。得旨、该抚惟当以大局为重。开诚布公。和衷共济。会同督臣提臣。将近城各贼垒。以次埽荡。迅奏肤公。毋得各存意见。所请俟省围解后来京陛见之处。著毋庸议。　　

○调镶蓝旗蒙古副都统庆至为正红旗满洲副都统。以理藩院右侍郎桂清兼镶蓝旗蒙古副都统。正白旗蒙古副都统吉和署正蓝旗汉军副都统。　　

○以通政使司副使成林为光禄寺卿。　　

○实授全祖凯云南腾越镇总兵官。　　

○予云南禄丰等处阵亡守备刘兴周等二十一员祭葬世职。




大清穆宗继天开运受中居正保大定功圣智诚孝信敏恭宽毅皇帝实录卷之二百六十五　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治八年。己巳。八月。乙卯。谕军机大臣等、李宗羲奏、官军追剿回逆获胜一摺。回逆于本月初二日。窜扰郡王旗之那把害庙地方。经提督蒋东才等督军迎击该逆闻风西窜。我军追杀百余里复出小队诱贼前后夹击。毙贼不少。该逆悉向西北败窜。讯据贼供。逆首白秃子现已阵毙初六日。蒋东才移扎哈拉寨。探得准噶尔旗境内亦有贼踪。著定安、桂成、饬令宋庆迅催蒋东才等乘胜越剿。务将准噶尔旗境内贼匪悉数歼除毋留余孽。至清托河保等处。与该旗境仅隔一河。并著定安、桂成、李宗羲、督饬在防官兵严密防范。不可稍有疏虞。将此由四百里各谕令知之。　　

○调礼部右侍郎志和为刑部左侍郎。理藩院右侍郎桂清为礼部右侍郎。以内阁学士广寿为理藩院右侍郎。　　

○调正红旗蒙古副都统载岱为镶红旗满洲副都统。以头等侍卫伊昌阿为正红旗蒙古副都统。　　

○丙辰。秋分。夕月于西郊。遣定郡王溥煦行礼。　　

○遣官祭黑龙潭昭灵沛泽龙王之神玉泉山惠济慈佑灵濩龙王之神昆明湖安佑普济沛泽广生龙王之神密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、英桂等奏、遵旨查明才不胜任之道员。请开缺送部引见一摺。福建兴泉永道曾宪德、遇事任性。不洽舆评。著即行开缺送部引见。　　

○以江南官军捦获山东幅匪。并摉捕徐州土匪出力。赏都司邵捷三等花翎。把总夏成功等蓝翎。知县李宝等加衔升叙有差。　　

○丁巳。谕军机大臣等、丁日昌奏、请将熟悉洋务之参将仍行留沪一摺。福建奏调参将王荣和、既据该抚奏称、在沪办理中外交涉事件经手未完著准其留沪差委。以资熟手。即由该抚知照文煜等。毋庸调赴闽省。将此谕令知之。　　

○又谕、总理各国事务衙门奏、民教仇杀案件。请旨饬催早结一摺。酉阳州团民杀毙教民教民杀毙团民一案。叠经该衙门咨催崇实等秉公迅结。惟据法国使臣罗淑亚等文称、所杀教民数内。有教士李国一名。系属该国之人。崇实等前次咨送册内。首开李国安姓名。是否即教士李国。及李国安是否洋人之处。均未声叙明晰。而该使臣等屡以教士被杀并不缉凶究办等语向该衙门争论。案关杀毙多命。按之中国律例。亦应查核人数。及早讯办。此时中外交涉事宜。甚关紧要。何得将此案任意拖延。该使臣欲往川自办之意。虽经该衙门理阻。而终日哓哓。究属不成事体李鸿章计已抵川。著即会同崇实。吴棠。严饬该地方官将杀死李教士一案查拏真正凶手按律审办。毋任漏网。并著将民教互杀人数秉公查讯。及早拟结。李国安是否即系李国。亦当确查声覆。不可稍涉含糊。其覃教士率匪杀毙平民多命之案。李鸿章等亦即悉心筹办。务期毋枉毋纵。以弭争端。将此由五百里各谕令知之。　　

○追予江苏各属阵亡殉难绅民沈金鳌等暨妇女一千七百三十二名口分别旌恤如例。　　

○戊午以神灵显应加湖南长沙县城隍神封号曰灵佑。　　
</div>
    <div class="pagination">
<a href="清实录同治朝实录_page369.html">上一页</a><span>...</span><a href="清实录同治朝实录_page365.html">365</a><a href="清实录同治朝实录_page366.html">366</a><a href="清实录同治朝实录_page367.html">367</a><a href="清实录同治朝实录_page368.html">368</a><a href="清实录同治朝实录_page369.html">369</a><span class="current-page">370</span><a href="清实录同治朝实录_page371.html">371</a><a href="清实录同治朝实录_page372.html">372</a><a href="清实录同治朝实录_page373.html">373</a><a href="清实录同治朝实录_page374.html">374</a><a href="清实录同治朝实录_page375.html">375</a><span>...</span><a href="清实录同治朝实录_page371.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
