<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 904 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 904 页/共 1860 页
  </h1>
  <div class="content">
   ○又谕、据杨廷璋。德福奏、查闽县民杨魁等、假捏伪宝敕书。承袭世职一案。先经呈投抚标效力。原任巡抚吴士功。收标食粮等语。吴士功、身为抚臣。敕书既经自验。何以懵然不省。抚署内又岂无档案可以查核。一任恶犯玩弄若北。其所司果何事耶。著传谕巴里坤办事大臣永宁等、面诘吴士功。令其据实登覆。一面具摺奏闻　　

○又谕、据杨廷璋、德福奏、拏获私造敕书伪宝一案。实为大干法纪。已令军机大臣。会同行在法司核拟矣。案内陈孝统一犯。与郭名思等、辗转说合。商同购买。是明知伪造情节。已属显然。何得任其狡赖。意存开脱。至杨魁、系买伪敕袭替之正犯。亦何以未经定罪。再供内有邹文等、先于乾隆九年。捏造劄付。卖与莆田蔡保海。至今伊家内。尚有现存劄付木板。并兵部堂司各假印。则该犯之惯行伪造。历时已久。各任督抚何人。竟漫无觉察至此。著传谕杨廷璋等。令其逐一查明参奏。至德福访查速办此案颇是。而通案何以不即拟定罪名。即云别案尚有质究未明之处。而此等奸恶之犯。一案既确。其罪自无可增加。著该督抚等、即行严审定案。不得稍存姑息。亦不得辗转耽延。致重犯得稽显戮　　

○又谕曰、郭一裕。由巡抚缘事革职。因非大罪。复加恩用为河南按察使。今赴行在召见。其年虽非衰老。而识见举动。渐就颓堕。著传谕胡宝瑔。令其留心察看。果能加意黾勉。尚可无误职守。则已。如其不克胜任。臬司所关綦重。非可稍事姑容。该抚即行据实具奏　　

○护福建巡抚德福奏、各省军流人犯。向解应遣省分之巡抚衙门。分别安置。嗣经条奏、照道里表。径解应遣府分安置。查福宁一府。人犯至二百余名。缘道里表所载。各府属人犯。应解福宁安置者较多。遂至日增月积。此等本非善类。聚处不宜。福宁僻处海陬。防范尤为不易。请嗣后仍解交巡抚衙门。通融安置。其已到配者。亦容查明均匀改发。从之　　

○以刑部右侍郎阿永阿。兼正红旗满洲副都统。正红旗蒙古副都统扎隆阿。兼镶蓝旗护军统领　　

○赈恤甘肃安定。平凉。静宁。庄浪。华亭。平番。灵州。西宁。大通。成县等、十州。县。乾隆二十六年。雹灾饥民。并予缓徵　　

○是日、驻跸魏家庄大营　　

○壬午。上遣侍卫五福、赴朱官屯、皇太后御舟问安　　

○上至泰安府、岱庙拈香　　

○巴里坤办事都统永宁等奏、自安西挈眷。赴巴里坤驻防官兵。一千五百名。现已到齐。查巴里坤差务需员。现到三营大小官二十员内。除拨往屯田。及本营差委外。余不敷用。请留旧驻都司、守备、各一员。千、把总、十员。听候差遣。其余官员兵丁。皆面为交代。令回原营。所留官员。照各城例。三年一换。此后或有自营拨回。或裁减差务之处。再行酌办。报闻　　

○以云南布政使顾济美。广西布政使永泰。对调　　

○以江苏按察使苏尔德。为湖南布政使。江苏粮储道胡文伯。为江苏按察使　　

○以故四川建昌道属瓦述更平长官司白马七立子格戎七立。袭职　　

○铸给乌噜木齐同知。乌噜木齐通判关防。昌吉巡检司。罗克伦巡检司印。从陕甘总督杨应琚请也　　

○豁免山东齐河、济南、济阳、禹城、临邑、长清、德州、德州卫、平原、东平、东平所、东阿、惠民、阳信、海丰、乐陵、商河、沾化、金乡、鱼台、济宁、嘉祥、汶文、阳谷、寿张、济宁卫、菏泽、单县、城武、曹县、定陶、钜野、濮州、范县、聊城、冠县、临清、邱县、馆陶、恩县、夏津、武城、东昌卫、临清卫等、四十四州、县、卫、所、乾隆二十六年。水灾额赋　　

○是日、驻跸泰安府城西大营。翼日如之　　

○癸未。谕军机大臣等、阿桂等奏称、由哈萨克布噜特来投之厄鲁特等、安插伊犁。此内携有牲只。可以自给者。居其大半。其余多属贫乏等语。来投之厄鲁特等、求安生业。居住伊犁。于耕牧之事。颇知奋勉。但甫经安插。一切俱须料理。应酌量稍为资给。俟地亩成熟。牲令孳息。始可接济。著加恩将生计稍可者。各赏银一两。贫乏者。大口赏布二疋。小口布一疋。仍赏银一两。其各处收集之厄鲁特等、亦著一体给赏。各头目等、酌赏缎疋。此次系朕特恩。著阿桂等、明白晓示。令嗣后益加鼓励。以裕生计　　

○军机大臣等议覆、陕甘总督杨应琚奏称、请将南北两路。换班彻回索伦察哈尔兵。照前赴新疆换防官兵之例。皆走边外。较为省便。应如所请。其自南路回京之满洲官兵。该督请由乌噜木齐行走。如有疲乏马匹。即于该处酌换之处。查乌噜木齐马匹。业经奏准。令换防之索伦察哈尔兵。到彼拨换。此外尚有马若干。是否足敷更换。应令妥为经理。从之　　

○甲申。谕曰、德保。顾汝修。奉使安南。顾汝修。于已离该国。辄自致书诘责。见小乖谬。德保虽称曾经劝阻不从。然伊既为正使。所司何事。且并不据实参奏。今复命行在。德保身系满洲翰林。又何至迟到在顾汝修之后。虽据称先至灵岩写摺。而朕至灵岩。伊并未跪接。至晚始交奏摺。其巧辩无能。更不待言。顾汝修已经革职。德保著交部严察议奏。寻议。德保照徇庇例。降三级调用。不准抵销。从之　　

○以国子监祭酒全魁。为内阁学士。兼礼部侍郎。太仆寺少卿觉罗志信。为太常寺卿。　　

○举行乾隆二十七年分京察。罢软官三员。年老官四员。有疾官五员。才力不及官七员。分别处分如例　　

○是日、驻跸灵岩寺行宫　　

○乙酉。谕、安南世守藩封。夙昭恭顺。朕心素所嘉予。乃者国王黎维＜礻耑＞新嗣。特遣使臣德保。顾汝修。持节往封。自受册以迄礼成。该国王深知感戴中朝恩礼。敬谨有加。乃副使顾汝修于起程之后。自行移书诘责。且不与正使联衔合劄。朕以其见小乖谬。罔知体要。已有旨交部处分。至该国王于使臣莅境时。先请商五拜之仪。必待使臣驳定。始克如礼。未免狃于鄙俗。实为弗当。但念该国王。一经使臣指示即遵定制。亦可从宽弗论矣。该部可传谕该国王。俾知永遵三跪九叩之仪。毋再陨越。至其送使臣之物。亦止应用该国土产。如食品布币之类。已足将敬。所有例备程仪银两。究属非体。嗣后永行停止。此次。虽在未禁以前。亦应发还。俟该国王谢恩使回之便。令其携往。礼部详悉行文该国王知之　　

○又谕、两淮纲商。旧习相沿。一切交接应酬甚多。公然馈遗。而往来之人。颇有因此渔利者。盐政。运使。竟习以为常而不之禁。不肖之人。且有吹嘘授意者。于政体风俗。大有关系上年尹继善、高恒。来京。令军机大臣。会同定议。所有前此交往私用。止听该商各就亲戚朋友情谊酬应。原所不禁。不得派出公项名色动支。现经该盐政奏明。虽照议定章程办理。第恐日久奉行不实。或仍有授意众商。以为往来官员资助者。则是累商力而徇私情。当惟于该盐政。运使。是问　　

○是日、驻跸潘村大营　　

○丙戌。谕军机大臣等、据行在步军统领衙门奏、于泰安拏获随营偷窃匪犯张三。讯供前经犯案。遣解至凤阳府所属顾镇地方。因解役只剩两名。遂与同解窃犯张秃子。砸锁脱逃等语。解送遣犯。自应慎重佥差。沿途尽心防范。乃张三等遣犯五名。止有二役押解。以致积猾乘机免脱。玩忽疎纵。莫甚于此。地方官所司何事。江省州县积习。于此等递解要件。竟视同具文。较他省为尤甚。不可不力行整饬。著传谕尹继善、托庸。查明张三等各犯。接解脱逃之各州县。及专辖之凤阳府知府。一并具摺严参。不得少为姑息　　

○是日、驻跸陈家庄大营　　

○丁亥。谕曰、托庸奏、凤阳水利同知梅长遇等、承挑睢河工程。河身淤浅。多未挑挖。虚费玩工。请旨革审等语。河员积习。惟以草率工程。冒开帑项为事。为上司者。不能实力查办。何以使锢疾得瘳。托庸据实参奏。甚属可嘉。所有同知梅长遇。及协办委员州同州判等、俱著革职。交与该抚。会同尹继善。高晋、审明后。除伊等现在承办工程。不准开销外。仍令戴罪留工。所有明年工段。著落加紧挑浚。以惩积玩。李永标、亦著查明参奏　　

○谕军机大臣等、乌什城。与布噜特接壤。安集延人等、时来贸易。事务颇多。著派副都统素诚、前往乌什。更换永庆。素诚系新经任事之员。恐一人不能独办。现在库车事简。有鄂宝已足办理。著图勒炳阿、前往乌什。同素诚办事　　

○又谕曰、永贵等奏称、阿克苏阿奇木伯克色提巴勒氐。因伊旧居乌什。祖父坟墓在彼。请将从前房产之入官者。稍为拨给。遣三四户人前往守视。所给官项。由阿克苏抵交等语。色提巴勒氐。前在军营。颇属奋勉。已加恩授为散秩大臣。阿奇木伯克。奉职亦属尽心。今以先垄之故。请派数户前往守视。自宜允行。所有给与田产。著加恩赏赐。不必由阿克苏抵交。著传谕永贵等、遵照办理。并晓示色提巴勒氐知之　　

○又谕曰、马乾宜奏谢调补河北镇总兵一。摺。内有假期已满。随自灵州起程。赴楚姚本任。途次西安。接读调补恩旨。顺赴河北新任之语。前马乾宜。以伊母年老。恳请改补近省。因降旨将伊调补河北。伊自知奏恳在先。岂有不听候谕旨。假满仍赴楚姚原任之理。明系在途观望。为此饰词取巧。不脱绿营卑琐恶习。马乾宜。著传旨严行申饬　　

○又谕曰、托庸奏、查看毛城铺引河之唐家湾。高低地势。恐将来一开草坝。水性直注洪睢。请添建滚水石坝。并接筑子堰等因一摺。著即钞寄尹继善、高晋、令其确核情形。会同详悉妥议具奏。寻奏唐家湾。系近河滩地。涨坍无定。草坝可随时镶修。断难建立石坝。相机启闭。亦不致有直注洪睢之虑。至请倒勾河以东。接筑子堰。查倒勾河以东。向留空地百余丈。以洩漫滩之水。入唐家湾引河。若筑子堰。则漫水无归。必致淹浸民田。托庸所奏、均毋庸议。得旨、朕早料汝等议驳也。　　

○是日、驻跸李刘庄大营　　

○戊子。皇太后登陆。至德州行宫驻跸　　

○上诣皇太后行宫问安　　

○定西陲文武员弁赴任凭限。吏部等部议覆、兵科给事中范宏宾条奏、安西口外新升文武员弁。请酌定赴任凭限。查例载自京至肃州。凭限八十五日。巴里坤。哈密等处。均在肃州迤西。离肃六百余里及三千余里不等。应照程途远近。分别加增臣等酌定自京至安西、给限一百日。哈密、一百十五日。巴里坤、一百二十日。乌噜木齐、一百四十日。至在外推升。由原任地方领凭赴任者。按照里数填给。从之　　

○是日、驻跸德州行宫　　

○己丑。上恭送皇太后登舟。由水程还京　　

○江西巡抚常钧疏称、奉新、萍乡、莲花、万安、永新、玉山、广丰、铅山、兴安、南康等、十厅、县、乾隆二十五年分。开垦荒地三顷五十六亩有奇　　

○旌表守正捐躯之安徽太和县民康有伦女康氏。山东长清县民韩某女韩氏　　

○是日、驻跸新庄大营　　

○庚寅。上遣额驸福隆安。赴秦家庄。皇太后御舟问安　　

○谕曰、顾汝修。奉使册封安南。回途辄自单衔移书。诘责该国王。见小乖谬已极。阅其书藳。见可鄙可笑之处。不一而足。如开章临别赠言一语。以寻常友朋之谊。例朝使与外藩。已全不识立言之体。其他更何足指摘。第以顾汝修猥琐之见。或自许为不辱君命。欲将此藳夸耀入集。则不可付之弗问也。安南蕞尔边藩。世奉朝贡。今以嗣封请使。其恭顺自不待言而见。即因其接诏之初。咨商仪节。以该国敬天五拜为请。正使德保。与顾汝修移文斥之。该国王即恪遵三跪九叩。可谓成礼蒇事矣。至以该国筑馆旷野。多陈兵卫。以为蔽人之明。塞人之聪。近于暧昧。此成何语。下国方以备物备仪。崇奉节使。乃谓之任术自小。如欲加害者然。无论该国接待使臣。原无别术之可施。即果欲加害。试问伊等二人。自揣轻轺褒博之人。势比缚鸡何异。且安南如害伊二人。欲何为乎。至蕞尔外国。本无可采访之处。伊二人又何有聪明之可塞可蔽乎。甚至见其衢设三象。旗彩盈路。几致丧胆惊疑。是又怯懦小夫所不应出此者。朕以使臣不达事理若此。未免贻嗤僻远。是以交部议处示儆。不知者。或谬颂朕恐启边衅。则大不然。朝廷中外一家。西陲数万里。新疆式扩。悉主悉臣。其强弱大小。较之安南为何如。且以顾汝修移檄诋诃。曾不顾虑之区。而朕转斤斤恐其生事哉。故凡不辱君命见几而作之语。皆奭所论于汝修。可鄙可笑。此为者。特以其支离悠谬。迥出人情之外。因各于本条缕悉指示。顾汝修如将此付梓。可备录此谕。及朱批。一并刊刻。俾寓目者皆知别白。倘敢私自单行。异日发觉。朕必重治其罪。用昭欺世盗名之戒。批藳并发　　

○谕军机大臣等、杨廷璋等奏、诏安县有讹造谣言。居民惊窜之事。该县马禾。并未立时查拏禀办一摺。奸匪捏造谣言。扰惑人心。最为地方风俗之害。况海滨民情。素多刁悍。所关尤非浅鲜。此案一经发觉。即应严查速缉。务将首先倡言之人究出。尽法重惩。即定拟过当。其所保全者不少。毋得稍存姑息之见。至该县不即具禀。固罪无可辞。而该管道府。见闻实为亲切。遇此等案件。当一面禀知。一面实力根究。方克副亲临之职。杨景素。任该省道员日久。蒋允瀄。亦由县令特振之人。伊等平日尚称能事。何竟愤愦若此。况德福既由漳州司狱赴省。询知此事。则为时已非一日。伊等通禀。必非急难遽达。乃俟该督等饬委之后。始行草率具覆。希图消弭讳饰。全不问事理轻重。而该督等、亦岂得以参处一县令了事乎。著将杨景素。蒋允瀄一并严行查参。仍务获案犯。勿任迁延漏网。其司狱俞燝、尚能留心地方事务。并著给咨送部引见。将此传谕该督知之　　

○大学士刘统勋、直隶总督方观承。山东巡抚阿尔泰会奏、直隶景州。连年被水。臣等遵旨会勘。因本处无地宣洩。上游德州运河。一遇大汛泛涨。遂至波及。查恩县四女祠。坝座形势。分水减溜。最为得力。惟坝门窄狭。请宽展四五丈。即见通畅。再山东运河。临清迤北。惟藉四女祠。及哨马营两处宣洩。必宜疏通。以防盛涨。两坝支河。均会老黄河入海。绵长三百里。经山东、直隶、十数州县。向无专员管理。愚民各顾其私。遇淤滩即希种植。一阻碍即致漫溢。请将德州州判。移驻两支河交汇之边陵镇。俾不时巡查。有应修估之处。即移会河道坐落之州县。公同办理。但州判官微。河道关系两省。恐呼应不灵。查山东粮道。驻劄德州。稽查甚便。请将一切疏筑事宜。责成该道董理。从之　　

○是日、驻跸红杏园行宫　　

○辛卯。谕、朕巡省江浙。畿辅所过地方。应徵赋额。前已特颁恩旨。分别蠲免。但念各属。尚有节年民欠未完之项。因灾分年缓带钱粮。尚应按数徵收。兹回銮沿途体察民依。宜敷惠泽。著再加恩。将乾隆十二年至二十五年。大兴。静海。龙门。宣化。怀安。万全。西宁。怀来蔚州。四旗等、十州、县、厅、未完地粮银、七千一百余两。改折银。六千六百余两。屯粮。一万六千余石。概予豁免。其自十九年至二十五年。各属因灾缓带地粮银。八万六千七百余两。改折银。九千一百余两。屯粮。六万三千余石。并著加恩于本年起限。再分作三年带徵。俾民力益舒。得资耕作。用称爱养黎元至意。该部遵谕速行　　

○吏部议奏、安徽石埭县知县史萼。前由邠州学正保举知县。兹以贪婪革职。其从前滥行保举之陕甘总督杨应琚。前任学政现任兵部侍郎张映辰、照例降一级调用。陕西布政使方世俊、按察使杨缵绪。均照例降二级调用。杨缵绪已休致。应降去顶带二级。得旨、杨应琚。著降二级。从宽留任。张映辰。自为侍郎。碌碌无能。著降一级调用。方世俊。著降四级。从宽留任。杨缵绪、著降去顶带二级　　

○以国子监司业吉泰、为太仆寺卿　　

○铸给停前镇巡检司带管驿务。小里潭巡检司兼理水利。印二。从湖北巡抚汤聘请也
  </div>
  <div class="pagination">
   <a href="清实录乾隆朝实录_page903.html">
    上一页
   </a>
   <span>
    ...
   </span>
   <a href="清实录乾隆朝实录_page899.html">
    899
   </a>
   <a href="清实录乾隆朝实录_page900.html">
    900
   </a>
   <a href="清实录乾隆朝实录_page901.html">
    901
   </a>
   <a href="清实录乾隆朝实录_page902.html">
    902
   </a>
   <a href="清实录乾隆朝实录_page903.html">
    903
   </a>
   <span class="current-page">
    904
   </span>
   <a href="清实录乾隆朝实录_page905.html">
    905
   </a>
   <a href="清实录乾隆朝实录_page906.html">
    906
   </a>
   <a href="清实录乾隆朝实录_page907.html">
    907
   </a>
   <a href="清实录乾隆朝实录_page908.html">
    908
   </a>
   <a href="清实录乾隆朝实录_page909.html">
    909
   </a>
   <span>
    ...
   </span>
   <a href="清实录乾隆朝实录_page905.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
