<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 302 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 302 页/共 1316 页</h1>
    <div class="content">
大清德宗同天崇运大中至正经文纬武仁孝睿智端俭宽勤景皇帝实录卷之一百七十　　

光绪九年。癸未。九月。戊寅朔。上诣长春宫问慈禧端佑康颐昭豫庄诚皇太后安。至丁未皆如之。起居注　　

○出使俄英法国大臣曾纪泽奏、出洋期满人员。请予奖励。得旨、刘麒祥等均著照所请奖励。马格里所请奖励。著该衙门议奏。摺包　　

○以詹事府少詹事钱桂森为詹事。朱签　　

○己卯。额驸公景寿因病赏假。以科尔沁亲王伯彦讷谟祜署掌卫事大臣。正红旗汉军都统恩承署正黄旗满洲都统。明发　　

○庚辰。谕军机大臣等、有人奏、京东水患甚大。请饬急筹赈抚一摺。承德永平两府。被水成灾。前据恩福、谦德先后具奏。当谕令李鸿章妥筹抚恤。即著该署督将办理情形。详细具奏。另片奏、深泽县六七月闲。村庄被淹。该县知县。至八月初旬。尚未下乡勘验。又献县地方。堤上伏尸甚多。闻系清河道恐人民穵堤洩水。派来护堤炮船所致。邯郸县知县陆清泰。勒索规费。任意科派。各乡被水成灾。概不勘验。朔望行香。并不亲到。庆贺大典。擅行改期各等语。所奏各节。是否属实。著李鸿章确切查明。据实具奏。毋稍徇隐。将此谕令知之。寻奏、遵查献县村民。盗决堤岸。并敢放枪拒敌。以致格斗伤毙者十一人。并无伏尸甚多之事。亦非地方印委办理不善。又深泽县知县王桐吉。防汛勘灾。尚无玩视。应请毋庸置议。邯郸县知县陆清泰。尚无任性妄为之事。惟精力稍疲。应撤任察看。报闻。　　

○以久病未痊。准镇国公载灿开去守护大臣差使。并停俸。现月　　

○辛巳。谕军机大臣等、倪文蔚奏法越议和一摺。七月内即闻法人攻占顺化炮台。越王为所逼胁。立新约十三条。将该国所有政权。尽归掌握。所顾忌者惟黑旗一军。必欲设法除之。法使脱利古在津。与李鸿章面议。意在划界撤兵。共剿土匪。及蛮耗地方通商。无非肆意要求。已饬李鸿章曾纪泽等、坚持定见。概毋允许。仍著倪文蔚、徐延旭、督饬防营。严密布置。所有粮饷军火。务当力筹接济。并著唐景崧设法激励。不可因彼国议和。稍形退沮。日来电报。有黑旗进攻河内颇为得手之说。是否确实。著随时探明。迅速具奏。云南防军军火器械。是否足用。著岑毓英、唐炯、添拨劲旅。严申儆备。以壮声援。毋致贻误事机。将此由六百里密谕岑毓英、倪文蔚、唐炯、并传谕徐延旭知之。洋务

档

　　

○四川总督丁宝桢奏、麻书孔撒各土司称兵构衅。遴派知府庆善前往弹压。得旨、该土司等称兵构衅。亟应开导解散。即饬令知府庆善。相机妥办。务令及时撤兵。并查明起衅缘由。持平断结。摺包　　

○两江总督左宗棠奏、江南被灾各属。先行拨款抚恤。得旨、各属被灾情形。深堪悯恻。即著左宗棠等、饬令各该地方官迅速勘报。妥筹抚恤。毋任灾黎失所。摺包　　

○以贝勒奕絪署镶黄旗蒙古都统。起居注　　

○旌表孝妇河南祥符县韩阎氏。　　

○癸未。谕内阁、崇绮等奏、查勘昭陵城墙等处应修各工。请择吉兴修一摺。著钦天监于本年九月内选择吉期。先行知照。即著盛京将军会同工部侍郎。届期敬谨兴修。现月　　

○又谕、御史章耀廷奏、请严剔汉教习顶替积弊等语。教习有课士之责。岂容儌幸滥充。嗣后凡遇传补之时。著礼部饬令该员填写亲供。核对笔迹。如前后歧异。即著扣除究办。现月　　

○又谕、给事中李肇锡奏、请将殿试弥封受卷处所。略为变通。以杜弊端等语。著礼部议奏。寻议、受卷弥封处所。仍照例设于中左门外。各贡士逾限交卷者。附入三甲末。并罚停朝考三科。派出之监试御史。在受卷弥封处认真监视。如有查阅试卷辄行检付者。据实□□□尔

□处。该御史扶同徇隐。一并议处。从之。会典现月　　

○谕军机大臣等、御史章耀廷奏、海塘工程紧要。宜乘冬令一律修筑一摺。据称浙江海塘工程。海盐地滨大海。为患最亟。旧工本极坚固。近来塘身虽闲段被损。巨石完善尚多。亟宜一律修竣。海甯塘身。三面受敌。必须塘根深固。则塘身始稳。□山戊不□修之费。均应涓滴归公。无如承修者视为利薮。上下蒙蔽。请饬核实估计。及时修筑。并将□山戊不□修经费。酌中定额等语。海塘工程。关系地方利害。极为紧要。著刘秉璋督饬办工各员。认真修筑。如有偷减工料情弊。立即从严□□□尔□办。其□山戊不□修经费。并著查照向章。酌量核定。以重帑项而顾要工。将此谕令知之。　　

○驻藏办事大臣色楞额等奏、济咙边界巴勒布商民。被劫失物。拣派汉番委员驻往断结。得旨、著即督饬派委各员。妥筹商办。迅速了结。以靖边圉。摺包　　

○以记名总兵夏毓秀为四川松潘镇总兵官。现月　　

○甲申。谕军机大臣等、金顺、升泰奏、妥筹索伦营驻防处所。暨兴修拱宸城等项工程。金顺奏、请将暂驻塔尔巴哈台之索伦营官兵。分别留防调回各摺片。伊犁拱宸城。为西北门户。与瞻德城相为掎角。地方紧要。据金顺等奏、拟请将索伦营官兵移扎拱宸城。酌给地亩屯种。并将拱宸城旧设绿营官兵。移扎瞻德城。俾资防守等语。即著照所请行。所有拱宸城城池等项工程。著金顺等督饬委员。妥为修筑。核实办理。毋稍虚糜。现在帑项支绌。其余各项工程。著遵照本年八月十一日谕旨。凡非刻不可缓之工。一概暂停办理。至索伦营官兵。前据锡纶奏、请留驻塔城以固边防。当经允如所请。兹据金顺奏称、拟将此项官兵。以一百三十一员名留驻塔城。作为换防官兵。其余全行撤回伊犁等语。著金顺、升泰、锡纶、会商。将索伦营官兵酌留若干名。驻防塔城。其余官兵。即调回伊犁。以复旧制。将此由四百里各谕令知之。现月　　

○又谕、岑毓英奏、据报越南刘团获胜。及移营退守情形一摺。所陈刘永福获胜等情。与倪文蔚等前奏相同。滇军驻扎越境。为中外所共知。以剿办土匪为名。令彼族有所顾忌。杜其狡谋。据奏将各防营旗帜号衣收回。勇丁交刘永福管带。听其调度。是滇省竟无兵驻防矣。办理殊属非是。现在法人迫胁越南。议立新约。北圻防务。尤形吃紧。著岑毓英、唐炯、督饬防军。严密扼守。妥筹布置。并懔遵前旨。添调劲旅。俾壮声援。不得稍涉疏懈。将此由五百里密谕知之。洋务　　

○旌表矢志守贞江苏江阴县民女陈兰姑。摺包　　

○乙酉。谕内阁、潘霨奏、查明庸劣不职各员一摺。江西前署余干县事候补知县李嘉瑞。性情狡猾。听断糊涂。万年县石头司巡检胡镇。行止不端。声名狼藉。长甯县新坪司巡检刘一钟。纵差索扰。不守官箴。均著即行革职。前署上犹县事候补通判恒斌。年老昏庸。难期振作。著即勒令休致。德兴县知县戴良葵。恇怯无能。难膺民社。惟文理尚优。著以教职铨选。泸溪县知县杜绍斌。才具平庸。难期振作。著以府经历县丞降补。　　

○广州将军长善等奏、改水师为步军。以裨防务。下部知之。摺包　　

○以帮抗丁漕。革江西在籍知县杨观成、等职。摺包　　

○丙戌。谕内阁、给事中郑溥元奏、宗室妇人控案。非有抱告。概不收呈。咨部后傥原告不到。速为销案。以免拖累。请饬核议章程。并补入则例等语。著该衙门议奏。现月　　

○又谕、御史谢谦亨奏、京官私行回籍。请旨严禁等语。在京各衙门所属官员。均有职守。若如所奏。近来内阁部院等官。往往未经告假。私行回籍。殊属不成事体。著各衙门堂官。随时稽查。如有此等情弊。即行照例□□□尔□办。傥徇隐不举。别经发觉。将该堂官一并议处。以肃官常。现月　　

○谕军机大臣等、内阁学士周德润奏、湖北自操防营滋事后。刁风日长。兵蹇将骄。武汉五方杂处。拜会结盟。无县不有。襄樊一带。刁匪出没。加以水灾突至。闻饥民聚集省垣。游勇会匪。溷迹抢掠。其尤著者。有蕲水县劫夺富户一案。当此良莠杂沓。隐伏乱源。弭乱之方。用人为急。请饬思患豫防等语。整肃营规。查办会匪。抚恤灾黎。均系地方大吏专责。著卞宝第、彭祖贤、将留防各营。及绿营兵制。认真整顿。遴选统领。严申纪律。各处会匪。随时分别摉捕。以遏乱萌。至被水灾民。筹办赈抚。尤应实惠均沾。不准官吏稍有侵蚀。并严查奸匪溷迹。如有藉端抢劫者。即行从严惩办。以副朝廷除暴安良之至意。将此各谕令知之。现月　　

○又谕、倪文蔚奏、法越所订和约二十七款。政权利权。统归于法。越事已不可问。法使脱利古在津。与李鸿章面议。肆意要求。未经允许。该使抵京。在总理各国事务衙门。并不提及来意。闻其现欲回国。另有使臣前来之说。种种诡谲情形。殊为叵测。以目前事势而论。越约已定。诸事已受其挟制。独刘永福一军。捍卫北圻。究为彼所顾忌。傥能统率义兵。出奇制胜。恢复河内要区。于大局尚可补救。该营前因遇水退扎。近日曾否进兵。著倪文蔚、徐延旭、随时探明具奏。并仍督饬关外防军。联络声势。严密扼守。不可稍涉松劲。本日已有旨、倪文蔚调补广东巡抚。徐延旭补授广西巡抚。张梦元补授广西布政使。现在边事日棘。徐延旭著即迅速出关。相机调度。用副委任。徐延旭既须出关。后路粮饷军火。及省城一切事宜。均关紧要。张梦元著即赴新任。所有船政事宜。著会商何璟、张兆栋。派员暂行代理。倪文蔚著俟张梦元到任后。再赴新任。均毋庸来京请训。将此由六百里密谕倪文蔚、徐延旭。并传谕张梦元知之。洋务　　

○广东巡抚裕宽。因病解职。调广西巡抚倪文蔚为广东巡抚。现月　　

○以广西布政使徐延旭为巡抚。督办福建船政事宜张梦元为广西布政使。翰林院侍读学士何如璋督办福建船政事宜。现月　　

○丁亥。广西布政使徐延旭奏、刘团击败法军。现拟进兵规复河内。得旨、昨倪文蔚奏报。据越南王咨到该国为法人逼立和约二十七款。若果如此。越南何以图存。刘永福屡次获胜。谅不因此稍有疑沮。现在进规河内。如能克期攻拔。以固北圻门户。使法人终难逞志。则越事尚可挽回。昨已有旨。将该藩司补授广西巡抚。并谕令迅速出关。该抚惟当亲督防军。妥筹调度。以副委任。并将前敌军情。随时据实具奏。随手　　

○戊子。以亏短银两。革山东已故福山县知县曾谊职。并籍产备抵。现月　　

○己丑。谕内阁、御史黄兆柽奏、已革河南候补道启续前经御史余上华、邵积诚、先后□□□尔□劾。该革员前任户部司员时。遇事讲求。任劳任怨。请饬将该革员在部所办各事。及被□□□尔□各款。一并确查。户部员外郎恩泰。嗜好多端。不知自爱。请饬查□□□尔□各等语。著户部堂官。分别查明。据实具奏。现月　　

○谕军机大臣等、广西云南边防紧要。需饷孔急。著户部迅速筹拨有著之款四五十万两。分济该两省应用。现月　　

○山东巡抚陈士杰奏、请派大员督办河工。得旨、仍著陈士杰懔遵前旨。督饬各员。认真办理。以专责成。毋庸另派大员。前往督办。河工关系紧要。该抚务当随时体察情形。悉心妥议。核实经理。用副委任。随手　　

○闽浙总督何璟奏、请饬福建提督唐定奎。迅赴本任。得旨、江南地方紧要。唐定奎现在该省统带防军。骤难更易生手。仍著暂缓赴任。摺

包　　

○以记名总兵曹志忠为福建福甯镇总兵官。现月　　

○庚寅。以工部右侍郎张家骧为武会试正考官。内阁学士周德润为副考官。派刑部左侍郎薛允升知武举。起居注　　

○辛卯。谕军机大臣等、刘锦棠奏、请调举人差委等语。举人瑞洵、著正黄旗满洲都统饬令前往刘锦棠军营。听候差遣。现月　　

○以札萨克贝子察克都尔札布为杜尔伯特左翼正盟长。札萨克贝勒德勒格尔瓦齐尔为副盟长。明发　　

○勾到奉天等省情实罪犯。停决奉天斩犯一人。绞犯一人。福建斩犯二人。广东斩犯三人。广西斩犯一人。陕西绞犯一人。余五十人予勾。　　

○壬辰。谕军机大臣等、法人胁越议约。尽攘该国权利。果如所议。越南无以图存。大局所关甚重。法使脱利古来京。在总理各国事务衙门。并未提及此事。意殊叵测。刘永福一军。屡获胜仗。当不因彼国议和。稍形退沮。现在进规河内。如能克期攻克。以固北圻门户。办理自易得手。前有旨谕倪文蔚等、令唐景崧设法激励。著该抚等密速妥筹。徐延旭著懔遵前旨。星速出关。相机调度。所有滇粤防军。岑毓英、倪文蔚、徐延旭、唐炯、务当督饬将领。严密布置。俾壮声援。勿稍松劲。粮饷军火。必须力筹接济。朝廷惟恐该两省饷需不继。致失事机。谕令户部筹拨有著之款。兹据该部奏称、截拨湖北应解京饷银十五万两。解广西应用。四川应解京饷银九万两。湖南应解京饷银六万两。解云南应用。此外另由江西拨银五万两。湖北拨银五万两。解交广西。四川拨银四万两。湖南拨银六万两。解交云南等语。已谕令各该督抚分别迅速拨解。本年京饷。屡有截留。部库益形支绌。兹因边情紧要。特予添拨。该督抚等务当深体时艰。极力筹办。俾越事及早挽回。以维大局。将此由六百里各密谕知之。洋务　　

○又谕、前特谕户部。筹拨广西云南边防饷需。兹据部奏。拟拨湖北应解本年地丁京饷银九万两。厘金京饷银三万两。盐厘京饷银三万两。划解广西应用。并拨四川应解本年津贴京饷银三万两。盐厘京饷银六万两。湖南应解本年地丁京饷银六万两。划解云南应用。另由江西筹拨银五万两。湖北筹拨银五万两。解交广西。四川筹拨银四万两。湖南筹拨银六万两。解交云南。令各该省无论何款。先行拨解等语。广西云南防军。驻扎关外。现在边情紧要。需饷孔急。著各该督抚按照该部指拨银数。迅速设法筹解。此系特拨之款。该督抚务当顾全大局。先其所急。毋稍延缓。以济要需。将此由五百里各谕令知之。现月　　

○又谕、御史文海奏、粮价日昂。请设局平粜一摺。据称近畿一带。雨水过多。收成歉薄。刻下粮价已长至三分之一。闻奉天收获甚丰。请饬李鸿章委员前赴奉省采买杂粮。运至通州。由顺天府派员接运来京平粜等语。著李鸿章酌度办理。将此各谕令知之。现月　　

○又谕、顺天府府尹周家楣奏、顺天等省赈需。亟须广筹款项。请饬左宗棠令四岸旧票各商。一律按票每引捐银十两。以其半归顺天直隶。以其半归江苏山东。为赈抚之需等语。即著左宗棠酌度情形。妥筹具奏。已革道员王诗正。系勒令回籍之员。本年六月闲。复谕左宗棠饬令迅速回里。兹闻该员仍在两江。著左宗棠查明。饬令该革员迅速回籍。不准逗遛。至借用洋款。耗息甚多。于国计大有关系。嗣后无论何项需用。概不得借用洋款。以重帑项。将此谕令知之。现月　　

○又谕、御史赵增荣奏、江西南昌吉安临江瑞州广信饶州等府属。自六月至八月。未得甘霖。稻苗尽槁。秋成绝望。灾民赴州县具呈。地方官置之不理。日事催科。民不聊生。请饬派员履勘赈济等语。著潘霨遴委妥员。确切查明。分别灾区轻重。妥筹赈抚。毋使一夫失所。并将应行蠲缓钱粮之处。奏明办理。将此谕令知之。现月　　
</div>
    <div class="pagination">
<a href="清实录光绪朝实录_page301.html">上一页</a><span>...</span><a href="清实录光绪朝实录_page297.html">297</a><a href="清实录光绪朝实录_page298.html">298</a><a href="清实录光绪朝实录_page299.html">299</a><a href="清实录光绪朝实录_page300.html">300</a><a href="清实录光绪朝实录_page301.html">301</a><span class="current-page">302</span><a href="清实录光绪朝实录_page303.html">303</a><a href="清实录光绪朝实录_page304.html">304</a><a href="清实录光绪朝实录_page305.html">305</a><a href="清实录光绪朝实录_page306.html">306</a><a href="清实录光绪朝实录_page307.html">307</a><span>...</span><a href="清实录光绪朝实录_page303.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
