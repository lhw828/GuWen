<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 76 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 76 页/共 502 页</h1>
    <div class="content">
○丙午。上诣慕陵。未至碑亭。即降舆恸哭。步至隆恩殿、宣宗成皇帝梓宫前、行朝奠礼。自是日至庚戌皆如之。　　

○诣昌西陵。阅视工程。并阅视慕陵后山。　　

○谕内阁、讷尔经额奏、拏获形迹可疑人犯、请旨审办等语。回民杨逢年、于夜间在秋澜行宫前空地坐歇。被官兵盘获。著交行在刑部审明办理。蓝翎侍卫何瀛、著听候传质。其看守园镫。疏于防范之官兵。著俟定案时、查明核办。寻刑部奏、讯明杨逢年、因与何瀛认识。乘夜往觅借钱。擅入镫城。按律拟杖六十。徒一年。从之。　　

○命庄亲王奕仁、在御前行走。　　

○赏已革刑部左侍郎宝清、三等侍卫。为驻藏帮办大臣。　　

○豁免湖广荆州、荆左、荆右、沔阳、岳州、五卫。并湖南华容、临湘、益阳、澧、巴陵、湘阴、六州县、道光二十九年以前积欠钱漕。并各项银米。　　

○丁未。孝昭仁皇后忌辰。遣官祭景陵。　　

○戊申。上至梁格庄行宫停跸。阅视魏家沟山势。　　

○己酉。以宣宗成皇帝梓宫奉安山陵。前期三日。遣官告祭天地太庙社稷。　　

○谕内阁、赛尚阿奏、进攻永安逆匪、屡获胜仗一摺。并片奏、南太一带贼匪肃清等语。二月初七初十十三等日。我兵南北两路进攻贼巢。毙匪甚多。惟因连旬暴雨。未即大举深入。该大臣仍当激励将士。相机进剿。殄此丑类。无稍疏纵。至新铺贼巢。经兵勇攻破。首匪颜三、临阵斩获。其甯明州、及龙州一带巨匪黄东太、翟二、并伪军师陈树礼、均各就捦。南太一带业已肃清。广西藩司劳崇光、自赴南太以来。与东西两省文武会督剿贼。调度有方。将匪党悉数埽除。洵堪嘉尚。劳崇光著赏给头品顶带。以示奖励。所有出力之文武员弁兵勇人等、著该大臣查明保奏。候朕施恩。该省现有波山艇匪。在梧州一带滋扰。即著劳崇光、乘胜带兵驰赴该处。督率地方文武、迅速翦除。勿令句结延蔓。仍严防永安贼匪逃窜之路。与大军声势联络。定当即日奏功也。　　

○谕军机大臣等、赛尚阿奏、连日进攻、并雨水过多情形。又据赛尚阿、邹鸣鹤奏、追捕波山贼船各一摺。永安城外南北两路。经乌兰泰、向荣、连日进攻。虽屡有斩捦。皆因雨水过多。攻具难施。以致未能攻入。朕心实深焦灼。逆匪困守孤城。势已穷蹙。我兵攻具。现既陆续齐备。即当密饬带兵大员。相机攻剿。破其炮台。与莫村水窦掎角之势。断其盐米火药接济之路。并分派将弁、各路埋伏接应。俾贼首尾不能兼顾。庶可一鼓殄灭。据称日日攻扰。使贼不能窜逸。固宜如此办理。惟我兵枪炮徒费铅药。而铅子转为贼所取资。且负嵎死守。墙濠外蔽。贼匪内藏。出入自由。互相援救。似此坚持坐耗。何日是破城之时。用兵之道。计谋为先。总当相度地势。出奇制胜。若既不能设法用闲。复不能严断接济。一味奋勇。冒险前进。徒劳无益。殊为可惜。该大臣读朕批示。当与乌兰泰、向荣、熟筹破贼善策也。至波山贼船。滋扰近江各郡邑。已历数月。现已谕令劳崇光、速赴梧藤督办。该匪船至藤县城下。屡次攻扑。并有欲到梧州攻夺府城、及永安逆匪约会之说。不可不迅速翦除。该大臣现已分饬弁兵。兼程前往。并飞咨东省快蟹巡船。拦头截击。即著督饬藩司劳崇光、严饬在事文武。合力堵剿。勿令句结蔓延。张钊等既有反覆情形。即当不动声色。妥为驾驭。仍著劳崇光随时察看。断不可受其欺蒙。致贻后患。尤不可寡断生疑。使得肆志。此事办理稍柔。关系匪轻。仍应慎密为之。其那勤匪首苏凝三、是否业经歼毙。抑系脱逃。仍著查明具奏。将此由六百里谕知赛尚阿、并谕令邹鸣鹤知之。　　

○庚戌。两江总督陆建瀛等奏、丰工引河放后。猝遇风暴。大坝门占蛰动。现仍竭力赶办合龙。得旨。卿等竭尽心力。妥慎赶办。朕虔祈天佑。以待佳音。　　

○闽浙总督季芝昌奏、水师副将。遵保林建猷、叶万清、二员。此外别无可保。得旨。闽浙两省水师参将游击内。如有熟悉洋面。才能出众者。据实奏闻。不准冒滥。　　

○以福建闽安协副将林建猷、为福甯镇总兵官。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之五十五　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰二年。壬子。三月。辛亥朔。辰刻。上诣慕陵。未至碑亭。即降舆恸哭。步至隆恩殿宣宗成皇帝梓宫前。行迁奠礼毕。至燎所奠酒。御东朝房更衣幄次。候梓宫升小轝。上奠酒三爵。恭奉梓宫至宝城前芦殿、升龙輴车。奠酒行礼。　　

○午刻。上诣昌陵。未至碑亭。即降舆恸哭。步至隆恩门。御更衣幄次。素服冠摘缨纬。诣隆恩殿孝和睿皇后梓宫前、行释服礼。至燎所奠酒。哀恸良久乃退。王以下文武大臣官员、均随行礼。　　

○谕内阁、李僡奏、遵审刘张氏控案、分别办理一摺。此案河南沈邱县被参知县刘文麟之母刘张氏。叠次赴京呈控清查不实各情。节经降旨交李僡督同署藩司郑敦谨、查明审拟具奏。兹据李僡奏称、沈邱县历任知县亏缺银款。均系因公那移。现已陆续呈缴。刘张氏误会各前任亏空应入清查弥补。以致怀疑具控。又因刘文麟、将得自传闻各款寄信伊母。致将册据各件呈缴。该员计案被参。系因才力不及。实无屈抑。前任河南巡抚潘铎、亦无回护清查等情。刘文麟到案、即将各情逐一供明。尚无不合。著送部引见。前任沈邱县降调知县严圻。欠交亏缺银、尚有一万三千余两之多。著即革职严追。傥逾限不完即行从严参办。　　

○又谕、邹鸣鹤奏参、剿堵不力之文武各员一摺。广西梧州府一带河面。近有波山艇匪窜入滋扰。经该抚等檄饬文武各员、实力堵捕。该员等迁延时日。未能将贼匪速行扑灭。实属剿堵不力。梧州府知府汤俊、署梧州协副将广东广州协副将伊什扎木苏、均著先行革职留任。勒限上紧剿捕。傥再玩延。即著从严参办。候补同知徐堉带勇会剿。任意稽迟。所称因火药失水晒晾耽延。是否托辞饰混。必应确切根究。徐堉著暂行摘去顶带。仍撤回省城。交该抚审明办理。　　

○又谕、吴文镕奏参卑鄙乖张之都司、请革职查办一摺。云南署他郎营游击候补都司常兴。旷误职守。嗜酒无检。著先行革职。并交该督查明该员如有侵蚀公项、及包修工程肥已情事。即行严参惩办。　　

○云贵总督吴文镕奏、校阅省标官兵情形。得旨。鸟枪虽致远稍逊擡枪。然轻便适用实有过之。可使勤加练习。毋得荒废。　　

○贵州巡抚蒋霨远奏报到任日期。得旨。汝须振作有为。朕拭目待之有应奏者缓缓奏来。　　

○壬子。上诣慕陵。未至碑亭。即降舆恸哭。步至芦殿奠酒。跪拊梓宫。呼号哀恸。丑刻。恭奉龙輴车引绋入宝城。永远奉安于宝床。上恸哭攀恋。叩颡擗踊。逾时始出。复于地宫外奠酒行礼瞻依痛切。退至幄次。涕泣不已。礼臣奏题主届时。上更衮服。诣隆恩殿向上立大学士裕诚、祁寯藻恭题神主奉安宝座上就位。行虞祭礼。銮仪卫官设黄舆于丹陛上诣宝座前行礼。恭捧神牌奉安黄舆内。步随至碑亭南跪送黄舆启行。上瞻恋慕陵。不忍遽离。王大臣环跪固请上始乘舆。由闲道至梁格庄。诣宿次。恭候神牌黄舆至奉安行礼。自是每日黎明上诣黄幄行礼。跪送黄舆启行。由闲道至宿次复诣黄幄行礼。至还宫皆如之命庄亲王奕仁镇国公有凤辅国公恒明协办大学士杜受田礼部尚书奕湘、刑部尚书恒春都察院左都御史朱凤标兵部右侍郎杜＜乔羽＞工部左侍郎吕贤基散秩大臣继善恩醇。乾清门侍卫载鷟恭奉宣宗成皇帝神牌黄舆回京以大葬礼成。遣官告祭泰陵。泰东陵。昌陵。孝和睿皇后暂安寝殿。并慕陵后土永宁山之神。　　

○谕内阁我朝列圣相承。山陵礼成。恭建圣德神功碑用垂不朽。我皇考宣宗成皇帝、临御天下三十年。深仁厚泽帱载弥纶。时敕几康。躬行节俭。举凡制治保邦之要。悉本忧勤惕厉之心。洵足媲美前徽。昭兹来许。乃圣怀谦抑。遗训谆谆。不得建立丰碑。颂扬功德。泣读慈谕。曷敢有违。伏念我皇考功德之盛。天下臣民共闻共见。况实录圣训。炳若日星。朕即竭虑阐扬。讵能仰赞万一。兹当慕陵奉安大礼告成。祗承先志。不敢建立圣德神功碑。谨述感恩哀恋之忱。含泪濡毫。撰成慕陵碑文一篇。用志孺慕。并当敬谨书写。即镌于隆恩门外碑石。以垂永久。我皇考在天之灵。定邀默鉴也。碑文曰皇考宣宗成皇帝御极之初。首戒声色货利垂训谆谆。临莅日久。圣衷弥笃。骄奢永戒。而心虞或放。勤俭时操。犹力恐未坚。迨辛卯岁重卜龙泉吉壤。一切规模。悉从俭约。并圣制诗章以垂法守。崇俭德。训后世。可谓至且尽矣。我皇考孝思不匮。谓斯地不独龙脉蜿蜒。且咫尺昌陵得遂依依膝下之素志。岁在戊申春三月。上恭谒诸陵。至龙泉峪大殿。召子臣同恭亲王奕至御座傍。命读朱谕。藏于殿内东楹。盖圣意深远默定陵名现已恭镌在石碑坊南北面。遵遗训也。己酉冬。遇皇祖妣孝和睿皇后大故皇考哀毁异常。虽圣躬违豫已久犹必尽礼尽哀。恪遵成宪。奉安梓宫于绮春园迎晖殿。至正月十一日。犹躬亲叩奠。至十四日卯刻。召子臣至寝宫。并召宗令、御前大臣、军机大臣、内务府大臣等、同至寝宫。手宣朱谕。立子臣为皇太子。命王大臣等同心赞辅。总以国计民生为重。无恤其他。并赐御用冠服朝珠。亲为加诸顶项。闻命之下。感悚交集。虽自陈愚昧。辞却再三。而圣意弥坚。以子臣年幼才疏。身承未有之恩。思何以仰报付畀之重。修身寡过以慰圣怀。惧滋甚焉。方冀日承庭训长侍慈颜。孰意降旨甫经半日。积气上壅。于是日午时龙驭上宾。子臣攀号莫及。猝遇鞠凶。呜呼痛哉因与顾命诸臣、公启密缄。始知皇考于道光二十六年六月十六日。密将子臣名书置秘函。豫立储位。大宝艰哉。深恩莫报。并书皇六子奕封为亲王。暨不准行郊配庙享之仪。撤去供奉笔墨皮冠皮衣之类。以及陵寝断不可建立大碑楼。遽称圣德神功字样。如有撰述。可于小碑楼碑阴镌刻。圣德谦冲。圣虑周详。椎心泣血。不忍读矣。回思丁未春、祈谷大祀。命子臣偕惇郡王奕誴、诣坛习礼。至戊申祈谷大祀。即命子臣恭代。默膺神器。圣眷优加。抚今忆昔。感畏愈深。予小子德薄任钜。虽懔遵训谕。而知短才疏。于一切知人安民之事。讵敢仰跂皇考。况皇考屡值艰钜。圣意时以苍生为念。仁参帱载。盖自海疆滋扰。将及八年。噫无一日圣怀得宽慰也。子臣席大业之隆。幸遘罕有之恩。若弗兢业自持。曷能仰答高厚于万一。呜呼痛哉。敬卜于咸丰二年壬子春三月二日丑时。恭奉宣宗效天符运立中体正至文圣武智勇仁慈俭勤孝敏成皇帝梓宫、安葬慕陵。以孝穆温厚庄肃端诚孚天裕圣成皇后孝慎敏肃哲顺和懿熙天诒圣成皇后孝全慈敬宽仁端悫符天笃圣成皇后祔。含泪濡毫。以志永慕云尔。　　

○又谕、皇考宣宗成皇帝永远奉安地宫。大礼告成。在事诸臣敬谨襄办。妥协周详。朕于哀痛迫切之中。得以尽诚尽礼。允宜仰体圣慈。优敷闿泽。所有随入地宫之惇郡王奕誴。恭亲王奕醇郡王奕譞钟郡王奕詥。孚郡王奕譓。御前大臣德木楚克扎布。御前侍卫景寿。尚书奕湘。均著各再加一级。其工部执事司员。候补五品京堂工部员外郎文采。著以四品京堂候补。仍在工部员外郎上行走。郎中吉尔杭阿、景奎、麒庆、达绶、贾世行。员外郎乔松年。主事英朴。均著遇有应升缺出先行升补。候补主事李仲良。著遇有本部主事缺出尽先补用。额外主事桂祥。著俟学习期满、遇有本部主事缺出尽先补用。　　

○以恭题宣宗成皇帝神主。赏加大学士裕诚、祁寯藻太子太保。　　

○以宣宗成皇帝奉安礼成。赏总理丧仪、慕陵值班、暨承办隧道工程之王公大臣文武官员加级升叙有差。　　

○赏恭送梓宫、及扈从之王公文武大小官员一级。守护慕陵、及随从拜唐阿兵丁一月钱粮。　　

○赏直隶办差大小员弁一级。并沿途当差兵丁一月钱粮。　　

○是日驻跸梁格庄行宫。　　

○癸丑。谕内阁、户部奏、遵议直隶藩库借垫银两、分别开除拨放追赔一摺。直隶藩库。自道光十一年起。至三十年止。历任借垫杂款未归银四十八万八千二百四十八两零。除准其就款开除外。其应归各款。著该督即饬藩司分别拨补提还摊解查扣徵缴还款。毋任延宕。其例不准销银五千六百八十三两零。即著在于前任藩司颜伯焘、光聪谐、陆费瑔、郭熊飞、温予巽等并家属名下。照数著追归款。以重帑项。　　

○以吏部尚书贾桢、署翰林院掌院学士　　

○赏恭请龙輴车夫匠银。　　

○是日回銮。驻跸秋澜行宫。甲寅。以宣宗成皇帝孝穆成皇后孝慎成皇后孝全成皇后神主升祔太庙。先期遣官告祭天地太庙社稷。　　

○谕内阁、前据徐泽醇奏、请将护送堪布在途扰索之游击喇嘛、解往山西审讯。当降旨饬交王庆云、联英、提讯、现在王庆云等、差竣回京。著改派兆那苏图秉公研讯明确。定拟具奏。　　

○以宣宗成皇帝孝穆成皇后孝慎成皇后孝全成皇后神主升祔太庙。自是日始。斋戒三日。　　

○是日驻跸半壁店行宫。　　

○乙卯。是日驻跸黄新庄行宫。　　

○丙辰。上诣黄幄行礼。恭送黄舆启行后。由闲道回京。诣大高殿行礼。命庄亲王奕仁、恭代行夕奠礼。　　

○以刑部尚书周祖培、为会试正考官。兵部右侍郎杜＜乔羽＞、内阁学士载龄、户部右侍郎何桂清、为副考官。　　

○以都察院左都御史朱凤标、署刑部尚书。内阁学士沈兆霖、署兵部右侍郎。户部左侍郎王庆云、兼署管钱法堂事务。　　

○赏恭送神牌黄舆回京之王公大臣、暨护送员弁各一级。兵丁半月钱粮。　　

○赏沿途恭请神牌黄舆銮仪卫校尉银。　　

○改铸甘肃河州知州、江苏溧阳县山西山阴县各知县印信。从总督舒兴阿、巡抚杨文定、兆那苏图请也。　　

○丁巳。命庄亲王奕仁、恭代行朝奠礼。寅刻。上御朝服。诣太庙街门外。恭俟神牌黄舆至。上跪迎。至甎城门外。诣黄舆前行礼。亲捧宣宗成皇帝神牌前行。惠亲王绵愉、恭亲王奕惇郡王奕誴、恭捧孝穆成皇后孝慎成皇后孝全成皇后神牌、随后入太庙。代行谒列圣列后礼。迺恭捧宣宗成皇帝神牌、奉安高宗纯皇帝之次。孝穆成皇后孝慎成皇后孝全成皇后神牌、以次奉安。行升祔礼。如时享仪。礼成。更礼服。诣奉先殿。奉安宣宗成皇帝孝穆成皇后孝慎成皇后孝全成皇后神牌于前殿。行礼、如大飨仪。礼成。惠亲王绵愉、恭请宣宗成皇帝神牌、恭亲王奕恭请孝穆成皇后神牌、惇郡王奕誴、恭请孝慎成皇后神牌、成郡王载锐、恭请孝全成皇后神牌、奉安后殿东室。行礼如仪。　　

○遣顺承郡王春山。诣孝德皇后殡宫、行二十七月祭礼。　　

○祭先蚕之神。遣内务府大臣柏葰行礼。　　

</div>
    <div class="pagination">
<a href="清实录咸丰朝实录_page75.html">上一页</a><span>...</span><a href="清实录咸丰朝实录_page71.html">71</a><a href="清实录咸丰朝实录_page72.html">72</a><a href="清实录咸丰朝实录_page73.html">73</a><a href="清实录咸丰朝实录_page74.html">74</a><a href="清实录咸丰朝实录_page75.html">75</a><span class="current-page">76</span><a href="清实录咸丰朝实录_page77.html">77</a><a href="清实录咸丰朝实录_page78.html">78</a><a href="清实录咸丰朝实录_page79.html">79</a><a href="清实录咸丰朝实录_page80.html">80</a><a href="清实录咸丰朝实录_page81.html">81</a><span>...</span><a href="清实录咸丰朝实录_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
