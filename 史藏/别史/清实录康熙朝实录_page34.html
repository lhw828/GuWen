<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 34 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 34 页/共 681 页</h1>
    <div class="content">○命广西总督、自梧州移驻省城　　

○辛巳。给投诚伪王朱璟□□□朿□、俸禄、及人口牛种庄屯器物、如朱至浚例　　

○礼科给事中李唐裔疏言、国家设立科道官、以为朝廷耳目。凡民生之利害、官方之优劣、以及政事之得失、有壅于上闻者、科道皆得而达之。官小而责重、正宜知无不言、言无不尽、方称以言事君之职。近见科道官、竟有终年无一疏者。果内而部院寺卿、外而督抚藩臬、其于刑名钱谷、吏治民生、尽皆弊绝风清、利兴害除、而无可指陈乎。抑未必尽善、而不肯指陈乎。则知而不言、与不知而不言、二者必居一于此矣。倘效尤成风、以建白为多事、以缄默为养高、则亦安赖有此科道哉。查都察院、旧有传行建白牌之例。臣衙门升转、亦以建白分内外。伏乞天语申饬。以后科道官、如经年无一疏者、作何处分。庶言职不致久旷。疏入、报闻　　

○壬午。免广东康熙元年分、逋欠盐课银、七万一千一百一十五两　　

○予故江南总督太子太保兵部尚书兼都察院右副都御史致仕马国柱、祭葬如例　　

○吏部、都察院议覆、河南道御史张冲翼疏言、向来卓异荐举、皆有定额。今考满官员、大省应定一等若干名、二等若干名。中省、小省、一等、二等、若干名。仍必实指某人、以何政绩、无愧一等。某人以何政绩、无愧二等。如定额之外、滥冒一人、及优考之人、别经发觉、将督抚一并议罪。即在内各部院、亦当以员数之多寡、定一二等之多少。庶令内外大小臣工、争自濯磨。当考满之际、咸知自审材分、永息奔竞之风。应如所请。再行部院、直隶各省、严加考核。得上□日、近日内外文武各官、考满一等二等甚多。岂无一才力不及、不称职者。此后各部院、直隶各省、文武官员考满、将三年之内、某官所办某事、奉上□日改正者某事、驳行者某事、处分者某事、察明保奏。若考过一等二等官员、非系贤能、及不称职、事发之日、将考核时具保之官、一并治罪。余如议行　　

○刑部遵上□日议覆、嗣后佥妻流徙人犯、夫死、有子、与仆、或无子有仆、其妻仍遣。仅有乳子者免。若犯人妻家、冀免女流徙、致死女壻、以谋杀人论。或恶棍欲得犯人妻、设谋致毙者、照光棍例立斩。地方官故徇犯人、伪以病故闻者、事觉、交吏部从重治罪。从之　　

○癸未。授福建投诚周全斌、为承恩伯、食三等伯俸　　

○吏科给事中姚延启疏言、国家设立考满之法、分别差等。外则责之督抚、内则责之各衙门堂官、而总归之吏部、都察院、详核而确议之、可谓尽善。今乃视为虚文、不肯实心任事。在外者、百计弥缝。在内者、依样葫芦。皆由条例不严、人各市恩避怨、莫肯秉公为国之所致也。请敕部院、详定条例。在外考核各官、必将职名全列疏内、有不当者、治以营私徇庇之罪。在内覆核各官、不得托故规避、有不当者、治以扶同容隐之罪。在外舛误一人、至三人者、应作何处分。在内失察一次、至三次者、应作何议处。至考满投文之后、恐有子弟亲戚到京、与衙门书办、交通关节者、令科道严行缉访、指名纠参。如此、则纲纪自肃、人人惟恐犯法、无敢以虚文塞责、而钻营之路绝矣。下部知之　　

○姚延启又疏言、伏见皇上轸念囹圄疾苦、特命刑部提牢官、尽心恤视。而在外囚狱之苦、实有不忍言者。近闻江南、浙江、有等狱卒、苛索不遂、创为木笼、上下分数层、纳囚其中、不能屈伸。天时炎暑、秽气薰蒸、转成疫疠、多致监毙。请敕部议严禁。得上□日。监犯止宜严加杻锁防范、岂可创设非常刑具、以滋苛虐。著确议以闻　　

○甲申。云南巡抚袁懋功疏报、康熙二年分、通省开垦田一千二百余顷。下部知之　　

○乙酉。以内秘书院学士麻勒吉、章云鹭、教习庶吉士　　

○升太常寺卿刘鸿儒、为通政使司通政使　　

○蒿齐忒多罗贝勒古木故、遣官致祭　　

○叙铜山投诚功。以何政、许正、李思忠为左都督。叶志凤等、为都督佥事。余授职有差　　

○己丑。夏至。祭地于方泽。遣兵部尚书明安达礼行礼　　

○辛卯。工科给事中徐惺、条奏四款。一、请发芦课易知由单、以禁洲蠹。一、请裁无益河官、以省冗费。一、请修筑石堤、以固河防。一、请更番河夫、以节国用。下部议　　

六月。壬辰朔　　

○癸巳。山东巡抚周有德疏言、历城县废藩地亩、除照民地徵粮之外、又复增租、与齐河等三县、同称苦累。今齐河等三县增租、已奉上□日蠲除。历城增租、应请豁免。下部议　　

○户部议覆、山东总督祖泽溥疏言、登、青、莱、三府属海岛居民、已归内地、其岛内地粮、应豁免。从之　　

○甲午。添设奉天府府丞、治中、通判、推官。设承德、开原、铁岭、三县。改辽阳县为州。并海城、盖平、属奉天府。改广宁为府。添设通判、推官、经历。设广宁县、宁远州、并锦县、属广宁府。俱令奉天府府尹、管辖　　

○命河南驿传道、移驻襄城　　

○以内大臣巴泰、为内国史院大学士　　

○加直隶总督苗澄、兵部尚书。山东总督祖泽溥、加一级为正一品。山东巡抚周有德、工部右侍郎。以查解逃人功也　　

○浙江总督赵廷臣疏言、杭、嘉、湖、三府、偪处太湖、泖湖、易于藏奸。请造快唬船、拨兵巡哨。陆路有盗、责成陆路官兵。水路有盗、责成水路舟师。庶地方咸有攸赖。下部议行　　

○丙申。以故一等精奇尼哈番祁塔特车尔贝子鄂纳尔、袭职　　

○丁酉。福建总督李率泰、以病求罢。得上□日、览奏患病是实、本当即允所请。但闽省投诚兵民官员、最为繁众、著亲行安插、务使得所。事竣之日、解任回京。应作何加级加恩、该部一并议奏　　

○戊戌。禁民间私市马匹　　

○己亥。内国史院大学士卫周祚、假满。命入院办事　　

○升江南淮海道佟国桢、为江南按察使司按察使。广东岭南道王廷弼、为江西按察使司按察使。狭西河西道李荣宗、为湖广按察使司按察使　　

○移狭西阶州平落驿、于小川铺、改为小川驿　　

○庚子。免江西余干、安仁、二县、康熙二年分水灾额赋　　

○癸卯。京口镇海将军刘之源、以老乞休。允之　　

○丙午。以福建投诚伪官杨富、为四川川北总兵官　　

○兵部议、嗣后强贼入城劫掠、同城官革职提问、专汛官革职、兼辖官降二级、俱戴罪缉贼。总兵提督、仍照前例。如失事时、当获强贼一半以上者、免处分。从之　　

○己酉。升浙江巡抚朱昌祚、为福建总督　　

○庚戌。授福建投诚伪侯黄廷、为慕义伯　　

○辛亥。以镶白旗汉军都统李显贵、为京口镇海将军　　

○壬子。以京师亢旱。命礼部祈雨。是日、甘霖大沛　　

○广西巡抚金光祖疏言、左江守巡二道所辖者、浔、南、太、三府、并思明土府、与南宁、太平、所属二十八土司。自巡道裁撤、归并守道、非一官所能兼摄。查桂林巡道、事务甚简、应改为左江巡道、仍驻劄南宁。左江守道、仍驻浔州。将桂林巡道事、并桂平守道兼管。从之　　

○癸丑。予故一等阿思哈尼哈番张化奇、四川川北总兵官杨文启、各祭葬如例　　

○添设广东水师提督一员。左右两路总兵官二员　　

○丙辰。以原任山东巡抚蒋国柱、为浙江巡抚　　

○己未。升参领赵来、为正蓝旗汉军副都统　　

○庚申。谕户部等衙门、各项钱粮、关系国计民生。必徵输起解、历年清楚、然后国用有裨、军需不匮。小民无催科之扰、官员免参罚之累。向因直隶各省、自顺治元年、至十七年、拖欠银、共二千七百万两有奇。米、七百万石有奇。药材、十九万斤有奇。、绢、布疋等项、九万有奇。先曾有上□日、应作何催徵、作何蠲免、著议政王贝勒大臣、九卿科道、会议具奏。今据奏、将河南、湖广、等省所欠钱粮、内有议蠲免者、有仍催徵者。此累年积欠钱粮、岂尽属小民之故与。前者假托催徵、贪污官吏、科派小民、侵吞入已者甚多。此皆贪污官吏、侵克那移撮借、运粮官侵渔、解粮官役自用、盗贼劫夺、火烧水溺等项、拖欠至此。而追徵之时、有将人系狱者、亦有实欠在民、虽遇恩诏、未得尽蠲免者。今将此项严催、小民无故派徵、见任官空受处分。且以此拖欠钱粮、拨给兵丁兵饷、缺额无益。况不肖官役、严加追比、反借端多派小民、朕甚悯之。今将自顺治元年以来、十五年以前、所欠银、米、药材、、绢、布疋等项钱粮、悉予蠲免。其先经议处官员人等、不议外。见在催徵监禁追比各犯之罪、俱著宽释。以后贪官奸吏、若将奉上□日蠲免款项、复借端苛扰派徵、加等从重治罪。至直隶各省兵丁、征剿守御效力、备极劳苦。惟需粮饷以资生计。向因新旧兼徵、钱粮不完、以致兵饷亦多压欠。十五年以前、所欠兵饷、理应找给、但民欠钱粮、俱经蠲免、不必复给。自顺治十六年以来、所欠兵饷、俱著找给。以后务按期支给、俾兵丁无内顾之忧、乃副朕军民一视同仁至意。如仍前将应给兵饷、不实给发。及违禁侵克那用等弊、从重治罪。尔等通行晓谕。俾咸知朕意　　

○以蒿齐忒故多罗贝勒古木子图巴、袭爵　　

闰六月。辛酉朔。以福建兴化、泉州、漳州、三郡旱灾、命督抚加意赈恤　　

○壬戌。加致仕候代福建总督李率泰、为正一品　　

○命都督佥事施福、随水师提督施琅、标下效用　　

○福建总督李率泰疏报、总兵官李长荣等、出洋会剿逆寇张煌言、击败贼众五千余人、又擒伪总兵张贤等、并获船只器械。下部察叙　　

</div>
    <div class="pagination">
<a href="清实录康熙朝实录_page33.html">上一页</a><span>...</span><a href="清实录康熙朝实录_page29.html">29</a><a href="清实录康熙朝实录_page30.html">30</a><a href="清实录康熙朝实录_page31.html">31</a><a href="清实录康熙朝实录_page32.html">32</a><a href="清实录康熙朝实录_page33.html">33</a><span class="current-page">34</span><a href="清实录康熙朝实录_page35.html">35</a><a href="清实录康熙朝实录_page36.html">36</a><a href="清实录康熙朝实录_page37.html">37</a><a href="清实录康熙朝实录_page38.html">38</a><a href="清实录康熙朝实录_page39.html">39</a><span>...</span><a href="清实录康熙朝实录_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
