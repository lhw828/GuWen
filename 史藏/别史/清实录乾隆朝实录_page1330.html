<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1330 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1330 页/共 1860 页</h1>
    <div class="content">
○又谕、据阿桂等奏、查噶喇依官寨。为大炮所轰。已成一片土石。杂以乱木。至官寨内物件。讯据索诺木管事之阿木鲁绰窝斯甲等供称、自大炮轰打以来。寨墙所压物件。俱经损坏。此内尚有银二千余两。现派司员尚安等监看。督率兵丁、令番人指引。于土中逐一刨挖找寻。俟查明另奏等语。所办尚未周妥。贼酋等豫将银两什物等项。密行埋藏。防为官兵所得。屡经投番等供明。今寨墙虽为炮轰摧。未必能损及埋藏之物。至所有银两。据供止二千余。尤不足信。前岁木果木失事时。军营被劫之银。共计五万六千余两。皆经逆酋等运至噶喇依贼巢。伊等用银之事无多。岂能将如许银两。概行花费。仅存二千余金。此乃贼目阿木鲁绰窝斯甲等狡饰之词。岂可为所瞒哄。况贼酋贼目。前此曾欲聚族自戕。而其所藏银物。必不肯落我之手。今该贼目等、现俱就擒。焉肯转以深藏诡谋。向我吐露阿桂平日办事。极其精细。岂于此事、竟未思及耶。虽扫穴俘囚。大功已蒇。查办贼巢物件一节。原非要务。但既洗荡其巢。自应详查所有埋藏。悉行搜获。不宜草率了事。仍使瘗物存留。将来噶喇依官寨。须设营屯驻兵丁。岂可令贼人在木果木劫去官银。留于日后绿营兵丁等刨用。前经传谕阿桂、令于番人内、细加访询。务得实情悉行搜获。勿使稍有遗留。今阿桂等计日凯旋。以备举行郊劳大典。自不能在彼久驻。办此一事。桂林系四川提督。并须驻劄美诺。该处一切事宜。皆所应办。著桂林即往噶喇依、令阿桂、将此查搜贼寨银物之事。交与桂林、悉心妥办。勿稍遗漏。仍将查办情形。据实即行奏闻。将此由六百里传谕知之。　　

○调任四川总督富勒浑奏、军营后路留驻官兵。分布防守。远近不同。储积之粮。未便零星分贮。应于总汇之所。留备供支。现饬于西路之噶喇依、勒乌围、大板昭、底木达、美诺、南路之马尔邦章谷等处。修理旧碉。搭盖棚厂。以贮后运之米。随到随收。不致露积。俟将军定有章程。派定防兵多寡。为存粮赢缩。宽为贮备。得旨嘉奖。　　

○以正蓝旗满洲副都统多敏、镶蓝旗满洲副都统额森特、对调。　　

○是日、驻跸秋澜行宫。　　

○癸亥。命巡幸仍进阁本。谕、向来朕巡幸启銮后。内阁将内外奏章。按三日一次由驿汇递行在。候朕披阅。至谒陵日期。在京内阁、仍封送如常。行在内阁、则扣存另进。旧例未免过拘。兹据大学士于敏中面奏。已谕令将本月二十日应进之本。一并呈览矣。朕省方所至。照常日理万几。阁章间日邮呈。正可随时批发。非若在宫时。遇大斋、大祀、庆典、令辰之应行停本也。况每年八月。朕驻跸热河。遇万寿日、中秋节、本报随到随递。并不停进。余可类推矣。嗣后凡值巡幸。如遇停本之期。在京内阁、仍挨日汇送。行在内阁亦按日并呈。概不必停扣。著为令。　　

○命吏部定滥保处分。谕、据裴宗锡奏、石阡府知府洪彬、由刑部司员、俸满截取。以简缺知府用。该员才质中平。办理地方公务。每形竭蹷。难胜表率之任。请给咨赴部引见。可否以府佐降补。恭候钦定。其石阡府员缺、归部另选等语。所奏甚是。著交部照例办理。各部郎中、员外、俸满截取知府。令该堂官酌量堪胜繁简。分别出具考语。保送引见。其不胜外任者。即声明留部。原属慎重甄别之意。乃相沿日久。各堂官率徇情取悦。以繁缺保送者多。而简缺及留部者少。昨经降旨申饬。今裴宗锡适有此奏。可见各部堂官之保送。不能公当矣。简缺与不胜外任。相去止差一间。该堂官遇司员才具平庸者。送以简缺。计图掩饰其短。殊属非是。向来各部保送人员。遇有贪黩败露。原举之堂官。考成甚重。而简缺选用人员。或有不堪胜任者。该堂官向无处分。遂不免于任情滥举。嗣后各部保送简缺知府。经督抚奏其不胜方面之任者。其原举之堂官。咎无可辞。虽不必如滥保贪员之重。亦当予以议处。俾知儆惕。其应如何酌定之处。著该部详议具奏。倘督抚因有此旨。辄瞻顾原保之堂官情面。遇简缺知府之庸劣者。曲为姑容。不能如裴宗锡此次之据实陈奏。则督抚等之获戾甚大。一经察出。或经科道纠参。必将该督抚重治其罪。断不能如寻常过失之得邀从宽留任也。朕办理庶务。每事必求其至当。如此一事、谕吏部定滥保之堂官处分。即防各督抚之不免看情护庇。不使稍滋流弊。于此可见为君之难。著将此通谕知之。　　

○又谕、文职汉大臣、由鼎甲出身者。向无赏戴花翎、及赏黄褂之事。大学士于敏中、于办理金川军务。承旨书谕。倍著勤劳。昨因大功告蒇。特沛恩纶。画入紫光阁功臣像。与其余词臣不同。著加恩赏戴花翎。并赏黄褂。以示优眷　　

○又谕昨日三宝题旌乌程县女子沈二姑一本。据称沈二姑系山东寿张县已故知县沈齐义次女。在浙江原籍。因闻伊父在寿张县殉难。即寝食俱废。嗣家属回浙。得知确音。投缳殒命具题请旌。已批交该部议奏矣。但所称忠孝萃于一家之语。殊未允当。沈齐义身任地方。值逆匪肆扰。不能立时捕灭。反露消息。贼闻而起变。以致失城劫库。设使该员尚在。必当重惩其罪。特因其一死。予以恤典。已属加恩。岂可谓之忠、沈二姑闻父死难。即绝食投缳虽弱质捐生。情殊可悯。然葬祭以礼。乃孝之正道。若皆以死殉父。则其亲身后之事。付之何人是以毁不灭性。礼经重戒。男子尚然。况女生外向。又岂可以轻生教孝乎。若沈二姑之死。照一门殉难之例。旌其义则可。旌其孝则不可。忠孝二字。关系纲常名教者甚大。非一端一节可以冒称核实循名。未便轻于假借著将此通谕知之　　

○谕军机大臣等、据海成奏、万安县滩头司巡检丁楚江、以巡查道路采买柳树为名。潜往他处未回。经该县亲往该巡检署内、向伊胞弟查讯。据缴出印信、及申县文禀、称因病苦交迫。往他处削发为僧。讯之随行之火夫萧禄、供系带同弓兵练达。搭船他往现在严行访缉。请将丁楚江革职。以便获日审办等语。此事甚属荒唐。该巡检如果病发难支。何难具文告病乞休。乃以现任职官。假名公出。潜逸不返。且敢留禀。称欲他往为僧。实出常理之外。其中自另有别情。是以畏罪逃匿。必当缉获重治其罪。丁楚江著即革职。著传谕海成速饬所属地方官、将丁楚江及随往之弓兵练达、严密查拏务获。研审实情。定拟具奏。并著湖广总督于该员原籍麻城县。一体躧缉。毋任漏网。将此由四百里传谕知之。著海成等迅速覆奏。　　

○又谕、昨阿桂等奏、查勘噶喇依贼巢所藏物件一节。仅据阿木鲁绰窝斯甲狡猾供词。所办未为周到。已传谕阿桂并令桂林前往、切实妥办矣。如银两一项。据该贼目供称、仅存二千余金。即不足信。贼酋等在木果木劫去之银。共五万六千余两。俱运往噶喇依贼巢收藏。逆酋等平日并无花用。其下番众、因乏食向借口粮。尚吝不轻给。遇有番人出力者。不过杀数牛以犒劳。众已矜为难得。焉肯赏以银钱。伊等又并无用银制买物件之事。且官军分路围剿。贼众更无从他出购觅。其所有银两。销归何处。自系豫行深埋。不欲为我所得。阿木鲁绰窝斯甲、狡恶异常。必不肯将实情吐出。已另谕福康安、将阿木鲁绰窝斯甲押解行在。详加鞫讯。谅难更有所支饰。阿桂等凯旋在即。自不能在彼久驻。著桂林即速驰往噶喇依。遵奉昨降谕旨。妥协办理。慎勿草率了事。将此由六百里发往。一并谕令知之。　　

○礼部奏准、原任广东巡抚德保咨称各省每年造送僧道四柱清册。备僧纲道纪等官之选。缘旧制非有度牒。不准充补。册内祇将领牒者造报。今已奉旨停给度牒。四柱册应一并停止。至遇缺充补时。地方官出结保送。嗣后若僧道官犯事。亦应查明出结官、交部察议。从之。　　

○赈恤云南浪穹、邓川、二州县。乾隆四十年水灾饥民。并蠲缓额赋有差。　　

○是日、驻跸半壁店行宫。　　

○甲子。谕曰、原任大学士刘统勋。宣力年久。每用轸怀。其子刘墉学问尚优。人亦似有出息。兹服阕来京。著以内阁学士用。遇缺即补。现在胡高望出差员缺、即令其署理。仍著在南书房行走。　　

○又谕曰、于敏中既赏戴花翎。并赏黄褂。伊现系大学士。且与大学士舒赫德、尚书公福隆安同列紫光阁功臣画像。三人翎帽。自应画一。于敏中、著加恩赏戴双眼翎　　

○谕军机大臣等、昨据吴嗣爵奏、里河厅属平桥汛十五堡迤下运河西岸土堤。因雨后风浪撞击。蛰塌四丈。现已堵筑完竣等语。此事殊不可解。平桥汛一带堤工系内河平水之处即遇风雨何至堤工蛰陷必系前此修筑时。办理本未坚固致有冲坍或附近居民别有盗决等情均未可定吴嗣爵于河务未能谙习易为工员所朦高晋等熟练河防必能悉其实在情形该督现有勘办清口引河之事。著就近查明十五堡堤工因何蛰陷情由据实具奏。毋得稍有瞻徇寻奏堤身本系单薄仅资淤滩保护水长即漫由下渗刷堤身以致坐蛰。报闻。　　

○正黄旗满洲都统奏义学教习六十五年满请仍留学教习。得旨六十五著再留教习三年。嗣后各旗义学教习。所教学生内考中一二人者仍留学三年考中三人者交部议叙。　　

○以光禄寺卿永信、为内阁学士兼礼部侍郎　　

○是日、驻跸黄新庄行宫。　　

○乙丑。上行围　　

○遣官祭贤良祠。　　

○是日、驻跸新衙门行宫翼日如之　　

○丙寅。上以翼日奉皇太后启銮、巡幸山东。恭迎皇太后安舆、至行宫驻跸。　　

○赐扈跸王公大臣、及直隶地方官员等食　　

○谕曰、礼部奏、降级留任之员外郎庆龄、又因前在知县任内失察邪教。例应降调离任。恳请改为革职留任等语。尚属可行。至所称如蒙俞允。行文户部三库衙门遵照之处。殊属非是。礼部如因庆龄办事熟练。祇应请留礼部行走。其缎匹库员缺之去留。应管理三库之大臣酌办。岂容礼部干与。一并奏请。况闻管理三库大臣。已将庆龄之缎匹库开缺。则礼部此奏。其为瞻徇情面。实属显然。礼部堂官、著交部严加议处。至永贵、前以徇庇属员获咎。今复蹈故辙。竟不意其怙终若此。永贵、并著传旨严行申饬。　　

○又谕曰、外省因公窐误人员。向令该督抚出具考语送部引见。其由外任升授京职者遇伊原任内因公处分。概从实降。并无出具考语之例。办理未为画一。嗣后外省人员、内升京职。已满一年。即令该堂官填注考语。咨送吏部。其未满一年仍由该员原任之督抚、填注考语送部。候朕量其人才。酌定去留。以示平允。著为令　　

○兵部等部议覆、署云贵总督觉罗图思德、奏定腾越、龙陵、酌改镇协、移驻官兵事宜。一、腾越改协为镇。应设总兵一员。中营游击一员。左右营都司二员。中左右营守备三员。千总六员。把总十二员。外委十八员。兵三千名。请将中营千总一员。外委一员。兵一百名。驻蒲窝。左营都司一员。守备一员。千总二员。把总四员。外委六员。兵一千名。驻南甸。右营千总一员。外委一员。兵一百名。驻固栋。右营把总一员。兵五十名。驻缅箐。龙陵改营为协。应设副将一员。都司一员。守备一员。千总二员。把总六员。外委八员。兵一千五百名。请将把总一员。兵五十名。驻龙陵关。把总一员。兵五十名。驻象达。一、该镇协营、应行移拨员弁。请照应设之数。选留原营。多余者拨赴新营。不敷者按数添补。一、督提标、及鹤丽昭通等镇协。原定裁移兵数。与现在应添之数不符。查腾越协、原设马二步八兵、一千五百名。今改镇。应添拨一千五百名。龙陵营、原设马二步八兵六百名。今改协。应添拨九百名。请于此次奉裁之抚标永顺镇改协马步兵内、酌改裁添。其裁拨营镇内各官亲丁马步守粮、公费等兵。各按营分繁简。酌裁安设。其裁拨挑拔马兵应需马匹准于各营额设马内、拨给骑操。一、腾越镇、辖本标三营。兼辖永昌、龙陵二协。顺云一营。并控制各土司。应请换给敕书一道。并颁各营镇关防。一永顺、腾越、龙陵等处副将游击、都司、守备、各缺。照旧在外拣选题补。龙陵协副将、都司守备、腾越镇左营都司、守备、仍定为边俸五年报满。永昌协属缅宁守备、边俸三年报满。楚雄营游击、守备定为部推之缺。一、腾越龙陵兵饷。向系采买供支。应令粮储道、核实应买数目。详请具题。饬各该处同知、照例备贮。从之。　　

○以署刑部右侍郎德福、为镶红旗满洲副都统。　　

○以盛京协领达春、为广州汉军副都统。　　

○以告休甘肃碾伯县土指挥同知李国栋子世泰、故四川大盐井土百户者布叶侄开文云南云龙州属六库土千总段复健子云彩、各袭职。　　

○丁卯。上诣皇太后行宫问安。　　

○行围。　　

○江苏巡抚萨载奏、被灾歉收之上元、江宁等州县。本年平粜。应将每石一两七钱者、减一钱。一两八钱、至二两者减二钱。二两以外、减三钱。成熟州县。照依前价减粜。以五分、一钱、一钱五分、为等。如价在一两以内。无庸平粜。报闻。　　

○是日、驻跸南红门行宫。　　

○戊辰。孝昭仁皇后忌辰。遣官祭景陵。　　

○谕曰、阿桂等奏参领山东保、乌林泰、二员。前经发往军营。以副将委用。今大功已集。该员等俱呈请回旗当差等语。山东保、原系护军参领。尚未开缺。应令其仍回本旗当差。乌林泰俟到京之日。兵部带领引见。酌量留用。该部知道。　　

○又谕曰、阿桂等奏、陕西游击又谕曰、阿桂等奏、陕西游击子爵王承勋。前于副将任内。因漏报逃兵革职。留于军营效力。嗣以差委奋勉。补授游击。但所有子爵。应否承袭等语。王承勋仍著承袭子爵。该部知道。　　

○又谕曰、阿桂奏、各队保举出力人员分别拣选。请加恩奖赏。其副都统阿尔萨朗、一切奋勉。攻取甲杂、独松等处。益觉勇往。应请一并赏给巴图鲁名号等语。著照所奏、副都统阿尔萨朗、赏给阿尔杭阿巴图鲁名号。乾清门二等侍卫富宁、赏给奇彻伯巴图鲁名号三等侍卫阿兰保、赏给噶布实显巴图鲁名号。仍各赏银一百两。蓝翎侍卫八十九、著授为三等侍卫。健锐营前锋校富连著授为额外委章京。护军蓝翎长玛木锡、著授为额外护军校。遇缺即补。成都领催世住七十九前锋富臣、俱著授为额外骁骑校遇缺即补。蓝翎侍卫萨哈泰著赏戴花翎。健锐营前锋福柱、德楞额、黑龙江骁骑校罗托、领催六十、著赏戴蓝翎。健锐营前锋色楞景福、六格俱著授为额外蓝翎长。遇缺即补。贵州把总初大荣、授为额外千总。遇缺即补云南守备郑天祥著赏戴花翎。云南守备屠登陛陕西守备孟洪毅、云南千总李天临、宁夏千总李自昌云南把总高起林、贵州把总梅盛春、贵州外委把总李玉成、俱著赏戴蓝翎。　　

○是日驻跸桐柏村行宫。　　

○己巳。上奉皇太后至宝稼营登舟。　　

○诣皇太后御舟问安。　　

○祭先蚕之神。遣妃行礼。　　

○谕、朕因武功耆定。展谒两陵。礼成后。恭奉圣母慈驾。巡幸山东。延禧岱岳。并亲诣阙里告功。跸路所经。宜施渥泽。业于启銮日降旨蠲免本年正赋十分之三。著再加恩将通州、三河蓟州大兴天津、津军厅、青县沧州静海、南皮、交河、东光、景州等、十三州县厅。未完乾隆三十八、九两年缓带各项地粮、共银六万六千四十四两零。屯粮米谷、豆五千四百二石零。及大兴宛平、三河、涿州、良乡、武清、东安、天津、青县、静海、沧州、南皮、交河、东光、景州等、十五州县。未完乾隆三十五、七、八、九等年、因灾出借常平谷三万一千六百一十七石零。米四万七千七百八十四石零。麦五千九百五十石零。又交河、沧州、未完乾隆三十五、七、九等年。灾借屯谷一千二百四十一石零。米一百一十石零。普行蠲免。该督其董率所属实心妥办。以副朕嘉惠畿民至意。该部遵谕速行。　　

○又谕、前岁调派八旗劲旅。及吉林、黑龙江、索伦等精锐。进剿金川。直隶为首先经行之地。曾予缓徵。兹大功告成。凯旋在迩。允宜特沛恩施。用敷庆泽。除大兴、宛平、良乡等县。业于跸路经由谕旨内加恩。所有清苑、永平磁州赵州柏乡定州等、六州县。未完乾隆三十八、九、两年军行缓徵。并因灾缓带地粮银、三万九千五百六十四两零。又清苑、满城、定兴、望都、栾城、赵州、定州等、七州县。未完乾隆三十五、六、七、九等年、因灾出借常平谷三千七百九十石零。米三千二百九十石零。一并加恩蠲免。以示优恤。该部即遵谕行。　　

○谕军机大臣等、据伊龄阿奏、大使陈文栋、协解云南第三批饷银、具领装鞘。堆贮大堂。起解时查点。少鞘一个。即日根寻。于大堂前井内捞获。交该员押解起程。现在上紧勒缉窃犯。并请将大使陈文栋、运使边廷抡、交部分别议处等因一摺。已批交该部察议具奏矣。此项饷鞘堆贮大堂。派有兵役看守。断非外来之人。所能潜入窃取。如系外贼。必携鞘远遁。今所失之鞘。丢放大堂檐前井内。必系本衙门人役、乘间窃藏。冀事后取出。不可不及早根究。使正犯无从遁迹。今伊龄阿、现赴山东接驾。萨载亦至山左。此事著交与高晋、严查该衙门值宿兵役、及在署人等。详细研讯。务在速得实情。勿使正贼得以漏网。将此由四百里传谕知之。仍将查办获贼情由。迅速覆奏。寻奏、查审是夜看护严密。以重鞘掷井中。不应全无听闻。批、如此则非在井中捞获明矣。应有别情。又奏、现饬将解员跟役家人提讯。并研究值宿兵丁外。另行设法躧缉。得旨览。　　

○又谕、据桑斋多尔济奏、准俄罗斯之固毕尔纳托尔咨称、伊等有马五匹被窃。将其踪迹交付章京德沁。德沁并不应承。又骁骑校满济、私行越境。与彼国伊斯塔纳布等交易。当被拏获。并所有物件。带至边地交付。往唤德沁。德沁未到等语。应将德沁、满济、提讯。但此时暂不令俄罗斯知闻。仍使当差。俟秋季差满时。一并更换治罪。并将咨行俄罗斯文稿具奏前来。所办非是。边境办事大臣遇有外国交涉事件。理应秉公办理。不可偏徇。俄罗斯被窃踪迹。如未入内地卡座。德沁应立时报该扎萨克大臣。乃并未呈报。即有应得之罪。满济私与俄罗斯交易什物。为彼拏获更宜从重办理。自应即将伊等治罪。声明情节。行文俄罗斯令其将伊斯塔纳布等治罪方足以昭天朝之正大。若如所奏、不令俄罗斯知闻。但将伊斯塔纳布等应行治罪咨行前去。彼岂能心服。况如此办理。彼亦断无不知。岂不转为所笑。桑斋多尔济、所见太小。著传旨严行申饬。即著将德沁、满济、解送理藩院、严审定拟。其咨行俄罗斯文稿、著此处另行改定。发交桑斋多尔济照办咨行。　　

○是日、御舟驻跸宝稼营水营。　　

○庚午。谕、本年新正、曾将畿南一带昨岁被潦州县。分别予以展赈。用普春祺。兹当金川全境荡平。巡幸山左。凡銮辂所经之地。现已普被恩膏。其灾区之不值跸途者。亦堪轸念。著加恩将霸州保定、文安、大城、永清、河间、献县、武邑、衡水、宁晋、武强、安平等、十二州县。未完乾隆三十九年因灾缓带地粮银、八万六千七百四十五两零。屯米二百四十八石零。又霸州、保定、文安、大城、永清、新安、安州、固安蠡县、河间、献县、任邱、晋州、玉田、武邑、衡水、陆平、宁晋、深州、安平等、二十州县。未完乾隆三十三、四、五、六、七、八、九等年、因灾出借常平谷二万八十九石零。米二万八千七百七十二石零。麦五千八百七十四石零。又霸州、固安、河间、三州县。未完乾隆三十九年因灾出借井田屯谷二百九十一石零。米一千四百五十七石零。概行蠲免。以示庆成施惠至意。该部即遵谕行。　　

○又谕、朕此次恭奉皇太后巡幸山东。告成阙里。自宝稼营登舟。用冀慈躬颐适。所有扈从官员人等、俱令由陆路行走。毋庸乘坐船只。以省船户等守候之劳。现在随用之大小各船只。为数虽属无多。而水手人等之当差出力。亦宜体恤。著照上届巡幸天津之例。于常值外每水手一名。日增给银二分。俾得均沾惠泽。　　

○又谕曰、嘉谟、在漕运总督任内办事不能得要。且看其局面亦小。于总督要任。未必相宜。但其人尚无大过。于仓场侍郎。或堪胜任。昨岁驻跸热河时。曾屡向军机大臣谕及。至冬间将富察善调补盛京侍郎。其仓场员缺、止令瑚世泰暂署。原欲俟金川大功告成后。督抚内尚有须更调者。至期另简总漕。而以嘉谟改用仓场。此朕之本意。军机大臣皆所备闻也。今年正月间、高晋在京、朕偶询及嘉谟近日办事如何。据奏伊性情急躁。有任意责打弁兵之事。适吏部需人办事。是以降旨将嘉谟补授仓场侍郎。换瑚世泰回京。亦不特因高晋之奏也。兹嘉谟来赴行在。召见时、将高晋所言面询。据奏不但无擅责弁兵之事。即旗丁亦未责打一人。朕以高晋为人诚实。从不在朕前妄言。且朕用嘉谟为总漕。即系高晋所荐。若嘉谟果无其事。高晋岂捏此语以诬之。况高晋非造言倾陷人者。使非其平素见信于朕。亦岂能如此加恩倚任乎。因令军机大臣、传旨询问嘉谟。若伊奏对之言果实。仍当谕询高晋。诘其言何所凭据。以定其是非。断不可颟顸了事。且令谕知嘉谟、以管辖弁兵之人。不妨稍严。若责处并非极屈。亦不为过。始据称、遇有粮船无故停泊。及头舵人等不肯使力。原常令运员等责惩。实无任性亲看责打之事等语。粮船无故停泊。及头舵不肯使力。本有应责之罪。且委员责处。即是伊令责处。岂必亲自看视。始谓之责打乎。伊既有此情节。朕询及、即应据实陈奏。乃以诡词支饰。及经传旨覆询。知其情难以终隐。始行吐露。即此足见其糊涂不堪。嘉谟、著交部严加议处。　　
</div>
    <div class="pagination">
<a href="清实录乾隆朝实录_page1329.html">上一页</a><span>...</span><a href="清实录乾隆朝实录_page1325.html">1325</a><a href="清实录乾隆朝实录_page1326.html">1326</a><a href="清实录乾隆朝实录_page1327.html">1327</a><a href="清实录乾隆朝实录_page1328.html">1328</a><a href="清实录乾隆朝实录_page1329.html">1329</a><span class="current-page">1330</span><a href="清实录乾隆朝实录_page1331.html">1331</a><a href="清实录乾隆朝实录_page1332.html">1332</a><a href="清实录乾隆朝实录_page1333.html">1333</a><a href="清实录乾隆朝实录_page1334.html">1334</a><a href="清实录乾隆朝实录_page1335.html">1335</a><span>...</span><a href="清实录乾隆朝实录_page1331.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
