<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 537 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 537 页/共 1316 页</h1>
    <div class="content">
○调镶白旗满洲副都统续昌为正白旗满洲副都统。正黄旗汉军副都统希隆阿为镶白旗满洲副都统。署镶白旗汉军副都统奕功为正黄旗汉军副都统。以记名副都统色楞额署镶白旗汉军副都统。明发　　

○以恃符狡展。革云南守备马中騄职。并讯办。摺包　　

○抚恤河南淮甯、商水、洛阳、三县被风被雹灾民。摺

包　　

○辛卯。孝恭仁皇后忌辰。遣官祭景陵。照例　　

○壬辰。稽查右翼宗学礼部尚书昆冈等奏、左右翼宗学房舍倾圯。亟宜修复。认真整顿。以培天潢。得旨、著管理宗学王贝子妥议具奏。寻肃亲王隆勤等奏、八旗官学。前经管学大臣议定新章。颇著成效。拟仿照办理。并拟将觉罗学一并整顿。请饬宗人府暨管理八旗觉罗学之王贝勒。会同参酌详议。从之。摺包　　

○以故苏尼特郡王绰克苏伦子棍布车林、袭爵。早事　　

○癸巳。谕内阁、巡视南城给事中桂年等奏、遵保拏获盗犯出力之司坊绅董。既吏目张庆禄。请仍照原保给奖各摺片。著该部议奏。现月　　

○伊犁副都统额尔庆额奏、伊犁将军色楞额病故。情节可疑。派员密查。得旨、即著确切查明。迅速覆奏。摺包　　

○以海运奉天米豆完竣出力。予直隶天津道胡燏棻、奉天奉锦山海关道诚勋优叙。余升叙有差。摺包　　

○予故湖南提督周盛传、于直隶青县建立专祠。故记名提督梁善明、朱焕明、刘朝祐、附祀福建陆路提督唐定奎专祠。从直隶总督李鸿章请也。摺包　　

○以捐资助赈。予安徽节妇刘李氏建坊。摺包　　

○甲午。谕军机大臣等、裕禄等奏、请饬催本年的饷。并历年欠饷。开单呈览一摺。据称奉天本年的饷。前经户部议拨山东地丁银十一万两。两淮盐厘银八万两。盐课银三万两。江苏厘金银二万两。临清关常税银二万两。仅据两淮解到银二万两。山东解到银二万两。其余均未报解。至各省历年欠饷。为数甚钜。请饬催解等语。奉天支放各款。需饷甚殷。亟应迅速拨解。以资应用。著各该督抚监督等。即将应解奉天本年的饷。于六月内批解一半。十月内埽数解清。并将欠解历年专饷分年搭解。以济要需。原单均著钞给阅看。将此由四百里谕知直隶两江江苏河南山东各督抚、并传谕淮安关监督知之。现月　　

○命都察院左都御史贵恒、工部左侍郎汪鸣銮、驰驿前往吉林查办事件。现月　　

○豁免云南元谋县被旱地方钱粮。摺包　　

○乙未。谕内阁、鹿传霖奏、纠参劣员等语。陕西丁忧朝邑县知县黄鹗、沾染嗜好。公事废弛。候补直隶州州判李冕贤、任性妄为。行同市侩。均著即行革职。并著该抚咨行湖南巡抚。查明黄鹗如有匿丧捏报情弊。再行从严参办。以肃官方。现月　　

○以山东堵口合龙出力。赏知府沈廷杞蓝翎。摺包　　

○以承修山东青城县堤工延缓误事。予候补知县何庆安等革职留工摘顶有差。摺包　　

○以承修山东济阳县坝工未能如法。济阳县知县胡钟元。摘顶察讯。摺包　　

○丙申。改命吏部尚书麟书、同工部左侍郎汪鸣銮、驰驿前往吉林查办事件。贵恒毋庸前往。现月　　

○丁酉。谕军机大臣等、前据沙克都林札布奏、请将哈巴河一带地方。仍由科布多收回。安插蒙哈。当经谕令沙克都林札布、额尔庆额、妥议具奏。兹据额尔庆额查明覆奏。据称哈巴河一带。自塔尔巴哈台借地以来。派兵驻守。尚称安静。科布多境内。并无急待安插之蒙哈。若将该处借地给还。徒滋劳扰。转非绥靖藩部之道等语。此案前经刘锦棠、色楞额、锡纶具奏。均称哈巴河一带。为边防要地。应仍隶塔尔巴哈台管辖。方为合宜。额尔庆额所奏。与刘锦棠等叠次筹议。意见相符。所有哈巴河一带地方。著仍由塔尔巴哈台按照现在办法。妥为经理。毋庸另议更张。朝廷轸念边防。折衷定议。该大臣等、务当力顾大局。将各该管地方。应行安抚防守事宜。认真办理。不得稍存意见。将此各谕令知之。现月　　

○云贵总督王文韶等奏、越南难民。就抚反覆。滋扰边境。派兵剿办。以弭边患情形。下所司知之。　　

○伊犁副都统额尔庆额奏、遵查哈萨头目。并无需索情事。及派员设法将已移哈萨收回各缘由。报闻。摺包　　

○予积劳病故。黑龙江呼兰等处防营翼长、已革副都统吉尔洪额恤典如例。摺包　　

○戊戌。命吏部左侍郎松溎、户部右侍郎徐用仪、承修各仓运粮石路工程。早事纂修官顾瑗恭纂　　

帮总纂官程棫林恭辑监修总裁世恭阅九月二十三日正总裁那月日专司藁本陆恭覆阅癸丑七月初七日徐月日荣月日副总裁唐月日宗室宝恭阅二月十三日陈恭阅二签七月十九日熙月日郭恭阅三月十六日宗室麒月日



大清德宗同天崇运大中至正经文纬武仁孝睿智端俭宽勤景皇帝实录卷之二百八十六　　

光绪十六年。庚寅。六月。己亥。朔。上诣仪鸾殿问慈禧端佑康颐昭豫庄诚寿恭钦献皇太后安。至戊辰皆如之。外

起居注

　　

○庚子。山东巡抚张曜奏、铁轨运土。最为迅速。河工堵口压土之时。深资得力。派员赴天津购造。报闻。　　

○辛丑。山东巡抚张曜奏、发放连年被水村庄春赈。下部知之。　　

○又奏、齐东各州县濒河村庄三百余处。终年被水。劝令迁移大堤以外。酌给迁费。先后搬移二千余户。现更购买高埠地亩以资安插。报闻。　　

○以捐助东赈。赏直隶候选道王守善二品顶戴。　　

○壬寅。谕内阁、京师自上月二十九日以后。大雨滂沱。连宵彻旦。河流骤涨。诚恐近畿一带。禾稼受伤。朕心实深焦虑。著直隶总督、顺天府府尹、查明各处地方。有无被灾之处。迅即驰奏。近日京城内外。倒塌房屋甚多。有无伤毙人口。并著步军统领衙门、顺天府。确切查明。即行奏闻。以慰廑系。现月　　

○以捐修城工。予奉天甯远州士民奖叙。　　

○癸卯。谕内阁。京师自上月下旬以来。大雨不止。民居禾稼受伤。昨日虽经开霁。今复阴云密布。雨势滂沱。朕心廑民谟。寝馈难安。允宜虔申祈祷。冀迓时旸。谨择于本月初七日。亲诣大高殿拈香。　　

○礼部奏、修理太岁坛。移请神牌事宜。依议行。现月　　

○甲辰。谕内阁、礼部奏、前任总兵暨耆民等。呈请随班祝嘏。援案请旨一摺。本年朕二旬万寿。所有前任山西太原镇总兵何鸣高等、暨耆民情殷叩祝者。俱准附于百官之末。另班行礼。现月　　

○谕军机大臣等、著查明现任内外文武一二品大员。有老亲年届八十以上者。将实在年岁开单呈览。现月　　

○顺天府奏、近畿大雨情形。得旨、良乡等处河道堤工桥梁衙署被水情形。览奏均悉。惟各属民田被灾若何。尚未具报。即著迅速查明覆奏。　　

○乙巳。上诣大高殿祈祷行礼。　　

○遣贝勒载濂诣时应宫。贝勒载漪诣昭显庙。贝子奕谟诣宣仁庙。辅国公载泽诣凝和庙拈香。外起居注　　

○予清赋积劳。病故。福建参将萧文高等优恤。　　

○以遵命捐赈。予浙江学政潘衍桐为其故本生父母。山西冀甯道俞廉三为其故父母、安徽同知职衔朱钧为其故父母、各建坊。　　

○丙午。谕内阁、步军统领衙门奏、遵查京城内外。因雨后倒塌房屋。伤毙人口。大概情形一摺。所有现经查报之左右翼及中营等处伤毙之十六名口。著该衙门酌给赏恤。此外如有续行查出者。即照此次赏恤。一律奏明办理。现月　　

○浙江巡抚崧骏奏、嘉湖二属。上年被水。应办白丝丝绵二项。请暂照历届减半之数办解。以恤商艰。从之。　　

○以绅民爱戴。予故兵部尚书彭玉麟在浙江西湖。故西安将军福兴在浙江衢州府建立专祠。从浙江巡抚崧骏请也。

摺包
</div>
    <div class="pagination">
<a href="清实录光绪朝实录_page536.html">上一页</a><span>...</span><a href="清实录光绪朝实录_page532.html">532</a><a href="清实录光绪朝实录_page533.html">533</a><a href="清实录光绪朝实录_page534.html">534</a><a href="清实录光绪朝实录_page535.html">535</a><a href="清实录光绪朝实录_page536.html">536</a><span class="current-page">537</span><a href="清实录光绪朝实录_page538.html">538</a><a href="清实录光绪朝实录_page539.html">539</a><a href="清实录光绪朝实录_page540.html">540</a><a href="清实录光绪朝实录_page541.html">541</a><a href="清实录光绪朝实录_page542.html">542</a><span>...</span><a href="清实录光绪朝实录_page538.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
