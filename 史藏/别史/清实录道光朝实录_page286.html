<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 286 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 286 页/共 848 页</h1>
    <div class="content">
○谕军机大臣等、此次随往盛京之总管首领太监等、人数众多。恐有不法之人。沿途生事。业经谕令总管内务府大臣。定立章程。严查需索讹诈之人。按例究治矣。因思寿康宫、及寿康东宫、储秀宫、钟粹宫之首领太监等。恃无见证。难保无假捏指称诸弊。著随扈之总管内务府大臣等。随时严密稽查。此四处之首领太监内。如有向随扈大臣官员。或地方官员。指称传行情事。无论事之大小。著禧恩等即行指名封奏。立将该首领太监锁拏。交慎刑司重责八十板。即日发黑龙江给兵丁为奴。遇赦不赦。该管之总管。罚月银半年。首领罚月银半年。革退首领。如系首领犯法。其该管之总管。罚月银一年。决不宽恕。此系朕防微杜渐之深意。禧恩、敬徵、宝兴、务善体朕心。认真查办。并谕那彦成、奕颢、知之。如有此等情弊。必当随时具奏。如缮摺不及。面告军机大臣可也。诸臣若稍存姑息避就之见。独不虑日后发觉。何颜对朕耶。　　

○以工部尚书王引之署吏部尚书。户部右侍郎李宗昉、署管理顺天府府尹事。　　

○以前任叶尔羌办事大臣恒敬。署正白旗汉军副都统。　　

○抚恤广西雒容、永福、二县被水灾民。　　

○甲寅。盛京将军奕颢等奏、请将盛京五部司员中。京察一等人员。量予升转之阶。以免积压。下吏部议。寻议、嗣后鸿胪寺卿、太仆寺少卿、缺出。请将盛京一等郎中。与在京一等郎中一同开列。候旨简用。余照旧办理。从之。　　

○乙卯。谕内阁、乌尔恭阿等奏、昌陵圣德神功碑楼工程。需用盖面海墁大甎。著工部行取山东临清甎四万六千块。于明春运送到工应用。　　

○又谕、扎隆阿奏、阿奇木伯克呈请留伊子帮办事务一摺。叶尔羌阿奇木伯克阿布都尔满之子迈玛特爱孜斯、前经赏给头等侍卫。应进京当差。惟念叶尔羌阿奇木伯克事务较繁。需人帮理。侍卫万玛特爱孜斯。著准其暂缓进京。留于叶尔羌。随同伊父当差。俟有相当伯克缺出。酌量奏补。　　

○又谕、惠显等奏、请将番兵口粮余银两。提交番商生息备用一摺。唐古特番兵口粮。从前奏明。将抄产估变银两。交各营生息。以资散给。除每年分散及因公动拨外。尚有积存银两。据惠显等查明此项存银。若仅照常存贮。如遇因公动用。未免渐形短绌。著照所请准其将积存银提出一万两。发交番商。照向例接二分生息。每年得银二千两。作为新增生息。如遇因公调遣番弁番兵事件。所需口粮。即于此项内酌量动用。自道光十年为始。仍于年终将生息银数、及有无动拨之处。造册报部。　　

○直隶总督那彦成奏、访获庆云县习教人犯王梦祥等、提省审办。得旨、必当严行究办。切勿扰累善良为要。详慎而行可也。寻覆奏、审明王梦祥等、入会烧香属实。按律拟发边远充军。下部议。从之。　　

○实授扎隆阿喀什噶尔参赞大臣。　　

○丙辰。谕内阁、奕绘等奏、恭查陵寝殿座。现应急修。请派员勘估一摺。孝东陵隆恩殿。并琉璃花门等项。现在情形过重。自应妥为修理。以昭慎重。著工部奏派大员。前往敬谨勘估。核实具奏。　　

○又谕、奕绘等奏、翼长患病。呈请开缺一摺。宝华峪翼长双福。著准其开缺。所遗翼长一缺。向由该衙门遴员升补。送部引见。尚需时日。现在宝华峪有值班差使。不敷更替。著于孝陵景陵裕陵各衙门总管内。添派一二员。一体轮班值宿稽查。　　

○又谕、嘉庆二十三年。曾奉仁宗睿皇帝派出格布舍等四人。轮流管带黄白布城。此次朕巡幸盛京。路途遥远。著派桂轮、奕山、带领布城一分。容照、巴雅尔、带领布城一分。轮流护送。按日著该章京护军等。妥为管带。届时务要齐备。毋得迟误。　　

○又谕、阮元奏、请留要缺总兵一摺。云南普洱镇总兵怀唐阿。历俸将届三年。例应于俸满后撤回。兹据该督奏称、该员熟悉边务。办理妥协。一时副将内并无胜任之员。堪以更替。著照所请、怀唐阿准其于三年期满后。再留任二年。以资熟手。　　

○又谕、奕颢等奏、请另修副道一摺。本年巡幸盛京。该将军等承办御路。应照向定章程。于正道两旁。修垫配道。兹该将军等以正道与配道相连。恐车马易致践踏。稽察难周。酌请另修副道。是于配道之外。另添副道。既不免侵占民田。复须重劳民力。徒滋纷扰。所请著不准行。该将军等仍照旧章办理。惟当督饬管道各员。认真查察。凡应走配道之官员人等。并车马骡驼。均不准率由御道行走。如有不服拦阻。擅行御道者。即著奏明惩办。　　

○又谕、黄文煜奏、熟谙差务之期满总管。恳请留任等语。盘山总管昇安。准其再留五年。　　

○盛京将军奕颢奏、永陵启运殿柁梁抽换如式。谨遵钦天监奏明选择吉期。于七月初七日辰时。恭请神牌。安奉正殿礼成。得旨、敬悉。　　

○长芦盐政阿扬阿奏、请万寿圣节。进京祝嘏。得旨、毋庸前来。嗣后万寿前期。该盐政永不必奏请。　　

○丁巳。仁宗睿皇帝忌辰。遣官祭昌陵。　　

○上诣安佑宫行礼。　　

○谕内阁、外夷各国进贡。或由水路。或由陆路。定制遵行。未可轻言改易。越南国遣使来京进贡。自康熙年间议定由陆路行走。今该国陪臣于进表后。在礼部呈递、禀启。欲改由广东水路。该部以事涉更张。实不可行。议驳甚是。所有该陪臣禀请改由水路以省劳费之处。著毋庸议。至该陪臣禀称、该国王之母。年已七旬。需用人薓调养。恳请赏赐薓斤。以例赏各件折给一节。此系该国王孝养至情。与无故率行祈请者有间。著加恩赏给人薓一斤。其例赏各件。仍著照例赏给。　　

○又谕、奕颢等奏、查明围场被贼偷砍树株。请将徇从之官兵斥革。交部严审一摺。此案蒙古伙洛卡官骁骑校富来。既将拏获偷草人犯。听从领催等收受马料。递行责放。而于应管围内树林。被贼偷砍二百余棵之多。难保无贿纵情弊。必应认真查办。骁骑校富来、著革职领催艾辛珠、范懋忠、著革役。同说事人王均悦、交盛京刑部严审按律定拟具奏。其偷砍树株贼匪。及在逃之杨青山、杨得山等犯。著盛京旗民地方官。并吉林将军。一体上紧缉拏。务获归案审办。　　

○湖广总督嵩孚奏恳入觐。得旨、勤慎办公。务要振刷精神。诸事从实。不可日久怠生。暂缓陛见。下届再行奏请。又奏、逆犯赵应陇潜逃未获。遵旨严密饬缉。批、督缉必须认真。断不可扰及善良。　　

○四川道御史李鹏奏、教习班次壅滞。请酌议疏通。下吏部议。寻议、将原定五年分发之例。改为三年后、准其呈请分发。余照旧办理。从之。　　

○戊午。谕内阁、御史王赠芳奏、会匪盐枭。蔓延滋害。请严饬捕剿一摺。会匪盐枭。最为地方之害。据该御史奏、江西吉安府属。泰和、万安等县。向为私枭出没之所。加以会匪繁多。与私枭合而为一。或名添弟会。或名添刀会。又称千刀会。均自南赣延入吉安。其初犹知畏法。近来党与日多。地方官惧滋事端。惟思苟且调停。好酿成巨案。犹复一味姑息。草草了结。甚有乡勇拏获送官之匪徒。仍从宽免。纵之归家。似此选懦因循。化大为小。不过规避处分。而纵匪养奸。为害日深。必应明定考成。以靖地方而安良善。著将攸铦。韩文绮。通饬所属。各就地面。严密躧缉。遇有此项匪徒。立即弋获。明正典刑。毋稍轻纵。沿河添设巡船。专捕劫盗。尽法处治。其实由挟制入会者。取具族邻切结。准其自首。若能缚送积恶首匪。仍予重赏。其匪徒繁多之处。责成明练有为之员。抚剿兼施。毋许稍有讳饰。如果实力奉行。地方肃清。旧任准免处分。新任即予擢迁。傥有仍前将就了事者。立即严行参奏。加等惩处。不稍宽贷。　　

○谕军机大臣等、御史王赠芳奏、请饬禁奸徒牟利开矿一摺。据称江西袁州府宜春县石围山。间有铜铅砂苗。奸民诡传银矿。妄思开采。前于嘉庆二十五年。道光元年。有生员林森等价买此山。赴地方官具呈。后诈称官准试采。虫惑乡愚。经前任巡抚严饬府县查拏封禁。今闻有瑞州府上高县生员陈泰来。于上年八月。赴提督衙门。具呈开矿。经提督衙门批咨江西巡抚查覆。陈泰来回至江省。辄敢以京控批准为名。议定股分。开采银矿。各府属有受其愚弄。捐赀入股者。自数百两至数千两不等。傥不迅速严禁。诚恐招集无赖。贻害将来等语。奸民牟利惑众。最为地方之害。该县石围山。本经封禁。岂可任其复行开采。著蒋攸铦。韩文绮。迅饬该府县严查禁止。生员陈泰来赴京具呈。指称批准。是否实有其事。并现在曾否聚众开究。著查明据实具奏。不可稍在枉纵。至该御史奏称、袁州府萍乡县湖塘地方。有叶丝冲山。亦有矿苗。著该督抚一并饬属严切查禁。永除后患。勿许偷采。将此各谕令知之　　

○除直隶丰宁县水冲地四顷二十六亩有奇额赋。　　

○己未。上请绮春园问皇太后安。　　

○谕内阁、协办大学士理藩院尚书富俊。年逾八旬。著于理藩院、及该管旗分值日之期。照常来园。其余加班奏事引见之日。俱不必园。即在本衙门办事。以示朕优养耆年至意。　　

○庚申。谕内阁、每年朕于八月由圆明园进宫。设仪仗作乐。王公文武大臣于三座门前接驾。繁文缛节。朕无取焉。著自本年为始。每届八月内进宫回园之期。将仪仗作乐。及王公各大臣接驾之处。俱行停止。　　

○又谕、李鸿宾等奏、革职留缉知县。恳准捐复原官一摺。原任广东归善县知县陈星联。因谋命重犯张亚群。未能审出实情。率准取保。以致脱逃。参革留缉。兹据该督等奏称、该革员于被参后。购线躧缉。现获另案盗犯五十名。内问拟斩枭斩决者。有二十名之多。虽于本案正凶。未经弋获。核其功过。尚足相抵。陈星联著加恩准其捐复原官。留于广东补用。照例送部引见。仍责成该员。将在逃之正凶张亚群。严缉务获究办。朕因该员缉捕要犯多名。尚属认真。是以姑允所请。嗣后不得援以为例。　　

○又谕、壁昌奏、请添设军台一摺。叶尔羌所属之西路喀拉布扎什军台。西至英吉沙尔所属之察木伦军台。中隔戈壁。绵长一百四十余里。每值盛暑。驰递文报。马力难支。据壁昌查明。黑色热巴特地方。土色肥沃。试开渠道。堪资播种。为餧养马匹之用。著照所请、准其在黑色热巴特地方。添设军台。于叶尔羌东路奏改军台节省两台内。拨马十五匹。回子十户。牛二只。车三辆。接递文报。运送饷布。该署办事大臣、即就修理军台余賸物料。建盖房屋。俟完工之日。即行安设。该部知道。　　

○以内阁侍读学士赵盛奎、为光禄寺卿。　　

○辛酉。谕内阁、吏部议奏、湖北公安县县丞丁瑞章。于查起私盐时。并未在卡。又不查询明确。即行出具并无私盐甘结。著照部议降二级调用。准其抵销。前任四川学政翰林院编修藩光藻。擅将外委王得贵扣留船上。著降一级调用。不准抵销。其失察船夹带私盐。应罚俸一年。著准其查抵。已革外委王得贵、因潘光藻将伊扣留船上。心怀不平。指为捆缚殴打。虽事出有因。究属失实。著罚俸九个月。不准抵销。照例开复原官。至此案取供未确。拟罪出入之承审审转及督率各员。著该抚查取职名。咨部分别议处。　　

○谕军机大臣等、本日据都察院奏、锦县武童姜殿魁、呈控该县藉差科敛一案。已派富俊、裕恩、驰驿前往审讯矣。此案据姜殿魁控称、传知县藉差科派。合邑商民。遍遭苛敛。并有抽分折价加派史目。因将军府尹及各部侍郎、有会衔告示。谕令帮差。无可伸诉。是以来京呈控等语。本年巡幸盛京。该将军等承办差务。如果有出示谕令商民帮差之事。以致该县任意苛敛。扰累闾阎。实属办理不善。此时尚未启銮。已有赴京呈控科派之案。不日銮辂经临。若沿途纷纷叩阍控告。无论所控虚实。总由办理不善所致。惟该将军等是问。总当循照旧章。妥为经理。毋得任令属员藉端苛敛。致干重咎。将此谕令知之。　　

○命协办大学士富俊、吏部右侍郎裕恩、驰往盛京审案。　　

○以户部右侍郎耆英、署镶红旗满洲都统。刑部左侍郎海龄、署镶黄旗满洲副都统。　　

○以国子监祭酒文庆、为詹事府詹事。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百五十九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光九年。己丑。八月。壬戌朔。谕内阁、赵盛奎现放光禄寺卿。著暂留军机章京上行走。俟纂辑平定加疆方略书成。再回本衙门办事。　　

○谕军机大臣等、寄谕盛京将军奕颢等。本年朕恭奉皇太后安舆。祗谒祖陵。该将军等所奏。大臣官员之妻出郭迎送。著停止。将此谕令知之。　　

○以浙江定海县属内外洋面疏防盗劫。摘知县张华选等顶带。守备梁汉阶下部议处。　　

○旌表守正捐躯盛京岫岩厅民杜学成养女葛氏。　　

○增建浙江余姚县胜山地方营房。从总督孙尔准请也。　　

○癸亥。谕内阁、朕此次前往盛京。恭谒祖陵。已降旨于本月十九日启銮。著派定亲王奕绍、大学士托津、尚书汤金钊、明山、留京办事。其月选之文员内佐杂等官。武职内八旗护军校、骁骑校、及外省送到之骁校、并年满千总等官弁。俱著留京王大臣照例验放。其东三省补放水师等官。即就近于行在带领引见。　　

○又谕、向来每遇巡幸。驻跸大营。不准闲杂伺役人等擅入。嘉庆年间。钦奉皇考仁宗睿皇帝饬谕。嗣后黄布城以外。白布城以内。王公及蒙古王公。祇准带护卫二人。三品以上大臣。祇准带笔帖式官人二人。御前乾清门大门侍卫。值宿卧具。著自行携带。总管首领太监行李。即著太监代为负运。如人仆役车夫带入者。将所带之人。插耳箭游营。并加重责。仍将本主及失察之该管王大臣、一并严惩。钦此。煌煌圣谕。必应敬谨遵循。此次巡幸盛京。著总理行营王大臣。督饬管门官员兵丁等。随时严切稽查。勿许厮役擅行出入。傥有显违禁令者。除将本人照例治罪外。并将本主及失察之该管王大臣、一并惩处不贷。至随扈护军统领等。专司稽查。著常川轮值二人。在大营内、认真督率各门章京兵丁等。俟下钱粮时。该班之员值宿。其余各员。始准散出。以昭严肃。　　

○又谕、向来巡幸。跸路经由之地。一切随从人役。不准扰及闾阎廛市。及銮仪卫校尉、及各侍卫跟役人等。随驾外出。间有沿途滋事。强取民间什物。抢掠出卖食物。以致被抢失业之人。或在道旁跪喊。该校尉等恃众肆行。其情甚为可恶。嘉庆年间。因民人姜五被抢柴捆银钱。情急喊诉一案。曾经皇考仁宗睿皇帝明定科条。特旨严切示禁。朕此次恭诣盛京。道途遥远。往返需时。诚恐随行校尉。并各项厮役。仍复沿途滋生事端。不可不剀切申谕。著总理行营王大臣。变仪卫堂官。于大营随时约束稽察。如有强取民间什物者。一经查出。即照抢夺例治罪。其在途次。著责成该管地方文武员弁。一体查拏。有犯必惩。毋得稍有宽纵。将此通谕知之。　　

</div>
    <div class="pagination">
<a href="清实录道光朝实录_page285.html">上一页</a><span>...</span><a href="清实录道光朝实录_page281.html">281</a><a href="清实录道光朝实录_page282.html">282</a><a href="清实录道光朝实录_page283.html">283</a><a href="清实录道光朝实录_page284.html">284</a><a href="清实录道光朝实录_page285.html">285</a><span class="current-page">286</span><a href="清实录道光朝实录_page287.html">287</a><a href="清实录道光朝实录_page288.html">288</a><a href="清实录道光朝实录_page289.html">289</a><a href="清实录道光朝实录_page290.html">290</a><a href="清实录道光朝实录_page291.html">291</a><span>...</span><a href="清实录道光朝实录_page287.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
