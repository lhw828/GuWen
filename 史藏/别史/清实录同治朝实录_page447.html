<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 447 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 447 页/共 505 页
  </h1>
  <div class="content">
   ○赏图萨拉克齐四等台吉逢木丹扎布花翎。　　

○甲戌。谕军机大臣等、袁保恒奏、各省协饷报解延缓。请旨饬催一摺。据称西征各军月饷。山东自上年十月以后。仅解银二万四千两。山西自上年十一月以后。仅解银二万两。四川自上年七月以后。未经续解。安徽自上年九月以后。未经续解。广东自上年夏季以后。未经续解。湖南并前提积欠银四万两。亦未报解。河南则两次提解积欠银十八万两。仅解过银五万两等语。甘肃兵多粮缺。转运艰难。且一切安插抚恤之赀。需用尤钜。各该省督抚。自应源源报解。顾全大局。岂得任意延缓。致误要需。著瑞麟、吴棠、英翰、钱鼎铭、丁宝桢、鲍源深、王文韶、将应解西征协饷克期筹拨。并批速解。不准再有拖延。并著袁保恒随时催提运解。以资接济。另片奏、山东河南两淮月协豫师军饷。截至三月底止。共欠解银三十四万余两。现在西征饷项支绌。实难垫解等语。著何璟、钱鼎铭、丁宝桢、将应解豫师饷银。迅速拨交西征粮台转解。毋稍延缓。将此由五百里谕知瑞麟、吴棠、何璟、英翰、钱鼎铭、丁宝桢、鲍源深、并传谕王文韶、袁保恒知之。　　

○丙子。谕内阁、彭玉麟、李瀚章、黄翼升奏、特参长江水师庸劣各员。请旨分别革惩一摺。篺洲营都司记名总兵蒋振元。任性妄为。擅离汛地。著即行革职。拔去翎支。撤销勇号。永不叙用。荆州营守备尽先副将陈照惠、纵兵殃民。讹索规费。著革职永不叙用。岳州中营候补参将刘义方、怠惰性成。嗜好过重。沅江营把总唐有胜、操防不力。败坏营规。岳州中营把总尽先都司刘有材、劣迹多端。陆溪营把总尽先守备文星元、嗜好太深。篺洲营巴总尽先游击唐有德、居心贪鄙。汉阳中营把总尽先游击朱有茂、声名恶劣。田镇营把总刘得胜、擅离汛地。沅江营外委尽先守备刘康容、讹索民财。汉阳中营外委尽先守备张昌贵、声名狼藉。巴河营外委尽先都司朱兰亭、擅理词讼。荆州营外委尽先千总刘耀泰、汉阳中营外委尽先游击刘元寿、外委尽先都司刘万桂、田镇营外委升补把总张三爵、操防懈怠。均著革职。并不准投效别营。希图开复。荆州营都司记名总兵李大鹏、举动谬妄。千总记名总兵成师吉、陆溪营把总王宗高、均不能约束兵丁。荆州营把总尽先参将李开福、性耽安逸。均著摘去顶翎。以观后效。田镇营都司记名总兵梁永学、登岸陆居。不守营规。著即撤任。勒令回籍。不准留营效力。以示惩儆。仍著彭玉麟等随时稽察。认真整顿。如再有此等劣员。即著从严参办。以肃营规。　　

○以乌喇特旗地方追剿窜匪出力。赏提督金运昌、王凤鸣、头品顶带。副将罗永谦、参将牛允诚、邵维常、龚心明、侯德明、王允功、巴图鲁名号。知府孙毓淦、守备李叶兰等花翎。盐大使边本育等蓝翎。余升叙开复有差。　　

○以湖北宣恩扑灭会匪。赏把总李名贵蓝翎。予知县向光谦等升叙有差。　　

○丁丑。追予浙江杭州殉难道员缪梓谥武烈。交国史馆立传。　　

○戊寅。谕内阁、翰林院侍讲孙诒经奏、天象可畏。请遇灾修省一摺。朕临御以来。兢兢业业。宵旰不遑。期与中外臣工。共求上理。方今军务未竣。民气未舒。正君臣交儆之时。岂上下恬嬉之日。矧值本年五月初一日日食。上苍示儆。寅畏益深。该侍讲所陈隆孝治、勤政理、亲君子、远小人、并崇俭黜浮各节。披览之余。实深嘉纳。尔中外大小臣工。亦当振刷精神。各勤职业。庶几交相儆勉。政事修明。以迓祥和消沴戾。　　

○谕军机大臣等、户部奏、内务府拨款日增。部库存储将罄。遵旨核议。据实陈奏一摺。近来帑项支绌。国用不充。自系实在情形。前因长芦及江苏省传办各件。需款较多。叠经准令减成停办。此次内务府请于四五六等月。共拨银一百八十万两。既据户部奏称、部库现仅存银一百一万余两。势难周转。著内务府将应办各件。权衡缓急。力求撙节。一切用款。务须核实动支。毋任浮冒。所有应需款项。著户部就现有银两。酌量动拨。以资应用。至外省传办各件。前据德寿奏、长芦改派?绉。势难依限办解。业经准其宽限两月解京。此外各该监督织造等承办之件。皆系豫备大婚典礼之用。自应依限办解。第恐各该省拨款需时。或实有不能依期办齐之处。著崇礼、庆林、德寿、文治、酌度情形。陆续尽办尽解。以应要需。将此谕知户部、内务府、并传谕崇礼、庆林、德寿、文治知之。　　

○又谕。常顺等奏、官兵过境。骚扰台站情形一摺。吉林赴伊官兵。道经乌科台站。藉端需索。并有殴伤台。站兵丁及扎毙驼只讹换马匹等事。殊堪痛恨。营总保升、著即行革职拏问。交奎昌、志刚、多布沁扎木楚、常顺、保英、严行审讯。并将滋事兵丁一并查明。按律惩办。毋稍宽纵。副都统讷苏肯。系统带之员。于所部官兵。并不认真约束。著先行交部议处。并著常顺、保英、饬令讷苏肯、将前二起官兵另行派员管带。督同后起官兵。严申纪律。沿途安静行走。毋任再滋事端。以后过境官兵。如有似此骚扰情形。奎昌等即随时查明。将滋事兵丁就地正法。以昭炯戒。官兵滋扰地方。既经惩创。人心自可安帖。该署将军等、务当晓谕蒙古部落。照旧豫备驼只等项。支应台站。毋误军行。此项官兵行抵塔尔巴哈台。并著荣全、富和、妥为钤束。以肃戎行。将此由五百里各谕令知之。　　

○旌表守正捐躯河南温县民妇高任氏。　　

○己卯。谕内阁、朕奉慈安皇太后慈禧皇太后懿旨。本月十九月日。据通政使司副使王维珍奏、请益广孝思。以臻豫顺一摺。览奏殊深诧异。皇帝冲龄践阼。于今十有一年。侍奉晨昬。孝养无间。当亦在廷臣工所共知。王维珍摺内所称。先意承志。几谏不违。并孝思维则。基诸宫庭等语。不知意何所指。似此任意揣测。信口妄言。实属荒谬。王维珍著交部严加议处。原摺著即掷还。寻议、王维珍照不应重私罪降三级调用例上加等。降五级调用。从之。　　

○又谕、大学士两江总督曾国藩、于本年二月间因病出缺。当降旨优予恤典。并于湖南原籍江甯省城建立专祠。生平政迹事实。宣付史馆。一等侯爵。即令伊子曾纪泽承袭。其余子孙几人。令何璟查明具奏。候旨施恩。旋据何璟、英翰、李瀚章、先后胪陈曾国藩历年勋绩。英翰、李瀚章、并请于安徽湖北省城建立专祠。又据何璟遵查该故督子孙详晰覆奏。披览之余。弥增悼惜。曾国藩器识过人。尽瘁报国。当湘鄂江皖军务棘手之际。倡练水师。矢志灭贼。虽屡经困厄。坚忍卓绝。曾不少渝。卒能万众一心。削平逋寇。功成之后。寅畏小心。始终冈懈。其荐拔贤才。如恐不及。尤得以人事君之义。忠诚克效。功德在民。允宜叠沛恩施。以彰忠荩。曾国藩著于安徽湖北省城建立专祠。此外立功省分。并著准其一并建祠。伊次子附贡生曾纪鸿、伊孙曾广钧、均著赏给举人。准其一体会试。曾广镕著赏给员外郎。曾广铨著赏给主事。均俟及岁时分部学习行走。何璟、英翰、李瀚章、摺三件。均著宣付史馆。用示眷念勋臣有加无已至意。　　

○谕军机大臣等、前据何璟等奏、江苏奉办缎?等件。饷项不敷。请饬安徽江西各拨银十万两。解苏协济。当经降旨允准。兹据英翰奏称、皖省情形万窘。若骤加拨款十万两。无处凑那。皖南茶厘一款。岁入三十余万两。自同治七年以后。全行提归金陵。除每年提拨水师额饷十万两外。仅于八年皖省筹办堤工提银四万两。此外均归金陵支发。请饬即于此项茶厘内拨银十万两等语。著何璟、恩锡、即于江苏提用皖南茶厘款内拨银十万两应用。以抵安徽奉拨之款。将此谕知何璟、英翰、并传谕恩锡知之。　　

○又谕、文麟奏、回匪窜扰敦煌瓜州堡等处。扑入安西州城。暨敦煌安西官军击退贼匪情形各摺片。肃州逆回。屡次出关窜扰敦煌安西等处。势甚蔓延。敦煌北湖等处踞匪。叠经兵勇击退。现已远遁。其扑入安西之贼。亦经官军击退。惟该逆来去无常。仍应随时严密防范。安西屡被贼匪阑入。实属防守不力。文麟现已调派营官周鼎、游击张炘、各带兵勇前往助守。著即饬令会同在城官兵。妥筹守御。毋稍疏失。署安西协副将柳致胜、援剿失利。前经景廉奏参。业经交部严加议处。文麟所请从宽免议之处。著不准行。仍著文麟贵令该员。督率官军认真防剿。以赎前愆。敦煌安西等处居民。叠遭蹂躏。情殊可悯。文麟当督饬该地方官妥为抚恤并董劝耕种。毋使失所。成禄屡奏部署出关。究于何日起程。著该提督懔遵叠次谕旨。速筹进发。不得再以肃逆牵掣为词。稍涉延宕。将此由六百里各谕令知之。　　

○又谕、富和奏、请调官兵回塔驻扎一摺。据称塔城虽有索伦一军。不足以资防守。棍噶扎勒参领索伦厄鲁特马步官兵数百名。并民勇喇嘛等。现在乌城迤西驻扎。请将此项官兵。全行调回塔城。并饬乌里雅苏台将军等发经两三个月盐粮。令该官兵自办裹粮。无庸由驿前往。所有各台应付驼只。令该将军等核计裹粮若干。酌量妥办。其棍噶扎勒参及民勇喇嘛。交该将军等安插等语。塔城为伊犁后路。须有兵队镇守。以资策应。惟棍噶扎勒参所带官兵。是否可以调往。并棍噶扎勒参与民勇喇嘛。该将军应如何安插之处。必须豫为筹画。即著奎昌、志刚、多布沁扎木楚、按照富和所奏各节。悉心酌度。奏明办理。荣全与俄官喀勒帕科斯克依、约在色尔贺鄂普勒地方会议。该署将军于二月十九日行抵该处。额尔根巴图等先后前往随同议事。现在会议情形若何。著该署将军妥慎筹办。一面详细奏闻。富和应否前往。著与荣全随时咨商。其塔城一切事宜。该参赞当妥为经理。毋稍疏忽。吉林官兵经过乌科台站。藉端骚扰。该官兵行抵塔境。著富和懔遵昨日谕旨。严行约束。毋任滋事。并饬各台应付周妥。以利师行。将此由五百里各谕令知之。　　

○以云南克复新兴州城。并攻克大东沟等处贼巢出力。赏副将屈洪泰、刘万胜、一品封典。总兵官林怀清、知府张来庆、副将黄紫耀、彭焕章、夏毓秀、参将穆文升、王铨义、涂开科、陆得成、刘光诰、游击马永顺、都司杨好谋、龙文藻、巴图鲁名号。知府靳登瀛、游击王涛等花翎。同知邓芳等蓝翎。余加衔升叙有差。予阵亡守备郑其麟等三十一员祭葬世职加等。　　

○庚辰。谕内阁、兵部奏、钦奉恩旨。查办军台废员。开单请旨各摺片。本年正月初四日。因纪年开秩。特颁恩旨。命将军流以下人犯分晰减等。兹据兵部查明请旨。自应酌量办理。除军务获罪之包容、周冕、柯沅、吴奎祥、刘敬业、李世玉、未经查明下落之苏锦堂、暨未经咨报起解之赵国梁、宣维礼、许如龙、艾宪银、黄应诰、陶藻、并在途在营在藉在配脱逃之汪殿元、周策勋、索成、曾昭仕、解魁元、李正钧、许怀清、德馨、许志耀、奎英、边得胜、贺永铭、王勋、春庆、黎定攀、王得胜、富昌、李明皙、张九围、里善等、均毋庸查办外。其文恒、李景华、翟麟兆、游占鳌、多福、富克金保、禄兴、张明仲、全大伦、花里雅春、均著加恩释回。徵麟著加恩减免二年。邱瑞祥、李振海、均著加恩减免三年。李廷诰、周星符、张同方、均著加恩减免四年。届期即行释回。以示朕法外施恩至意。　　

○辛巳。谕军机大臣等、成禄奏、定期拔队分起出关。请饬山西拨饷。绥远购驼。暨李天和所部未能即赴景廉军营各摺片。成禄现统全队前赴金塔。料理后路转运事宜。即行分起西进。此时谅早布置就绪。克期出关。不准藉口于粮石驼只筹办未齐。逗遛不进。至曹克忠各营。现须募补整顿。方能拔队赴肃。成禄惟当遵奉叠次谕旨。迅速启行。毋得以该军未到为词。藉端延宕。后路粮运事宜。著左宗棠檄令萧宗干等。督饬西路各地方官。妥为筹办。酌量拨给车马。多购军粮。不可稍存膜视。成禄需用军装驼只。著鲍源深于应解饷银内措拨银二万两。划出五千两。交成禄差弁采买钢铁军装布匹。下余一万五千两。解交定安。在于所属蒙古部落内摊派健驼一千只。发给价值。配齐鞍＜?革占＞。即将所购钢铁等项。运回成禄军营。以资应用。至李天和等所部。现均分防要隘。成禄拟俟出关后。再行派赴景廉军营。即著咨明景廉酌度办理。将此由五百里各谕令知之。　　

○壬午。孝慎成皇后忌辰。遣官祭慕陵。　　

○癸未。补造黑龙江额设腰刀三千把。梅铁箭十八万枝。鸟枪三百杆。从将军德英等请也。　　

大清穆宗继天开运受中居正保大定功圣智诚孝信敏恭宽毅皇帝实录卷之三百三十三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十一年。壬申。五月。甲申朔。日食。　　

○上诣钟粹宫问慈安皇太后安。长春宫问慈禧皇太后安。至癸丑皆如之。　　

○谕内阁、库克吉泰奏、腾清正围。复有民众擅入耕种。请将看守不力之该管官弁摘顶示惩一摺。热河围场。经上年查办腾清后。并暂撤旗地拨补腾围民佃以示体恤。乃为日未久。竟有不知姓名民佃。聚集多人。突至湃布嘎围外。毁棚入内。任意耕种。该总管等不能禁止。任令民众擅入正围。实属办理不善。署围场总管伊克坦布、及该管之翼长防御骁骑校等、著一并暂行摘去顶带。责令该官兵将擅入围场民众。迅速驱捕净尽。严密看守。毋任奸民再行阑入。并将从中架唆之人。访察确实。按名缉拏严办。以儆效尤。傥仍前不能振作。即著从严参处。另片奏、请豁免腾围各佃租课等语。所有腾围撤地旗民各佃应完课银。加恩著照所请。自同治十年起豁免三年。以纾民力。该都统即刊刻誊黄。遍行晓谕。务使实惠均沾。毋任吏舞弊。用副轸念民艰至意。　　

○又谕、文煜、王凯泰奏、查明告病副将侵吞营饷各情。请饬调赴福建追办一摺。告病闽浙督标中军副将杨在元、前署台湾镇总兵任内。侵吞营饷三千六百余两。且有滥委营缺私收练兵贴费各情。亟应勒追查办。以儆贪婪。著王文韶饬令杨在元迅赴福建。听候勒追查办。如敢饰词违抗。即著严参押解毋许逗遛。　　

○谕军机大臣等、奎昌等奏、挑撤大同疲病防兵。并请将科城前调洋枪洋炮。酌量截留。暨请留马队防剿各摺片。大同官兵到防后。疲病甚多。现经奎昌等将精强堪用者挑选五百名。留科防剿。即著饬令管带之员。时加训练。以资实用。其疲病兵丁。即照奎昌等所请。各赏给两月钱粮作为盘费。饬令副将凤纪等妥为管押。分起撤回。并严饬沿途约束。不准稍有骚扰。该管兵等既赏有盘费。即毋得再令台站供支。著奎昌等咨明沿途各地方查照办理。科城前调洋炮洋枪等项。现在大同防兵既难演练。自不必全数解往科城。奎昌等请将洋炮及洋枪二百杆拨领回城。其余应否截留神机营备拨。抑或解至金顺军营以资防剿之处。著神机营王大臣酌度情形。咨明妥办。科城现有苏彰阿马队合之挑选大同防兵五百名。若能实力操防。亦足以资守御。景廉前赴乌噜木齐。事机紧要。前敌兵力。实形单薄。奎昌等请将黑龙江官兵截留一起暂驻科城之处。著不准行。此项官兵。仍著饬令迅速景廉军营。以资调遣。将此谕知神机营、并由五百里谕令奎昌、多布沁札木楚、志刚、景廉、常顺、保英知之。　　

○乙酉。谕内阁、昨日御史李宏谟奏、请勤召对一摺。览奏实堪诧异。自朕御极后。两宫皇太后垂帘训政。励精图治。惟日孜孜。召见臣工防求治理。本年入春以来。慈禧皇太后圣躬时有不适。仍以勤政为心。无间召对。迨三月初旬以后。圣体违和。久未痊愈。始月余未经视朝。然四月二十六日。犹力疾召见军机大臣。嗣因圣体尚未大安。是以连日仍未召见。李宏谟近在京师。岂独毫无闻见。竟以逐日召见为请。哓哓渎陈。冒昧已极。朕意本欲从重惩处。乃我皇太后以广开言路之时。特降懿旨。加恩免其褫革。仍传旨严行申饬。　　

○又谕、左宗棠奏、请将庸劣不职各员分别降革一摺。侯补直隶州知州冒沂、巧于营私。罔顾大局。候选同知余寿鼎、行为乖谬。不识政体。陕西补用知县罗正湘、志趣卑污。甘肃补用知县廖绍铨、近有嗜好。遇事疲玩。均著即行革职甘肃补用知县海英、性傲才疏。不堪造就。著以府经历归部降选。　　

○谕军机大臣等、奎昌等奏、请免分兵队。以固防守一摺。前因贼匪由阿毕尔米特旗。渐向东南窜扰。杜嘎尔派队分剿。请将乌城所调之察哈尔马队一千名。分拨五百移扎察汉淖尔地方。截留五百仍驻哈密尼敦。以防乌库门户。兹据奎昌等奏称、乌城防兵。除察哈尔马队外。仅有棍噶扎勒参营九百余名。苏彰阿营三百余名。棍噶扎勒参所存索伦伊犁十苏木等处之兵。已据富和咨调赴塔。景廉又因兵力单薄亦拟拨用该营之兵。若再将察哈尔之兵力队驻扎。不足以壮声威等语。乌城地方紧要棍噶扎勒参营。既须西进。察哈尔马队。自宜合队择要防守。方免兵分力单。惟库伦门户。亦当兼顾。该处防兵。约有三千余名。或可自为设守。毋须将察哈尔马队分拨。著杜嘎尔、张廷岳、阿尔塔什达、悉心酌度。会商奎昌等办理。总当相度机宜。统筹全局。不得顾此失彼。致有疏虞。将此由五百里各谕令知之。　　

○追予浙江杭州殉难知县杨尚瑛、祭葬世职。眷属六名口旌恤如例。　　

○丙戌。孝诚仁皇后忌辰。遣官祭景陵。　　

○谕内阁、据御史袁承业奏、近闻太监在京城内外开列多铺。并蓄养胜春奎戏班。公然于园庄各处演戏等语。我朝纪纲严肃。从不准太监任意妄为。若所奏各节。实属大千禁令。著总管内务府大臣步军统领衙门顺天府五城。一体严行查禁。并著嗣后随时稽查。如有前项情事。立即据实奏明。从严惩办。经此次训谕后。傥有太监在外生事。别经发觉。除将该太监严行惩办外。并将该管大臣及地面各官惩处不贷。　　

○谕军机大臣等、邵亨豫奏、筹办陕境防剿赈垦事宜。并探闻甘省抚局就绪一摺。陕西北山一带。现有谭仁芳等军扼扎。陕南李辉武一军。复将阶州窜出回匪击退。陕边南北。已无贼踪。即著邵亨豫饬令谭仁芳、李辉武、各将所部兵勇认真训练。择要扼防。一面勤加侦探。遇有贼匪窜入。即行剿击。甘肃西甯河州等处回匪乞抚。会甯静甯隆德各州县安插陕回。近日情形如何。并著随时探明。详细奏闻。陕北赈恤流亡。开恳地亩各事宜。仍著通饬各该地方官。认真经理。不得有名无实。该抚务当随时稽查。严防弊窦。以期振作。将此谕令知之。　　

○又谕、曾璧光等奏、下游官军。连克贼巢。驿路疏通一摺。前据王文韶奏、黔楚各军。业于三月间攻克乌牙坡贼巢。逆苗全股。一律荡平。此次曾璧光等所奏。尚是正月以前之事。刻下大股苗匪。既经剿平亟应趁此大军未撤之时。摉捕余匪。妥筹善后。以期一劳永逸。王文韶前奏摺内、声称苗匪弃械投诚者万余人。窜投黔军就抚者。亦复不少。此项降众。应如何设法安插。必须妥慎筹办。其著名首要各犯。如有在逃未获者。为当上紧购捕。务绝根株。免致死灰复然。以上各节。著曾璧光、周达武、王文韶、督饬各军。会同该地方官悉心商办。不得苟且了事。致贻后患。上游兴义一带踞匪。近日攻剿情形若何。应否抽调下游官军助剿之处。著曾璧光等酌度办理。周达武带兵素称得力。现在患病未痊。著该提督一面加意调治。一面力疾筹办。毋稍诿卸。将此由五百里谕知曾璧光、并传谕周达武、王文韶知之。　　

○陕甘总督左宗棠奏、军务未平。请将本年军政展缓举行。从之。　　

○以贵州下游剿办苗匪获胜。赏提督邓有德黄马褂。总兵官朱连升、张义山、道员曾纪凤、参将萧肇富、巴图鲁名号。余加衔升叙有差。予阵亡总兵官周定堃等十一员祭葬世职加等。　　

○予四川马边伤亡总兵官刘为美祭葬世职加等。　　

○追予广东各属阵亡殉难武生邓朝璋等绅民妇女四千六十名口分别旌恤如例。并予建祠。　　

○己丑。谕军机大臣等、景廉奏探闻西路军情。派兵西进。暨安敦地方被贼窜扰情形各摺片。乌噜木齐回逆。现与安集延彼此攻击。景廉当乘此机会。随时确切侦探。设法进取。趁俄人未经东犯。将丑类悉数埽除。收复疆宇。该逆曾差人赴赵兴体营投诚。未允所请。嗣后如回逆安集延等复有投诚之说。景廉仍当妥慎筹办。断不可为其所绐。孔才办事未能妥协。景廉已派堤督张玉春驰赴古城。会同孔才办理防剿。并屯垦事宜。著即饬令该提督悉心部署。以资战守。徐学功回营后。尤应妥为驾驭。令其带队进剿。并将赵兴体营勇。随时加意拊循。俾为我用。靖边中营。已赴古城。后营及亲兵营。亦陆续调令赴坤。惟驻扎安西之靖边左营。一时尚难开队。著景廉催令杨定邦。将该营赶紧募补足额。克期启行。毋任延宕。景廉军营饷需支绌。各省专协各饷。著户部催令各该督抚。迅即如数运解。以济要需。并著奎昌多布沁扎木楚、志刚、额勒和布、各将所属台站。竭力整顿。酌添驼马。接运景廉军营饷银。毋稍迟滞。安敦被贼窜扰。与文麟前奏略同。该逆虽已东窜。难保不去而复来。仍著文麟懔遵前旨。认真防剿。抚恤居民。靖边左营。现须西进。文麟当饬令安西州豫备车辆行粮。俾利遄行。毋稍膜视。将此由五百里各谕令知之。　　

○以右翼前锋统领托云为銮仪卫銮仪使。　　

○以镶蓝旗满洲副都统兴林为正黄旗护军统领。　　

○调正蓝旗漠军副都统思承为正黄旗满洲副都统。以刑部右侍郎常恩兼正蓝旗汉军副都统。内阁学士绍祺署正白旗蒙古副都统。　　

○赏故銮仪卫銮仪使一等承恩公德懋银三百两治丧。　　

○予甘肃安西阵亡游击杨文岚祭葬世职。如副将例。　　

○庚寅。谕军机大臣等、成禄奏、请饬筹办车马及后路转运各事宜。并请饬采买粮石各摺片。据称上年劝捐之粮。大半未交。旋改为发价采买。因将已捐未收之粮。出示停止。萧宗干指给之金塔高台两处粮共五千石。惟高台已交一千余石。金塔尚不及十分之一。粮食仍形缺乏。需用车马。亦未解到等语。成禄现须拔队西进。需用粮石。自应宽为筹备。且现在关外安敦玉等处。叠遭蹂躏。户鲜盖藏。更难就地采办。其不得不藉内地之转运。亦系实在情形。著左宗棠饬令署甘凉道萧宗干、署安肃道何元普、转饬各厅州县。代为采买粮数千石。按地分派。仍由成禄发给价值。并将前准截留之十年分张掖运省仓粮三千五百石。筹款补交。一并运往成禄行营应用。至需用车马及后路转运事宜。左宗棠务当严饬该地方官赶紧筹备。妥为应付。不得稍存膜视。致误军行。成禄现赴金塔。著即迅速部署一切。克日出关。亦不得藉口于军粮不继。任意迁延。肃州踞匪。必须早图廓清。方免梗阻。著左宗棠檄令徐占彪严密布置。相机攻剿。毋存轻敌之见。致为所乘。将此由五百里各谕令知之。　　

○癸巳。谕军机大臣等、左宗棠、穆图善奏、官军偪攻肃州。大获胜仗。左宗棠奏、截剿北路窜匪。歼灭殆尽。暨阶州白马关被匪阑入。旋经击退各摺片。肃州踞逆。经徐占彪督队痛剿。连战皆捷。杀毙悍贼死党甚多。城央恟惧。左宗棠等即饬令该堤督乘此声威迅拔坚城。尽歼丑类。惟该逆负固有年仍当稳慎进攻。不可稍涉大意。甘肃北路零匪经官军节次截剿。歼灭殆尽。惟狗齿牙及马二利木。尚在脱逃。该逆皆百战之余熟谙地势亡命铤走。自在意中。左宗棠等仍当檄饬各防营分道摉捕。务将狗齿牙等逆悉数弋获。净绝根株。甘南阶成一带窜匪。阑入白马关。经官军截剿窜逸。余党无多。该督等仍严饬各将领联络一气。探踪摉剿。以靖地方。署白马关州判罗映霄。疏防汛地。被匪阑入。惟因捕贼远出。闻信即将关收复。著加恩免其置议。将此由六百里各谕令知之。　　

○又谕、左宗棠奏、成禄糜饷迁延。举动乖张请简派大员接统该军等语。据称该提督奉旨西进。七载以来战绩无闻。肃州虽报收复。旋被贼踞。肃回陕回分窜乌里雅苏台及甘凉各处成褖均不能制。于实心就抚之陕回冯均幅。不肯资以兵力。致该回为马四所害。又将护送窦型之陕回二十余名杀尽。陕回马长顺、遂疑惧不回西甯就抚。徐占彪一军赴肃。成禄遇事不与相商。阻挠牵制。道员萧宗干、于高台等处代成禄定买粮石。成禄不如数发银。该军十二营。现存实数仅五六营。久驻高台。拉运妇女小孩。蓄养戏班。并遣人赴都接取伊妾赴高台等情。朝廷以西事孔亟。叠饬该提督星速出关剿贼。若如所参各节。殊属措置乖谬。亟应确切查办。著穆图善按照左宗棠参奏各款。严密访察。迅速据实具奏。毋稍徇隐。原片著钞给阅看。将此由五百里密谕知之。　　

○又谕、金顺奏、赴任未能迅速。拟请效力前驱一摺。金顺简任乌里雅苏台将军。自应遵旨迅赴本任。以重职守。惟据奏称、选带所部得力队伍。尚不下六七千人。需用驼只甚多。无从筹备。遣撤兵勇。清厘积欠。需费又钜。是以积迟至今。未克成行。并以乌城窜匪。多系河狄西甯等处回逆。由肃州甘凉沿边北犯。拟请暂统全军。进扎甘凉镇番一带。邀截贼匪来路。藉保乌城等语。该将军驻军包头。徘徊观望。于大局毫无裨益。姑允所请。迅带所部驰赴甘肃。于甘凉镇番一带扼要驻扎。遇有贼匪奔突即行截击。毋任纷窜出边。以遏窜乌之路。金顺接奉此旨。即当赶紧部署。将应撤勇丁设法遣撤。拔队日期先行奏报。毋再藉口于饷需不继。任意迟延。到甘后并当激励诸军。力图报称。将甘谅镇番一带窜匪。埽荡廓清。毋留余孽。傥再藉词延宕。不能力图振作。致匪徒铤走出边。使乌城等处又遭寇警。定将该将军重处不贷。金顺拔队启行。应需军装转运费用。著鲍源深、邵亨豫、各于该省应解军饷内。先行筹拨银十万两。克期如数解交金顺军营。以资应用。其各省应解金顺军饷。仍著户部分催迅解。源源接济。毋令缺乏。将此由六百里各谕令知之。
  </div>
  <div class="pagination">
   <a href="清实录同治朝实录_page446.html">
    上一页
   </a>
   <span>
    ...
   </span>
   <a href="清实录同治朝实录_page442.html">
    442
   </a>
   <a href="清实录同治朝实录_page443.html">
    443
   </a>
   <a href="清实录同治朝实录_page444.html">
    444
   </a>
   <a href="清实录同治朝实录_page445.html">
    445
   </a>
   <a href="清实录同治朝实录_page446.html">
    446
   </a>
   <span class="current-page">
    447
   </span>
   <a href="清实录同治朝实录_page448.html">
    448
   </a>
   <a href="清实录同治朝实录_page449.html">
    449
   </a>
   <a href="清实录同治朝实录_page450.html">
    450
   </a>
   <a href="清实录同治朝实录_page451.html">
    451
   </a>
   <a href="清实录同治朝实录_page452.html">
    452
   </a>
   <span>
    ...
   </span>
   <a href="清实录同治朝实录_page448.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
