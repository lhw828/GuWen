<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1249 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1249 页/共 1860 页</h1>
    <div class="content">○以固伦额驸色布腾巴勒珠尔、为正黄旗领侍卫内大臣　　

○调镶白旗满洲副都统富德、为镶白旗蒙古副都统　　

○乙丑。上奉皇太后幸卷阿胜境、侍早晚膳　　

○谕军机大臣等、现在军营之事。惟接济阿桂。最为紧要。前已谕令富勒浑、博清额等、带兵往迎阿桂。复谕丰昇额等、速往阿桂处接应。伊等奉到谕旨。自即遵照速行。如到彼时。阿桂业已整兵击贼而出。自属最好。若尚未即出。自应速筹策应。但两处之兵。若同路并进。未免拥挤。且恐贼番闻我应援。设碉守拒。则攻剿又需时日。必须分两路而行。方能迅速。一自章谷至达乌等处进兵。一自章谷经巴旺、布拉克底、深嘉布等处进兵。务期迅抵阿桂军营。阿桂即可酌量情形。不拘何路。两面夹攻。乘势冲出。方为万妥。或伊等到章谷时。酌看情形。除深嘉布一路之外。或更有便捷之径。即可取道遄往。不必拘泥此旨。惟在临时妥酌行之。至丰昇额等两路进兵。又当分前后两队。丰昇额等带兵前行。福康安带兵续进为一路。博清额、成德、带兵前行。富勒浑、普尔普、带兵续进为一路。则军声既壮。且各有后援。更为得力。又前派伊犁厄鲁特兵一千。令成果带往军营。今复添派索诺木策凌、及车布登扎布、一并前往。将此传谕阿桂、丰昇额、舒常、富勒浑、博清额知之　　

○又谕、现在添派健锐火器营兵。及吉林、黑龙江、并西安驻防兵。加以陕、甘、云、贵、湖广、绿营兵。通计一万七千余人。厚集兵力。于今冬另筹进剿。以期迅奏肤功。但兵数既添。需粮亦增于昔。目今官兵接续赴川。一到即需支应。不可不早为筹备。川省产米素裕。且连年丰稔。购办非难。惟递运各路军营。任负既藉多夫。脚值亦滋繁费。虽已豫拨部库。及各省协济银一千万两。宽备军需用项。均经起解在途。以次抵川。计足供明年春夏之用。即尚需续拨。亦易为力。第长途转运。跋涉稍艰。自伊等奏请招商帮运以来。虽可佐官运之所不及。然间有领价而未经运到之粮。似立法尚未为尽善。因思乾隆十三年办理金川时。范毓馪、王镗辈。曾有助饷加衔之事。今或可仿其意而酌用之。如晋省殷实之户颇多。若有情切急公。愿赴川省运粮者。听其各备赀本。前往雇夫自运。俟运到军营后。官为查收。按数计值。奏明交部议叙。视其粮石运价之多少。或给职衔加级。或予班次就铨。必多踊跃乐从者。以富民有余之赀。济粮运不劳之费。似为两便。著富勒浑、文绶、悉心筹酌。如其事属可行。即一面妥议覆奏。一面移咨巴延三、令其不动声色。饬属询问殷实之家。有愿往运粮自效。具名移咨川省。听其自办。不得官为勉强。亦不得稍涉张皇。并严禁胥役藉端勒索。总期于事有益。而于民无扰　　

○又谕曰、毕沅奏办京兵驮载。豫备长行骡四千头。直送成都。可省站夫数万名。办理极为妥便。至所称栈道内。恐京兵跟役等、或有不爱惜骡头。任意驰骤。以致倒毙之处。所虑亦是。昨已降旨领兵官员等、严饬各兵。毋许骚扰驿站。苦累夫马。今复传旨带兵大臣等、晓谕京兵及黑龙江兵。沿途严管跟役。倘有任性损毙骡头、及殴打骡夫之事。带兵官查出。即于该处正法示众。并著传谕毕沅、严饬各站官员。小心照管。如有此等不遵约束。混行滋扰者。该站员立时禀报带兵之员。查明正法。其入川以后。并著文绶、一体严饬查办。毋得稍有姑息容隐　　

○调浙江提督段秀林、为古北口提督。以浙江处州镇总兵李杰龙、为浙江提督　　

○丙寅。谕军机大臣等、傅玉奏称、齐齐哈尔城南第三台等处。生有蝗蝻。伊等带领官兵。已经扑灭。俱未进田地等语。东三省从未起蝗。今年骤起蝗蝻。若不极力除灭。其蝻子遗入地中。来年必至复生。于禾稼大有妨碍。著传谕傅玉等、所有齐齐哈尔附近起蝗之处。务须率领官员兵丁。尽力扑除。其蝻子亦必搜除净尽。不可稍留余孽　　

○又谕、蜀中产米素多。常时商贩搬运外省。原所不禁。昨岁周煌面奏、请留川米以备军需。朕初未允行。嗣因湖广江浙等省。一律丰收。毋庸仰给上游接济。曾谕令文绶、豫为禁约。续经该督将近省需米之地。严禁外出。其米多价平之处。暂听流通。分别奏明办理。是以军营粮石。购备充余。今又添派满汉兵一万八千。需米更增于昔。而湖广江南各省。今岁秋成。均为丰稔。著传谕富勒浑、文绶、仍照上年所办。严禁川米出境。妥酌办理。仍将筹办情形覆奏。寻奏、外省贩运川省米粮。概由川江。经重夔一带。顺流而下。如由夔州一带买米、逆流而上。运至成都。不特涉险稽程。亦复多糜运脚。是以上年至今。派办军粮。西南两路。均系派令附近省城各属、动碾仓谷。并就地买米起运。其远处州县。发给价值。亦令赴近省产米之地买运。以省脚价。今岁西成丰稔。新谷自多。再于沿江要口。严禁出境。则米石无从偷漏。自足以供采买。至捐纳贡监。应纳本色。臣等拟令在潼、顺、重、夔、叙、泸、等处。买运交官。其成都、嘉定、雅州、资、绵、卭、眉、等处近省之地。概不准其购买。俟捐数充盈。足供拨运。无须采办官米。如其时米价尚平。不致有妨民食。仍听各捐户就便买交。得旨嘉奖　　

○又谕、湖广与四川境壤相接。若派兵前往。较为近便。著派荆州驻防兵一千。即令绰和诺带领。由打箭炉一路。前赴川省军营。所有料理一应起程事宜。著传谕陈辉祖、妥为备办。俾官兵迅速遄行。并知会文绶、于入川后。饬属一体妥速办理　　

○丁卯。孝懿仁皇后忌辰。遣官祭景陵　　

○谕、前闻温福在木果木军营。仓猝遇变。临阵捐躯。特加恩赏给一等伯爵。世袭罔替。嗣据刘秉恬奏、初九日未申时。忽有客民二三千。并匠役人等、奔赴登春。询称木果木炮局。已被贼番抢劫。大营四门关闭。客民无可依倚。因各散回。初十日贼番悉众涌至。断截大营水道。绿营兵纷纷溃散。遂致失事等语。是温福军营。民散在前。兵溃在后。实系温福未能先事豫防所致。营中炮火。系三军之命。若闻贼扰布朗郭宗之信。早派精兵严守后路。防护炮局。何至为贼抢劫。而客民匠役数千。亦当收之营内。为彼护持。即备人数以助军威。亦无不可。断无坚闭营门、听其散去之理。既示贼人以弱。且致摇惑众心。则温福之仓皇失算。其死乃由自取。今复据海兰察、富勒浑等查奏、温福军营阵亡文武大小各员。多至数十人。而将弁兵丁之未出者。至三千余人。此皆温福乖方偾事。以致折将损兵。使其身尚在。即当立正典刑。以申军纪。岂可复膺五等之封。所有赏给伯爵、著销去。但念其究系阵亡。仍著交部照例议恤。其应得何世职。即令伊子永保承袭。至刘秉恬、身任总督。令在美诺弹压。又令其移驻簇拉角克。往来巡防。并因董天弼懦弱无能。屡谕刘秉恬随时体察。倘不实心出力。即据实严参治罪。乃刘秉恬于美卧沟要隘。并不及早奏请。调兵驻守。设法严防。而于董天弼退居美诺。经温福严饬。始回底木达。刘秉恬又并不查参。及董天弼另立一小营。不在官寨同众兵驻守。贼匪因得伺隙窜入。刘秉恬亦于事后始行奏及。是美卧沟之失守。致贼匪侵占肆扰。皆由董天弼所误。实属死有余辜。而平时措置失宜。又复漫无觉察。酿成事端。刘秉恬之咎。亦实无可逭。前降旨将伊革去总督。仍赏按察使衔。在军营随同办事。尚不足以抵其罪。刘秉恬、著革职。留于军营。自备资斧。效力赎罪。如不知感激愧愤。复有贻误。一经将军总督等奏闻。即行正法示众。至德尔森保、系专驻木果木后山防守之人。乃不能实力防御。致贼匪冲突温福大营。兵溃失事。况德尔森保、前随明瑞军营。已获重谴。复经弃瑕录用。仍不知改悔奋勉。误事若此。其罪与董天弼等。不能因其已死。曲为原宥。著将伊子、拏交刑部治罪。并将家产查抄。以为负恩失律者戒。所有提督马全、牛天畀、皆系出力有用之人。副都统巴朗、阿尔素纳、屡经勇往立功。今皆力战死事。实堪轸惜。马全、牛天畀、著交部照豆斌之例议恤。巴朗、阿尔素纳、著照扎拉丰阿之例议恤。仍查明伊子。交御前大臣。带领引见。候朕另降谕旨。总兵张大经、虽未著有劳绩。而效命亦殊可悯。著照高天喜之例、酌减议恤。其余阵亡武职兵丁、及被害文员。著将海兰察、富勒浑、查到原单。交该部查明。均照阵亡例一体议恤。此等殁于王事之人。在国家虽有优恤旌褒渥典。以慰忠魂。而自将领至兵丁三千余人。同时陷没。不惟心恻。亦且颜赧。国家百余年。用兵多矣。从无此事。然温福军营溃出之兵。经海兰察等收集者。尚有一万数千。是其随征将士。几及二万。兵力不为不足。何以贼番一至。手足无措。溃败竟至于此。总因营中无满洲兵可为倚恃。遂使绿营懦卒。惊溃无存。亦由温福等倡议不用京兵所误。是温福之失策偾辕。实不能复为之讳。而朕之误任温福。又误信其不发劲旅。悔已无及。惟有引咎自责而已。朕之初用温福。原因其于军务尚曾经练。此外别无可任之人。当阿尔泰等屡次因循玩误。不可不急为整顿。遂命其由滇入蜀。代阿尔泰统兵。伊甫至军营。即攻克巴朗拉。收复达围等处。军势大有起色。因即授以将军。伊亦颇知感奋。初不料其昧于驭下。疎于自防。败绩丧师。轻以身殉。即起温福九原而问之。伊亦无能自解。非朕于事后诿过臣下也。至于征剿金川。并非朕有意穷兵黩武。念朕平定西域。拓地二万余里。武功已赫濯矣。岂复不知足。矧此蕞尔蛮陬。久授土职。即尽刬平其地。较之开辟西陲。不及万分之一。何足言功。朕又有何贪冀。而必欲不吝帑金。不恤士卒。不惮焦劳。决计为此乎。总因从前莎罗奔、郎卡、侵扰邻疆。其罪已不可逭。及命将申讨。两酋即穷蹙乞降。朕特格外包容。宥其一死。仍令备职土司。乃郎卡野性难驯。未及十年。即与近境土司。时相侵夺。屡经督臣等调停完事。朕亦概免深求。不欲复因蛮触相争。劳师动众。即此次两逆酋滋事之始。经阿尔泰等奏闻。朕仍听督提等、往彼诫谕息争。不肯轻烦兵力。及至前岁夏间。阿尔泰始将僧格桑不受教约。复攻占沃克什官寨。掳其人户。并侵明正司境壤。而索诺木亦占踞革布什咱之地。戕其土司各情节奏闻。并称两逆酋狼狈为奸。鸱张无忌。非复能以口舌化导。不可不慑以兵威。乃逆酋党恶梗化。公然抗拒王师。实难再为迁就。朕方深悔前此之姑息贻患。若复置之不问。必至众土司尽为蚕食。流毒无穷。此实不得已而用兵之苦心。军机大臣日在朕左右承旨。皆所深知。且屡经宣谕再三。谅亦人所共晓。若谓朕饰词愚众。吾谁欺。欺天乎。此时若再姑息了事。何以服众土司之意。且何以慰死事者之心。即谓温福毫无调度。自丧其躯。不足深惜。而马全等将佐官员、及三千余士卒之委命疆场。倘不为之报仇雪恨。于心实有所不忍。虽欲中止。其可得乎。朕自临御以来。宵旰勤劳。无日不以爱民为念。每遇灾歉。不惜数百万金钱粟米。赈济穷黎。即偶有用兵之事。丝毫不累闾阎。并且多方蠲缓。而于综理谳牍。虽匹夫匹妇之狱。亦必折衷至当。不使稍有含冤。如此次温福军营。溃逃兵众。即立寘典刑。亦不为枉。因其多至数千。若悉予骈诛。实觉不忍。特从宽概免其死。遣配以示矜全。而自西师大功告成以来。朕亦不敢意存自满。惟益兢兢业业。凛持盈保泰之心。返躬自问。实可以俯对天下臣民。仰邀上苍昭鉴者。至于两逆酋以内地土司。敢于背恩反噬。抗我颜行。害我兵将。罪恶贯盈。实为覆载所不容。神人所共愤。其灭亡自可立待。今特派八旗、及各省劲兵数万。并简曾经立功之大臣等、带赴川省军营。与阿桂等另筹进剿。使我军壁垒一新。所向克捷。扫穴擒渠。以快人心而申国法。著将此事原委。及朕不欲用兵之本怀。与此时不能已于征讨之深意。通谕中外知之　　

○谕军机大臣等、富勒浑等奏、现将续调黔兵。策应将军阿桂后路。所办甚好。前经谕令富勒浑、博清额等、带兵由南路接应阿桂。并令富德、赶赴打箭炉一带。不拘何项兵丁。即带领前进。接应阿桂。俾得夹击杀贼。自当以次迅往。但英泰先已派令带兵策应。较之富勒浑等及富德到彼。自更迅速。如英泰此次果能奋勇出力。开通阿桂军营后路。即属英泰之功。朕必加以优赏。英泰务须努力为之。至刘秉恬从前贻误之罪。实难曲为宽贷。现又明降谕旨、将伊革职。但伊现在巴朗拉一带办事。若即去其顶带。恐一切呼应不灵。著仍遵前旨、暂留翎顶。令其奋勉自效。又富勒浑现令赴南路带兵续进。为阿桂声援。而巴朗拉一带。亦有刘秉恬往来照料。文绶可即回至成都。该省现有照料过兵、及筹办粮运等一切紧要之务。文绶到省城后。务即实力综理。俾诸事妥协无误。至温福军营阵亡被害将士官员。业经降旨议恤。其明正、巴旺、布拉克底、土目兵练等、有实系阵亡者。并著富勒浑、海兰察等、查明奏闻。交部照例议恤　　

○署云贵总督彰宝、云南巡抚李湖奏、上年选派滇兵三千赴川以后。臣等当于督提等标。及省北各营内。挑选精壮兵二千。专心训练。军械火药等项。亦逐一修备。今奉旨令于昭通各属、拨兵协剿。臣等即将上年选定之兵。分为四起。以次继进。俟军营调兵信至。即由入川要路。飞速前往听用。报闻　　

○戊辰。上诣皇太后行宫问安　　

○谕曰、永德、周煌、现俱出差。兵部堂官人少。且又有送兵起程之事。著高朴、暂行兼署兵部侍郎。俟永德等回京后。即无庸兼署　　

○又谕、前据办理四库全书总裁奏、请将进士邵晋涵、周永年、余集、举人戴震、杨昌霖、调取来京。同司校勘。业经降旨允行。但念伊等、现在尚无职任。自当予以登进之途。以示鼓励。著该总裁等、留心试看年余。如果行走勤勉。实于办书有益。其进士出身者。准其与壬辰科庶吉士。一体散馆。举人则准其与下科新进士。一体殿试。候朕酌量降旨录用　　

○又谕、据丰昇额、舒常奏、游击和伦等、于余丁张得贵脱逃。仅报川楚两省总督。并不呈报将军参赞。以致所报姓名不符。请将襄阳镇标右营游击和伦、竹山营游击常保、襄阳镇标前营都司官福、镇筸镇标前营守备万国泰、湖北抚标右营守备张虎臣、辰州协左营千总张云标等、交部严加议处。署襄阳镇官达色、未能查出。并请交部察议等语。和伦等、均著交部严加议处。官达色、著交部议处　　

○谕军机大臣等、屡次传谕丰昇额等、带兵接应阿桂。最为紧要。计丰昇额等奉到。遵旨起程。应即驰赴打箭炉一带。并遵昨旨、与福康安分为前后两起进兵。接应阿桂。愈速愈佳。至其摺内访得三杂谷土司。希冀赏带花翎。随令李天佑申饬谕示。所办亦是。丰昇额此次彻兵。若经由三杂谷。即应酌量驾驭该土司。带令随营行走。以好言抚慰。励其效顺之心。自为最要。至梭磨土妇、在三杂谷中。行辈最尊。从噶克多听其指挥。该土妇自不为小金川流言所惑。据官达色报称、该土妇见伊时。密告金川贼众逆谋。其心甚觉真切。自应予以奖励。著即晓谕该土妇、以尔实心恭顺。节次奏闻。大皇帝深为嘉悦。特加恩赏尔淑顺名号。并彩缎四疋。用示优奖。如此传谕。不特该土妇益当感恩图报。即其余土司等、亦必共知激劝。冀得出力沾恩。亦属控驭番夷之一法　　

○又谕曰、常青奏、请派察哈尔兵五百名。亲身带往军营效力。著照所请。挑派五百名前往听用　　

○署山西巡抚陕西巡抚觉罗巴延三奏、本年五月下旬。归化城等处水发。饬委布政使朱圭。亲往查勘。兹据查明归化、萨拉齐、二厅属。夏麦未经刈获。秋禾俱已被淹。应请抚恤一月口粮。并照例给子修屋之费。其二厅内、有民租蒙古口粮地。向不查办。但数十村庄。同时被水。盖藏已空。明春耔种。更难称贷。应请借给一月口粮。俟明年秋后、免息还仓。并明春有愿借耔种者。准其一体借给。得旨、如所议行　　

○又奏、准毕沅咨、陕西旧存火药。俱已解运。现委员赴晋。购办净硝硫磺。臣查晋省硫磺。尚敷采买。惟每年所产硝觔。除供本省、及陕西延绥镇各营采办外。所余无几。此时即上紧购办。亦恐缓不济事。应于晋省各镇标营备操火药内。先行凑拨十五万斤。解陕接济。随后陆续制补供操。得旨嘉奖　　

○己巳。谕军机大臣等、据高晋等奏、清口新建木龙。挑溜刷滩。黄水直逼北岸。陶庄积土之下。刷去旧滩。现在清水直抵惠济祠迤下。已成清黄并流之势等语。览奏深为欣慰。并阅图内新建木龙。紧对陶庄。溜势现已北趋。著有成效。今于图内、用朱笔圈记。明年似应将旧建第二架木龙。移置其地。则挑溜护滩。更为得力。而陶庄一带旧滩。益加刷宽。俾黄溜全趋北岸。清口永资利益。著传谕该督等、审度情形。斟酌妥办具奏。寻奏、第二架木龙。近年两经改扎。业已收窄。该处虽未全淤。而溜势较缓。尽可移建。惟目下清黄水势。尚未全消。本年新木龙淤滩之下。又有嫩淤水占。形势未定。容臣等于霜降后、水落滩现时。再为确勘审度。将移建新木龙。应宽长若干丈。核计旧木。拆起若干。如有不敷。量为添办。其应用＜??亶＞缆杂料。一并豫为办齐。恪遵朱笔圈定处所。于明年春汛水势未长之前。乘时建扎。俾黄溜全趋北岸。清口永资利益。得旨嘉奖　　

○又谕曰、解逊奏请陛见。著准其即行来京。其广西提督事务紧要。著传谕李侍尧、于总兵内拣选一员。奏闻署理　　

○又谕曰、安泰奏称、据色提巴勒氐等呈请、情愿碾磨麦面八千石。运至哈喇沙尔。并口袋收贮。以资接济渥巴锡人众。又欲自备牲畜。驮运粮三千石至哈喇沙尔等语。色提巴勒氐、感戴朕恩。恳请情愿碾磨麦面。运至哈喇沙尔。又欲自备牲畜。驮运粮谷。以接济渥巴锡新游牧。其报效之忱。甚属可嘉。著传谕安泰等、加恩赏给大缎四疋。以示鼓励。其余伯克等、亦按其品级。分别赏给缎疋　　

○陕甘总督勒尔谨奏、陕甘川省。地界相连。恐军营尚须添兵接济。已分咨陕甘提臣、各选精壮兵一千。以备调用。今奉谕旨、派兵二千赴川。已飞饬两省将弁、即日分起带领起程。迅速前进。谕军机大臣等、昨朕先令富德起身。速赴成都。无论何处兵到。即带领由打箭炉章谷一路。往迎阿桂。复令色布腾巴勒珠尔、亦即照此前往接应。计富德未到之前。所调贵州兵丁。已陆续赴川。富德到时。著即遵旨带领往迎阿桂。至陕甘距四川甚近。所有勒尔谨派往之二千兵。色布腾巴勒珠尔至成都时。亦必到齐。即将此项兵丁。带领速行进发。并著伊等、将先后到成都日期。及带何项兵丁。于何时起程前往之处。迅即奏闻　　

○赈贷江苏清河、桃源、安东等、三县。淮安、大河、二卫。本年水灾贫民。并缓新旧额赋　　

○赈恤绥远城浑津、黑河、二处。本年水灾庄户。并缓新旧额赋　　

○旌表守正被戕之山西凤台县民马自发妻周氏　　

○庚午。谕、据梁国治奏、湖南各营扣存公粮。岁有定额。今派兵赴川。费用较多。而各弁兵踊跃急公。克期无误。似应量为调剂。请将司库现存恩赏银内。准借通省一年公粮。仍于公粮内、自明年为始。分作三年扣还等语。所办甚是。兵丁调赴川省。一切修理军装器械。均须垫办。情形未免拮据。自应酌剂、以示体恤、梁国治此奏。著照所请行。其湖北、陕、甘、云、贵、四川等省。俱有添派之兵。如有所存公粮、不敷支用者。亦应仿照湖南酌量妥办。著各督抚等、实力查办具奏。该部即遵谕行　　

○谕军机大臣等、昨据高晋奏、参将岳瀞、弓马改观。请送部引见一摺。已经批交该部。著传谕该督、速行给咨岳瀞、令其赶赴行在引见　　

○又谕曰、梁国治奏、湖南派调赴川官兵。全数出境。同日又据陈辉祖奏、湖北添派兵二千。现已迅速料理等语。军营需兵接济。愈速愈佳。官兵等俱受平时豢养之恩。理应及时奋勉自效。著陈辉祖等、檄知带兵将领。传谕兵丁。令各激发天良。踊跃遄行。以资援剿　　

○户部议准、本部侍郎范时纪奏称、四川省士民报捐贡监。应准其于本省上纳本色。其四川邻近之云南、贵州、湖广、狭西等省。亦准其一体暂于川省报捐。其封典加级、以及降级捐复者。仍在部中收纳。从之　　

○辛未。上奉皇太后幸卷阿胜境、侍早晚膳　　

○谕、据鄂宝奏、麻书、里塘、两处运米番民。在西山沟内、牧放牲畜。忽被夹坝抢去牛马。当即派拨官兵。并力追捕。虽经追获牛马。但贼匪未能弋获。请将疎防之外委马正雄、守备王一龙、参将金应安、交部分别察议等语。马正雄、王一龙、金应安、俱著交部分别察议　　

○四川总督富勒浑、署四川总督湖广总督文绶奏、金川附近土司各头人番众。臣富勒浑已明切晓。谕以金川煽惑降番叛逆。罪在必诛。现加派官兵。前来合剿。尔等亦须多拨番众。将巴朗拉、山神沟等处。占据要险。俟大兵齐集。一举成功。该头人等环听领诺。当即酌量加赏。令各归汛地。协同官兵。严加防守。臣等于初一日。准丰昇额称、已派襄阳镇官达色、带兵一千五百余。前往梭磨、大板昭等处防御。又准抚臣鄂宝、另派兵三百。赴卓克采、护守粮台。是党坝一路。防范已属严密。又同日准阿桂札知剿办小金川情形。现南路军威尚振。惟西路之兵。退守日隆。距美诺已远。贼番势必合攻南路。臣等复催川省续调兵三百。兼程驰赴南路。以资遣用。并就近先拨各州县壮丁。飞赴章谷一带。护守粮台。务使每日有兵行走。以壮军威。再当噶尔拉后路。如章谷、约咱、僧格宗等处。与贼境处处相通。现经阿桂添兵防守。但地广兵单。恐不敷用。俟黔楚兵到。即令前赴南路。听候调遣。至此次军行。更宜迅速。沿途夫马。均须早备。其京兵需用马匹尤繁。现上紧筹办。谕军机大臣等、连日盼望阿桂军营之信甚切。自七月初六日。接到阿桂六月二十四日所拜之摺。距今又已八日。尚未见有续奏。甚为悬注。不知章谷至当噶尔拉一带军台。富勒浑曾否接续安妥。文报往来。有无阻滞。富勒浑即速据实具奏。至富勒浑等所奏南路应速添兵。以资声援。现又飞调川兵三百。并催黔楚各兵。迅速来川。兼程驰赴南路等语。所办甚是。但现将添调各处之兵。催令赴川。究属鞭长不及。今富勒浑在本地调兵。自能应急。但为数甚少。且系绿旗。未必适用。前据钱鋆奏、成都驻防兵五百名。愿赴军营。已经料理起程。此项兵丁。自可早到。即应带领前往。较之绿营。更当得力。至所称就近先拨州县壮兵。飞赴章谷一带。护守粮台。尤为紧要。应即妥协办理。又富勒浑等奏称、京兵需用马匹甚繁。尤须上紧筹办等语。京兵经由狭省。其驮载马匹。已据毕沅奏、雇备健骡四千。自宝鸡县起。按站接替。直送成都。筹办甚属可嘉。其兵丁乘骑马匹。昨据勒尔谨奏、调甘省各镇营壮健马二千。解赴狭省。协济栈道。分拨送兵之用。所办亦好。是狭西一路。已俱料理妥协。即由入川首站至省。所用驮载。并经狭省雇有骡头。毋庸另办。惟兵丁乘骑之马。该督等现在筹议。自必妥协。但每起为数较多。恐马匹不敷支拨。其跟役等、不妨照例折价。可省多购马匹之劳。至兵丁自成都赴军营。路径陡仄者多。即给以马匹。亦不得力。且沿途供支料草。又需馈运之劳。莫若按例折给马价。听各兵等自便。较为妥协。现在富勒浑往迎阿桂。已谕文绶在成都筹办诸务。计文绶接奉前旨。自即迅赴省城。此事即交伊实力妥办。再现在京兵。已于七月初七日起程。余俱以次继发。而各省所调之兵。亦催令速赴军营。官军源源而进。计日加增。除现谕富德等、如遇各处先到之兵。即带往应援阿桂外。其余各处续到之兵甚多。若俱全赴章谷一路。未免拥挤。即阿桂将来另筹进剿。仍须由两路分进。莫若即于兵丁到成都时。豫为拨定。如京兵二千。两路各拨一千。余俱仿照分派。其南路在打箭炉一带。西路在维州一带。酌量暂驻。俟进兵时。按路调往。更为便捷。此事亦著文绶妥协经理　　

○护狭西巡抚布政使毕沅奏、西安局储火药。陆续调拨。余剩无多。已派佐杂、前往豫晋二省。购买磺二十万斤。运回西安。上紧配造。以备川省续调。得旨、是　　

○前任四川总督刘秉恬奏、默资沟地方。虽有官兵驻守。而其地出产磺觔。尤应严加防范。已派委将弁、驰赴该处。留心查察。毋许偷漏。又前经盘获私带铅子番民那木喀、旺勒丹、阿绷、三名。起意偷窃铅丸。显有私相转售之弊。已将该番犯等三名正法。报闻　　

○壬申。中元节。遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○谕、据喀尔喀贝勒品级扎萨克一等台吉齐旺多尔济、将车布登扎布强占游牧。达什、侵蚀倒马银两。列款差人呈控前来。著将齐旺多尔济、达什、带至避暑山庄。交军机大臣讯问外。乌里雅苏台既有应行查办事件。著瑚图灵阿、福禄、驰驿前赴乌里雅苏台。会同乌里雅苏台将军参赞大臣等查办　　

○谕军机大臣等、据三宝奏、拏获孝丰县越狱斩犯陈永加、经江省讯供收禁。现将贿纵之禁卒王永、许武、押解到浙等语。斩犯越狱。获日即应斩决。至王永、许武、身为禁卒。胆敢受贿纵放。情罪实为可恶。著三宝、迅即审明起意贿纵缘由。照亲疆遣犯脱逃之例。一面具奏。一面即行正法。以示儆戒。其现获正犯陈永加、既经江浦县讯供监禁。毋庸辗转移解。致滋疏脱。即著高晋、就近提讯。即于该处正法具奏。将此传谕三宝、并高晋知之。寻高晋奏、陈永加一犯。先准浙江抚臣三宝咨称、此案人犯。均经浙省拏获。其如何商串越狱。禁卒得贿同逃各情。必须陈永加到浙质讯。始能定案。经江苏抚臣萨载、委员将陈永加解浙审办。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百三十八



大清高宗法天隆运至诚先觉体元立极敷文奋武孝慈神圣纯皇帝实录卷之九百三十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十八年。癸巳。七月。癸酉。上诣皇太后行宫问安　　

○谕军机大臣等、海兰察奏、请将黑龙江八旗兵内。挑选一二千人派往。著照所请、传谕将军傅玉、再挑一千名、派往听用　　

○定边将军尚书阿桂、参赞大臣副都统明亮奏色木则之旁。有古噜一处。令参将富金保、带兵分驻。贼番屡次侵扰。俱被官兵击退。其往攻色木则之兵。因贼番所据碉座。地势较高。虽节次攻扑。究系仰攻。不能得力。惟昼夜严防。使贼不能截断僧格宗往来之路。再策尔丹色木、墨垄沟、卡丫、翁古尔垄等处。皆与金川接壤。虽此一带叛番。均经歼戮。其最关紧要之隘口。亦拨兵防守。而其间道路丛杂。前后左右。皆可偷越。此时最要事机。莫急于彻出官兵。先防后路。官兵均可安全无恙。而严守各隘。尚可待续到之兵。为合力进攻之举。其后路中、有前已经驻兵者。加兵助守。其前未驻兵者。酌量安设。且如章谷吉地等处。亦即为绰斯甲布后路。于此一带周防严密。臣等与丰昇额信息相通。彼此筹办。于事机颇为有益。因于二十五日。陆续彻兵。分拨于思纽、得里、翁古尔垄、阿仰、及卡丫、邦科、约咱、索布、章谷等处严防。臣等带滇兵一千六百。于本月初一日。亲自断后。徐徐彻出。现在翁古尔垄、思纽、扼要地方。暂为存驻。悉心筹办。以为再进之计。谕军机大臣等、连日盼望阿桂军营信息。甚为悬切。因屡谕富勒浑、及富德等、速往带兵接应。今阿桂自当噶尔拉军营。将兵陆续彻出。在翁古尔垄等处暂驻。朕心稍慰。阿桂等业已全师而出。而翁古尔垄至章谷一带。均经严加防守。自可无虞。逆酋以内地土司。敢于如此鸱张。尤属神人共愤。实为天理所不容。恶贯满盈。灭亡必速。今已添派京兵二千。吉林兵二千。黑龙江兵一千。顷据海兰察奏、又添派索伦兵一千。合之西安、荆州、驻防兵各一千。伊犁厄鲁特兵一千。是八旗劲旅有九千。并选能带兵之侍卫章京亦数十员。又续派之云、贵、陕、甘、湖广等绿营兵。催令赴川者。共万余名。计其陆续到军营。通计二万数百名。阿桂即当酌定章程。另筹进剿。一面妥办。一面奏闻。至丰昇额等一路。昨令驰赴阿桂军营策应。今阿桂既已回驻翁古尔垄等处。无庸丰昇额接济。军营机宜。移步换形。不可稍涉拘泥。亦非朕所能悬断。著传谕丰昇额、如未起程。即留驻宜喜军营。以备再进。或已行至中途。亦不妨带兵仍回宜喜。并可随处谕知各土司、以将军现已整师而出。满洲劲旅。及各路精兵十万。亦俱陆续调派。即日复筹进剿。以此镇抚众番。方为妥协。丰昇额等、即酌量该处情形。一切与阿桂札商而行。刘秉恬仍令在巴朗拉一带办事。文绶即驰赴成都。办理兵行事宜。并筹办溃兵、以及地方要务。其桃关一带。即令富勒浑前驻。往来照料。无庸再赴阿桂军营　　

</div>
    <div class="pagination">
<a href="清实录乾隆朝实录_page1248.html">上一页</a><span>...</span><a href="清实录乾隆朝实录_page1244.html">1244</a><a href="清实录乾隆朝实录_page1245.html">1245</a><a href="清实录乾隆朝实录_page1246.html">1246</a><a href="清实录乾隆朝实录_page1247.html">1247</a><a href="清实录乾隆朝实录_page1248.html">1248</a><span class="current-page">1249</span><a href="清实录乾隆朝实录_page1250.html">1250</a><a href="清实录乾隆朝实录_page1251.html">1251</a><a href="清实录乾隆朝实录_page1252.html">1252</a><a href="清实录乾隆朝实录_page1253.html">1253</a><a href="清实录乾隆朝实录_page1254.html">1254</a><span>...</span><a href="清实录乾隆朝实录_page1250.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
