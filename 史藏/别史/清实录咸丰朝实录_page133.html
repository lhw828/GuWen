<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 133 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 133 页/共 502 页
  </h1>
  <div class="content">
   ○广西巡抚劳崇光奏、柳浔各属捕蝗情形。得旨。认真办理。勿稍讳饰。农田有无被灾。查明具奏。　　

○钦差大臣湖北提督向荣等奏、焚烧贼船、遣散船户水手、并续到艇船情形。得旨。如此办理甚好。攻剿之力。不可稍懈。慎之慎之。　　

○命大学士祁寯藻、吏部尚书柏葰、教习庶吉士。　　

○己酉。谕军机大臣等、慧成等奏、探明贼匪偷穵地道。知会琦善等、四面兜剿。大获胜仗。并酌调后路官兵各摺片。逆匪欲穵东北城地道。意图劫营抢炮。经慧成等、拏获奸细。讯出贼情。即速知会琦善等大营。俾有准备。出贼不意。击毙及坠河死者。不计其数。未渡之贼。复被我兵追杀无遗。其东关之贼。亦被慧成等、击毙无算。逆匪受此大创。技穷势蹙。惟据称城上人旗。旋即藏匿。难保不另作诡谋。希图他窜。该署督已派兵一千名。前赴南门外、严家洼地方。扼贼南窜之路。所虑亦尚周密。胜保、现已统兵往剿滁凤贼匪。琦善、陈金绶、慧成等、务当趁此声威。同心协力。督饬各路兵勇。四面围攻。克期收复。昨据向荣等奏、设法焚烧贼船千余只。遣散船户水手约万余人。若将江面贼船截断。令贼南北不能兼顾。则三城更易克复。该大臣等、仍须互相知照。毋失事机。至慧成、因扬城东北兵力尚单。请于续到清江各兵。酌量抽拨二三千名。此项官兵。原为江北后路策应而设。现在滁凤一带。剿贼亦关紧要。除托明阿、奕经等、所带各兵外。即著琦善、与慧成、于续到之吉林等处官兵内。酌量调拨。扼要布置。总期扬城兵力。足资攻剿。而滁凤徐宿之间。亦不致稍有疏虞。方为妥善。将此由六百里加紧各谕令知之。　　

○又谕、雷以諴奏、现驻仙女庙、保守里下河等语。贼踞扬州下河一带。地方辽阔。自应妥为布置。以防贼匪窜逸。该副都统御史、既称募勇筹饷。尚有可为。即著迅速筹办。仍随时知照琦善、慧成、一体严防。至稽查黄河渡口。最关紧要。雷以諴、系特派大员。岂得任听各属。一禀了事。现在扬州贼势已蹙。难保不分遣匪党。四路窥探。著雷以諴、一面设法保卫下河地方。一面会同杨以增等、严密巡查河岸。如有奸匪偷越。立即掩捕。无稍疏虞。如河工派委各员。查有疏懈贻误等情。即著据实参办。将此由六百里谕令知之。　　

○又谕、昨据杨以增奏、清江为南北咽喉。必须水陆兼防。方能遏贼分窜。已与奕经、托明阿、密商熟计。分别布置等语。现在托明阿、带兵由泗州迎击贼匪。奕经、督兵前往徐州驻劄。杨以增、驻守清江。必当认真查察。加意严防。本日据雷以諴奏、数日之内。连获奸细三名。其王连升、沈炳维、二名。讯明系由扬州出城。探听官兵消息。同伴六人。在清江浦潜匿八日。回至邵伯镇被获。又据供称、连日出城奸细。共百余名。有潜赴黄河北岸者。该匪党潜至清江。何以地方官毫无觉察。黄河两岸。未闻盘获一人。所谓巡防者安在耶。著杨以增、严饬各员弁。实力查缉各处渡口。以杜奸匪偷越。如稍疏虞。惟该河督是问。将此由六百里谕令知之。　　

○署察哈尔都统华山泰奏、遵挑马队官兵。听候调用。得旨。均著照所拟办理。枪为锐利之器。不在乎式样。该蒙古兵等、既不习马枪。自应勿庸令其赶紧学习。若学不纯熟。不但不能得力。反致无仗胆之具也。步下用叉枪。准头固好。然无鸟枪之便捷也。著传谕营总等、勤加操练。务期通用。　　

○前往湖北布政使唐树义奏、前往湖北帮办抚辑事宜。得旨。朕虽未识汝面。闻汝官声素好。至湖北时、竭力襄办一切。　　

○命已革广东高州镇总兵官杨昌泗、已革甘肃凉州镇总兵官杨录之、赴理藩院尚书恩华军营差委。　　

○庚戌。谕内阁、据琦善、陈金绶、胜保奏称、四月三十日寅刻。逆匪由天甯门傍暗门。突出千余人。偷搭浮桥渡河。总兵双来、与都司常万清、带兵迎剿。复从广储门北门窜出多贼。分股冲突。经署参将李英魁、守备陈昇、杨发、参将李致和、都司王永、各带官兵。分投截击。琦善、带同游击英贵、王礼、率领存营兵丁。前往接应。该逆三退三进。拌死抗拒。双来亲执大旗。奋力先趋。众弁兵踊跃齐上。贼匪大溃。纷纷回窜。拥过浮桥。木梁断折。落水淹死无数。未及渡河之贼。均被我兵全行杀毙。城上贼匪。复被陈金绶、胜保、用炮轰击。统计歼毙淹死者。不下三千余人。该逆久困孤城。负嵎死守。此次潜出奔突。复经官兵痛加剿洗。洵足寒贼胆而快人心。双来、著先行赏给白玉翎管一支。以示奖励。仍俟攻克扬城后。与受枪伤之参将李英魁、及出力各员。一并保奏。该大臣务当乘此声威。迅图克复。以慰朕念。　　

○谕军机大臣等、据吴必淳奏称、青海扎萨克固山贝子格勒克纳木扎勒、于本年正月初三日。带同属下章京蒙古等、赴郡领俸办粮。事竣回牧。于二月十八日。行抵都蓝果立乌素唵克地方。突有番贼百余人围抢。该贝子受伤殒命。章京蒙古等七名。亦被戕害。并有带伤蒙古十三名。抢去驼马一百三十余匹只。该蒙古等、将该贝子尸身、搬回柴达木原牧。又于二月二十六日。复有番贼一百五十余人。将该贝子原牧家属。暨属下蒙古等、牲畜帐房。全行抢去。该大臣现在派员前往抚恤。严缉凶贼等语。近来番贼猖獗。往往拒捕伤官。今复将该贝子戕害。罪大恶极。实堪痛恨。著舒兴阿等、迅即派委将弁。严密查拏。务将戕官抢劫贼犯。按名弋获。尽法惩治。以儆凶顽。将此各谕令知之。　　

○又谕、据陈启迈奏、徐州粮台。俟东三省官兵需用锅帐各项。赶造完备。即移于宿迁等语。逆匪窜扰滁州凤阳。经周天爵等、督兵围剿。现在胜保、亦即由扬州率兵进击。其扬州贼匪。叠经琦善、慧成等、攻剿获胜。办理正在吃紧之时。粮台支应。最关紧要。必须择地安顿。保卫无虞。著陈启迈、随时察看情形。是否仍须驻劄徐州。抑当移于宿迁。就近供应。随时酌量办理。另片奏、改拨兵饷。催解马匹。已饬该部速议具奏矣。将此由五百里传谕知之。　　

○步军统领花沙纳等、会议京城内外、严密稽查章程。得旨。挑补守兵步甲。向系该管官挑补。若改为总兵亲挑。朕看亦无窒碍。此一节著另议。至稽查什家户门牌。固应认真。然不常派员严查。亦属虚文。此摺内顺天府所议。尤属无谓。不过历叙旧章。为卸责地步。旧章原应遵行。然今日所奉行之旧章。乃废弛之余。非当日整顿之时也。　　

○以湖南零陵、上年秋禾歉收。命平粜仓谷。　　

○贷湖南凤凰、乾州、永绥、古丈坪、保靖、五厅县。屯丁口粮。　　

○辛亥。谕内阁、花沙纳、瑞麟奏、遵旨查办一摺。此案刘秋贵、虽经验明。实系受刑后、因病身死。并非有意消弭。惟系特旨交审要犯。刑部承审司员。未能审出实情。致该犯幸逃显戮。已属颟顸草率。郎中陈鲁、员外郎冯栻、明知该犯死于秋审处。辄因奉有严旨。恐干重谴。嘱令提牢主事志善、捏报日期。司狱彰善、亦听嘱容隐。均属咎无可辞。陈鲁、冯栻、志善、彰善、均著交部严加议处。郎中上行走怡昌、郎中冯志沂、员外郎尚阿布、候补主事王金镕、罗宝森、堂主事上行走文荃、未能觉察检举。亦属疏忽。均著交部议处。尚书周祖培、及失察之各该堂官。著一并交部分别议处。　　

○又谕、国家设立刑官。原以发奸摘伏。无论案情轻重。均应详细推求。即犯供狡诈。果能虚心研鞫。断无不得真情之理。刑部为刑名总汇。凡奉旨特交、及咨交各案。荟萃纷繁。尤当慎重。若遇疑难之案。或先存成见。辗转推卸。希图了事。或因犯供未确。一味刑求。致令自毙。转得幸逃显戮。何以肃法纪而惩奸顽。即如刘秋贵一案。携带各物。逆迹昭然。虽坚忍熬刑。是邪教之长技。如果悉心研究。亦何至到案日久。竟不能稍得端倪。迨至该犯身死之后。犹复移改日期。冀免严谴。似此草率掩饰。甚非核实办公之道。嗣后无论大小案件。该部堂官、务当督饬承审司员、认真讯究。既不可有心锻炼。拖累无辜。更不得任意颟顸。轻脱奸宄。总期情真罪当。毋枉毋纵。用副朕明慎用刑之至意。懔之慎之。　　

○谕军机大臣等、寄谕理藩院尚书恩华、本日据陆应谷奏、探闻贼由西路。窜扰蒙城。该抚已亲带兵勇。在商邱一带防堵。该尚书现带官兵。前赴淮徐。著即于沿途确探贼踪。如徐宿紧要。即著督兵前进。为周天爵等后路应援。傥该匪全行西窜。河南归德等处。情形吃重。著即驰往。会同陆应谷督剿。务当先其所急。毋失事机。将此由五百里谕令知之。　　

○又谕、前以贼匪窜扰凤阳。节经降旨、令托明阿、带兵迎击。复令奕经、督兵继进。本日陆应谷奏、贼匪窜至蒙城。著托明阿、奕经、确探贼踪。何路紧急。即由何路督剿。该匪纷窜未定。扑灭尚易为力。务期及早歼除。不致再有延蔓。将此由六百里加紧各谕令知之。　　

○又谕、陆应谷奏、逆匪窜扰蒙城、豫省防堵吃紧一摺。据称、贼匪近日裹胁渐多。势甚凶悍。该抚已派兵堵截。并亲带兵勇。前赴商邱扼要驻劄。惟兵力甚单。已飞咨周天爵、善禄、并力会剿。周天爵此时督带兵勇。驰抵何处。善禄想已由永城入皖。著即探明贼踪所至。迅速督兵截剿。趁该匪等奔突无定之时。一鼓歼除。勿令再行滋蔓。临淮、凤阳、现在匪党盘踞情形如何。琦善所派黑龙江马队。是否能从后追击。绝其来路。此股贼匪。窜入皖境。为数本少。所称万余人。多系裹胁。或土匪句结。如能设计解散。四路兜捦。尚不难于埽荡。切勿稍涉延缓。致误事机。前据向荣片奏、查获金陵贼首寄临淮贼目等伪谕。似该匪后路无援。专以裹胁为事。其贼目林＜氵凤＞详等、当即在蒙城等处。著周天爵等、侦探确实。设法购线。如能将该贼目等拏获。则余党势如瓦解矣。原片并伪谕、均钞给阅看。将此由六百里加紧各谕令知之。　　

○又谕、陆应谷奏称、贼窜蒙城。裹胁万余人。并有船三四百号。若由蒙城西向。则商邱、鹿邑、陈州、均属吃重等语。该逆避实击虚。是其惯技。自窜凤阳之后。退踞临淮。乃复斜出蒙城。裹众西窜。是明知徐宿一带。援兵踵集。又为此声东击西之举。究之逆踪飘忽。本无定算。祇须合力兜剿。万不至直扑汴梁。该抚现拟驰赴商邱之宋家集、扼要堵截。并先派参将苗樟、往亳州以北援应。复咨总兵柏山、前至陈州一带。适中驻劄。著即相机调度。择要防剿。后起未到之兵。亦即飞催前进。留备堵截。仍与周天爵等、合力兜截。切勿以有用之兵。零星分布。转致单弱。前据向荣奏、查获金陵城中、贼首寄江北伪谕。有林＜氵凤＞详、李开芳、吉文元等、贼目姓名。察其语意。著名者祇此数人。并有不必等候之言。是此股贼匪。后路无援。专以裹胁为事。该抚即体察确探。知会各路。绝其裹胁之路。则贼势自孤。剿办当可得手。向荣片奏、并伪谕、均著钞给阅看。昨又据琦善等奏、徐州粮台。解饷迟延。著该抚、飞催郑敦谨、迅即分路迎提。速解军营。毋致贻误。将此由六百里加紧谕令知之。　　

○又谕、前因贼匪窜扰滁凤一带。曾降旨令江忠源、带勇迅赴凤阳。会同剿办。本日据陆应谷奏、探闻贼窜蒙城。偪近豫省。已知照周天爵、善禄、各带兵勇。分路截击。江忠源、此时想已管带楚勇。驰入皖境。著于沿途探听贼踪所至。或从后抄击。或迎头攻剿。该臬司素悉贼情。谅能相机迅速应援。务将此股贼匪。克期歼除。勿任其西窜豫境。北窜徐宿。是为至要。将此由六百里加紧传谕知之。　　

○以吉林协领图钦、为三姓副都统。　　

○调甘肃甯夏镇总兵官穆特恩泰、为喀什噶尔换防总兵官。以陕甘督标中军副将恒兴、为陕西汉中镇总兵官。　　

○壬子。上诣寿康宫、问皇贵太妃安。　　

○谕内阁、王懿德奏、漳泉会匪滋事一摺。此次漳泉会匪。胆敢恃乌合之众。攻扑衙署。窜扰城池。并有戕官劫犯重情。不法已极。业经该署督、派令漳州镇总兵郭仁布、盐法道瑞瑸、督带提镇各标弁兵驰往。会同该地方官、合力兜围。著即严饬该镇道等、督率文武。将首要各犯。迅速歼捦。毋任窜逸。所有该厅县失守情形。及该匪抢劫起衅根由。是否系地方官办理不善。激成事端。著该署督、迅即查明具奏。该省向有红钱、闹公、小刀、江湖等会。首夥积匪。不过数人。余皆随声附和。或族姓孤单。虑遭欺侮。或善良富户。希冀保全。畏祸入党。并非甘心从贼。乡愚无知。实堪悯恻。著该署督、剀切晓谕。除首匪要犯。罪不容诛。严拏惩办外。其余孱弱老幼。致被胁从者。查明悉予免罪。并传旨、饬令各该府绅民人等、团练保卫。协同官兵缉捕。庶贼匪立就歼除。而良善不致扰累也。　　

○谕军机大臣等、前据王懿德奏、海澄等县会匪滋事。当降旨、令该署督妥速查办。毋令蔓延。本日据奏、同安、厦门、均已失守。安溪、亦被贼进城毁抢。请调兵协剿一摺。并片奏、请解散胁从等语。闽省会匪。名目不一。若地方官随时访查。认真拏办。何至聚集一万余人。肆行攻抢。连陷城池。并有戕官劫犯重情。可见因循废弛。养痈已久。实堪痛恨。现经该署督、派委镇道大员。驰往各该处。会同防剿。著即严饬带兵员弁。迅速掩捕。务将首要各犯。悉数歼捦。如须该署督亲往督办。亦即相机筹度。毋失事机。其上游之延平等府。与下游之漳州等府。仍著扼要设防。勿致句结为患。闽省兵力不敷。本日已谕令叶名琛等、挑备惠潮各镇协精兵二三千名。由潮州赴闽会剿。至调往浙江之防兵一千名。该省堵御。正当吃紧之际。若遽行撤归。恐往返徒延时日。而两省调遣。转致延误。漳州镇总兵郭仁布、前经向荣奏称、带兵不能得力。现在统兵前往剿办。该员是否足资策应。并著随时察看。勿任贻误。候选知府王朝纶、前由京赴台湾采办米石。著该署督、即传旨、饬令迅赴厦门一带。随同办理剿堵事宜。其在籍之前任甘肃知府候补道庄俊元、兵部员外郎庄志谦等、并此外漳泉各属公正绅士。著一并剀切晓谕。如能劝谕团练。剿匪立功。即由该署督于事竣后。核实保奏。候朕施恩。另片请速拨军饷。已谕户部速议具奏。近来筹饷之难。封疆大吏。谅已深悉。地方设有缓急。惟当就近筹画。以应急需。若专恃拨款。岂不虑辗转迟误耶。已革安徽按察使张熙宇、前在闽省缉拏盗案。颇有声威。现已谕令周天爵等、即饬该革员、迅速赴闽。交该署督差遣委用矣。将此由五百里谕令知之。　　

○又谕、本日据王懿德奏、闽省土匪滋事、同安、厦门、均已失守、请饬广东省调兵赴援一摺。广东惠潮二府。距闽省漳泉较近。著叶名琛、柏贵、迅即于潮州、惠州、各镇协内、抽调精兵二三千名。配带军火器械。派委镇将大员统领。即由潮州一路。取道星速赴闽。确探贼踪。协同闽省官兵。合力夹攻。毋稍延误。将此由五百里谕令知之。　　

○又谕、御史方俊奏、官兵合力进剿。三城克复之后。进城摉捕余孽。恐兵勇乘藉声威。肆虐难民。请饬统兵大员。严申军律。并派官绅于城外。妥为安抚等语。所奏不为无见。江甯、镇江、扬州、三城被难良民。未经逃出者。尚复不少。现在三城指日克复。若于摉捕余匪之时。兵勇复藉肆抢杀。以致被难遗黎。无所逃命。朕心更有不忍。著琦善、向荣等、按照摺内所指。体察情形。临时妥为办理。原摺著钞给阅看。至克城之日。贼匪必穷而思窜。或假作难民。乘间兔脱。尤不可稍涉大意。务于散遣招抚之中。仍严防真贼偷起。本日据杨以增奏、清江吃紧。急应留兵保卫。请将奕经带赴皖省之密云官兵。俟托明阿所带之兵到齐后。仍拨回清江等语。现在皖省。贼情紧急。昨据陆应谷奏、贼由西路窜扰蒙城。已谕令奕经带兵赴援。是所带之密云官兵。势难撤回。琦善、节制北路诸军。慧成恩华等之兵。均可调遣。务须统筹全局。清江为淮扬后路。应如何派兵驻守。著即知照杨以增、酌量调拨。切勿以有用之兵。零星分布。转致防剿均不得力也。将此由六百里各谕令知之。　　

○又谕、奕经奏、拔营赴援。杨以增奏、请留兵清江浦、并留前任漕臣会防各摺片。贼匪窜扰怀远蒙城。该处东西两路。与宿亳接壤。昨降谕旨、令托明阿、奕经、确探何路紧急。即由何路督兵进剿。兹据奕经奏、已带密云兵四百余名。赶紧拔营。前赴援剿。著即迅速兼程前进。与托明阿所带各兵会合。兵力自不致单弱。并与周天爵等、协力夹击。不必再折回清江。徒多往返。至清江浦地方。为淮扬后路。水陆冲途。自宜扼要严防。著杨以增、将现有之山东官兵。及本境防兵。与所募练勇。酌量分拨。妥为防守。本日已谕令琦善、察度情形。兼顾清淮。或应分兵协防。即令迅筹办理。琦善总统北路诸军。慧成恩华所带之兵。均归调遣。该河督即咨商该大臣。就近于续调之兵。酌拨调度。或一面与李僡熟筹。彼此互为声援。呼应可期得力。至奕经已带赴皖之兵。自应先其所急。无庸再行拨回。五品衔前任漕运总督李湘棻、著即留于清江。与该河督、筹商防御事件。署邳州吴棠、练勇捕贼。如有成效。即饬令该员、认真督率办理。毋稍疏懈。将此由六百里各谕令知之。　　

○引见新科进士。得旨。一甲进士三名。孙如仅、吴凤藻、吕朝瑞、业经授职外。黄钰、沈祖谏、朱学勤、林庆贻、陈亮畴、汪承元、陈兰彬、高延祜、卢士杰、王兑、恩吉、郭梦惠、颜宗仪、贺锡福、宋梦兰、闵璜、王浵、丁宝桢、张德容、余鹏、周式濂、杨荣绪、陈光甲、浦安、敖册贤、蔡兆槐、李鹤龄、薛春黎、郝铎、任廷槐、方熊祥、林凤辉、刘澍覃、梁肇煌、袁方城、张锡荣、蓝拔奇、张曰衔、袁承业、黄图南、段广瀛、葛桐衔、徐赓臣、曹贻诚、曼惠吉、包欣芳、何耀纶、蒋理祥、靳邦庆、章永康、田景瀛、曾椿寿、李佩琳、马恩溥、武骊珠、聂泰、傅寿彤、程维清、宗室瑞联、姚亮臣、柳炯、王作孚、赵昌业、童棫、谢辅墀、俱著改为翰林院庶吉士。李慎、杜来锡、欧阳云、曹炽昌、张沄、徐振瀛、唐翊清、顾敦敏、袁榘实、吴荣、王金台、杨赞勋、夏家錞、龙云、王思沂、黄云鹄、徐忠锐、张翀霄、宗室麟书、刘志沂、穆兰泰、孙恩寿、师长灼、刘毓棠、陈荣绍、赖运扬、李廷箫、谷暄、方騄、李新庄、黄翰华、侯嗣章、郁鋐、田际春、尹耀宗、董学履、王衮、任式坊、傅起岩、张煦、陆汝黼、汪世泽、朱议训、张殿元、乔荫甲、张照南、曹俊亮、贾铎、欧阳廷景、曹会成、果汉源、纪旸、苟斐然、徐克刚、杨元溥、朱联奎、珂克僧额、王炳坛、高鸿儒、吕际韶、蒋常垣、谢膺禧、唐绂章、俱著分部学习。熊钟麟、李淇、汪时渭、崔承之、恩承、封蔚礽、陆履贞、周士俊、俱著以内阁中书用。陈鸣谦、杨维藩、张其文、蔡兆辂、雷瑞光、郑维驹、张冲魁、李步瀛、庆文、黄秩韶、李汉章、薛时雨、周延年、屈怀珠、金益谦、韩绶昌、荣诰、岳秉烜、胡子材、单象庚、况逢春、赵鸣琴、陈瑞＜鸟乚＞、李淇、李咸、李上林、赵敏、叶葆元、李檀、陶汝霖、邓国光、阎敦本、淩松林、郝本裕、吴鸿钧、翟宝善、王莲塘、刘肇域、贾树勋、覃远琎、黄见三、萨维瀚、傅国卿、张昭、崔澜、徐从枢、杨福豫、张象鼎、刘曦、孙兆兰、江怀廷、牛宜、孙杰、傅斯怿、席树馨、乔学易、韩树屏、陈玉堂、彭绳祖、曹以爟、林发深、林大木、苏名显、孙长庆、刘灏、张增祥、晋骐、俱著交吏部、签掣分发各省、以知县即用。工部额外主事许应鑅、刑部学习主事周范、均著俟报满作为候补主事后。以该部主事即补。余著归部铨选。　　

○兵部侍郎衔周天爵等奏、收复凤阳。并追剿防堵情形。得旨。昨已有寄谕、令汝等相机截剿矣。今看尔等奏报情形。此股贼匪。尚不至谋而后窜。果能奋勇歼戮。无难埽荡也。江南逆匪原信。昨已钞给阅看。亦可知是股无应援也。　　

○贵州提督善禄奏、带兵前赴亳州堵剿。得旨。汝前在河南。未经与贼打仗。是汝报效时也。　　

○以云南巡抚吴振棫、兼署云贵总督。　　

○癸丑。谕内阁、本月十五日夏至。方泽大祀。前经降旨、朕亲诣行礼。兹因偶患骽疾。尚未全愈。恐登降拜跪。未能如常。不足以昭诚敬。著派恭亲王奕恭代行体。　　

○谕军机大臣等、本日据李嘉端奏、江南贼船上窜。并请留革员差委。复据周天爵奏、会剿贼匪情形各摺片。前据向荣等奏、观音门外各船。探闻与贼起衅。即派官绅前往。谕以大义。给以免死路票。至四月二十二日。各船户遂与该逆决裂。各将船只烧毁。此外各船。有由夹江、开往大江、零星逃散者。不下一千数百只。遣散水手万余人。此次扬帆驶过三山江面各船。或者即系向荣等、前次遣散之船。惟贼情诡谲。现在江甯防剿严密。难保不意图上窜。且更恐乘虚北来。冀与现窜怀蒙之贼。互为句结。本日已谕向荣等、确切查探。随时严防。李嘉端、拟令副将沙兆龙、统带粤兵。赴巢县一带防堵。复调回李登洲、李鸿章等、各带练勇。前往协剿。即著该抚严饬该员。认真堵截。毋任贼匪北窜。该抚请留张熙宇、赓音泰、德成等差遣。著照所请行。张熙宇、昨已有旨、饬令赴闽交王懿德差委。此时皖省紧要。著暂留效力。俟事竣后。再行前往。至临淮贼匪。现由怀远、直趋蒙城一带。周天爵、即日统带兵勇尾追。截其北犯宿徐之路。并沿途痛剿土匪。杜其句结。一面飞咨陆应谷、托明阿、琦善、三路派兵会剿。又酌拨陕甘马步各兵。交吕贤基、李嘉端、吉昌等、统带分驻。以资防剿。布置尚属周密。此股真贼。不过千人。其余多系裹胁。沿途逃散不少。该侍郎总宜相机设法。将真贼悉数歼捦。余匪自易埽荡。并著吕贤基、李嘉端、严密堵截。饬属缉拏土匪。勿令句结为患。所称拏获杨宗传等、供称李姓、及林吉二姓、为大头目。与向荣前奏情形相同。著向现获各犯。讯明林＜氵凤＞详、李开芳、吉文元等、系何处人。何时从贼。详细具奏。将此由六百里加紧各谕令知之。　　

○又谕、周天爵奏、逆匪窜扰怀远蒙城、欲由亳州入豫省、现在改道西追一摺。据称尾股之贼。多被兵勇捦斩。惟土匪四面纷起。假称乡勇。入城焚掠。周天爵由怀远渡河。捦获土匪范三等、十余人。匪首王成逃遁。并获长毛粤匪杨宗传、王金等五人。供称贼之伪东王李姓、更有林吉二姓、为大头目。本欲北窥徐州。因宿州有壮勇驻守。改由怀远。西趋蒙亳。直走鹿邑。拟攻汴梁。又片奏、据现获之长发贼杨宗传等供。正贼不过千人。裹胁虽有两万余人。沿途逃散极多各等语。此股贼匪。势不甚大。若得一旅劲兵。痛加剿洗。则真贼就戮。余党立散。军兴以来。总误于守而不战。处处设防。反致节节落后。贼势日张。伊于胡底。著陆应谷、督饬文武、带兵星速前进。合力兜剿。并知会周天爵、善禄、托明阿、奕经、江忠源等、各带精兵。分路剿捕。务期迅速殄灭。勿误事机。断不可以防堵为名。将有用之兵。零星散处。转归无用也。原片钞给阅看。将此由六百里加紧谕令知之。　　

○又谕、贼匪现由滁凤、扰及怀蒙。意图纷窜。傥再迁延时日。贼势渐炽。剿灭愈难。奕经、托明阿、均已督兵赴皖。现据周天爵奏称、已咨托明阿、由黄河南岸。迅赴永城。奕经迅赴徐邳一带。遏城南来之路。著该侍郎将军等、即与周天爵、随时知照。扼要堵截。务期合力歼除。勿任窜逸。又周天爵奏、贼匪情形片一件。著钞给阅看。将此由六百里加紧各谕令知之。　　

○又谕、前据琦善等奏、新江口江面。有贼船驶赴上游。本日复据李嘉端奏、接据江浦县曾勉礼禀称、二十七日卯刻。南岸逆船多只。乘风逆流。行至西江口。遇水营炮船轰击。暂停北岸。旋即扬帆驶过三山江面等语。前据向荣等奏、设法遣散船户水手人等。现在上窜船只。是否即系解散各船。被胁难民。抑系逆匪被剿穷蹙。分股由水路潜逃。希图窜扰上游等处。著向荣等、严密侦探。如系逆匪乘间回窜。即督饬上游炮船。极力攻剿。并飞咨湖北、安徽、江西、各督抚、合力夹击。总须彼此声息迅速相通。慎勿堕贼奸计。若此项船只。实系被胁难民。何以水营炮船。又复轰击。且琦善、李嘉端两处。亦未据称向荣等知照。情节甚属可疑。著一并确查迅速具奏。将此由六百里加紧谕令知之。　　

○又谕、据骆秉章奏、江西上犹县鹅形山等处。有匪首刘洪义、聚众在桂东县地方滋扰。将把总吕志漳戕害。嗣据永州各属兵役、拏获唐潮汉等。供称有郴州人刘清平、声言广东火烧山贼匪。欲分股滋扰。又广东阳山县各属。均有土匪数百肆抢。该处与宜章、临武、等县接壤。亟宜严防会剿。四月十三日。沙田墟、溪源等处。有贼匪三千余人。肆行抢劫。经该署县会营协剿。毙贼六十余名。该匪分五股冲突。兵勇绅士。受伤甚多。该署抚、已饬派参将玉山、候补知州张荣组、署盐法道夏廷樾、带兵前往。相机剿办。该处与江西、广东、壤地毗连。本日已谕令叶名琛、柏贵、张芾、派兵会合兜剿。仍著张亮基、骆秉章、迅即督饬文武员弁。设法剿捕。如必须大员督办。即著提督鲍起豹、亲往督率将弁。将首要各犯。迅速歼捦。毋得稍留余孽。将此由五百里谕令知之。　　

○又谕、骆秉章奏、江西上犹县匪首刘洪义、聚众在桂东县地方滋扰。广东连州火烧山、及阳山县戊壬坑、星子境属之潭源洞、均有匪徒屯聚。该处与宜章、临武、等县接壤。亟宜加意严防等语。土匪纠众肆扰。必当及早扑灭。方免蔓延贻患。已据骆秉章、选派员弁。分带兵勇。前往堵拏。惟该处系三省交界。难保不此拏彼窜。著叶名琛、柏贵、张芾、遴委干员。合力兜拏。并将该匪等巢穴。先行捣毁。俾贼匪回窜无路。自不难迅速歼除也。将此由五百里各谕令知之。　　

○暂停齐齐哈尔、黑龙江、墨尔根、呼兰四城、挽运米石。　　

○甲寅。谕内阁、礼部具题、六月初九日升殿庆贺礼仪。所有在京王公大臣官员。著照例行礼。毋庸宣表。并著停止筵宴。　　

○又谕、张亮基、崇纶奏、剿办广济匪徒、连获胜仗一摺。另片奏、掩捦匪党、躧缉逸犯等语。湖北广济县匪徒。抗粮戕官。经臬司江忠源、于前赴江南军营之便。先行率兵剿捕。并经署提督阿勒经阿、署汉黄德道徐丰玉、前往会剿。四月二十三四等日。叠次接仗获胜。毙贼五百余名。生捦数十名。二十七日。遴委员弁。带勇跟追。复捕贼十七名。余匪迫入湖汊。溺毙无数。该匪大受惩创。势穷力蹙。现经江忠源等、传示贼巢。广为晓谕。被胁愚民。解散甚多。此后办理较易。该臬司现已启程。由九江赴皖会剿。著即责成署提督阿勒经阿、署汉黄德道徐丰玉、督饬兵勇。迅速摉捕。务将首要各犯。悉数拴获。尽法惩治。勿任一名漏网。　　

○又谕、西淩阿等、奏陈军机马匹粮饷情形一摺。西淩阿、以都统大员。统带黑龙江官兵。经琦善、派令与明庆、乌淩额、魁福、驻劄浦口。防剿逆匪。是其专责。乃于贼船窜扰之时。并未能督兵奋力攻击。辄行退回。并将锅帐遗弃。可见西淩阿等、漫无准备。为贼所袭。前据琦善参奏。当经降旨、暂行革职。仍责令戴罪剿贼。以观后效。该革员等、于奉到严旨后。应如何愧惧感奋。稍赎前愆。乃以军械马匹粮饷不足。哓哓置辩。藉以掩其败走之罪。且所称与贼接仗。及追剿情形。支离掩饰。情状显然。近来带兵大员。贼来不击。贼去不追。几成锢习。犹复于败退之后。藉词诿过他人。昧良取巧。实堪痛恨。若不严行查办。惩一儆百。何以肃军律而服人心。西淩阿等摺。著发交琦善、按照所陈。逐一详查。如系饰词卸罪。即著按律定拟具奏。候旨惩办。现在江北各路。大兵云集。曾经降旨。统归琦善节制。悉听调遣。带兵各员。于军情缓急。自应就近咨呈钦差大臣。酌量核办。事权既可归一。亦不致有延误。若以空言异议。动发急递。或被参之后。希图饰辩挟制。此等巧伪恶习。岂能逃朕洞鉴耶。懔之慎之。　　

○谕军机大臣等、向荣等奏、被胁贼船、乘风上驶、并无焚掠情事一摺。昨据李嘉端奏、江南贼船。乘风驶过三山江面。当谕令向荣等、查明是否即系遣散船只。本日据奏、自二十七日、至三十日。先后有贼船千余只。由金陵驶过芜湖。并未焚掠。其船中或六七人。或二三人。有已薙发者。有未薙发者。均未包扎红巾、及穿号衣。询之船上逃出难民。据称两湖贼目。皆言粤匪不公。不如仍顺圣朝。虽强受伪职。念切思归。今见贼首势衰。因绐杨逆回攻长沙。兼扰南昌。分我官兵之势。实欲为星散潜逃地步。本日复据张亮基等奏、探据金陵城内贼匪。多溷难民。薙发而出。冒充官兵。又龙潭地方。有船百余只。称系难民。然赀财甚富。已委员往查各等情。所闻各有异同。或真系胁从思散。或竟别有诡谋。皆不可知。已由该大臣、飞咨上游各督抚、设法防堵严查。谅已一体防范。此等裹胁之众。并非甘心从逆。地方官若能相机解散。晓以大义。遣令回籍。各营生理。即是化莠为良之法。傥操纵失宜。侦探不确。或妄拏无辜难民。转任真贼漏网。必致别生事端。反堕奸计。此中机宜。谅该大臣督抚等、必能豫为筹及也。本日据杨文定奏、水师复获胜仗。进据金山。俾瓜镇贼匪。声息隔绝。办理尚属得手。邓绍良等、业经移营。偪近镇城。该大臣等、务当趁此机会。迅速督饬水陆各营将弁。合力剿击。并设法杜贼句结。断其往来之路。则贼势益孤。兵威益壮。自可指日克复也。将此由六百里加紧各谕令知之。　　

○又谕、本日据李嘉端奏、已将凤阳收复。定远土匪。亦捦获多名。惟该逆北窜之路。在在均宜严防等语。现在吕贤基、驻守宿州。周天爵、驰赴怀远一带。跟踪追剿。李嘉端、即可统带兵勇。相机堵剿。仍知照奕经、托明阿、陆应谷、四面兜捦。互为应援。本日又据向荣奏、被胁贼船。乘风上驶。并无沿途抢掠之事。贼情诡谲。不可不防。著该抚饬令地方文武。一体严防。勿使与窜扰怀蒙之贼。暗相句结。将此由六百里加紧谕令知之。　　

○又谕、怡良奏、据苏松太道吴健彰禀称、本年亚美里驾国公使马沙利、面交致大学士文书一封。嘱递两江总督寄达。该督现将原书咨送两广总督。另录底稿进呈等语。该夷呈递文书。向由钦差大臣两广总督、酌量陈奏。本日已谕令叶名琛、即将怡良递往之该夷使文书拆看。酌量情形。奏明办理。该国素守信义。著该督仍饬该道吴健彰、妥为晓谕。仍遵旧例。听候钦差大臣两广德督核办可也。将此由六百里谕令知之。　　

○又谕、怡良奏、亚美里驾国公使马沙利、交致大学士文书一封。嘱为转递。现将原书咨送广东。另录底稿进呈。向来夷务。均归钦差大臣两广总督、酌量办理。怡良已将该酋封固原书。咨送叶名琛酌办。该大臣接到后。即就近查访夷情。所递文书。因何起见。其所请求之事。应如何回复。据实具奏。总以坚持定约。不致别生枝节。方为妥善。将此由六百里谕令知之。　　

○引见癸丑科繙译进士。得旨。讷仁、毓瑞、著以庶吉士用。达纶、庆亮、瑞灵、额哲克、李长安、著分部行走。斐□□夌额、博冲武、善昌、著以主事用。
  </div>
  <div class="pagination">
   <a href="清实录咸丰朝实录_page132.html">
    上一页
   </a>
   <span>
    ...
   </span>
   <a href="清实录咸丰朝实录_page128.html">
    128
   </a>
   <a href="清实录咸丰朝实录_page129.html">
    129
   </a>
   <a href="清实录咸丰朝实录_page130.html">
    130
   </a>
   <a href="清实录咸丰朝实录_page131.html">
    131
   </a>
   <a href="清实录咸丰朝实录_page132.html">
    132
   </a>
   <span class="current-page">
    133
   </span>
   <a href="清实录咸丰朝实录_page134.html">
    134
   </a>
   <a href="清实录咸丰朝实录_page135.html">
    135
   </a>
   <a href="清实录咸丰朝实录_page136.html">
    136
   </a>
   <a href="清实录咸丰朝实录_page137.html">
    137
   </a>
   <a href="清实录咸丰朝实录_page138.html">
    138
   </a>
   <span>
    ...
   </span>
   <a href="清实录咸丰朝实录_page134.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
