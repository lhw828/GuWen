<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 869 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 869 页/共 1860 页</h1>
    <div class="content">
○乙丑。谕军机大臣等、如松奏、绥远城挑选乌里雅苏台换班满兵五十名。俱照派往军前之例。支给马驼盐菜等项银两等语。所办未免过当。伊等不过驻防更换。非进剿可比。应酌量赏给嗣后派往伊犁叶尔羌等处。驻防兵丁。将应给各项。照进剿兵丁。酌减赏给　　

○丙寅谕军机大臣等、阿桂奏称、内地购办牛驴。较之哈萨克马价。一牛可值马四疋。一驴可值马二匹。现在伊犁。乌噜木齐。贸易马匹既多。且耕作原属可用。请将内地购办牛驴之处停止等语。从前伊犁经画伊始。故从内地办送牲只。今贸易马匹甚多。自当酌量办理。著传谕杨应琚。永宁。五吉等、除现在购办牲只。仍即解送外。嗣后陕、甘、哈密、巴里坤等处。不必购办伊犁牲只　　

○吏部等部议准、陕西巡抚钟音疏称、葭州属之高家堡。请改隶神木县管辖。建安堡。改隶榆林县管辖。榆林县属之下方连等村庄。改隶葭州管辖。从之　　

○户部等部议覆、陕西巡抚钟音疏称、汉中府同知。同州府通判。韩城。洋县。二县丞。各缺。业经裁汰。其汉中府各属水利。改归该府通判兼管。商茶。归并该府就近盘验。同州府各属水利盐法。改归该府同知兼办。韩城。洋县。二县粮务。各归并该县兼管。应如所请。从之　　

○荆州将军嵩椿奏、抚臣周琬。谈论风生。似属忠直。细察其人。言行予盾。矫饰外貌。小有聪慧。往往恃才用巧。渐染外任陋习。一切奏报。俱不以实。臣仍与之外相洽比。料理地方事务。断不致有贻误。得旨、汝之所奏。尚为公正。伊昨来京。较前亦异。朕亦微疑。此时伊果有行私舞弊之处。即行参奏。如无大故。俟朕徐徐处置。密之　　

○旌表守正捐躯之安徽怀远县民吴怀西侄妇崔氏　　

○丁卯。上诣畅春园、问皇太后安　　

○还宫　　

○谕曰、阿桂奏称、伊犁。乌噜木齐。贸易哈萨克马匹渐多。准舒赫德咨取马二千匹。与其从巴里坤解送。不如在伊犁所得马匹内。除屯田足用外。挑选一千匹。送往阿克苏。其余从乌噜木齐办送。至伊犁所换哈萨克骒马。一二年间。即成大群。请将巴里坤等处马匹。仍于本地牧放等语。阿桂筹办马匹。甚属妥协。俱著照所奏办理。仍加恩授为内大臣。嗣后宜益加奋勉。以副优眷　　

○又谕曰。端济布。前在军营。颇属效力。今患病溘逝。著加恩特赠都统职衔。赏治丧银五百两。应得恤典。著该部察例具奏。再端济布因军前得伤。回京病故。虽与阵亡官员有间。念其久在戎行。身婴锋镝。殊可轸恻。著加恩准照阵亡例。入祀昭忠祠。以示优恤　　

○军机大臣等奏、查各省将军名号。皆按驻防处所编定。惟京口将军。向称镇海将军。绥远城将军。向称建威将军。今镇海将军之缺。既经裁汰。其建威将军。请嗣后于奏事行文。俱称绥远城将军。并请改铸印信颁给。报闻　　

○是日起。上以孟夏享太庙。斋戒三日　　

○戊辰。谕军机大臣等、前据海明奏、希布察克布噜特额穆尔比。愿率所部内迁。令伊弟穆噜特。贡献土物。并据禀称、伊弟阿璊为额尔德尼伯克所拘等语。额穆尔比。诚心向化。甚属可嘉。著加恩赏给三品顶带。仍赏缎二疋。额穆尔比。既与布噜特阿奇木同族。即一处安插亦可。伊弟穆噜特。著于回部伯克入觐之便来京。现在穆噜特。若求向霍罕索取伊弟。即告以前次之事。皆尔等素不和睦所致。且在归附以前。不便代索。俱著传谕舒赫德知之　　

○以直隶按察使乔光烈。为河南布政使。山西冀宁道赵孙英。为直隶按察使　　

○蠲缓江苏山阳、阜宁、清河、桃源、安东、盐城、高邮、泰州、江都、甘泉、兴化、宝应、铜山沛县、萧县、砀山、邳州、宿迁、睢宁、海州、沭阳等、二十一州县。淮安、大河、徐州等、三卫。乾隆二十五年水灾田、地、十四万九千七百顷有奇额赋　　

○己巳。谕、从前记名副都统人员。将次用完。著满洲大学士、领侍卫内大臣、尚书、满洲、蒙古、汉军、都统等、照从前保荐之例。不论旗分品级。祇择其能胜副都统之任者。各保一员。与旧记名之员。一并带领引见　　

○调正黄旗汉军副都统伍岱。为镶红旗满洲副都统。以总管内务府大臣德保。为正黄旗汉军副都统　　

○南掌国王苏吗喇萨提拉准第驾公满、遣掌事使官叭竜整代率叭闷纳等、表贺皇太后万寿。皇上万寿。并贡方物。颁敕宴赉如例　　

○颁赐南掌国王御书象郡抒诚扁额。并特赏人薓、缎、氊、瓷器等物　　

○是月。署两江总督兼管河道总督高晋奏、清口以上之运口。设头、二、三坝口门。从前以四丈为率。量分湖水。以足敷济运而止。迨后陆续刷宽。计五六丈不等。湖水入运。未免过多。现在清江以至高、宝、运河。水深俱及丈余。粮艘遄行顺利。毋需湖水过于入运。拟俟粮艘尾帮过后。即将三坝口门。照旧收窄。仍以四丈为率。庶高宝一带。可无漫溢之虞。得旨。览奏俱悉　　

○湖广总督苏昌奏、湖北徵收漕粮南米余耗一万三千八百余石。变价得银一万三四千两。除拨补咸宁等州县。不敷水脚一千九百余两。余俱解充养廉公用。查湖北各官养廉。现于耗羡盐规商税项内动支。有赢无绌。其咸宁等处不敷水脚。亦有各属本款余剩银。尽可拨给。惟通省常平仓谷。统计不满百万。请将前项南漕耗米。易谷贮各州县。每年共增二万七千六百余石。得旨、如所议行　　

○陕甘总督杨应琚。陕西巡抚钟音。甘肃巡抚明德奏、新疆大功告竣。秦关望幸弥殷。请举西巡之典。以慰群情。所有西安、同州。一带驻跸处所。已详加勘定。先为筹备。得旨、且俟旨而行　　

○陕甘总督杨应琚奏、甘省新疆展拓以来。于伊犁、乌噜木齐等处。分驻官兵。广筹垦种。已有成效。至安西、肃州、一带。遥控新疆界当总汇昔为沿边屏障。今成腹内要冲。生聚既繁。田畴宜辟。查肃州金塔寺等处。可耕荒地一万余亩业经奏明招垦。兹复查安西所属渊泉县之四道沟等处玉门县之头道沟等处。可耕荒地一万余亩勘系平衍之区。又有泉源引灌。现在招垦试种。酌借耔种。俟秋收后。分别粮则。另议升科。得旨。好。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百三十三


大清高宗法天隆运至诚先觉体元立极敷文奋武孝慈神圣纯皇帝实录卷之六百三十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十六年。辛巳。夏四月庚午朔享太庙上亲诣行礼　　

○幸庄亲王允禄第　　

○幸大学士蒋溥第视疾　　

○诣畅春园、问皇太后安　　

○幸圆明园　　

○辛未上御勤政殿听政　　

○谕曰、庄有恭奏、曾经保举副将之抚标参将安廷召自保举注册后一切营务率多漫不经心请将该员降补游击等语所见甚是督抚保举人员。原以其有志向上尽心职业是以登之荐牍然其中未必无奋勉于前。以图荐擢。及既经保举记名后自以为升用在即。遂视本任如传舍。不复实心自励者。而各督抚往往以既经保举。不免意存回护。聊且姑容。则何以使人才知所激劝。庄有恭于该参将。始则以其奋勉而保之。继则以其怠弛而劾之。封强大吏。持正率属之道。固应如是。诸大吏果皆如此用心。何虑察吏之不得实耶。因念各省保举堪胜知府人员内。各员之初终易辙。与举主之前后瞻庇。谅亦俱所不免。此尤当随时体察。以饬吏治者。嗣后各督抚于已保人员。务宜实心察看。秉公彰瘅。勿以荐列在前。遂稍存姑息将此通谕知之。庄有恭著交部议叙。安廷召昨已掣补台州副将今著以游击降补。其抚标中军参将员缺。著李杰龙补授　　

○又谕、前吴达善奏、豫省卫辉等厂、借拨河东盐觔。每包出银一钱。以充盐道衙门公费。均未具详立案。现在提商究问等语随传谕方观承令其就近访查具奏。今据奏到。事属确实盐商陋规。各省久经革除乃该盐道等、并未详明。遽私行派项。其中显有侵牟情弊。所当彻底根究。以肃功令。邓锡礼著即解任。并丁忧在藉之原任盐道朱若东。一并提至河南。交吴达善。将案内人等、严行讯明具奏。至抚臣有察吏之责。若以未经详出。遽可诿为不知。则凡地方有司科派肥槖。亦将置之膜外可乎。此案调任巡抚胡宝瑔。已传谕令其覆奏。前抚图勒川阿。其时曾否在任并著吴达善但奏。俟定案时。分别参处。所有四川按察使员缺著蔡长澐补授。其江南驿盐道员缺著程焘补授　　

○又谕曰、萨喇善系获罪之人。派往伊犁效力赎罪。理宜作速起程。乃以患病生疮不能前往。伊子恒瑸。具呈请代。此特沽名之举耳。汉人中有似此者。朕曾降旨训饬恒瑸身属满洲。且系宗室。岂宜出此。乃军机大臣并不斥驳竟尔据呈转奏。如出于无心尚可。若以萨喇善系傅恒姊夫。瞻徇情面。乃为代奏。则更非矣。即如傅恒。朕亦因其平日谨慎奋勉。是以格外优待。否则朕恩岂可长恃乎。军机大臣此奏。爱之适以害之耳。此等情节。岂能逃朕洞鉴。再此事若在他人。患病不能前往。朕或施恩宽免。至萨喇善则断难宽贷。萨喇善著仍发往。伊子恒瑸。著革去侍卫。随伊父前往　　

○旌表守正捐躯之云南寻甸州民杜双得妻普氏　　

○壬申军机大臣议覆归化城都统舒明奏、右卫裁彻佐领额缺请将应裁之员调补等语。应如所奏。于应裁之满洲蒙古。汉军。佐领防御内。论翼拣选步军协领二员步军校八员。专管步军。其步军钱粮。仍交佐领办理。嗣后步军协领。步军校缺出。仍于应裁佐领防御内。拣选调补。俟应裁之员用完后。再论翼拣选应升之员。此时步军协领。步军校。所有得项。请照佐领防御支给。再协领兼管佐领。虽系旧例。但协领与佐领。所司之事逈异。今每旗止一二佐领。若仍兼摄。差务不敷。亦应如所奏。协领等、俱不准兼管佐领。现在十二员协领。所兼佐领十二缺。俱裁此应裁之十二佐领。与调补步军协领所出佐领二缺之兵即分于现在佐领管辖。其防御。骁骑校。亦分于现在佐领下管兵当差。其未裁之十佐领官员。照常办事。俟缺出续裁将兵拨入应留佐领下分管。其应裁佐领下之领催等俟缺出裁汰俱挑马甲其铁匠。箭匠缺出酌裁下必挑补。又查前次裁右卫佐领时。议将所裁各员于绥远城右卫二处缺出对品补用。此次应裁各员亦请照前办理再应裁之二十四佐领旗帜盔甲各按旗分颜色不同。应交该将军。俟将佐领裁毕时。报部另办。从之　　

○癸酉上诣畅春园、问皇太后安　　

○还宫　　

○谕军机大臣等前据吴达善奏豫省卫辉等厂借拨河东盐觔每包出银。以充盐道衙门公费等语。此事已有证据。查系丁忧在籍道员朱若东任内之事。现令吴达善提讯。将来如审有侵肥情弊。自应按数追缴。著传谕冯钤。将伊本籍家产。先行查封。勿令隐匿。俟此案完结。再行办理。如此旨到日。冯钤已回湖南。即著护抚叶存仁。遵旨查办可也　　

○又谕、豫省盐道衙门。收受商人公费一案。前已降旨胡宝瑔。令其据实具奏。并令方观承就近访查。此事已有证据。查系升任道员邓锡礼任内之事。现令吴达善提讯。将来如审有侵肥情弊。自应按数追缴。著传谕胡宝瑔。将伊本籍家产。先行查封。勿令隐匿。俟此案完结。再行办理　　

○四川总督开泰等奏、金川土司郎卡禀称、我本天朝土司。惟与众土司不和。众土司因将不法之事。向内地官府前控告。如今止求作主剖断。情愿恪遵。丝毫不敢多事等语。臣等思金川与革布什咱构衅。以致各土司围堵两载有余。郎卡既不获逞其吞并之谋。且数经挫衄。禀求剖断。若仍令各土司驻防攻守。既不能克日奏功。将恐日久生懈。随委谙练员弁。前赴绰斯甲布。丹坝。金川一带。会同各土司所遣大头人。宣扬恩德。切指郎卡罪恶。明白剖断。将金川在丹坝界上所修碉卡。押令拆毁。侵占丹坝山地。全数退还。并差弁员前赴布拉克底。令将金川所助番兵。悉回巢冗。然后传知各土司。将各处土兵及土练次第彻收。惟是革布什咱、两被金川蹂躏残破良多。而巴旺、毗连布拉克底。人少力单。仍留弁兵十余名。在革布什咱、巴旺、中间章谷地方驻劄。以为声援。昨绰斯甲布、丹坝革布什咱、巴旺、小金川、沃克什、梭磨、卓克采、从噶克、九土司。以土兵均彻。陆续遣人赴省请安。臣等谕以郎卡为人狡诡。目下虽已竣事。仍当时刻留心。不可堕其诡计。郎卡亦遣人来。臣等严行教诫。谕以天朝之于土司正如雨露之于草木。无有二致。自己向顺。即享安全。自己作孽。即受灾祸。惟郎卡自择之。头人又称、上年莎罗奔已死。郎卡恳求换给印信。臣等复谕以郎卡止见有罪。未见有功。即使分当承袭。亦应照例取具各土司印结。由地方官详报请题。方能换给印信。头人又称、郎卡因沙罗奔之死。欲遣人赴藏熬茶。求给路票。臣等复谕以熬茶本系善事。郎卡应遣大头人虔诚豫备。将随去人数若干。报知该管地方官。转禀核办该头人俱领诺而去。至前此所需犒赏。臣等会同奏请。将总督。及布政使养廉。各借支半年。于卭。雅。汶。灌。等州县。购买余茶。酌量行销。所获茶价。除归还借支之数。余作为赏需。今除已经动支。及扣还借支外。尚余六七千两。发交打箭炉。及杂谷两处。各二千两。购买谷麦青稞。贮仓备用。余银仍存藩库。以为夷务之需。报闻　　

○是日起。上以常雩祀天于圜丘。斋戒三日　　

○甲戌。谕、会试揭晓后。中式举子应赴廷试。近以试卷到部。磨勘。覆勘有需时日。是以酌量展期。但念午节向火□又。多士挟策殿墀。典制未为适协。计会试中卷。不过二百余名。若于榜发次日。即令京堂科道翰詹等官。及覆勘大臣。于朝房各分坐处。同时按递检阅。随勘随覆自当刻日就理。不致稽延。所有一切事宜。各该衙门速行豫备。于四月二十日。或二十五日。可以传胪竣事。其请派各员职名。该部即速开列具奏。不必俟发榜　　

○谕军机大臣等、据常钧奏亳州因疯弑母之姜会。监毙戮尸。并请画一办理一摺。所见甚是。向来各省间遇此等事件。有奏明请旨正法者。亦有径自杖毙。不以上闻者。殊不知似此蔑伦孽恶之人。虽为沴气所偶钟。然以天下之大。生民之众。即有之亦何足为讳。是奏闻正法。原属办理之正。特恐候旨治罪。时日未免有稽。其中或因病瘐死。或畏法自戕。转致幸逃显戮。又于宪典未协。嗣后各州县。设遇有此事。禀明督抚。一经查实。即照常钧所奏。在省城者。即请出王命。在外属者。即委员赍令箭前往。将该犯立行按法凌迟处死。一面具摺奏闻。其或案情另有别项牵涉。仍行照例查办。将此传谕各督抚知之　　

○乙亥。上诣南郊斋宫斋宿　　

○谕、乾隆十七年壬申。恭遇圣母皇太后六旬万寿恩科。曾经格外加恩。于下第举子中拣选引见。量予录用。其年在七十以上者。并分别赏给职衔。本年恭遇皇太后七旬万寿。敷天同庆。特开万寿恩科。所有未经入彀举子。应照前例。一体加恩。按其科分名次先后为序。派出大臣。详慎简选。择其年力壮盛。可以及时录用者。大省四十人。中省三十人。小省二十人。带领引见。分别以知县试用。教职铨补。不得专取年少新科之人充数。并著军机大臣。会同该部。查明应试举子中。有年在七十八十以上者。于揭晓后列名具奏。候朕加恩降旨。以普慈恩而光盛典。该部即遵谕行。俾众举子共知之　　

</div>
    <div class="pagination">
<a href="清实录乾隆朝实录_page868.html">上一页</a><span>...</span><a href="清实录乾隆朝实录_page864.html">864</a><a href="清实录乾隆朝实录_page865.html">865</a><a href="清实录乾隆朝实录_page866.html">866</a><a href="清实录乾隆朝实录_page867.html">867</a><a href="清实录乾隆朝实录_page868.html">868</a><span class="current-page">869</span><a href="清实录乾隆朝实录_page870.html">870</a><a href="清实录乾隆朝实录_page871.html">871</a><a href="清实录乾隆朝实录_page872.html">872</a><a href="清实录乾隆朝实录_page873.html">873</a><a href="清实录乾隆朝实录_page874.html">874</a><span>...</span><a href="清实录乾隆朝实录_page870.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
