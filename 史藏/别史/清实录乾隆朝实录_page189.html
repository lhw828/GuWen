<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 189 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 189 页/共 1860 页</h1>
    <div class="content">○刑部议准湖广按察使吴龙应奏、州县遇地方报窃。应即日差缉。不俟查验拘讯。以免事主拖累。日久赃贼难获。如失赃满贯。及强窃未明者。仍验讯。又命案、如妇女自尽。父母兄弟、远居别属未到。官为详验立案。毋庸关提。致案悬不结。又诱拐案、沿途歇家房主、供系不知情者。不必提质。以省株连。从之。　　

○以头等侍卫舒常、为镶红旗蒙古副都统。　　

○戊辰。上诣畅春园、问皇太后安。　　

○训励大臣。谕、近见九卿办事。亦皆黾勉效勤。不致旷废。盖我皇考训诲整饬。十有余年。朕守而不失。时时砥砺臣工。是以人知自爱。簠簋不饬之习。无自而萌。但国家之所以简用大臣者。上以资劻勷。下以资干济。遇大事而筹久远。就一事而计万全。方克称股肱心膂之寄。若徒循分供职。或立身于无过之地。其自为计则得矣。若大有裨益于政事则未也。朕就近日九卿风气论之。大抵谨慎自守之意多。而勇往任事之意少。朕之所望于诸臣者。实不止此。嗣后当实体公忠。扩充器识。视国事如己事。以古大臣自期许。佐朕孜孜图治之心。方为无忝擢用栋梁舟楫之任也。即如朕前降旨。令廷臣保举理清廉、如汤斌、陆陇其、等辈。为时已久。未见应诏。在诸臣迟回慎重之意。或从避嫌起见。或恐开人奔竞之风。殊不知为大臣者。遇有奔竞干谒之人。即据实纠参。正可为整顿风俗之一助。岂可因噎而废食。至于避嫌之见。若遇庸主。则不得不尔。诸臣尚可信朕于人之情伪。罔不坐照。倘稍存私意。难逃朕之鉴察。则诸臣果问心无愧。更有何嫌之可避。将此并传谕知之。　　

○工部奏、进哨行围。一切事宜。应行文备办。得旨。依议。国家武备。不可废弛。朕于本年秋月。出口行围。原以训练兵丁。仿古狝狩之礼。昔我皇祖。每岁举行。所经由道路。及一切事宜。俱有章程。朕今岁踵行。悉遵旧制。但恐历年已久。地方官员。或借端派累。随从之人。或有恣意需索。及强买物件。不按时价者。著总督孙嘉淦、不时查参。毋得容隐。　　

○礼部议覆、护理湖北巡抚印务布政使严瑞龙疏称、武昌等府。祭礼银两。多寡不均。兼有未设祭者。请照原编银数。通长均派。其新设州县。各项祭祀。一体编给。应如所请。并通行直省遵照。从之。　　

○兵部议准川陕总督尹继善奏称、陕西河州镇、巡阅营汛。向例、二三月间。由积石二十四关。西至口外之奇台等营。时正值东作方兴。有妨耕种。九十月间。自东北临洮等营。转而至于东南之洮岷等营。时黄河冰冻。正届防冬。河州口外夷人。进口互市。防范宜严。镇臣远赴内地。有减声威。请春巡内地。秋巡二十四关及口外。从之。　　

○己巳。谕、满洲素习。原以演习弓马骑射为要。而清语尤为本务。断不可废。从前皇祖圣祖仁皇帝。尝阅宗室章京侍卫等射箭。遇有技艺生疎。不谙清语者。即行斥革。原欲示以惩创。教育有成也。近见满洲子弟。渐眈安逸。废弃本务。宗室章京侍卫等。不以骑射为事。亦不学习清语。公所俱说汉话。夫以历来相传之本业。不知崇尚。因循日久益难整顿。朕拟于几暇阅看。但念若不先期晓谕。骤加查阅。则获谴者必多。著交宗人府领侍卫内大臣等。饬令宗室章京侍卫等。各加奋勉。及时学习。朕于本年冬间。或明年春间、查阅。其优等者。格外施恩。倘仍不学习。以致射箭平常。不谙清语者。定从重治罪。　　

○遣官祭先蚕之神。　　

○建广西义宁阳朔、贵县、养济院。从两广总督马尔泰请也。　　

○庚午。加赠故甘肃提督韩良卿都督佥事。　　

○升甘肃按察使吕守曾、为山西布政使。直隶通永道鄂昌、为甘肃按察使。　　

○建甘肃皋兰县仓廒。从巡抚元展成请也。　　

○山东巡抚朱定元疏报荣城县、乾隆四年、垦旱地二十亩。　　

○辛未。满洲繙译乡试。以刑部尚书来保、为正考官。吏部左侍郎阿克敦、为副考官。蒙古繙译乡试。以理藩院尚书纳延泰、为正考官。　　

○旌表守正捐躯之江西崇仁县民黄文仁妻罗氏。　　

○壬申。上诣畅春园、问皇太后安。　　

○大学士等奏、准噶尔军营。向例、用看视水草侍卫二十员。今因彻兵。额驸策凌等、议俱彻还。更遣十人前往。窃思新遣往之员。原应明年期满。请酌留五人。令于明年更代。今年止遣五人往。从之。　　

○山西巡抚喀尔吉善疏参山西布政使萨哈谅、收兑钱粮。加平入己。擅作威福。吓诈司书。纵容家人。宣淫部民。婪赃不法。给领饭食银两。恣意克扣。请旨革职。得旨。这所参萨哈谅。著革职。其贪婪不职各款。及本内有名人证。该抚一并严审究拟具奏、该部知道。　　

○癸酉。上幸山高水长演耕。　　

○山西巡抚喀尔吉善疏参山西学政喀尔钦、贿卖文武生员。赃证昭彰。并买有夫之妇为妾。声名狼藉。廉耻荡然。请旨革职。得旨。这所参喀尔钦。著革职。其败检淫泆等情。及本内有名人犯。著侍郎杨嗣璟、前往会同该抚、严审定拟具奏、已有旨了。该部知道。　　

○谕、朕御极以来。信任大臣。体恤娇吏。且增加俸禄厚给养廉。恩施优渥。以为天下臣工。自必感激奋勉。砥砺廉隅。实心尽职。断不致有贪黩败检以干宪典者。不意竟有山西布政使萨哈谅、学政喀尔钦、秽迹昭彰。赃私累累。实朕梦想之所不到。是朕以至诚待天下。而若辈敢于狼籍至此。岂竟视朕为无能而可欺之主乎。我皇考整饬风俗。澄清吏治。十有余年。始提丕变。今不数年间。而即有荡检踰闲之事。既不知感激朕恩。并不知凛遵国法。将使我皇考旋乾转坤之苦衷。由此而废弛。言念及此。朕实为之寒心。昔日俞鸿图、贿卖文武生童。我皇考将伊立时正法。自此人知畏惧、而不敢再犯。今喀尔钦贿卖生童之案。即当照俞鸿图之例而行。若稍为宽宥。是不能仰承。皇考整饬澄清之意矣。朕必不出此也。萨哈谅、喀尔钦、二案。著吏部侍郎杨嗣璟前往会同巡抚喀尔吉善、秉公据实、严审具拟。若杨嗣璟有意为之开脱。是伊以己之身家。博二人之感悦。亦断难逃朕之洞察也。且此二案。系朕先有访闻。降旨询问喀尔吉善。伊不能隐匿。始行参奏、一省如此。他省可知矣。喀尔吉善、著该部严察议处。凡为督抚者。遇该省贪官污吏。不思早发其奸。或题参一二州县以塞责。而于此等大吏。反置之不问。且妄意朕心崇尚宽大。遂尔苟且姑容、以取悦于众。返之于公忠体国之义。甚可愧赧。且国法具在。朕岂不能效法皇考乎。可传谕各省大小臣工知之。　　

○吏部议准、直隶总督孙嘉淦疏请、建顺天府属、西南北三路捕盗同知司狱衙署。移驻南路同知于黄村。铸给印记各一。从之。　　

○户部议覆、山西巡抚喀尔吉善奏称、绥远城钱粮。请以各协理通判为经徵。粮饷同知为督催。分别议叙议处。又绥远城开垦地亩额米。令在通判衙门徵收。随时运绥远城仓。所需脚价。以各通判地方起、计每石百里给银一钱。于司库存公银内支领。所收米石。酌借庙宇民房、或衙署内暂贮。毋庸建仓。均如所请。至耗米原徵二升。今复议加二升。不免累民。但官收官解。亏折亦所不免。查绥远城仓。系供支驻防官兵。并非久贮。应于原定二升内。以一升随正米解仓。一升为各通判折耗。庶官民均无苦累。从之。　　

○命御史苏霖渤提督山西学政。　　

○旌朕守正被戕之山东峄县道姑王氏。　　

○甲戌。上御勤政殿听政。　　

○谕九卿、人臣之所最尚者惟廉。近日山西布政使萨哈谅、学政喀尔钦、贪婪败检。经朕访闻。谕令抚臣喀尔吉善查参。劣迹种种。并降旨通饬各省督抚。尔九卿为国大臣。现今虽无簠簋不饬之事。然师生故友。往来交际。未能保其必无。或其中有久经左斥。因朕复加倚用。而向日之故智复萌。遂尔放纵不自检束者。亦未可定。朕非无所见闻也。但以一二小事。辄为举出。未免国体有伤。朕御极以来。崇尚宽大。体恤臣工于常俸之外。特加双俸。而教职微员。皆沾禄赐。并非市惠邀名。原以君臣一体。俾得日用充裕。庶乎保其操守。尔等正宜仰体朕心。愈加谨饬。倘不自儆勉。必待朕明白指斥。尔等又何以自立。且务崇宽德。朕之本性。然遇有贪官污吏。朕亦断不肯姑容也。现今满尚书六人。朕可保其无他。而汉尚书中所可信者。不过新用之一二人而已。古云知足不辱。知止不殆。贾谊云。上设礼义廉耻以遇其臣。而臣不以节行报其上者。则非人类也。我皇考整饬官方。十有三年。朕缵承统绪。惟日孜孜。所以戒谕臣工者。无所不至。若大臣等。或至败检踰闲。不惟负朕教养之恩。亦何以对越皇考在天之灵乎。尔九卿勿谓朕处深宫。无一访闻。即如萨哈谅、喀尔钦、二人。朕早闻其劣迹。九卿中并无一人言及。如石麟、曾为山西巡抚延臣中亦有山西人。岂竟漫无见闻。即科道等动云风闻言事。所奏率多无关紧要之言。而遇此等事。转未有入告者。若以不知为辞。朕又何从得闻耶。现在仍有谓喀尔吉善参奏喀尔钦之事为过当者。岂复有人心者乎。夫九卿为朕股肱心膂。才具虽有短长。操守何难自勉。若于此不能自持。其他更复何望。自兹以往。务宜各砥廉隅。交相劝勉。以成大法小廉之治。用副朕厚望焉。　　

○又谕曰。八旗护军前锋人等。除俟本佐领下护军校骁骑校等缺补用外。并无别项升转之路昔年皇祖皇考。曾于此等人内、拣选汉仗好者。用为绿旗守备千总。著八旗护军统领、前锋统领、于护军前锋内。择其弓马好、人明白、黾勉向上者。每旗各拣选四名。带领引见。内务府总管、于内务府三旗护军内。生旗亦各拣选一名。带领引见。分发步军统领、及两处陵寝总兵官。令其在千总上效力行走。其如何分用。如何予以升缺。几年拣选一次之处。著兵部议奏、寻议、巡捕三营、马兰、泰宁、二镇。并直隶、山西、沿边一带。副参游都守。例分用满员。千总亦可用旗人。请以一缺补前锋护军。一缺补绿旗应用人员。再前锋护军等在京。原赖钱粮养赡家口。若即发往各处候补。一时无缺。半俸不足养家。请俟八旗内务府、拣选前锋护军、共三十五名、引见后。酌量分发山西十二名。直隶十五名。马兰镇二名。泰宁镇二名巡捕营四名。掣定注册。俟有缺出。将应用应处之前锋护军。掣签补用。以到任日为始。定以二年。行走好熟悉营务者。保送引见。分发各省。以守备题补。若果与各该处营伍相宜。亦准指缺题补。倘行走怠惰不宜营缺。仍发回原处当差。至拣选之期俟此项人员将及补完日、仍照前办理。从之。　　

○乙亥。兵部议覆、川陕总督尹继善议奏、四川提督郑文焕奏请川省镇臣。三年一次巡查。查川省各镇协营汛。或傍重滩或居峻岭。兵丁散布。兼有孤悬口外者。若照例每岁一巡。弁兵调集。盘费艰难。且逼近苗寨。徵调太烦尤虞纷扰。在川言川。有必当因地制宜者。至宽期或虑废弛。应仍令各镇协、不时查察所属营汛。届三年、周历营汛。逐加考验。并点查马匹军器。分别将备弁兵勤惰优劣。送提督考核。应如所奏、从之。　　

○刑部议覆、两淮盐政准泰奏、积惯枭徒。串同奸灶。共贩私盐。被获到官。不实供出卖盐灶户。反将殷实良善、诬扳索诈。承审官听其狡饰。含混结案。致积枭奸灶。两无顾忌。请将各官、即按盐犯罪之轻重。照不取紧要口供例。分别议处。应如所请。从之。　　

○予镶白旗汉军都统西特库母、乌西里氏祭一次。　　

○旌表守正被戕之江苏吴江县民杨应联妻钮氏。　　

○丁丑。上诣畅春园、问皇太后安。　　

○军机大臣议覆、川陕总督尹继善奏、故贝勒丹忠属下之人。仍令在额勒伯克居住。原系体恤罗布藏达尔扎年幼之意。今丹忠之妻、及宰桑罗布藏。既恳仍回原游牧地方。于生计有益。应照所请。准其移回额济内古尔鼐昆都仑等处住牧。令原派之员、会同宰桑头目等。约束属下人、定期起程。仍令该员照看居住。按年更换。从之。　　

○户部议准山西巡抚喀尔吉善遵旨议奏、晋省开垦。如系膏腴上地中地。无论亩数。均应照例升科。其瘠薄下地。开垦至十亩以上、成丘段者。分别水旱升科。如十亩以下。为数畸零者。永免升科。将所垦地亩数目。报官存案。从之。　　

○刑部奏、晋省臬司库内、未题之赃赎银两。经巡抚喀尔吉善查奏、此项抚司道外。府州县更多。若听其自用。不无侵冒捏饰。且不独晋省。应令各督抚饬属。查报、免议。隐匿、题参。自本年始。按季报司。司汇报督抚、咨部。从之。　　

○调湖北均房营参将杨通仁赴部引见。　　

○旌朕守正捐躯之山东莱阳县民王继广妻李氏。　　

○闽浙总督宗室德沛疏报福建诏安林头场、乾隆五年、垦筑盐埕六丘。盐漏三口。　　

○戊寅。训诫蒙古妄言。谕曰。正白旗察哈尔地方居往之高郑备。赴张家口、控造厄鲁特之原任散秩大臣策旺达尔扎、与喇嘛等同谋作乱。本佐领下官员巴素等六人不从。与伊盟誓。遣伊首告、一案。当经兵部奏闻。朕即不信以为策旺达尔扎父子。受皇祖皇考豢养深恩。断无负恩谋逆之事。且哲布尊丹巴呼图克图。两世受国家之恩。感戴出于至诚。朕所深知。岂肯信小人之言。为不法之事耶。所言皆虚。伊必有别故。不可不审明。即交大臣等详加审讯。将伊捏告取巧情节。逐一究出。已将郑备拟斩矣。此案虽因高郑备秉惟凶顽。捏词诬告。亦由蒙古等平日玩忽。好传风闻之言。谈论公事所致。著札寄八旗察哈尔总管、蒙古所萨克等。明白晓谕各该蒙古。嗣后务须各勤厥职。滋养牲畜。安分度日、军国大事。与己无涉者。痛戒妄言。　　

○军机大臣议覆、两广总督马尔泰奏称、广东惠、潮、嘉、二府一州、所属无业贫民。携眷入川。不必强禁。许其开明眷属名口年貌。报本地方官、查明、给票听往。不必候川省关移。并饬知沿途营县。验明人票相符。即予故行。到川、编入烟册。移知原籍存案。应照所请。至在川粤民。立有产业。呈请关移亲族者。听其自便。从之。　　

○兵部议覆、贵州总督张广泗奏称、楚粤两省。会剿逆苗。文武官弁、前后情罪。应分别降革。被害不屈者。应邀恤赏。有劳无过各员弁。应听本省督提臣、分核送部议叙。得旨。班第、著销去议叙加二级。军功加一级。抵降三级。免其降调。军功纪录二次。不准给还。马尔泰、著降三级。从宽留任。又一案降级调用之处。著宽免。安图、著销去纪录四次。军功加一级。抵降三级。仍于补官日、降一级用。刘策名、著革职来京候旨。杜恺身为提督。本省有事。不能剿抚扑灭。而且性情褊急。调度失宜。其议叙之处绪停止。仍令解任来京候旨。朕另有用处。杨辅臣、俟办理善后事宜妥竣之后。著该督抚出具考语。送部引见。余依议。　　

○刑部议准河南巡抚雅尔图奏称、通省州名案件。两司耳目难周。全凭分巡道访察。若初次通报。而审结后不预闻。是监司仅属虚名。有司无所顾忌。请令州县审解后。招报道员。其该道如何核转。及督抚藩臬如何批示。并详悉录报。以便随时稽察。从之。　　

○工部议准署湖南巡抚许容奏、永顺府凤滩等处。开鉴溪河。工程已阅十年。既非要道通津。必不可已。水势险恶。人力难施。费用不赀。迄归无益。应请停。从之。　　

○调贵州提督王无党、为湖广提督。升贵州古州镇总兵韩勋、为提督。调镇远镇总兵刘永贵、为古州镇总兵。升清江协副将崔杰、为镇远镇总兵。　　

○予贵州总督张广泗父母祭一次。　　

○旌表守正捐躯之安徽潜山县民熊应辉妻卢氏。怀宁县民江振明妻张氏。　　

○铸给太仆寺左右司印二。厅印一。从太仆寺卿鼐满岱请也。　　

○己卯。吏部议准安徽巡抚陈大受奏称、庐州府、七省通衢。地处冲要。环山枕江。巢湖巨浸。最易藏奸。现设同知一。驻劄无为州。专管江防。通判一驻劄郡城。管盐粮捕务。郡属五邑。地方辽阔。通判稽察难周。同知事务甚简。且无为、离巢县百余里。应将无、巢、捕务。师同知分管。其关防。换庐州府江防分管无、巢、二州县捕务同知关防字样。从之。　　

</div>
    <div class="pagination">
<a href="清实录乾隆朝实录_page188.html">上一页</a><span>...</span><a href="清实录乾隆朝实录_page184.html">184</a><a href="清实录乾隆朝实录_page185.html">185</a><a href="清实录乾隆朝实录_page186.html">186</a><a href="清实录乾隆朝实录_page187.html">187</a><a href="清实录乾隆朝实录_page188.html">188</a><span class="current-page">189</span><a href="清实录乾隆朝实录_page190.html">190</a><a href="清实录乾隆朝实录_page191.html">191</a><a href="清实录乾隆朝实录_page192.html">192</a><a href="清实录乾隆朝实录_page193.html">193</a><a href="清实录乾隆朝实录_page194.html">194</a><span>...</span><a href="清实录乾隆朝实录_page190.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
