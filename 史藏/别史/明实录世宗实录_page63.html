<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 63 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 63 页/共 518 页</h1>
    <div class="content">　　○癸丑纂修大明会典副总裁詹事霍韬等辞修书酒饭以节冗费  上褒谕从之
○甲寅升礼部右侍郎何瑭为南京都察院右都御史掌院事初瑭以病乞休既得请回籍比因御史毛凤韶言瑭学行可用令在京调理时瑭已出都门固以疾辞报允而吏部会推在奉旨之前故复有是命然  上终不悦瑭久之谕吏部别推掌南院者令瑭致仕
　　○改贵州按察司佥事陈琛于江西江西佥事黄佐于广西各提调学校
　　○发太仓库银五万两于大同镇接济边饷
　　○以分守凉州右副总兵刘文为总兵官镇守狭西大同游击将军瞿江为左副总兵协守大同
　　○乙卯改南京户部右侍郎杨果为户部右侍郎
○总制三边尚书王琼以被劾自陈求去  上曰朕方以狭右付卿矧套虏警严西事最重宜展布才猷以副委任不允辞
○六科十三道奉旨会荐养病听用间住通政马理副都御史林庭＜木昂＞江潮陈洪谟张润佥都御史毛伯温张璇大理少卿顾佖左都御史姚镆内潮润伯温佖皆以大狱得罪情有可原  上命吏部酌议以闻后潮等竟以罪由大狱报罢
　　○以旱蝗免直隶顺天河间真定顺德广平各府属州县税粮有差
　　○丁巳升福建右布政使马卿为南京太仆寺卿
　　○南京工部尚书章拯巡抚顺天都御史汪玉以灾异自陈巡抚贵州都御史叶相以衰病乞休俱不允
　　○蜀王让栩奏妃何氏病故礼娶杜氏继生三子已奉旨准令管理家事请封为妃许之
○己未兵科纠劾南京守备太监卜春王堂各奸利不法事  上纳其言诏春堂革任闲住以太监赖义吕宪李瓒往代之
　　○庚申巡抚山东都御史王尧封引疾乞休  上优诏留之
　　○命永康侯徐源南京左军都督府掌印管事
　　○查革御马监勇士三千四百三十八名
　　○辛酉操江都御史孙修以灾异自陈吏部言其用刑颇刻诏令致仕
　　○赐楚府仪宾沈宝一品服色仍加授散官职事先是嘉靖元年宝撰大礼议启楚王代奏后大礼集议纂要略诸书皆载之而列于三年至是楚王为辩其误并乞恩泽故有是命仍以玺书慰劳楚王
　　○以蝗蝻免山东沂州费县嘉靖七年分未徵折色马一百九十八匹并宥太仆寺丞朱昭追徵不如数之罪
○壬戌升广西按察使钱宏为福建右布政使
　　○总制狭西军务尚书王琼及镇巡官会奏威虏城与北虏为邻白城山与南山番夷接境安插帖木哥等五千余众在彼住牧不时那移帐房趁逐水草采猎为生难以开耕地土修筑城堡且帖木哥等暂时收抚未为经久宜照原议待土鲁番宁息仍遣归本土事下兵部议覆从之
　　○癸亥初兵部以土鲁番变诈多端督抚官奏论先后抵牾请令王琼审处且练兵积粮稍为征剿之计至是琼上言制御西夷与北虏不同舜命禹班师诞敷文德七旬有苗来格禹平水土西戎即叙厥贡球琳琅玕织皮古之西戎燉煌即今土鲁番哈密沙州之地自汉以来悉通中国我朝自洪武永乐通贡不绝臣愿  皇上远法舜禹敷德格苗近守  祖宗怀柔远人成法以罢兵息民便若兵部所言夷情变诈多端及先后论奏抵牾皆未明悉此中事宜且起送夷人每起不过正副使二名保无他虞即有变擒杀之无难臣今不敢别有计议＜锍-釒＞入诏如琼议行
　　明世宗肃皇帝实录卷之一百一
明世宗肃皇帝实录卷之一百二
　　嘉靖八年六月甲子朔
　　○乙丑改南京吏部右侍郎湛若水为礼部右侍郎
　　○御史傅鹗言顷者简用太仆寺卿旨但云有点者用恐非所以扬休命杜欺罔也乞仍揭姓名职衔以示慎重上曰御史言亦是但推用官员皆朕亲点与揭名无异若文武大臣必特揭名
　　○命东宁伯焦栋佥书中军都督府事仍不妨营务
　　○初弘治间  孝皇锐情总览命吏兵二部每季开注两京府部等衙门堂上官及在外文武方面官履历揭帖进览正德后其制渐废至是兵科都给事中夏言请复故事因请增入武职贯址及举劾贤否略节每季于孟月一日该部差官送科次日本科掌印官御前奏进仍存副该科备炤  上是之命著为令
　　○丁卯升云南按察司副使高公韶为广西按察使
　　○革黄船厂指挥一员太仆寺牧羊军余二十名俱从都督同知桂勇奏也
　　○戊辰大学士桂萼进舆地图十有七各有叙纪
　　上曰览图叙明白切要具见体国经济至意图本留览还写副存留内阁
　　○赐故致仕都察院右都御史周南祭葬赠太子少保南浙江缙云县人由进士除应天府六合知县选授四川道御史升湖广按察司副使历升副都御史巡抚大同守制起复巡抚宣府寻改南赣升右都御史总督两广以疾乞致仕优诏许之赐敕奖谕月给米二石岁夫四名家居凡十有四年而殁南在  先朝以才见称初大帽山贼流劫三省攻城杀人凶势日炽朝议用重臣督剿乃以南往未几遂破贼斩获数千级因移兵攻姚源贼党及汀漳山巢平之遂留抚其地南赣巡抚之设寔自南始
　　○先是以大工诏天下班匠俱徵价角□羊部各衙门应拨用者减半支给于是工部奉旨裁定应给名数司礼监并文书等房每季共九十名内官监并冰窖八十名尚衣监御马监混堂司各十名司设监十八名印绶监供用库各八名钟鼓司十六名针工局二十名巾帽局银作局各十二名宝钞局四名司苑局十四名内阁并襍工打扫六十名翰林院十八名詹事府八名四夷馆中书科各四名清黄通政尚宝司各二名
　　○己巳总制狭西三边尚书王琼奏达贼十万在套乞调大同游兵三千应援延绥等处而大同镇巡官亦奏大虏临边恐乘虚突入顾此失彼俱下兵部覆言东西二边一时告急或者虏张虚声以形我乎若不设备而东西奔命是自困也宜令大同游兵且留本镇自卫若延绥诸处有警听总制调度三边士马策应宣大两镇有警责令镇巡互相救援万一虏势孔亟然后延绥大同炤旧互援不可拘以常法要在临机应变谋出万全耳诏从部议
　　○庚午衢州孔氏裔孙翰林院五经博士孔承美以赐修家庙乞上表称谢  上以旧无进表例命具本奏谢
　　○兵部覆  显陵管工给事中李凤来所陈恤地方三事一处驿传谓今  显陵肇建官员辞谒者踵至又添设守备日支廪给安陆州石城驿原额钱粮支应不敷宜行所司计处一取官校谓显陵既设监卫原差看守锦衣官校数多乞炤  长陵例止存留巡视校尉二十名余悉取回一禁迎接谓安陆道当四集迎送夫马岁无虚日或久候境上劳费不赀在在皆然乞通行禁约凡迎送不得越境诏俱如议
　　○天方国撒马儿罕等处速来蛮王等各差使臣火者哈只等贡马匹方物赐赉如例
　　○辛未命伏羌伯毛江镇远侯顾寰神机营左掖坐营都指挥高谦原任湖广行都司都指挥王佐俱充坐营官江敢勇营寰五军营右哨谦立威营佐殚忠效义营
○命原任协守宣府副总兵时陈以原官分守凉州湖广靖州卫署都指挥佥事曹震佥书湖广行都司军政
○壬申命云南都司掌印都指挥同知方仲充右参将协守贵州兼提督清浪等处地方
　　○癸酉詹事霍韬等言臣等奉命修大明会典各该衙门未见送到册籍未及编纂臣等先于私家将旧典各书翻阅窃见洪武初年天下田土八百四十九万六千顷有奇弘治十五年存额四百二十二万八千顷有奇失额四百二十六万八千顷有奇是宇内额田存者半失者半也则赋税何从出国计何从足耶臣等备查天下额数若湖广额田二百二十万今存额二十三万失额一百九十六万河南额田一百四十四万今存额四十一万失额一百三万此失额极多者也非拨给于藩府则欺隐于猾民或册文之讹误不然何至此极也若广东额田二十三万今存额七万失额十六万又不知何故致此也盖广东无藩府拨给而疆里如旧非荒据于寇贼则欺隐于猾民也由洪武迄弘治百四十年耳天下额田已减强半再数百年减失不知又何如也乞敕户部考求洪武初年额田原数备查弘治十五年失额田数及今日额田实数送馆稽纂仍乞特召户部尚书询之曰洪武初年甫脱战争人庶鲜少田野多芜田额宜少也乃犹垦辟八百万顷今奕世承平人渐生聚田野尽辟田额宜多也乃失额四百万顷总国计者可不究心乎天下有司受猾民赃利为之欺隐额田蠹国害民弊无纪极明年当造籍册献田额数盍预行法处之乎再按天下户口洪武初年户一千六十五万有奇口六千五十四万有奇时甫脱战争户口凋残其寡宜也弘治四年则承平久矣户口蕃矣乃户仅九百一十一万视初年减一百五十四万矣口仅五千三百三十八万视初年减七百一十六万矣国初户口宜少而多承平时户口宜多而少何也乞再敕户部核实洪武弘治递年户口原数及今日户口实数送馆稽纂俾司国计者知户口日减费用日增而思所以处之也再按天下藩府洪武初年山西惟封晋府一王岁支禄米一万石今增郡王镇国奉国将军中尉而下共二千八百五十一位岁支禄米八十七万有奇由一万石增而八十七万石则加八十七倍矣及查山西额田初年四十一万顷弘治十五年存额三十八万顷减额者三万顷矣禄米则由一万石增而八十七万石额田则由四十一万顷减而三十八万顷此山西额数也举山西而推之天下可也乞敕礼部备查洪武初年各省藩封位数几何今日位数几何户部备查禄米总数初年几何今日几何核实送馆稽纂俾司国计者知赋税日减禄米日增而思所以处之也再按天下武职洪武初年二万八千余员成化五年增至八万一千余员锦衣卫官洪武初年二百一十一员今增一千七百余员由二万而八万增四倍矣由二百而一千七百增八倍矣夫额田赋入则由八百万减而四百万军职员额则由二万增至八万此成化以前大略也弘治以后则未之稽也乞敕兵部备查洪武间武职大数几何今日大数几何类为册帙送馆稽纂俾司国计者知额田减一倍军职增四倍而思所以处之也再按天下文职洪武初年官有定额故数易稽今冗员日多职守日紊数亦难稽臣等博考前古若光武中兴鉴前世官冗之弊裁省天下四百州县官止七千五百余员额数极少者也唐制文武官一万八千八百余员额数适中者也宋制文武官二万四千余员额数极多者也我朝自成化五年武职已逾八万矣合文职计之盖已逾十万矣是职员极冗未有甚于此时者也乞敕吏部详查洪武年间文职几何今日冗职几何裁革几何通文武职员几何送馆稽纂俾司国计者知官愈多则国愈困民愈病而思所以处之也再按内臣监局官员伏读皇明祖训置职甚详惟弘治年间儒臣失考不及纂述致我  皇祖圣制所以严内外之限慎宫阃之防者不得知之乞敕礼部行司礼监备查洪武年间各监局职掌何如员数何如
　　列圣以来钦差事例何如今日员数何如送馆稽纂臣等窃观周礼内臣之职统之天官今监局事例多由礼部若钦遵
　　祖训添修内臣职掌编列典礼亦  圣朝礼以制治之理也若刑工二部都察院凡累年匠役之制宫府供需之式四方料物之准律令异同之宜我  太祖皇帝有定典在惟弘治年间庸臣舞智更为新例阴坏成宪多矣乞敕廷臣酌议削黜用订积年之谬定天下可行之法亦万世太平之幸也得旨令各衙门备核沿革定数送付史馆
　　○甲戌改南京礼部尚书刘龙于南京吏部
　　○起原任巡抚宁夏都御史张璇为南京都察院右佥都御史提督操江兼管巡江
　　○礼部言旧例夷人在馆未经领赏病故者行宛大二县给棺价五钱但文移展转动延旬日请劄顺天府预角□羊无碍官银三十两发馆应用支尽日造册缴部再行取用从之
　　○丙子巡抚四川都御史唐凤仪以灾异自劾求罢不允
　　○瑞昌王府革爵庶人宸潽等先坐宸濠胁从概发高墙已而法司勘明放还本府至是援宸洪例请复原爵礼部议封爵禄米系干大典遽难轻议第革爵日久齿于编氓困苦可悯宜行江西布政司于应得口粮布花外量加优恤从之
　　○赐故成国公朱麟祭葬麟以四年袭爵六年  显陵兴工遣行祭告及立碑诸礼仪将竣事而殁麟无子其弟凤为陈乞恤典上念其殁于王事诏如常典赐祭葬外仍加祭二坛
　　○广东岁派料银旧例出办于里甲至是巡按御史邵豳奏请编入合省秋粮内均派徵角□羊布政司贮库遇派到料物给发领买角□羊进户部覆议从之
　　○兵科都给事中夏言奏近该兵部题奉钦依团营听征马六千匹准下场牧放此固节财之意但额设草场被势要奏讨十亡八九牧地无几又无庐次厩庌每遇下场军士聚粮旅宿买草饲马人困马疲不免倒死今又益以六千窃恐徒徇虚名坐亏国计乞将听征马责令军人就近随便牧放不必拘之下场仍半给料草限十日一赴营点闸待九月照例回营操练奏入  上纳其言命所司依拟行
　　○丁丑大学士杨一清以疾在告诏遣医诊视兼赐酒米等物
　　○命福建行都司佥书署都指挥佥事徐端神机营坐营管操
　　○蓟州镇巡等官奏报虏入尖山墩抢掳人畜指挥卓世文等出境追袭遇伏而败官军死者三十二人兵部请将失事参将王道革职听勘指挥杨勋等下巡按御史逮问从之
　　○戊寅命南京广东等道试御史张心等俱实授
　　○以旱蝗减免山西代州阳城等州县直隶凤阳淮安扬州府属各州县夏税
　　○己卯夺户部尚书梁材俸三月以司属刘烨然侵克官银故也
　　○庚辰  恭睿渊仁宽穆纯圣献皇帝忌辰  上祭于  崇先殿
○罢兵部右侍郎黄衷初衷以工部侍郎督木湖广事竣回籍三＜锍-釒＞乞致仕会缉事官校妄言衷已至京月余有旨衷既到京不行朝见乃奏辞沽名事涉欺诈命吏部查参吏部言衷实在籍候命且＜锍-釒＞辞恳切宜听之  上意终不角□羊责吏部党护遂革衷职令冠带闲住仍命缉事衙门及湖广广东布政司核其在京在籍的实以闻给事中魏良弼因言衷系大臣例当沿途驰驿假令入京岂能潜隐乞正言者欺罔之罪以杜偏听之渐不报
　　○辛巳命云南都司佥书都指挥佥事金章掌都司事
　　○以旱蝗减免山东济南兖州东昌青州莱州府各州县及平山等卫夏税有差
　　○癸未裁减内府供用库白米二万六百八十二石从户部议也○甲申大学士杨一清言旧例进士开科礼部奏请于国子监立石题名命儒臣撰记以昭盛典传之永久正德六年以来国家多事因循不作  皇上敦化崇文始命辅臣追记补之嘉靖五年丙戌科题名记佥谓臣职当撰述臣切谓此记虽礼部题请命翰林院撰文然未常奉旨专命何官而各年碑石并书臣某奉敕撰其文又未常呈览揆之事体似有未安窃闻  先朝大学士杨荣李贤等连科撰述皆出  宸命况我  皇上圣文溢发凡近日册诏诰敕有所指点皆非臣等所及臣谨以所撰稿录进伏乞少运  睿思改发工部仍行翰林院拟定制敕房官一员书写刻石以后俱可照此行  上从其言遂著为例
　　○初巡抚山西都御史刘大谟以粮草逋负劾督储参议魏纶  上以地方灾伤第令戒饬留用后纶偕三司官诣大谟谢大谟仍怒其不逊致相詈诟寻复参奏有旨调用纶于是巡按御史廖自显言大谟好刚使气难任抚绥纶粗暴越抗然衅由大谟乞两罢之以正体统得旨令大谟致仕纶仍调用
　　○工部以  显陵工完奏将效劳人匠赏给银两无滥加官原无冠带者准给荣身报可
　　○工部主事冯岳奏近以芜湖厂抽分银移用于  显陵工所以致积欠漕船料银数多乞令南京各监取用板木照例于龙江等厂抽用将应抽本厂者暂行停止拨补船料工部覆议如拟诏从之
　　○乙酉以灾伤减免山西应州及安东中屯卫夏税
　　○录辽东镇北等堡获功死伤官军一百九十八人升赏恤录有差
○丁亥兵部条革宿弊六事一裁革查对军册监生三十名添拨吏典六名以备实用一清查逋欠皂价以防奸欺又裁减额役三十四名将工食寄库以补逋欠之数一镇守等官参随多冒夺军功请自今须本官亲履行陈方许参随报功不得仍踵旧弊一两广云贵军角□羊多染瘴厉乞今后角□羊军官舍止赴该都司交割差人转角□羊给文销缴一王府无护卫者郡王例拨民校三十名今分封日广丁粮不敷请于新封者量减六名其旧封原佥有逃绝者满二十四名外不必佥补一旧例优养无嗣武职新官女月米五石适人住支今至有闭藏不嫁者请限年二十开除＜锍-釒＞入报可
　　○南京织造太监李政奏请支宝藏库贮银一万八千九百两以佐工价工部执奏勿许得旨准给半令亟织角□羊无误
○丰沛单三县河堤成增设丰县管堤主簿一员
　　○戊子大学士杨一清陈疾乞致仕  上曰卿  先朝辅导旧臣德望隆重朕不逮于治正赖竭诚匡弼以资化理岂可求去况当重修会典之时所请弗允鸿胪寺其往谕朕意宜即赴阁办事寻又遣中使传谕曰昨卿具＜锍-釒＞求退朕览之再心甚弗悦方重托在卿岂可遽以告请宜用心调理稍可即出视事免朝见谢恩卿其承之又赐酒米羊豕蔬菜等物
　　○大理寺少卿曹直以星变乞罢不允
　　○己丑  孝庄睿皇后忌辰
　　奉先殿行祭礼遣彭城伯张钦祭  裕陵
　　○庚寅升河南左布政使张翰为都察院右副都御史提督鴈门等关兼巡抚山西地方
　　○辛卯  孝穆皇太后忌辰  奉慈殿行祭礼遣彭城伯张钦祭  茂陵
○升工部左侍郎何诏为南京刑部尚书起原任巡抚江西都察院右副都御史陈洪谟为兵部右侍郎升南京太常寺卿顾珀为南京户部右侍郎
　　○户部覆御史吴仲奏领运把总等官乞仍旧例每年一次考选从之
　　○诏湖广巡抚处给安插土鲁番酋牙木兰等房屋口粮有差仍命牙木兰果愿输忠进献番文官司即与转达从总制尚书王琼奏也
　　○守备九江都指挥芮杰与安庆府知府罗英有隙纵令军士百余告粮拥入府庭大肆喧嚷英怀印潜避杰仍令闭诸城门杜绝该府申文遂相告讦巡抚应天都御史陈祥以闻诏下抚按官逮讯
　　○壬辰荫工部右侍郎蒋瑶子子岳为国子监生以三品考满也
○癸巳以四川湖广狭西山西山东辽东河南南北直隶灾伤遣太常寺官赍香帛祝文令各该巡抚官祭山川之神
　　○诏天下司府州县起角□羊官银俱炤钦定天平铜法不得妄增耗银违者抚按官治罪其两京内外各衙门听科道查参仍敕内府将旧用铜法送工部改造如制从都给事中蔡经议也
　　○先是户部题准御马监马匹每岁下场牧放三月住支草料至是太监麦福言本监旧例止于四月五月下场至五月以后不便牧放兵部覆议每岁三月住支草料户部行为定例不可更易今称蚊虻生发秋禾满也难于牧放则其下场月分听该监从便行之诏可  卷终
明世宗肃皇帝实录卷之一百三
　　嘉靖八年七月甲午朔时享  太庙  世庙
　　○升福建都转运盐使司运使黄宗明为光禄寺卿
　　○初京师民张福诉其母为里人张柱所杀东厂以闻下刑部坐柱死不服而福之姊与其邻皆证为福自杀之也复命刑部郎中魏应召鞫之罪改坐福而东厂执奏语连法吏  上怒以应召擅出入人罪命三法司及锦衣卫镇抚司逮问且覆按其事都御史熊浃谓应召已得情议如初  上意浃狥情曲护禠浃职下应召与柱等皆拷讯侍郎许赞以下皆惶恐谢罪工科给事中陆粲言狱者天下之大命也一成而不可变故圣王慎之今张福之母之死自东厂锦衣卫讯则罪在张柱为斗殴杀人绞自法司讯则罪在张福为子杀母凌迟夫杀母大恶凌迟极刑  陛下疑而慎之是也然近从法司会审自福之亲族邻里咸证逆状而其姊痛愤发于至情浃等既据此定狱犹未敢决请再会审盖慎之至矣宜令拘集证佐隔别审问参互考验则杀人之狱必有所归而乃蒙严谴总宪大臣且不免其余谁敢自保如近日会审侍郎许赞则噤不发言少卿曾直谀辞附和侍郎闻渊寺丞简霄俱辞疾不出此无他人务自全也且东厂锦衣卫诏狱所寄兼有访察之威人多畏惮一有所逮法司常依案拟罪心知其冤不敢辩理而今敢与之争者实恃  圣明在上能容臣子守法故也  陛下独柰何诘责之深哉风纪大臣议狱一不当意斥而去之若胥吏然无乃伤国体乎臣又恐法吏以浃为戒无所匡正弘治时郎中丁哲辨乐工之狱  敬皇帝不以为然因罢哲有小吏徐圭为哲讼  敬皇帝輙召哲还并圭录用之帝王之盛节如此臣愿  陛下霁威严降温旨令赞等虚心研问则守法者无所顾忌而刑罚清矣工科给事中刘希简亦上＜锍-釒＞曰狱情幽隐听之实难今诏辞严切臣恐群臣妄意风旨所当不实则群臣之罪愈深夫部院厂卫俱为一体秉公为国则无异同愿明敕在廷俾勿疑忌勿主先入之说勿执一人之见务平其心以得其情庶几罪人无误入之冤而国是明大臣无观望之过而国体重矣  上大怒以会问未报粲等妄言俱下锦衣卫拷讯其后赞等竟如原拟以张柱抵死应召及干证俱发边卫充军杖福之姊百谓浃尝赞议大礼姑令革职闲住
　　○己未兵科给事中孙应奎上疏曰臣惟图治在于知人知人当自辅臣始盖辅臣毗大政参庶务必忠厚鲠亮纯白坚定者乃可任今大学士杨一清虽练达国体而情多尚通私其故旧此可与咨谋难独任也张璁学虽博而性偏伤于自恃犹饬励功名当抑其过而任之至于桂萼以枭雄之资桀鷔之性作威福而沮抑气节援党与而暗役言官大私亲故政以贿成势侵六官事多沮挠上负委任而下贻隐忧使天下敢怒而不敢言特  陛下未之察耳幸鉴别三臣为人之实以为委任去留之举疏入  上曰一清旧德宿望朝廷倚毗近者屡疏乞休朕未之许其安心办事璁务同寅协恭不宜偏执自恃萼建言大礼多效勤劳既专恣太甚其洗涤宿过以体朕怀以全君臣始终之义俱视事如故已而一清又上疏求去言臣等谋议政事看详奏牍协心之见固多龃龉之患不免或阳诺阴阻莫测其端或心知其非力不能夺低回逊避多务包荒负国之罪实在于此  上谕之曰即辅导元臣高年博学扬历中外练达政体屡疏乞休朕已慰留鸿胪寺其再往谕朕意趣出供职卿宜展布忠诚尽心匡辅秉公持正以为率先庶副倚毗之重慎勿再辞璁萼各亦自陈  上谕璁曰卿性资刚速或伤于过宜思所以济者以协恭辅朕赞理化机岂可因言求退谕萼曰卿质任宽迂因致物论宜加修饬以副眷任有疾善加调理稍愈即赴阁其勿辞
　　○丙申升南京兵部右侍郎万镗为南京都察院右都御史
　　○以旱灾免狭西临洮巩昌二府所属州县及兰河等卫所税粮有差
　　○以虏住牧威宁海子命宣大边臣以所贮银盐分守要害城堡召□上纳粮刍
　　○丁酉  仁孝文皇后忌辰  奉先殿行祭礼遣恭顺侯吴世兴祭  长陵
　　○先是  上从言官请停止杂派工役工部移文停浙江苏州织造而紧要  上用袍服依错混停太监吴勋以为言  上以袍服非杂派工役比切责工部朦胧停止命尚书刘麟自劾因责其欺慢勒令致仕原任侍郎何诏及营缮司官俱夺俸五月
　　○巡按浙江御史王化言两浙运盐司行盐之地尽浙省及苏松常镇徽州广信州县一百二十有五今□所便者独三十六处耳其他□不乐往故私盐日滋臣谓□所便者无论已其余不通官盐处所宜许土□自买盐斤不拘开报多寡出给官票量取税课执照发卖销缴类角□羊运司以接边储有搀赴官盐地方者以私盐论巡捕等官交通贩卖者坐如律如此则所在皆官盐私贩者不禁自止矣户部善其议请从之因言诸□所以困者以开中引目为费既多又或御史掣放不时委官避嫌阁误故困日甚宜令诸边开中本色毋折银毋劝借毋加罚仍行巡盐御史依时掣放毋得稽沮月稽通塞用示劝惩所司有避嫌推托坐困□人者劾奏处治得旨如议行
　　○  上以孟秋时享陪祀者少命礼部查参夺恭顺侯吴世兴等二十六人禄俸三月复以御史不行纠举夺卢问之等四人俸一月
　　○戊戌靖江王邦薴以禄米本折兼支供应不足乞全支本色不许
　　○己亥大学士杨一清复上疏曰臣年七十有六过大夫致仕之期久矣一宜退登第拜官五十八年回视同列之臣无一在者乃至门生亲旧亦复沦谢殆尽而臣独偃然班行来日能有几何二宜退少患目疾老而增剧尪罢之躯渐成痿废内阁非餋疴之地辅导非苟容之官三宜退自知甚明岂待人言且性素疏直难谐俗好今之持论者尚多纷更臣独劝以安静多尚剥削臣独矫以宽平欲变法臣谓只宜守法欲生事臣谓不如省事用人则谓才难当惜断狱则谓罪疑惟轻凡若此者其迹诚类乎通而公是所在未尝敢挠因有纳忠有怀必尽此惟  陛下知之非外臣所及知也君臣之间恩犹父子伏望矜其愚不录其罪悯其老俾遂其私  上答曰卿屡恳辞已有旨慰留谋身者如是未见谋国如何岂爱朕不如爱身耶宜即出供职副朕眷注之意一清闻命惶惧不敢复为辞避以尚病乞免陛谢许之并免外班行礼
</div>
    <div class="pagination">
<a href="明实录世宗实录_page62.html">上一页</a><span>...</span><a href="明实录世宗实录_page58.html">58</a><a href="明实录世宗实录_page59.html">59</a><a href="明实录世宗实录_page60.html">60</a><a href="明实录世宗实录_page61.html">61</a><a href="明实录世宗实录_page62.html">62</a><span class="current-page">63</span><a href="明实录世宗实录_page64.html">64</a><a href="明实录世宗实录_page65.html">65</a><a href="明实录世宗实录_page66.html">66</a><a href="明实录世宗实录_page67.html">67</a><a href="明实录世宗实录_page68.html">68</a><span>...</span><a href="明实录世宗实录_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
