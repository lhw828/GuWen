<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1564 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1564 页/共 1860 页</h1>
    <div class="content">○庚戌。陕甘总督福康安奏、伊犁、乌噜木齐、巴里坤等处。额设同知、通判、知州、知县、并佐杂等官。多由陕甘调补。该员等远赴新疆。计程四五千里、至七八千里不等。口外物昂。长途费冗。丞倅已属艰难。佐杂尤形竭蹷。请酌借养廉。俾利遄行。不拘何项出身人员。按品计程核借。其同知、通判、知州、知县、自兰州省赴新疆三千里以外者。酌借银一百五十两。再远者。每百里加五两。佐杂远赴三千里外者。酌借九十两。再远者。每百里加三两。于司库耗羡公用银内借支。俟到任分作四年扣还。如因事离任即移咨旗籍查追。得旨、如所请行。　　

○旌表守正捐躯福建马家巷厅民李敬女李氏、李文魁女李氏。　　

○辛亥。上诣。奉先殿、寿皇殿、行礼。　　

○是月总督仓场侍郎保泰等奏今年运河水浅。漕船冻阻臣等率员弁昼夜敲凿。并力趱办。因月之十四十五、两日北风势大。下流河身湾浅处。愈积愈厚。冻合益坚。嘉兴等九帮、共船四百十只。现冻阻在马头、河西务、杨村一带。势已不能再行。计自冬至春。经时既久。防守宜严。冬月乾燥。尤宜防备风火。兹令次第排匀停泊。防护周密。又船丁水手人等众多。除令运弁严加约束外。再饬河西务参将、同知、杨村通判、就近稽查弹压。并檄通永道、通州协、频往查察。以免滋事。得旨、览。尔等亦应轮流来往查看。　　

○山东巡抚明兴奏、臣赴曹州府属太行堤一带。查前年漫水来路。及各支干河渠。乾隆四十六七年。豫省曲家楼黄水下注。冲开太行堤。直注东境。曹、单、城武、首受其冲。下游金乡、鱼台、被淹最甚。其旁流漫及菏泽、濮州、定陶、等处。济宁在鱼台北。为漫水倒漾。惟郓城。汶上、钜野、嘉祥、黄水未到。而各县洩水沟渠。亦与上下游接连。逐一挨查。各处俱无崇山峻岭。河渠并无来源。总由伏秋霖潦。坡水汇注归湖。其河身自漫水经过后。多淤成平陆。难尽挑复。现在曹、单、城武等处。旧河旁各有新冲河身。下流即接入旧河。拟因势利导。作为干河。其各河下游。在金乡、鱼台、济宁等境者。必将旧河挑挖量添归湖之路达南阳、昭阳下注微湖如白花、夏月北渠南渠。中渠等河。统由鱼台之新开。旧运、二河及马连河流归南阳均系干河。急应疏治至赵王河自曹县起。至寿张沙湾口入运惟此河中段于菏泽、钜野、交界处迤南分一支出鱼台之广运旧闸。归入南阳。此一支中段受淤。宜一并挑浚。各处估计需银五万余两。俟漕臣毓奇到东会酌。至微山湖水。节经酌量宣放接济八闸回空之运其大泛口等处。山泉入运往往停淤。宜再挑深一二尺。庶山水挟带泥沙有所容纳不致动形浅阻。查各工俱可迟至明春修浚。以备伏秋大汛。惟八闸挑工。必须今冬赶办。然必俟回空过竣。始能掣乾河水挑挖。今年回空甚迟。现今兖州镇臣、柯藩、星赴台庄。催船出境。臣赴临清一带。将北来各帮迎催。即与漕臣商办一切。务期利运便民得旨所见已是。一切竭力为之　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百十七


大清高宗法天隆运至诚先觉体元立极敷文奋武孝慈神圣纯皇帝实录卷之一千二百十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十九年。甲辰。十一月。壬子朔。谕、朕恭阅皇祖实录。康熙四十二年。南巡回跸。河工告成。特颁恩诏。今国家重熙累洽。承平百四十余年。朕寅绍丕基。祇承世德御宇五十年以来。无时不以民生为念。仰荷天眷。寿逾古稀。五世元孙。一堂衍庆。明年正月初六日。绳祖武之丕休。举耆筵之盛典。又以辟雍肇建。于上丁释奠礼成后。亲临讲学。所以引年敷教者。既隆且备。允宜嘉与中外臣民。普沛恩施。用昭敷锡。著于乾隆五十年元旦。特颁恩诏。所有诏内条款。著大学士、军机大臣、详悉开列具奏。　　

○癸丑。上诣雍和宫行礼。　　

○河南道御史冯堉奏、定例、选出各州县等官。如所得缺。距原籍住址。在五百里内者。声明回避扣除。诚恐官吏附近家乡。易滋弊窦。故严为防范。至各省督抚、委员暂署。向例未经分晰。办理亦多参差。查委署与实授。虽分久暂。而临民任事则一。且委署之员。必俟实授到任交代。而实授者。或因题补奉驳。往返需时。或因事故辗转稽迟。其到任交代之迟速。难以悬定。请饬各省督抚、凡委员署理如缺与原籍住址、在五百里内者。亦令呈请回避。又凡有委署之员。随时咨部。以凭查核得旨。所奏是。依议行。该部知之。　　

○甲寅遣官祭。先医之神。　　

○谕军机大臣等、前因安徽亳州、蒙城等处。本年豫省黄河下注。田亩被淹。是否明春应需酌量加恩展赈蠲缓。及借给耔种。特降谕旨询问该抚。兹据书麟奏称、现于十一月中旬。亲往亳州等处查勘。体察实在情形。如果应需展赈。另行具奏等语。所奏尚未明晰。亳州、蒙城、各被灾地方。明春若尚须展赈。应于新正元旦后。特降恩旨。用普春祺。今该抚摺内。仅称亲往查勘。如果青黄不接之时。民力拮据。再行奏闻。未将应否展赈之处。详晰覆奏。若俟明春青黄不接。始行覆奏。请旨加恩。则未免迟误。著书麟、务于岁内速行奏到。候朕届时酌量降旨。将此传谕知之。寻奏。前因亳州被水地。尚未涸出。其灾分顷亩。及应赈饥口。须于放赈后亲往确查。方能得实。兹又据报核明。现亲赴该处查赈。并体察情形具奏。得旨、览。　　

○又谕、前据长清奏。宜禾县采买粮石一摺。因思新疆既有收获粮石。何以仍需采买。据军机大臣查奏、伊犁塔尔巴哈台等处。所获粮石。俱足敷供支。并无采买。惟乌噜木齐、巴里坤、吐鲁番、哈密四处。供支尚有不敷。向系动支采买粮石。又或因秋收丰稔。平粜贮仓。豫备借给耔种等语。采买最易滋弊。非浮冒开销。即短价勒买。从前经方等获罪。皆由乎此。如果供支不敷。则乌噜木齐各处隙地甚多。与其听内地民人。前往开垦。迨收获粮石。地方官又用重价向买。殊属非计。何不派兵耕种。俾每年粮石。多为收获。既可备供支之用。无须采买滋弊。兼可使兵丁等。习劳耕作。岂不一举两得。著传谕长清、永安、尚安、巴延三、穆和蔺。即公同筹画。将乌噜木齐等处、除现在屯田外。尚有地若干。作何派兵耕种。每岁再得粮石若干。嗣后即可永远停止采买之处。详晰妥议。据实会摺覆奏。将此由四百里传谕长清等。并谕伊勒图。令其转行新疆向无采买各处驻劄大臣知之。　　

○又谕、据孙士毅奏。查拏传习天主教之闽人蔡伯多禄、粤人谢禄茂二犯。现在督率地方文武。严缉务获等语。蔡伯多禄等、为此案要犯。屡经传谕。各该省督抚、严切查拏。何以尚未就获。该犯等俱系内地民人。无难躧缉。若似此疎漏。已隔两月有余。未经弋获。足见一切废弛。又安用此地方文武为耶。特成额、富勒浑、孙士毅、雅德、俱著传旨申饬。至蔡伯多禄等、日久未获。或仍于西洋人内潜匿。亦未可定。此时富勒浑、孙士毅。自己起程进京、著传谕舒常、雅德、饬属严密访拏。并著该省督抚、于交界地方。派委员弁。堵截查拏。毋致远扬漏网。　　

○乙卯。谕、前因山东疏浚运河。挑挖八闸。事关紧要。特令毓奇专办。而签盘漕船。亦不可无大员查验。现在睢州漫工。指日合龙。李奉翰回至南河。春夏之交。亦无紧要工程事件。且近在淮安。所有签盘漕船事务。著即派李奉翰办理。　　

○谕军机大臣等、据明兴奏、登州府属荣城、宁海、二州县。得雪五寸。其省城及迤西各府。未据奏报得雪。已于摺内批示询问矣。连日以来。未见该抚续奏。昨召见原任左都御史张若溎。询以沿途情形。据奏、伊自徐州一带进京。经过东省各处。尚未见种有秋麦等语。是东省迤西各属。此时望泽甚殷。著传谕明兴、即将济南省城、及东昌、泰安、兖州、各府属。现在曾否得雪。能否赶种春麦之处。据实覆奏。若该抚意存讳饰。经朕另有访闻。则其不是甚大。至直隶景州等处。接壤山东。亦未见刘峨奏报得雪。该处农田曾否已种秋麦。有无盼望降雪情形。并著刘峨查明。据实速奏。亦不可稍存讳饰。将此由四百里各传谕知之。寻明兴奏、东省八月后雨水稍稀。现在省城迤西各府。已种秋麦者。半已出土未甚青葱。其未种者。俟春天土膏滋润。亦可赶种春麦。得旨、断不可存讳灾之意。慎之。刘峨奏直隶各属。陆续得雪。惟河间。景州一带。望泽颇殷。如冬春得雪。尚可赶种春麦。得旨、所奏屡迟。以后不可。　　

○缓徵河南商邱宁陵、睢州、三州县、本年水淹地亩。及汲县、新乡、获嘉、辉县、淇县、五县、本年旱灾贫民额赋。　　

○丙辰。谕、据福康安奏、山丹县有押车县役刘国臣。被殴身死。询据安西营兵马国栋等、有兵丁邓喜、因索车价、拉去差役刘国臣之供。乃该参将路德沛、饰词屡禀。代兵狡辩。经节次严批。始将兵丁邓喜等、交县讯办。请旨将路德沛革审等语。各省驿站。向来原有额设车辆。如遇差使紧要。不敷应用。并准其开销雇办。此次安西营兵、赴凉州驻守。系官为护送。既有车可乘。兵丁等又何由向县役索取车价。此必地方官办理不善。或车辆短少。有折价情弊。以致兵丁得以藉词讹索著福康安、即查明据实具奏。至兵丁等遇有徵调。自当安分遄行。如果车辆不敷。亦应禀明该管将领。代为办理。何以额外多索擅自殴毙差役。若似此行凶滋事。不严行惩治。其何以申军纪而肃戎行。著福康安、于审明后。即将殴毙县役之兵丁。一面正法。一面奏闻。以示惩儆。其参将路德沛、既不能约束兵丁。致有殴毙差役之事。又不即时查出行凶之犯。送交地方官审讯。似此狡诈回护之劣员。其罪已不止于革职。路德沛、如果审无别项情弊。亦当发往伊犁。充当苦差。以为营员饰词捏禀者戒。　　

○谕军机大臣等、据孙士毅奏、搜捕沙湾。茭塘积匪一摺。内称、亲诣该地方履勘。晓谕各村寨居民。令其将该处积匪首报。嗣据地方文武禀报。先后首告访拏匪犯六十三名。分别办理。并声明此次查拏匪犯之文武各员。因从前钟植当猪船被劫案内。失察奸民出口。例有处分。现在功过足以相抵。请旨从宽末减等语。粤省沙湾茭塘盗匪。经四十五年查办之后。该处何以尚有余匪出没。可见积习未除。其钟植当猪船被劫一案。所有失察之文武员弁。自应照例开参俟将来部覆时。再行酌量降旨。此时若遽予宽减。殊不足以示劝惩。至摺内称沙湾茭塘新设专营。原定额兵六百五十名。遇有事故出缺。即于就近地方召募壮丁充补。此事实为不妥。沙湾茭塘地面。既多奸匪。保无以食粮补伍为由。暗中包庇亲族。是欲防奸而适足以养奸。殊非弭盗安良之道。又阅所奏、嗣后该营各兵出缺后。应查明何标所拨之兵。仍由本标拨补。不准在沙湾茭塘、就近召募等语。所虑甚是。即应如此办理。但该处兵丁。既由督抚。提。标内挑拨充伍。自不虑其有包庇情弊。而该处文武员弁专以弹压地方为事。若非勇往勤干之员。不足以资巡缉而靖地方。现在孙士毅自己起程进京。著传谕舒常即查明该处各员。是否足资弹压。其大小营弁、从前设立时。系由何处调补。现在是否胜任之处。详悉覆奏。将此由五百里发往。并谕孙士毅知之。　　

○又谕、据农起奏、凤台县民人梁旺业、委系因疯外出滋事。饬发原籍锁锢监禁。如果数年后。病不举发。再行诊验详释等语。该犯梁旺业、于三十七年。既染患痰迷病症。至本年三月。因病稍愈。意欲出外营干。以致滋生事端。此番锁禁数年后。若仍行释放。该犯病症时愈时发。或竟至因疯杀人。更不成事。著传谕农起、饬属将该犯永远锁锢监禁。毋许出外滋事。　　

○又谕、据佛喜保奏、临清板闸南岸。向有鸡嘴坝一道。以挑卫河溜势。比年闸外停淤。汶水不能冲刷。经兰第锡奏请、筑钳口坝一道。水小时虽属有益。而南面坝墙。正迎卫河大溜。若遇盛涨。必至冲卸。请将闸外鸡嘴坝。仍复旧制。挑去西岸淤滩于南水关以下。筑做挑水坝。以资挑溜等语。卫河与汶河交会。全赖蓄高清水。力足相敌。方可冲刷停淤。今大溜西趋闸外业已淤成滩形。若盛涨时漫滩而过清水力弱。必致有倒灌之虞。兰第锡所筑钳口坝一道。北面迎卫河大溜。遇伏秋汛至。势难保固。而坝工桩木。冲入清口。淤沙更易停积。佛喜保所奏情形。似为近理。著传谕兰第锡、俟豫工合龙后。亲往该处。会同明兴佛喜保、确勘情形。应作何办理之处。妥议据实具奏。毋因原办稍存回护。佛喜保摺、著钞寄阅看。将此各谕知之。　　

○丁已。谕军机大臣等、昨据佛喜保奏、临清板闸情形。已有旨传谕兰第锡、俟豫工合龙后。亲赴该处。会同明兴、佛喜保、确勘办理矣。因思萨载、熟谙河务。本年封篆以前。伊应来京豫备入千叟宴。此时自尚未起程。即或已经起程。亦必距临清尚远。著传谕该督、于来京之便。顺道前赴临清。会同明兴、佛喜保、先行履勘。将兰第锡所筑钳口坝、是否即有倒灌冲刷之虞。究应作何办理、可以有益之处详细妥议。据实具奏。指日豫工合龙。维时兰第锡亦可驰抵临清。公同勘办也。所有佛喜保奏摺并图。及朕昨降谕旨。俱著钞寄阅看。将此由四百里传谕萨载、并谕兰第锡等知之。　　

○戊午。谕曰、福崧参奏湖南按察使德克进布、前于金衢严道任内。承办海塘桩木。领过司库银七万六千两。该道发商收领。每万两、只发银八千七百五十两。共侵扣银九千五百两。又准令商人将桩木截去水眼老头。现在查出木商领状。止领银六万五千两。德克进布、勒取同知方体泰全数印领。移司备案。请旨、将德克进布、方体泰、革职拏问等语。浙省办理海塘要工。需用桩木。向有估定例价。德克进布、承办此事。业由司库领取银七万六千两。乃敢短发价值。侵扣银九千五百两。且准令商人将木植截去水眼老头。种种侵贪舞弊。实出情理之外。德克进布、著革职拏问。解往浙江。交与富勒浑、福崧、会同秉公严审具奏。至同知方体泰、于德克进布勒取全数印领时。何以并不禀明督抚。显有扶同侵混情弊。方体泰、亦著革职拏问。一并交富勒浑等审办。　　

○又谕、刑部题驳奉天府尹定拟高九收弟媳杨氏、应行绞决一本。昨已依议行矣。因思高九乱伦之事。由伊父高志礼主婚。刑部查照寻常嫁娶违律。事由主婚。主婚为首。男女为从。至死者。得减一等。高九杨氏俱得照男女为从减等。是以驳令该府尹改拟。但似此乱伦重犯。减等即当拟流核其情罪。尚不足以昭平允。在刑部堂官。固系按律定拟。而律意亦殊有未尽之处。此案固由高志礼主婚。但伊子高九、何以竟甘心听从。即使平日无奸。其乱伦之罪已不小。况父母无有不爱其子。卑幼犯法。尊长出而承认主婚。其乱伦之男女。遂得均从末减拟流。将何以正伦纪而弼教化。也嗣后有似此事由父母主婚者。虽系罪坐主婚。而男女应行减等者。自应仍拟绞候。秋谳时、再行核其情节轻重办理。著刑部堂官、详晰定议。增入条例。以副朕明刑弼教之至之意。寻议、嗣后兄亡收嫂、弟亡收弟妇、罪犯应死之案。除男女私相配合、及先奸后婚者。仍照例各拟绞决外。其由父母主婚、男女为从者。将为从之男女。各拟为应绞监候。秋审时核其情罪。另行定拟。请著为例。从之。　　

○谕军机大臣等、刑部议驳奉天高志礼、听从杜士德教诱主婚、将次媳与长子高九婚配、将高九等问拟绞决一本。前虽照议批发。复细思案内情节。高九与杨氏婚配。事虽由高志礼主婚。但该犯未婚以前。若果与杨氏并无通奸情事。何以高九不顾伦常。遽行听从伊父之命。自罹重罪。著传谕鄂宝等、再将高九从前有无通奸之处。严切讯问。此事关系罪名出入。鄂宝等必须悉心根究。务得确情。以成信谳。将此并谕荣柱奇臣、知之。　　

○又谕、据农起奏、浑源州地方。查获李培元。李荣先、李培旺、李富先、高林。五犯称系相沿传习私奉天主教之人。现在解省根究。应否一并解京质讯等语。内地民人。私习天主教。自应严密访拏。照例查办。但此等人犯。俱系世相传习。尚非蔡伯多禄等。勾引入教者可比。若讯明与焦振纲等、延请夷人传教一案。并无同夥情事。即可毋庸解京。著传谕农起、提集李培元等、研讯明确。照例定拟。仍著暂行监禁。俟焦振纲等各犯解到时。如有应行解京质讯之处。再行谕知该抚遵照办理。　　

○是日起。上以冬至祀。天于圜丘。斋戒三日。　　

○己未。调安徽按察使福宁。为湖南按察使。以湖北粮道郭世勋、为安徽按察使。庚申上诣南郊斋宫斋宿。　　

○谕、朕长辈内祇有二十三叔一人。明年入千叟宴。著给与郡王品级。　　

○又谕曰弘晸。现已自知罪愆。在家安静居住。著加恩免其圈禁。仍令在散秩大臣上行走。并著入千叟宴。　　

○又谕、据福康安、毕沅奏、革职陇州知州高淳、于拏获窃匪陈四娃。并不虚衷研鞫。妄事刑求。致陈四娃受伤病毙。请将高淳发往新疆。效力赎罪等语。陈四、娃。于五月二十四日就获。正值甘省逆回滋事之时。高淳、因该犯曾经行窃。恐系贼人奸细。原当留心向其根究。缘该犯所供不实。加以棒责。亦与寻常滥刑毙命者不同。高淳、著从宽免其发往新疆。仍送部引见。再降谕旨。　　

○辛酉。冬至。祀天于圜丘。上亲诣行礼。　　

○遣官祭永陵。福陵。昭陵昭西陵孝陵孝东陵景陵、泰陵、泰东陵、　　

○遣官祭孝贤皇后陵、端慧皇太子园寝。　　

○壬戌。谕、明岁举行千叟宴盛典。特命朝鲜国王。酌派年在六十以上陪臣二三人。充正副使。来京与宴。兹据礼部奏、准朝鲜国王咨称、遵旨将陪臣年六十以上者。专差进贺。正副使即日登程进京入宴等语。该国王恪守藩封。最称恭顺。接奉前旨。即行遴选耆年。派充贡使。观光与宴。其忱悃甚属可嘉。著加恩特赐该国王宋澄泥仿唐石渠砚一方。梅花玉版笺二十张。仿澄心堂纸二十张。花笺二十张。花绢二十张。徽墨二十锭湖笔二十枝。即交该国贡使祇领。并著礼部行文该国王、毋庸具表、谢恩。以示朕加恩无己、体恤远邦至意。　　

○谕军机大臣等、据孙士毅奏、西洋人书信往来。既有行商经手。即可随时寄交。无庸另设专管西洋人久住省城。以致滋生事端等语。西洋人在粤贸易。及进京行艺。向所不禁。其在省城居住。由来已久。但当严密稽察。勿使内地民人。与之往来勾结。若因此次查办。即不准西洋人居住省城。岂非转示以疑怯。殊失抚驭外夷之道。况澳门距省不远。西洋人在省。与在澳门有何分别。现据毕沅奏、查有呢吗方济各、在渭南潜住并据供、有西洋人十名。往直隶、山西、各省传教。此等西洋人、皆由广东私赴各省。可见该省地方官。平日毫无稽察。乃该抚徒欲禁止西洋人在省居住。岂知其是否滋事。全不在此也。又据奏、＜口英＞咭唎国哙嗛船。因送洋船出口在舱眼放炮。轰伤内地民船水手吴亚科王运发身死。随派员将该国大班吐噂、锁拏进城据供出炮手口□的口□些哗、系无心毙命可否发还该国、自行惩治等语。所办甚属错谬。寻常斗殴毙命案犯。尚应拟抵。此案口

□的口□些哗放炮。致毙二命。况现在正当查办西洋人传教之时。尤当法在必惩。示以严肃。且该国大班吐口□蔑、未必果系委员锁拏进城。口□的口□些哗、亦不必果系应抵正凶。既据吐口□蔑供出。即应传集该国人众。将该犯勒毙正法。俾共知惩儆。何得仍请发还该国。试思发还后、该国办与不办。孙士毅何由而知乎。孙士毅于本年封篆以前。应来京豫备入千叟宴。此时谅已起程。今粤省现在此案。正关紧要。舒常、病躯孱弱。恐精神照料不周。或致办理未协。别生事端更属不成事体。著传谕孙士毅、不拘行至何处接奉此旨。即驰驿兼程回粤。此事该抚办理错误。不准来京入宴。正所以示罚。仍著传旨申饬。至穆腾额奏、毋庸添设洋人在省常住一摺。与孙士毅所奏相同。穆腾额、系粤海关监督。税课是其专司。所有此案查办一切原委。责成督抚。朕断不问及穆腾额。该监督惟当以徵收税课、约束胥役为事。此案伊竟无庸管理。而舒常久系病躯。现在查办西洋人。弹压搜缉。专交孙士毅一人妥办。以盖前愆。若致稍有疎虞未当。朕必加倍将伊治罪。恐孙士毅不能当其咎也。将此由六百里各传谕知之。　　

○又谕、据毕沅奏、渭南县属油河川等处。徐宗福、韩奉材家。搜获西洋人呢吗方济各、即范主教、及马诺、二名。并起获洋字经本、画像书信等件。当加研讯。其呢吗方济各、系大西洋噫咑哩哑国人。在陕二十三年。从前有内地人苏神甫。勾引由洋至广。复由广至山西、陕西、传教。其马诺一名。系澳门人。自幼往西洋学习经典。仍回广东。有陕西渭南县人张多明我、接到西安居住。后来又在渭南县杜兴智家内居住。并讯据供出、该省汉中府、山西洪洞县潞安府、大同府、及山东、湖广、直隶等省。俱有学习天主教。及西洋人在彼传教。本年罗玛当家寄信内言及。现派十人。分往山陕、湖广、山东、直隶等省。现在分别解京。并分咨各省缉拏等语。西洋人天主教。于雍正年间。即奉严禁。不许内地人传习。乃呢吗方济各等。初则为内地人勾引至广。继则纷纷潜至各省居住传教。时阅二十余年。地则连及数省。各地方官。何竟毫无知觉。且西洋人面貌语言。与内地迥别。即该犯等形踪诡秘。止与同教人往来。而地方有此形迹可疑之人。自当即时访察严拏。不使乡愚互相煽惑。现在陕省已将呢吗方济各马诺、及延请该犯等在家居住之徐宗福等拏获。著毕沅讯供明确后。即遴委妥员。将该犯迅速解京。归案审办。其讯出未获之刘西满等各犯。著一并严拏办理。至山西、山东、湖广、直隶各省。据供、俱有西洋及内地人辗转传教。最为人心风俗之害。著刘峨、农起、明兴、特成额、陆燿、一体严密查拏。将紧要之犯。迅速解京。毋使该犯等得以闻风远扬。致稽弋获。如各省经此次查办之后。复有勾引西洋人、及私自传习邪教之案。则是该督抚查办不力。漫不经心。将来别经发觉。惟该督抚是问。将此传谕毕沅、及刘峨等、知之。毕沅摺、并著钞寄阅看。　　

○又谕、据国栋奏称、保成等由喀什噶尔拏获靖远县贸易回民马廷祥、马文禄、马儒能、马苍等四犯。解送前来。查甘肃缉捕文内、并无伊等之名。应暂监禁。俟行查该督。果系无辜。或留该处贸易。或听其回籍等语。国栋所见尚是。若果系靖远县逆回缘坐之犯。自应治罪。今甘肃缉捕文内。既无该犯之名。保成即将喀什噶尔贸易靖远回民。一律查拏。纷纷内解。所办过当。岂有将各处。贸易之靖远县良善回民。通行拏审之理。保成、达福、著传旨申饬。国栋既将回民马廷祥等。暂行监禁。行文向福康安咨查。著传谕福康安。俟国栋咨文到日查明。如马廷祥等、果系无辜良善回民。即迅速咨覆国栋。国栋接文。即询该犯等。或欲在该处贸易。或欲回原籍听其自便。即时释放。再行奏闻。　　

○癸亥。谕。据福康安奏、哈密所属塔勒纳沁一屯。气候较寒。土瘠泉少。本年收成。核计每名在十三石以上。功过足以相抵。若照海禄奏定、加增三四分以上。另议赏罚。则该屯收成分数。势难及额。转无以严考核而程实效。仍请照从前赏罚旧例办理等语。塔勒纳沁一屯。既系限于地利。非人力所能争。如徒增分数。势必逐年亏地短。仍属有名无实。且兵丁等耕作三时。不免频年受罚。亦不足以励其力穑之心。所有该屯收成分数议罚之处。著照福康安所请。悉依旧例办理。　　

○旌表守正捐躯山东宁阳县民王玉林妻殷氏。　　

○浙江巡抚福崧疏报。仁和县鸣鹤场开垦沙涂地三百三十六亩有。　　

○奇甲子。圣祖仁皇帝忌辰。遣官祭景陵。上诣。奉先殿、寿皇殿、行礼。　　

○谕军机大臣曰、伊勒图奏、伊犁遣犯麻三儿、吴栋、于本年九月内。先后乘间脱逃业经行文缉拏等语。麻三儿。系内地积匪吴栋。系捕役得赃捏禀。从重问拟。均系情罪重大。改发伊犁之犯。胆敢乘间脱逃。殊为可恶。该犯等籍隶顺天、福建、其脱逃后。或潜回原籍。亦未可定。著传谕直隶、福建、及沿途各督抚、速派妥干员役。于关津隘口。实力严密查拏务获。照例办理。毋任远扬漏网。　　

○又谕、向来每岁冬季。于人薓银内。拨四万两。分赏侍卫、及军机章京、提督衙门、内务府等员。作为饭食银两。若因去岁挖薓。山场封闭。今冬即停止分赏。恐伊等不无拮据。著加恩于广储司库银内、赏拨银四万两。照例分给。　　

○乙丑。上幸瀛台。　　

○谕、向来秋朝审人犯内。有业经缓决三次以上。人数积多。每届数年。敕令刑部堂官、量为查奏减等。以示法外之仁。今自乾隆四十七年十一月查办之后。至今秋谳拟入缓决者。又积有六千三百四十八起。人犯六千三百七十二名。其数已为不少。著刑部堂官。将本年秋朝审缓决至三次各犯。照前次查办之例。逐一查明。各按所犯情节。分别减等发落。以昭矜恤。　　

○谕军机大臣等、前令各省督抚、抽改通鉴纲目续编。务将外间翻刻之本。一律挖改。复因江浙为人文之薮。流传翻刻之本必多。曾降旨令该督抚、饬属留心访查更改。现在又系应行汇奏之时。据江西、湖广等省奏到。查获通鉴纲目续编。照本抽改。而江浙二省。尚未据该督抚奏到。著再传谕闵鹗元。书麟、福崧、即将本年搜获几部。挖改若干部之处。详晰覆奏。　　

○以兵部尚书庆桂吏部右侍郎彭元瑞、充经筵讲官。吏部右侍郎宗室玉鼎柱、礼部右侍郎陆费墀、署经筵讲官。　　
</div>
    <div class="pagination">
<a href="清实录乾隆朝实录_page1563.html">上一页</a><span>...</span><a href="清实录乾隆朝实录_page1559.html">1559</a><a href="清实录乾隆朝实录_page1560.html">1560</a><a href="清实录乾隆朝实录_page1561.html">1561</a><a href="清实录乾隆朝实录_page1562.html">1562</a><a href="清实录乾隆朝实录_page1563.html">1563</a><span class="current-page">1564</span><a href="清实录乾隆朝实录_page1565.html">1565</a><a href="清实录乾隆朝实录_page1566.html">1566</a><a href="清实录乾隆朝实录_page1567.html">1567</a><a href="清实录乾隆朝实录_page1568.html">1568</a><a href="清实录乾隆朝实录_page1569.html">1569</a><span>...</span><a href="清实录乾隆朝实录_page1565.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
