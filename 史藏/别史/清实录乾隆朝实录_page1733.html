<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1733 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1733 页/共 1860 页
  </h1>
  <div class="content">
   ○幸圆明园。　　

○丁亥。谕、据额勒春奏、大定府民吴尚敏、现年一百三岁。五世同堂。恳恩旌表等语。著照所请。所有应行赏赉、及建坊旌表之处。著该部照例办理。　　

○谕军机大臣等、本日长麟奏、遭风琉球难夷护送归国一摺。内称据通州详报、乾隆五十五年九月初二日、东七甲港口有外来船一只。查系琉球国人。运送粟米。遇风漂至港口泊住。详经孙士毅、福崧、批饬妥为抚恤。令将如何遣回本国之处。查议具详。兹据查明该难夷愿坐原船回国。即移会陈大用拨兵护送至闽归国等语。朕阅此摺。乃知上年九月间即经通州详报。孙士毅等既已据详饬查。自应将该难夷遭风情节。一面奏闻。一面查办。乃直至长麟到任后。查明具奏。殊属迟缓。朕办理庶务。惟以爽速为要。著传谕孙士毅、嗣后遇有此等事件。即一面饬查。一面奏闻。将此传谕孙士毅、并令长麟知之。又谕、前据梁肯堂奏、盘获谋财害命凶犯刘松、供出山西壶关县民杨便、倡立三皇老祖邪教。因降旨令书麟查缉。兹经书麟将杨便等拏获。供称、俱系务农良民。并无倡教敛钱之事。因杨便寄居史窰村种地时。刘松在彼砍柴。被杨便驱逐。是以挟嫌诬扳等语。杨便等既坚供无倡立邪教之事。搜查各家。又无图像歌单等不法事迹。所供尚属可信。且书麟续又准梁肯堂咨会。覆讯刘松、已自认挟嫌诬控是实。所带歌单。系焦园村人高三、言及壶关县神焦庙道士广息、曾传歌词。因收该犯为徒。转行传给。并非得自杨便。是此项歌单。为高三广息二犯所传。供词甚属确凿。著传谕书麟、详悉询明杨便等、实系诬扳。即行省释。以免拖累。其神焦庙道士广息、焦园村人高三、二犯。并著该抚饬属查拏务获。从严究办。将此并谕梁肯堂知之。戊子。谕、据谭尚忠奏、新兴县民陈管、现年八十八岁。建水县民妇杨马氏、现年一百一岁。均五世同堂。请予旌赏等语。著照所请。该寿民等所有应行赏赉、及建坊旌表之处、该部照例办理。　　

○己丑。上御奉三无私殿。赐皇子、皇孙、皇曾孙、皇元孙、诸王等宴。谕、向来各省民人赴京呈控案件。都察院、步军统领衙门。不敢壅于上闻。即行据呈转奏。朕勤求民隐。惟恐乡曲小民。含冤莫诉。每遇来京具控之案。无不特派大臣。前往审办。其中屈抑者固有。而近日不安本分之徒。见来京者控无不准。准无不办。赴愬求理者。遂觉接踵而来。及钦差大臣、提集案犯。认真研鞫。所控情节。多属子虚。不过挟嫌逞忿。妄砌诬捏之词。冀遂其拖累之计。即被控之人。讯明省释。而辗转审解。拘禁囹圄。胥役等又复借事生风。从中吓诈。事虽得白。而身家已破。情形殊堪怜悯。且钦差大臣经过地方。徒劳驿马。糜费供支。于沿途驿站。亦恐不无扰累。此等刁健讼棍。各省多有。而湖北湖南为尤甚。若不严加惩创。则枉累无辜。藉端倾陷之风。伊于何底。所有本日吉庆等奏到、审拟湖南长沙县保正王泽远、诬控勒买仓谷一案。及富纲等奏到、审拟贵州桐梓县民人傅志荣、诬控傅志舜串通书役毙命抢夺一案。俱著交刑部核覆时。量行加重定拟。以示惩儆。嗣后著各省督抚、转饬所属。剀切出示。谕以小民等如果实有冤抑。地方官不为审理。原不禁其赴京具控。但若稍涉虚诬。亦必加倍治罪。务使家喻户晓。咸怀儆惕。庶告讦刁风。渐知敛戢。而良善乡民。免致株累。亦整饬风俗人心之一端也。又谕、据谭尚忠奏、保山县民姬良王□每、河西县民妇解罗氏、昆明县民妇杨李氏、均年届百龄。请予旌表等语。著照所请。该寿民等所有应行赏赉、及建坊旌表之处。该部照例办理。　　

○直隶总督梁肯堂奏、筹议护送铜船章程。查铜铅船只。自景州入境、至天津。系天津道所辖。自武清至通州。为通永道所辖。驻劄既近。呼应较灵。请嗣后铜铅一入景州。即责令天津道督同向例所派丞倅参游、及地方官护送。至武清地方。交通永道督催。并令天津镇就近弹压照料。下部知之。　　

○庚寅。上诣安佑宫行礼。御正大光明殿。赐朝正外藩等宴。召左翼、科尔沁和硕亲王恭格喇布坦。多罗郡王喇什端罗布。喇什噶勒当。巴林亲王品级多罗郡王巴图。固山贝子和硕额驸德勒克。奈曼多罗郡王拉旺喇布坦。土默特多罗贝勒索诺木巴勒珠尔。翁牛特多罗贝勒济克济扎布。敖汉固山贝子桑济扎勒。右翼、科尔沁和硕亲王旺扎勒多尔济。喀喇沁亲王品级多罗郡王多罗额驸满珠巴咱尔。浩齐特多尔郡王敏珠尔多尔济。喀尔喀多罗郡王桑斋多尔济。固山贝子逊都布多尔济。回部郡王品级多罗贝勒哈第尔。乌珠穆沁多罗贝勒旺楚克。鄂尔多斯多罗贝勒栋罗布色棱。哈萨克汗斡里素勒坦之弟多索里素勒坦。至御座前。赐酒成礼。　　

○顺天府行乡饮酒礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百七十



大清高宗法天隆运至诚先觉体元立极敷文奋武孝慈神圣纯皇帝实录卷之一千三百七十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十六年。辛亥。正月。辛卯。上御正大光明殿。赐大学士尚书等宴。　　

○癸巳。谕、据惠龄奏、东平州生员师屏翰、现年九十一岁。又姚棻奏、安福县民妇邱赖氏、现年一百岁。均五世同堂。请予旌赉等语。著照所请。该寿民等所有应行赏赉、及建坊旌表之处。该部照例办理。　　

○谕军机大臣曰、庆成奏、带同尹壮图抵苏后。遵旨照依询问书麟之语。询问长麟。据称、历任巡抚七年。领过养廉八万余两。除缴罚项。尚余银二万余两。用度有余。何必生法。若藉口婪索。岂成人类。并据尹壮图奏、长麟夙称廉谨。今亲与接谈。颇觉敬慎小心。所云罚项无庸另行生法之处。洵属可信。随至藩库盘查。悉与册档相符。并无缺少。前奏措词乖谬。实属罪由自取。惟求从重治罪等语。前因其诬及天下百姓。是以明降谕旨。将尹壮图革职。令庆成押带来京。交刑部治罪矣。长麟所缴罚项。经尹壮图面询该抚。实系历年多余养廉。积存完缴。确凿可信。而长麟并有若藉此婪索属员。岂成人类之语。是该抚果借罚项为名。向属员勒索帮助。实属不成人类。尹壮图询明并无其事。则伊前此以无稽之言。任意污蔑。亦不得谓之人类矣。又尹壮图前奏称书麟、长麟、仅能独善其身。未免尚罹此失。遇有亏空。不能不向属员生法。今摺内又以长麟谨慎小心。不向属员生法之言。自属可信。则前后措词。自相矛盾。试令伊扪心自问。岂非进退无据之小人乎。至摺内称、所过淮扬常镇、以及苏州省会。正当新年庆贺之时。溢巷摩肩。携豚沽酒。童叟怡然自乐。并未闻有官吏滋扰之事。所言前后更为不伦。伊前摺所称商民半皆蹙额兴叹。各省风气。大抵皆然。竟似居今之世。民不堪命。而此时目睹闾阎丰裕情形。复以謀词虚誉。冀图解免前言之谬。其居心巧诈。尤属显然。著庆成、将以上指出尹壮图前后措词自相矛盾各情节。逐一询问。看其如何登答。再尹壮图前奏、以比年来亏空弥补。徒事迁延。大率各省皆有。若如所言。则督抚等所奏仓库无亏。全不可信。即如本日穆和蔺奏、盘查河南通省仓库、并无缺少一摺。亦岂以虚言入告。俱不足凭乎。著庆成、令尹壮图将前奏亏空未经查过之处。系何省督抚谎言仓库无亏。逐一指出。毋任再有支吾隐饰。本日又据惠龄奏、遵奉昨降谕旨。将盗案原赃未能起获。即著该地方官罚赔示警一摺。民间偶被窃盗。其所失物件。尚恐原赃无著。责令地方官赔偿。俾事主得沾实惠。可见朕惠爱黎元。无微不至。小民方且感戴之不暇。岂有怨讟繁兴之理。且令未获贼赃之地方官、赔给被窃之百姓。尹壮图亦以为累官累民乎。并著庆成询问尹壮图。将商民蹙额兴叹之言。究竟得自何人。闻于何处。令其一并登答。据实覆奏。将此传谕知之。　　

○乙未。敕谕班禅额尔德尼呼毕勒罕曰。朕抚御天下。惟期寰宇众生。安居乐业。尔前世体朕尊崇正教。普育群生至意。维持法门。广布经典。甚属妥协。今尔特遣来使堪布罗布藏班珠尔、来请朕安。贡献方物。呈进丹书克。具见悃忱。朕躬荷庥祥。尔亦自当协吉。惟尔幼穉。须知勉绍前因。仲巴呼图克图、绥绷堪布、皆系朕素识之人。恩待优渥。朕今闻尔性资頴慧。勤习经典。仲巴呼图克图等侍奉呼毕勒罕。自宜尽心善导。俾得专习经传。阐兴黄教。达赖喇嘛弟兄。朦蔽达赖喇嘛舞弊。朕皆持平办理。仲巴呼图克图、虽断不至如是妄为。倘呼毕勒罕长成。左右一有类此之人。必当照办。仲巴呼图克图、其善为护持呼毕勒罕。务以近正人远小人为要。钦哉毋忽。兹尔来使回藏。锡尔敕谕。并赐银茶桶一。壶一。盏一。各色大缎二十匹。大小哈达各十□。交来使堪布罗布藏班珠尔赍回。以示恩眷。特谕。　　

○谕军机大臣等、据孙士毅奏、严缉私贩一摺。内称淮北引盐积滞。皆由私盐充斥。地方官查缉不力所致。现与朱圭熟筹扼要缉捕之方。而出力大员。颇难其人。惟庐凤道述德、实心任事。委令督缉私臬。必能得力。已会同朱圭、密饬该道悉心侦探。并严饬地方官、及各关委员。如能获有大夥私贩。不特免其失察之咎。并可立予保题。以期私净引销。年清年款等语。所办甚是。已于摺内批示。淮北私盐兴贩之地。已据孙士毅查明。多在滁州、定远凤阳、寿州、合肥一带。即著该督会同朱圭设法侦缉。严定劝惩。务须督饬属员。实力办理。不可日久生懈。致私盐稍有透漏。至原任庐凤道述德、前因失察亳州蔑伦重犯潜逃。该州匿不详报一案。业照部议降调。该员来京需次。本无所事。今既据孙士毅奏其缉私得力。即著赏给同知。留于江省。交与孙士毅、朱圭、专委以缉私之事。俟二三年后。如果认真出力著有成效。即奏明以知府升用。亦无不可。该员前在庐凤道任内。有管理关务之责。委令督缉私盐。或恐不能兼顾。今已降调离任。转可专心查缉。于缉捕私贩之事。更可期得力也。将此各谕令知之。　　

○丙申。谕曰、总兵张朝龙、尚维昇、出师安南阵亡。前经降旨从优议恤。均照提督例、给与骑都尉、又一云骑尉世职。本日兵部将张朝龙之子张文贵带领引见袭职。因念张朝龙、尚维昇、带兵前赴安南。屡著劳绩。迨后力战阵殁。奋不顾身。尤堪嘉悯。著再加恩。均赏给三等轻车都尉世职。即令伊等之子承袭。用示朕褒嘉勇烈。有加无已至意。　　

○又谕、本日召见副都统灵泰、观其人尚明白。伊前在吉林协领任内。办理官参事务。尚属熟谙。盛京亦有办参之事。以盛京之缺补用。更资驾轻就熟。现在阿必达久病未痊。工部满洲堂官乏员。阿必达著即开缺。仍留副都统。在御前侍卫上行走。俾得安心调摄。所有工部右侍郎员缺。著成策调补。所遗盛京工部侍郎员缺。著傅森补授。盛京副都统员缺。即著灵泰调补。　　

○丁酉。谕曰、毕沅等奏、蒲圻县民覃方孜、黄冈县民蓝有德、江陵县民廖继周、监利县民王如王□劦、襄阳县生员李荣、房县民朱瑟和、枣阳县民妇傅舒氏等、俱曾元绕膝五世同堂。请予恩赉等语。著照所请。所有该寿民等应行建坊旌表之处。该部照例办理。　　

○戊戌。孝圣宪皇后忌辰。遣官祭泰东陵。　　

○上诣恩慕寺、恩佑寺、行礼。　　

○谕曰、福崧等奏、审拟千总袁凤鸣等、在洋遇盗。抢失军械。并护副将王愈安等、饰词具报一摺。袁凤鸣带兵出洋巡缉。遇见盗船。正当奋力擒拏。督率兵丁等、向前追捕。乃转被盗匪过船。将该弁擒住。抢去军械衣物。且该弁亦并未身受一伤。实属怯懦不堪。该抚等比照领兵官失误军机之例。拟以斩候。尚不足以示惩。袁凤鸣、应照临阵脱逃律。著即处斩。余俱照该抚等所奏完结。又据奏、查明游击钱梦虎、在淡水洋面。瞥见盗船。即首先出抵。脚踢两贼落水。又拔刀连砍数匪。嗣因盗匪拚命抵拒。致被重伤倒地等语。钱梦虎、一见盗艘。即能迅速追拏。迨至贼船驶拢。抵死拒捕。该游击亲身直前抵御。奋勇格杀盗匪多名。身受重伤。核其情节。胜袁凤鸣畏缩无能者多矣。钱梦虎、著免其治罪。仍回游击之任。所有在船兵丁。亦著照旧归伍食粮。朕向来办理军务。信赏必罚。功罪轻重。惟其自取。该弁兵等巡缉海洋。遇盗匪持械拒捕。即与临阵无异。岂可心存畏葸。恇怯不前。今袁凤鸣出洋捕盗。反被盗匪□□衾倒船舱。如此无用。竟不成为武弁。是以将袁凤鸣立寘重典。钱梦虎虽被盗格伤。而其奋身追捕。杀毙匪犯多人。在营员中、尚属认真缉捕。是以仍令其照旧供职。嗣、后各水师营员弁目。俱当知所劝惩。遇有出洋巡缉之事。毋得稍有退缩。致干重罪。著该督详谕各提镇兵丁知之。该部知道。　　

○又谕、据书麟奏、解州民人陈徽舜、现年九十岁。五世同堂。请予锡赉等语。寿民陈徽舜、所有应行赏赉之处。该部照例办理。　　

○谕军机大臣曰、书麟奏、据臬司顾长绂禀称、密查壶关县神焦村。自朝真观一所。土人称为神焦庙。当即驰往该处。传齐庙内道士询问。并无广息之名。亦并不与刘松认识。逐一搜查。亦无歌单及不法字迹。其高三一犯。查系河南林县人。所住村庄。与壶关县连界。委员前往访拏。闻已被豫省拏获等语。前据梁肯堂覆讯刘松。供称所带歌单。在高三家钞得。高三系得自神焦庙道士广息。所供甚属确凿。因令书麟饬属严查务获。今据奏称、查明该庙道士共十一人。并无广息名字。各道士亦均不与刘松认识。并调查道会司所造合县道士名册。亦并无广息其人。则刘松前日何以又有此供。著梁肯堂再行严讯刘松。伊所指广息。究在何处居住。是否实有其人。务得确切证据。以便跟踪严缉。毋再任其狡展。至高三一犯。既据豫省拏获。其所传歌单实在来历。自可向其逐一追究。著穆和蔺即将高三严刑审讯。刘松所钞歌单。是否系伊传给。并曾否与神焦庙道士广息认识。转相传播。令其据实供出。自无难得其底里也。将此各谕令知之。　　

○又谕、据福崧奏、拏获行劫哨船正盗陈潮、邱阿田、陈阿助等三犯。审明后、即恭请王命处斩枭示。又拏获买赃之周友卿一犯。审系在沿海地方。屡次价买赃布。请先在海口用重枷枷号一年。满日发遣黑龙江给披甲人为奴等语。浙省行劫哨船拒捕夺械一案。前经闽省拏获七名。浙省系犯案地方。获犯仅此四名。转较闽省为少。且所获各犯。止系案内夥党。而盗首在逃。迄今未获。著传谕伍拉纳、福崧、陈杰、严行督缉。将逃逸各犯。迅速全行弋获。毋任远扬漏网。拏获后。不分首从。即行正法。以示惩儆。又据福崧另片奏称、海塘应修各工。亟须妥速补筑。拟暂回省城。亲往督催。俟二月内伍拉纳来温之前。仍即前抵温州会同商办等语。福建地处海疆。最关紧要。浦霖新调该省巡抚。恐未能熟谙海疆情形。且浙江粤东洋盗。多系籍隶福建。该犯等劫得货物。窜至闽省洋面。势须登岸卖赃。海口地方。亦必有接赃私买之人。现在浙省拏获屡买盗赃之周友卿。可为明证。伍拉纳此时。竟当在闽、饬属于洋面、及各处海口、认真缉捕。或亲至沿海查拏。何必因此一案余犯。前赴温州。上年十一月内、曾经降旨谕知伍拉纳、此时想已接奉。该督即当遵照前旨。毋庸赴浙。如已起程抵温。将缉捕事宜。与福崧等商定后。即著速行回闽。至福崧俟查催海塘后。即行前往温州督办。务期盗首就获。洋面肃清。不可稍有疎纵也。将此由六百里各传谕知之。　　

○命大学士王杰、为尚书房总师傅。　　

○以礼部右侍郎顺天学政刘墉、为左都御史。顺天府府尹吴省钦、为礼部右侍郎。提督顺天学政。　　

○礼部题、朝鲜国王李算、遣使表贺冬至、元旦、及谢恩方物。暹罗国王郑华、遣使表贺万寿方物。缅甸国王孟陨、遣使表贡谢恩方物。俱赏赉筵宴如例。　　

○己亥。谕曰、伊犁之索伦达呼尔部落兵丁等、自前往驻防以来。一切官差。甚属奋勉。且于喀什噶尔、塔尔巴哈台、防戍差务。均甚得力。但数年来生齿日繁。向来每月给与一两钱粮。于伊等生计。未免拮据。著施恩伊犁之索伦达呼尔兵丁等、每月赏给二两钱粮。并加增养育兵三百名。每月给与一两钱粮。以示朕惠爱旗仆之意。　　

○谕军机大臣等、本曰穆和蔺奏、据陈文纬禀称、督同府县、将刘松所供之高三拏获。该犯双目俱瞽。搜查家内。并无不法字迹。连日审讯。坚供与刘松素不认识。惟记得五十二年三月间。有一乞丐在门前要钱要饭。回说没有。他便生气。说我系河焦沟刘松。谁不知道。出言詈骂。因用拐棍向殴。他就去了。并没传授歌词。亦不知神焦庙道士系何姓名。实是挟嫌诬扳。随将该犯押解到省。经该抚率同司道研讯。供亦相符。现在饬县管押。以候质究等语。前据梁肯堂覆讯刘松。供称、所带歌单。系焦园村人高三、言及壶关县神焦庙道士广息曾传歌词。因收该犯为徒。转行传给是此项歌单。刘松得自高三供词甚属确凿兹据穆和蔺奏、拏获高三审讯。坚称并未与刘松认识。曾有讨乞花子。在门首叫喊。因不给钱饭出言詈骂。自称刘松实是挟嫌诬捏。并无传授歌词情事。或高三恃无质证。饰词狡展。抑或刘松实系诬扳报怨。均未可定著传谕梁肯堂、即速提讯刘松。伊前日所指高三、是否实有传授歌词之事。如系挟嫌诬扳。则其歌单毕竟得自何人。务令一一据实供吐速奏。毋任支吾狡展。致滋延宕。该督审讯明确。即一面具奏。一面咨明穆和蔺查照办理。　　

○又谕曰、奎林等奏、拏获谋杀捕役。复经越狱从贼逆犯林湿一名。业经照谋叛律拟以斩决。即请王命正法。并严拘犯属照律缘坐等语。此案林湿一犯。先因拒捕杀毙事主。拏获收禁。及贼匪陷城。旋即越狱从匪。逃入内山。现又起意夥同匪类。杀死捕役。不法已极。该犯虽已立正典刑。其长子林兜、次子林连、均年在十五岁以下。例应送京阉割。著传谕奎林等、即将该犯林湿之子林兜、林连、解送进京。交内务府照例办理。至此案未获何创等各犯。并著奎林等、即行饬属上紧缉拏务获。审明定拟。毋使一名漏网。　　

○又谕曰、伍拉纳奏、续获行劫浙省哨船案内、拒伤官兵首夥盗犯。审明分别凌迟斩决一摺。又另片称、据各营县报获浙江劫船案内、洋盗蔡市等十五名。广东戕官案内、洋盗梁麟等十五名。现在提省严鞫等语。所办好。已于摺内批示矣。浙江粤东洋盗。多系籍隶福建。该犯等劫得货物。回至闽省。势须登岸变赃。是以节经降旨。令伍拉纳严饬各文武员弁、于洋面海口严密访拏。兹据伍拉纳前后拏获浙省行劫哨船案内盗犯二十八名。拏获广东戕官案内盗犯前后十七名。可见各盗犯在浙江粤东洋面行劫后。俱纷纷窜回原籍。希图上岸变卖赃物。伍拉纳尤当上紧饬属。于洋面及各处海口、认真缉捕。遵照节次谕旨。毋庸前赴温州。况此次虽据该督拏获曾根、邱吝等、各犯正法。而昨日福崧等摺内、拏获陈潮等、讯出该犯等、俱在吴机、林首、陈赏等船中。出洋行劫哨船。又前据福康安奏、崖州案内盗首。系何起文、李广才、蛋家二、亚常、大辫三等犯。俱未经拏获。是各案首夥盗犯尚多。正应趁此跟踪购线。务须全数弋获。尽法处治。以靖海疆而戢盗风。所有拏获盗匪认真出力之文武员弁。并著伍拉纳查明咨部议叙。以示鼓励。将此谕令知之。仍即将续获盗犯速行回奏。　　

○以伊犁将军保宁、为御前大臣。　　

○庚子。谕曰、勒保奏、安定县民吴喜周、苏拱辰、俱年臻耄耋。五世同堂。请予锡赉等语。寿民吴喜周、苏拱辰等、所有应行赏赉之处。该部照例办理。　　

○又谕、拏获脱逃之镶黄旗满洲候补缮本笔帖式瑞昌。讯据供称、伊系提督衙门主事台费音之子。因伊继母平日不加抚恤。不胜折挫。是以离家躲避。前往浙江。寻伊师傅。凡系旗人脱逃被获。俱应发遣伊犁。兹瑞昌因伊继母折挫。离家躲避。情尚可悯。与无故擅自脱逃者有间。但伊虽因继母逼迫所致。朕亦断不肯因其子而治其母之罪。著交该旗、将台费音家产。除留台费音当差费用外。其余分作四分。将瑞昌之弟兄三人、分析另居。勿许母子等相见。瑞昌、著革去候补缮本笔帖式。发往热河。不作罪人。令其披甲当差。若果能奋勉向上。再行挑充别项差使。　　

○谕军机大臣曰、长麟奏、访拏收藏小钱之黄甲一犯。讯系此项小钱。从湖北开张缎店之屈恒太、钟嘉茂处得来。查验背面清字。多系宝黔、宝云、宝源字样。现在咨明湖广云贵各省。确查严办等语。所办好。小钱搀杂流行。于钱法大有关碍。节经降旨。通谕各督抚。一体认真严禁。乃黄甲、屈恒太等并不遵例缴销。胆敢辗转藏寄。若各省奸商、从而效尤。则官为收买查禁之例。仍属有名无实。不可不严究以绝根株。其小钱背面所铸宝黔宝云字样。自系云贵二省私铸。由湖广流行到苏。该二省向来有私铸小钱之弊。虽经上年严定章程。通行禁止。而地方官奉行不力。积弊未能一时肃清。著谭尚忠、额勒春、严饬所属。上紧查拏。勒限呈缴。如再视为具文。该处奸商。仍将小钱私行贩卖。一经查出系宝黔宝云字样。惟该省督抚是问。至宝源系工部钱局字样。官铸断无此等小钱。想系奸商等、见通行钱文内有宝源字样。私销仿铸。并著湖广督抚、逐一根查。此样小钱。究竟何处私铸。严办示儆。又据孙士毅等另片称、拏获盗匪丁士陇等五起。系在浙江宁波秀水等处行劫。并获曳刀匪犯虎牙等五名。现在严切究审等语。盗匪棍徒。为害行旅。扰累市集。最为地方之患。孙士毅等、能密饬各属。拏获多名。足见实心任事。务须将现获各盗犯。严行讯究夥盗姓名。一并严拏。速行审办。不可稽延。其曳刀匪犯虎牙等。妄立诨号。结党成群。亦当速为根究。有无夥党。按名访获。从重惩治。以安良善而靖地方。将此各传谕知之。　　

○调熊岳副都统乌什哈达、为镶红旗蒙古副都统。荆州副都统隆兴、为熊岳副都统。以成都协领成德、为荆州副都统。　　

○辛丑。谕曰、冯光熊奏、干兰珍、李年略、汤有德、方成章、何天衢、欧阳易氏、邱陈氏等、或年臻耄耋。或寿衍期颐。俱五世同堂。请予旌赉等语。该寿民寿妇等、所有应行建坊旌赉之处。交部照例办理。　　

○两江总督孙士毅奏、筹议护送京铜章程。铜船自湖北蕲州地方。即与江西九江府属德化县交界。经安徽之池州、太平、江苏之江宁、扬州、淮安、徐州、方始出境。道里迢遥。江面居其大半。若仅派道府一员押送。耳目难周。且恐非本属。呼应不灵。臣悉心筹议。除江宁巡道本有经理换船之责。江宁府即令该道专查督运。其余责成该管知府各于所辖地方。接替押送。所有楚黔、粤等省办运京铅点锡、及各省采买铜铅过境亦一体办理。其运自浙闽等省铜铅、及各省在苏采买洋铜。应由镇江、常州、苏州者、亦责成该府知府押送。均严察妥护。不令任意逗留。如有偷卖沉溺等事。严参罚赔示儆。得旨、好。实力为之。　　

○陕甘总督勒保疏报、乌噜木齐头屯安插民户垦田一顷八十亩有奇。　　

○癸卯。上还宫。　　

○谕、各省汇奏事件内。盗案窃案已未缉获、及命盗己未审结拏获寻常案犯等款。向由各该督抚、将缉获审办各数、造册送部查核。并令该部按照功过等差。定立处分以示惩劝但近年殊未见各部查奏。此因奉行日久。承缉承审人员意存疎懈。内而各部。外而督抚。皆视为海捕具文。以致尘案久悬。要犯逃匿。殊非核实办公之道。所有查拏人犯。审办案件等款。应如何再行酌定处分之处。著军机大臣、会同该部、查照向例。酌量核加定议具奏。并定以各部。不行以时奏闻。科道如何查参之例。　　

○谕军机大臣曰、梁肯堂奏、复将刘松严加刑鞫。据供歌单实是高三传给。而高三又系得自神焦庙道士广息。我与高三广息并无仇隙。何肯凭空诬扳等语。昨据穆和蔺奏、将高三拏获到案。该犯年逾六十。双目俱瞽。搜查家内。并无不法字迹坚供与刘松素不相识。令梁肯堂讯据刘松所供之高三。约四十五六岁。面麻微须。并非瞽目。与现在豫省所拏之高三。年貌既属不符。况刘松所供、高三住址家口年貌。确凿可据。是此项歌单、竟系高三传给刘松。而高三亦实有其人。明系豫省地方官、恐干失察邪教处分。意欲化有为无。或另拏一名姓相同之人。輙以讯不知情。希图将就了事。均未可定。穆和蔺甫经委任。不应出此。已据梁肯堂、将高三的确住址、咨明豫省。著再传谕穆和蔺、务须密委干员。按照直隶所开高三住居地方。跟踪缉获。毋得一任属员朦混。仅将现获之高三搪塞定案。致干咎戾。至晋省神焦庙道士广息。前据书麟覆奏实无其人。亦不可信并著书麟、照梁肯堂咨文所开广息年貌。一体再行严缉务获。归案审办。毋任远扬漏网。将此传谕穆和蔺、书麟、并谕梁肯堂知之。　　

○甲辰。谕曰、户部议驳四川调拨协剿巴勒布绿营官兵借支行装银两。未便照换防台藏官兵之例。邀请减扣一摺。系属照例议驳。但念该官兵等、远涉卫藏。往返二万余里。虽未经打仗。即日凯旋。而长途不无劳苦。所有此项官兵借支银两。著加恩照所请免其十分之六。余著分季扣还。以示格外体恤。　　

○谕军机大臣等、据伍拉纳奏、拏获崖州洋面拒捕伤官案内、盗犯邓全、吴佑、同续获各犯内已解到省之梁麟等七犯。一并解粤审办。其未经解省之郑竹等八犯。即在泉州就近起解送粤等语。浙省粤东洋盗。多系籍隶福建。节经该督具奏。前后拏获温州案内盗犯二十八名。崖州案内盗犯十七名。伍拉纳督率有方。地方文武各员。上紧缉捕。拏获多犯。尚属认真。惟各案首犯及夥盗。核之福康安福崧所奏。尚多逃匿。正应趁此跟踪购线。悉数擒拏。其崖州温州两案之外。各处洋盗。并著饬属严缉。以靖海疆而戢盗风。该督竟当遵照节次谕旨。在闽督拏。最关紧要。毋庸前赴温州。如已起程抵浙。将缉捕事宜。与福崧等商定。即著速回闽省。所有解赴粤省各犯。著福康安严加审讯。令将首夥各犯姓名踪迹。据实供出。审明后即行正法。仍一面将供出各犯。严密查拏。毋使一名漏网。将此传谕伍拉纳、并谕福康安知之。　　

○又谕、据特成额等奏称、土称扈特亲王车凌乌巴什等、遣员将由俄罗斯回来之喇嘛萨迈林、并俄罗斯所给书信、一并呈送前来。讯据供称、俄罗斯等去年聚兵。本年秋间前来等语。并将防守办理情形具奏。特成额等所虑太过。土尔扈特乃系蒙古。慕化来归。已经二十余年。指给游牧。受朕深恩。实已沦肌浃髓。将感激之不暇。岂复有欲回本地之心。俄罗斯等、如欲来攻取土尔扈特。亦断无豫先送信之理。此事竟属荒唐。车凌乌巴什等、俱系幼穉。闻此疑惧。将人一并送到。特成额理宜镇静处之。乃反欲派领队大臣前往坐卡。立即令协领瑚图灵阿驰往抚慰。如此张皇。适以生其疑惧。何益之有。况俄罗斯若实有此书。亦不过因土尔扈特受朕之恩。游牧丰厚。特设一离间之计。特成额即妄行疑惧。纷纷备办。使俄罗斯闻之。岂不为其所笑。特成额著传旨申饬。现令保宁速回该处妥办。并著将喇嘛萨迈林、及所赍俄罗斯书信、一并解送来京特成额奉到此旨。先行晓谕车凌乌巴什等、尔等将由俄罗斯回来之喇嘛萨迈林、并书信、毫不隐匿。一并呈送。业经大皇帝御览。甚属嘉奖。赏尔锦缎一匹。龙缎一匹。大荷包一对。小荷包四对。令萨迈林所称、俄罗斯等本年秋间前来之语。甚属荒唐。俄罗斯之多木哈拉地方。距尔等游牧甚远。其间尚有哈萨克游牧间隔。断不能来。现伊犁将军、由京经过乌里雅苏台、科布多地方。赴尔等游牧。一应事件。俟伊来时。自与尔等主张。此时俄罗斯如果前来。尔等一面尽力拒战。一面报知伊犁、乌噜木齐、科布多、将军大臣等、立派大兵、必将俄罗斯尽行剿灭。尔等勿庸疑惧也。将此旨由六百里加紧发往。　　

○以左都御史刘墉、礼部尚书纪昀、对调。　　

○乙巳。谕、前据尹壮图具奏、各省仓库、多有亏缺、及询以是何省分。亏空若干。又不能一一指实。惟自请前往盘验。冀实其言。朕思天下各省。仓库甚多。那移亏缺之弊。或不能保其必无。从前朕亦微有所闻。但恐偏听生弊。人言未可尽信。故五十余年以来。推诚待下。不肯察察为明。未尝特派大臣、清查仓库。致使查弊之人。反得藉端滋弊。令既据尹壮图奏称、各省亏缺。大势皆然。既有人奏明。则不可置之不问矣。因令侍郎庆成、带同尹壮图、前往山西、直隶、山东、江苏、听其盘查。以验传闻虚实。如果数目稍有亏短。一经据实参奏。朕必将督抚藩司、及该府州县、从重治罪。且根问致亏之由。严究办理。迺尹壮图所至各省。查明藩库、及各府州县库贮。均属充盈。并有康熙年间银两。久存在库者。各处仓廒米谷。逐一盘量。亦皆不亏升合。若谓各省本有亏缺。一闻钦差起程信息。临时设法弥补。无从查出。殊不知州县库贮无多。或可通融掩饰。至于藩库银两。每省不下数十百万。即欲弥缝。一时岂能猝办。是尹壮图所奏亏空之语。不过轻信浮言。摭拾入告。竟属全无影响矣。兹已遍加查验。目击情形。其诬捏妄奏之罪。自难解免。可见外间传闻之说。举不足信。禹谟所谓无稽之言勿听者此也。至山西直隶山东江苏四省藩库。既查无亏缺。该藩司等屏挡得法。实能慎重钱粮。所有该四省现任布政使。均著加恩交部议叙。
  </div>
  <div class="pagination">
   <a href="清实录乾隆朝实录_page1732.html">
    上一页
   </a>
   <span>
    ...
   </span>
   <a href="清实录乾隆朝实录_page1728.html">
    1728
   </a>
   <a href="清实录乾隆朝实录_page1729.html">
    1729
   </a>
   <a href="清实录乾隆朝实录_page1730.html">
    1730
   </a>
   <a href="清实录乾隆朝实录_page1731.html">
    1731
   </a>
   <a href="清实录乾隆朝实录_page1732.html">
    1732
   </a>
   <span class="current-page">
    1733
   </span>
   <a href="清实录乾隆朝实录_page1734.html">
    1734
   </a>
   <a href="清实录乾隆朝实录_page1735.html">
    1735
   </a>
   <a href="清实录乾隆朝实录_page1736.html">
    1736
   </a>
   <a href="清实录乾隆朝实录_page1737.html">
    1737
   </a>
   <a href="清实录乾隆朝实录_page1738.html">
    1738
   </a>
   <span>
    ...
   </span>
   <a href="清实录乾隆朝实录_page1734.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
