<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 34 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 34 页/共 216 页
  </h1>
  <div class="content">
   ○授简亲王雅尔江阿女为郡主壻李廷兆为和硕额驸　　

○戊寅。谕刑部。朕披览奏章其中人命案件、如故杀谋杀者尚少。而以斗殴伤人者甚多。或因口角相争。或因微物起衅。挥拳操戈。一时殒命。及至抵罪。虽悔何追。此皆由于愚贱乡民、不知法律因一朝之忿。贻身命之忧。言之可为悯恻。古有月吉读法之典圣祖仁皇帝上谕十六条内、有讲法律以儆愚顽一则。盖欲使民知法之不可犯。律之无可宽。畏惧猛醒。迁善而远过也。但法律包举甚广。一时难以遍喻。尔部可将大清律内。所载凡殴杀人命等条、逐条摘出。疏解详明。通行各省。令地方有司、刊刻散布于大小乡村处张挂。遍加晓谕。风雨损坏。仍复再颁。俾知斗殴之律、尚然如此。则故杀谋杀、罪更可知。父兄子弟、互相讲谕。时存提撕警戒之心以化其好勇斗狠之习。庶命案可以渐少。以副朕好生慎罚之至意　　

○左右两翼、各立宗学一所。拣选宗室四人、为正教长。十六人为副教长。宗室子弟、愿入学者。分别教习清汉书。读书之暇。演习骑射。并月给银米纸笔等项。以隆教育　　

○上谕宗学正教长辅国将军善福等。朕惟睦族敦宗、务先教化。尝见宗室中、习气未善。各怀私心。互相倾轧。并无扶持爱护之意。惟知宠厚妻党姻娅。其于本支骨肉、视若仇敌。殊为悖谬。或因祖父昔日微嫌。追今旧恶。必图报复。即如齐正额、行事无状。甘蹈匪僻。以致重干法纪。王贝勒之子孙、妄自尊大。任意奢侈。不顾礼义。陷于罪戾者。往往有之。其将军、及闲散宗室、不知自重。狎比小人。荡尽先人产业者。尤为不少。昔我皇考加恩宗室。养育栽培。抚恤备至。苟有片长薄技。靡不收录。如普奇、经希、勒什亨等、皆曾擢用。伊等不思感恩酬德。反要结朋党。专事钻营。大负皇考委任之意。且其居家素行。亦多乖戾。又如赖士、不安本分。荡产破家。及其赎罪军前、仍不改过。生事讦告。此皆宗室中之可为炯戒者。朕尝叹明代宗室、年久繁衍。失于训教。末流猥鄙。至不可言。诚恐朕之宗室、日流日下。不知前鉴。深用为忧。是以亟筹保全之道。若非立学设教、鼓舞振兴、循循善诱、安能使之改过迁善。望其有成。今特立义学。拣选尔等教习宗室。尔等随其资质、劝学兴行。导以礼义。夫教训之方。渐摩陶淑。非可责效旦夕也。但须尽心竭力、善为开导。毋避怨。毋倦怠。教习久而礼义明。自当远恶从善。或有不遵教训、罔顾廉耻、有玷名教者。小则尔等自行惩戒、大则揭报宗人府、会同奏闻。其行止端方、精勤好学者。无论年齿长幼、即行保奏。从来立教之术。莫要于奖善惩恶。善不奖。不能使之劝。恶不惩。不能使之改。尔等既膺简任。其各平心静气、屏除私意、教训宗室子弟、如已之子弟、恳恳然无毫发不尽其心。所颁谕上□日、令其朝夕记诵。如木铎之警众。俾皆觉悟自新。庶几积习可除、翕然向化、以协休风。尔等务期勤慎黾勉、恪供厥职。以副朕笃厚宗亲、殷勤教育之至意　　

○授辅国公华善子宝格、为奉恩将军　　

○复授辅国公察尼子原任奉恩将军察达、为奉恩将军　　

○以多罗贝勒满都护、协办总理事务　　

○以镶白旗汉军副都统李柱、署本旗蒙古都统。正白旗汉军副都统田象坤、署正蓝旗汉军都统　　

○己卯。户部等衙门议覆。山西巡抚诺岷疏言、晋省太原、平阳二府。地方辽远。请改设直隶州分辖。将平阳府属之临晋、荣河、万泉、猗氏四县、分隶蒲州。安邑、夏县、平陆、芮城、垣曲五县、分隶解州。太平、襄陵、稷山、河津四县、分隶绛州。蒲县、乡宁二县、分隶吉州。大宁、汾西、永和三县、分隶隰州。太原府属之乐平、盂县、寿阳三县分隶平定州。定襄、静乐二县、分隶忻州。五台、繁峙、崞县三县、分隶代州。河曲、兴县二县、分隶保德州。至直隶州各有仓库。向无专责。恐致侵那。请将蒲州、解州、绛州、吉州。隰州五州钱粮就近令河东道盘查。平定、保德、忻州、代州四州钱粮。令雁平道盘查。泽州、辽州、沁州三州钱粮。令粮驿道盘查。如通同隐匿失察。照知府例议处。应如所请。从之　　

○庚辰。授故镇国公三官保弟噶喇玛、为镇国将军　　

○停止江宁浙江福建驻防满洲兵丁、查拿私盐。俱交地方官严缉。从两江总督查弼纳等请也　　

○以正白旗满洲副都统觉罗佛伦、署本旗满洲都统　　

○旌表直隶交河县烈妇赵顺兴妻阎氏。拒奸不污。被刃殒命给银建坊、入祠致祭如例　　

○辛巳。谕刑部。近闻刺字人犯。私自销毁者甚多。即属怙终不悛之明证。且此等必有用药代为销毁者。嗣后如有私毁、剌字之人。理应审明。若系本身私毁者、本律杖六十、补剌。似属太轻。作何重治其罪。其代为销毁者、将代毁之人、一并作何治罪之处。著妥议定例具奏。寻议、嗣后窃盗等犯、销毁剌字者。照例枷责、补剌。并用药代毁之人、一并枷责。从之　　

○兵部议覆。条奏内、地方官员、私动驿站马匹处分。得上□日。朕以天下民生为念。凡一切钦差与祭祀山川之大臣官员回京时、必召入面见。详询生民景况、地方情形、以及雨水田苗。闻得地方官、祗知严紧驿站。诸凡敕诏经过、迎送俱不成礼。至伊等私事、及上司差役。转擅动驿马、逄迎应付。从前惟恐骚扰驿站。朕曾降上□日严饬。但敕诏经过地方。官吏迎送。有关大典。岂可疏玩。尔等缮写谕上□日、申饬各省督抚　　

○癸未。以平定青海所获叛逆俘囚吹拉克诺木齐、阿尔布坦温布、藏巴札布三人、解送至京。行献俘礼。遣官告祭太庙社稷　　

○谕顺天府府尹。京师广宁门外。向有普济堂。凡老疾无依之人。每栖息于此司其事者。乐善不倦。殊为可嘉。圣祖仁皇帝曾赐额立碑、以旌好义尔等均有地方之责。宜时加奖劝。以鼓舞之。但年力尚壮、及游手好闲之人。不得借名混入其中。以长浮惰而生事端。又闻广渠门内、有育婴堂一区。凡孩穉之不能养育者。收留于此数十年来。成立者颇众。夫养少存孤。载于月令。与扶衰恤老。同一善举。为世俗之所难。朕心嘉悦。特颁匾额。并赐白金。尔等其宣示朕怀。使之益加鼓励。再行文各省督抚、转饬有司。劝募好善之人。于通都大邑人烟稠集之处。照京师例、推而行之。其于字弱恤孤之道。似有裨益而凡人怵愓恻隐之心、亦可感发而兴起也　　

○谕湖广总督杨宗仁等。国家设立官员。分别等次。俱有定分。不得僭越。湖北粮储道郭维新、于起程之前、请训上□日时。朕曾谕如有裨益地方百姓之事。著令密奏。郭维新莅任后。奏称该省漕船式样宽大。遇水浅之处、挽运维艰。请照江浙漕船式样、减小成造。朕未降谕上□日。今伊又奏称、遵上□日将船儧造完工。兑载漕粮。于正月十七等日起程。三月十六日过淮等语。夫改造漕船。亦属大事。郭维新理应报明该督抚。如果有益。题明改造。今并未报明上司。即行任意改造。著湖广总督杨宗仁、巡抚纳齐喀、魏廷珍等、将曾否报明、及督抚因何不奏、并有无裨益之处。据实明白具奏。其郭维新两次奏摺。一并发往　　

○升两淮盐政右佥都御史谢赐履、为都察院左副都御史。仍管盐务　　

○解山东按察使程光珠任。升山东粮道余甸、为山东按察使司按察使　　

○予故白都纳副都统徐昌、祭葬如例　　

○甲申。兵部等衙门议覆。条奏内、改并各卫所归于州县管辖一条。查得各处军民、户役不同。未便归并。且武官科甲出身人员、专选卫所守备、千总。若尽裁卫所。必致选法壅滞。应无庸议。得上□日。此事部议所见甚小。滇蜀两省。曾经裁减卫所。未闻不便。今除边卫、无州县可归、与漕运之卫所、民军各有徭役、仍旧分隶外。其余内地所有卫所、悉令归并州县。饬令直省督抚、分别详悉区画其武举、武进士、作何铨选、不令壅滞之处。吏兵二部、详议奏闻　　

○乙酉。谕户部。朕惟钱粮固属紧要。而民瘼尤宜体恤。闻有州县亏空钱粮、百姓情愿代赔者。此端断不可开。亏空之员。未必爱民。况百姓贫富不等。断无阖县情愿代赔之理。或系棍蠹勾连、借端科歛。或不肖绅衿、一向出入衙门、通同作弊。及本官被参、犹冀题留复任。因而号召多事之人。连名具呈。称系阖县愿赔。后官畏惧承追处分。接呈入手。即差役按里追呼。名曰乐捐、其实强派。累民不浅。嗣后绅衿富民、情愿协助者。听其自行完纳。其有阖县具呈者。即将为首之人、治以重罪。如府州县官、擅准派赔。著该督抚查参重处。至因公那移之项。依限全完。定例准其开复。嗣后督抚题报全完。即给咨本官。令其随本引见。朕观其人可用者。即用。如不可用。以原品休致。其年老及不愿补官之人。亦于本内声明。给还原职。不必来京。尔部行文直省督抚、一体遵行　　

○丙戌。王以下、文武百官、齐集午门前。设卤簿。鸣金鼓。上御午门楼前楹。升宝座。受俘。兵部官、率解俘将校、将平定青海所获叛逆俘囚吹拉克诺木齐、阿尔布坦温布、藏巴札布三人、白练系颈。跪伏。兵部堂官奏、所获俘囚。谨献阙下。上命交刑部。于是刑部官领上□日。兵部官引俘押出。王以下文武各官行礼毕。上回宫。是日、赐解俘官各蟒缎、朝衣、帽、鞾、加赏银百两。兵丁各赏银二十两　　

○以兵部左侍郎嵇曾筠、为河南副总河　　

○丁亥。谕宗人府。及部院大臣等。宗室阿布兰、朕素不深知。在皇考时。伊于委任之事。尚为勉力。廉亲王又于朕前保奏。朕因特加殊恩。由辅国公晋封贝勒。赏给佐领。又令总理事务。外人不知、以为阿布兰曾奏闻二阿哥矾书一事。故尔擢用。不知矾书事败、阿布兰尚自迟疑未奏。系贝勒苏努指使奏闻。非其本心也。阿布兰自任用以来。并不实心效力。而且素行卑污。前大将军允禵、自军前回时。伊特出班跪接。从来宗室公、于诸王阿哥、并无此例也。宗人府建立碑亭、翰林院所撰之文。阿布兰以为不隹。另行改撰。并不颂扬皇考功德。惟称赞大将军允禵。拟文勒石。朕即位后。伊自知诬谬。复行磨去。办理旗务。每每徇私。近参奏佐领一事。经朕交部查出。传示众大臣。似此罪恶种种。朕是以交宗人府议处。非有别意也。再李英贵、勒什亨、俱朕施恩擢用之人。因其不肖。有负朕恩。始行革退。善则用之。不善则退之。朕素性也。皇考每训朕诸事当戒急用忍屡降谕上□日。朕敬书于居室之所观瞻自警。今于阿布兰、既不加详察。任用太急。今伊自干不可宽宥之罪。又难以容忍。则皇考训诫之圣明益著。而朕亦知过矣。阿布兰应作何治罪之处。尔部院满大臣、会同宗人府定议具奏　　

○以吏部左侍郎吏贻直、充经筵讲官　　

○以内阁学士陈世倌、为山东巡抚。山东巡抚黄炳、为内阁学士兼礼部侍郎　　

○调浙江布政使王朝恩来京。以原任山东布政使佟吉图、署理浙江布政使司布政使　　

○戊子。以镶黄旗蒙古副都统花色、署理藩院侍郎事　　

○己丑。谕河南山东巡抚、并沿河镇道等官。粮船关系甚重。务须及时抵通。豫省向因漕米截留。并不留心河道。渐至淤浅。今粮船逾限未至。此系尔地方官责任。必须开浚深通。使舟行无阻。早到早回。不误抵次。再南粮大米帮船、亦为迟滞。至今未过临清。尔等皆有催漕之责。当协力趱行。务令速得抵通。将来回空之船。方不致迟误冬兑　　

○升陕西洮岷副将黄起宪、为江西南赣总兵官　　

○庚寅。升昭陵总管觉罗巴延德、为镶白旗满洲副都统　　

○谕总理事务王大臣等。策妄阿喇布坦、来使已回胡土克图处事务亦竣。前令顺承郡王、世子弘晟、在彼守护。今既无事。著伊等从容回京　　

○宗人府遵上□日议覆。宗人府官员定额。郎中六员。员外四员。主事六员。笔帖式二十四员。于此定额内、一半照例仍用旗员。一半补用宗室。其镇国将军、辅国将军、奉国将军、以郎中用。奉恩将军、宗定佐领、以员外用。荫生之五品官、以主事用。至闲散宗室内、考选学优材美之人。一等以主事用。二等以笔帖式用。从之　　

○四川巡抚蔡珽题、乌蒙土知府禄鼎乾故。请以其子禄万钟承袭。下部知之　　

○辛卯。谕漕运总督、及直隶山东河南巡抚各省旗丁。运粮进京。沿途水次。理应奉公守法。乃数年前浙江、湖广粮船运丁。因怀挟私忿。彼此争斗。逞其凶顽。持戈放箭。致有杀伤。又闻前岁之冬。粮船守冻在山东地方。竟行抢夺。扰害居民。去岁回空。又闻强取百姓衣物。此等妄行。皆大干法纪。嗣后总漕若不严加禁约。仍然宽纵。直隶山东河南巡抚、即转饬沿河官弁。不时稽察。傥犯法为非。即分别轻重。按律治罪。不得稍有徇纵推诿。以长刁风。若仍前有争斗伤人、及抢夺扰民之事。该督抚即行奏闻请上□日。于彼地正法。决不宽贷。可预行晓谕各省运丁知之　　

○豁免江西南昌府属宁州南昌等七州县浮额银、七万五千五百四十两有奇。从江西巡抚裴＜彳率＞度请也　　

○癸巳。铸给河南副总河印　　

○甲午。四川巡抚察珽题、建昌道属喇滚安抚司喇玛布故。请以其子丹正邦承袭。下部知之　　

○乙未。谕沿海各省督抚提镇等。出洋巡哨船只。最为紧要。旧例地方官承管修造。营员每多方勒索。不顾州县赔累。地方官惟知交结营员。嘱其收受。彼此俱挟私心。修造岂能坚固。以致出洋船只。易至朽坏重修。朕深知其弊。欲改归营员修造。使州县无赔累之苦。而于军政似实有裨益。尔等可会同速行确议具奏。若有不可行处。不可迎合、强以为是　　

○升内阁侍读学士班第、为内阁学士兼礼部侍郎　　

○兵部议奏。嗣后各处驻防兵丁、如有归旗之后。私行逃回者。令该管官员、严行查捕。解京治罪。傥有隐匿不报者。照隐瞒逃人之例、该管官以失察议处。从之　　

○河道总督齐苏勒遵上□日议奏、河南黄河、另驻副总河管理。标下官兵。臣即遵上□日于江南河营。拨兵八百四十名。连前拨留豫省协济之兵一百六十名。共足一千名。并选拨千总把总各三员。令其管辖。前往河南。听候副总河随工调用。以防大汛。下部知之　　

○以镶黄旗护军统领寿智、为散秩大臣。升正白旗满洲副都统觉罗佛伦、为镶黄旗护军统领　　

○丙申。刑部等衙门议覆。漕运总督张大有疏奏、请严回空粮船、夹带私盐、及闯闸闯关之例。嗣后如回空粮船、夹带私盐。拒捕杀人。将为首者立决。为从者边卫充军。其闯关闯闸、将船丁舵户枷号充军。为从者杖徒。押运等官、不行约束。知情故纵者革职。请著为令。从之　　

○丁酉。升右翼前锋统领苏丹、为正黄旗蒙古都统　　

○戊戌。齐齐哈尔副都统鄂山、军前缘事革职。升齐齐合尔协领多起纳、为齐齐哈尔副都统　　

○己亥。谕两江总督查弼纳、署江苏巡抚何天培、河道总督齐苏勒、漕运总督张大有等。京口一带运河。为南北漕运咽喉。历年以来。挑浚淤浅。皆系丹徒丹阳两县百姓派办。工役物料。俱出民间。殊属偏累。此运河乃杭嘉湖苏松常六郡共济之河。而独累两邑之民。其何以堪。朕深为轸念。今后须确估每年经费。悉心会商。或令地方官、支用地丁钱粮。或令河员、专司其事。于河帑内、动支开销。无致累民。更闻六郡向有协济之例。抑或共襄工费。以济运道。尔等确议奏闻。以副朕爱惜黎元至意　　

○庚子。升兵部侍郎塞尔图、为礼部尚书
  </div>
  <div class="pagination">
   <a href="清实录雍正朝实录_page33.html">
    上一页
   </a>
   <span>
    ...
   </span>
   <a href="清实录雍正朝实录_page29.html">
    29
   </a>
   <a href="清实录雍正朝实录_page30.html">
    30
   </a>
   <a href="清实录雍正朝实录_page31.html">
    31
   </a>
   <a href="清实录雍正朝实录_page32.html">
    32
   </a>
   <a href="清实录雍正朝实录_page33.html">
    33
   </a>
   <span class="current-page">
    34
   </span>
   <a href="清实录雍正朝实录_page35.html">
    35
   </a>
   <a href="清实录雍正朝实录_page36.html">
    36
   </a>
   <a href="清实录雍正朝实录_page37.html">
    37
   </a>
   <a href="清实录雍正朝实录_page38.html">
    38
   </a>
   <a href="清实录雍正朝实录_page39.html">
    39
   </a>
   <span>
    ...
   </span>
   <a href="清实录雍正朝实录_page35.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
