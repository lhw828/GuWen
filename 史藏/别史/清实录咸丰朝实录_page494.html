<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 494 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 494 页/共 502 页</h1>
    <div class="content">
大清文宗协天翊运执中垂谟懋德振武圣孝渊恭端仁宽敏显皇帝实录卷之三百五十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十一年。辛酉。四月。己卯。谕内阁、前任闽浙总督王懿德、由部曹外任道府。洊擢总督。咸丰八年。力疾剿办贼匪。绥靖岩疆。嗣因病重。赏假开缺回籍。上年该员来京。以旧疾未痊。复降旨令其回籍调理。方冀速就痊愈。更资倚畀。兹闻溘逝。悼惜殊深。王懿德、著加恩照总督例赐恤。任内一切处分。悉予开复。应得恤典。该衙门察例具奏。伊长孙候选郎中王守愚、著俟服阕后以郎中遇缺即选。以示朕眷念荩臣至意。寻予祭葬。谥靖毅。　　

○又谕、据都兴阿奏、带兵大员、咆哮无礼、请旨革职、并将起衅营员一并革职等语。陕西延绥镇总兵王万清、以二品大员。辄与都兴阿巡捕官喜成口角。揪扭入帐房。任意咆哮。实属有乖体制。王万清、著即革职。仍留营差委。荆州骁骑校喜成、因王万清嗔其压禀。辄我向分辩。以致互相揪扭。亦属糊涂荒谬。喜成、著一并革职。以示惩儆。都兴阿身为统帅。约束不严。致令将弁口角滋事。著交部议处。　　

○又谕、据劳崇光奏、盐务缉私紧要、请在隘口设立排船一摺。广东盐务。积疲已久。私贩充斥。以致官引滞销。课项徵收短绌。北江一带。枭匪联帮贩私。持械拒捕。大为盐务之害。著照所请。所有清远县属白庙地方。即添设排船。制备枪炮。编立字号。发给兵役。遇有大夥私匪。执持火器军械抗拒。即格杀勿论。如零星私贩。并未拒捕。仍照常缉拏。不得概行施放枪炮。并著劳崇光、遴委公正文武大员前往。常川驻劄。督同缉私员弁兵役。严密查缉。认真办理。以肃鹾纲。　　

○谕军机大臣等、前据薛焕奏、截留茶商银十万两。划抵闽粤两省、应解镇江协饷。当经谕令文清等、于协饷内扣除。仍将未解饷银。速行如数筹解。本日据巴栋阿等奏称、镇江饷匮日久。军心涣散。辄欲投贼。幸薛焕截留茶商银十万两。解到散放。群情稍定。惟贼匪骤至。数逾三万。势将久行围困等语。镇江军营。缺饷已久。虽经薛焕截留银十万两。暂时接济。而广东福建等处协饷。解到需时。恐仍形匮乏。傥军心不固。被贼句结。必致变生不测。著薛焕悉心筹画。并传谕江清骥、将该营军饷。设法筹解。源源接济。以免哗溃之虞。至贼众围扑镇城。势甚猖獗。未可轻战。著巴栋阿、冯子材、严行守御。伺隙而动。并督饬水陆各军。一体严防。毋稍疏失。将此由六百里谕知巴栋阿、冯子材、薛焕、并传谕江清骥知之。　　

○署直隶总督文煜奏、副将常存、请暂缓赴东。得旨。著仍遵前旨。饬令迅赴东省。此缺另行拣员署理。　　

○以广东罗定协副将陶茂森、为陕西延绥镇总兵官。　　

○以湖南靖州守城出力。赏同知张士宽、花翎。予阵亡守备田茂林、祭葬世职。　　

○庚辰。谕内阁、谭廷襄奏、请将失陷城池之印汛各官、分别查参一摺。本年三月间。贼窜山东朝城等州县。各该员等、未能实力防剿。以致城池失守。均属咎无可逭。范县知县彭锡龄、前经联捷奏参。降旨交部严加议处。该员复失守城池。著即革职。与已革濮州知州范允中、一并提省研审。如有逃避情事。即行从严惩办。朝城县典史郭承潞、署朝城汛候补把总萧金铎、濮州吏目顾灏、濮州城汛把总胡凤池、署范县典史余焕、范县汛把总聂廷瑞、均著一并革职。仍留于失事地方。随营协剿。郭承潞、萧金铎、是否捏报受伤。著谭廷襄确切查明。毋任含混。　　

○谕军机大臣等、本日据联捷奏、贼扑大名、督兵击退、请饬前调官兵、迅速前来等语。山东范县股匪。攻扑大名府城。虽经联捷督兵击退。而濮范观城一带。已成贼穴。且与河东郓城、钜野、句结一片。贼势已极蔓延。大名兵力单薄。防剿极关紧要。前据胜保奏、俟驰抵保定。再行酌量情形。统筹兼顾。现在清河已无贼踪。威县亦经解围。胜保已赴冀州。所有前派正定官兵八百名。景州防兵一千名。成禄马队三百名。应否分拨前赴大名。著即分别缓急。酌量调遣。文煜前派赴大名之天津镇兵一千名。迄今已逾一月之久。何以尚未到防。著文煜飞催。克期即赴大名一带协剿。如带兵之员。迁延迟误。即据实严参。将此由六百里谕令知之。　　

○又谕、前据严树森奏、沈项匪众滋蔓。亲带兵勇。前赴陈州督剿。当经谕令该抚、俟布置周妥。再往归德。本日据贾臻奏、捻匪周憨等、句结捻首戴魁等、围扑沈邱。复分股往沈邱集袭占民寨。现挑兵勇数百人。即日亲赴西路督剿等语。所称颍西捻匪情形。与严树森奏报、大略相同。贾臻现已亲赴颍西督剿。惟兵力较单。严树森前奏、于二十日由省启程。自可即抵陈州。著即派得力官兵。前往沈邱等处。会合皖省兵勇。实力夹击。毋任蔓延。前调赴汴之马队官兵。著即挑选二百五十名。发给枪箭。派员统带赴颍。交贾臻筹给马匹。以资调遣。将此由六百里谕令知之。　　

○又谕、贾臻奏、颍西捻匪蜂起。亲往督剿。请饬催山东等省、将借拨火药军装等件。速行解往等语。阜阳等处捻匪。句结豫捻。日形滋蔓。贾臻现赴颍西督剿。所有应需军火。据该署抚奏称、业已行文山东等省借拨。著谭廷襄、常绩、严树森、瑛棨、将所借火药军装等件。即行如数备办。派员解赴颍州应用。毋稍迟误。将此由六百里各谕令知之。　　

○又谕、现在山东土匪。扰及直隶大名一带。胜保业经带兵驰往剿办。惟京师居民稠杂。恐有奸匪溷迹。窥探虚实。著周祖培等、实力办理团防。并著步军统领衙门、顺天府、严密查拏形迹可疑之人。毋得日久生懈。城内每有抢劫盗案。亦应督率兵役。昼夜巡逻。认真缉捕。以期内患肃清。至城外地方。前经胜保派兵查拏土匪。渐臻安谧。此时无兵弹压。恐匪徒复行抢掠。著张祥河、董醇、严饬各属。编查保甲。严缉奸宄。不得视为具文。颟顸了事。并著瑞常等、督饬将弁。于城外地方。随时稽查。遇有匪徒。即行拏获。从严惩办。以除奸宄而靖地方。将此各谕令知之。　　

○以署归化城副都统德勒克多尔济、为绥远城将军。　　

○以剿办安徽蒙城捻匪出力。赏从九品丁曾艺等、蓝翎。余升叙有差。　　

○予故绥远城将军成凯、祭葬。谥敬靖。　　

○予山东朝城等处阵亡知县董涵、守备陈兆烜、祭葬世职。　　

○辛巳。谕内阁、现在军务未竣。亟须多储将材。以备任使。近年带兵各员。如罗泽南、李续宾、李续宜、左宗棠等、多系寒畯之士。经该督抚保奏。朕无不破格擢用。该员等效力戎行。均已著有成效。因思此外或寄迹末僚。或衡茅伏处。自必不乏才能之士。著各直省督抚、虚心咨访。如实有秉性忠诚。素娴韬略。堪胜将帅之任者。即著据实保奏。送部引见。候旨简用。惟不得以盗袭虚声。有名无实之人。滥行充数。至军营将弁。杀贼立功。一经奏闻。亦即立沛恩施。优加赏赉。其有职分虽卑。而谋勇实能出众者。亦应亟为简拔。以备干城之选。并著各路统兵大臣。及各该督抚。秉公访察。不拘资格。专摺保奏。一并送部引见。用副朕立贤无方至意。将此通谕知之。　　

○又谕、据廉兆纶奏、请将被控勇目、饬拏归案究办一摺。京营勇目赵长春、于上年五月间。经成琦、廉兆纶、派随都司刘兴邦、拏获积囤谷秕人犯苏恒泰等、奏交直隶总督审办。现据开设粮店之从九品苏恒安、在交河县呈控赵长春、曾向该铺吓诈多赃。并有指廉兆纶姓名索银情事。案关勇目被控诈赃。牵涉大员。亟应彻底根究。所有赵长春一犯。即著直隶总督、步军统领衙门、顺天府、五城、一体严拏务获。交文煜归案严究。以成信谳。　　

○谕军机大臣等、据常清、景廉奏、俄国通商、抽换羊只、请酌量停止一摺。俄国在伊犁、塔尔巴哈台、两城通商。原约有该商贩来羊只。每十只官为抽换二只。每只给布一疋。现在抽换羊只无多。且皆瘦小不堪。而布价较昂。于中国既无裨益。该匡苏勒官来文。复有俄国民人吃亏之语。自应量为变通。即行停止。以顺商情。本日已谕知明谊、明绪、于会勘地界之便。即将伊犁、塔尔巴哈台、两城抽换羊只之事。向该国使臣。议明停止。该将军等、俟明谊等议定之后。即行查照办理可也。将此谕令知之。　　

○又谕、据内阁侍读学士贺寿慈奏、楚北团练。以黄州一府。最为得力。屡挫贼锋。著有成效。近年全就裁撤。致令逆匪乘虚窜入。虽经援军获胜。而郡县未尽肃清。请饬黄州各属。重整团练。前任麻城县知县葛致远、办团极为得力。如令该县总司其事。必能收有成效等语。逆匪上窜湖北。现在黄安等县虽经收复。麻城亦已解围。而该逆盘踞黄州。尚未痛加剿洗。亟应整饬团练。以助兵力。著官文、胡林翼、赶紧劝谕黄州各属团练。照旧举行。俾该逆无可立足。剿办自易为力。前任麻城县葛致远、如素得民心。兼有勇略。即饬令该员总司其事。并会同公正绅士。认真办理。以收实效。另片奏、宜昌、荆州、为川省入楚之路。襄阳、德安、为豫省入楚之路。请饬一律办理团练。此时川豫两省。贼势鸱张。随州、德安、尚未克复。防剿均形吃紧。并著官文、胡林翼、饬令襄阳、德安、宜昌、荆州各府。兴办团练。毋得视为具文。原摺片著钞给阅看。将此由六百里谕令知之。　　

○引见翰林院保送御史人员。得旨。陈廷经、杨书香、赵新、吴凤藻、洪昌燕、俱著记名以御史用。　　

○两广总督劳崇光等奏、广东本年乡试。请展至十月举行。从之。　　

○壬午。谕内阁、据户部奏、江西省地屯钱粮。历年蠲缓。延不造报。请将巡抚议处一摺。江西省咸丰六七八九等年。徵收上下忙地屯等款钱粮。经户部节次奏催。未经造报。上年十二月。复经该部奏参。勒限两个月。分晰补造。乃该省并不实力督催。仅于历次届限时。以军务藉词请展。为搪塞之计。至十年分上忙钱粮。该抚复以应蠲应缓。未能勘定。咨部展限。并未专摺具奏。似此辗转推卸。任意因循。实属疲玩。江西巡抚毓科、著先行交部议处。并著查取办理迟延各职名。送部核议。所有该省自六年下忙起。至十年下忙止。地屯等款钱粮。著该抚督饬藩司、分别蠲缓应徵各数。赶紧造册奏咨。毋再迟延。其蠲免各款。傥查有不肖州县。蒙混催徵。即著该抚从严参办。　　

○癸未。谕内阁、据奕橚等奏、查明陵寝要工、请旨办理一摺。昌陵隆恩殿内龛座应修工程。著即交本年承修另案钦工处。就近敬谨修葺。应行移请神牌。著暂行请至东配殿内供奉。所有移请神牌、暨开工各吉期。著钦天监敬谨选择。　　

○又谕、前因瑞昌奏、浙江督办团练大臣邵灿、办理乖谬。并绅士章嗣衡等、假公济私各情。当经降旨、将邵灿撤去团练大臣。并令瑞昌、王有龄、查明有无别项劣迹。据实奏参。兹据奏称、邵灿自奉旨督办团练。绅士陶庆章等、日索供应。陶庆淳孙长生、因勒索鄞县供应银一千两。未满所欲。辄将该县家丁。痛加詈辱。先后借用甯波饷捐。余姚亩捐。及绍兴等处各捐款。数盈钜万。并倚势把持。挟制官府。入局未久。各拥厚赀。怂恿邵灿收受民词。陶庆淳等代为批判。高下其手。并于周陈氏追租、威偪柳贤英身死一案。辄令周陈氏出钱一万二千串。转求销案。义桥等处。并无剿贼获犯之案等语。绅士陶庆章等、身居乡里。在本籍随办团练。辄敢倚势作威。藉端舞弊。实属恣横不法。福建候补同知陶庆章、江西候补知县陶庆淳、候选员外郎王嘉谟、候选通判孙长生、均著即行革职。永不叙用。傥再不知歛迹。挟嫌主唆。阻挠公事。即著瑞昌、王有龄、提省究办。其借用甯波等处各捐款。如查有侵蚀入已情弊。即著瑞昌等、严行惩办。以儆贪劣。邵灿以本籍大员。听信劣绅等怂恿。擅受民词。亦有不合。著交部议处。道员章嗣衡、既据该将军等查明。仅止不协舆情。并无别项劣迹。业经撤去帮办团练。即著免其置议。　　

○又谕、前因浙东团练。事无专责。当派王履谦帮办团练。并督办劝捐事宜。原以该员于本省情形。较为熟悉。于军务不无裨益。兹据瑞昌等奏称、王履谦与派捐各绅富。大半亲友。并未督同劝办。先以挟嫌苛派为言。致各绅富观望等语。王履谦如果徇情庇护亲友。劝捐毫无成效。瑞昌、王有龄、即应据实奏参。乃仅以王履谦为人长厚。亲友藉其关照等语。空言陈奏。显系各存意见。互相猜忌。王履谦督办劝捐。责无旁贷。务当破除情面。实力劝导。以济军需。瑞昌、王有龄、亦不得任令地方官、及委员等。挟嫌苛派。有失民心。该将军等、其各共矢公忠。和衷共济。毋负朕谆谆。训诲至意。　　

○谕军机大臣等、据王有龄奏、甯波设立新关、徵收外国税钞一摺。据称、甯波税钞。向由上海代为收纳。给发免单。但无关考成。易滋流弊。现在已设有新关。令外国人帮司税务。应请嗣后凡外国贸易进口税钞。各归各口。各自徵收。所有免单认单。概行停止等语。江苏上海关。代徵各口税钞。原因有外国人帮同照料。从权办理。现在甯波既设新关。且有外国人日意格为副税务司。自应以各收各口税钞为正办。已谕知薛焕、照王有龄所议办理矣。本日官文奏、＜口英＞俄各国商船。陆续到汉口。＜口英＞国有领事官金执尔同往。俄国船到。并未报知。来去自由。亦无领事官偕来。语言不通。任意装载往来。莫从理喻等语。汉口江路。贼氛偪近。外国船只驶赴通商。本多窒碍。若如俄国之任意往来。殊滋流弊。且载运货物。亦须遵守条约。著奕等、即照会俄国。嗣后该国商船到汉口。务须有领事官偕往。去来必须报明。不得任意装载往来。以杜诡计。其各国出口货税。交纳稽查各章程。并著奕等、迅速酌议。咨覆官文、查照办理。王有龄、官文、摺片五件。均著钞给阅看。将此谕令知之。　　

○又谕、本日王有龄奏、甯波设立新关、徵收外国税钞一摺。江苏上海关。代徵甯波关税钞。原因浙海关徵收各国税钞。向归旧关。与内地商税。分别稽徵。书舍人等、无从得其要领。从权办理。由江海关代为徵收。现在甯波既仿照上海。设立新关。且有外国人日意格司理税务。自应照王有龄所奏。各归各口徵收。以清界限。著薛焕查明。嗣后外国贸易商船。如由上海等处出口之货。江海等关。祇收本关出口税钞。毋庸另给印单。代收浙海关进口税钞。傥税已交纳。货未销售。仍赴别口销卖。所收税银。或即行发还。或给予票据。留抵本关下次之税。所有免单认单。即著停止。其浙海关徵收税钞。亦即照此办理。以清界限而杜影射。将此由六百里谕令知之。　　

○又谕、昨据僧格林沁奏、捻匪盘踞郓钜。已令西淩阿、驻劄长沟。相机进剿。本日据严树森奏、曹属土匪四起。十四日考城县城外。望有火光。自大韩集以东。二十余团。均已随从捻匪。贼马四五千匹。步贼约有数万。边马已至考境。声言欲往西窜等语。曹州府城被围。曾据联捷奏报。现复蔓及考城。势甚猖獗。严树森因陈汝军情紧急。业已出省。谭廷襄赴东昌督剿。亦属难于兼顾。现在西淩阿驻劄长沟。距曹州较近。著僧格林沁等、即饬该都统、统领所部官军。相机前进。务须迎头截击。勿任扰及完善之区。该大臣如有可派官兵。并著酌量添派。饬令进援曹州。以遏贼势。将此由六百里谕令知之。　　

○又谕、前因田兴恕奏、粤匪窜扰毕节。距川较近。当经谕令该大臣、饬令派出官军。绕出贼前。迎头拦截。毋得徒事尾追。本日据崇实奏、粤匪扑扰毕节县城。已饬叙永文武。严密防堵。惟川黔以赤水河为界。沿河处处可通。并叙州府交界处所。上下数百里。均须防范。兵力不敷分布。请饬田兴恕多拨援兵。前往叙永。并由川省接济军糈。以期将此股贼匪。翦除净尽等语。四川省蓝李二逆。尚未殄除。川南现复告警。兵勇不敷分布。系属实在情形。田兴恕已派都司田兴发、带楚勇五百人。往助川防。所有总兵杨岩宝等、仍著遵照前旨。催令督兵前进。务于毕节地方。将匪众悉数歼除。毋任他窜。傥兵力尚单。并著该大臣添拨劲旅。星驰前往。会合叙永官兵。痛加剿洗。勿令深入川省。其官军应需口粮等项。一俟行抵川境。即由川省接济。该大臣务当不分畛域。悉心筹办。毋稍贻误。将此由六百里谕令知之。　　

○又谕、前因粤匪窜及毕节。距川省较近。谕令骆秉章于入川后。或亲赴南路督剿。或分兵剿办。勘酌情形办理。本日据崇实奏、叙永防兵。不敷分布。请饬田兴恕拨兵助剿。并因李蓝二逆。四处纷窜。松潘番匪。越巂夷匪。复行滋事。傥粤匪复行阑入。更难收拾。请饬骆秉章速行赴蜀。会同筹办等语。粤匪窜扰毕节。本日已谕令田兴恕、饬令都司田兴发等、带兵会同川兵剿办。骆秉章由沙市启程。计已早抵川境。著即兼程前进。与崇实将各路军务。会同筹商。分别缓急。派兵剿办。以期各匪次第荡平。毋稍迟误。将此由六百里谕令知之。　　

○又谕、据瑞昌等奏、常山江山失陷、贼偪衢城、兼恐旁窜金处一摺。已谕令庆端等、迅拨劲旅。赴浙援剿矣。浙江嘉兴等郡邑。久未克复。皖南贼匪。复陷江山常山。进偪衢州。傥令分窜金处。势将通省糜烂。著瑞昌、王有龄、一面饬令道员江允康等、实力防守衢州府城。毋稍疏忽。一面飞饬张玉良、亲统官军。星夜前进。速解衢州之围。即将常山江山两城设法收复。不得任令贼匪久踞。其金华、处州、两府属要隘。并著严饬各该地方文武。认真防堵。毋令匪踪阑入。再瑞昌等另摺奏称、查明平湖乍浦失陷情形。已将锡龄阿等、交部优恤。并将失事各员、分别惩处。贼匪久踞乍浦。势必由海甯窥伺省城。根本重地。岂堪震动。现在曹秉忠等、扼劄洙泾新埭等处。即著瑞昌、王有龄、饬令该提督相机进剿。并将海盐、平湖、乍浦等处。迅图克复。以期渐就肃清。将此由六百里谕令知之。　　

○又谕、据瑞昌等奏、常山江山复陷、贼匪直偪衢城一摺。据称、婺源贼匪。窜扰浙境。三月二十四日。常山失守。二十五日。江山失守。匪众分股扑衢州府城。数逾十万。官军内外夹击。该逆退踞航埠。虽经少挫凶锋。难保不并力来犯等语。浙江嘉兴府城。久未克复。乍浦失守以后。杭绍岌岌可危。逆匪因总兵曾玉明、副将林文察等、回闽援剿。乘虚复陷常山江山。虽经该将军等、派张玉良赴衢剿办。而浙省面面受敌。实有力难兼顾之势。闽省地属邻封。赴援较近。著庆端、瑞瑸、体察情形。如汀州一带。军务稍松。即抽调劲旅。派委得力大员统带。由政和浦城等处。星驰前往衢州一路。会同浙军。实力剿办。所需粮饷。并著宽为筹备带往。以利遄行。毋稍延误。将此由六百里谕令知之。　　

○又谕、前因严树森奏、山东馆陶县之馆陶集、为贼窜踞。豫省漕船。不能开行。当经谕令谭廷襄。饬令带兵各员。将该处贼匪。歼除净尽。迅催沿河上下游船只。赴楚旺受兑。兹复据严树森奏、山东土匪。盘踞濮州。附近匪徒。从而响应。馆陶朝城、及郓钜一带。遍地皆贼。范县又有另股。渡河西窜。贼马驶至楚旺。经兵勇击退。近闻过黄之贼。又有数千。股数愈多。运道阻隔。漕船万难开行等语。山东濮范等处匪徒。陆续渡河。深入直境。偪近临漳内黄滑浚一带。意图肆掠完善。窥伺楚旺。东境河岸。已为匪徒往来熟径。必须赶紧剿除。以固畿南门户。谭廷襄前派出防河之署总兵郝上庠、知府童正诗等。会同布置。著即饬令将郓城范濮等处匪徒。迅速捕剿净尽。毋任久踞河岸。来往自如。是为至要。将此由六百里谕令知之。　　

○又谕、前因贾臻亲赴颍西督剿。请饬豫省、将前调赴汴之马队官兵。挑选二百五十名。赴颍助剿。当谕令严树森、派员如数统带赴颍。本日据严树森奏称、吉林等处马队。本不满四百名。除派赴汝郡六十余员名。撤回疲病官兵一百五员名外。其余无马者。仅存二百二十余员名。未能借拨皖省等语。豫省防剿吃紧。需用此砸马队。亦系实在情形。惟皖豫壤地毗连。贾臻亲赴颍西。剿办皖捻。即以保卫豫疆。尤须马队。著严树森将此项留存官兵二百二十余员名。分拨一半。仍遵前旨。发给枪箭。派员统带赴颍。交贾臻筹给马匹。以资调遣。将此由六百里谕令知之。　　

○浙江巡抚王有龄奏、辛酉乡试。请展至来岁举行。从之。　　

○吏部左侍郎匡源、请假回京。以工部左侍郎杜翰、兼署吏部左侍郎。　　

○以江南京口协副将鞠耀乾、为福山镇总兵官。　　

○调甯夏副都统杰纯、为乍浦副都统。以盛京协领常升、为甯夏副都统。　　

○以河南遂平剿贼出力。赏营总苏谦等、蓝翎。余升叙有差。　　

○以攻克四川凤凰山等处贼巢。并遂甯县城解围。赏总兵官胡中和、副将萧庆高、二品封典。副将何胜必、以总兵官用。知州朱凤澐、知县张锐堂等、花翎。知县庆淳等、蓝翎。余升叙有差。　　

○以赴援浙江乍浦不力。已革总兵官米兴朝、遣戍军台。效力赎罪。革副将黄金友等职。留营效力。　　

○予浙江乍浦石门等处阵亡总兵官王之敬、祭葬世职。如提督例。并于太湖地方。建立专祠。副都统锡龄阿、都司曹东山、守备董洪祥、祭葬世职、生员彭兆梨等、赏恤如例。　　

○蠲缓山东汶上、郯城、二县被扰村庄、新旧额赋。　　

○蠲缓浙江临海、黄岩、慈溪、奉化、山阴、会稽、萧山、诸暨、余姚、上虞、新昌、嵊、天台、仙居、甯海、太平、金华、兰溪、东阳、义乌、武义、浦江、汤溪、西安、龙游、开化、丽水、青田、缙云、遂昌、庆元、云和、景甯、三十三县。并台州卫海沙、杜渎、钱清、黄岩、下砂头、五场。被水被旱地方。新旧赋课有差。　　

○贷山西文水、交城、灵邱、永和、怀仁、大甯、和顺、七县贫民仓谷。并缓右玉、保德。甯远、阳曲、太平、曲沃、虞乡、临汾、霍、灵石、十厅州县应还谷石。　　

○甲申。江西巡抚毓科奏、动用应解浙饷。得旨。应解邻封协拨各饷。已委解有人。尚敢擅自截留。即使道路有梗。亦应设法迅解。乃不顾他省。只知自固吾圉。可见汝等外官畛域之见。万难稍释。毓科、著交部议处。　　

○以江西玉山建昌等城解围。赏道员段起、布政使衔。屈蟠、王德榜、按察使衔。知府黄家驹、知州黄鸣珂、同知朱尔辅、参将富安等、花翎。知县刘世伟等、蓝翎。余升叙有差。予阵亡都司杨正刚、黄顺、守备陈志胜、戴吉顺等、二十二员。祭葬世职。监生姚步衢、赏恤加等。　　
</div>
    <div class="pagination">
<a href="清实录咸丰朝实录_page493.html">上一页</a><span>...</span><a href="清实录咸丰朝实录_page489.html">489</a><a href="清实录咸丰朝实录_page490.html">490</a><a href="清实录咸丰朝实录_page491.html">491</a><a href="清实录咸丰朝实录_page492.html">492</a><a href="清实录咸丰朝实录_page493.html">493</a><span class="current-page">494</span><a href="清实录咸丰朝实录_page495.html">495</a><a href="清实录咸丰朝实录_page496.html">496</a><a href="清实录咸丰朝实录_page497.html">497</a><a href="清实录咸丰朝实录_page498.html">498</a><a href="清实录咸丰朝实录_page499.html">499</a><span>...</span><a href="清实录咸丰朝实录_page495.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
