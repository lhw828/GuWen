<!DOCTYPE html>
<html>
 <head>
  <meta charset="utf-8"/>
  <title>
   通志 - 第 13 页/共 155 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通志 - 第 13 页/共 155 页
  </h1>
  <div class="content">
   帝武丁【元年戊午】武丁为太子时学于甘盘遯于荒野尽知民之疾苦能耸其德至于神明居忧亮隂三年不言政事决于冢宰既免丧犹不言羣臣咸諌曰天子惟君万邦百官承式王言惟作命不言臣下罔攸禀令王作书以诰曰以予正于四方予恐德弗类兹故不言恭黙思道梦帝赉予良弼其代予言乃审所梦之象使图其形以求于天下而得说焉说筑室于傅岩之野惟肖厥象武丁见之与语而知其贤爰立作相而命之氏盖因所居也故曰傅说惟说总百官朝夕纳诲于王又与同僚协心佐治以成商家中兴之业武丁开先祖之府取其明法以为君臣上下之节武丁祀成汤之明日有飞雉升鼎耳而雊武丁患其不祥其贤臣祖已作训于王言天之所监在民王能爱民无非天祚武丁又责躬思道三年编发重译来朝者六国自是服章多用翟羽孔子曰吾于髙宗彤日见修德而报之疾也茍由其道致其仁则逺方归徳焉鬼方恃固而扰诸夏武丁伐之三年乃克自是内外无患在位五十九年崩祖已嘉武丁之祥雉为立庙为髙宗子祖庚立
　　臣谨按书大传曰汤之后武丁之前王道不振桑谷俱生于朝七日而大拱武丁问诸祖己祖已曰桑谷野草而生于朝朝必亡武丁惧侧身忧行思先王之道兴灭国继絶世举逸民明养老之道三年之后重译而朝者六国又按刘向曰髙宗承商敝而起尽谅隂之哀天下应之既获安定而怠于政乃有桑谷之异又刘向着说苑以太戊武丁时俱有桑谷异又按吕氏春秋汤时谷生于廷比旦而大拱
　　臣谨按孔安国曰傅氏之岩在虞虢之间通道所经有涧水壊道常使胥靡刑人筑其道说贤而代胥靡之筑以售食焉又按皇甫谧曰髙宗梦天赐贤人胥靡之衣防之而来曰我徒也姓傅名说得我者岂徒也哉武丁寤而推之曰傅者相也说者懽说也天下当有相我而说民者哉明日审梦以示百官皆非也乃使百工写其形象求诸天下果见筑者胥靡衣褐带索执役于虞虢之间傅岩之野名说以其得之傅岩谓之傅说然谧既曰姓傅名说又曰得之傅岩谓之傅说何也又按墨子曰傅说居北海之州圜土之上衣褐带索售筑于傅岩之城臣按筑者筑室也依岩筑室其隠者与怀才抱道应时而起非役徒也以士君子之身何自苦而衣胥靡之衣为刑人之事乎
　　帝祖庚【元年丁亥】祖庚在位七年崩弟辛甲立
　　帝辛甲【亦曰祖甲元年甲午】无逸言祖甲者太甲也在位十六年崩子廪辛立
　　臣谨按郑康成曰祖甲之兄祖庚贤武丁欲废兄立弟祖甲以为不义逃于民间周语曰帝甲而乱七世而陨
　　帝廪辛【亦曰冯辛元年庚戍】廪辛在位六年崩弟庚丁立
　　帝庚丁【元年丙辰】庚丁在位六年【帝王本纪曰十一年】崩子武乙立帝武乙【元年壬戌】武乙复去亳都河北中国微弱东夷盛彊分迁淮岱渐居中土武乙无道为偶人谓之天神令人为行与之博天神不胜僇辱之为革囊盛血仰而射之命曰射天猎于河渭之间震死在位四年【竹书纪年曰武乙三十五年周俘狄】子太丁立
　　帝太丁【元年丙寅】太丁在位三年【纪年曰十一年】崩子乙立
　　帝乙【亦曰辛乙元年己巳】乙之子三人长曰微子启次曰仲衍季曰纣启母贱而立纣焉适故也或言三人同母母本妾也以为后生纣纣尚防乙及后谓启贤欲以为太子太史据法而争之曰废适立庶不可乙在位三十七年商家日微崩少子纣立
　　纣【亦曰辛亦曰受亦曰受德元年丙午】纣资辨捷疾见闻甚敏材力过人手格猛兽知足以拒諌言足以饰非矜人臣以能髙天下以声以为皆出已之下始为象箸箕子叹曰彼为象箸必为玉杯玉杯象箸必不盛土簋而羮菽藿必不衣裋褐而舍于茅茨之下将锦衣九重髙台广榭称此以求之天下不足其求矣致逺方珍怪之物侈舆马宫室之渐自此始箕子者纣之诸父也或言纣之庶兄名胥余纣伐有苏氏有苏氏以妲已女纣纣惑之言无不听所好者贵所恶者诛使师延【延一作涓】作朝歌北鄙之音北里之舞靡靡之乐造鹿台而为琼室玉门台三里髙千尺七年乃成【其台今在朝歌城中】厚赋敛以实鹿台之钱而盈钜桥之粟益收狗马奇玩充牣宫室以人食兽广沙邱苑台多取鸟兽之异者寘其中大聚乐戏于沙邱以酒为池以糟为邱县肉为林使男女倮相逐其间大宫百里宫中九市与崇侯费中戏于离宫以百二十日为一夜谓之长夜饮车行酒骑行炙以绳羁人头引就酒池醉而溺死纣醉而忘其日辰甲子问左右皆不知问箕子箕子曰一国失日天下其危乎国人不知吾独知之吾其危乎亦以醉不知百姓怨望诸侯有畔者妲己以为威不立耳乃说纣重刑辟初为熨斗而然之使人举熨更用铜柱而膏之焚于其下俾囚辟缘柱以资妲己之笑名曰炮烙之刑纣以西伯昌九侯鄂侯为三公九侯亦谓鬼侯【今邺县有九侯城是也鄂徐广谓一名邗野王县有邗城今懐州治然晋地亦有名鄂者】九侯之女美纳之于纣其女贤而不淫纣恶而杀之醢九侯鄂侯争之脯鄂侯又剖孕妇而视其胎斮朝渉之胫而视其髓西伯闻而窃叹崇侯虎以告且曰昌仁而有谋太子发勇而不疑中子旦恭俭而知时冠虽弊礼加头履虽鲜位在足彼将易置焉请及其未成形图之纣于是囚西伯于羑里【今河内汤隂】周之臣散宜生南宫适闳夭患之而问于吕尚三子旧学于尚尚知其贤相与见西伯羑里乃求有莘之美女骊戎之文马有熊之九驷西海濵之白狐林陵怪兽江淮大贝因嬖臣费中而献之散宜生趋而进曰西藩之臣昌命其行人敢効其宝以免其辜纣大说曰一物足以释其辜况多乎西伯归而献洛西之地赤壤之田方千里请除炮烙之刑纣许之仍赐弓矢斧钺得专征典治南国江汉汝颍之诸侯率循西伯之令于是阳为玉门筑灵台列侍女撞钟鼓为乐纣闻之曰西伯改行吾无忧矣西伯隂修德行善诸侯多畔纣而归周纣用费中为政费中善防且嗜利又用蜚亷恶来革蜚亷善走恶来革者蜚亷之子也有力手裂虎兕善谗讟商容贤者弃而不用自此诸侯日益疏惟黎国为近于郊畿之间附纣周人伐黎商之贤臣祖伊恐奔告于纣纣曰我生不有命在天于是作西伯戡黎西伯九年卒太子发立是为武王纣之淫虐滋甚防子数諌不从欲死与亡未能决问于太师疪少师彊对曰死而能安社稷利国家不恨为死死不能安社稷利国家不如亡箕子又諌不聼人曰可以去矣对曰知不用而言之不智也杀身以彰君之恶不忠也为人臣而自说于民吾不忍为也乃被发佯狂为奴鼓琴以见志传之者为箕子操纣囚之王子比干纣之诸父也曰为大臣者不諌非忠也不死非勇也諌三日不去纣曰吾闻圣人之心有七窍乃剖比干之心而视之或言刳剔孕妇即比干之妻也微子曰父子有骨肉之恩而臣主以义属父有过子三諌不聼则随而号之君有过臣三諌不聼义可以去矣太师少师抱其祭器乐器奔周内史向挚载其图法亦奔周武王问太公曰仁者贤者亡矣商可伐乎对曰先谋后事者昌先事后谋者亡夏条可结冬冰可折时难得而易失初武王使人候商报曰谗胜良王曰未也又往报曰贤者出走王曰尚未也又往报曰民不敢诽怨矣王曰嘻遽告太公对曰刑胜故也其乱至矣往年武王东伐至孟津观兵于商郊而还惟十有三年春大防于孟津二月甲子至商郊与纣战于牧野纣兵败乃走入宣室登鹿台衣其宝玉就焚武王持太白之旗以麾诸侯诸侯毕拜武王揖之诸侯从入商国至纣死所王自射之三发而后下车以轻劔击之以黄钺斩纣之首而揭之大白之旗亲射恶来之口纣之嬖宠如妲己者二人皆自杀王又射三发击以劒斩以元钺而揭其首于小白之旗武王命周公访商之遗老而知民之所欲乃修盘庚之政亲商如周视仇如戚裂鼓折枹防弓絶栝去舍宿露解劒带笏商人忘亡纣在位三十三年身灭国亡太史公云成汤之后分封以国为姓有殷氏来氏宋氏空桐氏稚氏北殷氏目夷氏然目夷公子鱼之字也安得为国空桐氏稚氏并非国号
　　臣谨按髙氏云周武王为天子始贬帝号称王今考左传云宋祖帝乙郑祖厉王司马迁本纪夏商皆称帝周始称王又按纣在位以来夷羊在牧梓化为松有燕口爪俱句天肉血于亳大旱大水河竭山鸣两日见天火焚宫宫中鬼夜哭女化为男龟生毛兎生角纣尝六月猎于西土发民逐兽諌者曰长育之时不可逆天道絶地德君践一日之苗民失百日之食纣杀之后数月大风飘牛马发屋拔木飞扬数十里有雀生鹯占曰以小生大国家王而名昌纣闻是占而益忲又按武王平商有二虏问之曰是国有妖乎一虏曰昼见星天雨血雨灰石大如瓮六月雪一虏曰商有大妖此不与也子不聼父弟不从兄信者为欺欺者为忠妇人为政君子在野小人在位急令暴取以人餧虎田猎毕弋走狗试马不避风雨好治池台宫室百里之宫七十三所坐起以金鼓无长幼贵贱无礼义忠信无斗尺权衡此妖之大者也武王贵其言再拜
　　右商之世起汤元年庚戍终纣三十三年戊寅三十君十七世六百二十九年【商歴曰起丙戌终癸亥四百五十八年汲冢纪年曰二十九王四百九十六年】














　　通志卷三上
　　钦定四库全书
　　通志卷三下
　　宋　右　廸　功　郎　郑　樵　渔　仲　撰
　　三王纪第三下
　　周
　　弃曰后稷帝喾之子也其母有邰氏女曰姜原姜原为帝喾元妃因出野见巨人迹心忻然説欲践之践之而身动如孕者居期而生子以为不祥弃之于隘巷牛羊过者皆避不践或腓字之徙置之平林会伐林木者收而生之又迁而寘于渠中水上飞鸟以其翼覆荐之姜原以为神遂取养长之初欲弃之故名曰弃弃为儿时忔如巨人之志其游戏好蓻麻菽麻菽美及为成人遂好耕农相地之宜谷者稼穑焉民皆效之尧闻而举为农师民得其利舜命之曰弃黎民阻饥汝后稷播时百谷封于邰【今武功县斄城是也】号曰后稷别为姬姓后稷之兴在陶唐虞夏之际皆有令德与契益伯夷佐禹平水土各有功稷勤于百谷而山死子不窋袭位不窋末年夏后氏政衰去稷不务不窋失其官奔戎狄之间卒子鞠立【鞠亦曰鞠陶】卒子公刘立公刘虽在戎狄之间复修后稷之业务耕种行地宜迁邑于豳【今邠州三水西南三十里有古豳城邠即豳也】乃自漆沮渡渭取材用行者有资居者有积百姓怀之多徙归焉周道自此而兴诗人乐其德而歌之卒子庆节立或言庆节国于豳卒子皇仆立卒子差弗立卒子毁隃立卒子公非立【公非亦曰辟方】卒子高圉立高圉能率后稷者也故周人报焉卒子亚圉立【亚圉亦曰云都】卒子公叔祖类立【公叔祖类亦曰太公叔类亦曰组绀诸盩】卒子古公亶父立古公当殷武乙之时王纲不振能复修后稷公刘之业积德行义国人戴之薰粥来攻古公事之以皮币犬马珠玉菽粟货财皆不得免焉复欲其土地与民古公曰与之耆老曰君不为社稷乎曰社稷所以为民也不可以所为亡民也耆老曰君不为宗庙乎曰宗庙吾私也不可以私害民也夫有民立君将以利之与人之兄居而杀其弟与人之父居而杀其子以其所养害其所养吾不忍也民之在我与其在彼何异二三子何患乎无君杖防而去率其私属去豳渡漆沮逾梁山邑于岐山之下【今鳯翔府岐山是也】始改国号曰周【或言后稷始封于邰即号曰周】豳人曰仁人之君不可失也举国扶老携幼从之者二千乘一止而成三千戸之邑邻国闻其仁而多归之古公乃贬戎狄之俗营筑城郭室屋而居作五官有司曰司徒司马司空司士司宼民歌乐之颂其德古公娶有邰氏女曰太姜美而贤生太伯仲雍季歴或言太姜生少子季歴季歴娶摰国之女曰太任亦贤生昌有圣瑞昌在母不忧在傅不勤处师不烦事父不怒友于二虢【二虢者昌之二弟虢仲虢叔】古公曰我世当有兴者其在昌乎太伯仲雍知古公欲立季歴以传昌乃二人亡如荆蛮文身断髪太伯自号句吴荆蛮义而归者千余家古公卒【或言百二十岁】武王王天下追号古公为太王太王能率稷者也故周人报焉季歴【亦曰公季】笃于行义诸侯顺之商益衰公季以功多受圭瓒秬鬯之赐九命作伯号西伯得专征乃伐西落鬼戎俘其主以归公季卒【年百岁】子昌立武王王天下追号公季为王季
　　臣谨按王肃曰太伯见王季生文王知天命之有在去而适吴太王没而不反或言古公将卒谓季歴曰我死汝即推两兄彼即辞汝有义而安矣古公卒季歴之吴召二兄相从而归羣臣欲立之太伯仲雍以先君之命不可复如荆蛮
　　文王昌袭公季为西伯及武王王天下追諡文王文王遵后稷公刘之业则古公公季之法笃仁优老慈少礼贤日中不暇食以待士士以此多归之伯夷叔齐兄弟辞国而归文王曰吾闻西伯善养老盍归乎来太顚闳夭散宜生南宫适鬻子辛甲大夫之徒皆归之鬻子名熊时年九十西伯曰子老矣鬻子曰捕虎逐麋臣已老矣坐而筹防臣尚少也封于楚辛甲故商之臣事纣盖七十五谏不听而去至周召公与语贤之以告文王文王自迎之封于长子文王之为政也询于八虞八虞者周之八士皆为虞官咨于二虢以为卿士度于闳夭谋于南宫诹于蔡原访于辛甲重以周召毕荣是以能治纣用崇侯虎之谗囚文王于羑里于是究明易道或言始作彖象文王被囚七年诸侯皆从之囚纣惧而归之日谮西伯者崇侯虎也文王之行信于诸侯诸侯皆来决平虞芮之君争田既久俱如周质焉入其境耕者让畔行者让路入其邑男女异路班白不提负入其朝士让为大夫大夫让为卿虞芮之君皆有惭色曰吾所争周人所耻吾曹小人不可以履君子之庭俱让而去以其田为间田天下闻之一时归周者三十余国【或言四十余国】诸侯皆曰西伯盖受命之君文王自是更称元年是时商道不宏诸侯多事文王文王一年断虞芮之质二年伐邗三年伐密须四年伐犬夷五年伐黎【黎亦谓之耆】六年伐崇七年而崩【史记亦以断虞芮之讼为受命之年明年伐犬戎明年伐宻须明年败耆国明年伐邗明年伐崇侯虎明年西伯崩虽所伐有差而同为七年崩然书明言九年大统未集安得为七年崩也自虞芮之讼决诸侯皆取质于西伯西伯为是东征西伐以讨不平伯者之事也安得为受命乎】初文王伐邗问太公曰孰可伐太公曰密须可管叔曰其君彊明伐之不可太公曰先王伐逆不伐顺伐险不伐易遂自阮徂共而及密须密须之人自防其君而归文王文王伐崇宣言曰崇侯虎蔑侮父兄不敬长老听讼不矜分财不均民力尽不得衣食予将征之乃伐崇令无杀人无坏室无塞井无伐木无掠六畜不如令者不赦三旬而崇不降退修敎而复伐之因垒而降文王行于野见枯骨命吏瘗之吏曰此无主矣文王曰有天下者天下之主有一国者一国之主吾即其主也以棺衾而葬之天下闻之曰西伯之泽及枯骨况于人乎或言文王为沼而得枯骨葬之文王问太公曰为天下若何对曰王者之国富民伯者之国富士仅存之国富大夫无道之国富仓府是谓上溢而下漏文王曰善遂发仓府赈穷独文王之业既光大乃迁于丰【丰今在永兴鄠县东南有丰水焉】去岐山三百余里分岐邦周召之地为周公旦召公奭之采邑天下三分有其二犹率殷之叛国以事纣是时五星聚于房赤雀衔书止于屋又有黄龙元龟白鱼赤雀负图衔书之应文王九年实纣之三十年也文王寝疾五日谓太子发曰见善而弗怠时至而勿疑去非而勿惮三者道之所止也太子再拜受之文王在位五十年崩【吕氏春秋曰四十一年韩婴曰五十一年】年九十七葬于毕【今长安县西毕陌是也】文王娶有莘氏之女曰大姒号文母文王治外文母治内文王之业赖文母之助为多焉大姒十子长伯邑考次武王发次管叔鲜次周公旦次蔡叔度次曹叔振铎次郕叔武次霍叔处次康叔封季曰聃季载【皇甫谧曰文王生伯邑考次武王次管叔次蔡叔次郕叔次霍叔次周公次曹叔次康叔次聃季名同国同而次异】发旦尤贤左右文王故文王舍伯邑考而立武王也又有滕毛郜雍毕原丰郇八国皆文王子也文王身长十尺十二而冠十三而生伯邑考焉
　　臣谨按诸侯即位而再改元者或有焉史记秦惠王十四年更为元年汲冡纪年魏惠成王三十六年改元称一年何必受命而后改元也又按泰誓之序曰十有一年武王伐商其书曰十有三年春大防于孟津洪范亦曰十有三祀王访于箕子则知武王伐商在十三年由泰誓序之讹以三为一致后之説者纷纷也又按文王即位之八年六月寝疾五日而地震东西南北不出郊圻有司曰地震为人主也羣臣皆恐欲跅其城以移之文王曰天之见妖以罚有罪我若有罪若何逃罚率德改行其可免乎于是谨其礼秩皮革以交诸侯饬其辞令币帛以礼俊士颁其爵级田畴以赏有功未几疾愈又按文王囚于羑里厄愤而歌曰商道溷溷寖浊烦兮朱紫相合不别分兮迷乱声色信谗言兮炎炎之虐使我愆兮幽之牢穽由其言兮遇我四国忧勤勤兮又按文王与吕尚语而大説曰吾先君太公曰当有圣人适周周以兴无乃子邪吾太公望子久矣故号太公望然此臆説也名号之义不如是且周之先公无号太公者又何望焉又按文王以伯邑考质于商为纣御纣曰吾闻圣人不食其子乃烹伯邑考以羮遗文王文王得而食之纣曰孰谓昌为圣人此皆诞语也
　　武王即位太公望为师周公旦为辅召公毕公之徒为左右修文王之业文王之十一年【或言九年】东观兵至于孟津为文王木主载之车中武王称太子发奉先君东伐示不敢专也乃告司马司徒司空遂兴师太公左杖黄钺右秉白旄誓众渡河曰总尔行伍与尔舟楫后至者诛武王渡河中流白鱼跃入王舟中武玉俯取以祭既渡有火自上而下至于王屋流为乌其色赤其声魄云是时不期而会者八百诸侯皆曰纣可伐矣武王曰汝未知天命乃还师武王出见暍人荫之于樾下左拥而右扇之天下闻之莫不怀其德纣之淫虐滋甚武王徧告诸侯曰今商如是不可以不毕伐遂率戎车三百乘虎贲三千人甲士四万五千人将行卜战龟焦不兆蓍立而折筮又不吉风雨暴至折盖【太公因其形而制曲盖今犹存遗制焉】羣臣尽惧太公曰枯骨朽草不逾人矣乃焚龟弃蓍帅众先进武王从之行之日以兵忌东面而逆太歳鱼辛谏曰岁在北方不北征武王不从至泛而泛将涉河阳侯之波逆流而击舟风雨昼暝相视不见武王瞠目而防之风霁而波靡十有三年一月戊午师渡孟津前歌后舞次于河朔诸侯以兵车会者四千乘武王乃作泰誓以告于众曰今商王受弗恭于天降灾下民沈湎冒色敢行暴虐罪人以族官人以世惟宫室台榭陂池侈服以残害于尔万姓焚炙忠良刳剔孕妇皇天震怒命我文考肃将天威大勲未集肆予小子发以尔友邦冡君观政于商惟受罔有悛心同力度德同德度义受有臣亿万惟亿万心予有臣三千惟一心商罪贯盈天命诛之予弗顺天厥罪惟钧尔尚弼予一人永清四海明日王乃大廵六师明誓众士曰今商王受自絶于天结怨于民斮朝涉之胫剖贤人之心崇信奸回放黜师保屏弃典刑囚奴正士郊社不修宗庙不享作竒技淫巧以悦妇人上帝弗顺于是降防尔其孜孜奉予一人恭行天罸军至河水纣使胶鬲候周师胶鬲见武王而问曰西伯将焉之王曰将之殷胶鬲曰何日至王曰甲子胶鬲去而雨大作皆曰不可行王曰吾令胶鬲以甲子报其主矣遂行王韈系解五人御于前莫肯为王结之皆曰臣所以事君非为结韈也王乃释旄钺俯而自结二月甲子朝至于商郊牧野乃誓武王左杖黄钺右秉白旄以麾曰嗟我友邦冢君司徒司马司空亚旅师氏千夫长百夫长及庸蜀羌髳微卢彭濮人称尔戈比尔干立尔矛予其誓王曰古人有言牝鸡无晨牝鸡之晨惟家之索今商王受惟妇言是用惟多罪逋逃之人是信是使俾暴虐于百姓以奸宄于商邑今予发惟恭行天之罚今日之事不愆于六步七步乃止齐焉夫子勗哉不愆于四伐五伐六伐七伐乃止齐焉勗哉夫子如虎如貔如熊如罴于商郊勗哉夫子尔所不勗其于尔躬有戮陈师牧野纣亦发兵七十万以距之武王命师尚父与百夫致师以大卒驰纣师纣师虽众无鬭心惟欲武王亟入武王驰之纣兵皆叛倒戈以开周师纣走而自燔武王持大白之旗以麾诸侯诸侯毕拜武王乃揖诸侯诸侯从王入商国商之百姓咸待于郊观周师之入见毕公至商民曰是吾新君也商容曰非也视其为人严乎将有急色故君子临事而惧见太公至民曰是吾新君也商容曰非也其人虎据而鹰趾当敌将众威怒自倍见利即前不顾其后故君子临众果于进退见周公至民曰是吾新君也商容曰其人忻忻休休志在除贼是非天子则周之相国也故圣人临众不恶而严是以知之见武王至民曰是吾新君也商容曰然圣人为海内讨恶见恶不怒见善不喜顔色相副是以知之商人皆再拜稽首武王亦答拜武王乃出复军皇皇若天下之未定问太公曰奈商之士众何对曰爱其人者兼其屋上之乌憎其人者尽其储胥咸刘厥敌靡使有余王曰不可问于召公对曰有罪者戮无辜者宥王曰不可问于周公对曰使各居其居田其田无变新旧惟仁是亲王曰善哉明日除道及纣宫百夫荷防旗以先驱叔振铎奉陈常车周公旦秉大钺毕公秉小钺以夹武王散宜生太顚闳夭皆执劒以衞既入立于社南毛叔郑奉明水康叔封奉布兹召公奭赞采师尚父牵牲尹佚奉防祝柴于上帝祈于社朝于汤庙乃出设奠于牧室追至三代以古公为太王公季为王季諡其父曰文王祀先公以天子之礼改文王之十三年己卯为元年以建子为正月至于授民时廵狩祭享兼用夏正建寅焉色尚赤社用栗葬用栢牲用骍以赤为徽号朝燕服冕而元衣八寸为尺其乐曰大武武王践阼三日师尚父道丹书之言曰敬胜怠者昌怠胜敬者亡义胜欲者从欲胜义者凶以仁得之以仁守之其量百世以仁得之以不仁守之其量十世以不仁得之以不仁守之其世必倾王闻其言书之于席几鉴盥盘楹杖带觞豆戸牖履劒弓矛皆为铭焉微子持祭器造于军门面防衔璧舆榇武王亲释其缚受其璧而祓之焚其榇礼而命之使复其位乃三分商之畿内封纣子武庚禄父为诸侯以续商祀治商之余民恐其变也命管叔尹鄘蔡叔尹衞相禄父居邶是为三监乃命召公释箕子之囚命毕公释百姓之囚表商容之闾商容贤者也纣弃而不用隐于太行武王以为三公固辞不受命命南宫适散鹿台之钱发钜桥之粟赈贫穷起幽侧放倾宫之女命史佚展九鼎寳玉命闳夭封比干之墓命宗祝享祀于军商民大悦曰王于死者犹封其墓况生者乎亡者犹表其闾况存者乎王于财也聚者犹散之肯复借乎王于色也在者犹归之肯复求乎武王已平商乱罢兵西归四月至于丰丁未祀于周庙越三日庚戍柴望大告武成荐俘馘于太庙封诸侯班宗彛分商之器物武王追思先圣乃褒封神农之后于焦【今陜州有焦城】黄帝之后于祝【今淄州淄川】帝尧之后于蓟【今幽州蓟县】帝舜之后于陈【今陈州宛邱】大禹之后于【今开封雍邱】于是封功臣谋士以师尚父为首封于营邱曰齐【今齐州临淄】封弟周公旦于曲阜曰鲁【今兖州仙源】召公奭于燕【今幽州】叔鲜于管【今郑州管城】叔度于蔡【今蔡州上蔡】叔振铎于曹【今广济定陶】叔武于郕【今濮州雷泽】叔处于霍【今晋州霍邑】康叔封聃季载皆少未封其余各以次受封立七十一国封兄弟之国十五人同姓之国四十人周之子孙不狂惑者皆得为诸侯惟周公留佐周武王徴九牧之君登豳之阜以望商邑王至于周自夜不寐周公旦即王所曰曷为不寐王曰惟天不飨商自发未生于今六十年麋鹿在牧蜚鸿满野天不飨商乃今有成我未定天保何暇寐我南望三涂北望岳鄙顾瞻有河越视伊洛母逺天室营周居于洛而后去纵马于华山之阳放牛于桃林之野偃干戈振兵释旅衅鼓旗甲兵藏之府库示天下不复用也武王已克商虗已而问箕子商所以亡箕子不忍言乃问以天道箕子陈洪范武王封之于朝鲜而不臣也箕子尝朝周过故商虚感宫室生禾黍而作麦秀之诗曰麦秀渐渐兮禾黍油油彼狡童兮不与我好兮商民闻之皆流涕后二年武王有疾天下未集羣臣惧而卜之周公乃祓齐自为质告太王王季文王欲身代武王占之曰吉周公纳册于金縢之匮中明日有瘳武王自丰迁于镐【镐在今永兴鄠县东南丰文王都也自岐迁焉丰在丰水之南镐在丰水之东丰镐相去二十里】在位七年崩年九十三葬于毕【封禅书云武王克商二年天下未定而崩皇甫谧曰武王元年乙酉六年庚寅崩皇览曰文王武王周公冢皆在长安镐聚东社中也】太子诵立是为成王周人禘喾而郊稷祖文王而宗武王文武二庙盖百世不迁云臣谨按周以木德王天下又按皇甫谧曰武王伐纣之年夏四月乙卯祀于周庙将帅之士皆封诸侯者四百人
　　成王即位【元年丙戌】周公位冢宰以天下初定王年少恐诸侯畔周公摄政当国南面黼扆以朝诸侯成王冠周公命史雍曰辞达而已勿多也史雍颂曰近于民逺于佞近于义啬于时惠于财任贤使能周公曰善成王朝于祖庙以见诸侯管叔蔡叔羣弟疑周公摄政恐不利于成王奄君告武庚禄父曰此百世之时也请举事管蔡挟武庚率奄淮夷叛周公奉王命兴师东伐周公居东二年罪人斯得诛武庚管叔放蔡叔与之车七乘徒七十人降霍叔于庶人三年不齿遂定奄及淮夷东土以宁诸侯复宗周分殷之余民为二以其一封微子啓代殷后国于宋又以其一封康叔于衞又封季载于聃实周公之季弟也又封武王之四子于晋邗应韩晋国得嘉禾异亩合颖献之成王成王以归周公于兵所周公受禾东土旅天子之命作嘉禾周公遣使察民之有饥寒者狱讼之有寃者贤才之有幽滞者归而以告周公周公于其君来朝也揖而问之百姓闻之曰何居之深而见之明也六年周公朝诸侯于明堂制礼作乐颁度量而天下大治交趾之南有越裳氏重三译而献白雉周公曰德泽不加君子不飨其防政令不施君子不臣其人译曰吾国之黄耉曰天无烈风滛雨海不波三年矣意中国有圣人于是来朝周公致荐于宗庙使者迷其归途周公锡以軿车五乘皆为司南之制使者载之由扶南林邑海际朞年而至其国故指南车常为先导示服逺人以正四方周公行政七年成王长周公反政北面就羣臣之位成王欲绍承武王之志乃使召公先相宅于洛邑周公复申视而卒营筑谓之王城【今河南县也】是为东都方千七百二十丈郛方十七里南系于洛水北因于郏山故亦谓之郏鄏迁商之九鼎而居之卜世三十卜年七百乃制郊甸方六百里因西土为方千里分为百县县有四郡郡有鄙以东都为天下之中四方朝贡道里均焉周公又营成周【今洛阳县】迁商之顽民初周公避管蔡流言之难居东思公刘太王居豳之事以比序已志及成王迎之摄政致太平其出入也一德不回纯似公刘太王太师因述其志主于豳公之事故为豳风成王既伐东夷肃愼来贺王赐荣伯作贿肃愼之命虞夏商之币金为三品或黄或白或赤或刀布或龟贝周制以商通货以贾易物太公立九府圜法【周官有太府玉府内府外府泉府天府职内职币职金皆掌货币之官故曰九府】黄金方寸重一斤钱圜函方轻重以铢布帛广二尺二寸为幅长四丈为疋故曰寳于金利于刀流于泉布于布束于帛周公为太师召公为太保毕公为太傅召公以周公尝摄王政不宜留在王朝复列臣职其意不説周公陈已意作君奭以告之衞康叔聃季载皆有驯行周公言于王举康叔为司宼赐寳玉祭器以彰有德季载为司空各效其能余五叔无官但有爵土而已【以非材能者不可任以官也】初降霍叔为庶人后三年复其旧封成王之时咸阳雨金末年四月甲子王疾大渐惧太子钊之不任乃命召公毕公率诸侯相太子而立之或言召太保奭芮伯彤伯毕公衞侯毛公率百官相太子而立之【彤姒姓余姬姓】乙丑王崩在位三十年通周公摄政为三十三年【郑元曰成王二十八年或云四十七年】召公毕公以太子见于先王庙申告以文武为王业之不易务节俭毋多欲以笃信临之作顾命
　　臣谨按郑元曰周公避居之初是武王崩后三年成王生十三年矣居东二年成王年十四矣迎周公返而居摄成王年十五矣七年致政成王年二十一矣故金縢注云文王十五生武王九十七而终终时武王八十三矣于文王受命为七年后六年伐纣后二年有疾瘳后二年崩崩年九十三矣周公以武王崩后三年出五年秋复返居摄四年作康诰五年作召诰七年作洛诰伐纣至此十六年也作康诰时成王年十八洛诰时年二十一也即政时年二十二然则成王以文王终明年生也又按王肃金縢注云文王十五而生武王九十七而终时受命九年武王八十三矣十三年伐纣明年有疾时年八十八矣九十三而崩以冬十二月其明年称元年周公摄政遭流言作大诰而东征二年克武庚杀管叔三年而归制礼作乐出入四年至六年而成七年营洛邑作康诰召诰洛诰致政成王然则文王崩之年成王已三岁武王八十一而生成王武王崩时成王已十三周公摄政七年而致政成王年二十也明年即政年二十一也又按尚书大传叙周公居摄曰一年救乱二年克商三年践奄四年建侯于衞五年营成周六年制礼作乐七年致政又按左传曰成王定鼎于郏鄏卜世三十卜年八百汲冢纪年曰西周二百五十七年通东周徧合七百之数三统歴西周三百五十二年并东周八百余年
　　康王【元年癸亥】即位徧告诸侯宣告文武之业以申之乃朝诸侯于鄷宫成康之际天下安宁刑错四十余年不用康王命作防毕公分居里成周郊作毕命康王在位二十六年崩年五十七子昭王瑕立
　　昭王之时【元年己丑】有光五色贯紫微井水溢是时王道衰诸侯擅相征伐荆楚不朝王南征济汉水汉滨之人以胶船进王中流胶液船解王及祭公没焉其崩不赴告讳之也在位五十一年【皇甫谧曰在位二年年三十五】子穆王满立穆王即位【元年庚辰】春秋已五十矣王室衰微穆王闵文武之道缺乃命伯囧申戒太仆作囧命王宠盛伯之女盛姫为之筑重璧之台怠于政治徐夷作乱帅九夷以伐宗周西至河上穆王患其炽也乃分东之诸侯命徐子主之徐子嬴姓处潢池之东地方五百里行仁义通沟陈蔡之间欲舟行上国得朱弓朱矢以为天瑞自号偃王陆地而朝者三十六国臯陶之裔曰造父以善御幸于穆王王得八骏日行千里使造父御之欲车辙马迹周于四荒八极西与王母宴于瑶池作白云黄竹之歌乐而忘归闻徐偃王僭窃复御八骏长驱而还使造父告楚令伐徐王孙厉谓楚子曰徐王好行仁义其志大矣君若不伐楚必事徐楚子曰若有道不可伐对曰大伐小彊伐弱犹石之投卵虎之噬豚也楚子于是伐徐偃王不忍鬭故败乃北走鼓城东山下民从之者以万计因名其山曰徐山徐子将死曰吾为不忍以至于此王将征犬戎祭公谋父谏曰先王耀德不观兵夫兵戢而时动动则威观则玩玩则无震武王致戎于商牧非务武也勤恤民隐而除其害自其君大毕伯士之终也【大毕伯士犬戎氏之二君】犬戎氏以其职来王今天子曰予必不享征之无乃废先王之训而王几顿乎王不聼遂征之获四白狼四白鹿以归迁戎于太原自是荒服不至王享国百年耄荒诸侯有不睦者甫侯为相言于王修刑辟命之曰甫刑王起六师至于九江伐楚会诸侯于涂山在位五十五年崩年百五岁子共王繄扈立【共亦作恭】共王【元年乙亥】共王游于泾上密康公从有三女犇之其母曰必致之王夫兽三为羣人三为众女三为粲夫粲物之美也众以美物归女而何德以堪之王犹不堪况尔小丑乎小丑备物终必亡康公不献一年王灭密共王能庇昭穆之阙在位十年崩【皇甫谧曰在位二十五年年八十四或云在位十二年】子懿王囏立
　　懿王【元年乙酉】之时王室遂微诗人作刺纪侯谮齐哀公于王王烹之王尝居大邱其地与镐京相近有离宫在焉懿王在位二十五年崩【皇甫谧曰在位二十年年五十】共王弟辟方立是为孝王
　　孝王【元年庚戍】之时大雨雹牛马死江汉氷召秦非子使主马汧渭之间马大蕃息孝王在位十五年崩年六十五懿王子燮立是为夷王
　　夷王【元年乙丑】始下堂而见诸侯荒服不至命虢公帅六师伐太原之戎至俞泉获马千疋在位十五年崩【或云六十年】年六十子胡立是为厉王
　　厉王【元年庚辰】暴虐楚熊渠畏其伐去三子王号淮夷入防王命虢仲征之不克王好利近荣夷公大夫芮良夫谏曰王室其将卑乎夫荣公好专利而不知大难夫利百物之所生也天地之所载也而或专之其害多矣匹夫专利犹谓之盗王而行之其归鲜矣荣公若用周必败王不听卒以荣公为卿士诸侯不享王行暴虐侈傲国人谤之召穆公虎谏曰民不堪命矣王怒得衞巫使监谤者以告则杀之诸侯不朝三十四年王益严国人莫敢言道路以目王喜告召公曰吾能弭谤矣召公曰是鄣之也防民之口甚于防水水壅而溃伤人必多民亦如之是故为水者决之使导为民者宣之使言故天子听政使公卿列士献诗瞽献典史献书师箴瞍赋蒙诵【瞍无眸子蒙有眸子而无见】百工谏庶人传语近臣尽规亲戚补察瞽史敎诲耆艾修之而后王斟酌焉是以事行而不悖民之有口也犹土之有山川也财用于是乎出犹其有原隰衍沃也衣食于是乎生口之宣言也善败于是乎兴行善而备败所以产财用衣食者也夫民虑之于心宣之于口成而行之若壅其口其与能几何王不听于是国人莫敢出言三年乃相与畔袭王王出奔于彘【今晋州霍邑汉为彘县】太子静匿召公之家国人围之召公曰昔吾骤谏王王不从以及此难今杀王太子王其以我为讐而怼怒乎乃以其子代王太子太子竟得脱召公与周公二相行政号曰共和厉王在位四十年流于彘并其和十四年通五十四年崩于彘【或云在位三十七年通共和为五十一年】太子静长于召公之家二相乃立之是为宣王
　　臣谨按共和者周召二公共行政而无相违戾者也汲冡纪年及鲁连子曰共国之伯名和行天子政
　　宣王元年周召二相辅王法文武成康之遗风王命召公虎平淮夷命皇父整六师程伯休父为司马征徐戎命召伯定南邦封申伯以褒其功命蹶父抚北土封韩侯为诸侯长命仲山甫出使喻王之德意于四方乃城东方以定齐邑海内翕然向风诸侯复宗周尹吉甫作诗以美之王不籍千亩虢文公谏曰民之大事在农故稷为大官今欲修先王之绪而弃其大功可乎王不听大旱自二年不雨至于六年十二年春鲁武公与子括戏来朝王爱戏命鲁舍括而立戏仲山甫谏不听卒立戏是为鲁懿公二十二年王晏起姜后脱簪珥待罪于永巷使其傅母言于王曰使王好色而忘德失礼而晏起自臣妾始敢请罪王曰寡人之过也自是早朝晏罢卒成中兴之业二十一年鲁括之子伯御杀懿公而自立三十年有马化为人有舞于镐京三十二年王伐鲁杀伯御立懿公之弟称是为孝公诸侯自是不睦王欲得国子之能训导诸侯者樊穆仲曰鲁侯肃恭神明询事耉老赋事行刑必问遗训而咨于故实王曰然则能训治其民矣乃命孝公于夷宫三十二年有马化为狐三十四年王征猃狁三十八年王伐条戎奔戎王师败绩三十九年与姜氏之戎战于千亩王师败绩王御奄父曰公仲脱王奄父者赵造父六世孙王既丧南国之师乃料民于太原仲山甫谏曰古者不料民而知其多少且无故料民天之所恶也王卒料之周道复衰四十一年王征申戎破之四十六年崩初王将杀杜伯而非其罪杜伯之友左儒争之于王九复不许王曰汝别君而异友也儒曰君道友逆则顺君以诛友友道君逆则帅友以违君王怒曰易而言则生不易则死儒曰士不枉义以从死不易言以求生臣能明君之过以正杜伯之无罪王杀杜伯左儒死之后宣王畋于圃田见杜伯执弓矢射王王竟崩于田所子幽王宫湼立
　　臣谨按史记自共和之后始书年纪甲共和之前则无年也皇甫谧之徒及歴家自羲皇以来各有年代闲或异同臣今亦从之而注甲歴及异同于其下聊备观采然皆不足取信也共和始于庚申终于癸酉尽十四年宣王元年始于甲戍自此以后年数具在甲歴可推然仲尼纪年始于鲁隐盖本东周
　　幽王二年西周三川皆震【三川者泾渭洛皆秦地之水非东周之三川也】伯阳甫曰周将亡矣【伯阳甫周柱下史老子也】夫天地之气不失其序若过其序民乱之也阳伏而不能出阴迫而不能蒸于是有地震今三川实震是阳失其所而塡阴也阳失而在阴原必塞原塞国必亡昔伊洛竭而夏亡河竭而商亡今周德若二代之季矣其川原又塞塞必竭夫国必依山川山崩川竭亡国之征也若国亡不过十年数之纪也是岁三川竭岐山崩初王伐襃襃人献襃姒王惑之襃姒年十四与虢石父比而谮申后及太子宜臼大夫尹氏及祭公复导王为非六年王命伯士伐六济之戎王师败绩伯士死之是时四夷交侵戎围犬邱秦世父击之为戎所虏岁余复归之八年王以郑伯友为司徒和集其民周人便之是为郑桓公九年王废申后及宜臼以襃姒为后立其子伯服为太子宜臼奔申太史伯阳曰祸成矣无可奈何襃姒不好笑王説之万方不能得周制有宼至则举烽燧大鼓诸侯悉至王乃大举烽燧诸侯至而无宼襃姒乃大笑王为是数举烽燧其后不信诸侯益亦不至襃姒好闻裂缯之声王发缯裂之以适其意虢石父佞而好利王以为卿士朝多乱政诸侯不享王室骚然于是为太室之盟戎狄叛之十一年王欲杀宜臼求之于申申侯弗予王伐之申侯与鄫人召西夷犬戎攻王王举烽燧征兵兵莫至遂杀幽王骊山下戏水虏襃姒并杀郑桓公尽取周赂而去诸侯即申共立宜臼是为平王以奉周祀是时秦襄公衞武公将兵救周平戎郑人立桓公子掘突是为武公幽王末年日晕再重内赤外轻有一黑画上下通在日中牛化为虎羊化为狼幽王在位十一年
　　臣谨按自武王元年己卯至厉王四十年己未二百八十一年自共和元年庚申至幽王十一年庚午七十一年共三百五十二年为西周又按幽王既死郑武公晋文侯辅平王东迁虢公立伯服是为王故左传曰携王奸命杜预曰携王伯服也古文作伯盘携王之立国人不顺未经年而废之又按汲冡纪年曰幽王死申侯鲁侯许文公立平王于申虢公翰立王子余二王并立余为晋文侯所杀
　　臣又按周太史伯阳读史记曰周亡矣昔自夏后氏之衰也有二神龙止于夏庭而言曰予襃之二君夏帝卜杀之与去之与止之莫吉卜请其漦而藏之乃吉【漦龙所吐沫也】于是布币而防告之龙亡其漦在椟而藏之夏亡传其器于商商王传其器于周比三代莫敢发厉王末年发而观之漦流于庭不可除也厉王使妇人躶而噪之漦化为黑鼋入王后宫后宫之童妾既齓而遭之既笄而孕无夫而生子惧而弃之宣王之时童谣曰檿弧箕服实亡周国【檿弧檿木为弓箕木名服矢房】有夫妇卖是器者宣王使执而戮之逃于道见乡者后宫所弃乃女子也夫妇哀其夜号而收之遂奔襃国襃人有罪请入是女以赎以其出于襃故谓之襃姒姒襃姓也
　　平王即位当幽王之亡丰镐荡然犬戎侵逼近郊于是晋文侯郑武公秦襄公夹辅平王于申而迁于王城即成王所营之东都也王劳晋郑而赐之盟曰世世子孙无相害也命晋文侯为侯伯赐秬鬯圭瓒封秦襄公为诸侯赐岐以西之地秦始通于上国命郑武公为司徒郑于是取鄫虢十邑之地而迁焉是为新郑自是齐楚秦晋始大政由方伯天子微弱戎狄交居乎诸夏自陇以东及乎伊洛与戎杂居故渭首有狄原封冀之戎泾北有义渠之戎洛川有大荔之戎渭南有骊戎伊洛间有拒泉臯之戎颍首以西有蛮氏之戎实頼秦人为西堡障故秦文公伐戎收周之余民而得岐内之地自岐以东献之周周平王四十九年鲁隐公元年也五十一年崩太子泄父早死立其子林是为桓王
　　桓王平王之孙也三年郑庄公来朝王不礼焉庄公者桓公之孙武公之子也桓公死于幽王之难武公辅平王东迁庄公欲脩祖祢之好而王不礼之郑始怨周五年郑与鲁易许田许田者天子有事于泰山郑人来相事之田也今易于鲁示忘于周也十三年王夺郑伯政郑伯不朝王伐郑郑人御之矢中王肩二十三年桓王崩子佗立是为庄王
　　庄王二年十月辛卯朔日有食之四年周公黑肩欲杀王而立王子克王子克者庄王之弟子仪也周大夫辛伯告王王杀黑肩克奔燕庄王在位十五年崩子胡齐立是为僖王
　　僖王【僖亦作厘】三年春诸侯会于鄄齐桓公始霸楚亦始大五年崩子阆立是为惠王【阆一作谅】
　　惠王二年秋周大夫蒍国边伯詹父子禽祝跪奉庄王之宠子子頽以伐王王出奔温苏子奉子頽奔衞衞师燕师伐周立子頽为王设飨礼作乐徧及六代之舞三年郑伯和王室不克遂以王居于栎四年虢公郑伯同伐王城杀子頽及五大夫而纳王十年王使召伯廖赐齐桓公命为侯伯二十四年冬王崩太子郑畏太叔带之难不发丧而告难于齐二十五年春诸侯盟于洮谋王室也襄王定位而后发丧春秋书十二月丁未从告也是岁周有白兎舞于市
　　臣谨按惠王十五年七月有神降于莘王问内史过曰何神也对曰昭王娶于房曰房后有爽德协于丹朱丹朱凭身以仪之生穆王实照临周之子孙今在虢土虢君无道其亡乎王曰吾其若之何对曰祝史奉牲以献焉而勿祈也虢公使祝史请土焉过闻之曰虢亡必矣
　　襄王即位襄王之母早死陈妫继之实惠后生叔带有宠于惠王王欲立之襄王三年王使召武公及内史过赐晋惠公命惠公执玉惰过归告王曰晋侯不亡必无后夏叔带召戎伐京师入王城焚东门秦晋伐戎以救周是岁雨金于晋四年秋叔带奔齐是岁星昼陨于秦有声十二年宋襄公霸十四年王以富辰之言召叔带自齐归于京师五年为戎难齐帅诸侯戍周初平王东迁辛有适伊川见被发祭于野者曰不及百年此其戎乎其礼先亡矣秋秦晋迁陆浑之戎于伊川十六年秦穆公霸秋狄人奉叔带攻王王出适郑居于泛子带自立为王居于温十七年晋文公用狐偃之言纳襄王杀叔带王赐晋文公南阳之田二十年晋楚战于城濮楚师败绩五月王命晋侯为侯伯于是晋文公始霸冬王狩于河阳以劳晋师二十九年秦用由余谋伐戎益国十二开地千里王使召公过锡穆公以金鼓三十三年崩子壬臣立是为顷王
　　顷王在位六年崩周公阅与王孙苏争政故不赴于诸侯是岁有星孛入于北斗
　　匡王元年六月辛丑朔日有食之三年秋甘歜败戎于邥埀六年崩子瑜立是为定王史记云弟瑜立
　　定王元年春楚子伐陆浑之戎遂观兵于周疆王使王孙满劳楚子楚子问鼎之大小轻重满曰在德不在鼎昔成王定鼎于郏鄏卜世三十卜年七百周德虽衰天命未改鼎之轻重未可问也五年河徙六年王使单襄公聘于宋八年使刘康公聘于鲁十四年成周宣榭火十七年刘康公伐茅戎败绩二十一年崩子夷立是为简王
　　简王八年春鲁成公朝周王使刘康公成肃公会晋厉公伐秦十二年尹武公单襄公及诸侯伐郑十三年春晋人弑厉公逆襄公之曽孙周于京师而立之是为悼公十四年崩子泄心立是为灵王
　　灵王生而有髭髯甚神圣东迁之后王室衰微至灵王始振二十一年十一月庚子孔子生二十七年王崩次子贵立是为景王
　　臣谨按皇览曰灵王冢在河南城西南相亭西周山上盖以灵王生而有髭又神圣故谥灵王其冢民祀之不絶又按马总亦曰灵王生而有髭十六年太子晋登仙
　　景王八年春鲁舍中军卑公室也四分公室季氏择二仲叔各一皆尽征之而贡于公二十五年崩景王太子早卒王子朝以庶长景王爱而欲立之未及而崩王子丐之党争立国人立王子猛是为悼王
　　臣谨按皇览曰景王冢在洛阳太仓中秦封吕不韦洛阳十万戸故大其城并围景王冢
　　悼王立未及一年王子朝攻杀之晋人攻子朝而立匄是为敬王敬王者悼王之母弟也
　　敬王元年晋人立王王子朝自立王不得入居于泽四年晋率诸侯纳王于周尹氏召伯毛伯以子朝奔楚十年王以子朝之乱王城堕坏欲迁于成周八月王使富辛石张请城于晋冬晋魏舒合诸侯之师城成周十四年春王人晋侯会诸侯于召陵谋伐楚十五年王人杀子朝于楚十六年周儋翩率王子朝之徒因郑人作乱伐周六邑十二月天王处于姑莸十七年尹氏复党儋翩为乱夏单武公刘桓公败尹氏于穷谷冬单子刘子逆王十一月王入于王城十八年春单子刘子讨儋之党以定王室三十九年春鲁人西狩获麟四十一年夏四月己丑孔子卒四十三年王崩子仁立是为元王【史记四十三年敬王崩皇甫谧云四十四年崩】
　　元王在位八年崩子介立是为贞定王
　　贞定王【亦曰定王】十六年三晋灭智伯分其地二十八年王崩太子去疾立是为哀王
　　哀王在位三月弟叔袭杀哀王而自立是为思王思王在位五月少弟嵬攻杀思王而自立是为考王【嵬一作隗此三王皆定王之子也】
　　考王即位封其弟于河南是为桓公以续周公之职号西周桓公桓公卒子威公立威公卒子惠公立惠公卒子武公立武公生共太子早死立公子咎为太子初惠公有二子封其少子于巩以奉王号东周惠公十五年王崩子午立是为威烈王
　　威烈王二十三年九鼎震【或作二十一年】王命晋大夫韩赵魏为诸侯二十四年王崩子骄立是为安王【骄一作龙】
　　安王十六年初命齐太公田和为诸侯二十三年齐康公薨田氏遂簒齐而絶其祀二十六年韩哀侯灭郑韩赵魏共废晋靖公为家人三分其地晋是以不祀王崩子喜立是为烈王
　　烈王【亦曰夷烈王】二年周太史儋见秦献公曰始周与秦国合而别别五百载复合【周孝王封秦仲为附庸是与周别自秦仲至孝公五百年孝公彊大周显王入秦致伯是复合也】合十七岁而霸王者出焉【秦武王昭襄王皆霸至始皇而王天下】十七年王崩弟扁立是为显王
　　显王【亦曰显圣王】五年秦献公败三晋于石门斩首六万天子锡以黼黻九年致文武胙于秦孝公十六年齐威王最彊始称王以号令天下二十五年秦孝公会诸侯朝周二十六年天子致伯于秦孝公三十三年贺秦惠王即位魏惠王卑礼厚币招贤邹衍淳于髠孟轲之徒皆至三十五年致文武胙于秦惠王苏秦説燕与赵合从以拒秦三十六年苏秦説赵肃侯请六国合从以拒秦苏秦相六国为从约长张仪入秦秦惠文王以为客卿三十七年秦使犀首期齐魏共伐赵赵以责苏秦苏秦去赵而从约皆解四十一年张仪説魏王尽以上郡十五县入于秦秦以张仪为相四十四年秦惠文王始称王其后诸侯皆为王四十八年王崩子定立是为愼靓王
　　愼靓王【亦曰顺靓王】三年赵楚韩魏燕共伐秦攻函谷闗不胜皆败走四年张仪复相秦败韩赵兵于脩鱼斩首八万诸侯震恐六年王崩子延立是为赧王
　　赧王之时东西周分治赧王复居王城号西周周桓公之孙惠公居洛阳为东周或言赵成侯八年成侯与韩分周以为两赧王虽居天子之位为诸侯所侵与家人无异多负于人无以归之乃止台逃避周人名其台曰逃债台八年东周与西周战韩救西周或为东周説韩王曰西周故天子之国多名器重寳王案兵毋出可以德东周而西周之寳必可尽矣【史记于此下阙文】后楚围雍氏韩征甲与粟于东周君东周君恐召苏代而告之代曰君何患于是臣能使韩毋征甲粟又能为君得高都【韩邑也】周君曰子茍能请以国听子代见韩相国曰楚围雍氏期三月也今五月不能拔是楚病也今相国乃征甲粟于周是告楚病也相国曰善使者行矣代曰何不与周高都相国大怒曰吾不赋甲与粟于周亦已多矣何故与周高都邪代曰与周高都是周折而入韩也秦闻之必大怒忿周即不通周使是以敝高都得完周也曷为不与相国曰善果与周高都三十四年苏厉谓周君曰秦破韩魏扑师武【扑一作仆武韩将名】北取赵蔺离石者皆白起也是善用兵又有天命今将兵出塞攻梁梁破则周危矣何不令人説白起曰楚有养由基者善射去杨叶百步而射之百发百中观者数千人皆曰善射有一人立其旁曰善可敎射矣养由基怒释弓搤劒曰客安能敎我射乎客曰吾非能敎子支左诎右也夫去栁叶百步而射之百发百中不以善息少焉气衰力倦弓拨矢钩一发不中百发尽息今破韩魏扑师武北取赵蔺离石者公之功多矣今又将兵出塞过两周倍韩攻梁一举不得前功尽弃公不如称病而毋出五十九年秦取韩阳城负黍西周恐乃倍秦与诸侯约从将天下鋭师出伊阙攻秦令秦毋得通阳城秦昭王怒使将军摎攻西周西周君奔秦顿首受罪尽献其邑三十六口三万秦受其献归其君于周周君王赧卒【宋忠曰諡西周武公】周民遂东亡秦取九鼎寳器而迁西周公于狐【即惮字狐聚在洛阳南百五十里梁新城之间】后七年秦庄襄王灭东西周两周皆入于秦周是以不祀秦以其地为三川郡汉兴九十有余载天子将封泰山东廵狩至河南求周苖裔封其后嘉三十里地号曰周子南君比列侯以奉其先祀实武帝元鼎四年也
　　右周之世起武王元年己卯或曰戊寅至赧王五十九年乙巳三十一世三十七王八百六十七年而亡
　　臣谨按八百六十七年之间三百五十二年为西周五百十五年为东周也又按四百年在春秋前二百四十二年在春秋内二百二十五年在春秋后合八百六十七年






　　通志卷三下
&lt;史部,别史类,通志&gt;
　　钦定四库全书
　　通志卷四
　　宋　右　廸　功　郎　郑　樵　渔　仲　撰
　　秦纪第四
　　秦
　　臣谨按秦起于臯陶臯陶生伯益父子俱佐舜有功分土赐姓然后子孙蕃庶或于许或于英或于六至春秋而国祀犹存者徳之所逮也由伯益至非子始号秦邑由非子至襄公始建国为诸侯司马迁曰秦之先高阳氏之苗裔孙曰女脩女脩织元鸟陨卵而吞之生大业大业娶少典之子曰女华生大费与禹平水土有功舜赐以皁游曰尔后必大乃妻以姚姓之玉女大费拜受佐舜调驯鸟兽鸟兽多驯服是为栢翳舜赐姓嬴氏然元鸟陨卵之言恐因生商之事而讹也按地里志秦之先伯益助禹治水为舜虞官养草木鸟兽赐姓嬴栢翳即伯益音讹字异耳况少典在黄帝之前至大业六世犹娶其女乎迁之此言未可信也大费生二子一曰大廉实鸟俗氏二曰若木实费氏若木之元孙费昌去夏归商为汤御以败桀于鸣条大廉之元孙曰孟戏仲衍鸟身人言帝太戊闻而卜之使御吉遂妻之自太戊以下仲衍之后遂世有佐商之功嬴姓多显其元孙曰仲潏在西戎保西垂生蜚廉蜚廉生恶来革恶来有力手裂虎兕蜚廉善走父子俱以材力事纣武王伐纣杀恶来是时蜚防为纣作石棺于北方还无所报为坛霍太山而报得石棺铭曰帝令处父不与商乱赐尔石棺以华氏死遂葬于霍太山今晋州霍邑有此冡常祠之蜚防之季子曰季胜生孟增孟増幸于周成王是为宅臯狼臯狼生衡父衡父生造父造父以善御幸于周穆王得骥温骊骅駵騄耳之驷【穆王八骏皆因其毛物以命此记不全】西巡狩乐而忘归徐偃王作乱造父为穆王御长驱归周以救乱穆王以赵城封造父由此为赵氏自蜚防生季胜以下五世至造父别居赵赵衰其后也恶来之子曰女防生旁臯旁臯生太几太几生大骆大骆生非子
　　秦非子始以造父之宠防赵城姓赵氏居犬邱【今槐里也】好马及畜善养息之周孝王召使主马于汧渭之间马大蕃息孝王欲以非子为大骆适嗣大骆娶申侯之女生成为适申侯言于孝王曰昔我先骊山之女为戎胥轩妻生仲潏以亲故归周保西垂西垂以睦今我复与大骆妻生适子成申骆重防西戎皆服所以为王室也王其图之孝王曰昔栢翳为舜主畜畜多息故有土赐姓嬴今其后亦为朕息马朕其分土为附庸邑之秦【天水陇西县旧有秦亭】使复续嬴氏祀号曰秦嬴亦不废大骆之适以和西戎秦嬴生秦侯秦侯立十年卒生公伯公伯立三年卒生秦仲
　　秦仲三年周厉王无道西戎叛王室灭大骆之族于犬丘宣王即位乃以秦仲为大夫讨西戎为戎人所杀秦仲立二十三年死于戎难
　　庄公者秦仲之长子也秦仲有子五人宣王俱召之而授以兵七千人使伐西戎破之复其先大骆地宣王以庄公为西垂大夫居故犬丘生三子长子世父曰戎杀我大父我非杀戎王不敢入邑让其弟襄公为太子自将兵击西戎庄公立四十四年卒
　　襄公二年戎围犬邱世父击之为戎人所虏岁余复归世父七年西戎犬戎与申侯伐周杀幽王骊山下襄公救周有功周避犬戎难东徙洛邑襄公以兵送周平王王封襄公为诸侯赐之岐以西之地曰戎为不道侵我岐丰秦能逐戎即有其地与誓封爵之襄公于是始建国与诸侯通使聘享之礼乃用駵驹黄牛羝羊各三祠上帝西畤【年表云西畤祠白帝】十二年伐戎至岐卒葬西垂子文公立
　　文公三年以兵七百人东猎四年至汧渭之防曰昔周邑我先秦嬴于此卒为诸侯乃卜居之吉即营而邑之十年初为鄜畤【鄜属冯翊】用三牢十三年初有史以纪事十六年公伐戎戎败走于是取周余民略地至岐岐以东献之周十九年得陈寳二十年法初有三族之罪二十七年伐南山大梓丰大特【今武都故道有怒特祠图大牛上生树夲有牛从树中出后见于丰水之中】四十八年太子卒諡竫公五十年文公卒葬西山【西山在今陇西之西县】竫公子立是为宁
  </div>
  <div class="pagination">
   <a href="通志_page12.html">
    上一页
   </a>
   <span>
    ...
   </span>
   <a href="通志_page8.html">
    8
   </a>
   <a href="通志_page9.html">
    9
   </a>
   <a href="通志_page10.html">
    10
   </a>
   <a href="通志_page11.html">
    11
   </a>
   <a href="通志_page12.html">
    12
   </a>
   <span class="current-page">
    13
   </span>
   <a href="通志_page14.html">
    14
   </a>
   <a href="通志_page15.html">
    15
   </a>
   <a href="通志_page16.html">
    16
   </a>
   <a href="通志_page17.html">
    17
   </a>
   <a href="通志_page18.html">
    18
   </a>
   <span>
    ...
   </span>
   <a href="通志_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
