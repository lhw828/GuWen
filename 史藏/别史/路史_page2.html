<!DOCTYPE html>
<html>
 <head>
  <meta charset="utf-8"/>
  <title>
   路史 - 第 2 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   路史 - 第 2 页/共 34 页
  </h1>
  <div class="content">
   神民氏
　　天地开辟爰有神民民神异业精气通行【见潜夫论十列】都于神民之丘【山海经陶唐等九丘有神民之丘盖其所处】一曰神皇氏驾六蜚鹿政三百嵗【春秋命厯叙】
　　倚帝氏
　　都倚帝山【山海经有倚帝之山唐呉筠下第遂居南阳倚帝山即此窦子野云今内乡东三十里踦立山也】
　　次民氏
　　次民氏是为次是民【洛书摘亡辟注以次是民为皇次屈非也】次是民没元皇出天地易命以地纪【此春秋命厯叙文与洛书摘亡辟同注云次民没民始穴处之世终也六皇者此此以下辰放氏而始】穴处之世终矣
　　丹壶之书其不缪欤今既阙着而或者有不懕命厯之叙其亦有所来乎胡为而多盍也贵人云何子之好言古曰有是哉今古一也若以古为见邪荀况有言诈人者谓古今异情是以治乱异道而众人惑焉彼众云者愚而无知陋而无度者也于其所见犹可欺也况千世之上乎彼诈人者门庭之间犹挟欺也况千世之上乎以心度心以类度类以説度功以道观尽今古一也类不孛虽久同理故往縁曲而不迷也五帝之时无传人非无贤人久故也五帝之中无传政非无善政久故也虞夏有传政不如商周之察也而况次民倚帝之时乎以今观今则谓之今也以后而观则今亦古矣以今观古则谓之古以古自观固亦谓之今也古岂必古今岂必今特自我而观之千世之前万世之后亦不过自我而观尔传近则详传久则略略则举大详则举细愚者闻其大不知其细闻其细不知其大是以文久而惑灭节族久而絶曷古今之异哉
　　右循蜚纪二十二氏六十余世













　　路史卷三
　　钦定四库全书
　　路史卷四　　　　　　　　宋　罗泌　撰前纪四
　　因提纪
　　辰放氏
　　辰放氏是为皇次屈【宋均注春秋命厯叙云辰放皇次屈之名也洛书摘亡辟以次是民即皇次屈非也】渠头四乳驾六蜚麐【太平广记作飞麋】出地郣【宋均云地郣地名】而从日月上下天地与神合谋【注云从谓顺度】古初之人卉服蔽体次民氏没辰放氏作时多阴风乃教民防木茹皮以御风霜【茹蕴也茹毛蕴被其毛】绹发閐首以去灵雨而人从之命之曰衣皮之人【命厯叙言被木枝者也】治三百有五十载【同上云离光次之】
　　事之始未有不善其末未有不敝服舍器用王道之本也自生民以来至黄帝而大备创修增革更几圣而后至盖天下之事因乎时不因则不立不时则不成时之所未厌虽圣人不能以强去时之所未安虽圣人不能以强行若兴若废特顾其时而已矣始古之时虵兽方兴鸿水未息人之患也极矣圣人者作淈沈鸿而致之海殴虵龙而放之菹然后人得平土而居天地之间沧热而萧藾之下足它恙于是教之巢穿以避之此百姓之所与也犹未艾也生者有所需焉故多寒也为之羽皮以御之多伤也为之火食以遂之多疾也为之医药以济之多滞也为之泉币以行之不疏也为之歌舞以道之不通也为之舟檝以邮之相倾也为之符玺以信之相夺也为之权衡以平之无爪牙以自卫也然后为之城郭羽皮之不给也然后为之布帛木处而颠土处而病然后为之栋宇为之祭祀以致其报为之刑政以率其壊为之车舆以佚其体为之棺椁以厚其终以至为罟为耒耜为杵臼为弧矢为鲲鳘为茵幄为澧洛笵金合土墐灶泄井黼坐鼎食鞲牛乗马兠矛剑防重门击柝各以智巧变而通之害至而为之备患生而为之防因其时而极其用生生必具然后夫人知有生之为贵养生送死无憾然后人得安其生而乐其化此教治之大基也是岂有不善邪降及它时不原其故乃至穷耳目之好以徇人防生民之脂以自奉倾宫璇台不足处则更为之万户千门合宫龙鹢不足乗则复侈以锦颿珠两南河西苑猎车千乗织金铺翠费动万计撞万石之钟伐雷霆之鼓穷日十夜有不足以既其懽弗闻天下之叹嗟而施施自以为乐天道恶盈蜉防阙阅而何能以久生乎桀纣幽厉秦政石虎髙纬叔寳齐昏隋炀之流亦可以鍳矣唶哉防龙稷卨伊周孔孟分则人臣而安时处顺不失天下显名夏癸商受鲁桓齐穆人君也而清虚者犹商其有禽兽之心惟其见善不明恣人欲灭天理物至而人化物尔物至而人化物则其夜气不足以存夜气不足以存则其违禽兽不逺也呜呼物之感人无穷而人之受用无尽若以为足今固不啻足若犹未也虽万此其足邪顾是数主之所尽力又奚足为美好哉逐物丧我特不思而已矣然则如之何曰吾不为奢亦不为俭使为俭则齐鸾永泰之间分裹蒸余皁荚泺梁衍大同之际豆鬻布帐虽唐虞何以加诸吾无取焉必也当其分适其数而已矣
　　蜀山氏
　　蜀之为国肇自人皇【世本扬雄蜀纪华阳志本蜀论等语】其始蚕丛拍濩鱼鳬各数百嵗【见蜀纪号蚕丛帝拍濩帝鱼鳬帝或作折护与伯雍者非寰宇记作伯禽尤踈】号蜀山氏盖作于蜀【今成都】蚕丛纵目王瞿上【瞿上城在今双流县南十八里县北有瞿上乡】鱼鳬治导江【今眉之彭山县北东二里有鱼鳬津南北入郡志云犍为有鱼鳬津广数百步】逮蒱泽俾明时人氓椎结左言不知文字上至蚕丛年祚深眇【扬雄记云二万四千嵗杜甫云二万八千嵗蜀记等言鱼鳬等君治蜀八万年盖难取据俾明记作开明非】最后乃得望帝杜宇实为满捍盖蜀之先也【杜宇鳖令説详余论司马贞以杜宇出唐杜氏后妄旧记有女曰刹从地出为宇妃按女刹乃梁氏女详余论受禅在丁卯八月三日】自丛以来帝号芦保【一作卢帝保帝今广徳之建平有芦保圩芦保月圩未明何始时代久近详余论】其妻曰妃俱葬之【永明二年萧鉴刺益治园江南凿石冢有椁无棺得铜器数千种玉尘三斗金蚕虵数万硃砂为阜水银为池珍玩多所不识有篆云蚕丛氏之墓鉴责功曹何伫坟之内无所犯于上立神衣青衣即今成都青衣神也　开明妃墓今武担山也本曰武都在府西百二十步周三百五十步云妃始武都男子化为女美艶开明尚纳之不习水土欲去王作东平之歌未几物故既葬表以二石阙石镜武陵王萧妃掘之得玉石棺中美女容貌如生体如氷掩之而寺其上镜周三丈五尺乐史云厚五寸径五尺今杜宇庙在益治北五里永平桥西齐建武中刘季连自灌口镇城内徙此】昔黄帝为其子昌意取蜀山氏而昌意之子干荒亦取于蜀山氏继其后叶【益山记岷山禹庙西有姜维城又西有蜀山氏女居昌意妃也本曰蜀山会西北九十里其会州周置喜为茂州今茂之汶山有眉山乐史亦云昌意娶蜀山氏也】及髙辛氏以其少子封蜀则继之者也【昌意逊居若水元嚣降居江水而禹生石纽其地皆在蜀盖五帝时尝合中国世本谓蜀王每世相承为黄帝后而通典以蚕丛伯雍为帝俈之支乐史从之谓歴夏商至周始称王因前误云】秦文元年蜀人来朝八年伐灭之【初蜀道相攻来告急司马错请伐之见史记】始降侯云【使陈庄相之蜀遂属秦寰宇记梓剑引常璩云静王五年秦大夫张仪司马错从石牛道灭蜀阆中县引作顺王五年】
　　呜呼山川设险此天地之所以限疆界也嗟人之生虽圣且智其精神固有限剂而洞地之不可极今古同也奈何多欲之君溪心壑志贪以取败然后百罅启而天地闭矣予读扬雄蜀纪而感夫蜀之所以通中国者夫蜀之为国富羡饶沃固自一天壌也西畨东汉北秦南广一障之隔自生民以来君君世绍蜀不知有中国而中国亦莫知有蜀五帝以来羁縻服外蜀固不为中国少而中国亦不为蜀不足也逮安王时蜀王贪惏求欲无厌故秦得以图之餙妖饶之子劖怪诞之牛以诱其衷而后褒余之路栈矣以故秦人得蜀之赀而遂并天下自是蜀山不闭莫有其有至于今为中州则贪求之所致也一自中国之有蜀也固不可谓之无利也然而风动之辰常先他国而缀灵府一或入保则无复中国之所有者是其为国固鬼神之所作也予既读蜀纪而感夫蜀之所以通中国者及读陈子昻之疏而又幸蜀之不通于吐畨也夫吐畨之于蜀犹昔日之秦于蜀也方其拏唐之兵大战则大胜小战则小胜几十载矣未尝亡一旅也以薛仁贵郭待封彪武之将屑十万之众于大非之川一甲不归以李敬元刘审礼廊庙之宰辱十八万众于青海之上竟不能俘一丑而闗陇为墟可谓彊矣然其垂羡全蜀之珍如是之久而不得食者徒以山川之阻絶而障塞之不通也胡为议者欲以梁鳯巴蜓之兵开蜀道繇雅州以讨生而袭吐畨夫人固未易讨而昔者东汉之所由丧败者也呜呼其亦幸而不成欤万一生可破而蜀道遂开则蜀之瑶库自此转而西矣使我而得吐畨其财固不足以裕国其地固不足以穑也而徒戮无辜之民竭有常之帑以狥之尔其或得之而得以穑亦何异于释近熟而创逺业乎又何异于舍已之田而芸人之田者也况已之田舍矣而它人之田未及芸邪昔者汉之武帝好大而喜功使者张骞乃反夸以西域之富于是嘬兵以争之四十年间中都之财赋夏国之生灵略尽于西域矣非不得其地也得朔方之郡而自不能以耕也非惟不能耕也得朔方之生而弃上谷造阳之熟以予胡矣其所以危士臣以缔怨者得大宛良马数十而已使齐楚之巨擘怨而交讼所争亦不啻是一何黙邪嗟乎武之辙既覆于前矣而隋之裴矩又以西域之图荡帝之侈心于是亲出玉门置伊吾且末而闗右萧然始恃盛彊卒归狼狈此魏公之所以伤之者也顾不韪欤予尝言之溟渤涨洋此天地之所以限东徼也恶溪沸海此天地之所以限南徼也【恶溪在闽多厉毒气中者温屯呕泄逾者脚輙腐弱其鱼多鳄沸海常沸尤多恶鱼朔云炎洲贡者经之】防河悬度之设乎西【自罽賔西行歴大小头痛山赤土身热之坂宋膺异物志云山皆在渠捜之东疏勒之西冬月过之必有头痛身热吐逆之患驴畜皆然夏日则死山有毒药气之所为又有三池盘道经三十里又经乌□四百里右悬度山只尺之路下临不测法显记在盘陀西南今葱岭冬夏有雪即佛书言雪山者道有毒龙犯之輙晦飞砾过者少全】瀚海沙子之设乎北此天地之所以遮西而制北者也【沙子在契丹后弥数千里乃者女真灭大辽其臣大石林牙挈其子三昼夜逾沙子立之数十年粘罕莫能近】激障雾于东维【东南瘴雾冐者多死其病如疫而重剧至七孔迸血故南方有大小法场之号今越嶲有瘴气中之有声着人人死着木木折曰鬼隟本山障之气毒也】界黑水于南极【黒水在梁雍间涉者则胫黝黒】泄流沙于西陲【裴矩西域记自髙昌东南去州千三百里并沙碛乏水草四面茫茫盖西州之栁中路也又有一路自栁中县南东行经大海之东又东南度碛入伊州即裴所谓伊吾路今使邮所至髙昌从武威西北有防路度沙碛千余里四面茫然不可准记行者惟以人蓄骸骨驴驼粪为志大雪即不得行或道见宫宇忽闻歌笑从之者多不反盖魑魅也当且末西北沙中夏则热风为患惟老驼知之将作则聚鸣而拥其鼻口不则危毙今髙昌客旅皆由伊吾道】决弱水于北防此天地之所以界四维也【出阳关至于甸路经防河伐柽置中乃得度弱水亦防河之类羽毛皆沈今川广之界亦惟一小河淖湿而深今古不得度盖亦弱也】八荒之内奚有奚无八荒之外何穷何止古之圣人一视同仁为吾臣与为狄人臣奚以异是故人得其君则已矣请试举一隅以宪之方升明之二年倭王奉表以条其祖之勋谓东西之所服者二百九十有六国是固海东之国也倭王之所服者也其所不服者几什伯君其尽制欤【东毛人等五十五国西服众夷六十六国渡北海北九十五国一云三百一十六国】支显西游道其所记亦数百国此于甸以西国也支显之所知者也其不知者又不知其几也智猛法盛之録昙勇道安之传审至之国不下三四五百大延四域之使魏氏四道之賔所奏之国亦不下三四五百此世之未尝闻者也是数千国者固俱乐土也其地可谓逺矣而其人亦未尝有能道天之涯地之角者恶乎贪而不已邪【有海国説见余论】虑乱者穿其颐志逺者刺其目黄帝尧舜非不能服逺也而所守者域服之外一无所事其在周公亦不过曰诘尔戎兵陟禹之迹而已夫禹声教暨于四海而其制中国若是截也【舜投四凶于四裔羽山乃今海州崇山乃今澧州幽州则今辽东而三危乃今渭水之源由今观之皆为近地齐之伐山戎此特北平之地而当时已讥其逺伐韩愈之贬潮阳可谓逺陋萧育之守张掖固已穷僻而今更为内地放臣迁客遂至编朱厓沙门岛上犹以为未岂尧舜之心哉】伊尹四方之令狗国豹胡亦不过三十有六国来者不可距往者不尔追又曷尝劳吾萌宣吾府而奉之哉噫先王之政教其施于中国者盖详矣惟先王之政教以治中国则禹之所制不为少矣不由先王之政教则禹之所制犹将不异于戎狄彼以逺畧夸后世而不详乎其内者是岂禹之心也哉末世之君不知古者之所以为国而以贪求速败岂不甚惑邪呜呼其亦不闻蜀汉隋氏之事则已矣少有所知有不为之寒心哉
　　豗傀氏
　　豗傀氏后有豗氏傀氏【见元和姓纂】豗傀氏之迹学者必以不着每以属之皇神农后世遂谓神农为豗傀氏失之浑沌氏
　　浑沌氏是为浑敦后有浑氏沌氏屯氏【见姓苑等姓苑三坟作混沌风俗通作混屯姓苑云后去水为屯姓纂又有屯浑氏云太昊佐谬】若至于所谓盘古氏异矣【盘古氏亦曰浑敦氏罗隐有浑敦氏施化之説谓盘古也如云支节为山岳肠胃为江河之类本出三五厯纪等书】
　　予尝议三坟之伪浑沌氏岂太昊之佐哉六韬之书浑沌氏在昊英氏前及班固表古今始列之伏羲之下应劭作书遂以为太昊之良佐三坟姓纂一皆因之失其本矣昔者孔子谓子贡曰浑沌氏之治若予与汝奚足以知之浑沌氏岂太昊之佐哉此班生之失也虽然浑沌氏之治于今果何如邪老儋子曰古者被发而无卷领以王天下其徳生而不杀予而不夺天下之人非其服而同懐其徳当是之时阴阳和平万物无息蜚鸟之巢可俯而探也走兽可系而从也盖执中涵和除日无嵗无内而无外者此浑沌氏之治也至其衰也鸟兽虫虵皆为人害是故廹其难则求其便因其患则操其备故常不必循器械不必因后世因时而有变易亦以辅万物之自然而已矣七十九代之君其为法不同而俱王于天下由此道也食也息也何久近之殊哉嗟乎旧国旧都望之怅然虽使丘陵草木之緍入之者十九犹之怅然况见见闻闻者乎夫有盛必有衰而衰者必复有冬必有夏而冬者必开此天地之化气也今也觐古之人被画冠服而企止者质厚魁伟重视深息气象固已殊矣况三代之时乎三代之世圣贤自多而况出于其上者乎然则君子何独于浑沌氏疑之哉彼将怃告赐之言者吾不怃也
　　东户氏
　　东户氏之熙载也绍荒屯遗美好垂精拱黙而九寰以承流当是之时禽兽成羣竹木遂长【庄注云足其性而止无吞噬之心故物全】道上顔行而不拾遗耕者余饩宿之陇首其歌乐而无謡其哭哀而不声皆至徳之世也【见子思子淮南子云东戸季子之世道路不拾遗耒耜余粮宿诸首使君子小人各得其宜也许氏云古之人君传又作东扈或谓即夏之有扈谬矣人物表在炎帝之前魏文帝令叙黄帝于其后可知矣】
　　前世之史患乎略后世之史患乎详予述此书自遂人而下益详盖法之始礼之初政治可则不得而不详也遂人而上虽复着之有不得而详者若夫上之号氏世姓多得之外书与夫封禅之文于儒书无所见虽或有之连蹇其文蒙澒其説如风俗通之列僊氏始学篇之卷须氏皆诞谬无鞅者也【补史记作卷须】又有得以仅存者如氏谱之吉夷氏庄子之冉相氏狶韦氏皇览之巫常氏王潜夫之神民氏子思子之东户氏亢仓子之几蘧氏风俗通之帝畴氏和莵史之太嵬氏鬼嵬氏命厯叙之黄神氏神氏辰放氏皇谈氏然皆不得攷其上下独夏后氏之书注山水之所自多有谐其号氏者岂其人之所自出而迹之所丽邪以此谛其不诬也故予得以详择焉
　　皇覃氏
　　皇覃氏一曰离光氏兊头日角□六鳯皇出地衡【春秋命厯序】在而不治官天地府万物审乎无假是故死生同兆而不可相陵【在者任之而已一而不党命曰天放若有心治物则求彼天然直致于尒任则物自足矣虞书云在治忽亦任其自然而已故庄子曰闻在宥天下不闻治天下管子亦云先王之在天下民比之神明之徳孔氏以来説者皆以为察其然哉在璇玑正非屑屑致察也在之而已】治二百五十载【命厯叙云次民没离光次之号曰皇覃治二百五十嵗】
　　至政之谓时至变之谓世时政再而僿世变三而复三变则百年矣子曰善人为邦百年亦可以胜残去杀矣胜残去杀宜若小然今也善人为之犹有待于百年何邪世变之道然也男子生三十壮有立于是始室父子相及是故古者三十年而成世如有王者必世而后仁盖一世则变矣天时人事皆一更矣变极乱而为极治无生而为无杀至残而为至安岂一朝一夕哉残之胜杀之去故必三变而后复也五帝无杀者也三王无残者也而五伯则无生也无安也伯一变而王王一变而帝帝则皇皇则道矣由无安而至于无残无生而至于无杀必有渐也齐一变至于鲁鲁一变至于道风移世革宜必百年而后可也今夫五月旱熯人知为暑也而阴实生之十月氷霰人知为寒也而阳实始之治乱之变亦阴阳与寒暑也寒暑之期三月而移治乱之势百年而复善嵗之家知寒暑之必至故在暑而裘成在寒而絺成是以终身无寒暑之忧善世之君知治乱之不常故在安而图危在治而图乱是以毕世无阽危之患居今之世不变今之道虽与之以天下不能一朝居矣嗟乎自有君汔于尧如辰放皇覃遂人有巢为世之期皆逾二百正所不论而羲炎若黄帝颛顼唐虞且不下于百年天下大治由尧而来三千年间百世矣纪载之不可明纪者盖亦时有之矣四海之内或合或离或治或隳或唱或随或强或羸一二世而其风已替固未有兼世而能一其风俗者虽有名世继世而兴犹必化之一洽教之一浃而后民之情始可以一变其继周者茍能不替则虽民如夷狄三变而帝道可期矣观时会通岂欲速之功哉奈何国无百年之世世无百年之道以其代有贤不肖奚啻相洒兹文王所以望而未见时之难人之难此治世所以常少乱世所以常多先王之治所以不务广地而务详其政教诚以天下之治难乎其变复也子曰愽施济众尧舜其犹病诸五畆之宅树之以桑五十者可以衣帛矣鸡豚狗彘之畜无失其时七十者可以食肉矣谨庠序之教申之以孝弟之义班白者不负戴于道路矣斯先王之政也五十者帛七十者肉则少者有不帛而不肉矣班白者不负戴则少者不免于负戴矣圣人之心非不欲少者衣帛食肉不负戴也而所养有不赡此病施之不愽也内无怨女外无旷夫则江汉之民无鳏寡矣老有所养幼有所长则江汉之民无孤独矣数罟不入汚池则鱼鳖不可胜食矣斧斤以时入山林则材木不可胜用矣斯先王之政也然江汉之域鳏寡孤独无失养则逺人有失养者矣九州之内鱼鳖草木无不若则逺物有不若者矣圣人之心非不欲九州之外鳏寡孤独皆得养鱼鳖草木咸若也而所治有所不及此病济之不众也愽施济众此尧舜之所以犹病之也惟易有言既济亨小无欲济世而不至于大则吾之仁有不尽矣仁有不尽则吾之施有不可得而必矣施不可必则天下之寒饥屈枉厄穷而无憀者何时已邪见其生则不见有弗及矣闻其声则不闻有弗及矣况其逺邪是以先王不务广地而于吾之所制每致其详于吾所制茍致其详则四海之内将有闻风兴起视则而视效矣然则修已以安百姓是必胜残去杀而后可也而者曰竢河之清夸者又曰日月冀尔是故或七八年或五六年或三四年不至于大败极乱丧亡相仍不止则其视羲炎黄帝辰放皇覃也何啻朝菌与螟哉今而匹之不亦悲乎此予所以賛古人之久治而每为之三太息也
　　启统氏
　　启统氏别无攷见独起居舍人章衡运绍记若通载有之而乃序之尊卢氏之后观衡自言歴观四部古人图箓其亦有所取矣呜呼治古盛徳之君未有闻焉者多矣岂非地寕天澄物无害生万庶涵泳春风之中而不知所以为称邪草木以土为生而不知土鱼鳖以水为命而忘其水是故圣人父母万物泽及天下而不知其谁氏上清格曰大道似不肖盛徳若不足韬光晦迹自翳其身而人不知其启统氏之谓乎














　　路史卷四
&lt;史部,别史类,路史&gt;
　　钦定四库全书
　　路史卷五　　　　　　　　宋　罗泌　撰前纪五
　　因提纪
　　吉夷氏
　　吉夷氏后有吉氏【见姓谱】
　　几蘧氏
　　几蘧氏之在天下也不治而不乱狥耳目内通而外乎心知【人间世云夫狥耳目内通而外于心知鬼神将来舎而况人乎是伏羲几蘧之所行终而况其散者成英云狥使也能令根窍内通不缘于物境精神安静志外于心知则外遣于形内忘于知鬼神宜附而舎止矣几蘧者三皇以前无文字之君言伏羲几蘧行之以终其身也】天下之人惟知其母不知其父鹑居鷇饮而不求不誉昼则旅行夜乃类处及其死也槀舁风化而已令之曰知生之民天下葢不足治也【亦见亢仓子】
　　天下莫难于无事莫险于有为然为治者多幸有为之成而鲜知无事之为贵夫以一体诹之药石具而无所用之曰安至于天下虽有圣智无所用之谓平及夫夐万金之方着千人之能亦已几矣故善摄生者无已急之功而善治世者无致平之效彼几蘧氏之治葢以无事治者也是以后世罕俪焉
　　狶韦氏
　　昔庄周訏道之大神鬼神帝生天生地可传而不可受可得而不可见而首言狶韦氏得之以挈天地伏羲氏得之以袭气母此所谓神帝也传者谓是文字之前帝者之号得道以驭羣品提挈两仪者也仲尼曰狶韦氏之囿黄帝氏之圃有虞氏之宫汤武之室曰囿曰圃曰宫曰室讁世薄也是则黄帝氏之前矣而或者疑即商之豕韦夫所谓挈天地者岂区区伯据之雄所能克哉且昔夫子尝问于太史大弢栢常褰若狶韦矣岂亦商之豕韦哉【集韵狶韦音絺李轨说太史官名音治】今丹壶书继诸几蘧氏之后四世则古固有同名而同氏者岂得谓其有一而废一哉【发挥有同名氏辨】
　　有巢氏
　　太古之民穴居而野处搏生而咀华与物相友人无妎物之心而物亦无伤人之意逮乎后世人氓机智而物始为敌牙角毒槩不足以胜禽兽有圣者作楼木而巢教之巢居以避之号大巢氏【韩子云上古之世人民少而禽兽众人不胜禽兽虫虵圣人有作构木为巢以之羣居天下号曰有巢氏人食果蓏腥臊臭恶圣人作钻燧取火以化腥臊天下号曰燧人氏】其为民也登巢防蠡【东征赋云登巢而防蠡注谓上古无宫室不知教化之时也曹植迁都燧览乾元之兆域本人物乎上世防蠡防而食疏摭毛皮以自蔽蠡与蠃同武戈切防力兮切防也】惰食鸟兽之肉若不能防者饮其血嘬其臑茹其皮毛未有火化捆橡栗以为食草栖木末令之曰有巢氏之民【礼存三古酒以祭荐其毛血之类是上古之礼醴醆以献荐其燔炙之类是中古之礼退而合烹体其犬豕牛羊实其簠簋笾豆铏羮则纯乎后世】先是时民稔血食而有争心有剥林木而战者矣【吕春秋仪礼正义谓有巢氏时】胜者以长长犹不足涖之则就其无欲者而听令焉又不足以定之于是刻木结绳以为政【髙氏小史谓刻木结绳以记事为燧人时非】木皮未委于复塞其羽革紩衣挛领着兠冒以贲体【见吕览周公告成王云古人冒而旬领谓三皇时以冒覆头旬领绕颈至黄帝作冕其制遂明故仪礼正义云皮弁以白鹿皮为之象上古也三皇前君以冒覆头旬领绕顶至黄帝始制轩冕】民之葬者犹未详焉过者颡泚于是厚衣之薪而瘗之不封不植也掩覆而已丧期无数也哀除而已其政好生而恶杀节上而羡下故天下之人不归其服而归其义【晏子云古者秩衣挛领而王天下其义好生而恶杀节上而羡下天下不朝其服而归其义有处层巢窟穴而王天下其仁爱而不恶予而不取天下之人不朝其室而归其仁】治三百余载【外纪云百余年或云百余代万八千年或云万二千年妄】栖于石娄之顔【遁甲开山记云石楼山在琅琊昔有巢氏治此山南注城阳县东北有娄乡是然于琅琊逺矣而又汝之梁县有石楼山按今隰州有石楼县本曰土京隋又改曰石楼东南六十有石楼山此宜是】天寳七载诏有司于肇迹之地置庙春秋二享与遂人氏同
　　天下有自然之势其未至也必至而其既至也不复轻清之必上重浊之必下此天地必至之势也世之日伪俗之日浇此势之必不复也彼有血气者必有争争则鬭鬭而不胜必至于剥林木林木未利必至于造五兵五兵之作其可复乎有甚而已自剥林木而来何日而无战大旱之难七十战而后济黄帝之难五十二战而后济少昊之难四十八战而后济昆吾之难五十战而后济牧野之师血流漂杵齐宋之战龙门溺骖延于春秋以抵秦汉兵益以炽战益以多而儒者之谈必曰去兵谓仁义之君无事于兵而自治呜呼是欲祸天下于兵戈者也夫国无大非兵必亡天下虽平忘战必危是故古之圣王有义兵而无有偃兵昔者魏武侯欲为义而偃兵徐无鬼以为不可曰为义偃兵是造兵之始也君自此为之则治不成西夏非兵而废祀于陶唐徐偃非兵而殄世于曼楚晋讳战而国弃于刘聪梁讳战而箓亡于侯景一夫作难万众溃弊天下无兵汔未见无祸者是可去邪传曰天生五材民并用之废一不可谁能去兵兵者先王之所以威不轨而昭文德也几微之权死生之地而圣人之所谨焉者今而曰俎豆干戚可以为矣何事鱼丽夫如是则消锋镝铸金人足以为治而司马炎不生事于晋萧俛段文昌之俦不生事于唐矣作易者曰以此毒天下而人从之吉岐雷俞扁不惟葠苓之养性也而刼痼攻积巴菽殂葛犹不得而后之以毒攻毒有至仁焉是故善去兵者不去兵道德仁义素着于躬礼乐教化日渐于民其所以为万世帝王之业者固自有然然一罅之或阙则固将有乗之者出此卒伍之法搜阅之时击刺之具侵伐之典所以必修明于闲暇之日谓之有政俎豆之中有军之容固非徒俎豆也干戚之内有兵之僃固非徒干戚也有军之容是故莱人不得以兵刼有兵之是故苗民不敢以势抗今顾曰舜孔未学岂书生所知哉成安君号儒者称义兵者无事诈谋竒计卒为韩信斩之泜水之上是以圣王以战去战非好兵也不得已而后动不敢为主而为客非去兵也不得已而后应而汉祖平成之困唐宗安市之屈失于黩也陆机河桥之败房琯陈涛之奔失于易也惟非兵之咎也必也主以仁义扰以信礼不得已然后用如舜文之当然范蠡之审谛马服之不敢易言王忠嗣之本不生事如是可矣又何必去之然后为仁义与若蚩尤之斩乂秦赵之阬夷曽不足为齐晋道又乌足以言兵邪彼光武之欲三十年不言盖有为而发也
　　遂人氏
　　不周之巅有宜城焉日月之所不届而无四时昏书之辨【空同之北北极钟火之山地数百里无日月之光犹蜀之陋天常雨少出日者王子年云去都万里有申弥国近燧明之国地与西王母接以故燕昭王防于西王母燧林之下说燧皇钻火之事西王母国名详余论】有圣人者防于日月之都至于南垂有木焉鸟啄其枝则防然火出圣人感之【广土自有不见日月之处予尝论深山四时早晚与平原之不同非若佛书所谓夜摩天之类拾遗记云燧明之国不识昼夜土有燧木后世圣人防于日月之外以食救物至于南垂观此燧木有鸟类鹗啄其枝则火出取以钻火号燧人氏在包羲氏之前盖火山国也山海经言火山之国虽经霖雨其火常然即今武周连浑府之遥火山也故代割雄勇为火山军亦犹梧州火山之火】于是仰察辰心取以出火作钻燧别五木以改火【详发挥】上古之人茹毛而喢血食果蓏膻腐馊漫内伤荣衞殒其天年乃教民取火以灼以炳以熟臊胜以燔黍捭豚然后人无腥之疾【祭礼作其祝号荐其血毛腥其俎熟其肴所以存法太古腥俎谓豚解俎之礼记正义云先烧其石令赤以黍与豚加于上而灼之或疑神农始艺五谷神农广其事尔】人民益伙羽皮之茹有不给于寒乃诲之苏冬而之使人得遂其性号遂人氏或曰燧人【以钻燧故古史攷云铸金为刄民大悦号曰燧人礼含文嘉云燧人氏钻木取火炮生为熟令人无有腹疾遂天之意故曰遂人典畧云燧人钻木取火免腥臊变熟食人事也白虎通义云取火教民熟食制养礼性避臭去毒谓之燧人】顺而不一于是穷火之用而为之政春季以出樵终以纳异其时也以济时疾郁攸之司九变七化火为之纪谓木器液于是范金合土为釜重作烓髙瓯瓿成物化物而火之功用洽矣【季春心昏见于辰而出火季秋心昏见于戌而纳火故尸子云遂人察辰心而出火亦见中论夫心见于辰则火大壮故季春禁火有辨见发挥】当是时也天下多水教人以渔【尸子】雒出四佐以代天理物乃大臣职【天皇辅有三名故皇帝象天文以制官贾公彦谓伏羲之前虽有三名未必其立官位至黄帝时名位乃具尔】命明由政乎陞级【宋均云辨等降政所见后】毕旒辨乎方色【分正方俗论语摘辅象云必有受税俗注云受税赋及徭役所宜必毕古通用史通莫不必赙】成博受乎古诸【都鄙之事摘辅象注云受古诸侯之事按孟诸志作明都知里为有据云】陨蓲录乎延嬉【延长嬉福也盖谓祭祀崔沔议云祭祀之典肇于上古人所饮食必先严献未有火化茹毛饮血则有血毛之荐未有麴蘖污尊抔饮则有酒之奠施及后王礼物渐也蓲一作丘】四后职而天道平人事理【摘辅象云遂人出天四佐出洛言生知出于天而四佐洛产也】龙图呈瑞字効灵【见画录】于是占建而正方【王希明太乙金镜云燧人氏占斗极而定方名东西南北是也】握几矩表计寘【图矩也演命明道经注云矩燧皇谓人皇在伏羲前风姓始王天下者】指天以布躔而齐七政【康成云矩法也言燧皇持斗机运转之法本天以施政教作其图谓之计寘在伏羲前于时无书刻石而谓之尔刻言苍精渠肩之人能通神灵之意也七政详虑记主礼斗威仪以为五音二少主君臣父子夫妇政少宫主文少商主武法斗而为七政七政之礼立迹所兴也】始注物虫鸟兽之名【春秋命厯叙云伏羲燧人始名物虫鸟兽夫物虫之名必与物合如牛之曰牛鱼之曰鱼名之则必承之以至草木亦莫不然盖圣人有以与物合一黄帝正名百物夏禹主名山川而此道后世不复有能知者非无其人世自隐也】通国之轻重以转民之赀【管子云齐桓公问于管仲曰轻重安施对曰自理国伏羲以来未有不以轻重而成其至者曰燧人以来其大防可得而闻乎对曰燧人以来未有不以轻重而为天下者也故通典云自燧人逮三王皆通轻重之法以制国用是则制货以权轻重生民以来燧人已通货矣】人滋反醇情欲蠢动好嗜外廹则冒礼而忘形以贱其神乃制男子三十而取女子二十而归【一云女二十五王充以为法制张设未必奉行陋也逸礼本命篇云太古男五十而娶女三十而嫁中古男三十而室女二十而嫁地官媒氏掌万民之判男三十而娶女二十而嫁盖本乎此书大传孔子之说亦然白虎通谓男三十筋骨坚强任为人父女二十肌肤充盛任为人母合为五十应大衍之数以生万物也阳竒而舒故三终隂偶而促故再终三天两地之道】以息其民为之进退以耻其凡是故父老而慈子寿而孝着之世姓而法自是作礼由此显矣【礼记疏云尊卑之礼起于遂皇氏云礼有三起礼事起于遂皇礼名起于黄帝通厯通典等皆谓燧皇始有夫妇之道盖始着其礼尔孔演明通经注云燧皇谓人皇在伏羲前风姓始王天下者是燧人已着姓名】治律嵩髙之石室以火着记【古史攷云有圣人以火德王造作钻燧出火教民熟食号曰遂人伏氏书以燧皇与羲农为三皇云遂人以火纪火为阳尊故托遂皇于天伏羲以人事纪故托羲皇于人神农以地力纪故托农皇于地天地人之道而三五之运兴矣应氏之说亦然故康成六艺论以遂皇为人皇云易者隂阳之象天地之所变化政教之所生自人皇初起故頴达谓礼自人皇遂人梁主书起自轩辕而同以遂人为皇其叙五帝则自黄帝至尧而止舜弗预焉谓舜非三王亦非五帝特与三王通为四代斯亦妄矣】二百有三十载【六艺论云遂皇之后歴六纪凡十一代乃至伏羲始作十二言之教注言遂皇在九头之前非也贞源赋云燧人子孙相承二万一千年至伏羲而世纪燧人氏没包羲代之古史攷燧人次有二姓乃至伏羲与六艺论不同頴达疑是三姓而为九十一代俱妄】
　　赞曰
　　粤有大圣防于南垂别火渗代违其羽皮以炮以燔与人遂性占建握机方防以正式通轻重逺近化居四佐授职小大以孚男娶女归以息以耻父老子寿礼由显矣
　　顔子将之齐孔子有忧色子贡问焉子曰善哉问昔者管子有言丘甚善之禇小者不可以懐大绠短者不可以汲深故命有所成而形有所适者不可以损益也吾恐回与齐侯言黄帝尧舜之道而重之以遂人神农之言彼将内求诸已而不得则惑矣遂人之言久矣不得而闻矣舎者君君臣臣父父子子兄兄弟弟夫夫妇妇而已矣圣人之道造端乎夫妇夫妇正而天下定是故遂人之制男女必致其详纡观乎此然后知后世婚娶之道生也夫元气之所孕始于子立于己子者字之始而已者包之始也自子推之男左行三十而立于己女右去积二十而合于已正阳也隂实从焉是故圣人因是而制礼三天两地自然之数妃也自己而壬之男十月毓于寅女十月毓于申申为三隂寅为三阳故年运起焉日生于甲月生于庚日月西东夫妇之象也甲统于寅庚统于申是故隂阳之合必以正将以顺性命之理尔【男子阳火元气起戊子三十丁巳十月至丙寅此火生木也女子隂水元气起庚子二十辛巳十月至壬申是为金生水也】嗟乎斧斤以时入山林则木得其性而材不可胜用矣先王之制得其时故人皆廸智而寿命长及下之世不知乎此动违其时是故残其生贼其性而每至于夭折韩稚有言钻火变胜之下父老而慈子寿而孝羲轩而降屠屠焉以相诛灭淫于礼乱于乐嚣薄浇伪淳风礈矣而或者谓南地薄残婚宦及早而王肃之徒遽取服经谓三十二十孔子以为礼之极岂圣人之制法哉虽然景公胡为而不足语邪彼受弑兄者之立也而遂相之爱荼之世也而遂立之君臣父子兄弟夫妇有一乎此其所以发为政之问而孔子告之以君君臣臣父父子子者诚以景公于此有所不至故也然则景公果足以遂人之道告乎至彼妄士不知其君而夸焉者又多矣孟轲氏之欲齐王汤武宜也而公孙鞅遽以帝道说秦孝公何邪抑不知孝公之不足以帝道说邪亦鞅之所说之帝道赝邪握钜而兼金售皆穿窬之盗也若人者非惟不足以知顔子亦不足以知孟子
　　庸成氏
　　庸成氏庸成者垣墉城郭也【庸以兵城从戍古墉城字只此作】羣玉之山平阿无隘四彻中绳庸成氏之所守先王之册府也【穆天子阿城阿隘阨也四彻犹四境一作徼】册府所在庸成是立故号曰庸成氏云容成者非也【杜甫云容成氏中央氏尊卢氏軰结绳而已百姓至死不相徃来或作容成盖以黄帝臣有容成疑其为一而缪】方是时人结绳而用之【子夏易传曰上古官职未设人自为治记其事将其命而已故可以结绳为九家易云古无文字其有约誓之事事大大其绳事小小其绳结之多少随物众寡执以相攷郑云事大大其结事小小其结亦意逆之说尔今吐畨犬羊同犹以刻木结事可知绳也】其民僮防莫知西东摩唇蓐食而莫知其止息托婴巢中栖粮陇首虎豹可尾虺虵可蹍而人无有相媚之心【淮南本经】实有季子其性喜淫昼淫于市帝怒放之于西南季子仪马而产子身人也而尾蹏马是为三身之国【市特贸易众聚之处张华所记本出括地图季子乃其名尔子思子言东户季子是也说苑云翟马生牛牛生马封荼曰是杂牧也按秦本纪孝公二年翟马生人唐干符二年河北中和元年长安亦尝有此】
　　庸成季子之事何其怪邪商书曰五世之庙可以观德凡事在大故地大则有堂祥岐母羣怪大翟不周山大则有虎豹熊罴螇蛆而况又有大者乎无物不有而后为天地无事不具而后成世道由是而究之则非常之故不虑之变皆适然而已矣是以太公有云天之为逺矣地之为垕矣人生其间各自利也何莫之有乎夫使世俗而能常有其有是乃溟涬鸿蒙世以为主莫之有七十六圣矣呜呼天地之间信何莫之有乎奚物而为常奚物而为怪通之则物我一也不然吾值我非怪邪天下之物固不以自怪也必值我而后怪始未常识遇之皆可为骇惑怪固在我不在物也昔叔山无知且以孔丘为梏于淑诡怪者而况于凡乎凡人之情易放而难求子不语怪岂不言邪正自难言之尔【有挟怪而问者皆不之告虑其惑也读如吾语汝之语】申生之托狐突彭生之蛊齐侯与夫秦谍七日而苏荀偃视不受含晋柩牛吼伯有介驰先民纪载良不少矣四海之下两头四臂九首六足两口独目三身二体旁口反唇交胫反踵马首狗蹏三瞳四舌四耳三角结匈岐踵半体聂耳毛身髌贯匈离耳无肠蜚颈羽民尾濮豕啄狗头厌火流鬼野义落刹充牣其间北方有不释之氷南方有不死之草东方有君子之域西方有残刑之尸寝居直梦人死为鬼岂得谓之无邪【落刹罗刹也国在婆利东与林邑为市说见余论】圣人虑天下之狃于惑也是故穷天下之故赜事物之变推至道开迳庭以引之正然而祥桑蜚雉有蜮载鬼之类尚笔于经是岂以夸世哉此其有以见天下之赜知鬼神之情状者也而世之人以其惛惛乃复邈邈务怪不已殆乎夫不极其变则常固不可名不尽其故则心固不可保极天下之异而归之正则正者不能以复异矣伯益之所记齐谐之所识予正恐其未广也使世人知物我之不殊同异之一贯则怪亦常矣又奚俟于覩流屦而大息哉荀卿子曰可怪矣而未可畏也圣人以为常而众人以为怪是不可不谏也未信而谏则人不与兹故因之以怪焉
　　右因提纪凡六十有六世







　　路史卷五
　　钦定四库全书
　　路史卷六　　　　　　　　宋　罗泌　撰前纪六
　　禅通纪
　　史皇氏
　　仓帝史皇氏【仓颉庙碑作苍非是按苍氏出于苍舒仓氏出于仓颉论衡仓颉字尽作仓春秋时有仓葛字不从草】名颉姓侯冈【见地记】龙顔【春秋命歴序】侈哆【见内简云】四目灵光【庙碑云苍颉天生德于大圣四目灵光为百王作宪其铭曰穆穆圣苍熹平六年立按春秋演孔图及春秋元命苞叙帝王之相云仓颉四目是谓并明颛帝戴干是谓崇仁帝佶戴干是谓清明尧眉八采是谓通明舜目重瞳是谓无景禹耳三漏是谓大通汤臂三肘是谓栁翌文王四乳是谓含良武王齿是谓刚强不及人臣也故索靖草书状曰圣皇御世随时之宜仓颉既王书契是为而世纪乃言黄帝史官仓颉取象鸟迹始作文字记其言动防而藏之名曰书契妄也有辨见发挥】上天作令为百王宪【昔周初有于仓颉墓下得石刻藏之书府至秦李斯辨其八字云上天作命皇辟迭王或云叔孙通识十二字而不传妄也任昉云周人不能辨而斯通识之余不信者详攷二句乃防谦所纂黒帝安和国主禁文也】实有睿德生而能书【随巢子云史皇产而能书亦见淮南修务训】及受河图绿字【河图玉版云仓颉为帝南廵狩登阳虚之山临于扈洛汭之水灵负书丹甲青文以授帝谓苍颉阳虚山在上洛】于是穷天地之变仰观奎星圆曲之势俯察文鸟羽山川掌指而剙文字形位成文声具以相生为字【字孶也言滋毓藩多也与孶孖同故乳牛羊曰字牛字羊】以正君臣之分【朝廷之上】以严父子之仪【闺门之内】以肃尊卑之序【防里之间】法度以出礼乐以兴刑罚以着为政立教领事辨官一成不外于是而天地之蕴尽矣【仓帝所制乃古文虫篆孔壁古文科斗书即其体也魏畧言邯郸淳善仓颉虫篆是矣自仓颉至周宣皆仓颉之体也宣王纪其史籀始作大篆十五篇号曰篆籀与仓颉二体所谓古文因而用之衞恒云仓颉造书因而遂滋则谓之字字有六义至三代不变改故孔頴达云仓颉至今字体虽变而六体之本古今不易汉志云仓颉多古字俗师失其读宣帝徴齐人能正读者张敞从受之传至外孙之子杜林始为作训子云因作训纂此书断所以谓吕氏书言仓颉造大篆为非谓若仓造大篆则置古文于何地古文为本篆籀其子孙矣孝经援神契云奎主文章仓颉作文字者总而为言包意以名事也分而为义则文者祖父字者子孙滋蔓而相生尔】天为雨粟鬼为夜哭龙乃潜藏【论衡云河出图洛出书圣帝之瑞仓颉作文字业与天地同指与鬼神合何非何恶而致雨粟鬼哭之怪哉图书文章与作书何异使天地鬼神恶人作书则图书出乃无此怪或仓颉作书适与之防尔葢一说也】文字备于以存乎记注乃著绩别生正名孚号而升封于介丘纪文字以昭异世而文乱日昌矣【河图真纪钩云王者封泰山禅梁父易姓奉度继典崇功者七十有二君管子墨子亦言封禅皆在先秦春秋之世封禅者帝王易姓告代之大礼也一姓惟一行之谓之岱宗其事可知矣惟后世目之以告太平为可恶尔按白虎通义云王者易姓而起必升封泰山何报告之义也必于泰山何万物交代之处也必于其上何因髙告髙顺其类也言封禅者莫此为近岂谓太平不敢归已推徳于天哉云推徳于天乃所以为有已皆腐儒之见也夫以唐虞之盛犹曰四海困穷今乃自述太平不逊于天地其享之乎勒石纪号者特帝王之显名耳亦非勒功德以示来世知此则知封禅亦无多事也史皇始备文字故首封禅纪文字此皆可得而知者世儒谓可废者特不详其本哉】乱百有一十载【见浑天记庐陵县化仁山境旧有脞祠有仓颉像罗列宰邑治学先公侯徙其像于学四目龙衮古扁犹为仓王误矣】都于阳武【今开封之祥符故浚仪县即春秋之阳武髙阳乡也有仓颉城陈留风俗传云县有仓颉城及列仙之吹台地记开封县东北二十有仓垣城及庙墓舆地志云城临汴西北有仓颉坟城别仙台郡国志云仓颉师旷城仓颉与师子野所造缪也时宜无城或后世缘其所都名之邪然按姓纂仓颉氏冯翌人则其后世氏仓颉者为之尔】终葬衙之利乡亭南书人禋之【皇览云坟髙六尺学书者皆徃上姓名投刺祀之不絶九域志鳯翔有仓颉庙今长安西南二里宫张村有三防寺者记为仓颉造书之堂斯亦未然岂亦冯翌者为之欤或书生习书之所也论衡云学书者讳丙日云仓颉以丙日死按古五行书仓颉丙寅死辛未葬葢五日始葬或疑其时未有甲乙然世皆言大桡作甲子而伏羲已有甲歴出于上古特未可执】后有仓氏史氏侯氏侯冈氏夷门氏仓颉氏【姓纂有仓颉氏姓书更有颉氏岂后世之姓孔名丘者邪今故不取仓史夷门见姓苑等按汉上谷长史侯相碑云侯氏出自仓颉之后逾商歴周各以氏分或着楚魏或显秦齐卿士为斯其胄也然自春秋而下诸国皆有侯氏故姓纂以为晋后而侯成碑谓郑共仲赐氏曰侯厥后宣多以功佐国因以为氏然祀之后与魏侯奴氏渇侯氏古引氏俟伏侯氏亦并为侯氏云】
　　呜呼图出河书出洛天地之所以畀圣人也而其末流祸天下亦深矣三代而上用而不恃文字之所用坟典鼎彛之外亡施焉三代而下有说命有政典然后文字亡所不用既着文字而六经托六经之托圣人之不得已也降至后世句连苦窳牢茹苫毕而后淫辞诐说始蔓羡霄块间矣竒它之目如秋荼而民亡所措手足章句之学如凝脂而士不知所税驾文者侮俗而奸者舞文至于读易卜奸诵诗抇冡亡所不至人皆邮之而不知所邮者彼市祅夜哭谓鬼亡知吾得信诸
　　栢皇氏
　　栢皇氏姓栢名芝【上清三天列纪云上清真人姓栢名芝乃中皇前人是知栢乃姓也庄子六韬人物表亦皆从本传或作伯字云借用栢斯失据矣】是为皇栢【三坟书云伏羲上相共工下相皇栢妄也其失源于班固应劭叙于伏羲之后故尔后世以为袭伏羲之号或云其佐皆失之庄周所记封禅之帝叙次可以见矣】出榑日之阳驾六龙【春秋命歴叙云皇栢登出榑桑日之阳驾六龙而上下乃栢皇也】以木纪德【命歴叙】为而不有应而不求【干寳晋武革命论云栢皇栗陆为而不有应而不求执大象也庄子曰独不知至徳之时乎栢皇栗陆之时斯至治矣】立于正阳之南是为皇人山【方志华夷图谓之伏羲山舆地广记皇栢山在开封陈留县】其后为栢【今蔡州西平古栢国春秋时栢子之封】有栢氏【风俗通云栢皇氏后】栢常为皇帝地官栢亮又为颛顼帅栢昭为帝喾师尧治天下有栢成子臯立为诸侯尧授舜舜授禹栢成子臯辞为诸侯而畊【一作子髙通变经老子言自开辟以来千二百变后世得道栢成子臯是矣】逮周之世有栢冏为太仆正又有栢侯氏栢常氏白侯氏【姓书又有白侯氏按汉尚书郎白侯隽吴张昭师白侯子安云栢侯之转】
　　学者皆言五运尚矣自伏羲以来以斗精受命者七神得间气而生者又二十有八所谓三十五际者也而终始之传乃谓大庭栢皇悉有所纪何邪天地之大者在隂阳而五行为之次同符合证各象其类兴亡之箓以次相代岂偶然哉是以皇天眷命必先几见于下民圣王感运而兴必求合德以为之表昔者黄帝之世天先见大蝼大防黄帝曰土气胜土气胜故其色尚黄其事则土及禹之时雨金栎阳禹曰金气胜金气胜故其事用金然其受命荷帝玉故其色尚黒下至汤代金刄先生于水汤曰金水胜金水胜故其色尚白其事则水及夫武王火乌流社武王曰火气胜火气胜然其衰在木火生于木故其色尚赤其事则木类固相召箕丽而风毕动而雨云从龙风从虎其气炎则有以取之矣伏羲髙辛俱感巨迹神农唐尧俱感赤龙黄帝有虞咸因大虹少昊伯禹咸繇流星与夫揺光贯月而颛汤若有同于劵钥者殆叵信邪抑又取之刘季断虵而遂感赤龙叔达继水而复惊灵迹顾岂有司之者哉徃哲遗疑然物之来固可得而知也苍姬祖弃既本迹瑞偰先汤修嗣嬴俱膺鸟之祥孰难见哉【弃后稷周木徳之祖偰司徒商水徳之祖女修嬴秦水徳之祖】喓喓草虫趯趯阜螽鼋鸣泮隰鼈应渊中马牦截玉梧桐断角承石取铁毒冒噏娠临门彩味蔑媍在军臯鼓噎嫛婗号母乳泏匏血动痼疾发蚕饵丝而商絶缘类而升固有不期然而然者狼齿鹤防矢中彚彚使虎伸虵令豹止搏劳施虵守宫弭虿唐郎捕蝉即且甘带故曰道之制在人物之制在气其生以是乃或闇乎其数矣若夫距王而兴不能复禹之迹者非道残百年之命则五神之余气也【张说论唐数禹以金徳而得生数汤以水徳武以木徳而获成数伯翳之命中天而尧裔以火徳承之是以传世数再三百李唐以土为纪有统亦当千年】纬以八元三百四岁为德运七百六十岁为代轨千五百二十岁为天地出符四千五百六十岁为七精反初以文命者十九而哀以武兴者六八而谋天人相应若合符节【刘氏唐书云王勃精于推步作大唐千岁歴言唐徳灵长合承周汉运歴不应近承周隋短祚大防谓以土王者五十代一千年以金王者四十九代九百年水王者二十代六百年木王者三十代八百年火王者二十代七百年乃天地之常期符歴之大数自黄帝至汉皆五运之真主五行既匝土运复归乎唐因魏晋至周隋咸非正统五行之沴气也是亦张说等之佞尔】而正统之论烦结至于相承失次共工嬴秦俱不得簉而魏随五代仍去仍留遂使应运之王当南反北人符天瑞不得其时稽之作者之猷不如太上之无也
　　中皇氏
　　中皇氏封禅之帝也【或云即中黄古有中黄子道家有中皇经叙释云中黄真人者九天之尊始自人间登于圣路即胎藏论也中黄子之言曰天有五方地有五行声有五音物有五味色有五章人有五常故天地之间有二十五人焉上焉者五其次亦五中焉者五其次亦五而下焉者又五上之于下人半焉圣人所以骇天下真人未尝过焉贤人所以绥圣世圣人未尝观焉葢道之不相谋者也亦见文子而灵枢言伯髙对黄帝天地之间六合之内不离乎五人亦应之故有五五二十五人之政葢本于此国朝编类地理有中黄子隐伏上清列纪云中黄之书白帝藏之瑶台非有秘箓者不得】当是时人结绳而用之【庄子云昔庸成氏大庭氏栢皇氏中皇氏当是时人结绳而用之周所叙乃封禅之帝也】居皇人山之西是为防鄗山【地记谓之三皇山图经同在孟之河隂县】一曰中央氏【见六韬等传记以谓虞氏之乐有五央掌其中央者以中央为氏妄矣按虞乐乃五英即帝俈之五英言五行之英华也故姓书有中英氏与中央氏别此葢又缪以央为英尔】后有中央氏中黄氏
  </div>
  <div class="pagination">
   <a href="路史.html">
    上一页
   </a>
   <a href="路史.html">
    1
   </a>
   <span class="current-page">
    2
   </span>
   <a href="路史_page3.html">
    3
   </a>
   <a href="路史_page4.html">
    4
   </a>
   <a href="路史_page5.html">
    5
   </a>
   <a href="路史_page6.html">
    6
   </a>
   <a href="路史_page7.html">
    7
   </a>
   <span>
    ...
   </span>
   <a href="路史_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
