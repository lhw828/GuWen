<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 6 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 6 页/共 505 页</h1>
    <div class="content">○癸未。谕内阁、大学士九卿会同议上皇考大行皇帝尊谥曰显皇帝。庙号曰文宗。上配列祖。同为百世不祧之庙。钦惟皇考圣德照临。万几明烛。覃敷声教。寰＜?宀禹＞钦承。仰至德之无加。实群伦所共戴。今廷臣所拟。详慎公允。于皇考绥猷建极之宏模。洵相符合。深协朕怀。此天下万世之公论。非朕一人哀慕尊崇之私愿。亦非臣下尊亲颂美之私情也。谨据所奏。恭上尊谥庙号。所有应行典礼。该部敬稽成例以闻。　　

○谕军机大臣等、前因寿州情形紧急。曾谕官文等拨兵驻扎三河尖。以壮皖军声援。嗣据李续宜覆奏。宜先复安庆。而后可图进取。现在寿州自正月被围。已经七月。苗沛霖与寿州团练。寻仇起衅。迨杀死徐立壮等后。仍不肯撤围。必欲攻破寿州。袁甲三派张学醇博崇武前往和解。而寿州绅民。谓其袒护苗练。并因苗沛霖擅杀蒙时中。以致州民愤激死拒。苗沛霖受粤逆伪职。叛迹显然。断不能再事迁就。袁甲三已专意主剿。而苗练人数众多。能否剿办。尚未可定。此时寿州无饷无兵。兼无守将。孤城岌岌可危。昨据贾臻两次奏报。探闻楚军克复安庆后。并克复桐城舒城卢江各城。楚军东征。本为肃清皖北。今诸城次第克复。或分拨劲旅。进援寿州。或驻兵六安三河尖一带。联络声势。亟须早为布置。使苗练有所顾忌。著官文、曾国藩、胡林翼、李续宜、通盘筹画。迅速办理。楚军克复安庆后。势如破竹。必能乘此声威。剿除皖北逆匪也。将此由六百里加紧各谕令知之。　　

○又谕、苗沛霖围攻寿州。袁甲三屡经奏称派兵赴援。至今尚未见到。半载以来。迟疑不决。卒至抚议不成。苗练愈横。贾臻将寿州兵勇。悉行调赴颍州。是诚何心。苗沛霖已受粤匪伪职。攻陷正阳霍邱。叛逆已属显然。现在该城危急万分。著袁甲三速行派拨水陆各军。并迅催朱元兴一军。交李世忠亲行统带。驰赴寿州。将逆练迅速剿办。立解城围。仍须接济寿州军饷。毋得意存玩延。贾臻现驻颍州。未能分身。其前调寿州兵勇。仍严饬该将弁管带折回。以利攻剿。该大臣等皆身受皇考大行皇帝重恩。且袁甲三身为统帅。专办皖北军务。贾臻有地方之责。寿州设有疏虞。朕惟袁甲三等是问。决不宽贷。至按察使张学醇拘执练董。送往苗营。总兵庆瑞擅赴南路驻扎。尹善廷是否前往颍州。博崇武赴苗营后作何举动。该员等种种趋附苗练。意存助逆。实堪痛恨。即著袁甲三、李世忠、贾臻、迅速查明。严行参奏。尽法惩办。毋许稍事徇隐。将此由六百里加紧各谕令知之。寻袁甲三奏、遵查张学醇等并无附苗助逆等事。至详细情形。应俟寿州解围后。再行查办。报闻。　　

○甲申。谕内阁、前据黄赞汤奏、请添拨黄河秋汛防险银两。当交户部议奏。兹据该部奏称、请仍令该河督力求撙节。并劝办捐输等语。黄河秋汛有无险工。并需用工料多寡。势难豫度。自应随时体察情形。力求撙节。如果临时实有险工宜防。再行商用河南巡抚通融办理。所有黄赞汤请拨防险银十万两之处。著毋庸议。仍著该河督饬令开归河北二道。设法劝办捐输。以资接济。　　

○谕军机大臣等、有人奏、江北水师。抽厘扰害。请饬查禁一摺。近年军饷浩繁。不得不藉资抽厘。若如所奏。江面水师骚扰行舟。总兵李德麟父子家丁朋比为奸。若不严行查禁。不独有妨劝捐。抑恐贻误全局。著薛焕按照所参各款。严密访查。据实具奏。毋稍徇隐。原摺著钞给阅看。将此由五百里谕令知之。　　

○又谕、前据胜保于续获贼首张殿甲案内。请将已革游击王天保开复原官。照例补用。业经降旨允准。兹据严树森奏、王天保挟嫌杀毙守备张大恺。曾经奏参缉拏。该大臣自保举王天保后。即饬令统带王来凤马步各队。请密饬胜保先将王来凤降众安插。并将王天保解案审办等语。王天保挟嫌杀毙张大恺。乘闲脱逃。前经降旨严缉。何以胜保未经详察来历。辄为奏请保举。此等获罪之员。复令领新降之贼。屯扎归德。尤恐扰害地方。所有胜保等前保王天保开复游击原官照例补用之处。著即撤销。并著胜保将该革员派委妥员。迅速解赴河南省城。交严树森归案审办。断不准令其中途脱逃。其王来凤新降马步各队。并著该大臣饬令即日撤回濮范。设法妥为安插。毋令滋生事端。将此由五百里密谕知之。　　

○又谕、严树森奏、请将脱逃官犯。饬解豫省归案审办。并原参看管疏脱之知县。请开复处分一摺。已密谕胜保将王天保拏解河南。交严树森审办矣。王天保与守备张大恺挟有嫌怨。辄将张大恺砍毙。殊属凶恶。一俟解抵河南。即著严树森亲提严讯。务得确情。奏请按律治罪。商邱县知县茅豫春、于派令管押之犯。何以任其疏脱。所请开复该员原参摘顶之处。著俟定案时声明请旨。将此由五百里谕令知之。　　

○河南巡抚严树森奏、防剿吃紧。请将本年乡试。展至壬戌年举行。从之。　　

○命户部右侍郎宝鋆为正使。内大臣穆隆阿为副使。恭赍大行皇帝遗诏。颁给朝鲜国。　　

○以江西捐输团练。永广乐平、彭泽、二县学额各十名。　　

○乙酉。谕内阁、才宇和奏、因病恳请赏假回籍调理等语。才宇和系属道员。并不呈请巡抚代奏。辄自具摺请假回籍。殊属不合。著交部议处。并著贾臻查明该员患病情形。据实具奏。寻奏、才宇和精力衰颓。请勒令休致。从之。　　

○谕军机大臣等、胜保奏、统筹南北军务。并酌拟进剿东豫贼匪情形各摺片。据称东捻己渡河屯踞濮范及观城地面。侵及南乐清丰一带。豫省西窜之捻。亦已扰过虎牢关。盘踞巩县一带村山。由曹单归德以至濮范。直接畿辅重地。并无得力官军专驻策应。空虚可虑等语。此时情形。亟应严防该匪北窜。著该大臣督带官兵。先将畿南一带地方。认真堵剿。严扼濮范贼匪窜入直境之路。俟直东交界地方。剿办一律肃清。再候谕旨遵行。王天保所带王来凤降众。昨据严树森奏、该大臣饬往归德。本日据称赴曹单扼扎。著该大臣迅速撤回。并将王天保解往豫省。交严树森归案审办。建昌驻扎黑龙江马队。虽有一千名。惟该处附近地方。尚有土匪。正资弹压。势难分拨。现在恭奉梓宫回京。古北口官兵正需护送。亦难调往。该大臣惟当就现有兵勇。力扼畿南地方。毋令该匪阑入直境。是为至要。将此由五百里谕令知之。　　

○以湖北官军截剿安庆援贼出力。赏委参领乌伯讷依、副将魏添应、参将陈应杰、刘连升、巴图鲁名号。余奖叙有差。　　

○以四川绵州解围。予知县刘德谦以同知直隶州知州用。并赏花翎。余加衔升叙有差。革会剿迟延游击唐友耕职。予阵亡守备谢崇敏。把总颜长发等祭葬世职加等。　　



大清穆宗继天开运受中居正保大定功圣智诚孝信敏恭宽毅皇帝实录卷之四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

咸丰十一年。辛酉。九月。丙戌朔。上诣烟波致爽殿东所问母后皇太后安。西所问圣母皇太后安。至戊申皆如之。　　

○大学士桂良等奏、遵旨谨拟崇上母后皇太后徽号。曰慈安皇太后。圣母皇太后徽号。曰慈禧皇太后。得旨、是。　　

○谕内阁、常清、景廉奏。佐领废弛营伍。克扣茶斤。请革职严追一摺。伊犁索伦营镶黄旗佐领唐武都、于该营官马器械麦石等项。任意亏欠。并将兵丁承领官茶。以补立官马为名。扣留自用。实属贪鄙不职。唐武都著即革职。勒限严行追补。以儆官邪。　　

○丁亥。谕军机大臣等、前据胜保奏、统筹南北军务。酌拟进剿情形。当经谕令该大臣、先将畿南一带。认真堵剿俟直东交界肃清。再候谕旨遵行。兹据谭廷襄奏、范县濮州一带。有郓钜会匪。过河潜匿。击退后盘踞马陵集一带。蓝白花三旗股匪。约计一万数千人。陆续过河。四散屯聚。直隶清丰等处。亦有贼踪。南捻黄旗。又至单县新泰等处。土寇纵横。请饬胜保迅赴东昌督办。以防北窜等语。郓钜会匪。句结捻匪渡河。其势甚炽。虽经谭廷襄派令郝上庠移营严防。并调宋景诗降众协助。复经胜保所派道员陈显彝、添调正定河州等官兵。前往清丰观城。往来抄击。尚恐匪众兵单。不足以资堵御。著胜保迅速起程。前赴大营。督饬将弁。会同谭廷襄派出兵勇。分投截击。毋得任贼纷窜。并著谭廷襄严饬郝上庠等认真截剿。如临敌退缩。即严参惩办。捻众东窜。东三府地方紧要。总兵曾逢年是否带兵迎剿。副都统恩夔现在有无布置。著该抚严饬该总兵等分投堵截。毋稍疏懈。将此由六百里各谕令知之。　　

○予山东莘县阵亡把总王景辉、千总曲献廷、外委王长清、祭葬世职。文生刘咏臧赏恤如例。　　

○戊子。谕内阁、劳崇光奏、遵保堪胜水师总兵。并可备器使各员一摺。广东升署香山协副将李懋元、升署顺德协副将卫佐邦、升署崖州协副将蔡先攀、均著记名以水师总兵用。并著送部引见。升署澄海营参将陈佐光、水师提标中军参将邢麟阁、升署新会营参将尹达章升署水师提标右营游击郑耀祥、著一并送部引见。　　

○又谕、德兴阿奏、兵米愆期。请饬催兑运一摺。密云官兵。每□山戊不□应放粟米。积欠八季。止放一季。经德兴阿屡次饬催。密云县知县张瀚、仍延不赴通兑运。兵食攸关。实属任意延玩。著直隶总督、顺天府府尹、严催该县克日赴通。将已到之米先行运放。如再迟误。即行严参。并著仓场侍郎严催各粮道。务于封河以前。将各帮米船。催令全数抵通。即饬该县迅速兑运。以资散放而济兵艰。　　

○以翰林院侍读学士绵宜为詹事府詹事。　　

○补铸乍浦副都统印信。从浙江巡抚王有龄请也。　　

○予江苏无锡殉难封职蒋镒等男妇十员名口分别旌恤如例。　　

○予福建浦城合门殉难州同衔曾守传等男妇二十四员名口分别旌恤加等。　　

○己丑。谕内阁、十月初三日。皇考大行皇帝灵驾至京。所有应赴兰沟恭迎之王公以下一品大臣。及镇国将军等。均著在清河芦殿恭迎。　　

○又谕、朕恭奉皇考大行皇帝梓宫还京。所有留京办事王大臣。及王公文武各官。均著于本月二十八日。在南石槽地方接驾。二十九日。在德胜门外关厢接驾。署步军统领瑞常、著于京营交界地方接驾。　　

○又谕、本日载垣、端华、肃顺、面奏。因差务较繁。请将管理处所。恳恩酌量改派等语。著照所请。载垣著开銮仪卫上虞备用处事务。端华著开步军统领缺。肃顺著开管理理藩院并向导处事务。　　

○谕军机大臣等、清盛奏僧格林沁军营。粮台欠饷过钜。兵勇哗溃堪虞等语。现在捻匪阑入东平等处。僧格林沁亲统大队追剿。将士枵腹荷戈。深虞哗溃。著文煜、严树森、英桂、严饬藩运两司。迅将积欠月饷。及专拨之款。并长芦未解银两。每省先行筹银四五万两。委员起解。务于九月赶到。毋许延玩。将此由五百里各谕令知之。　　

○调刑部尚书瑞常为工部尚书。工部尚书绵森为刑部尚书。并暂署行在工部尚书。　　

○实授瑞常步军统领。以郑亲王端华暂署行在步军统领。　　

○命御前大臣景寿掌銮仪卫事。并管奉宸院事。兵部尚书穆荫管理藩院事。　　

○庚寅。以缉捕出力。赏河南同知衔知县崔承灏花翎。余升叙有差。　　

○予江南江甯殉难河南知县张其昆妻方氏旌表如例。　　

○辛卯。遣官祭都城隍之神。　　

○谕内阁、曾国藩奏、水师克复池州府城一摺。官军自攻克安庆省城后。提督杨载福派总兵王明山等进攻池州。八月初五日。赵三元带兵先到。绕城攻击。率水师奋勇登城。贼开西北门而遁。王明山等水陆各营赶到。杀贼无算。立将府城克复。办理甚为得手。著曾国藩即饬水陆各军。分路进攻。将失陷城池。次第收复。迅扫贼氛。　　

○谕军机大臣等、曾国藩奏、请饬拨协饷等语。现在安庆池州。均已克复。南北两岸。正须进兵之际。而各营欠饷至七八月之久。兵勇负债过多。裹粮无资。竟不能拔队成行。亟应迅筹接济。著毓科将应解徽甯协饷每月漕折银五万两。从八月起。每月按期如数。源源解往曾国藩军营。毋许延误。将此由六百里谕令知之。　　

○以都察院左都御史万青藜为顺天乡试正考官。刑部右侍郎麟魁、兵部右侍郎毕道远、为副考官。　　

○以前任大学士彭蕴章署都察院左都御史。吏部右侍郎黄宗汉兼署兵部右侍郎。内阁学士载肃署刑部左侍郎。广凤署刑部右侍郎。　　

○以镇国将军奕山暂署镶蓝旗汉军都统。散秩大臣常喜暂署镶蓝旗满洲副都统。镶白旗满洲副都统载岱暂署左翼前锋统领。正红旗汉军副都统裕瑞暂署镶蓝旗护军统领。　　

○以河南郑州等处剿匪获胜。予千总周兆常等以守备用。并赏花翎。革防范不力知县袁修翰职。暂留任。　　

○以剿贼失利。夺河南副将穆正春花翎。迟误军火布政使边浴礼下部议处。知县韩叔垿、朱光宇等、均革职。分别留营留任。　　

○予河南黑堈殉难烈妇杨吴氏暨子知府传第分别旌恤如例。　　

○壬辰。谕内阁、徐之铭奏、请饬藩司到省清算交代等语。丁忧云南布政使贾洪诏。署曲靖府任内。交代不清。曾经谕令赴省。将经手未完事件。交代清楚。再行回籍守制。乃已逾半年。尚未到省。以致历任各员交代。不能依限结报。著署湖北巡抚李续宜、严饬该员速赴云南。会同核算清交。不准藉词延缓。　　

○谕军机大臣等、前因严树森奏、已革游击王天保。挟嫌杀毙守备张大恺各情。谕令胜保将该革员迅解河南。归案审办。并将胜保前保王天保开复游击原官之处。即行撤销。本日据胜保奏、张曜与王天保争功不睦。擅行具禀。严树森参革。由于偏听张曜一面之词。若撤销保举。无以折服王天保之心。且恐降众各怀不平等语。王天保所犯之罪。情节较重。周士镗询据王天保称、张大恺实系阵亡。亦系该革员一面之词。胜保何以率行听信。该大臣身为统帅。于王天保杀毙张大恺一案。必欲曲为袒护。甚属非是。著仍遵前旨。将王天保迅速解赴河南省城。交严树森归案审办。如果原参错误。谅严树森亦不敢稍存回护。其王来凤新降之众。并著妥为安插。傥滋生事端。朕惟胜保是问。将此由五百里谕令知之。　　

○又谕、明绪奏、查明阿勒坦沙拉父子实在下落一摺。阿勒坦沙拉父子下落。经明绪、饬委营长穆隆阿等。前赴俄罗斯国所属之哈萨克游牧地方访查。据该阿哈拉克齐霍佳凯声称。阿勒坦沙拉并伊子均在俄罗斯国所属库库奇塔普地方居住。著常清即行文俄国西悉毕尔衙门。转查阿勒坦沙拉父子、是否在该国所属地方居住。以期得有确实下落。将此谕令知之。　　

</div>
    <div class="pagination">
<a href="清实录同治朝实录_page5.html">上一页</a><a href="清实录同治朝实录.html">1</a><a href="清实录同治朝实录_page2.html">2</a><a href="清实录同治朝实录_page3.html">3</a><a href="清实录同治朝实录_page4.html">4</a><a href="清实录同治朝实录_page5.html">5</a><span class="current-page">6</span><a href="清实录同治朝实录_page7.html">7</a><a href="清实录同治朝实录_page8.html">8</a><a href="清实录同治朝实录_page9.html">9</a><a href="清实录同治朝实录_page10.html">10</a><a href="清实录同治朝实录_page11.html">11</a><span>...</span><a href="清实录同治朝实录_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
