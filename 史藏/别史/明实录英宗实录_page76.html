<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 76 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 76 页/共 263 页</h1>
    <div class="content">　　○给瓦剌也先使臣知院奄特等马驼刍豆
　　○夜月掩木星
　　○丁卯致书庆王秩煃曰比闻鸣沙州当宁夏之冲旧有城可屯戍其附近田地内府中军校柳安大等种二百十四顷余止将八十顷子粒供给府中余皆柳安大等及各卫所官下并旗军人等占种有已徵粮草有未徵者盖其积弊已久致守边官军阙田耕种今令赞参军务右佥都御史卢睿往彼踏勘叔祖宜令长史与睿同行从公处置果系供给府中子粒田地仍留与原种军校耕种其余多占者悉拨与护卫备御官军屯种庶使豪强不致侵欺官食亦得给足惟叔祖亮之
　　○敕镇守狭西都督同知郑铭右副都御史陈镒曰比闻瓦剌也先屡遣兵侵扰哈蜜及赤斤沙州等处已敕各边总兵等官严为备御复得尔奏甘肃传报亦集乃等处贼寇出没寻敕任礼等谨慎防备遇警急飞报尔等调兵策应或在他处亦然毋得推避延缓
　　○福余卫都指挥安出遣头目古纳台泰宁卫都指挥讨勤遣使臣恼答儿等贡马赐宴并赐彩叚衣服靴袜仍命赍敕及彩叚归赐安出及讨勤等○命都指挥佥事王整往山海关提督守备以右佥都御史王翱奏请也
　　○戊辰给宁化王济焕第六子羙瑞岁禄一千石米钞中半兼支
　　○命监察御史刷狭西山东山西文卷正统七年分遣监察御史刷中外文卷狭西河南山东山西以岁凶停止至是都察院以三处豊登命官往刷惟河南水患仍未遣
　　○直隶平定州千户所副千户王信坐监守自盗克减军粮二罪自盗例赎斩复职克减例降为事官满所坐徒年限复职调卫刑部请裁决  上命降为事官于缘边立功除该徒年限外再立功二年复职近卫定为令
　　○巡按广西监察御史黄英奏宜山县民屡为猺贼杀掠守备指挥孙春坐视不救乞逮治之章下兵部尚书徐晞等谓总兵官安远侯柳溥参将都指挥佥事田真尝奉命严督剿贼而贼愈肆亦宜究问  上命杖春一百令溥等具实自陈仍令都布按三司相机捕贼
　　○夜东南方生苍白云一道阔余二尺东西亘天
　　○己巳命巡抚山西右佥都御史罗亨信巡抚辽东监察御史李纯仍兼理屯种
　　○增置密云县古北口仓以仓少不足贮粮故也
　　○宥户部尚书王佐左侍郎王质右侍郎焦宏罪时御马草场狭隘添拨旧都督府衙门地收草佐等不即差人候收以致积草塞街有被火灾者十三道御史上章紏劾  上特宥之
　　○庚午夜土星犯井宿○辛未河南汝州人张端卞寓湖广均州更名清古潭假佛法扇众谋为乱谓宁山卞卒张清乃紫薇星降生推以为主余皆青衣童子诸星象可为将期甲子岁于光化县九龙冈起事欲先陷泌阳枣阳舞阳次陷襄阳汴梁诸处党将聚矣觉者言之巡抚左少卿于谦谦擒之并家属百余人以闻因言河南地连湖广逋逃所萃中多奸顽无赖如曩者张普祥李普昇等俱以修善诵佛惑人自速杀身忘家之祸今此曹仍迹前非请审实诛之以徇于逃民聚居处并敕湖广河南三司官常巡视其地但有啸聚或为不法者即收治之重则奏请轻则械归本乡其僧人无度牒而号为师父师兄善人善犮庀集礼佛者俱问遣戍边寺观庵院非古额者即毁之没官庶法令昭明妖妄杜绝  上嘉纳之下其章法司议行
　　○壬申升锦衣卫带俸指挥佥事火吉为指挥同知金吾左卫正千户章官保鲁珍俱为指挥佥事锦衣卫试百户梁贵为副千户官军八十三人俱升一级以使瓦剌还有劳故也
　　○癸酉冬至节遣官祭  长陵  献陵  景陵  上诣  奉先殿  皇太后宫行礼毕出御奉天殿文武群臣及四夷朝使行庆贺礼  皇太后  皇后俱免命妇朝贺
　　○甲戌文武群臣朝亲王于奉天门东廊
　　○敕提督辽东军务左副都御史王翱总兵官都督佥事曹义等曰得奏闻达贼从辽河口入境剽掠盖因沿河墙柞不修官军了备不严是以为贼所窥尔等平昔设施果安在哉失机官其悉究问有功者还升赏自今尤宜严督官军昼夜防御但有贼徒近边即为相机剿灭庶副边阃之寄
　　○致书郑王瞻埈曰今河南三司官奏所修王府已完书至叔可自择便利月日移国于怀庆仍先奏来令有司预备脚力
　　○调羽林前卫带俸都指挥佥事徐英山东都司带俸都指挥佥事刘深俱任辽东都司
　　○乙亥泰宁等卫都指挥革干帖木儿遣指挥克列台兀鲁罕河卫野人女直稳叉等贡马及方物赐宴并赐彩叚绢衣服靴袜有差
　　○丙子革广东琼州等府定安等县所属宁村定南铜鼓兔頴石山归姜白石思良九峰九巡检司
　　○丁丑宁化王济焕奏臣父晋恭王坟所尚未蒙赐立碑文及石人石马乞敕该部建立以光荣臣父于九泉存没不胜感恩之至事下工部称无定例寝之
　　○宣府总兵官永宁伯谭广等奏洗马林实要冲之地而堡稍近内宜徙置北边十五里以镇虏东孤山二堡官军归并于彼守备新河口及西阳河二堡亦临要害宜摘拨万全右卫及怀安卫军官益彼守备东孤山旧堡既革宜于北筑墩台一所常峪口台至东高山台相距辽远宜于其中增筑墩台一所官军原领牝马有生驹者欲如京军例送太仆寺兑换牡马骑操守了旗军每墩八人遇冬风雪寒冷不胜艰苦宜增至十二人分两班一月一更下班之日不得差遣  上皆从之
　　○镇守狭西右副都御史陈镒奏陕西甘宁等处边仓粮料五百六十七万一百二十石有奇  上命见储年久者酌量支用不许腐烂冲要处趁时储粮○戊寅宁夏总兵官都督史昭奏手把铜铳兵器中最能制虏者宁夏各卫虽有之然多损坏欲如都督郑铭奏准式样改造而库贮之铜不足臣见宁夏等卫屯田子粒除上仓外其种样子粒岁有九百余石皆为卫所公用请以易铜铸造  上以子粒边储所需不允止命以见在库铜造之
　　○己卯升礼科给事中李询溯广等道监察御史韦广徐朝宗王俊南京河南等道监察御史张彦王受叶清成功吴名张哲户部主事张清刑部主事彭贯为按察司佥事专督屯田询山东广广东清山西受广西张清云南功四川名福建哲江西贯浙江彦俊朝宗三人俱河南其一分理南北直隶先是朝宗巡按广西言广西卫所屯田废弛盖由无董治之人户部尚书王佐言近者湖广已尝增置参政副使专理屯种于事甚便今朝宗又以为言宜于各按察司增设佥事一员专理屯种庶积弊可革  上从其议故有是命
　　○庚辰免直隶安庆府所属旱灾粮八万五千七百余石草一十四万四千四百余束
　　○增贵州学官月俸二石原支食米住给余俸于原籍如例米钞辏支从巡按贵州监察御史杨刚奏请也
　　○湖广按察司请如诏宥未获强盗  上以问法司法司谓强盗有杀人及反狱者罪重难概施恩宜第宥其攀引窝匿者庶恩不滥从之
大明英宗睿皇帝实录卷之一百十一
　　正统八年十二月辛巳朔  上省郊祀牲
　　○封唐王琼炟长女为上蔡郡主配张凤宜川王志土□保次女为固城县主配郭琮辽简王贵＜火受＞第十二女为绥宁郡主配张琎第十三女为桂东郡主配蒋杰命凤琮琎杰俱为宗人府仪宾各赐诰命冠服等物
　　○壬午赐秦府临潼王公铭郃阳王公镗仪仗
　　○命万全都指挥佥事赵玫协同左参将都督同知杨洪守备独石永宁等处从洪举也
　　○裁省云南永宁府经历司知事一员
　　○土星犯井宿
　　○癸未给秦府延川郡主仪宾刘振澄城郡主仪宾李恂石泉郡主仪宾李裕岁禄各八百石米钞兼支
　　○朝鲜国王李祹遣陪臣元衷赍捧表文贡马及方物贺明年正旦赐宴并赐彩币袭衣等物
　　○擢学正刘泓教谕冯靖训导潘楷盛琦为监察御史泓等先以吏部选送都察院理刑至是考中故擢用之
　　○免山东州县复业逃民税粮二年
　　○授泰宁卫头目安察为指挥佥事乞劄歹为正千户朵颜卫头目猛革撒儿为正千户成讨温卫舍人忽失八为副千户
　　○甲申吉滩等四卫女直舍人木当加等列山卫女直指挥歹束各贡貂鼠皮赐宴并赐彩币等物
　　○命故辽东署都指挥佥事叶兴侄全借袭指挥佥事羽林前卫指挥同知孙可因帖木儿子真金吾左卫指挥佥事施完者秃子者兰台王贵子全唐哥来子安金吾后卫指挥佥事刘得孙全俱袭职南京府军后卫指挥使杨芳子忠金吾左卫指挥同知哈只子把儿赤金吾后卫指挥同知周智子信金吾右卫指挥同知赵玉侄礼府军左卫指挥同知魏麟子荣俱代职
　　○乙酉日生左右珥色黄赤鲜明
　　○丙戌神策卫指挥佥事智言臣初以军功授世袭百户后以皇亲升流官指挥佥事今臣老乞令子谦代职  上不允其代特许其世袭
　　○六科十三道劾驸马都尉焦敬受留守卫舍人赃纵之徵私债于外命枷敬于长安右门
　　○丁亥敕缘边诸将即今草枯冰冻正胡寇出没之时比又得偏头居庸二关报境外烟火及炮声尔等宜昼夜防慎出兵剿杀务使军威奋扬贼寇殄灭
　　○命故忽鲁爱卫指挥使恼纳子斡合野木河卫指挥佥事孛罗答子乃哈俱袭职升毛怜卫指挥使也克为都指挥佥事指挥佥事石帖为指挥同知正千户牙失哈纳出俱为指挥佥事
　　○戊子腊节赐文武百官宴
　　○命太常寺静慈仙师坟园凡遇时节依例祭祀复敕户部顺天府曰今静慈仙师坟园已完其原看金山坟二十户见在者六十名及先退回漷东安二县五十三名俱令于坟园边原拨官地内居住种作看守坟园供应洒扫等事一应粮差悉皆优免凡遇墙垣祠宇损坏听看坟官提督修理永清公主坟园一体看守敢有奸懒逃躲者罪之
　　○敕谕朵颜卫都指挥使完者帖木儿泰宁卫都指挥同知隔干帖木儿等颁赐织金袭衣彩币等物命来使指挥能列苦等赍与之
　　○甘肃总兵官宁远伯任礼奏工部降军器式样于甘州沿边卫所俾之如式成造其物料多非地产欲遣军诣湖广地方采取缘往返路远且桑竹沉重乞敕该部不为例令经过有司应付车两接运  上曰边军艰辛且操备是急岂可远敝其力桑竹果无出产本地岂无杂木其采之成造但在坚固而已
　　○己丑考郎兀等九卫野人女直指挥舍人撒赤哈等贡貂鼠皮等物赐宴并赐彩币等物
　　○狭西岷州卫卧龙寺等番僧绰给劄等贡马及佛像舍利子赐彩币等物
　　○调沈阳左卫带俸都指挥同知张俊蔚州左卫带俸都指挥佥事罗景于狭西都司训练宁塞定边等营官军
　　○庚寅授弗提卫舍人完者帖木为副千户劄真卫指挥同知木良苦老疾以其子失列谷代之
　　○宣府总兵官永宁伯谭广奏选操马乞如上年例每匹日添料豆一升事下户部覆奏从之
　　○参赞宁夏军务右佥都御史卢睿言三事一庆阳府环县系军马经行要路去宁九夏站原有土城宜于城内置仓将官钱籴粮并拨民粮辏储十余万石庶可接济宁夏一宁夏城隘宜移城内草场于西关外采木于贺兰山不通贼马去处用以置仓于所移空地拨税粮二万石输纳备用一平虏城在宁夏城北百二十里宜增置仓专收宁夏右屯等卫所附近屯粮铨拨攒各一人民斗三名铸降印记以便守御瞭哨官军支给事下户部覆奏从之
　　○辛卯湖广容羙宣抚司五峰石宝长官司遣把事田永贤等狭西临洮府宝塔正觉寺剌麻三竹藏卜圆觉寺剌麻劄巴舍剌等贡马及貂鼠皮佛像舍利子赐币钞锭
　　○礼部奏广西太平府结安等六州各遣头目土人黄贵许三等进  万寿圣节并冬至表笺过期到部请治其罪上以远人悉宥之
　　○广东巡海都指挥佥事高迪坐失机受赃会赦巡按监察御史赵忠奏其难居方面  上命徵其赃而宥其罪
　　○壬辰升兵部主事甄譓为直隶宿州知州初譓为宿州判官秩满诣京大臣有知者荐为武选司主事既而宿州知州缺州民及宿州卫军相率诣阙奏保譓为知州  上以譓得军民心特从之
　　○土鲁亭山等七卫野人女直舍人咬哈等贡马及貂鼠皮赐宴并彩币等物
　　○户部奏保定右卫指挥镇抚千百户并达官往年开荒田土止徵钞今愿纳粮宜从轻租民田例每亩徵正耗米五升从之
　　○癸巳升吏科给事中张睿户科给事中李素刑科给事中侯臣工科给事中李震各为本科右给事中
　　○命故狭西都指挥同知包胜子俊袭为指挥使署都指挥佥事郭英子棨四川都指挥同知万贵子震俱袭为指挥同知贵州都指挥同知刘荣子铎都指挥佥事李政子伟燕山前卫带俸署都指挥佥事李源子瑄俱袭为指挥佥事狭西都指挥同知戴旺子玺都指挥佥事王永子徽俱代为指挥使
　　○巡按直隶监察御史孙鼎奏直隶通州旱灾粮三千四百六十九石草八千六百九十九包无从徵收  上命户部验视蠲之
　　○参赞宁夏军务右佥都御史卢睿言宁夏正军各有军器其随营余丁设若有警不免选之协同守御军器不足近奉敕命狭西都司成造乞命巡按御史严限促完务在坚利毋轻易以误边备从之
　　○甲午亦黑察河等三卫野人女直指挥舍人阿古上等贡貂鼠皮赐宴并赐彩币等物
　　○命劄肥河卫故指挥佥事答鲁哈子弗当哈袭职升弗思木卫指挥同知郭其为指挥使
　　○乙未敕谕泰宁卫都指挥使火脱赤福余卫都指挥同知安出等颁赐织金袭衣彩币表里等物命来使指挥土里温等赍与之
　　○以营建静慈仙师坟园毕遣官告谢金山之神
　　○贵州永宁州并项营长官司遣把事张伍等狭西宁夏等卫报恩等寺剌麻耳卜等各贡马赐彩币钞锭
　　○置湖广九溪卫安福千户所仓狭西宁夏平虏城仓各设副使一员
　　○丙申调山东都指挥佥事江原于山西行都司以犯赃也
　　○均配两淮盐运司所属盐场以路便利者为上场窎远者为下场富安安豊梁垛东台何垛五上场配临洪一下场丁溪草偃小海白驹刘庄伍祐六上场配徐渎浦一下场新兴角斜拼茶豊利马塘石港西停金沙余西九上场配板浦一下场余中余东吕肆三上场配莞渎一下场掘港一上场配庙湾一下场支盐之时上场派尽方以下场辏数补派以便盐□从盐运使严贞奏请也
　　○丁酉营建国子监讫工遣祭酒李时勉致告先师孔子工部尚书王卺告谢司工之神
　　○狭西河州卫普冈寺禅师劄失巴宁夏卫报恩等寺剌麻舍剌星吉等贡佛像舍利子赐彩币等物
　　○擢进士鲁文为刑科给事中甘泽监察御史李正芳户部主事郑清兵部主事项忠刑部主事成始终行人司行人
　　○宁夏参将都督佥事丁信等奏十一月达贼千骑入境剽掠随率官军追及于打狼山击败之获马匹器械并被掠人畜  上曰贼所入系信等守地而不能奋勇擒剿一人兵部其谕信等自今仍前怠误者罪不宥
　　○命工部造手把铳给各边○戊戌书复庆王秩煃曰比闻叔祖兄弟以草湖果园之故屡形于言小人因而生事离间以此朝廷遣官审问然礼有定分事存大体待报至必有以处之叔祖亲藩贤德岂可以兹微事有乖同气所言真宁安化各有地方欲其移居仰稽  祖宗之制具在固不敢违叔祖当平心易气审察利义益敦友爱以副  祖宗分封展亲之谊
　　○敕宣府大同冀州永平辽东各边总兵等官永宁伯谭广等曰朝廷特命内官提督神机铳炮遇有贼寇相机取用近闻往往分散于各墩堡此乃机密军器守城破敌用无不克分散各处则势寡力弱自今惟要害屯兵之处量拨操习备用他所不得仍前分拨惟在杨洪处者仍旧
　　○命故亦儿古里卫指挥使也客禅子斡罗牙鲁卫指挥佥事范叉子劄鲁兀俱袭职
　　○给武骧等四卫官军马一千匹从指挥张英等奏也请
　　○吏部听选官胡秉贤言臣原籍江西弋阳县有官陂二所民田三万余亩藉其灌溉近年被沿陂豪强之人私创碓磨走泄水利稍有旱暵民皆失望乞敕巡按御史督官吏毁其碓磨修其坍决选民间稍持公正者一人掌之又本县莲湖桥为衢严饶抚诸郡驿路之冲其桥原以石甃岁久败荡惟用船渡或致覆溺改用木梁今复不存乞令有司造桥以石事下工部尚书王卺以为水利宜如其言桥梁还当勘实从之
　　○己亥书复庆王秩煃曰比承以马助边备特致微仪以答厚意叔祖既以表谢复欲亲来具见诚敬之心但道途风霜跋履非易可不必来也
　　○敕宣府大同独石等处总兵官永宁伯谭广等曰今岁瓦剌使臣行李内多有盔甲刀箭及诸违禁铁器皆大同宣府贪利之徒私与贸易者尔等号令不严可知其自今申明禁令有踵前非一体治罪
　　○福建刷卷御史罗绮奏便宜三事一福建三司赃罚钱积年无出充满库藏宜易银角□羊京庶无侵折一备倭船岁修治恐士卒惰不苫盖宜命都指挥王胜点检一诸县遣人角□羊纳物料多盗用迟延以徼恩宥宜令县委官押诣布政司类角□羊奏下都察院议赃罚钱宜即以理备倭舟角□羊纳事宜令户部议行  上是之
　　○宥福建按察使谢庄罪住俸一年以御史罗绮奏其文卷多乖匿也
　　○庚子陕西石崖寺静悟禅师阿难答为岷州卫学生发其与侄女通阿难答自陈被诬  上曰阿难答出家人宁有是其宥之
　　○辛丑诏巡抚辽东监察御史李纯等岁以库藏布匹依时直折与官军俸粮四个月令自鬻食以存省边储
　　○壬寅忽石门等四卫野人女直指挥头目舍人兀笼哈等贡貂鼠皮赐宴并赐彩币袭衣等物
　　○升瓦剌使臣把失罕奄特该俱为都指挥佥事阿失为指挥佥事赐冠带袭衣
　　○癸卯赐宁府镇国将军奠土□垒奠堵奠壏及临川王嫡长子奠埨诰命冠服
　　○先是以狭西平凉县为韩府通渭王府改杂造局为县至是襄陵王复乞以局为子女府第  上从之命改高凉驿为平凉县徙驿于城北门外
　　○甲辰遣中官祭司灶之神
　　○朵颜卫都指挥完者帖木儿遣指挥扯台并亦里察河等九卫野人女直头目舍人咬速等各贡马及貂鼠皮赐宴并赐彩币袭衣等物有差
　　○停徵山东信阳场逋逃灶户折盐布匹蠲免见在灶户杂泛差役
　　○乙巳礼科都给事中胡清等言近日周王奏有弟汝阳王第四女选配开封府通许县典史李义男钟第五女选配开封府知府黄璇男阜第八女选配本府良医副严性善男昹遣典仪正张翥引钟等赴京朝见冠带臣等切详王府择婚当预先奏准然后差人送赴京今乃輙便送来长史等官合当究问及看得阜亲父璇见任开封府知府亲兄平见任吏部文选清吏司主事俱为显职今又与王府结亲诚为不宜乞将璇平改调别用或依驸马都尉井源父田例闲住  上命宥长史等官罪璇闲住平改外职
　　○丙午敕提督辽东军务左副都御史王翱总兵官都督佥事曹义等曰曩因辽东兵备废弛特命尔翱往彼整饬然近者贼屡入寇未闻制胜之策今尔等又奏其欲谋犯边彼有忌惮敢如是乎尔翱其申明号令激劝将士与总兵等官夙夜尽心以图成功遇贼近边出兵剿杀有功有罪国有成宪○者帖列山等四卫野人女直千户古牙等贡貂鼠皮赐宴并赐彩币等物有差
</div>
    <div class="pagination">
<a href="明实录英宗实录_page75.html">上一页</a><span>...</span><a href="明实录英宗实录_page71.html">71</a><a href="明实录英宗实录_page72.html">72</a><a href="明实录英宗实录_page73.html">73</a><a href="明实录英宗实录_page74.html">74</a><a href="明实录英宗实录_page75.html">75</a><span class="current-page">76</span><a href="明实录英宗实录_page77.html">77</a><a href="明实录英宗实录_page78.html">78</a><a href="明实录英宗实录_page79.html">79</a><a href="明实录英宗实录_page80.html">80</a><a href="明实录英宗实录_page81.html">81</a><span>...</span><a href="明实录英宗实录_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
