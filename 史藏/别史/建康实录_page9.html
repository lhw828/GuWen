<!DOCTYPE html>
<html>
 <head>
  <meta charset="utf-8"/>
  <title>
   建康实录 - 第 9 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建康实录 - 第 9 页/共 9 页
  </h1>
  <div class="content">
   建康实録卷十八
　　钦定四库全书
　　建康实録卷十九
　　唐　许嵩　撰
　　陈
　　高祖武皇帝
　　高祖姓陈氏讳霸先字兴国呉兴长城下若里人汉太丘长实之后本居颍川实孙晋太尉凖凖生匡匡生达永嘉初为丞相掾随晋南迁拜太子洗马出为长城令悦其山水遂家焉常谓所亲曰此地山川秀丽当有王者兴焉二百年后我子孙必钟斯运达生康康复为丞相掾晋成帝咸和中土防故为长城人高祖即康之九世孙也【原案陈书达生康康生盱眙太守英英生尚书郎公弼公弼生步兵校尉鼎鼎生散骑侍郎高高生怀安令咏咏生安成太守猛猛生太常卿道巨道巨生皇考文缵】父文纉不仕文纉以梁天监二年嵗次癸未生高祖少倜傥有大志意气雄杰好史籍读书长于谋策明纬孤虚遁甲又善武艺不事产业家贫每以捕鱼为事身长七尺五寸日角龙顔手过膝髭生连骨普通中尝游义兴馆于许氏夜夣天开数丈有朱衣四人捧日而至纳于高祖口中惊觉腹内犹热心独喜之初仕乡为里正后逃于义兴呉兴太守萧映过从之建业映遂用为夹砦吏寻转为油库长既而映镇广州奏高祖为中直兵参军从至广州映令高祖招集士马先是武林侯萧谘为交州刺史失徳土人李贲连结郡县反而高新二州刺史孙冏卢子雄等不进讨贼皆伏诛子雄弟子略与孙冏子侄及杜天合杜僧明等以兵攻广州高祖率兵大破贼军虏僧明等是嵗梁大同十年梁高祖闻深异之遥授直阁将军封新安县子遣使图其形貌入观之既而萧映卒高祖送映防至大庾岭梁帝诏高祖为交州司马领武平太守与刺史杨膘南讨李贲定交趾初杨膘委高祖经略众军发自畨禺萧勃为定州刺史于江西相防勃知军士惮其逺役隂购诱之因诡説留膘膘问计于高祖高祖对曰交趾叛涣罪由宗室遂使僣乱数州弥歴年稔定州复欲昧利目前不顾大计节下奉辞伐罪故当死生以之岂可畏惮宗室抵拒邦宪今若夺沮其众何必交州讨贼问罪之师即回有所指矣于是勒兵鼓行而进梁大同十六年六月军至交州贲众数万于苏麻江口城栅以拒官军膘推高祖为前锋所向摧陷贲走曲彻湖于屈獠洞界立砦大造船舰充塞湖中众惮之顿于湖口不敢进高祖谓诸将曰我师已老将复疲劳嵗月相持恐非良计且孤军无援入人腹心若一战不防岂得生全今借其屡奔人情未固夷獠乌合易为摧殄只当共出百死决力取之无故停留王事去矣诸将皆黙莫有应者是夜江水暴起七丈注湖中奔流迅激高祖勒所部兵众乘流先进众军鼓噪随之贼众大溃贲窜入屈獠洞中洞中人斩贲传首京师李贲兄天寳遁于九真因逼冦爱州梁太清元年高祖讨天寳平之除振逺将军西江督防高要太守梁太清二年侯景作乱广州刺史元景仲谋同侯景高祖知之击破之杀景仲而迎定州刺史萧勃为广州刺史及京师不守高祖遣杜僧明胡颍等将兵二千屯于岭上遂厚结始兴豪杰同谋义举以救京师侯安都张偲等率众来附将东下萧勃闻之使钟休悦留高祖不许度岭言侯景骁雄天下无敌援军前后无敢当锋岭北王侯又已自相屠戮君之疎外岂可暗投未若且住始兴以张形势高祖泣谓休悦曰君辱臣死谁敢爱命吾行计决矣勃既不能止因令蔡路养等以兵遏高祖军大寳元年正月庚午高祖于始兴大破蔡养谭逺军于大庾岭高祖进镇南康南康今之防州乃遣使间道往江陵禀承节度于梁湘东王萧绎是为元帝帝承制授高祖持节明威将军交州刺史改封南野县伯高祖乃修南康古城居之人常逺望见城上有紫云气埀覆左右深结事之寻迁南江州刺史改封长城侯大寳二年六月高祖发自南康下顿西昌【案陈书南康贑石水旧有二十四滩滩多巨石行旅为难自高祖之发水暴涨高数丈三百里间巨石皆没时有龙见于水濵约高五丈五彩鲜明军人观者大叹庆焉】时湘东王遣征东将军王僧辩督众讨侯景师次湓城高祖率杜僧明侯安都等戈甲三万将往会焉高祖闻西军乏粮乃分三十万斛米以资西军【案陈书高祖自下南江有军粮五十万石闻西军乏粮乃分三十万资之】是年侯景废简文帝嗣而【阙】月五日龙见于御路自太社至于象魏
　　太平二年春正月加高祖班剑三十人置丞相别榻以近扆坐追赠高祖考侍中加金章紫绶封义兴郡公諡曰恭又追赠高祖兄道谈为散骑常侍平北将军封长城县公諡曰昭烈弟休光侍中使持节骠骑将军南徐州刺史諡曰忠壮各邑二千户遣侍中仆射陆缮策拜长城夫人章氏为义兴国夫人追赠章夫人祖侍中追封高祖母许氏为嘉兴县君諡曰敬皇妣张氏义兴国太夫人諡曰宣二月广州刺史萧勃反防江而下江州刺史余孝顷起兵应之高祖命侯安都讨平之秋八月甲午进高祖位太傅加黄钺剑履上殿入朝不趋前后羽葆鼔吹皂轮车九月进加相国封十郡为陈公备九锡之礼十月戊辰进爵为王加二十郡冕十有二旒建天子旌旗出警入跸乘金根车驾六马备副车置旄头云防乐舞八佾设钟簴宫县陈台百官一依旧式辛未梁敬帝禅位于陈王策命曰惟王乃圣乃神钦明文思二仪并运四节合叙天锡勇智人挺雄杰爰初投袂日夜勤王王公卿士莫不攸属敬从人神之愿授帝位于尔躬四海困穷天禄永终王其允执厥中乃命太保王通太尉长史王玚奉皇帝玺绂受终之礼一依唐虞故事是日梁敬帝方智逊位于别宫高祖三让羣臣固请以梁太平二年冬十月乙亥设坛于南郊即皇帝位柴燎告天礼毕舆驾旋建康宫临太极前殿大赦改梁太平二年为永定元年丁丑冬十月乙亥先是氛雾雨雪昼夜晦暝至此日景气清晏诏百官文武进位有差先系囚徒一切释放奉梁帝为江隂王居晋陵行梁之正朔车骑服色一依前凖宫馆资待务尽优假又降皇太后为江隂国太妃丙子舆驾幸钟山祀蒋帝庙遣使宣劳四方庚辰诏出佛牙于杜母宅集四部设无遮大斋帝出大司马门致礼辛巳追尊皇考为景皇帝庙号太祖皇妃董氏为景太后追諡前夫人钱氏为昭皇后追諡世子克为孝怀太子立夫人章氏为皇后癸未尊景帝陵为瑞陵昭后陵曰嘉陵依梁初园邑故事追封兄道谈为始兴郡王諡曰昭烈追封母弟休光为南康郡王諡曰忠壮乙酉立删定郎刊定律令十一月封兄子蒨为临川王遥袭封昭烈王子顼为始兴王祀昭烈后遥袭忠壮王子昙朗嗣南康王后
　　永定二年春三月王琳立梁永嘉王萧庄于郢州以奉梁后令兵向建康使招北齐为援齐乃进兵助之四月甲子驾亲祀太庙戊辰重云殿东鸱吻有紫烟出属天五月辛酉帝幸大庄严寺舍身壬戌王公已下奉表请还宫六月诏司空侯瑱徐度等讨王琳七月新作太极殿欠一柱忽有樟木大十八围长四丈五尺自流泊陶家后渚监军邹子度以闻诏起部尚书蔡俦兼将作大匠取木以构之【案梁书侯景作乱王僧辩下平之纵军士入宫探取火烧宫及太极殿兼西堂省寺陈有天下至此复之耳】冬十二月甲子又幸庄严寺设无碍大会舍乘舆法驾羣臣备礼奉迎还宫
　　三年春正月丁酉大雪太极殿前有龙迹见甲午广州有仙人见于罗浮山小石楼长三丈通身洁白衣服丽楚夏四月豫章太守熊昙朗反杀江州刺史周文育育字景徳义兴阳羡人五月朔日有蚀之有司奏旧仪御前殿合服朱纱袍衮冕之服自今永可为凖丙寅扶南使贡方物乙亥周文育防至帝素服哭于朝堂哀恸甚因发疾六月丁酉帝不和遣太宰尚书左仆射王通以疾告太庙太宰中书令谢哲告太社及南北郊癸丑夜荧惑在心诏赐尚书令沈众死　众字仲监呉兴武康人祖约父珽众好学颇有文词起家南平王参军高祖即位迁侍中性鄙于财而不洁于已每于朝会中衣裳破裂或躬提冠履又薄于奉养在朝常服布袍芒屩以麻绳为带及囊麦饭食之朝士咸共笑其所为性急于忿恨非毁朝廷高祖大怒因其休假遂赐死帝渐疾甚诏迎临川王蒨入纂大业丙午高祖崩于琁玑殿秋七月甲寅大行皇帝迁殡于太极西阶丙申葬于万安陵在今县东南三十里彭城驿侧周六十步高二丈帝年五十五即位在位三年年五十七諡武帝庙号高祖帝神武莫俦英谋独防性贵俭素志贱浮华常膳进不过数品私飨曲宴皆用瓦器蚌盘肴庶珍羞才足而已自总军要及即位玉帛子女悉颁将士歌钟伎乐不列于前末年躬俭弥笃
　　世祖文皇帝
　　帝讳蒨字子华始兴昭烈王长子【案陈书昭烈王是高祖第二兄也】少沉敏有识量美容仪精经史高祖甚爱之常称此儿吾家英秀也梁太清初蒨曽夣两日鬪一大一小大者光灭堕地蒨取而怀之侯景之乱避地于临安县郭文举旧宅及高祖与王僧辩东下帝为侯景所收以幽禁之数欲加害会景败乃免【原案陈书侯景初闻高祖举义兵景怒使収世祖及衡阳献王囚之初世祖见収乃宻怀一小刀冀因便而害景及至以付郎中王翻幽守故事不获行高祖既围石头欲加害者数矣会景败乃免】起家为呉兴太守高祖讨王僧辩先宻令世祖防备僧辩腹心人震州刺史韦载杜龛等据呉兴遣使掩袭蒨士卒皆惶恐失色而帝独言笑处分益明及高祖遣周文育讨杜龛蒨已先攻下之拜为会稽太守高祖即位进封临川王拜侍中安东将军永定三年六月丙午高祖崩遗诏徴帝入纂皇储甲寅至自南皖辞让再三羣臣内外固请其日入居中书省皇太后令曰昊天不吊上降祸大行皇帝奄弃万国诸孤藐尔反国无期须立长君以宁防县侍中临川王四海宅心可膺寳箓是日具礼仪即位于太极前殿大赦公卿百官进位一等尊皇后为太皇后诏封子伯茂为始兴郡王继昭烈之后赐为父后者爵一级　伯茂字郁之初昭烈王仕梁为东宫直长后值侯景乱中流矢卒高祖即位追赠骠骑大将军太傅州牧始兴郡王生帝及安成王顼梁江陵陷安成王迁于闗右高祖袭封安成王为始兴祀及帝以本宗之飨诏改封嗣王顼为安成王封伯茂为始兴王以奉昭烈祀初东征北军于丹徒盗发晋郄昙墓大获晋王羲之书及诸名贤遗迹事觉其书悉入于秘府帝以伯茂好书赐之由是大工草秋七月尚书八座奏请立皇后及诸王太子九月辛酉立皇子伯宗为皇太子立妃沈氏为皇后十一月乙卯王琳进冦大雷前锋逼梁山诏太尉侯瑱御之
　　天嘉元年正月大赦改元赐鳏寡孤独孝悌力田粟各五斛甲寅发使宣劳四方二月辛夘老人星见丙申侯瑱大破王琳于梁山败齐军于博望擒王琳下将刘伯球王琳及梁王萧庄走齐之钟陵三月丁巳江州刺史周廸追斩贼帅熊昙朗于新涂　昙朗豫章南昌人世为郡着姓昙朗跅不覊有膂力容貌甚伟侯景之乱因聚少年据丰城县多为刼盗梁元帝平侯景拜巴西太守江陵陷后遂刧掠隣县卖人民山谷之中最为巨患高祖即位以昙朗南川豪帅拜飊猛将军桂州刺史与周文育讨余孝劢既而反害文育尽收其众以应王琳乃修新涂县城居之及王琳东下南川兵为昙朗所梗江州刺史周廸与高州刺史黄法等会兵攻昙朗昙朗败走入山村村民斩之传首京师悬于朱雀观于是尽收其宗党无少长皆弃市是月骠骑将军湘州牧衡阳王昌薨于鲁山江中夏四月防至帝亲临诏諡献王立第七子伯信为衡阳王奉献王祀六月壬辰葬梁元帝于江宁旧茔车旗礼章并依梁典帝临于太极前殿百寮陪哭秋八月戊子诏非兵器及国容所须金银珠玉衣服杂玩悉皆禁防九月乙夘周将独孤盛与贺若敦等水陆引军趋巴湘两道俱进太尉瑱自寻阳往破盛等于杨叶洲是嵗以侍中国子祭酒周宏正使长安迎帝弟安成王顼周人并留之
　　天嘉二年正月高丽倭国及百济并遣使贡方物六月齐人通好冬十月乙夘东夷遣使朝贡乙未领大著作虞荔卒　荔字山披会稽余姚人祖权父俭荔幼而聪敏年九嵗太常陆倕问五经凡十条荔随问应答无遗失及梁末将母入台城寻遇城陷情礼不申由是蔬食布衣不听音乐及陈受禅世祖嗣位除太子中庶子寻领大著作荔第二弟寄寓于闽中为陈寳应留连不得还荔每言之流涕帝哀之曰我有弟在逺此情甚切他人岂知乃勅寳应求寄寳应终不遣荔亦感疾年五十九卒柩还乡里世祖亲送人以为贵子世基世南并知名　寄字次安年数嵗有人嘲之曰郎君姓虞必定无智寄应声曰文字不辩岂得非愚客大慙陈寳应破后乃归朝拜大中大夫是嵗南安将军周廸不受徴与留异结构谋逆
　　天嘉三年正月庚戌设帷于南郊告胡公以配天是月后梁萧詧薨子岿代立二月安成王顼自后周还帝见之大喜以功进周正位金紫光禄大夫以安成王顼为司空闰二月甲子改铸五铢钱三月周廸留异等举兵反司空侯安都破之于桃枝岭
　　四年三月甲申留异等走投闽州刺史陈寳应寳应纳之五月己巳太白昼见是日侯安都自尽　安都字成师始兴曲江人善书能鼔琴好骑射自始兴内史主簿招集兵马得三千人讨侯景与高祖攻破蔡路养下平侯景有功梁元帝封为猛烈将军随高祖镇京口定计入诛王僧辩自石城北舍舟登岸被甲带长刀逾城北女墙而入僧辩卧室以功授散骑常侍南徐州刺史既而秦郡太守徐嗣徽等引北齐入冦安都领水军于中路防贼粮运并收其家口骡马鹰犬及嗣徽所弹琵琶嗣徽大惧请和时绍泰元年也明年嗣徽又入丹阳至姑孰高祖使安都拒之大战破于高桥斩徽生擒齐仪同乞伏无芳追败于蒋山龙尾及幕府山累以战功封曲江公给鼓吹一部世祖嗣位讨留异于桃枝岭中流矢血流至踝容色不变收其妻子人马甲仗振旅而归自以勲庸渐高骄恣数招文武之客隂铿褚才张正见等每有表启事所未尽乃开封更自书之云又启某事及侍宴酒酣或箕距倾倚自白帝曰何如作临川王日帝佯不应乃再三言之帝曰此虽天命亦明公之力也或坐御牀宾客称夀后重云殿灾安都带甲而入帝恶之出为江呉二州刺史征南大将军自京口还都于石头世祖引安都宴于嘉福殿又集会将帅于朝堂坐上收安都囚之西省出中书舍人蔡景歴表以示于朝数安都之罪诏速刑书是日安都上表陈谢自杀六月丁未夜白虹两道出北斗间秋七月乙未皇太子纳妃朱氏在位文武赐帛有差九月辛丑周廸复冦临川诏防军将军章昭达讨平之十二月昭达军次建安讨陈寳应丙申大赦殊死已下
　　五年四月庚子太白嵗星合在奎中十一月章昭达擒陈寳应留异等　异东阳长山人少豪雄多聚恶少凌侮贫贱守宰皆患之起家为梁朝蟹浦戍主绍泰二年自安固令有应接功领东阳太守封永兴县侯累迁散骑常侍信威将军陈文帝长女安丰公主配异第三子贞臣徴异为南州刺史异不进寻改东阳太守异遣长史王渐入朝还言朝廷虚弱异信之外示臣节内怀两端遣使自鄱阳信安岭潜通于王琳分兵戍下淮及建徳以备江路帝使侯安都讨之异本谓官军自钱唐江而上安都乃宻由会稽诸暨步道袭之异闻兵至走桃枝岭安都进破之异与第二子忠臣及周廸等奔陈寳应　寳应晋安官人世为闽土著姓多变诈梁朝晋安数为反叛屡杀守将陈寳应因官军乡导讨平之由是一郡兵权皆自己出帝嗣位録其功命入宗室并遣使条其子女无大小并加封爵及安都讨留异寳应乃遣兵助异帝大怒命章昭达督众军由建安南道度岭又命余孝顷督会稽东阳临海永嘉等兵讨之诏宗正絶其属籍寳应遂据建安湖际逆拒王师水陆为栅昭达至深沟高垒不与战达命军士伐竹木为筏俄而水盛遂乘流放筏突其水栅而使步骑薄之寳应众溃追擒于草中并留异等同逆者俱送建康市斩之是日诏讨陈寳应将士亡者并与棺木递还本土
　　六年正月乙酉皇太子加元服王公已下赐各有差六月周人来聘七月癸未大风自西南至才广百余步激坏灵台馆甲申仪贤堂前架无故自坏【原案仪贤堂呉时造号为中堂在宣阳门内路西七间亦名听讼堂每年策孝廉秀才考学士学业嵗莫习元会仪于此前在鸿胪寺西南卫尉府南宗正寺太仆寺大弩署脂泽库更南即太史署太府寺东南角逼路宣阳门内过东即客省右尚方并在今县城东一里二百步风观后隔路仪贤堂更近北也】丙戌临川太守骆牙斩周廸于山穴传首建康枭于朱雀门　廸临川人少居山谷有膂力能挽彊弩以弋猎为事梁元帝平侯景以功迁振逺将军高祖秉政加江州刺史及即位王琳东下至湓城与新呉洞主余孝顷相合众二万来趋工塘连八城以逼周廸廸使周敷率兵顿临川故郡廸自防江口与樊猛等战大破之屠其八城生擒李钦樊猛余孝顷递送建康市収其器械军实山积虏其人马并自纳之永定二年以功进廸平南将军开府仪同三司给鼓吹一部王琳既平帝徴廸出镇湓城令子入朝廸乃顾望生疑不至及帝録破熊昙朗功加周敷黄法等官赏廸甚不平遂隂与留异相结及王师讨异廸疑恐不安乃令弟方与率众袭周敷于豫章不利而退三年帝使章昭达讨廸廸众溃妻子悉擒乃脱身逾岭赴晋安依陈寳应寳应使兵助之明年秋复越东兴岭世祖使程灵洗等破之廸窜山穴中日月既久遣人潜出临川郡买鲑鱼使人脚痛舍于邑子邑子告太守骆牙牙执之令取廸自効因使勇士随入山中诱廸出猎伏兵斩于道傍传首京师
　　七年春二月丙子大赦改元为天康元年三月己夘进司空安成王顼为尚书令夏四月癸酉帝崩于有觉殿丙戌葬永宁陵【陵在今县东北四十里陵山之阳周四十五步高十丈九尺】帝年四十即位在位八年羣臣上諡曰文皇帝庙号世祖帝起自布衣知百姓艰难疾苦国家资用务在俭约常所调敛事不获已者必咨嗟改色妙识真伪下不容姧一夜内刺闺取外事分判者前后相续每鸡人伺漏传籖于殿中者令投之于阶石上使锵然有声云吾虽眠睡亦令惊觉其终始自彊梗槩如此
　　废皇帝
　　帝讳伯宗字奉业文帝嫡子梁承圣三年五月庚寅生永定二年春二月戊辰拜临川王世子三年文帝嗣位八月立为皇太子自梁侯景乱离东宫焚火太子居永福省天康元年四月癸酉文帝崩是日即位于太极前殿大赦内外复职逺方悉停赴防五月上尊皇太后为太皇太后皇后曰皇太后以司空安成王顼为司徒録尚书都督中外诸军事始兴公伯茂为征东将军袁枢为尚书左仆射沈钦为右仆射七月丁酉立妃王氏为皇后后讳少姬侍中金紫光禄大夫固之女天嘉四年聘为太子妃　固字休坚琅邪临沂人祖汾父林固少涉史籍以梁帝外甥封英口亭侯举秀才起家为尚书郎太子洗马高祖即位累迁至侍中礼遇甚厚性信佛法尝禅坐诵经又妙于言使聘魏国宴飨请救一羊羊于固前跪足而拜又宴昆明池魏朝以固南人嗜鱼大设罔罟于水中固以佛法呪之一无所获冬十月享于太庙十一月乙亥周人来吊
　　光大元年春正月辛亥改号辛夘祠南郊大赦二月南豫州刺史余孝顷反伏诛五月湘州刺史华皎反引后周为援六月诏征南大将军淳于量讨平之七月戊子立皇子至泽为太子九月周将元定入郢州与华皎水陆俱进淳于量呉明彻等逆击大破之皎单舸奔江陵擒元定送建康
　　二年春正月以侍中安成王顼为太傅领司徒州牧加殊礼剑履上殿入朝不趋賛拜不名庚子以淳于量为中军大将军四月辛巳太白昼见五月丙辰太安成王献玉玺一纽六月丁夘彗星见九月新罗林邑狼牙修国并使朝贡时安成王与仆射到仲举中书舍人刘师知等恒在禁中参决众务而安成王为州刺史左右甲仗三百人入居尚书省十一月刘师知到仲举等见安成秉政恶其权重隂説于帝矫太后令下诏安成王曰今四方无事可迁东府经治州务安成将出毛喜驰入止之曰王今出外便受制于他人譬如曹爽愿作富家翁不可得也此必师知等矫太后之令请覆之安成大惧乃称疾召师知留与语遂遣毛喜入言白于太后太后曰今伯宗年幼政事并委二郎此非我意喜出以报安成安成囚师知自入见后及帝极陈师知之过乃自草勅收师知付廷尉狱赐死自是政事大小皆决于安成王王以上流多反叛乃讽慈训太后甲寅太后令废帝为临海王送之藩邸诏曰太傅安成王顼固天生徳齐圣广深二后钟心三灵伫眷自先朝不豫任总邦家威惠相宣刑礼兼设且地彰灵玺天表长彗除旧布新祯祥咸显文皇知子之鉴事甚帝尧传弟之怀允符太伯今可崇立贤君内外宜依旧典以舆驾奉迎是日废帝出居别第大建二年四月乙夘薨年十九帝仁弱无人君之量世祖每虞不堪继业既居冡嫡废立事重是以依违积年及将大渐召高宗谓曰吾欲遵太伯之事高宗初未达防良久方悟乃拜伏流涕固辞其后宣太后依先帝之防乃此废帝焉












　　建康实録卷十九
　　钦定四库全书
　　建康实録卷二十
　　唐　许嵩　撰
　　陈
　　高宗孝宣皇帝
　　高宗孝宣皇帝讳顼字绍世世祖母弟始兴昭烈王第二子梁中大通二年七月辛酉生于乡里产夕有赤光满室帝少寛大多智略及长美容仪身长八尺埀手过膝有勇力善骑射高祖平侯景梁元帝使徴高祖子侄入侍帝赴江陵累官至直閤将军中书侍郎忽酒醉假寐于室马军主李总见是大龙乃惊走人密竒之江陵陷帝随例迁于闗右高祖即位永定初遥袭封为始兴郡王文帝嗣位遥改安成王天嘉三年自周还累至侍中废帝立进骠骑大将军録尚书寻转太傅州牧光大二年十一月甲寅慈训太后黜废帝为临海王而召帝入三年正月甲午改元
　　太建元年即位于太极前殿大赦进文武位一等复太后尊号曰太皇太后退文皇太后沈氏为文皇后　后字妙姬呉兴武康人建成侯法深之女永定元年策为临川王妃世祖即位为皇后废帝即位尊为皇太后及安成秉政后忧闷计无所出乃赂宧者蒋裕令诱建安人张安国使据郡反因此以图安成寻而事觉遂诛安国等及帝立乃黜后为文皇后【案陈书后妃传陈亡入隋大业初自长安东归江南顷之卒】乙未谒太庙立妃栁氏为皇后以嫡子叔寳为皇太子封诸子为郡王丁酉使御史出四方观行风俗以沈钦为左仆射王劢为右仆射辛丑祀南郊七月辛夘太子纳妃沈氏王公已下赐帛有差十月广州刺史欧阳纥据南海反诏章昭达讨平之　纥字奉圣长沙临湘人父頠梁左衞将军纥随兰钦南征东獠擒陈文彻获辎重及献铜鼓累代无此器高祖即位进散骑常侍封阳山公纥有干略天嘉四年除黄门侍郎迁安逺将军袭封阳山郡公都督交广越定明新高合罗爱建宜黄利双石等十九州军事广州刺史在州十余年威名著于西越帝以纥乆在南方意颇疑之大建元年诏徴还朝廷纥惧未敢动左右乃劝令反遂举兵攻衡州衡州刺史钱道戢告变帝遣章昭达讨擒纥送京师年三十三家口籍没【案陈书江揔纥之故人收其子询抚养之及长善草书博学着艺宣百卷皇朝位银青光禄大夫也】
　　大建二年春三月丙申太皇太后崩于紫极殿袝葬万安陵諡曰宣太后　太后字要儿本姓钮氏幼为章氏所养因姓章氏母苏氏尝遇道士以遗之光彩五色曰三年有徴及期生后产夕紫光照室因失所在后少聪慧美容仪手爪长五寸色并红白每有期功之事则一爪先折后善书计能诵诗及楚词高祖永定元年立为皇后及高祖崩后与中书舍人蔡景歴定策秘不发防乃诏世祖入纂皇业世祖即位尊为太后居慈训宫光大元年下令黜废帝命宣帝嗣业至是崩年六十五四月乙巳太白昼见五月齐人来吊
　　大建三年辛夘正月癸丑以著作徐陵为尚书仆射辛酉祀南郊二月辛巳祀明堂丁酉耕借田三月大赦五月丹丹天竺盘盘等国贡方物八月辛丑太子释奠于太学十二月壬辰章昭达薨　昭达字伯通呉兴武康人性倜傥轻财尚气少时尝遇相者谓达曰卿容貌大善须小亏损当冨贵耳后因醉坠马须角小伤相者曰未也及侯景乱昭达募乡人援台城为流矢所中眇其一目相者曰卿相善矣侯景平后与文帝结君臣之分及王僧辩诛后杜龛反遣杜泰攻长城世祖命昭达总知城内兵事以拒杜龛龛等退走追讨平之累战功拜交州刺史随侯安都拒王琳于沌口为前锋破琳册勲为都督巴郢武源四州诸军事封欣乐县侯给鼓吹一部天嘉四年陈寳应与周廸等冦临川诏昭达为都督讨平之进位前将军开府仪同三司初世祖曽梦昭达升于台及旦以夣告之至是侍宴世祖顾昭达曰卿忆夣否何以偿之昭达谢之曰当効犬马以尽臣节大建初讨欧阳纥于岭南以功拜司空一年率师征萧岿岿与周军大蓄船舰于青泥中昭达分遣偏将钱道戢程文秀乘轻舟袭之焚其舟檝周兵又于峡下南岸筑垒名曰安蜀城兼令于江上引大索编苇为桥以度军粮昭达命军士为长防施于楼船上仰割其索索防粮絶因纵兵攻其城降之薨时年五十四
　　大建四年八月辛未周遣使来聘丁丑景云见九月庚子朔日有蚀之诏徐度杜棱程灵洗等配食武帝庙庭章昭达配食文帝庙庭十一月己亥夜地大震十二月衞尉卿许亨卒　亨字亨道高阳新城人晋徴君许询字度六代孙祖勇惠齐冗从仆射父懋梁始平天门二郡太守太子庶子散骑常侍以学闻撰毛诗风雅比兴义十五卷亨少传家业有节行博通羣书多识前代旧事解褐梁安东王行军参军兼太常博士迁太尉从事中郎晋安王承制授给事黄门侍郎高祖即位拜大中大夫领大著作修梁史初高祖诛王僧辩父子数人同瘗一穴至是无敢言者亨以故吏抗表请葬僧辩世祖许之乃与徐陵张种孔奂等以家财营葬具凡七柩自石头城改窆于方山东南亨卒时年六十四所撰齐史五十卷文集六卷子善心入隋位至尚书度支郎有应对才迁礼部侍郎有集二十卷后为宇文化及所害五年春二月夜有白气如虹自北斗贯紫防宫三月丙戌西衡州献马生角诏呉明彻为征讨大都督北伐统军十万发自白下四月大破齐师于淮南九月壬辰晦夜明乙巳呉明彻尅夀阳斩王琳传首京师枭于朱雀航　琳太原人少无学业而彊记内敏事多记识军中万人尽记名姓累官梁元帝司空梁敬帝太平二年见高祖方盛梁祚渐衰惧梁社稷将亡遂与诸将谋迎梁元帝孙永嘉王庄于北齐归立为主号天启元年正月设坛于南浦之南备法驾即帝位幸江夏新宫临定武前殿以琳为都督中外军事天嘉二年世祖遣侯安都讨大破之琳与萧庄俱奔齐齐以庄为扬州刺史与王琳镇夀春至是呉明彻破之是嵗诸军略地所在皆尅防淮南诸郡悉平之【原案梁书自侯景乱江右淮北州郡皆没北齐及江陵陷失高祖辅政而徐嗣徽任约等招引北齐军变江南高祖即位王琳复起上流而败西据夀阳以归于齐高宗即位五年大举始収淮南之地】
　　六年正月壬戌大赦江右淮北诸州甲申周人来聘二月壬辰耕借田四月庚子彗星见八月尚书右仆射周正卒　正字思行汝南安成人晋仆射顗九代孙祖颙父寳正幼聪惠年十五为国子生季春入学孟冬应举解褐梁晋安王主簿累国子博士初梁武帝于域西立士林馆延正居之以讲授听者倾朝尝启梁主决定周易疑义凡五十条性博物善占大同未知天下将乱谓弟让曰国家厄运数年当有义兵起吾与汝何处逃刑及梁纳侯景之降正曰乱阶此矣梁元帝平侯景徴正为黄门侍郎累迁散骑常侍与王褒论利害谏元帝下都建康荆峡人士皆云周王皆是东人恣求东下恐非良计正面折曰若东人劝东下谓非良计即西人欲西岂成良策元帝大笑竟不还都及魏平江陵正遁归建康高祖践阼拜太子詹事天嘉元年迁侍中国子祭酒使长安迎安成王三年还授金紫光禄大夫进右仆射正善言明释典虽名僧硕徳皆请质疑滞卒时年六十所着易疏十六卷论语疏十卷庄子疏八卷老子疏五卷孝经疏两卷文集二十卷子坟官至吏部郎【原案陈书云让亦博学天嘉初以白衣领太常卿金紫光禄大夫犹子确位南平府长史行州事代称良吏也】
　　七年春正月乙亥衞将军樊毅尅潼州城辛巳祠南北郊三月诏豫二兖谯徐合霍南司定等九州及所部在北诸郡置云旗义士徃与大军及诸镇守备防御四月庚寅豫州刺史陈桃根献青牛诏还百姓乙未桃根又献织成罗文锦被表各二诏于云龙门外焚之六月丙戌诏北征将士死王事者尅日举哀乙酉改作云龙神虎二门【原案宫殿簿云龙是二宫墙东面门晋本名东华门东出东掖门梁改之西对第三重墙万春门神虎门是第二重宫墙西面门晋本名中华门西出西华门本晋西掖门宋改名西华门东入对第三重宫墙千秋门】秋闰九月壬辰呉明彻大破齐军于吕梁是月甘露三降乐游苑丁未幸乐游采甘露宴羣臣诏于苑内覆舟山上立甘露亭十一月甲子南康郡献瑞钟一口是嵗殷不害自周还优诏拜为司农卿寻迁光禄大夫不害字长卿陈郡长平人祖汪父高明不害性至孝
　　少知名家世俭约居甚贫窭年十七事梁累迁平北府咨议参军侯景乱台城陷文武奔散惟不害与徐摛侍梁简文于永福省及简文幽絷请不害同处侯景许之不害供侍益谨简文夜夣吞一块土意恶之以告不害不害曰昔晋文出奔野人遗块卒返其国简文曰若神道有知尚冀言之不忘及元帝即位拜廷尉卿寻又江陵陷因失母所在时当寒雪冻死者填满沟壑不害涕泣号呼寻见死人在沟者则身自捧视举体冻僵水浆不入口者七日始得母尸慿尸而哭行路为之悲哀及殡后与王褒庾信等同入长安布衣蔬食至此年方得还累进给事中【原案陈书后祯明三年隋灭陈又西入隋卒于道】弟不疑不占不齐不佞
　　八年春正月庚辰西南紫云见拜呉明彻为司空録左仆射王克为右仆射九月立皇子叔彪为淮南王叔齐叔文皆为郡王
　　九年丁酉春正月后周灭北齐【齐主高纬方禅位于其太子恒改元承光周师平邺纬与恒赴长安齐五帝二十八年】二月壬子舆驾耕借田七月庚辰大风雨震万安陵华表癸夘震瓦棺寺重门一女子死十月呉明彻大破周将梁士彦于吕梁修东宫成十二月移太子居新宫【原案舆地志其地本晋东海王第后筑为永安宫穆章何皇后居之宋文帝元嘉十五年始筑为东宫齐宋为火灾焚尽梁天监五年更修筑于故齐地盛加结构侯景乱又烧尽陈初置太子于永福省至此居新宫】
　　十年春正月己巳以中领军庐陵王伯仁为平北将军是月散骑常侍太子右衞率韦载卒　载字徳基京兆杜陵人祖叡父正载少聪惠好学年十三沛国刘显问汉书中十事随问随答略无凝滞自歴职位常乐退静有田十余顷在江乘县之白山遂辞疾去官筑室居焉屏絶人事吉凶庆吊无所往来不入西篱门或十年年五十八卒于家夏六月大雨震大皇寺刹庄严寺露盘重阳阁东楼千秋门内槐树鸿胪寺府门是月司空呉明彻薨　明彻字通照秦郡人父树梁右军将军明彻幼孤性至孝年十四感坟茔未修家贫未办乃勤力耕种遇大旱苖稼焦枯明彻哀愤每至田中号哭仰天告愬居数日有自田回者云苖已更生明彻疑之及往果如所言至秋大获足充葬用有尹生善占墓谓其兄曰君家葬日必有乘白马逐鹿者来经墓所是最小孝子大贵之徴也至时果有应明彻树之小子也起家梁东宫直后及侯景乱天下饥明彻有粟麦三千余斛乡里饥乃白诸兄曰当今草窃人不图生既有粟麦可与乡里人共之于是计口平分同为丰俭羣盗闻而避之高祖镇京口深相要结降阶执手明彻妙解天文孤虚遁甲高祖竒之以梁承圣三年请为戎昭将军高祖践阼拜散骑常侍兖州刺史宣帝大建五年加侍中都督征讨诸军事北伐赐女乐一部封南郡公总戎十万发自京师所向皆尅防八月进逼夀阳王琳拒守明彻乘夜攻之中宵而溃琳等退据相国城及金城明彻遏肥水以灌之城中苦湿多腹疾手足皆肿死者十有六七齐遣大将皮景和率兵数十万来援去夀春三十里顿军诸将皆曰计将安出明彻曰兵贵在速而彼结营不进吾知其不敢战也于是躬擐甲胄四面疾攻城中震恐一鼓而尅生擒王琳斩之传首京师宣帝优诏褒崇加车骑大将军豫州刺史就夀春授册明彻于城南设坛士卒二十万陈其旗鼓戈甲登坛拜受成礼而退士卒无不踊跃六年率诸将渡淮北七年闰九月大破齐军于吕梁八年进位司空九年诏明彻北侵军至吕梁周将梁士彦拒战频破之会明彻苦背疾拔军至清口众军皆溃明彻穷蹙就执以忧遘疾卒于长安九月乙巳立方明坛于娄湖临坛誓众乙夘分遣大使以盟誓颁下四方上下相警以备周人
　　十一年乙亥春正月龙见于南兖州永宁楼侧池中七月辛夘初用大货六铢钱丁夘于大壮观阅武十一月戊午周将梁士彦围我夀阳尅之又尅霍州是月以始兴王叔陵为征讨大都督率水步众军以拒周师十二月乙丑南北兖晋三州及盱眙山阳阳平马头秦郡歴阳沛北谯南梁等九郡民并自拔以归建康周又进尅谯北徐二州乘胜而前自是淮南之地复尽归于周矣十二年庚子六月大风吹坏臯门中闼是月黄门侍郎顾野王卒　野王字希冯呉郡呉人也祖子乔父烜野王幼以儒术知名年七嵗诵五经略知大防九嵗能属文十二随父之建安乃撰建安地记二篇及长遍观经史精记黙识天文地理蓍占二篆竒字无所不通起家梁太学博士中领军府记室陈有天下迁黄门侍郎光禄卿年六十二卒野王少笃学在物无过辞失色观其容貌似不能言及其励精力行皆人莫及又善丹青曽于东府六斋画古贤命王褒书讃世人称为二絶又撰玉篇二十卷舆地志三十卷符瑞图十卷顾氏谱十卷分野枢要一百卷通史要略一百卷国史纪传二百卷续洞冥记一卷象表一卷文集二十卷并行于世秋八月乙未周郧州总管司马消难以所统九州八镇之地来降诏消难为大都督充九州八镇诸军事迁司空给鼓吹女乐一部率众江北授之大军北伐是月遣南豫州刺史任忠率众趋歴阳陈惠纪趋南兖州庚午散骑侍郎淳于陵尅临江郡癸酉鲁广达尅郭黙城甲戌大雨霖丙子淳于陵尅祐州城九月周临江太守刘显光率众来降是月天东南有声如风水相激三夜乃止丁亥周将王延贵率众来援歴阳任忠击破之擒延贵以送建康己酉周广陵义军主曹药率众来降十三年辛丑以晋王伯恭为尚书左仆射袁宪为右仆射二月乙亥亲耕借田四月乙巳分衡州始兴郡为东衡州以本衡州为西衡州七月徴君马枢卒　枢字要理扶风郿人寓居京口祖灵庆枢少好学六嵗能诵孝经论语及长博极经史尤善佛经及周易老子义梁邵陵王纶为南徐州刺史引为学士命讲维摩老子周易同日三部一齐发题论者纵横枢随问剖判应接如流论者拱黙而退纶甚竒之及征侯景留书二万余卷与之常闲居喟然叹曰吾闻贵爵位者以巢由为桎梏爱山林者以伊吕为管库束名实则蒭芥柱下之言翫清虚则糠粃席上之论稽之笃论亦各从其所好乃隠于茅山则终焉之志陈天嘉元年世祖徴为度支尚书辞不应命每王公大人有馈饷辞不获免者十分受一属世乱所居盗贼不入依托者数百家皆得全枢目精洞黄能视暗中物常有白鷰一双巢其庭树驯狎栏庑年八十六卒撰道觉论行于世九月癸亥夜大风从西北来发屋拔树大雨雹十二月辛巳彗星见西南是嵗周静帝文衍逊位于隋文帝杨坚改元开皇元年周三代五帝二十五年
　　十四年春正月己酉帝不豫甲寅崩于宣福殿二月癸已葬显宁陵帝年四十即位在位十四年年五十三諡曰孝宣帝庙号高宗有子四十二人遗诏庶事务从俭约金银之饰不以入圹明器皆令用瓦初帝在田本有恢之度及居尊位实允天人之望于时国步初弭创痍未复淮南之地并入于齐帝志复旧境返侵地而彊弱悬絶适足为禽及周灭齐乘胜而举略地又至江际自此怀惧既而力修城隍为扞御之备获铭曰二百年后当有痴人修吾破城者时莫测所从云
　　后主长城公叔寳
　　后主讳叔寳字元秀小字黄奴宣帝嫡长子梁承圣二年十一月戊寅生于江陵天嘉三年立为安成王世子大建元年正月甲午立为皇太子十四年正月甲寅宣帝崩乙夘始兴王叔陵构逆　叔陵字子嵩髙宗第二子承圣中生于江陵天嘉三年封康乐侯少有机辩徇声名彊梁无所摧屈大建元年封始兴王出使江郢晋三州军事始年十六政自己出寮佐莫敢预焉弟叔坚争宠招致賔客每朝会卤簿不肯为先后必分道而趋高宗不之知叔坚后主同侍寝疾便隂有异志乃命典药吏曰剉药刀甚钝可砺之及高宗崩仓卒之际速命左右取剑左右不寤乃取朝服木剑以进叔陵怒叔坚在侧闻之知有变伺之翌日少殓叔陵取剉药刀趋进斫后主中项后主闷絶于地太后与后主乳母乐安君呉媪以身蔽之叔坚自拖叔陵并夺其刀将欲杀之后主不能处分叔陵多力自奋得脱突出云龙门入东府召左右防青溪桥道放东城囚以为战士遣人往新林追所部兵马仍自被甲着白布帽登城西门以召百姓太后使太子舍人司马申以后主命召萧摩诃讨之叔陵又遣记室韦谅送鼔吹与摩诃仍谓曰事防必以公为台鼎摩诃不报当日执将军戴洫谭骐驎二人送台斩之叔陵自知不济乃入内沉其妃张氏及宠妾七人于井中部麾下度小航将趋新林萧摩呵追擒于白杨路斩首送台流尸于江中丁巳后主即皇帝位于太极前殿大赦如宣帝故事以丹阳尹长沙王叔坚为骠骑大将军尊皇后为太后居栢香殿　太后讳敬淑姓栁河东解人父偃尚梁武长公主拜驸马都尉大寳中鄱阳太守卒官后高宗赴江陵梁元帝以后配焉生后主江陵陷与后主俱留穰城文帝天嘉二年高宗自周还立为安成王妃及即位为皇后后美姿容身长七尺二寸手过膝初钱贵妃甚宠后倾心下之每有供奉之物其上者推于贵妃而自御其次者高宗崩叔陵为乱后主赖后及呉媪救防得免是时新失淮南之地国遭大防后主又病疮不能听政百司众务假以后主命实皆决于太后也【案陈书后陈亡后入长安隋大业十三年薨于东都年八十三】甲戌于太极殿设无碍大斋诏内外百官各荐一人是月右衞将军秘书监傅縡下狱死　縡字宜事北地灵州人父彛梁临沂令縡幼聪敏七嵗能诵古诗赋至十余万言长为世祖撰史学士累迁安成王记室縡笃信佛教从兴皇寺惠朗法师受三论尽通其学初有大心寺昙法师着无净论以诋之縡乃为明道论用释其难后主即位拜秘书监中书舍人掌诏诰为文典丽性敏速虽军国大事下笔辄成未尝起草然木彊不持检操负才使气凌侮人物朝士多衔之初施文庆沈客卿便佞亲幸而縡益疎庆等因共譛毁受高丽使金后主収縡下狱縡素刚因狱中上书曰夫人君者恭事上帝子爱下人省嗜欲逺谄佞未明求衣日旰忘食是以泽被区宇庆流子孙陛下顷来酒色过度不防郊庙小人在侧宦竖弄权恶忠直如仇雠视百姓如草芥公行货贿众叛亲离臣恐东南王气自斯而尽书奏后主大怒顷之意解遣使谓縡曰我欲赦卿卿能改过否縡对曰臣心如面臣面可改则心可改后主益怒命宦者李善度穷治其罪遂赐死狱中年五十五有文集十卷行世四月丙申立子为皇太子赐为父后者爵一级假王公已下赉帛有差七月辛未大赦天下是月自建康至荆州江水色赤如血八月丁酉天赤如火九月设无碍大会于太极前殿舍身及乘舆御服又大赦天下辛亥夜天东北有声如虫飞渐移西北乙夘太白昼见
　　至徳元年春正月大赦改元秋八月丁夘以长沙王叔
　　坚为司空九月丁巳天东南有声如虫飞冬十　　　　　　　　　　　　　　　　　　　　　　【月】封弟九人为郡王【案陈书封弟叔平为湘东王叔敖临贺王叔宣阳山王叔穆西阳王叔俭南安王叔澄南郡王叔兴沅陵王叔韶岳山王叔纯新兴王】十二月丙辰头利国遣使朝贡戊午夜天门自西北至东南其内青黄杂色隆隆若雷声是嵗左光禄大夫太子少傅徐陵卒　陵字孝穆东海郯人祖超之父摛梁昭戎将军太子左衞率母王氏常夣五色云化为鳯集左肩上已而诞陵年数嵗家人擕见寳志上人志以手摩顶曰天上石麒麟也光宅寺慧云法师每嗟陵早就谓之顔回八嵗能属文十三通庄老长乃口辩纵横起家宁蛮府参军累迁通直散骑常侍使魏魏人馆宴之日甚热魏之主客魏収谓陵曰今日之热当由徐公陵答曰昔王肃至此为魏始制礼仪今仆来聘使卿复知寒暑収大惭留连数年后随真阳侯萧渊明归陈有天下累官吏部尚书领大著作尚书仆射自陈创业文檄军书及受禅制策皆陵所制而九锡尤美为一代文宗亦不以此矜物于后进者接引无倦世以此重之有集三十卷子四人俭份仪僔皆至班位陵第三弟孝克少通理晓五经正义解褐梁太学博士性至孝值侯景乱京邑大饿死者十有八九孝克养母饘粥不给其妻领军将军臧氏女有容色孝克谓妻曰今饥荒如此供养交阙欲假卿于富家望其彼此俱济如何臧氏初不许之孝克乃私与媒者商量嫁与侯景将孔景行从左右以逼之臧氏涕泣而去所得谷帛悉以养母孝克乃自剃发为沙门名法整兼乞食以充给焉臧氏犹念旧恩亦数私致饷馈故不乏絶后景行战死世平臧氏伺孝克于涂中累日乃见谓曰往日之事非为相负今既得脱当归供养孝克嘿然无答于是归俗更为夫妻天嘉中徴为剡令累迁散骑常侍国子祭酒每侍宴会无所噉至席散当其前羞膳减损高宗密记伺之见孝克取珍菓内绅带中归以遗母高宗咨嗟久之自后宴飨孝克前馔并遣将归饷母后主即位迁都官尚书陈亡随例入长安家徒壁立母患思粳米粥不能办母亡后遂终身噉麦有遗粳米者对之而泣开皇十九年卒于长安有子万载位至隋太子洗马
　　至徳二年甲申正月丁夘分遣八使巡省风俗夏四月以江总为右仆射七月壬午皇太子加元服在位文武赐帛有差孝悌力田为父后者爵一级鳏寡孤独不能自存者人谷五石
　　至徳三年正月戊午朔日有食之三月丰州刺史章大寳举兵反四月丰州义军主陈景详斩大寳传首京师八月戊子老人星见十一月诏修孔子庙辛巳幸长干寺大赦高丽百济使来朝贺
　　至徳四年九月幸武湖肆舻舰阅武宴群臣赋诗十月以江总为尚书令谢伷为尚书右仆射
　　祯明元年春正月戊寅大赦改元乙未地震四月光禄大夫毛喜卒　喜字伯武荥阳阳武人好学善草书起家为梁西昌侯参军高祖镇京口命喜与高宗俱往江陵谒元帝帝以喜为尚书及江陵陷高宗迁闗右喜走郢州及高宗还喜自郢州奉迎高宗遣入闗以家属为请周冡宰宇文防执喜手曰能结二国之好者卿也遂将栁皇后及后主还初世祖谓高宗曰我诸子皆以伯为名汝诸儿宜以叔为称高宗以访于喜喜即条自古名贤杜叔英虞叔卿等二十余人以答世祖世祖称善世祖崩仆射刘仲举与右衞将军韩子高等知朝望有归乃矫太后令遣高宗还东府喜入谏高宗曰陈有天下日浅海内未夷万邦恐悚皇后深惟社稷之计令主入省共治庶绩今日之言必非太后之意宗社至重伏愿三思须臾奏闻竟如其议后主即位山陵未逾年置酒作乐命喜喜不怿欲进谏及升堦后主已醉喜佯为心疾仆堦下舁去寻负气出为南安内史祯明元年徴还百姓沐其惠政追送者数百人道卒年七十二秋九月庚寅梁太傅安平王萧岩荆州刺史萧巘以其文武官寮家属济江还十月以萧岩为平东将军乙亥割州呉郡置呉州以钱唐县为郡属焉是嵗起部尚书孙防卒　防字徳琏呉郡呉人祖文惠父修道防少倜傥博学经史起家梁临川王参军累进平南府司马陈高祖即位迁散骑常侍都督荆郢武巴湘五州诸军事安西将军郢州刺史天嘉初封定襄侯世祖尝从容谓防曰昔朱买臣愿为本郡卿有意乎乃授持节安东将军呉郡太守给鼓吹一部将辞乘舆幸近畿饯送乡里荣之宣帝大建四年除安西将军荆州刺史后主嗣位拜散骑常侍兼起部尚书玚兄弟笃睦性通泰有财皆散之亲友居处奢豪宅在青溪东大路北西临青溪溪西即江总宅玚家庭穿筑极林泉之致歌钟舞女当世罕俦宾客填门轩车不絶及出镇郢州乃合十余船为一大舫于中立池亭植芰荷良辰美景宾寮毕集泛长江置渌酒亦一代之胜赏又立山斋设讲肆集儒之士冬夏资奉而处己率易不以名位骄物又深有巧思多所创立及卒尚书令江总为之铭鋕后主又题铭后四十字遣左户尚书蔡徴就宅宣敇防之其词略曰秋风动竹烟水惊波几人樵迳何处山阿今朝日月宿昔绮罗天长路逺地久灵多功名未勒此意如何世论以为荣子让早卒【案陈书次子训知名入隋为高康太守】
　　祯明二年春正月立皇子恮为东阳王恬为钱唐王夏四月戊申羣防无数自蔡洲岸入石头縁淮至于青塘两岸数日自死随流入江是月郢州南浦水黒如墨五月甲午东冶铸铁有物赤色如火大数升自天坠镕所隆隆有声如雷铁铸飞出墙外烧人家庚子废皇太子为呉兴王立始安王深为皇太子丁巳大风自西北激涛水入石头城淮渚暴溢漂没船舫己酉帝幸幕府山大猎初隋文帝受周禅甚敦隣好宣帝尚不禁侵掠大建末隋兵大举闻宣帝崩乃命班师遣使赴吊行敌国之礼书称姓名顿首而后主益骄怠答书甚慢末云想彼统内如宜此宇宙清泰隋文览书不悦以示朝臣清河公杨素以为主辱臣死再拜请罪襄邑公贺若弼等并求致讨后主意愈骄不虞外难荒于酒色不恤政事左右嬖幸珥貂者五十人妇人姜貌丽服以从者千余人后主尝使张贵妃孔贵人等八人夹坐江总孔范姚察等十人预宴号曰狎客先令八妇人襞彩牋制五言诗十客一时继和迟则罚酒君臣酣饮从夕达旦以此为常而复盛修造起土功税市税船徴取百端刑罚酷滥初覆舟山及蒋山松柏林冬月恒出木醴后主以为甘露之瑞俗呼为雀饧前后灾异甚多又有神人自称老子以游都下与人言而不见形言吉凶多验经三四年乃去船下有声云明年乱视之得婴儿长三尺无头又蒋山众鸟鼓翼拊膺曰奈何帝奈何帝又建康城自坏又青龙出建阳门井中涌赤雾地生白黒毛又大风拔朱雀门又临平湖旧常草塞不通忽然自通此湖孙皓末年已曽开通【案呉书江表传云自汉末年呉郡临平湖草塞不通呉后主末忽然自开故老相传此湖开即太平及晋平呉天下一统永嘉初又草秽祯明初又忽开通】时后主又自夣黄衣围城有血霑阶至卧床头而火起又有狐入其床下捕之不见以为妖精后主乃自卖身于佛寺为奴以禳之又于郭内大皇寺造七层塔未毕功而火从中起飞向石头城烧人家无数又使人采木于湘州城栰下至牛渚矶尽没水中既而渔人见栰浮于海上乃起齐云观未就国人歌曰齐云观贼来无际畔始北齐末诸省官人皆称省主未几而灭至是朝官亦称省主识者以为省主主将见省之兆也隋文帝谓高颎曰我为百姓父母岂可阻一衣带之水不拯苍生涂炭乃命大作战船羣臣曰伐国大事事宜密之文帝曰吾将显行天诛何密之有使投柹流下于江彼若能改吾又何求后主殊不知悟文帝益忿乃勅晋王广为元帅督八十总管致讨先送玺书暴后主二十恶又散冩诏书三十万纸遍谕江外及隋军继下江滨镇戍相继奏闻施文庆沈客卿掌机密并抑而不言及隋军临江诸防戍船舰悉还都下江中无一鬪舰上流诸军镇兵士皆阻杨素军不得下后主闻隋军临江曰王气在此齐兵三来周人再至皆并摧没今虏虽来必应自败孔范亦言无渡江之理但奏伎纵酒作诗不辍有东宫学士张讥因皇太子以进谏曰彊冦侵境沿江无御备之敌请停内宴以调军事后主大怒　讥字直言清河武城人祖僧寳父仲悦梁尚书祠部郎讥幼好学爱言受业于周正梁大同中召补国子正言生与袁宪侍讲于文徳殿勅令论议诸儒莫敢先发讥整容而进咨审循环辞令温雅梁帝器之赐裾襦绢等曰表卿稽古之力进位国子博士后主在东宫新造玉柄麈尾成后主执之曰当今多士如林至于堪捉此者独张讥耳即手自授讥乃令于温文殿讲庄老后主即位荒殆前政及隋军逼江孔范等言无渡江之理惟讥知其必济又进谏请防军士后主大怒収下狱或救者仅获免城陷随例入长安终不仕讥性恬雅所居宅舍筑山池植花果讲周易庄老教授门徒年七十六卒所著书易礼诗庄老等疏共一百卷皆入秘阁子孝则嗣
　　祯明三年春正月乙丑朔朝大雾四塞入人鼻皆辛酸后主昏睡至晡乃醒是日隋将贺若弼从广陵济京口韩擒虎从横江济采石南北俱进縁江镇戍望风尽走丙辰采石戍主徐子建驰告变是日后主方下诏曰犬羊凌纵侵窃郊畿蜂虿有毒宜时扫定朕当亲御六师廓清八表内外并可戒严以骠骑将军萧摩诃为皇畿大都督樊猛为上流大都督樊毅为下流大都督司马消难施文庆并为大监军重立赏格分兵镇守僧尼道士尽皆执役庚午贺若弼陷南徐州辛未韩擒虎又陷南徐州乃遣豫章王叔英屯朝堂追萧摩诃屯乐游苑樊毅屯阇黎寺鲁达屯白土冈忠武将军孔范屯寳田寺镇东将军任忠自呉兴入戍仍屯朱雀门辛巳贺若弼进据中山顿白土岗东南大破陈军士卒奔北弼乘胜破鲁广达萧摩诃等于乐游苑游骑次宫城烧北掖门是日韩擒虎率众自新林石子冈进大将军任忠出降乃引擒虎径至朱雀航趋宫城自南掖门入文武百司皆遁出惟尚书令江总吏部尚书姚察侍中王寛度支尚书王援等居省中尚书仆射袁宪后閤舍人夏侯公韵二人入居殿中以侍后主俄顷隋兵至宪韵二人劝后主端坐殿上正色待之后主曰锋刃之下未可交当吾自有计乃将张丽华孔贵嫔二妃入景阳楼井中宪韵等苦谏以身蔽井后主不从与之力争乆之方得入二人拜哭而去　袁宪字徳章陈郡人尚书仆射枢之弟幼聪敏年十四召为国子正言生在学一年博士周正深重其才举高第以贵公子选尚梁简文女南海公主起家秘书郎累迁南康内史入陈位仆射祯明三年隋伐陈军人烧北掖门朝士皆散走独宪与夏侯公韵入殿侍后主后主谓曰我从来待卿不先他人今日见卿可谓嵗寒然后知松栢之后雕及隋兵入閤后主遑遽避匿宪正色曰北军兵人必无所犯大事如此陛下安之整衣冠御前殿依梁武见景故事后主不从因下榻驰去宪从出后堂至景阳殿后主投下井中宪等拜哭而去国陷入隋文帝嘉其雅操授开府仪同三司昌州刺史开皇十八年卒赠大将军安成郡公諡曰简长子承家仕隋至秘书丞是日隋军虽乱沈皇后居处如常太子深年十五闭閤而坐舍人孔伯鱼侍侧及隋军叩閤入深安坐劳之曰戎旅在涂不至劳乎既而隋军求后主不得因窥井呼之后主初不应欲下石始闻呉人呌声乃以绳引之惊其太重俄与张丽华孔贵嫔三人同乘而上隋文帝闻之大惊开府鲍宏曰东井上于天文为秦今王都所在投井其天意耶丙戌隋晋王广入据台城送后主于东宫命斩张贵妃于青溪桥　妃姓张字丽华襄阳兵家女素贫贱父兄织蓆为业后主为太子以选入东宫侍龚良娣给使后主见悦之因得幸生太子深后主即位拜贵妃始兴王叔陵构乱后主被伤卧于承香閤中诸妃并不敢进惟贵妃侍焉至徳二年于光昭殿前起临春结绮望仙等三阁阁高数丈并数十间牕牖户壁栏槛皆以沉檀香木为之又饰以金玉珠翠外施珠帘内有寳帐其服玩之属瓌寳珍丽皆近古所未有每防风一至香闻数里朝日初照光映后庭其下积石为山引水为池植以竒树杂以花果后主自居临春阁张贵妃居结绮阁龚孔二贵嫔居望仙阁并复道交相往来又有王李二美人张薛二淑媛袁昭仪何媫妤江修容等七人并有宠递代以游其阁上宫人有文学如袁大舍等并为女学士后主每引宾客同贵妃等游宴使诸贵人及女学士与诸狎客共赋新诗互相赠答采其尤艳丽者以为曲词被以新声选宫女有容色者以千百数令习而歌之分部迭进持以相乐有玉树后庭花临春乐等大抵所归皆美张贵妃孔贵嫔之容色其略曰璧月夜夜满琼树朝朝新皆此之类也张丽华发长七尺鬒黒如漆其光可鉴特聪惠有神彩进止闲雅容色端丽每瞻视顾盼光彩溢目照映左右常于阁上靓妆临轩槛宫中遥望杳若神仙兼有才理辩识强记善人主顔色荐引宫女假鬼道以惑后主后主怠于政事百司启奏并因宧者蔡临儿等进之后主置张妃于膝上共决之有不能记者贵妃并为疏条无所遗脱由是益加宠异冠于后宫更于阉宦便佞之徒内外交结转相引致贿赂公行纲纪瞀乱及隋军陷城与后主俱入井中后为晋王广斩于青溪三月己巳后主与王公卿士内外文武百司发自建康而入长安隋文诏京城权分人家第宅以礼接待之遣使迎劳使人还奏曰后主已下在路五百余里累累不絶文帝叹曰一人无良以至于此及至京师列舆服器皿等于庭引后主及二太子诸王弟二十八人及司空司马消难尚书令江总仆射袁宪骠骑将军萧摩诃征西将军樊毅安北将军鲁广达镇东将军任忠吏部尚书姚察中书令蔡徴散骑常侍王元规等二百余人帝使纳言宣慰内使宣诏让后主后主伏地雀息不能只对并赦宥之赐封长城侯文武皆随才擢用诏下江南陈文武宣帝陵各给五户看守之给赐后主甚厚常引同三公之席勅乐户不奏呉音之乐恐伤其心至仁夀四年冬十一月壬子终于洛阳葬河南之芒山沈皇后自为哀策词甚酸楚　后讳务华吴兴人仪同三司沈君理之女母高祖女防稽公主早亡后年幼哀恸过礼大建三年纳为太子妃后主即位立为后性端静好学工书当张贵妃盛宠势倾后宫澹然居求贤殿未尝有怨尤之容居处俭约衣无锦绣左右近侍才留五人惟寻阅图史及佛经陈亡与后主俱入长安及后主薨后感其家国亡灭自为哀诔词甚悲切【案后主年三十即位立七年年三十七以陈祯明三年当开皇九年正月二十日国亡入隋封为长城侯后十五年年五十二薨有子二十二人】初陈高祖即位日其夜奉朝请史普直宿省中夣有人自天而下导从数十人至太极前殿北面执策策金字曰陈氏五帝三十四年又后主在东宫有妇人突入唱曰毕毕国国主主寻而不见又尝有一足鸟集于殿庭以觜画城成文曰独足上高台茂草化为灰欲知我家处朱门向水开解者以为独足葢指后主独行无众盛草言荒秽也隋承火运草得火故为灰矣及后主至京师与其家属馆于都水台所谓上高台当水开者其言皆騐初宣帝器宇廓有人君之量文帝知冡嗣仁弱早存太伯之心未及而崩既承萎薾之后志纂鸿运拓土开疆晩致吕梁之败江左日蹙后主因削弱之余灭亡之运加以荒淫沉败酒色过度梁末童謡曰可怜巴马子一日行千里不见马上郎但见黄尘起黄尘汚人衣皂荚相料理及王僧辩灭羣臣以謡言奏高祖曰王僧辩本乘巴马以击侯景马上郎王字也尘为陈也世不解皂荚之义及陈灭于隋隋氏姓杨杨羊也説者以江东人谓羖羊角为皂荚言终灭于隋夫兴废之兆其由来定矣
　　陈朝功臣
　　江总字总持济阳考城人晋散骑常侍统十代孙宋光禄大夫洪五代孙祖奋父经皆列职中外总性至孝少孤养于外家萧氏好学年十八起家梁武陵王法曹参军累至太子洗马侯景乱随舅萧勃在广州侯景平后梁元帝徴为明威将军入陈累位司徒左长史太常卿尚书令中权将军入隋为上开府开皇十四年卒于江都
　　萧摩诃字元南兰陵人祖靓父谅卒于始兴摩诃少孤姑夫蔡路养収养之少果毅有勇力高祖破路养摩诃出战败归侯安都常从征伐先登陷阵累至巴山太守大建五年随呉明彻北伐济江攻秦郡齐军大至众十余万其前队有苍头犀角大力之号皆身长八尺膂力絶伦又有西域胡人妙娴弓矢不虚发来气甚鋭众军尤惮之明彻自起酌酒饮摩诃曰闗侯斩顔良正今日矣摩诃饮讫驰马挺身入齐军遥掷铣鋧击中胡人又斩十余大力者而还齐兵莫不惊慴后从战吕梁突众手夺齐军大旗屡以战功进骠骑大将军侍中光禄大夫旧制三公黄閤防置鸱尾后特诏摩诃开黄閤门施行马防事寝堂并置鸱尾仍纳其女为皇太子妃及隋军来韩擒虎贺若弼进至钟山龙尾后主谓摩诃曰公可为我一决摩诃曰从来行阵为国为身今日之事兼为妻子摩诃引兵于贼军南偏镇东大将军任忠次之护军樊毅尚书孔范又次之众军南北亘二十里首尾各不相知遂战鲁广达率所部俱进阵未合士卒溃散摩诃无所用力为隋军所执及京师陷后主为隋人守衞于内省摩诃请弼曰今为囚虏命在须臾愿一见旧主死无所恨弼许之摩诃入见后主俯伏号泣仍于旧厨取食进之辞诀而去守衞者皆不能仰视入隋为开府后同汉王谅反于并州伏诛
　　樊毅字智烈南阳人祖方兴梁同州刺史父文炽梁益州刺史叔父文皎侯景乱战死于青溪毅陈亡入闗顷之卒
　　鲁广达字遍覧呉州刺史悉达之弟广达少聪悟慷慨爱宾客累至壮武将军晋州刺史及王僧辩之下平侯景广达出境接资奉军储僧辩谓沈炯曰鲁晋州亦是王师东道主人进位散骑常侍陈有天下累以功劳至安南将军侍中转安北将军入隋悲怆本朝沦没发疾而卒
　　任忠字奉诚小名蛮奴汝隂人少孤防不为乡里所齿晋熈太守梅伯龙讨景累迁荡冦将军陈有天下进号征南将军给鼓吹一部寻加侍中信安郡王出为呉兴内史及隋军到白土冈忠驰入启白当具舟檝以就上流臣以死奉衞后主信之令宫人装束以待久望不至既而忠已率数十骑徃石子岗降于韩擒虎后入隋为开府仪同三司卒隋文帝尝因宴集谓羣臣曰我常恨初平陈之日不先斩任蛮奴以惩不忠
　　蔡徴字希祥侍中中抚军景厯之子徴幼聪敏累迁吏部尚书为人清简无事京城陷入隋为民部尚书给事中有口辩多所详究至于仕流官宧皇宗戚属及朝仪制度宪章轨则户口风俗山川土地问无不对子翼位至司徒
　　姚察字伯审呉郡武康人六嵗诵书万余言十二能属文起家梁朝司文侍郎梁室倾乱﨑岖采野实以供给养入于已分减推诸弟妺乃至故旧亦皆相分自甘藜藿虽乱离之中笃学不废陈有天下累进位尚书祠部郎中转秘书监领著作入隋为秘书郎别勅成梁陈二代史隋文帝尝召察谓朝臣曰我平陈惟得察一人而已大业二年卒于东都
　　王元规字正范太原晋阳人祖寳父伟早卒元规八嵗而孤随母舅氏往临海郡年十二郡豪刘瑱有财巨万欲以女妻之母将许焉元规泣谏曰因不失其亲古人所重岂得茍安异壤辄婚非类母感其言而止梁时山隂县有暴水流漂居人元规惟有一小船仓卒引其母妺并姑侄等并入船留其男女三人阁于树杪及水退俱获全济世人称其志行少好学起家为梁相国左常侍陈有天下累迁散骑常侍南平王府参军自梁诸儒相传为左氏学者皆以贾逵服防之义难駮杜预凡一百八十条元规引证通析无复疑滞祯明三年入隋为秦王府东阁祭酒年七十卒于广陵所着春秋发题辞及义记十卷续经典大义十四卷孝经义两卷左传音三卷礼记音两卷








　　建康实録卷二十
  </div>
  <div class="pagination">
   <a href="建康实录_page8.html">
    上一页
   </a>
   <a href="建康实录.html">
    1
   </a>
   <a href="建康实录_page2.html">
    2
   </a>
   <a href="建康实录_page3.html">
    3
   </a>
   <a href="建康实录_page4.html">
    4
   </a>
   <a href="建康实录_page5.html">
    5
   </a>
   <a href="建康实录_page6.html">
    6
   </a>
   <a href="建康实录_page7.html">
    7
   </a>
   <a href="建康实录_page8.html">
    8
   </a>
   <span class="current-page">
    9
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
