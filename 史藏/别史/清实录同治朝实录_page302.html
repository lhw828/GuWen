<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 302 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 302 页/共 505 页
  </h1>
  <div class="content">
   ○山西太原镇总兵官蒋临照因病解职。以记名总兵官陈必友为山西太原镇总兵官。　　

○以山东沂水捦获谋变匪徒。赏同知直隶州知州用知县韩光鼎花翎。典史徐大训六品顶翎。余升叙有差。　　

○癸亥。吏部等部议准盛京将军都兴阿等奏。请于昌图厅添设经历训导各一员。取进学额二名。应如所请办理。至增设廪额。及出贡年数。应俟考试五届后。由该将军奏明核办。从之。　　

○甲子。谕内阁、前据吏部奏、前任江西南昌府同知庆麟。以参劾不明等词。在该部呈递。当经降旨令曾国藩、刘坤一、详查覆奏。兹据刘坤一奏称、庆麟前在江西通判同知任内。大计卓异。军务保举。均系该抚未到任以前之事。上年九月。庆麟以俸满并案给咨送部引见。其时该抚已先期出省阅伍。照例由藩司代填考语。该抚旋因庆麟于地方公事。皆属茫然。督办钱局。一任炉匠人等舞弊。不知整顿。物议沸腾。据实参劾等语。是刘坤一于庆麟并无保劾两歧之处。庆麟在省请咨。岂不知抚臣出省。系由藩司代行。辄敢藉词呈诉。希图牵混。居心尤属狡诈。刘坤一原参该员才具疏庸。不知振作。尚未尽其劣迹也。庆麟前已有旨勒令休致。不足蔽辜。著即行革职永不叙用。以为巧诈干进者戒。　　

○谕军机大臣等、户部奏、来□山戊不□海运河运新漕。请饬各省力筹足额。提前赶办一摺。本年京师粮价昂贵。业加成开放兵米。并截拨正漕。赈济饥民。仓储匮乏。粳米放至春闲。即形竭蹶。来年各省新漕。必须提前运解。方足以资接济。江苏浙江两省。漕额既减。今□山戊不□又复丰收。催徵自易。著曾国藩、英桂、吴棠、张之万、郭柏荫、马新贻、督率藩司粮道等。严饬所属。按则开徵。力筹足额。并将一切事宜。提前赶办。迅速运通。其江北漕粮。仍当遵照成规。妥速兑运。著曾国藩、张之万、苏廷魁、郭柏荫、丁宝桢、饬属认真筹办。仍各将该省起运米数。先期奏报。至海运河运雇备商船。江苏省业经曾国藩奏加水脚。其浙江江北应用船只。著各该督抚等体察情形酌办。以恤商艰。山东奉天等处应运粟米。著丁宝桢、都兴阿、额勒和布、恩锡等、及早开徵。提前兑运。务遵例限抵通。不准迟逾。并将各属欠运粮石。赶紧补运。毋得稍有蒂欠。有漕各省。来□山戊不□新漕。如何办理。除江西省本日已据刘坤一奏到外所有湖北安徽两省筹办情形。著曾国藩、李瀚章、曾国荃、英翰、迅即驰奏。将此由五百里各谕令知之。　　

○又谕、李鸿章奏、各军追剿。叠次获胜情形一摺。所陈自八月初八至九月初四。一月以来。刘铭传、潘鼎新、周盛波等军。于赣榆沭阳一带。连日蹑剿。及贼窜邳境。复东走海沭。各军虽小有斩获。然第逐节尾追。并未大加惩创。贼势何能少杀。现在该逆盘旋海沭郯宿交界地方。为多方误我之计。其图窜东境。或仍往青口。趋向尚无一定。若贼止则官军亦图休息。贼去则尾随其后。殃民玩寇。何有了期。著李鸿章一面戒备运防。一面督饬铭鼎等军整队兜剿。实力歼除。毋任该逆喘息。英翰前于宿迁之捷。称贼窜沂境。欲派军赴东会剿。该逆现已回窜海沭。皖军正可雕击。著该抚督饬所部黄秉钧、牛师韩等、会合淮军。联络夹剿。以期痛殄逆氛。贼踪既有图窜东境之信。并著丁宝桢于沂境严密布置妥筹策应。毋误事机。另片所陈查明马队马勇。计亦不下二十营之多。著该督将现存实在确数。及究竟需饷若干。查明具奏。并将倒毙疲乏之数。速筹补足。以期骑步相辅。迅奏肤公。将此由六百里各谕令知之。　　

○予江苏赣榆等处阵亡防御富春都司汪百昌、守备张登瀛等、祭葬世职加等。　　

○乙丑。上奉慈安皇太后慈禧皇太后幸漱芳斋。侍午膳。　　

○以神灵显应。加广东德庆州龙母神封号曰溥佑。广西梧州府三界神封号曰灵感。　　

○谕军机大臣等、总理各国事务衙门奏、豫筹修约事宜。请饬滨海沿江通商口岸地方将军督抚大臣各抒所见一摺。前因原议十年修约。为期已近。据该衙门奏、请饬南北洋通商大臣。于熟悉洋务各员中。每处选派二员。于十月咨送来京。当经降旨允准。惟前奏止欲于选派各员内。将群策群力之效。而于通盘大局。尚待筹商。咸丰十年换约后。原因中国财力不足。不得不勉事羁縻。而各国诡谋谲计。百出尝试。尤属防不胜防。转瞬换约届期。彼必互相要约。群起交争。或多方胁制。以求畅遂所欲。均属意中之事。值此时势。惟仅恃笔舌以争之。此外别无可恃。各该将军督抚大臣受国厚恩。当此外患方殷。亟应合力齐心。先事图维。为未雨绸缪之计。著曾国藩、李鸿章、都兴阿、英桂、刘长佑、吴棠、瑞麟、李瀚章、崇厚、郭柏荫、刘坤一、李福泰、马新贻、丁宝桢、曾国荃、蒋益澧、通盘筹画。左宗棠、沈葆桢、筹办船政事宜。于洋务尤有关系。并著悉心酌核。妥筹速奏。本年十二月。即英约前期六个月先行酌改之期。各该将军督抚大臣。务于十一月内奏到。毋稍延缓。俟总理衙门密函条说寄到时。诸臣其审时度势。妥筹万全。以济时艰。而副委任。详细覆奏。毋得徒托空言。原摺著钞给阅看。将此由六百里各密谕知之。　　

大清穆宗继天开运受中居正保大定功圣智诚孝信敏恭宽毅皇帝实录卷之二百十二　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治六年。丁卯。九月。丙寅。谕内阁、乔松年奏、带队员弁。纵兵鼓噪。首先倡逃。请严行惩办等语。陕西延绥镇营外委陈国安、袒护失律兵丁。经游击杨树棠惩责。竟敢句同守备王殿臣等。怂恿兵丁。聚众鼓噪。并带兵逃逸。拐去饷银战马号衣多件。实属大干军律。延绥镇标右营守备王殿臣、定边营经制外委陈国安、神木营经制外委万天锡、中营额外外委刘辅、高家堡额外外委郭九龄、著一并革职严拏。就地正法。以肃军令。　　

○兵部议覆闽浙总督吴棠奏、请将新设福建陆路提标后营都司。政驻大田县城。以原隶漳州镇之同安营。改隶提标。该督为慎笪地方起见。应如所奏办理。惟查国家设立营制。本极周密。如果今昔情形迥异。原可量为变通。嗣后傥非关系紧要。仍饬恪遵定制。不得遽议更张。从之。　　

○陕西巡抚乔松年奏、捻回未靖。请将本年军政展缓举行。从之。　　

○以陕西同州等处剿匪获胜、赏提督章在作、总兵官熊隆名、符重福、徐上达、刘有春、黄有忠、陈攀仙、赵云凤、正一品封典。总兵官钟义山、李春和、彭得胜、易利贞、副将戴扬辉、邓成日、何明顺、袁彦贤、苏有庆、文泰胜、苏大德、李笃英、贺能起、谢兰芳、参将李占椿、彭广源、湛其英、李政洪、李荣富、萧元亨、葛芝藤、杨钦元、曹才禄、张福升、杨玉周、尹兴禄、章其作、熊有常、陈江山、庞玉林、刘文有、李润祥、周胜才、曾维城、曾全和、杨恒春、佐领克希克图、双寿、知府张玉文、游击郭运昌、张学森、王凤鸣、守备陈启明、巴图鲁名号。知府王诗白、参将邓光发等花翎。委骁骑校玉璋等蓝翎。余加衔升叙有差。　　

○丁卯。署河东河道总督苏廷魁奏、河水涨漫。南北两岸工程险工。请添拨银四万两。以济要工。得旨、据奏工程紧迫情形。所请饬藩司添拨银四万两。即著转饬该藩司于历年节省防险银内。如数迅拨。仍著该署河督实力抢护。毋稍疏懈。　　

○以抢险捐躯。予河南祥河厅同知王仁福祭葬恤荫。并建专祠。摘赴工迟延道员纶恩顶带。　　

○戊辰。谕内阁、前因通政使司通政使于淩辰奏、南海工程。浮冒钱粮六千余两。魁龄、文硕奏、商办工程。意见不合。并请派大员查办。及参劾张锡龄各等情。当派绵森、毛昶熙、查明具奏。兹据奏称、南海工程。有无浮冒。总以土方为断。而土方算法。据算房梁椿则系以周求径。监督张锡龄又系以径求周。两造各执一词。经该尚书等调取奉宸苑算房刘廷琳、工部书吏董其祥、按依算法统宗环式核算。共计土方一万四千四百四十余方。与梁椿原估大约相符。惟原估漏除占碍船坞一段。计多开土方五十余方。合银六十三两有奇。讯据供称因赶办工程。以致漏除等语。梁椿所估南海工程。虽不至如张锡龄所称浮冒六千余两之多。其多开土方五十余方。亦尚非有心浮冒。惟究系疏忽。著交该管官褫革示惩。监督张锡龄带领私人。干预官工。并不谙悉算法。始终固执。著交部照例议处。仍著魁龄等俟工竣后。实用实销。以重帑项。　　

○谕军机大臣等、库克吉泰奏、时届秋冬。所部兵勇。衣履敝坏。山西欠解月饷甚多。各营口粮。已属不敷支给。更无余力置备棉衣。困苦情形。实堪怜悯。请饬山西筹款迅解等语。著赵长龄即在河东道库。无论何款。先行拨银五千两。迅解库克吉泰军营。并著该抚饬令河东道于盐课项下。每月协济银五千两。务期源源报解。毋令稍有缺乏。将此由四百里谕令知之。　　

○己巳。以请假逗遛。革陕西军营副将刘得辉等职。　　

○庚午。遗官祭历代帝王庙。　　

○谕内阁、富明阿等奏、请将属托官事收受谢仪各员惩处一摺。副都统高福统带兵勇。赴山东剿贼。本无欲派佐领万全办理文案之事。佐领春毓辄以风闻之语。转向万全告知。致万全恳托佐领隆泰。浼其向高福代陈患病情形。并于事后收受万全谢仪。实属猥鄙不知自爱。仅予革职。不足示惩。春毓著拔去花翎。即行革职。永不叙用。所请令该员随营剿贼之处。著不准行。隆泰亦有事后收受谢仪情事。著一并革职。以示惩儆。　　

○又谕、明兴奏、杭州将军丁忧。请在省成服。俟百日服满。仍接将军印信一摺。杭州将军连成现丁母忧。据称道路梗阻。一时未能回旗。著准其在杭州成服。百日服满后。毋庸先行接受将军印信。仍俟道路稍通。即行扶柩回旗。听候谕旨。杭州将军。即著明兴署理　　

○谕军机大臣等、富明阿奏、马贼窜掠霍罗站一带。派兵往捕一摺。奉天昌图厅等处。自八月闲。即有马贼叠窜吉林边境。掳抢民财追杀昌图厅差役。续复在霍罗站鹅沟石虎子及昌图所属八家子等处。肆行抢劫。盗匪张金、刘占鳌等、已聚至百余名之多。若不即时扑灭。势必啸聚日众。又将合成大股。剿捕益形棘手。著富明阿即饬派出官兵。赶紧驰往该处。迅速掩捕。并著都兴阿迅派奉省官兵。驰往昌图一带。与吉林之兵。会合夹击。一面督饬该地方文武认真缉捕。务期就地殄除。净绝根株。不得纵令旁窜。致滋蔓延。将此由五百里各谕令知之。　　

○又谕、丁宝桢奏、捻股绕折西窜。饬军跟追一摺。捻匪不得南渡运河。折向西趋。似向邳峄一路窜逸。若沿运西趋。必将径奔邹滕兖曲一带。台庄现有李鸿章所统各营。在彼驻扎。韩庄水势尚深。邹滕一路。并无一军扼扎。若任贼狂奔。势必到处蹂躏。肆意纵横。丁宝桢现在统摄诸军。分路追蹑。即著探明贼踪。严饬各将弁实力遏击。毋任纷窜。王心安系属偾事之员。此次若能奋力杀贼。尚可稍赎前愆。傥再不知振作。必不能曲从宽宥。李鸿章全部诸军。距贼不远。贼若果趋邹曲一路。平衍数百里。毫无防御。东军兵力单薄。不敷堵遏。著该大臣严檄各部。会合诸军。赶紧兜击。庶免蔓延。傥各路兵勇。不肯认真剿贼。无论淮军东军。李鸿章当即查明。治以失律之罪。毋容疏纵。黄运两河情形。均关紧要。贼骑剽疾异常。恐其窜扑河干。著刘长佑、李鹤年、英翰、迅饬运黄防兵。加意严堵。毋令贼踪窜出。更成不了之局。将此由六百里各谕令知之。　　

○又谕、总理各国事务衙门奏、义大利亚国换约届期。请派员互换一摺。义大利亚国前立条约。声明一年互换。现据该国公使呈递照会。内称拟于九月闲赴沪。即可在彼换约。请派员前往上海会办等语。该公使现已到沪。应即将条约互换。著派丁日昌将上年与义大利亚国所立条约。妥为互换。其条约各本。俟崇厚派员赍送至江苏时。即著丁日昌祗领。届期前往上海办理。并著军机处将此次寄谕摘录。一并发往。如该使索看凭据。即可给与阅看。俟换约事毕。此旨仍缴还军机处备查。总理各国事务衙门摺一件。著钞给阅看。将此由五百里谕知曾国藩、并传谕丁日昌知之。　　

○署杭州将军明兴奏、兵燹之后。官员多未足额。请将本年军政展缓举行。从之。　　

○赏普济堂、功德林、煮赈小米八百石。　　

○辛未。谕内阁、李鹤年奏、甄别守令各员一摺。河南南阳府知府张仙保、办事因循。难资表率。著开缺留省。以同知降补。扶沟县知县邹金生、人地未宜。著开缺留省。俟有相当缺出。另行补用。候补同知直隶州知州袁诜办公荒谬。操守平常。候补知县方承宣、行为猥鄙。不知检束。均著革职。以肃官方。　　

○谕军机大臣等、崇厚奏赴津习练京兵。需用马匹。请调来津一摺。神机营续挑马队官兵五百余员名。赴津演练。需用马五百五十匹。著色尔固善如数挑选。务须身大口轻。膘壮合用。于十月内一律解赴天津。交崇厚验收。不得以疲□□穴□又□弱小者充数。并著崇厚督率该京兵认真演练。以期精熟。将此各谕令知之。　　

○河南巡抚李鹤年奏、遵查罗山县书吏马云程通匪属实。该知县管贻荫并无藉端擅杀屠戮一门等事。惟马云程并未内变。管贻荫辄不分首从。一律正法。究属断罪失当。业经因案革职病故。应无庸议。报闻。　　

○以贵州余庆县城解围。予知县刘侣鹤以同知直隶州知州用。与守备敖禄魁均赏花翎。余升叙开复有差。阵亡都司杨再兴、守备王炳焯、千总王国爱、把总张宏魁等祭葬世职。　　

○予陕西渭南阵亡训导聂鹤年等祭葬世职。　　

○予陕西汉中阵亡游击汪贵等官弁兵丁五十一员名祭葬世职。　　

○予江苏各属殉难布政司理问谢庭炜等绅民妇女二千五十七员名口分别旌恤如例。　　

○壬申。谕内阁、曾国藩、郭柏荫奏、前任巡抚剿贼阵亡。请于立功地方另建专祠。并请将阵亡各员附祀一摺。前江苏巡抚吉尔杭阿、于咸丰六年。在镇江剿贼阵亡。当经奉旨赐恤。于殉难地方建立专祠。并将同时阵亡之知府刘存厚附祀。同治元年。复经降旨赐祭一坛。惟念该前抚克复上海县城。厥功甚伟。其家属屡在镇江寻觅忠骸。至今未获。不能入城治丧。殊堪悯恻著准于上海新牐地方。另建吉尔杭阿专祠。春秋官为致祭。并著该旗都统传谕该家属。即用衣冠治葬。以妥忠魂。其同时殉难之江甯府知府刘存厚、及前在上海死事之已革知府谢继超、定广营副将清长、光禄寺署正衔胡枚、均准其一并附祀。　　

○谕军机大臣等、有人奏、知县贪婪。典史朋比等款。请饬查办各摺片。据称怀柔县知县陈斯槃、于本县荒政。漫不经心。迨绅商议捐办赈。饥民争食。该县辄令兵役开枪轰击。毙命甚多。又藉均粮为名。追出粮价。尽行入己。且嗜好甚重。非日暮不理公事。民闲词讼。以行贿之多寡。判理之是非。任用该员胞叔绰号五豁子。及门丁潘二。贿赂公行。该县典史冯立本私设刑具。擅理民词。得贿纵贼。罗织无辜。需索民人高文富等银钱。多少不等。并与知县陈斯槃朋比营私各等语。陈斯槃前经有人参奏。曾经寄谕万青藜、胡肇智查办。著将此次所参各情。及该典史擅受营私各节。一并彻底查明。据实具奏。毋稍徇隐。以饬官方而苏民困。原摺片著钞给阅看。将此各谕令知之。寻奏、遵查知县陈斯槃被参各款。虽未尽确实。惟于差役私押等弊。毫无觉察。且吸食鸦片。有玷官方。业经身故。应无庸议。典史冯立本、于高文富买盐之案。罚钱修署。有干例禁。拟请革职永不叙用。从之。　　

○又谕、有人奏、晋省盐务。弊窦渐生。亟宜剔除一摺。据称山西盐务。于奏改官运官销后。各州县需索商人陋规节寿。复添有季规月规及到任贽礼等名目。该商人等或厚馈送以求保全。或侵正课以为苞苴。规费愈增。课项愈损。请饬山西巡抚严行查办等语。盐课为饷需所出。必须厘剔弊端。方能充裕饷源。著赵长龄按照所参。悉心访查。如各州县有任意婪索等情。即行从严参办。并将侵课行贿之商人。一并查办。以整鹾纲。原摺著钞给阅看。将此谕令知之。　　

○又谕、穆腾阿奏、枭匪南窜。及北路各军择要分扎。以杜回窜一摺。枭匪窜走钜鹿后。绕由山东邱县等县回窜曲周等处。计有二三百骑。贼本賸有败残百余。兹忽又裹胁加至两倍。总由主帅督催不力。为将弁者。遂多观望自便。似此玩延。何日方能蒇事。可恨已极。穆腾阿现拟于雄县鄚州镇各处。派军驻扎。以防北窜。著即督饬汤继扬等实力堵遏。毋使泄沓任情。贼至不知。贼去张惶声势。藉图卸责。滹沱河东北一带。尚属空虚。刘长佑务当分饬得力将弁相机填扎。并令会合穆腾阿所派各军互相援应。其保定一路。应如何筹防之处。亦著该督悉心布置。贼在直省。来去自如。该督等由军营历保。叠沐恩施。自问保以自安也。贼踪飘忽靡常。若直省各军追剿得手。势必走而之东。著丁宝桢檄饬东省防军。遇贼即击。毋任再行窜扰。致贻大患。将此由五百里各谕令知之。　　

○四川总督骆秉章奏、巫山等县沿河居民。猝遭水患。现经委员查勘抚恤。得旨、著即督饬委员确查被灾处所。并饬各地方官妥为优加无恤。　　

○予江苏各属殉难州同衔于泮林等绅民女一千五百五十六员名口分别旌恤如例。　　

○追予四川各属阵亡官弁兵勇八百九十员名赏恤如例。　　

○癸酉。以神灵显应。加江西甯都州博济神封号曰福佑。　　

○以神灵显佑。颁湖北沙洋镇江王庙扁额曰宣威普佑。　　

○谕军机大臣等、裕瑞、桂成奏、请筹拨防兵饷项一摺。口外自设防以来。满蒙旗绿官兵应支饷项。已积欠七万二千余两。现因边防吃紧。复经裕瑞等奏调土默特及大同兵勇。共二千五百名。赴归绥防堵。陆续可到。计月需饷银二万余两。从前积欠各营饷银。既须酌量补发。而续调防兵应需饷项。更不可再有蒂欠。归绥道库。无款可筹。现经裕瑞等饬令兴奎派员赴省。请领银两。著赵长龄赶饬藩司。无论何款。先行筹措银数万两。解交裕瑞等均匀给发。以济急需。以后仍按月源源拨解。毋令缺乏。将此由四百里各谕令知之。　　

○添铸湖北襄阳城守营中军守备条记。从总督官文请也。　　

○甲戌。谕内阁、兵部奏、革职开复人员。往往将从前所得虚衔升阶翎支勇号等项。含混戴用。请明定章程等语。著照所请。嗣后武职人员。得有虚衔升阶翎支勇号等项。缘事革职者。一律注销。如续立功绩。保奏开复原官。除本案开复。或奉旨开复原衔升阶。暨赏还翎支勇号。准其戴用外。如仅系开复原官。概不得含混戴用。降调人员。所得升阶升衔。亦应一律注销。其花翎视所降之级在五品以上者。仍准戴用。降至六品以下。即不准戴用。如续立功绩。升至五品以上。非奉特旨赏还。及各督抚大臣奏请开复翎支。亦不得戴用。其蓝翎勇号。无论降至何品。一概准其戴用。　　

○以江西官军上年会剿广东发逆出力。赏副将彭长泰、莫坤和、欧阳胜、贺章彬、龙云和、胡定高、萧胜发、参将李华贵、苏元春、李定胜、唐荣贵、巴图鲁名号。
  </div>
  <div class="pagination">
   <a href="清实录同治朝实录_page301.html">
    上一页
   </a>
   <span>
    ...
   </span>
   <a href="清实录同治朝实录_page297.html">
    297
   </a>
   <a href="清实录同治朝实录_page298.html">
    298
   </a>
   <a href="清实录同治朝实录_page299.html">
    299
   </a>
   <a href="清实录同治朝实录_page300.html">
    300
   </a>
   <a href="清实录同治朝实录_page301.html">
    301
   </a>
   <span class="current-page">
    302
   </span>
   <a href="清实录同治朝实录_page303.html">
    303
   </a>
   <a href="清实录同治朝实录_page304.html">
    304
   </a>
   <a href="清实录同治朝实录_page305.html">
    305
   </a>
   <a href="清实录同治朝实录_page306.html">
    306
   </a>
   <a href="清实录同治朝实录_page307.html">
    307
   </a>
   <span>
    ...
   </span>
   <a href="清实录同治朝实录_page303.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
