<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 352 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 352 页/共 502 页
  </h1>
  <div class="content">
   ○实授谭廷襄直隶总督。　　

○予江南江甯阵亡把总李光明、祭葬世职。　　

○庚寅。谕内阁、英桂奏、截留漕粮、分别运解折色、并恳暂缓筹补运京一摺。河南省应解胜保及福济军营截留漕粮、暨截拨安徽、及该省灾区放赈漕米。均著准其援照成案。变价折解。以免稽迟。其截留胜保等军营漕粮七万石。并著准其暂缓筹补。　　

○又谕、福济奏、蒋坝厘捐、请归军营等语。安徽盱眙县蒋坝厘捐。前经邵灿、庚长奏、请为该处防堵经费。现在江北一带。渐次肃清。此项厘捐。准其改归安徽。由福济委员接办。以助庐州军饷。　　

○又谕、福济、郑魁士奏、进攻和州、连获胜仗、旋即克复州城一摺。贼匪占踞安徽和州、并于河村铺等处。分劄营垒。抗拒官兵。本月初一日。参将锡昌等、分路进捣。歼毙执旗贼酋一名。又追杀百余名。斩首多级。次日官军进围河村铺。副将惠成等、挥兵急攻。逆众败退入巢。副将鲍云翥、由乌衣带勇赶到。会攻和州。该州陈麒昌、遍集乡团。协助声势。初三日鲍云翥等、奋勇过濠。督兵分围贼营。纵火大举。逆众溃窜。时城内之贼。倾巢出救。我军乘胜迎剿。即由河村南面、直追进城。分门袭入。共毙贼二千余名。当将州城克复。此次官军以少胜多。攻夺要隘。剿办尚属得手。仍著福济等、督饬将弁。迅将和州东北乌江、芝麻河等处贼营。一律埽除。再行进攻巢县。以清腹地。所有出力员弁兵勇。著该抚择尤请奖。候朕施恩。　　

○又谕、蒋霨远奏、都匀府城失守一摺。贼由麻哈州城。窜扑都匀府城。该府城自前年收复后。居民复业者尚少。此次贼势猖獗。遂于正月二十九日。复为贼陷。著蒋霨远、即飞咨蒋玉龙、督带兵勇进剿。迅将该城克复。所有文武各员下落。并著查明具奏。　　

○谕军机大臣等、英桂奏、颍属逆捻、窜踞鹿邑城方、驰赴陈州堵剿一摺。逆捻尹老臧等、众至万余。由太和境内、窜踞鹿邑、张胖店等处。筑圩拒守。亟应赶紧扑灭。以免蔓延。英桂现带兵勇。不足四千。新调陕甘官兵。又分赴胜保军营一千名。尚恐兵力单弱。未能迅殄贼氛。胜保于固始解围后。已进剿六安。李孟群、亦由豫赴皖。六安兵力较厚。现在归陈一带。情形紧要。著胜保酌度缓急。派拨兵勇。交英桂调遣。务将此股捻匪。尽数埽除。以保完善之区。至英桂奏请调吉林、黑龙江、马队余丁各二百名。并调佐领绰伦保等各员。该省余丁。现在无可抽拨。碍难再调。既无马队。即无需管带之员。著毋庸议。惟该抚因马贼甚多。需用马队。仍著与胜保酌量通融。伊兴额等、已攻破百善站贼圩。所带马队。如何分拨。亦可酌调。以资攻剿。再本日据福济奏、上年豫省漕粮。折价解庐。每石银一两四钱。此次据河南藩司瑛棨禀报、每石折银一两二钱五分。英桂奏每石折银一两二钱五分。系援照上届成案。何以与福济所奏不符。著英桂即饬该藩司详细查明。毋令属员蒙混。以多报少。致有侵蚀等弊。将此由六百里各谕令知之。　　

○又谕、福济等奏、攻克和州、请饬德兴阿派兵堵扼一摺。和州为北岸上游要地。既经攻克。自当扼要设防。该抚因兵力不敷分布。请饬该大臣选派镇将。统带劲旅五六千名。会同守御。原为断绝贼援之计。惟江浦虽经克复。而九洑洲一带。贼匪尚多。昨因和春大营。分兵赴援浙东。恐东坝等处空虚。巳谕德兴阿酌拨兵勇二三千名。交和春等布置。能否调拨若干名。尚未据德兴阿等覆奏。未必有五六千名之众。能抽赴和州。德兴阿现在埽荡九洑洲一带余匪。即著节节进剿。并饬舟师上驶。当可与惠成等所带之兵。联络声势。毋庸另议调拨。昨已明降谕旨。派湖北提督德安、会同福济办理军务。郑魁士、已调往和春军营。协同剿匪。寿春镇总兵。令福济派员署理。庐州兵勇。即交德安统带矣。德安行抵庐州。即著郑魁士交卸。前往金陵。福济当与德安同心协力。共筹剿贼之策。前此福济撤回墨尔根、及呼伦贝尔兵四十二名。咨奕山等如数挑补。所费整装银至二千余两。以四十余名之兵。于事未必有益。而道里遥远。所费不少。殊为非计。嗣后遇有老弱伤病之兵。为数过少。撤回后毋须补足。另片奏、豫漕折价、请饬英桂仍按每石一两四钱拨解等语。已谕该抚查明核办。其蒋坝厘捐。已降旨归安徽委员接办。以助军饷。将此由六百里各谕令知之。　　

○以吏部左侍郎文清、署镶黄旗蒙古副都统。　　

○以克复安徽和州城。赏副将鲍云翥、巴图鲁名号。都司王士雄、花翎。予副将惠成、以总兵官用。余升擢有差。　　

○予贵州麻哈州守城殉难已革提督佟攀梅、开复原官。并知州何铤、祭葬世职。　　

○辛卯。谕内阁、崇恩奏、请将承办船炮贻误之委员、革职查追一摺。山东登莱青道张凤池、经崇恩委赴广东。置造战船炮位。并不小心防范。致被一再烧毁。迨经该抚勒令补造。迟至三年之久。仍未造齐。竟敢潜自回省。实属荒谬。张凤池著革职。仍将该员在广东所借补造船价银两。勒限半年。如数追缴。并查明船只有无疏失。照例办理。　　

○又谕、崇恩奏、请将疏防盗案各员、摘顶勒缉一摺。山东署蒙阴县知县张德霖、蒙阴县千总韩保泰、滕县知县彭斗山、署滕县把总陈作栋、于各该县地方抢劫重案。计赃均已逾贯。既已疏防于前。事后又未能按名弋获。实属捕务废弛。著一并摘去顶带。勒限一个月。严缉赃盗、务获究办。傥逾限不获。并查有抑勒讳饰情弊。即行从严参办。　　

○谕军机大臣等、谭廷襄等奏、俄国公使普提雅廷、于十二日已与崇纶等相见。并于十三日行文各该夷。察看动静。再行约期相见。该夷等必欲进京。与京中大臣相见。其势断不能行。昨谕谭廷襄等、晓谕该夷。告以中国从无便宜行事之官。现在崇纶等、即是京中派出大员。有事可以代奏。谅崇纶等业已谕知俄夷。其添派谭廷襄一节。如尚未向该夷说及。即著毋庸宣露。傥崇纶等、再与俄夷相见。该夷吐出实情。即可与之定议。毋庸谭廷襄相见。更为妥善。崇纶等可告该夷云。所递文书。业经裕诚具奏。奉旨已派崇纶等办理。京中无人再来。即命崇纶等告知该使臣。有话面商。即行具奏。至俄夷欲令该国驻京喇嘛巴拉第等、前赴天津。其意不过欲传述言语。可告以该国现有明常等二人。通晓中国言语。可毋须巴拉第等前往。如其必欲该喇嘛前往海口相见。俟奏闻后再令前来可也。另片所陈通商一节。昨所寄各条亦经料及。崇纶等当随机应对。固不可拘泥。亦不可有意迁就。＜口英＞口□佛两夷。较之俄咪。固应区别。如其议有端倪。渐形就范。亦可稍假词色。但接见之初。不可先自贬损。咪＜口英＞口□佛三酋。崇纶等与相见后。问其如何来意。即著密速奏闻。将此由五百里密谕谭廷襄、崇纶、乌尔棍泰、并传谕钱炘和知之。　　

○又谕、晏端书奏、贼匪窜陷江山县城、现筹堵剿情形各摺片。江西大股贼匪。分窜玉山、广丰、又复全股直趋江山。以致县城失陷。该抚飞调江长贵等军、复催提明安泰、李元度等各军、一并赴衢会剿。并饬署臬司段光清、驻劄严州。策应一切事宜。布置尚属周妥。现在调赴江山一路之兵。不为不多。而玉山一带。亦关紧要。据奏留防兵勇。仅有二千余名。尚觉单薄。深恐我军全力专注江山。而贼匪复乘虚窜入玉山。不可不通筹兼顾。以固藩篱。其派往江山之兵。计已将次到齐。既统归周天受调度。即著督饬在事文武、奋力攻剿。速克县城。如果事机紧急。必须该抚亲往。所有省城防守事宜。即交瑞昌、督同文武官绅、妥筹布置。瑞昌、晏端书另奏、请调乍浦满洲兵四百名、来省协防一摺。著准其如数调往。以资防守。将此由六百里谕令知之。　　

○又谕、前因贼窜广丰。浙防吃紧。谕令福兴催调李定太一军前往。并察度贼势缓急。亲往堵剿。复谕耆龄、将续调江西官兵。催令迅速赴援。旋据耆龄奏称、巳派奇兵等营、及同知李元度之平江勇、驰赴上游。祥字等营练勇、前赴信郡。并派参将刘芳贵等、带兵接防贵溪、弋阳、以便李元度等悉锐上援。本日据晏端书奏、浙兵于广丰、江山之间。接战不利。江山县城。于本月初一日、被贼攻陷。现已飞咨福兴、催令李元度由玉山、前赴衢州堵剿等语。福兴驻劄江西东路。当贼匪由抚建上窜。株守信郡。以致贼众窜扰河口镇。蔓及广丰。分犯闽浙。厥咎甚重。浙省自江山以下。无险可扼。全省震动。且浦城业已失陷。处州等属。均须严防。本省兵勇。实属不敷分拨。此时李元度当已亲赴上游。亟应绕出贼前。方可得力。著福兴、耆龄、饬令该同知统率平江勇、及奇兵彰武等军。速由玉山前赴衢州。会同浙省兵勇。迎头截击。务将该城克复。毋令再有滋蔓。江西如尚有可拨之兵。即著耆龄迅速添调。为李元度后路援应。至贼匪既陷江山。岂可再任后路之贼。源源继进。著福兴一面催调李定太各军。一面亲督现有兵勇。察度贼势紧急之处。实力截击。既以保卫信郡。亦不致令全股贼众。悉行东窜。傥再敢拥兵自卫。观望不前。则此股贼匪之延蔓。咎有攸归。断不能幸邀宽贷也。将此由六百里各谕令知之。　　

○以江西贼匪窜扰江山。浙江巡抚晏端书、下部议处。　　

○壬辰。谕军机大臣等、昨因江山失守。谕令福兴等、速调兵勇。分投堵剿。本日据福兴奏、沙溪贼匪被击。败退广信。情形较松。现因衢州危急。由玉山退保衢州。昨谕福兴等、饬令同知李元度、统带平江等兵勇。克日赴衢。兹据奏称、已饬李元度、驻守玉山。并饬九江道沈葆桢、布置广信。各军相机堵剿。福兴既亲赴衢州。著即督饬援兵会同饶廷选等、以剿为防。务将江山县城、迅速克复。以免贼踪滋蔓。昨据晏端书奏、现由各路调赴衢州之兵。巳属不少。兹有福兴驰往救援。当可保浙省门户。惟此股贼匪分路窜扑。各军全赴衢州。恐广信玉山等处空虚。亦属可虑。著福兴妥为调度。勿致顾此失彼。另片奏、潮州镇总兵寿山、逗遛不进、请饬查办等语。昨据柏贵奏称、先因潮州人心浮动。令该总兵暂缓启程。嗣因署总兵怀塔布、赴京陛见。饬令寿山回任。所调之兵。未据奏派员统带出省。是此项援兵。巳成虚望。至寿山未回本任以前。因何日久逗遛。俟黄宗汉到粤。即当饬令查参办理。将此由六百里谕令知之。　　

○予江西广信阵亡游击赖高翔、把总陈兰芳、蔡振武、祭葬世职。　　

○癸巳。谕内阁、宝鋆等奏、择地修盖炉座、请旨遵办一摺。户部宝泉局内。前因失火烧毁棚座。若仍补盖席棚。不足以昭慎重。准其于该局附近地方。置买房屋。兴工改造炉房。以资鼓铸。所需房价修费。即照所请。在于铁钱局捐输项下动支。按款报部核销。　　

○谕军机大臣等、御史来仪奏、匪徒扰害地方、请饬查拏一摺。据称直隶宣化府延庆州属之曹官营等庄村。有本地土棍赵满朝之子赵永安等、率领多人。各持火枪器械。至民人冯家铎等家。抢掠粮米。并在村外砍伐树株等语。宣化为畿疆近地。自宜一律肃清。若如所奏。奸民结党持械。肆行抢掠。大为地方之害。若不急加惩办。何以缉奸宄而安闾阎。著谭廷襄即饬该管地方文武、赶紧查拏。将该御史指出各犯。悉数弋获。毋任一名漏网。此等棍徒啸聚多人。深恐酿成大患。不得视为寻常劫案。稍涉迁延。原摺著钞给阅看。将此谕令知之。　　

○又谕、前因江西贼匪。图窜浙省。谕令王懿德、派兵由崇安前进。相机堵剿。本日据王懿德等奏、江西逆匪由铅山等处窜扰闽境。分扑崇安、浦城、军情万分紧急等语。昨据晏端书奏、浙之江山、与闽之浦城、已先后失守。该督等发报时。自系尚未知悉。该省延建邵等属土匪。未能净尽。傥令逆匪句结。剿办更形棘手。该督等所派兵勇。均系零星凑拨。此股贼势凶悍。深恐不敷抵御。所有带兵镇将。必须选派得力之员。方能制胜。江山及常玉山一带。已有江西、安徽、江南等处调兵援应。福兴亦赴衢州。浙江门户。或尚可坚守。前谕王懿德、调兵赴援江西。此时闽境兵力不敷。恐难兼顾邻省。著俟浦城、崇安、贼氛稍靖。即将此两路兵勇。分投出击。以剿为防。毋庸另行调拨。新任两广总督黄宗汉、本由闽省取道赴粤。现值江山浦城失陷。未知由何路绕至闽省。粤东夷人。尚未退出省城。各营军械。多被抢劫。前谕黄宗汉于过闽时。酌调漳泉壮勇。以壮声威。并调取军械。带往广东备用。即著王懿德等、俟黄宗汉到时。即与酌量办理。将此由六百里谕令知之。　　

○两江总督何桂清等奏、浙东军情吃紧。恐掣动江南全局。现筹接济。得旨。卿等若是焦急。视国如家。稍纾朕忧。　　

○以内阁学士宋晋、署户部右侍郎。兼管钱法堂事务。　　

○命科尔沁扎萨克斌图郡王希拉巴咱尔、在乾清门行走。　　

○甲午。上诣安佑宫行礼。　　

○谕内阁、王庆云奏、应行陛见之总兵、请暂缓进京等语。四川建昌镇总兵占泰、于会理州匪徒滋事一案。禀报不符。著即饬令进省。俟该督将前案查询明确。再令启程进京。重庆镇总兵皂升、现在綦南带兵防剿。著俟防堵事毕。或接替有人。再行奏请陛见。　　

○谕军机大臣等、谭廷襄等奏、接见俄夷情形、并译呈该夷投递公文一摺。朕详加披览。除所请进京等语。已由谭廷襄等据理驳斥外。其分界一节。自咸丰四年起。吉林等处。各派委员前往守候。而该国屡次迁延。约期不至。迨该国派出木哩斐岳幅、在黑龙江往来行驶。又不肯秉公查勘。是以日久尚无定议。并非中国不为勘定。现在普提雅廷、既不回黑龙江。而木哩斐岳幅、又有启程前来之信。昨已谕知奕山、一俟到来。即与会勘。可见中国于此事。亦甚愿早为了结。如果该国一秉公道。不待哓哓恳请。自能妥为查勘。今普提雅廷既不经管此事。其所递文内分定地界之处。亦只能谕知奕山、与木哩斐岳幅查看。此时不能悬拟也。至海口通商一节。前此寄谕及该督密奏、皆已计及于此。将来自必以此为归宿。此时咪＜口英＞口□佛三夷。皆未见端倪。不便凭空允准。可告以尔国通商。本止恰克图一处。大皇帝格外恩施。又加伊犁塔尔巴哈台两处。较之从前巳属优厚。此次既为＜口英＞口□佛说合而来。谅必有把握。现在该二国尚无成说。不便先为请加海口通商。俟将该二国来意讲明。并无非理干求。悔过回帆。了结广东之事。是尔此来。实于中国有益。彼时奏请海口通商。大皇帝必能欢喜允准。现在各夷火轮船驶入海口。不遵好言拦阻。本应开炮轰击。皆因尔国有说合好意。留此情面。使尔国不至为难也。至喇嘛巴拉第、及学生哈喇坡斐擦启、在理藩院具呈。欲至海口相见。巳由该衙门派员护送前往。至两国事。有两国大臣面议。该喇嘛等回京。毋令与闻其事。方与体制相合。至文内述及塔尔巴哈台一节。告以伊犁将军本已为之查办。该国商人舍之而去。是以案尚未结。其留存货物。中国现尚为之看管。此事起衅根由。因尔国杀害穵金之人。积怨激成。并非中国有不是之处。其黑龙江民人居住。并非始自今日。岂能移于江右。至阔吞屯等处。皆中国地面。近年俄国人来盖屋居住。中国因与尔国多年相好。未肯驱逐。屡次行文尔国。未见秉公查办。此时在津。但议在津之事。其余原可次第办理。但不得不与尔言明也。至接见三夷。当先令咪夷来见。嘉其不助＜口英＞口□佛之忱。看其所求何事。妥为开导。其＜口英＞口□佛二夷。可令俄夷告以如系诚心悔过。许其带来同见。察其情词。再行随时密奏。将此由五百里密谕谭廷襄、崇纶、乌尔棍泰、并传谕钱炘和知之。　　

○直隶总督谭廷襄奏、谢实授恩。得旨。俟防务办竣。卿可来京陛见。　　

○以剿办四川石砫厅等处土匪出力。赏同知孙家醇、知州朱百城、花翎。把总龙安邦等、蓝翎。余升叙有差。　　

○以前任广东阳江镇总兵官曾逢年、为山东登州镇总兵官。　　

○再展京师内城六门外煮赈一月。　　

○乙未。谕内阁、户部奏、遵议监督短收税银一摺。前任右翼监督玉明、短收税银。应得降二级调用处分。著加恩宽免。其短收银五千八百四十八两零。著玉明全数赔缴。按照定例。予限三年全完。至右翼税银。应照该部奏案。以半银半票徵收。嗣后不准以收钱易银。致多折耗为词。以杜趋避而重课款。　　

○又谕、李钧奏、河工初次捐输各官生、恳恩饬部查照原奏议奖一摺。兰阳大工。初次捐输。全收钞票。在部议未定章程以前。巳收捐项。自未便按名发还。致滋纷扰。所有该河督奏请奖励各官生。仍著户部查照原奏迅速议覆。发给执照。以昭激劝。其自奉到部文以后收捐之数。著照该部新定章程办理。　　

○谕军机大臣等、李孟群奏、商固续有窜匪、现攻金家寨一摺。固始解围后。仍有续至匪党。欲图窜扰。虽经李孟群分拨官兵。连获胜仗。而金家寨尚被盘踞。自应先将此股击散。该藩司因兵粮无措。暂驻固始筹办。兼因贼匪初退。防守未固。藉资弹压。俟英桂派兵前往接替。李孟群著即折回六安。协同胜保、督饬袁怀忠等进兵。早拔孤城。所有出力保卫地方之团练人等。准其俟豫境肃清。专案请奖。以示激励。　　

○赏乾清门行走料尔沁扎萨克斌图郡王希拉巴咱尔、三眼花翎。　　

○予河南阵亡都司向家声等、于固始县总建忠义祠。布政使李孟群所部死事弁勇等、一并附祀。　　

○丙申。上御勤政殿听政。　　

○谕内阁、晏端书奏、请酌留漕米等语。浙江现在办理防剿事宜。兵勇需饷较多。著准其在本年海运漕粮。截留八万石。俟来年如数筹补搭运。此次姑允其请。断不准续请截留。以重仓储。　　

○谕军机大臣等、谭廷襄等奏、体察夷情、反覆不定、请旨将所求之事、先行斟酌一摺。谭廷襄等、因＜口英＞夷十八日未曾来见。派员向俄夷探问。据云＜口英＞夷等所求。止有二事等语。谭廷襄等、本约今日订期。见＜口英＞口□佛咪夷。未知光景如何。谅必难与理论。惟有仍告俄夷云。＜口英＞夷等在粤占据省城。劫掳大臣。行同叛逆。原不值与之讲话。惟因俄国同来。从中说合。是以暂缓用兵。并准其与钦差接见。此即中国怀柔远人。至大至公之意。现在广东省城尚未交还。叶总督尚未送回。岂有不加之罪。反与加恩之理。若＜口英＞口□佛二国自行前来。直可置之不理。亦不令其安然停泊海口。此时俄国既肯从中说合。亦须在中国面上下得去。方能两全。若偏听＜口英＞口□佛一面之词。而于中国不便。亦碍难办理。即如通商一节。道光年间。立定万年和约。原止五口。今欲于五口之外。另添交易地方。即是不遵旧约。中国自议和以来。十余年从未有背约之事。今＜口英＞夷等已背约用兵。又欲将通商之地。另议增加。从前万年和约。皆是虚设。何能取信于中国。此事断毋庸议。俄国既为好而来。只可就五口贸易之中。有近来办理不善之处。酌量更改。如＜口英＞夷照会所云。各货运至内地。除纳税外。有勒索规贿者。若有其事。中国必当查禁。其因年来价值顿减。欲议减税之处。亦在情理之中。但有减必有增。方为公道。未可有减无增。只图自利。此中办法。必须通商海口。方能知悉。此间不能悬拟。惟五口总汇。向在广东。一切税则。皆由广东原定。此时该省城池。尚被占踞。中国岂能酌量加恩。亦不便先允其请。惟有烦俄国大臣。将此意告知＜口英＞夷。劝其回粤。一面交还城池。送还叶总督。广东民人。消其怨恨。该二国不患受亏。即大皇帝加恩。亦属有词。至天主教、亦系从前议定。载在和约。或越界。或远入内地。听凭中国官查拏。解送近口领事官收管。我中国惟恪守旧章。数年来遇有传教夷人。俱经解回。交该国领事官收领。从无陵虐情事。今因广东匪徒马子农、在广西西林县犯案惩办。口□佛夷疑为该国传教之马神巫。致生嫌隙。如果不信。亦惟有请旨、再饬新任总督秉公查明。岂能因彼一面之词。遂谓中国残忍。即如该二国掳去叶督。此时伊国公使登岸。我国何难报仇。因中国以信义待人。不作此等无理之事。以上各节。谭廷襄等可告知俄夷。令其转告＜口英＞口□佛等夷。看其如何回覆。再行酌办。通商一事。为该夷等命意所在。俄夷此来。既貌为恭顺。即可乘势羁縻。所请海口通商。许以广东大局定后。必能代为奏请邀恩。惟在海口通商一切事宜。与各国相同。亦须同到广东办理。必先有旨谕知新任钦差总督也。谭廷襄等办理此事。必须平心静气。与之理论。此时牢笼俄夷。使＜口英＞口□佛不至决裂。俄夷因望通商。自当出力。将来归宿。总在夷税上使之获利。不至虚望而归。此虽有损于我。然较之添设海口。漫无限制。所谓两害相形。则取其轻。该督等当默喻也。上年十二月。该夷等所递裕诚公文。及裕诚覆何桂清等咨文。并寄信奏摺各件。均著钞给阅看。将此由五百里密谕谭廷襄、崇纶、乌尔棍泰、并传谕直隶布政使钱炘和知之。　　

○又谕、福兴奏、驰抵衢郡、击退扑城贼匪、并晏端书奏、衢州获胜情形各一摺。江山之贼。纠合玉山、广丰、各股匪。趋扑衢州。数至钜万。经饶廷选等先期布置。激励民团。福兴复亲至督剿。稍挫凶锋。衢郡为浙东门户。得此胜仗。当有转机。惟匪势尚属猖獗。据该抚奏、该逆于初七日夜间。复偷筑营垒二三十座。必得尽数攻毁。方可进复江山县城。福兴所部援军。已有六千余名。加以三衢防勇。省城续调官兵。及周天受、明安泰等军。为数约二万有余。足资埽荡。所有金陵、江西、两路官军。著归福兴调度。徽州、浙江、两路官军。著归周天受调度。该将军等迅即并力会剿。先清附近贼垒。即日乘胜攻克江邑。再图进剿。其常山玉山等处。著仍遵前旨。分兵防堵。不可专顾一路。至界连浦城之处州所属龙泉等县。前经晏端书檄留赴衢防守之处标兵一百名。并抽调金温两营兵。著该抚严饬该地方官力防内窜江山之贼。亦恐由闲道窥伺金华。余万清所募乡勇。当能得力。即饬会合民团。扼守要隘。将此由六百里各谕令知之。　　

○以正白旗汉军副都统载崇、詹事府詹事文祥、光禄寺卿庞钟璐、为内阁学士、兼礼部侍郎衔。太常寺少卿察杭阿、为太常寺卿。　　

○以赴防退缩、浙江衢州镇游击杨国正、革职逮问。道员薛辅清、守备瞿先仲、知县徐兆森、革职。　　

○赏湖南省补行壬子乙卯两科乡试、年老诸生罗树等七人、举人副榜有差。

　　

大清文宗协天翊运执中垂谟懋德振武圣孝渊恭端仁宽敏显皇帝实录卷之二百四十九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰八年。戊午。三月。丁酉。上诣清夏斋、问如皇贵太妃安。　　

○谕内阁、前因副都统伦恭、挑缺不公。派僧格林沁、文彩、秉公查讯。并将该副都统暂行革职。兹据僧格林沁等讯明。援案定拟具奏。伦恭身任大员。辄听信家人央求。将未中箭之阿淩阿、挑补马甲。实属徇私妄为。仅予革职。不足蔽辜。著发往盛京效力赎罪。副参领松明、既知阿淩阿未经中箭。仍敢在伦恭前保举。亦属有意徇私。业经革职。著不准其开复。　　

○山海关监督清醇奏、遵拨关税二千两。以资官兵防费。得旨。历届成案防费奏销。由何衙门核办。汝可查明具奏。又奏、察哈尔官兵防费。可否由应解部备拨米价内支发。批。准其暂行通拨。遵节支放。
  </div>
  <div class="pagination">
   <a href="清实录咸丰朝实录_page351.html">
    上一页
   </a>
   <span>
    ...
   </span>
   <a href="清实录咸丰朝实录_page347.html">
    347
   </a>
   <a href="清实录咸丰朝实录_page348.html">
    348
   </a>
   <a href="清实录咸丰朝实录_page349.html">
    349
   </a>
   <a href="清实录咸丰朝实录_page350.html">
    350
   </a>
   <a href="清实录咸丰朝实录_page351.html">
    351
   </a>
   <span class="current-page">
    352
   </span>
   <a href="清实录咸丰朝实录_page353.html">
    353
   </a>
   <a href="清实录咸丰朝实录_page354.html">
    354
   </a>
   <a href="清实录咸丰朝实录_page355.html">
    355
   </a>
   <a href="清实录咸丰朝实录_page356.html">
    356
   </a>
   <a href="清实录咸丰朝实录_page357.html">
    357
   </a>
   <span>
    ...
   </span>
   <a href="清实录咸丰朝实录_page353.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
