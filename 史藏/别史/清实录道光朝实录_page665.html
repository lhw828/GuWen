<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 665 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 665 页/共 848 页
  </h1>
  <div class="content">
   大清宣宗效天符运立中体正至文圣武智勇仁慈俭勤孝敏成皇帝实录卷之三百七十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十二年。壬寅。夏。四月。己卯朔。享太庙。遣礼亲王全龄、恭代行礼。　　

○吏部议覆、都察院条陈稽查保甲章程。嗣后奸细被邻境首拏。本境仅随同获犯者。改为降二级调用。其首先拏获邻境奸细罪斩候者。送部引见。协获者准予加级。若犯在本境潜匿。即逃往邻境。由本境跟踪首拏者。祇准免议。协拏者祇准减议。得旨京师为辇毂重地。旧有稽查章程。层层统辖。立法已为周密。如果该御史等实力奉行。奸宄自难溷迹。原不在多设科条转滋推卸。所议访拏协拏各处分。俱著照议办理。嗣后遇有来历不明。行踪诡秘之人。该城科道。及步军统领顺天府各衙门。务当严饬所属认真查察。傥敢视为具文。互相推诿。别经发觉。定将失于觉察。及废弛容隐各员。从重惩处。决不宽贷。　　

○庚辰。上诣绮春园问皇太后安。　　

○谕内阁、牛鉴奏、查明上海火药局被焚。赶紧赔造。并自请从重议处一摺。药局重地。理应小心防守。据该督奏称、上海秋水亭一局。存贮火药二万五千斤被烧。致伤毙委员及兵丁等多名。实非寻常疏忽可比。牛鉴未能先事豫防。著交部严加议处。被焚火药。著即如数赔制。仍严饬文武员弁慎密防范。不准再有疏虞。　　

○谕军机大臣等、本日奕经等驰奏、大兵陆续前进。及逆夷寄答回书。送出失陷兵勇各缘由一摺。览奏均悉。浙省自二月以来。尖山以内。江海浅涸。涨起新沙。逆夷大船不能驶进。现将熟悉沙线之水手拘集到省。不令为逆所用。办理甚为周妥。伪水师提督更换头目师地。其从前领兵头目。现在作何下落。守备王国英。果否因伤病故。亦著查询明确。咖吐叻所回之信。著准令喏哩吐阅看。其口□干布尔之信。亦准零遣人寄去。并传知口□干布尔。汝等如有回书。务须从实写明。现在相待甚好。如被掠内地兵勇好好看待。中国断不肯将所俘夷人。遽行杀戮。傥或伤害一人。伊等性命即不能保全。至现在内地所获夷人。不准书内开写数目。亦不准叙及别事。又据奏、查明朱贵之子朱廷瑞、朱暐南、朱共南、均在军营效力。著奕经等察看才具。分别酌量差遣。伊孙朱絅、年甫四岁。俟及岁时由该部带领引见。候朕施恩。又据刘韵珂片奏、该逆制造木排。蒙以牛皮。在城内小河演习水战。并闻其制有木首竹身假人。为进攻时诱我枪炮之用等语。逆夷狡狯异常。以假为真。又安知其不以真为假。该将军等务当严饬所属随时查察。勿令该逆售其奸计。至定海所获白夷一人。究系何名。现在已否解赴来营。并著查明具奏。将此由六百里谕令知之。　　

○又谕、据刘韵珂奏、逆夷船只在尖山等处窥探。并现在办理情形等语。宁波镇海等处既有传言。该逆纠兵添船。自粤来浙。虽未知其真伪。而温台各属。报有夷船在洋北驶。平湖海盐各洋面。又有火轮等船往来游奕。并内窥尖山。数日始行退去。逆情叵测。殊属可恨。著刘韵珂仍遵节次谕旨。严加防范。毋少疏虞。至该逆制造木排。蒙以牛皮。演习水战。并制有木首竹身假人。诱我枪炮。万一逆船内犯。惟须查探确实。再行开放枪炮。勿堕奸计。朕已通谕沿海将军督抚一体加察矣。其海盐县驾船为业之民。名为发潮老大。明于海中沙线。准其全数雇觅来省。派员管带。日给雇值。优加养赡。俾该逆无指引之人。不至肆行阑入。至各场卤船。前经封禁。停泊内河。兹据查明。场灶需用孔迫。自应量为变通。准其将小号卤船饬令开禁。运卤供煎。仍令互相保结。责成各场官认真稽查。如有奸宄溷迹。即行严拏究办。以免勾结。将此谕令知之。　　

○又谕、据刘韵珂奏、＜?口英＞逆在宁波等处。制造木排。蒙以牛皮。演习水战。并闻其制有木首竹身假人。为进兵时诱我枪炮之用等语。该逆诡诈多端。情殊叵测。著沿海各将军督抚密饬带兵将弁。万一夷船乘夜内犯。必须查探确实。再行开放枪炮。不可堕其奸计。是为至要将此各谕令知之。　　

○直隶总督讷尔经额奏、严防逆夷汉奸冒混。营中衣装号令随时密传。逐日更换。无论战守。昼夜皆能自辨。海船进口。查明实系浙省商民难民。并无携带器械。方准登岸。如夤夜觅隙登岸。其为夷匪汉奸诡计无疑应以枪炮轰击。得旨、览奏均属周妥。如遇有用之时。慎密为之。　　

○两江总督牛鉴等奏、会议稽查粮船水手章程。责成粮道督率运弁。随时按名点验。并将附载北上之人。另立一册。以备稽查。得旨、认真查办。　　

○命翰林院侍读张芾、侍讲李嘉端、在南书房行走。　　

○辛巳。上御阅武楼。阅挑选侍卫马步射。　　

○以福建银价未平。仍停宝福局额铸。从总督怡良请也。　　

○抚恤朝鲜国遭风难夷如例。　　

○壬午。上诣时应宫。昭显庙。拈香。　　

○还宫。　　

○谕内阁、禧恩等奏、查勘各工情形。分别应修应缓一摺。永陵果楼三间。大班房五间。茶厨房五间。据该署将军等勘明情形较重。自应即时修理。著钦天监敬谨选择吉期具奏。所有估需工料银一千三百七十八两零。准其在盛京户部库贮银两内动用。该署将军等即督派妥员。敬谨兴修。　　

○又谕、禧恩等奏、会勘各工应修情形一摺。太庙西配殿三间。西配房二间。随墙门二座。东配殿三间。东配房二间。东西便门二座。宫门东西红墙。院内东西红墙并海墁。据该署将军等勘明。俱系紧要处所。自应及时兴修。著钦天监敬谨选择吉日具奏。所有估需工料银一千六两零。著由盛京户部银库动用。该署将军等即督派妥员。敬谨兴修。　　

○谕军机大臣等、瑞元等奏、请将挟嫌禀揭之撤任都司。革职审讯一摺。此案乌什城守营都司升任游击徐庆元。因在营放债。勒扣名粮被控。复因查有亏短额马。摊扣钱文之事。经瑞元等撤任饬审。辄投禀列款。将原审官印房章京佛呢音布、粮饷章京煜堃、副将图拉布等禀揭。并牵涉该大臣等查库不实。纵容为盗。及家人放债纵赌等款。事关撤任属员列款禀揭。虚实均应彻底究办。壁昌现经简任陕西巡抚。著于行抵乌噜木齐时。会同惠吉、亲提全案人证卷宗。秉公审讯。如果该都司各项劣款属实。复敢逞刁挟制。自宜治以应得之罪。其原审各官及瑞元等被揭各款。亦当逐一查究。如有应行解任革职归案质审之处。著据实具奏。毋许稍涉含混。致有不实不尽。原摺著钞给阅看。徐庆元原禀并发。将此谕令知之。　　

○以盛京兵部侍郎道庆、管宗室觉罗学事。　　

○以常雩祀天于圜丘。自是日始。斋戒三日。　　

○癸未。谕内阁、本日达洪阿、姚莹、由五百里驰奏、逆夷复犯台港。破舟歼逆一摺。据称淡水同知曹谨。署鹿港同知魏瀛。澎湖通判范学恒。彰化县知县黄开基。护副将关桂。禀报正月三十日。有三桅夷船及三板船。在淡水彰化交界之大安港外洋。欲行入口。见兵勇众多。攻扑不进。复退出外洋。经猫雾拣巡检高春如、及大甲巡检谢得琛、所募之渔船粤人周梓等、与夷船上广东汉奸作土音招呼。诱从土地公港驶进。果为暗礁所搁。其船敧侧入水。该处埋伏兵勇齐起。关桂及署北路右营游击安定邦、督令署守备何必捷、千总何建忠、李青云、把总翁标桂、林飞鹏等、施放大炮。奋力攻击。其船遂破。逆夷纷纷落水。死者不计其数。复有数十人手持短械。跳上渔船。该厅县将备、同大甲巡检谢得琛、竹堑巡检汪昱、外委萧振辉、李吴魁等、及义首总理兵勇奋力围击。杀毙白夷一人。红黑夷数十人。生捦白夷十八人。红夷一人。黑夷三十人。广东汉奸五名。夺获夷炮十门。又获铁炮乌枪腰刀图书各件等语。览奏欣悦。大快人心该逆上年窥伺台湾。业被惩创。复敢前来滋扰。达洪阿、姚莹、以计诱令夷船浅搁。破舟斩馘。大扬国威。实属智勇兼施。不负委任。允宜特沛殊恩。以嘉懋绩。达洪阿著加恩赏加太子太保衔。并赏中阿克达春巴图鲁。姚莹著赏二品顶带。达洪阿、姚莹、均仍交部从优议叙。所有在事出力文武员弁。及义首义勇人等。均著开单保奏。候朕施恩。　　

○谕军机大臣等、达洪阿、姚莹、由五百里驰奏、逆夷复犯台港。破舟歼逆一摺。已明降谕旨。将达洪阿、姚莹、分别加恩矣。据奏该逆三桅大船三只。在五叉港外洋向北驶去。仅只击沈一船。其余二只。究竟驶往何处。再此次生捦逆夷数十名。且获广东汉奸五名。正可隔别严鞫。令其据实供吐。逆夷屡次前来台湾。系何人指使。意欲何为。所获白夷十八人。有无得受伪职之头目在内。此次滋扰台湾船只。由何处驶来。现在广东福建浙江各洋面口岸。夷船共有若干只。各处夷船分领头目几人。汉奸内最为该逆信任者几人。其姓名并诡谲踪迹。务当层层分晰。讯取确实供词。与保奏摺件。均由五百里覆奏。取供之后。除逆夷头目暂行禁锢。候旨办理外。其余各逆夷。与上年所获一百三十余名。均著即行正法。以抒积忿而快人心。至该逆屡经惩创。难保不再来报复。达洪阿等、仍当加意督饬文武员弁。鼓励士卒。小心防范。切勿因屡次得手。稍形松懈。是为至要。将此由五百里谕知达洪阿。并传谕姚莹知之。　　

○旌表守正捐躯山东曹县民李庭宾女贤姐。四川彭县民高淙富妾罗氏。　　

○续拨山东司库银十五万两。为登州等处海防经费。从巡抚托浑布请也。　　

○除江苏江都县水冲洲地八顷二址一亩有奇额赋。　　

○贷山西岚、襄陵、太平、吉、临、灵邱、凤台、荣河、沁、芮城、绛、大宁、平定、忻、十四州县上年歉收贫民仓谷。暂缓采买右玉、宁武、平鲁、代、繁峙、保德、隰、宁乡、河曲、阳曲、五寨、灵石、宁远、十三厅州县节年动缺仓谷。　　

○甲申。上诣南郊斋宫斋宿。　　

○谕军机大臣等、本日据达洪阿等驰奏、遵旨严汛夷供一摺。上年淡水鸡笼海口生捦夷犯。现经黑夷头目口□目莉口□空等、供系红毛望结仔吽朥油地方夷船。向属＜?口英＞逆管辖。＜?口英＞逆因中国严禁鸦片。于槟榔屿等处。雇调兵船七十余只。大船用夷人八九百名。小船五六百名。分扰广东福建浙江等处。伊等来台窥伺。被官兵用炮击破船只。将伊等生捦。该逆打仗。最怕搁浅。最怕火攻等语。览奏均悉。据奏称该逆等罪大恶极。若解省讯办。洋面恐有疏虞。仍请在台正法。所见甚是。著即照议办理。再昨据奏报。逆夷复犯台港。经该总兵等生捦白夷十八人。红夷一人。黑夷三十人。汉奸五名。该逆夷中必有洞悉夷情之人。究竟该国地方周围几许。所属国共有若干。其最为强大。不受该国统属者。共有若干。又＜?口英＞咭唎至回疆各部。有无旱路可通。平素有无往来。俄罗斯是否接壤。有无贸易相通。此次遣来各伪官。除口□朴口□鼎喳系该国王所授。此外各伪职。是否授自国玉。抑即由带兵之人派调。著达洪阿等逐层密讯。译取明确供词。据实具奏。毋任讳匿。将此由四百里谕令知之。　　

○又谕、据讷尔经额奏、筹画经费。并将捐输军需之官绅商民。恳恩鼓励一摺。已将单开各员名。降旨交吏部议奏矣。现在军务紧要。费钜用繁。据该督体察情形。惟劝谕捐输。并无拂乎民情。可有裨于国用。著照所议妥为办理。该省官绅商民。实系踊跃输将。急公好义。准该督据实保奏。候朕逾格施恩。从优奖励。该督仍当严饬所属。毋得藉端抑勒。致滋流弊。其芦商前捐炮台经费银五万两。及商船户所捐银两。均著俟完缴全足时。一并分别等差。奏请甄叙。将此谕令知之。　　

○又谕、奕经等奏、夷情窘迫。及时进剿一摺。据奏二月接仗以后。捦获白黑逆夷三名。并溺毙二十余名。又复焚烧房屋。饮食中毒。乘间剌杀多名。现在派员明攻暗伏。与城内联络。逆夷自三月中旬以后。故作添兵。称欲滋扰。奕经、文蔚、齐慎、相机分路进剿等语。览奏欣悦。昨据达洪阿等奏、二月初间逆夷攻犯台港。经该总兵等击破大船一只。逆夷纷纷落水。并生捦红白黑夷及汉奸多名。前此定海兵勇。又经焚烧该逆大小船多只。该逆叠经经惩创。定巴胆落。自应及时进剿。收复三城。著奕经等相度机宜。克日进发。朕伫盼捷音之至。惟逆夷诡谲多端。据探各情。是否确实。万不可堕其奸计。该将军等仍当加意谨慎。以期迅奏肤功。勿因夷情窘迫。稍存大意。傥能将逆夷头目。及著名汉奸。设法生捦。解京惩治。尤足大快人心。勉之望之。将此谕令知之。　　

○以上年剿捕福建台湾夷匪出力。赏副将邱镇功、署守备许长明、花翎。县丞宓惟慷等、蓝翎。余加衔升补有差。　　

○乙酉。常雩。祀天于圜丘。上亲诣行礼。　　

○诣关帝庙拈香。　　

○幸圆明园。　　

○诣绮春园问皇太后安。　　

○丙戌。谕内阁、德春等奏、请饬催南粮帮船等语。近年南粮抵通。每多迟滞。现已节交夏令。各帮漕船。尚未据报挽入东境。天庾正供攸关。岂容任意延宕。著漕运总督。两江山东直隶各督抚。严催各帮。飞挽北上。毋令沿途逗留。并多派员弁。认真上紧趱催。务使早抵通坝。跟接验收。克期蒇事。以重漕务。　　

○又谕、向来京外现任大员子弟。每届五年查办一次。挑取侍卫、拜唐阿。嗣后如遇挑取侍卫年分。所有大员子弟。著毋庸排列。　　

○丁亥。命皇四子奕詝皇五子奕誴、皇六子奕?。诣孝全皇后陵寝行释服礼。　　

○密云副都统双德奏、擡枪造成。拟每月加演六次。以期便捷娴熟。得旨、依议。认真操练。断不可有名无实。　　

○戊子。谕内阁、前有旨谕令德兴。马兰镇应交小鹿六十只。著于明年秋间送交奉宸苑衙门。并著于六七月间先行添交三十只。兹据该总兵奏称、山鹿产羔。须在小满以后。迨至餧养成活。已届八月中旬。非至寒露霜降节候。不敢送交。从前圈内积年余鹿尚多。先于二月四月送交二十只。近因捉捕较稀。圈内仅存余鹿九只。除先行交送外。所有添交鹿只。翏极力多为捉捕。届期尽数呈进等语。此项鹿令。系恭备祭祀之用。必须豫为备办。以免临时不敷。惟所称捉捕餧养情形。既难先期送交。著准其先将余鹿九只送交奉宸苑。其余无庸限定月分。统俟茁壮后随时察看。再行运送。断不准稍有缺额。以致临期贻误。　　

○又谕、刘韵珂奏、匪徒藉端阻考。妥为查办等语。浙江缙云县匪徒胡喜芹等、乘该县考试文童之际。拥众入场。挟制官长。勒索减价完粮告示。复求释监犯不遂。两次阻考。持械拒捕。实属目无法纪。该抚刘韵珂。现经委员前往查究。著即饬令迅速妥办。勒拏首要各犯务获。按律惩治。并严查该县向来收粮有无浮勒。该匪何以藉口屡次滋闹。务得确情。分别办理。寻巡抚梁宝常奏、讯明胡喜芹等两次罢考挟制。持械拒捕。胡喜芹、拟斩。为从之宋米有、拟绞。俱已在监病故。应毋庸议。朱卢金、发近边充军。朱汶曰等、杖流。该县钱粮。查无浮勒情弊。照旧徵收。下部议。从之。　　

○谕军机大臣等、禧恩等奏、遵议分别禁止捕打鹿茸章程一摺。奸民偷穵鹿窖。捕打鹿茸。于围场大有关系。前据耆英奏请吉林与奉天一体饬禁。当交该将军等会议具奏。兹据奏称、吉林旗人兵丁归屯后。向以务农打牲为业。且可熟习技艺。未便一并禁止。著照所议。所有吉林禁山以外。仍照道光十一年奏定章程。准令旗人打牲。习练技艺。惟奸宄渔利之徒。借名影射。不可不严行查禁。著经额布即饬守卡官兵。实力巡查。如有偷穵鹿窖。捕打鹿茸匪犯。立即严拏惩办。至奉天边外围场。自应一体饬禁。著禧恩严饬边卡各官。与吉林地方会哨梭巡。勿容奸匪偷入禁山。捕打牲畜。以收实效。如该官弁等查缉疏懈。或有得规纵庇情事。著即据实严参。毋稍回护。将此各谕令知之。　　

○又谕、据刘韵珂奏、夷船全数退赴镇海一摺。又另片奏、镇海夷船陆续开往定海等语。据称前闻逆夷有欲退出宁波。分犯杭州等处之谣。复闻该逆在定海制有小船。夷酋马利逊、亦自粤带有兵炮检浙等词。三月二十四五等日。了有火轮船在绍兴府属之三江口、沥海所、夏盖山等处游奕。二十九等日。忽据慈溪等县禀报、宁波郡夷目一名。率领夷众千余人。携带行李。乘坐钓船。于二十六日开往镇海。郡城所泊夷船六只。亦于二十七日开行赴镇。并于二十七八等日。陆续退往定海。现在招宝山上。尚住有夷匪二三百名等情。逆夷诡诈异常。忽称添兵自粤来浙分扰。忽又将宁波镇海停泊各船。遽行开驶。情形殊觉叵测。该逆来往船只。必由闽粤各洋经过。有无逆船自粤赴浙。抑或有逆船由浙南驶。经过该二省洋面之处。著奕山、祁＜?土贡＞、梁宝常、怡良、刘鸿翱、饬属确探。再香港逆夷情形若何。广东有无传闻该逆国中有无事故。一并探明。随时由驿迅速奏报。其广东省虎门以外。及福建省之鼓浪屿。前泊夷船。现在有无移动情形。亦著一并确探具奏。将此由五百里各谕令知之。　　

○以浙江筹办防堵。无误漕运。督粮道赵光祖、下部优叙。　　

○以江西湖南防堵邻境逆匪出力。赏外委黄义福等蓝翎。余加衔升叙及开复处分有差。阵亡兵勇滕加富等七名。赏恤如例。　　

○己丑。谕内阁、奕经等由驿驰奏、大兵进攻宁郡。逆夷畏惧窜退。现在派员收复一摺。据称夷情近已窘迫。经该将军等密派将备委员。带领兵勇。分路进发。嗣因郑鼎臣等焚烧大小夷船。杀毙逆夷数百名。宁镇两城逆夷。惊惶无措。又加伏勇随处惊扰。自二月以来。先后捦斩沉溺各逆。不下数百名。众逆益觉穷蹙。现经管带官兵之游击高峻。及分带勇壮之请升副将托金泰。带兵赶近夷船。乘势截击。该逆等遥见兵勇坌至。不敢迎拒。纷纷奔上船只。沿途遗弃物件。仓皇遁赴镇海。即于三月二十七日收复宁波郡城等语。该逆自上年八月占据镇海之后。并据宁郡。蹂躏居民。勒索财物。可恨已极。现因屡次被创。势蹙力穷。又以大兵截拏。纷纷逃遁。似此窘迫情形。不难立就殄灭。著该将军参赞等乘胜跟踪追袭。相机收复镇海。所有此次在事出力人员。著确切查明。据实保奏。　　

○谕军机大臣等、前据贺长龄奏、遵旨酌议撙节各款。并捐廉以资经费一摺。业经降旨依议。并饬该部知道矣。因思黔省地属苗疆。贺长龄所议裁汰冲僻各路铺夫通事土弁苗弁苗兵六项。此项人等。或系为苗传语之通事。或系与苗杂处之铺夫。一经汰除名役。恐不免糊口无资。至土弁苗弁苗兵。一旦全行汰去。设使其中有不逞之徒。藉口夺其衣食。互相勾结。难保不别生事端。于边疆殊有关系。自应熟筹妥善。以免后虑。著桂良。贺长龄。再行悉心体察。有无流弊。详核妥议具奏。将此谕令知之。寻奏、兴义铜仁等府土弁苗弁。应察看情形。酌留弹压。近来苗人皆知汉语。无藉通事代传。苗兵并无操防之责。止供差遣。请俱裁撤。冲路各厅州县公文。俱系马夫专差驰递。裁汰铺夫。可分别挑补壮丁。选充差役。僻路铺夫。均系农民充当。原额冗多。裁二留八足敷应役。下部议。从之。
  </div>
  <div class="pagination">
   <a href="清实录道光朝实录_page664.html">
    上一页
   </a>
   <span>
    ...
   </span>
   <a href="清实录道光朝实录_page660.html">
    660
   </a>
   <a href="清实录道光朝实录_page661.html">
    661
   </a>
   <a href="清实录道光朝实录_page662.html">
    662
   </a>
   <a href="清实录道光朝实录_page663.html">
    663
   </a>
   <a href="清实录道光朝实录_page664.html">
    664
   </a>
   <span class="current-page">
    665
   </span>
   <a href="清实录道光朝实录_page666.html">
    666
   </a>
   <a href="清实录道光朝实录_page667.html">
    667
   </a>
   <a href="清实录道光朝实录_page668.html">
    668
   </a>
   <a href="清实录道光朝实录_page669.html">
    669
   </a>
   <a href="清实录道光朝实录_page670.html">
    670
   </a>
   <span>
    ...
   </span>
   <a href="清实录道光朝实录_page666.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
