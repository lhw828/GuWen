<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 732 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 732 页/共 1860 页</h1>
    <div class="content">
○又奏、肃州上年收成稍歉。兼以采办军糈。供支过往食用。粮价日昂。查肃州贮麦尚多。当即酌动小麦二万石。分厂平粜。按时估酌中定价。再口外赤、靖、安、柳、四卫。麦值亦昂。当动赤、靖柳、仓贮小麦三千石。安西小麦五千石。减价分粜。价平即停。得旨、览奏俱悉。　　

○四川总督开泰、提督岳钟璜奏、川省口内口外土司番蛮。素皆崇奉达赉喇嘛。今闻其于本年二月身故。将来赴藏熬茶者必多。恐其间良顽不一。现谕沿途台汛各官加意查察约束毋令在途滋事。得旨、固属先事豫防。然不可因此而致番子等疑惧生事。莫若视之如无事为美。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百三十三


大清高宗法天隆运至诚先觉体元立极敷文奋武孝慈神圣纯皇帝实录卷之五百三十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十二年。丁丑。三月。壬辰朔。上诣皇太后行宫问安。　　

○遣官祭故大学士徐本墓。　　

○谕、江浙二省积欠地丁银两。前已有旨豁免。而浙省所免独少。足见黎庶素属急公。今巡省莅止。因命悉查各项。则尚有十八、十九、二十等年、各属未完缓徵及蠲剩漕项银十八万九千余两。二十年分、杭、嘉湖、绍四府属县场未完借欠耔本银三万七千八百余两。十八、二十年分、各卫所未完屯饷银六千四百余两。并海宁县未完沙地公租银二千余两。著加恩概行豁免。该督抚等其董率属员。实力奉行。无令胥役里长侵蚀中饱。副朕曲体惠鲜之至意。　　

○又谕闽浙总督喀尔吉善、浙江巡抚杨廷璋、西湖之水海宁一带田亩。藉以灌溉。今闻沿湖多有占垦。若将垦熟之田。挖废归湖。小民未免失业。如任其占垦。将来日渐壅塞。海邑田亩。有涸竭之虞。于水利民田。均有未便。除已经开垦成熟者。免其清出外。嗣后不许再行侵占。寻奏、西湖旧址。三十余里。雍正二年清查时。仅存二十二里四分有奇。至今三十余年。小民复渐占垦。现委员将湖址逐段勘丈。凡现存湖面。及淤浅沙滩。俱丈量标志。绘图存案。侵占依律惩治。至现在小民栽荷蓄鱼之荡。止许用竹箔阑隔。以通水道。禁其私筑土埂。仍责地方官于每岁水落时。按图勘丈。具结申报。其现已垦熟田亩。虽蒙恩免其清出。但究系私占官湖。俟丈出占垦确数。如果无碍水源。当另请旨酌量徵输。归入西湖岁修项下。为挑浚之用。得旨、是。　　

○癸巳。祭先蚕之神。遣妃恭代皇后行礼。　　

○谕军机大臣等、前据将军成衮扎布奏、请留阿桂于乌里雅苏台。协同车布登扎布办事等语。经朕允行。今闻阿桂仍在科布多。想尚未奉此旨。科布多既有哈达哈、唐喀禄。阿桂即赴乌里雅苏台协助车布登扎布。科布登地方。著舒明前往。同哈达哈、唐喀禄、办事。即谕车布登扎布等遵行。　　

○又谕、据唐喀禄等奏、巴兰泰。于二月初九日病故等语。巴兰泰乃照料辉特人等之人。今辉特人等。在乌兰固木地方种地。照料甚属紧要。著派苏章阿驻劄。苏章阿所照料之达什达瓦属人。著派富森驻劄。但富森性急。往往与人不知。今因乏人。令伊照料。如妄滋事端。决不宽贷。即谕署理将军车布登扎布等。留心约束并谕富森知之。　　

○甲午。上至观潮楼阅水师　　

○谕、前据刑部堂官参奏郎中砗福等、二十九人。朝期误班。已降旨交部严察议奏。今给事中禄谦等。又查出云骑尉佛药洛等二十五员。均上朝来迟。未曾到班。明系因朕巡幸江浙。遂至相率偷安该管大臣所司何事一任其怠玩至此。至在京总理王大臣。有整饬稽查之责。何亦署若罔闻。著传旨申饬。并令明白回奏。其佛药洛及该管大臣。俱照前旨交部分别议处。　　

○乙未。上诣皇太后行宫问安。　　

○谕、据雅尔哈善等奏称、将傅魁杀死莽噶里克之处。询问丑达等、及随去兵丁。佥称莽噶里克带领二十一人。遇见我兵。告称不堪厄鲁特搔扰。复欲探伊子白和卓信息。是以投内地前来。乃傅魁并不详问伊所告言语。即唤众将莽噶里克杀死等语此事雅尔哈善等初次具奏。尚有庆幸之词。即黄廷桂亦并不以为非也。朕据奏到。即谓傅魁办事错谬。降旨令将傅魁拏解审讯。必有别故。今据丑达等、及随去兵丁所言。则傅魁之罪。实所难逭。除俟解到时详究定罪外。雅尔哈善从前并未参奏。及奉旨查问。始将实情究出。其因循草率。甚属非是。雅尔哈善著交部察议。　　

○定边将军成衮扎布奏、臣与舒赫德已于二月二十日。先后至巴里坤。其阿拉善、察哈尔、兵丁共一千五百名。亦已至齐。吉林兵一千名。已过安西。兆惠亦于月内可到。当即公议进兵。报闻。　　

○大学士管陕甘总督黄廷桂奏、臣节次解送出口马二万出千五百余匹。计于三月十五日内。可全抵巴里坤。余马二千余匹饬布政使武忱等。随时补解。以足三万之数。又解靖逆牧放驼九百九十余只。晋省驼四千二百余只。续到者仍随时解往。臣即于二月二十四日起程。前赴巴里坤。报闻。　　

○调广东提督胡贵、为福建水师提督。江南提督陈鸣夏、为广东提督。以浙江衢州镇总兵黄仕简、为江南提督。调前任浙江处州镇总兵李国柱、为浙江衢州镇总兵。　　

○丙申。谕军机大臣等、据兆惠等奏称、领兵至穆垒河源。巴雅尔等游牧。早经迁移。随派兵至阿克塔斯乌兰乌苏、库舍图等处搜捕。并无踪迹。是以回至巴里坤。整齐兵力。再行进剿等语。前曾降旨。令成衮扎布、兆惠等分兵往剿。现在巴雅尔等纷纷逃避。想系闻图伦楚等领兵追击。畏惧潜逃。但图伦楚击贼之期甚近。贼众必不能远扬。若乘其不备。即将巴雅尔等追擒甚属易事。倘必俟大兵齐赴。方行进剿。则为日稍迟。恐贼众又复远窜。著传谕成衮札布等。即拣选现在巴里坤兵丁。迅速追捕。仍遵前旨办理。不得更留余孽。再观巴雅尔畏惧逃窜。则其技已穷。即扎哈沁、噶勒杂特等。亦必互相惊窜。其势断不能骤合。大兵一入。自可迅奏肤功。成衮扎布等、务宜奋勇办理。　　

○丁酉。上奉皇太后自杭州回銮。　　

○谕军机大臣等、额敏和卓奏称、噶勒藏多尔济等已于二月初五日迁往伊犁等语噶勒藏多尔济、若在原游牧地方。则众厄鲁特等。自必各据其地。负嵎自固。今乃弃其游牧。逃往伊犁。明系势穷力竭。自可不日成擒。且伊犁地方。达瓦齐、及阿睦尔撒纳。尚不能据守。噶勒藏多尔济、又安能托足。惟在官兵等奋勇前往。乘其不备。速行剿灭。方合机宜。再上年擒拏阿逆时。因未派兵堵截逃窜之路。以致逆贼潜逃著传谕成衮扎布等。此次两路进兵。务于闼勒奇等险要地方豫行派兵防守。至噶勒藏多尔济、虽往伊犁。其额林哈毕尔噶等处。或仍留其属人。大兵过后。潜来侵犯。亦未可定。并著成衮扎布、委派干员搜捕倘遇伊等存留贼人即派兵数百名。交领队大臣富德等、奋力剿灭。　　

○命礼部左侍郎徐以烜、为会试知贡举。刑部尚书刘统勋为正考官。礼部左侍郎介福、右侍郎金德瑛为副考官。　　

○是日御舟驻跸石门镇　　

○戊戌上诣皇太后御舟问安　　

○谕曰、在京总理王大臣覆奏询问钦天监头雷占验一摺。二月初六日既经闻雷业于次日具题。自应据实覆奏乃以头雷以后。再遇雷鸣。即不复奏为词。朕所问者。未奏头雷也。既奏头雷。又何须再奏。且此事后经批本处查出因雨湿未得呈览。故朕以为未奏而致问耳即应据实覆奏何致委曲宛转若此耶无论此本到行在时。未经呈览即使呈览朕日理万几一时遗忘再问亦事之所有。若如此有意周旋转属弄巧。且人孰无过。朕所言必皆是耶何国宗等著交部察议。在京总理王大臣亦著饬行　　

○是日御舟驻跸嘉兴府后教场　　

○己亥。祭先农之神。遣諴亲王允秘行礼。　　

○吏部议覆、直隶总督方观承疏称、宣化府属之蔚县。与蔚州共处一城。计该州县幅员。祇一百四十里丁赋非多事务亦不甚繁。请裁蔚县、归并蔚州管辖。蔚州原为疲难中缺。今改为繁疲难要缺。在外调补。其蔚县常平仓谷。移增蔚州一万石。余粜价解司县学改编乡学。额定生童廪贡均如其旧应如所请从之。　　

○驻劄巴里坤办事大臣雅尔哈善等奏、二月二十三日。副将军兆惠带兵抵巴里坤。即会同定边将军成衮扎布等筹办进兵报闻。　　

○以护军参领永泰、为云南普洱镇总兵。　　

○予故湖北巡抚张若震半葬如例。　　

○是日、驻跸灵岩山行宫。　　

○庚子。上诣皇太后行宫问安。　　

○谕曰、罗源浩前以卓异引见。观其才具。尚望其可以造就且籍隶湖南该省之现居朝列者甚少。故特加拔擢用为京堂。以备将来简任今省方浙中。召见奏对。似非远到之器。而词意之间。亦未免有以外任为乐。而不愿内升者。此其局量甚小殊不足副朕培植之意。可仍以道员用。浙江盐驿道傅聚现经参革其员缺著张惟寅调补所遗之云南粮道员缺即著罗源浩补授速赴新任　　

○又谕、浙省进献诗赋考取一等之童凤三陈文组、顾震钱受谷。著照乾隆十六年之例。俱特赐举人。授为内阁中书。学习行走。与考补人员。一体补用。其二等之沈初等十二名。著各赏缎二疋。　　

○谕军机大臣等、据理藩院奏称、喀喇沁王喇特纳锡第报称伊旗之昭济鲁克地方。现经八沟同知添设官兵。建立衙署。据直隶总督称系乾隆十八年奏准添设又该同知并未告知扎萨克王子将蒙古之鄂尔追图差拏处死。又民人盗种蒙古地亩。既经审明。又不交回地主具领各等语。口外扎萨克地方。设兵巡防。一切宜循旧制。不必更张移驻。致于蒙古游牧有碍。即经奏明部议添设。亦应确按情形。俾于蒙古相安。方为妥协。无庸胶柱鼓瑟。至同知之差拏蒙古人并不告知扎萨克王子。及民人盗种地亩不给原主领回之处。看来皆属实事。非该王子所能捏饰也。已派勒尔森、会同方观承前往查办。可传谕方观承。务须秉公据实。逐一会同确查。不可稍存回护之意。计此案查明时。朕已回銮。即迎至途次具奏可也。　　

○是日、驻跸苏州府行宫。翼日如之。　　

○辛丑。谕军机大臣等、前因毛城铺离徐州不远。就近亲往阅看。已降旨令爱必达前往豫备。昨尹继善面奏、一切船只马匹。猝办殊多竭蹶。复面谕停止。著再传谕爱必达。其自徐州至毛城铺一带营类道路。并船只马匹。悉心斟酌若可以措办。即一面办理一面奏闻。如实有难办之处。亦即据实覆奏。　　

○又谕曰、成衮扎布奏达什车凌、哈萨克锡喇等。闻俱迁往额尔齐斯等语。额尔齐斯地方。现系杜尔伯特汗车凌等、在彼游牧。今达什车凌等、见大兵深入。纷纷逃窜前往。亦未可定。著传谕唐喀禄。伊赴车凌等游牧时。即传旨晓谕。令伊等各带兵丁。将逃往之厄鲁特等。悉行剿灭。其户口牲只等。即赏给伊等属人。惟务将贼首解送来京。以正国法。毋任兔脱。　　

○予故一等公讷尔布妻、一品夫人郎佳氏、致祭如例。　　

○壬寅。孝贤皇后忌辰。遣官祭陵寝。　　

○谕军机大臣等、据成衮扎布等奏称、现已议定两路进兵。俟马匹解到。即行起程。又达什车凌等、闻已迁往额尔齐斯等语昨已传谕唐喀禄。晓谕车凌等。派兵擒拏。惟是伊等所奏。特云贼众迁往。其如何擒拏、及从何得信之处。并未声明。著传谕成衮扎布等。悉心筹议。或止须伊等分路进剿。或尚须派北路兵丁协力擒拏。如用北路兵丁。约计派兵若干。即敷策应。著即妥议奏闻。并著传谕车布登扎布等。豫行筹办。倘需用时。即可应时调遣。从前成滚扎布等。曾有采买马匹之奏。今已采买若干。及现有兵丁若干。详悉奏闻。候朕酌量降旨。　　

○又谕曰、车布登扎布奏、据公品级齐旺多尔济呈称、现在患病。不能效力擒贼。其所进马五百匹。请免给价值等语。观其情词恳切。殊属可嘉。著加恩赏齐旺多尔济贝子品级。以示鼓励。　　

○是日、御舟驻跸北望亭。　　

○癸卯。谕曰、顾栋高前以保举经学。特赐国子监司业衔。今朕巡省江南。前来接驾。念其年登耋耄。经术湛深。著加恩赐以国子监祭酒衔。用示奖励实学之意。　　

○又谕曰、秦寿然著加恩赏给翰林院编修职衔。秦芝田著赏复知县原衔。秦东田、秦莘田、俱著赏缎二疋。　　

</div>
    <div class="pagination">
<a href="清实录乾隆朝实录_page731.html">上一页</a><span>...</span><a href="清实录乾隆朝实录_page727.html">727</a><a href="清实录乾隆朝实录_page728.html">728</a><a href="清实录乾隆朝实录_page729.html">729</a><a href="清实录乾隆朝实录_page730.html">730</a><a href="清实录乾隆朝实录_page731.html">731</a><span class="current-page">732</span><a href="清实录乾隆朝实录_page733.html">733</a><a href="清实录乾隆朝实录_page734.html">734</a><a href="清实录乾隆朝实录_page735.html">735</a><a href="清实录乾隆朝实录_page736.html">736</a><a href="清实录乾隆朝实录_page737.html">737</a><span>...</span><a href="清实录乾隆朝实录_page733.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
