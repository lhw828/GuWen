<!DOCTYPE html>
<html>
<head>
    <meta charset="UTF-8">
    <title>后汉书补逸 - 第 35 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后汉书补逸 - 第 35 页/共 50 页</h1>
    <div class="content">　　袁良
　　袁良明经为太子舍人
　　【案范书阙】
　　黄琼
　　黄琼迁尚书令习见故事号为补职
　　【案琼见东观记】
　　黄琼字世英为仆射顺帝久废借田琼曰上古圣帝莫不敬恭神明躬郊庙之礼亲借田之勤书奏上从之次日还迁令也
　　【案范书全载琼疏词甚恺切】
　　鲁恭
　　鲁恭拜司徒数有忠言陈正得失恭在位选辟髙第至列卿郡守数十人
　　【案恭见东观记君辟门相开阁荐贤自是宰臣事唐杜悰厯事三朝未尝荐士时号秃角犀夫犀乃秃角竟何物耶鲁恭可法矣】
　　刘寛
　　刘寛为南阳太守好为诸生讲论经义不严而治【案寛见东观记】
　　寛遇民如子未尝疾言遽色为南阳太守教民种柘养蚕织履生民之利
　　【案守令与民最亲召父杜母岂必尊如天帝惟遇民如子则威严自无所用合观二条文饶之于百姓何教养兼备也】
　　阳球
　　阳球补尚书郎闲达故事其所奏议常为台阁所崇信【案球见东观记】
　　赵孝
　　赵孝字长平拜长乐卫尉复徴弟礼为御史中丞礼亦恭谦行已类乎孝帝嘉其兄弟笃行欲宠异之诏礼十日一就卫尉府大官送供具令共相对尽欢数年礼终帝令孝从官属送丧归葬天下荣之
　　【案孝见东观记明帝之褒孝兄弟所以教天下之为人子为人弟者至矣觉宪老乞言犹为具文也】
　　刘平
　　刘平为全椒长狱无系囚
　　【案平见东观记】
　　应顺
　　应顺字华仲少给事郡县为吏清公不发私书举孝亷尚书郎转右丞迁兾州刺史亷直无私迁东平相赏罚必信吏不敢犯有梓树生于防事室上事后母至孝众以为孝感之应时窦宪出屯河西刺史二千石皆遣子弟奉赂遗宪宪败后咸被绳黜顺独不在其中由是显名为将作大匠视事五年省费亿万
　　【案顺为应奉曽祖见范应奉传中不详载】
　　韩演
　　梁皇后崩韩贵人大幸将立大将军冀欲分其宠谋冒姓为贵人父演隂许诺及冀诛事发演坐抵罪
　　【案范书演棱孙也注云字伯南桓帝时为司徒坐党梁兾遣归后徴拜司】
　　鲍徳
　　鲍徳为南阳太守时多荒灾惟南阳丰穰吏人爱悦号为神父
　　【案范书阙今人但知有神君不知有神父也】
　　周燮
　　周燮専精理易不读非圣之书不修贺问之好有先人草庐结于冈畔下有陂田常肆勤以自给非身所耕渔不食
　　【案燮见谢书范同】
　　桓典
　　焉长子衡早卒中子顺顺子典典十二丧父母事叔母如事亲立亷操不取于人门生故吏问遗一无所受【案典见东观记范畧】
　　典在御史十年不调后迁平津都尉钩盾令羽林中郎【案十年范作七年行行避骢宦竖切齿虽曽破贼未许调也】
　　崔琦
　　崔琦作白鹤赋以讽梁冀冀幽杀之
　　【案琦字子玮涿郡安平人范作兾遣琦归后令刺客隂求杀之与此异】
　　刘宠
　　刘宠字祖荣拜会稽太守政不烦苛徴为将作大匠山隂有五六老叟人赍百钱送宠曰鄙生未尝识郡朝自明府以来狗不夜吠人不见吏今闻当见弃去故自扶送宠为人选一大钱受之
　　【案宠见谢书范同】
　　宋登
　　宋登为汝隂令为政明能号称神父出为颍川太守市无二价道不拾遗
　　【案登见张记】
　　袁逢
　　嘉平中袁逢为三老锡玉杖
　　【案逢袁安之孙字周阳范载其常为三老无锡杖事嘉平应作中平此讹也】
　　班超
　　班超投笔叹曰大丈夫当立功异域以取封侯安能久事笔耕乎
　　【案超见东观记末语范作安能久事笔研间此作笔耕较隽是六朝人藻语研田心织皆权舆于此】
　　超使西域至鄯善有匈奴使来超夜奔卤营斩得匈奴节使屋赖带副使比离支首及节
　　【案时超以吏士三十六人斩敌三十余级余众百许人悉烧死功亦伟矣范佚匈奴使名】
　　张济
　　张酺子蕃蕃生磐磐生济济字元江灵帝初杨赐荐济明习典训为侍讲
　　【案济见范张酺传位至司空】
　　赵壹
　　赵壹字元叔汉阳西县人体貌魁梧身长九尺美须眉望之甚伟恃才倨傲为郷里所摈后屡抵罪几至死友人救得免乃作刺世疾邪赋以舒其怨愤
　　【案范书同壹又有解摈及穷鸟赋诸篇多肮脏不平之笔固狂生也】
　　杨震
　　杨震为太尉中常侍樊丰骄恣震常切谏由是共谮震罢遣归本郡遂仰鸩薨葬日有大鸟来止停树上须臾下地行徐步到柩前止立低头泪出更共抱持终不惊骇
　　【案震见东观记大鸟事华书所记独详文甚腴泽】
　　李膺
　　膺字元礼迁仆射与太传陈蕃戮力悉心弥缝遗阙【案膺见谢书】
　　张堪
　　张堪为渔阳太守帝常召见诸郡计吏问其风土及前后守令能否蜀郡计吏樊显进曰渔阳太守张堪昔在蜀其仁以惠下威能讨奸清亷无以为比上曰何以为徴显曰昔公孙述破时珍寳山积卷掘之物足富十世而堪去职之日乘折辕车布被囊而已帝闻叹息【案堪见东观记】
　　应劭
　　劭弟珣字季瑜司空掾珣生玚
　　【案劭著述百三十六篇皆传世魏志载玚字徳琏弟璩字休琏咸以文章显也范不载珣名】
　　袁安
　　安字邵公好学有威重明帝时为楚郡太守治楚王狱所申理者四百余家皆蒙全济安遂为名臣章帝时至司徒生蜀郡太守京京弟敞为司空京子阳太尉阳四子长子平平弟成左中郎将竝早卒成弟逢逢弟隗皆为公
　　【案安见东观记安理楚狱时显宗方震怒吏案急迫掾史叩争以为阿附反卤法与同罪而安毅然以身全之此尤人臣所难者阳范作汤阙平名风俗通云汤有子十二人亦与此异】
　　论曰陈平多隂谋而知其后必废邴吉有隂徳夏侯胜识其当封及子孙终陈掌不侯而邴昌绍国虽有不类未可致诘其大致【阙】然矣袁公窦氏之间乃心帝室引义雅正可谓王臣之烈及其理楚狱未尝鞫人于臧罪其仁心足以覃乎后昆子孙之盛不亦宜乎
　　【案此论文甚跌宕有马迁笔意范书论袁公竝同章懐以为皆华词也】
　　陈寔
　　陈寔在郷闾平心率物有盗夜入其家止于梁上寔隂见之乃自整拂命子孙训之曰夫人不可不自勉不善之人未必本恶习与性成耳如梁上君子者是矣盗大惊自投于地寔徐譬之曰视君状貌不似恶人然当由贫困今遗绢二疋自是县无复盗窃
　　【案寔字仲弓颍川许人谥文范先生亦称陈太丘其送张让父丧人以为善类赖以全活者甚众黄勉斋讥其屈辱全身不可为法洵然此条范书皆同】
　　来艳
　　艳好学下士开馆养徒少厯显位灵帝时位至司空【案艳见范灵帝纪又蜀志来敏传称父艳为司空即此来歙之后义阳新野人】
　　何熈
　　熈字孟孙少有大志不拘小节身长八尺五寸体貌魁梧善为容仪举孝亷为谒者賛拜殿中音动左右和帝佳之厯位司校尉大司农永初二年南单于与乌丸俱反以熈行车骑将军征之累有功乌丸请降单于复称臣如旧会熈暴疾卒
　　【案魏志何防传防曽祖名熈在安帝时官车骑陈郡阳夏人东观记有何熈似又一人也】
　　范滂
　　范滂以党事下黄门北寺滂以同囚多婴病乃请先就格遂与同郡袁忠等争受楚毒
　　【案滂见谢书范同】
　　蔡邕
　　初蔡邕在陈留邻人有以酒召邕者比徃而酒已酣客有弹琴于屏邕至门潜听之曰以乐召我而有杀心何也遂反将命者告主人以蔡邕至门而去邕素为邦乡所宗主人遂自追问其故邕具以告莫不怃然弹琴者曰我向见螳螂方向鸣蝉蝉将去而未飞螳螂为之一前一却吾心耸然惟恐螳螂之失蝉也此岂为杀心而形于声者乎邕笑曰此足以当之矣
　　【案邕见东观记范全袭华书畧増数字更觉生色】
　　皇甫嵩
　　皇甫嵩拜车骑将军领冀州牧嵩温防士卒甚得众情每军行顿止须营幔修立然后就舍帐军士皆食尔乃尝饭嵩既破黄巾威震天下
　　【案嵩见谢书】
　　崔骃
　　骃拟雄解嘲因作达防讥雄以为范蔡邹衍之徒乘衅相顾诳曜诸侯者也而云彼我异时又曰窃赀卓氏割炙细君斯盖士之遗行而云不能与此数公者同以为失类而改之也
　　【案骃字亭伯涿郡安平人范但称骃拟雄解嘲作达防以答之焉竟以长岑长比之莽大夫非其伦矣华书序达防之原深于知亭伯者也】
　　杨彪
　　彪与马日防卢植蔡邕等著作东观
　　【案彪字文先杨赐子彪于熹平中徴拜议郎应于此时预著作也范不载】
　　王甫使门生王翘辜于郡界彪发其奸
</div>
    <div class="pagination">
<a href="后汉书补逸_page34.html">上一页</a><span>...</span><a href="后汉书补逸_page30.html">30</a><a href="后汉书补逸_page31.html">31</a><a href="后汉书补逸_page32.html">32</a><a href="后汉书补逸_page33.html">33</a><a href="后汉书补逸_page34.html">34</a><span class="current-page">35</span><a href="后汉书补逸_page36.html">36</a><a href="后汉书补逸_page37.html">37</a><a href="后汉书补逸_page38.html">38</a><a href="后汉书补逸_page39.html">39</a><a href="后汉书补逸_page40.html">40</a><span>...</span><a href="后汉书补逸_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
