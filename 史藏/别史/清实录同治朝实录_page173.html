<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 173 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 173 页/共 505 页</h1>
    <div class="content">
○予安徽英山阵亡守备廖得隆等祭葬世职加等。　　

○予贵州玉屏阵亡副将胡均禄等祭葬世职加等。　　

○予江南红单船水师阵亡病故溺毙官弁兵勇于广东顺德县原籍建立忠义祠。　　

○旌表守正捐躯直隶河闲县民王泳城妻李氏、泳和妻王氏。　　

○壬辰。遣官祭贤良祠。　　

○谕内阁、前因毛鸿宾奏、湖南洪江厘捐积弊。当将该局委员林庆光等分别革职撤任。交该抚严查参办。兹据恽世临奏称、遵即调集厘局卷宗。提集林庆光等逐加研诘。尚无私设厘卡并侵冒入己情弊。惟查该局收厘总簿内。同治二年夏秋二季分造报盐数。与盐行簿据不符至五万余斤。据林庆光等供称。系局丁蒋恒舞弊。失于觉察各等语。此案已革知县林庆光、已革府经历翟诜、已革从九品董立诚、于收厘重务。率用局丁。以致舞弊少报。虽讯无通同授意。究属办理不善。咎无可辞。该员等均已革职。著毋庸议。前任清泉县知县许标、训导舒其锳、于创办之始。任用家丁管卡巡船立法不善。接办各员。亦未能更改。虽查无丁差侵蚀实据。究属不合。所有历年接办局务之员。著查取职名。与许标、舒其锳、一并交部分别议处。至前署湖南巡抚翟诰等、系专委督率之员。于该局任用家丁。未能随时驳斥撤换。亦属疏于觉察。除翟诰业经休致无庸议外。道员陆传应、撤任按察使兆琛、著一并交部议处。　　

○又谕、张之万奏参庸劣衰老才不称职之知县。请分别撤任降补改用勒休一摺。河南中牟县知县蒋凤标、久无政绩。人地未宜。著撤任另补。署兰仪县知县庆霖、褊急躁妄。不协舆情。著降为府经历县丞。准补涉县知县董蓝田、才识迂疏。办事迟钝。惟该员由举人出身。文理尚优。著开缺以教职改用。以上二员。均著归部铨选。伊阳县知县戴锡福、年力衰惫。昬愦不堪。著勒令休致。准补息县知县王德洋、心地明白。惟才具不甚开展。难胜繁剧。著开缺留省。遇有中＜??闲＞知县缺出酌量补用。仍送部引见。新野县知县余枌、才干不足。办事颟顸。著开缺以府经历县丞留省补用。以肃官方而重吏治。　　

○谕议政王军机大臣等、左宗棠奏、截剿窜贼大胜。首逆黄汶金等就戮一摺。徐宗干奏、张运兰到闽接任。即赴防所剿办。并康熊飞克复新城情形。林文察奏、台湾大局厎定。撤队内渡各摺片。堵逆黄汶金、由广德绕过甯国。分窜昌化淳安等处。叠经官军击败。并歼毙黄汶金黄汶英等逆党甚多。剿办甚属得手。惟洪幼逆及伪祐王李远继等、尚在稽诛人数不下四五万。著左宗棠督饬诸军。尽力□

□穴□又□剿。毋留余孽。以竟全功。同膺懋赏。黄汶英既与洪幅瑱同逃。洪幼逆必在淳安一路。据获贼所供。伪幼逆逃去时。将头发熨鬈。装扮洋人。希图混窜。左宗棠已令诸军物色。著即密饬购捕。务在必获。并传谕各营将弁。如获得洪幼逆。必仍破格重赏。断不可任令兔脱。致贻后患。辅逆杨辅青、已由湖州薙发。潜入上海。著李鸿章派委妥员。密速捦获。此种匪类。若投入洋人处所。恐遂为逋逃之薮。将来又费唇舌。该抚当慎以图之。黄汶金逆尸。是否瘗于白牛桥侧。著于掘验后。由左宗棠随报附奏。浙江余逆。恐句结前窜江西各逆。联为一气。曾国藩、沈葆桢、当遵照历次谕旨。饬诸军截剿。不可稍涉大意。张运兰业经接印任事。其所部勇丁已可行抵汀境。著左宗棠、徐宗干、即催该臬司克日出省。前赴邵武防所迎提全队。择要驻扎。与康国器会商出关兜剿。仍令查明建甯汀州各属要隘。及江西各路军情。多设侦探。严密堵御。毋致稍有疏失。曾玉明林文察二员。早已有旨令其内渡。本日适据林文察奏到。拟即配船内渡。仍著该督抚委员迎提。如仍无内渡信息。即行从重参处。新城之役。前据江西奏到情形甚略。亦未提及闽军出力各情。徐宗干转据康国器禀称、康熊飞率勇将黄沙渡等处贼垒十二处次第剿平。贼退入城。康熊飞会同林本熊直抵城下斩关直入。鲍超部下马队亦到该逆惊惶失措。越城由石溪头向南丰大路而去。其情形是否确实。仍著沈葆桢、徐宗干、会同查明具奏。并查明此股逆众。窜向何处。责成各路防军。会合痛剿。未可蹈胜不相让败不相救之习。致滋蔓延。陈哑狗一犯。前据徐宗干、曾元福奏报。均称于五月二十三日。生捦正法。本日据林文察奏、该逆受伤。泅水逃遁。该逆之族、垓坮大突等庄。跟踪围捕。于二十四日。该庄头等将陈逆献出。情形既有互异。则下手出力。即迥不相同。著左宗棠、徐宗干、切实查明具奏。俾将来列保各员。不至有遗漏冒滥之弊。台郡大局已定。彰属余匪。林文察已交林文明分别□□穴□又□捕。该提督即撤队内渡。商办闽省边防事宜。毋再迟误干咎。台湾余匪。著左宗棠、徐宗干、责令曾元福、丁曰健、实力办理。洪欉一犯。必须捦获正法。以净根株。毋任漏网。将此由六百里谕知曾国藩、左宗棠、李鸿章、沈葆桢、徐宗干、并传谕林文察、曾玉明、曾元福、丁曰健知之。　　

○湖南巡抚恽世临奏、清厘湖南钱粮章程。饬属遵守。得旨、该抚仍当随时留心访察。各属如有阳奉阴违。额外添设名目恣意多取者。立即从严参办。以昭儆戒。　　

○以云南布政使林鸿年为巡抚。按察使刘岳昭为布政使。迤东道席宝田为按察使。　　

○以浙江昌化剿贼获胜。赏提督黄少春从一品封典。予外委孔行斌以守备用。并赏花翎。余加衔升叙有差。予阵亡守备滕云山祭葬世职加等。　　

○癸巳。谕内阁、现在库车等处。逆回变乱。业经饬调各城劲旅。陆续进剿。大兵一到。不难立就歼除。因思国家抚育黎元。汉回居民。均系赤子。回疆自隶版图。百有余年。朝廷一视同仁。从未尝稍存歧视。前因内地汉回构衅。叠经明降谕旨。饬令各统兵大臣。分别剿办。止分良莠。持平办理。并令刊刻誊黄。剀切晓谕。现在新疆各城。回匪纷纷攘乱。自必系内地逃出奸民。编造谣言。肆行煽惑。惟恐良回不信。故先布散全行诛灭回众之语。劫之入夥。当其劫掠赀财。则奸回独享其利。及至官兵诛戮。则良回共受其殃。哀此愚民。实堪矜悯。著新疆各路大臣。仍遵叠次谕旨。分别剿抚。但将为首滋事回匪歼戮。不可因回民中有恃强玩法之人。即将安分良回概行株累。其有被偪胁从者。但能悔悟解散。即是安分良民。一概免其究治。经此次训谕之后。须知朝廷挞伐。从无将安分回民。概行剿办之理。至新疆各部落回众。自入版图以来。百有余年。均皆安分。更非内地附居之汉回可比。纵有奸回肆行摇惑。断不可信。仍当各保各境。齐心御侮。同膺懋赏。不可心生疑惧。堕其奸计而害及身家。是为至要。该各城大臣即将此旨刊刻誊黄。再行晓谕。以示朝廷胞与为怀之至意。　　

○谕议政王军机大臣等、官文奏、蕲罗贼匪。踞险牵掣官军。骤难出境追击。并防北窜股匪回扰楚境一摺。鄂省东窜贼匪。麕聚蕲罗交界之大小界岭等处。依山踞险。抗拒官军。贼势绵亘几二百里。虽经官军分路环攻。而贼情甚为狡谲。迄未大受惩创。官文现饬成大吉等分由大小界岭月山。互为援应。进剿蕲水之贼。谭仁芳等、分由鸭子坂骆驼坳一带。进剿罗田之贼。周成谋驰赴麻城。何处有贼。即由何处进剿。周凤山扼守团陂。何处紧急。即由何处援应。布置尚为周妥。即著官文严饬派出诸军。会同蒋凝学等、由英山兜剿之军。实力进攻。务将该逆就地歼除。毋任蔓延为患。如逆党被创奔突。仍饬诸军蹑踪追剿。不准稍分畛域。并著曾国藩飞饬赴援之刘连捷、朱洪章、及续派各军。分由宿松太湖及桐城潜山一带进兵。会合蒋凝学、何绍彩等军。严遏英霍窜匪相机迎剿。毋徒株守本境。乔松年即饬英翰郭宝昌等、实力会剿。迅歼丑类。其由黄安北窜光山股匪。经僧格林沁击剿。复窜罗山境内。并扑孝感县属之三里城一带。现据官文探知。该逆仍欲乘隙窥伺黄孝应德。图犯随枣一带。如楚边无懈可乘。即由信罗直犯南阳。前因僧格林沁进剿罗山逆匪。马队未能得力。谕令官文迅饬成大吉、李成谋等步军。出境夹击。现据官文奏称、蕲罗贼势尚张。成大吉等军。现在分路剿办。一时未能出境。另派姜玉顺、萧河清、常星阿、苏伦保、温德勒克西、马步各军。由河口抄出贼前。经赴三里城德孝等处。与豫军会剿。仍分拨队伍。驰赴武胜关。探明豫军及僧格林沁之军。现扎何处。即由何处出境夹击。即著僧格林沁迅速催提。赴光罗一带协剿窜匪。姜玉顺等马步各队。共有若干名。如步队为数尚多。可资分拨。即由官文知照僧格林沁抽调赴营。以厚兵力。其罗山信阳毗连南阳各要隘。著张之万选派劲旅。加意防维。毋任匪踪阑入。并懔遵叠次谕旨。迅派得力步队。前赴僧格林沁军营。以资调遣。僧格林沁、张之万、务当会饬诸军。与楚省所派姜玉顺等军。尽力扼剿。成大吉、李成谋步军。仍著官文随时酌度军情。如蕲罗贼势少衰。可以抽调出境。即遵前旨。迅饬成大吉等、绕出罗山之前。与僧□林沁等军。前截后追。以收夹击之效。黄孝应德各路要口。并著官文饬派出防军。严密遏截。毋稍疏懈。将此由六百里各谕令知之。　　

○又谕、前因官文奏、发捻窜扰楚北。兵力不敷分布。请就副都统安图等管带遣撤伤病官兵回旗之便。即令更换吉林精壮官兵一百名赴楚。以厚兵力。当经谕令景纶照数抽拨。兹据官文奏称、现在发捻各逆。败窜豫皖。前次援陕之温德勒克西等所统马队。均已回鄂。兵力足敷追剿。无庸再行更换等语。所有官文前次请调吉林官兵一百名。即著无庸遣往。如已起程。并著景纶知照该官兵经过各省地方。无论行抵何处。饬令就地截回。以省兵力而节饷需。将此由五百里谕令知之。　　

○又谕、官文奏、请将各省厘金。留作善后之费。除直隶山东山西河南陕甘云贵广西贸迁艰远。厘金不多。无济于事。军务告竣。即可议撤外。其余若江皖苏杭福建两湖四川广东等省厘金。虽军旅蒇事。止宜严禁重科。万不可骤议裁撤。请缓至三五年后。军事大定。再议裁除等语。军兴以来。举办厘金。原因度支告匮。不得已而借资民力。以济饷需。乃行之未善。墨吏奸胥。任意侵渔。藉端讹索。以百姓之脂膏。供奸徒之中饱。病商病民。于国课仍无裨益。是以朝廷叠经降旨裁革。兹览该大臣所奏。亦属实在情形。现在东南等省。大局虽已粗定。而百废待举。需用浩繁。于厘金一款。本未能尽议裁撤。昨据富明阿、吴棠奏称、裁撤各局卡共七十二处。现存各处正局分局。各军尚未尽撤。暂行酌留等语。朝廷亦经明降谕旨。俯如所请。总之厘金一项。全在地方官实心经理。果能弊绝风清。未始非一时权宜之计。所有两湖厘金。即著官文择其扼要处所抽收丰旺者。酌留照常抽收。总期有裨国用。无累商民。方为两全之策。如有不肖官吏。蒙混侵蚀。肆意婪索。以致扰累民生。并著官文随时查察。严行惩办。以杜弊端。将此谕令知之。　　

○又谕、文祥奏、哈密地方紧要。乏员接署。势难赴任。并郡王伯锡尔诚实可靠。请明降谕旨。晓谕回众各摺片。据称南路自文永一军失利后。吐鲁番境内之匪。闻风响应。围困城池。凶锋偪近。北路木垒奇台一带之匪。闻乌噜木齐变乱后焚烧街市。围困古城。幸连得胜仗。旧城并未失陷。现在自古城至巴里坤一带。道路稍通。哈密现筹防堵。请暂留办事大臣之任等语。哈密为新疆门户。现在南北两路。回氛肆扰。哈城防务。关系紧要。现既乏员接署。文祥即暂缓赴程。仍著将本城防守事宜。妥为布置。勤加侦探。如有贼踪窜近。即派兵迎头截击。毋令阑入境内。哈城回众。尤宜加意抚绥。联络防御。伯锡尔忠勤懋著。前已加衔示奖。兹复据文祥奏称、该郡王已函劄各城台吉伯克等、竭力报效。杀贼立功。实属深明大义。著文祥传旨嘉奖。即商令派出回兵。随同官军。妥筹防剿。以资得力。古城百姓既甚出力。连获胜仗。该匪退至南山吉布库、更格尔二处扎营。仍不时出没。焚烧村庄。著保恒激励兵民。奋力堵剿。坚守城池。以固东路之防。库车失守以后。文永进剿失利。亟应添兵继进。现在文祥既不能分身。该处军务。不可无人督办。明绪人尚明白。前已由塔城带兵驰回伊犁。此时计已可到。著常清商同将各城防剿事宜布置就绪后。明绪即选带得力之兵。酌量南北两路缓急情形。取道进剿。所有旗绿各营官员兵丁。均归明绪调遣。明绪接奉此旨。即当迅速筹画。毋稍迁延。常清统辖各城。责无旁贷。现在南北军情。毫无头绪。该将军务当懔遵叠次谕旨。催提前调喀尔喀等兵。筹备口粮器械。星速前进。以利攻剿。毋得一筹莫展。坐失事机。至新疆各城之变。皆由奸徒捏造谣言。多方煽乱。各城大臣。总当分别良莠。持平办理。岂可概将安分良回。尽行歼戮。据文祥奏称、传闻依奇哩将喀喇沙尔回民全行诛戮。以致流言四起。相继作乱。是否实有其事。著常清等查明具奏。新疆自入版图以来。各部落回民。食毛践土。百有余年。率皆良善。即该处附居之汉回。亦皆安分居多。何至毫无天良。率行称乱。总由内地逃出汉回。乘机煽惑。于中取利。致令良回实受其害。本日发去明发谕旨一道。著常清、明绪、文祥、刊刻誊黄。颁发各城。遍行晓谕。以安众心。惟回部恐不甚通晓汉文。可即将颁去明发谕旨。令伯锡尔译出回文。派员前赴各城。宣示回众。正在寄谕闲。据常清奏、库尔喀喇乌苏回匪变乱。焚烧军台。杀伤兵民。现派图库尔等管带兵丁遣勇二千二百名。分起赴援。并调土尔扈特蒙兵三千名。协力进剿。声势较壮。著即督饬图库尔等星速前进。务将库尔喀喇乌苏贼匪赶紧扑灭。节节东趋。进援乌噜木齐。以靖北路逆氛。至南路各城。待援甚急。据奎栋奏、库车回匪。扰及阿克苏。官兵在盐山口一带堵截。马步全被冲散。道路阻滞。奎栋已咨伊犁喀什噶尔。催调兵丁应援。即著常清酌量情形。派拨兵勇。疏通道路。前往接应。奎栋亦即派调就近各城兵丁。驰往阿克苏助剿。迅殄逆氛。常清、奎栋、仍一面将本日所发安抚良回谕旨。译出回文。派令诚实回子。分投剀切宣示开导。以释群疑。常清请将平瑞、景廉、奎栋、严加议处。并自请严议。该将军等均有地方之责。办理不善。以致各城变乱。厥咎甚重。岂严议所能蔽辜。著俟查明各城失事情形覆奏到日。再降谕旨。所请调拨内地兵丁一节。现在各路军务。渐次荡平。不日当可腾出兵力。出关助剿。常清等亦当就现有兵力。悉心筹画。不可专待援兵。致误戎机。嗣后非极紧要军情。不必擅发八百里摺报。以免骇人听闻。俄人兵队现已撤退。仍著常清随时侦探防范。将此由百百里各谕令知之。　　

○甲午。谕议政王军机大臣等、上年叠谕贾洪诏进驻东昭。相机筹办。乃贾洪诏受命一年有余。仍未离川省一步。不得不将其罢斥。现在林鸿年已擢任封圻。自应由川起行。前赴昭通一带。妥为部署。刘岳昭所部九营。骆秉章即令带往昭通。随同林鸿年前进。其口粮等项。即由川省酌量筹画。以资接济。昭通有杨盛宗署理镇篆。于云南情形。亦颇熟悉。该抚等即可饬令妥善办理。马如龙三世忠贞。深明大义。岑毓英亦以忠义自许。如其善为驱策。未尝不可为先路之导。前据劳崇光奏、马如龙弹压省垣。筹济粮饷军火。岑毓英带兵出省。数月之中。克坚城十数处。复据尚书赵光奏、滇省现在情形。并将该省绅耆士庶公启呈览。内称马如龙、岑毓英、均属勉图上进。不惮以回攻回。为同教所忌。亟应优加奖叙。曾谕令劳崇光等、先将攻克楚雄景东等府厅县出力情形。确切查奏。候旨施恩。著劳崇光等仍遵前旨。赶紧查明。据实保奏。以示鼓励。惟须赏及有功。不可稍有冒滥。并著劳崇光、林鸿年、传谕马如龙、岑毓英、令其激励兵勇。妥速进剿。克日攻拔大理。殄除杜汶秀。以明心迹而膺懋赏。朝廷大公之心。初不以汉回稍存歧视。马如龙等进兵大理。亦当令其切体此意。分良莠不分汉回。如有汉民从贼者。概予诛锄。其有良回被胁。或不肯甘心从贼者。均当分别抚绥安插。毋令玉石俱焚。文武官弁。亦须分别贤否。兼收并用。稍有偏私。即不能为人所畏服。林鸿年、刘岳昭、不日即抵昭通东川。马如龙等进剿之军。自不难声势联络。席宝田又在行闲。所部素称劲旅。刻下江西军务渐定。俟该省无事。即可令其带兵赴滇。所有应办之事。应筹之饷。骆秉章、劳崇光、林鸿年、均当悉心筹画。以期无负委任。徐之铭业经病故。巡抚关防著林鸿年饬令岑毓英派负赍送行营。以昭信守。林鸿年、刘岳昭、均著随时筹商。相机妥办。毋庸来京请训。将此由六百里各谕令知之。　　

○又谕、昨因贾江诏藉病规避。降旨将其革职。并＜??闲＞授林鸿年等为云南巡抚藩臬。本日另有寄谕骆秉章劳崇光林鸿年谕旨一道。该督抚等不妨录示马如龙岑毓英等、令其迅速进兵妥办。此时兵力饷力。断不能及迤西一路。若马如龙、岑毓英、果能奋勉出力。将大理攻克。杜汶秀捦斩。其心迹不辩自明。朝廷自当论功行赏。曲示优容。若徒有讨贼之名。并无尺寸之效。则是藉剿贼以自固。仍不免暗中句结。联为一气。又岂能久假兵柄。致有太阿倒持之弊。本年七月二十五日。所谕甚明。骆秉章等惟当遵照前奉谕旨。妥为筹办。杜逆攻取建南之说。是否确实。骆秉章务当密为侦探。豫筹防范。徐之铭已死。岑毓英曾否将巡抚关防赍送到川。著林鸿年专弁往取。前因贾洪诏奏称、徐之铭徇私滥保。请将所保各员撤销。当经明降谕旨允准。交贾洪诏于到滇后。酌量宣示。嗣因滇省各案。所保人员。虽多冒滥。亦未必无认真出力之人。现当用人之际。岂可令其寒心。复叠次谕令贾洪诏妥为收存。暂缓宣示。著骆秉章、林鸿年、就近向贾洪诏索回此旨。附报恭缴。无庸宣示。如有应行查办者。俟将来滇南军务大定。再行酌办。上年十二月二十四日。及本年三月十八日。四月十五日。并历次所降谕旨。均著骆秉章、劳崇光、钞咨林鸿年阅看。该抚现在何处。及如何筹办之处。并著赶紧具奏。嗣后凡密谕事件。该督抚等均不得假手于人。致事机或有宣露。懔之慎之。将此由六百里各密谕知之。　　

○又谕、锡霖奏、请饬催山西拨解银两等语。据称塔尔巴哈台现在调派官兵。防守堵剿。在在均关紧要。近年内地应拨经费银两。分毫未解。在防官兵。月支盐菜。全赖乌噜木齐贩来茶斤。徵收税银散放。刻下乌噜木齐等城商贩不通。税厘均属无望。而塔城又当防堵紧要之际。若不能随时给发兵丁监菜银两。则哗溃堪虞。请饬山西筹拨兵饷。以应急需等语。所奏情形。甚为迫切。著沈桂芬即在前次部拨新疆经费银四十万两内。先行筹拨银一二万两。并前报长起管解之三万两。暨韩升之等管解之八万两。迅即兼程解至绥远城。交德勒克多尔济。派员从蒙古军台。转行递解科布多。现在科布多所属之昌吉斯台卡伦一带。秋冬大雪封山。万难行走。即著由新设蒙古苏牧台站。护解至塔尔巴哈台。并著德勒克多尔济咨明经过地方。妥为解送。锡霖接奉此旨。即可派委员弁。前往迎提。以期妥速。此后该城兵饷。仍著沈桂芬随时源源接济。将此由五百里各谕令知之。　　

○又谕、明谊奏、请＜??闲＞派立界大员一摺。前因明谊等奏、请派各城大臣四员。换约后各赴本境。建立界牌。经总理各国事务衙门开单呈览。当经派出广凤等三员。以专责成。兹据明谊奏、俄使换约后立界时。乌里雅苏台亦须专有大臣。建立界牌鄂博。请于麟兴、车林敦多布二员内、＜??闲＞派一员等语。所有乌里雅苏台立界事宜。即著派麟兴专司其事。现在分界一事。虽准照议单办理。惟该夷性情狡诈。于换约后立界时。仍须时防格外侵占。方不至堕其术中。麟兴既经＜??闲＞派。责任綦重。即著会同车林敦多布、将应立界牌鄂博处所。豫为妥商。俟换约事竣。俄使前来时。即由麟兴按照议定界址。与俄使建立界牌鄂博。务须办理周妥。以免日后侵越之患。明谊等亦须咨照各城。豫筹妥办。庶临时较有把握。将此由五百里各谕令知之。　　

○命翰林院检讨孙诒经、编修李文田、在南书房行走。　　

○乙未。谕内阁、前因阎敬铭奏、已故前署寿光县知县潘运第子媳潘黄氏、呈告藩司贡璜、前在登莱青道任内。科索潘运第节寿季规等银。请饬赏还。并查出潘运第历任交代亏空。约有三万余两。潘黄氏呈控。难保非先为挟制地步各情。当经降旨交阎敬铭详查具奏。兹据都察院奏、潘黄氏遣抱告家人黄荣、以藩司贡璜收受陋规。巡抚阎敬铭徇庇回护。臬司丁宝桢授意委员代为弥缝。请＜??闲＞派大员来东查办等词。赴该衙门呈诉。阎敬铭系朝廷封疆大吏。于特旨交审之件。谅不敢袒护属僚。蹈向来官官相护恶习。其是否潘黄氏因潘运第交代亏空。意图挟制。及藩司贡璜在登莱青道任内。有无收受陋规确据。均须彻底根究。此案著仍交阎敬铭亲提人证卷宗。秉公详查。据实具奏。毋稍偏徇。　　

○谕议政王军机大臣等、据御史丁浩奏称、皖豫交界地方。自苗沛霖潘垲伏诛后。伏莽尚多。恐乘闲窃发。河南光州游家庙。及息县青陂固始县张老埠杨家集。并安徽霍邱县境等处捻首刘克昌等。均系潘逆余党。平日倚势烧杀抢掠。现复拥众自卫。心怀叵测。傥大兵一去必仍肆行无忌。请饬派拨兵勇。严密拏办等语。现在皖豫之交。发捻窜扰。所奏捻首刘克昌等亟宜净绝根株。以免句结。著僧格林沁、张之万、乔松年、派拨兵勇。会同各该地方官。严密查拏。以净余孽而免后患。原片均著钞给阅看。将此各谕令知之。　　

○又谕、冯子材等奏、后起凯撤员弁兵勇。悉数赀遣。镇江一律撤防。总兵张文德可否赴任。并自请回籍修墓。及总兵黄武贤请回籍补行穿孝各摺片。所有留防七营兵勇三千五百余名。即著按照头起凯撤章程。由粮台按名给发川赀。责令管带各官妥为管押。分遣回营回籍。并咨行江南北军营及沿途地方官。一体弹压。不准逗遛滋事。镇防兵勇已撤。李鸿章派去之张树声所统六营。计已足敷弹压。即著魁玉督饬旗绿各营兵丁。妥为巡查防守毋稍疏懈。黔省军务方殷。贵州镇远镇总兵张文德、即著饬赴新任以重职守。甘肃西甯镇总兵黄武贤、著准其回籍补行穿孝百日。著即传知。俟百日孝满后。即赴甘肃新任。陕西延绥镇总兵陶茂森、前经降旨赏假回籍省亲。假满后著一并饬赴新任。不准再行延缓。冯子材督办镇江军务。数载以来。勤劳懋著。兹因镇郡撤防奏请回籍省墓。自应俯如所请。俾展孝思。冯子材著赏假三个月。回籍修墓。惟广西现在军务未竣。亟需知兵大员前往。以资得力。冯子材系该省提督。职守不宜久旷。著俟假满后。即赴广西提督本任。俟广西余匪肃清。全省平定。再行奏请陛见。所保堪胜提镇各员均著交军机处存记。将此由四百里各谕令知之。　　

○丙申。谕内阁、户部奏、酌筹种树款项一摺。前因定陵仪树。亟须栽种□饬部筹拨款项。并谕令刘长佑将直隶遵化等州县欠解永济筹备两库租银。埽数完解。以济种树要需。用符旧制。乃自本年二月降旨以来。各州县应解租银。仍未报解。刘长佑亦无只字片语。将如何筹措如何饬催之处。覆知奕劻等。似此任意延宕。贻误非轻。现在部库未充。断不能为直隶州县代垫永济筹备库款。支应各项。著刘长佑在直隶藩库。无论何款。先照原拨银一万三千三百两零。如数发给。俾得赶紧及时栽种。一面严催遵化等州县。将积欠租银六万六千余两。先提一万三千三百两零。径解藩库。以清垫款。其余银两。仍尽解永济筹备两库。毋许再有拖延。以完欠项而备要款。　　

○又谕、御史佛尔国春奏、请禁地棍需索。假公济私一摺。各直省州县。向有保长乡约等名目。原为稽查保甲承办差徭而设。若如该御史所奏。各州县往往有地棍私立总保长总社长等名目。出入衙门。包揽需索。甚至本官需用物件。悉由若辈取之民闲。因得假公济私。肆行无忌。直隶之河闲大城等县即有此项名色。自应严行饬禁。著各直省督抚严饬所属查明。除在官人役例所不禁者。悉仍其旧。仍责令各州县随时稽查。不得任令把持公事。淩虐善良。以杜扰累。傥查有地棍私立名目。如前项弊端。即著严行禁革。从重惩办。如地方官纵容勒索。及擅受民闲供应者。一并从严参处。毋稍姑容。　　

○谕议政王军机大臣等、僧格林沁奏督饬马步各军。进剿西窜发捻。先胜后挫。贼渐南趋。咨催楚军迎击。并饬催进剿东窜股匪一摺。贼匪在柳林寨大山寨一带麕聚。官军分路冲压。乘胜穷追。山后伏贼齐出。将陈国瑞等军围困。官军内外夹攻两昼夜。始将贼众击退。巴扬阿力竭阵亡。参将尹作宾尚无下落。逆匪穿山向新店一路奔窜。后股已至泼陂河。僧格林沁紧蹑其后。该逆窜入楚境大山。向南奔窜。马队不能穷追。该逆东则可窜麻城。南则可窜黄安。西则可窜应山一带。著官文飞饬姜玉顺、萧河清等、各率部队迎头截击。务须将山内贼匪。就地殄除。勿再任其纷窜。如该逆被偪出山。马队可以施展。即著僧格林沁督饬诸军。乘隙兜剿。傥不得地势。仍当令陈国瑞等步队向前。毋庸令马队跋涉。山险田埂。致令再有疏失。成保带队如不得力。即行拣员更换。东窜之贼。由麻埠窜六安青山一带。英翰、郭宝昌、各率所部。由胡家店绕赴六安拦截。逆知六安有备。折踞漫水河一带游弋。其另股马融和等。已窜至英山地方。该亲王已飞饬张曜等迅殄此股。惟该逆既分窜六安英山等处。地势宽广。张曜、英翰、郭宝昌等、兵力尚恐不敷分剿。著曾国藩、乔松年、督饬蒋凝学等军。认真迎剿。刘连捷、朱洪章之军。当已陆续到英霍一路。曾国藩等催令速进。与蒋凝学何绍彩等、会合夹击。一面仍将续派各军。迅催入皖。视何路兵单。即饬赴何路助剿。官文前派谭仁芳驰赴英霍。此军已否入皖。并著催令速进。以厚兵力。其黄安等处要隘。仍著官文妥筹兼顾。毋令回窜。僧格林沁另摺奏、陈国瑞到营后。伏恳戴罪剿贼。并身临前敌。困苦备尝。未尝不自知愧悔。当此用人之际。自应善为驾驭。以供驱策。僧格林沁所奏。操纵深合机宜。该员现已降三级调用。仍留军营效力。如能立功自赎。将来仍由该亲王奏乞恩施。惟在该亲王随时妥为调遣。以成其材。将此由六百里各谕令知之。　　

○又谕、德兴阿奏、就抚陕回。宜防诈伪。毋令仍归原籍。拟饬曹克忠暂扎凤宝。请留金顺马队。并自请独当一面各摺片。据称盐固回逆就抚。该匪诡诈狡猾。乞抚缓兵。乃其故技。若令仍归原籍。与汉民杂处。势难相安。且西同两属。多成荒土。任令自为棚巢。必致纷争启衅。不若俟其真正穷蹙乞降。再为分别安插等语。回匪意存反侧。屡降屡叛。朝廷久经洞烛其奸。本未尝一意主抚。前据都兴阿奏盐固回逆就抚。节据臬司杨柄锃等禀诉陕回流离困苦情形。必须遣回陕省本籍复业。因人数过多。请派大员赴甘查办。当经谕令张集馨、以此项回众。其凶顽渠魁。原应实力殄除。至胁从老弱。若必悉数诛夷。殊非国家好生之意。将来甘肃回众。不能不就本境安插。如就抚陕回。亦令栖身甘省。流寓异乡。势难经久。似不若各归本籍。尚可复谋生业。张集馨明白晓事。是以令其前往。妥为筹办。此事仍著张禁馨于抵甘后。酌量情形。与都兴阿、雷正绾、筹商安置之法。仍当分别良莠。悉心筹画。如实系安分良回。自不能不为之代谋生计固不可令莠回于回籍后滋生事端。尤不可令安分被胁良回。流离失所。总在该臬司办理得宜。仍不准回护前说。胶执己见。并著张集馨克期赶紧起程。一面自行具奏。不准托故耽延。前谕曹克忠统带所部原营。速赴河州镇本任。现据德兴阿奏称、恐贼匪回窜终南。请饬曹克忠所部七营。暂扎凤宝。以资防御。并顾雷正绾陶茂林后路等语。该总兵可否暂缓赴任。并陕省是否必需曹克忠一军。方敷分布。著都兴阿、雷正绾、刘蓉、妥商办理。如曹克忠驻凤宝一带。与雷正绾等军。声势尚难联络。即著雷正绾催调曹克忠前进。其凤宝一带。即著刘蓉妥筹兼顾。穆图善尚未起程。即著迅带所部前往甘省。会同都兴阿、雷正绾、妥筹剿办。毋再迟延。金顺马队。著照德兴阿所请。暂留陕西。俟该省军务稍松。仍著调赴甘省。以厚兵力。陕南近日军情若何。著刘蓉檄饬各军。节节进剿以期廓清疆宇。德兴阿呈递履历。自请独当一面。朝廷＜??闲＞派统帅自有权衡。岂容自行渎请。至德兴阿从前办理军务。朝廷知之甚详。乃率行呈递履历。铺叙战功。尤属冒昧。德兴阿现署西安将军印务。操练旗营。办理防守责任甚重。即著慎固城防。实心办理。毋得稍涉疏懈。如贼踪距省较近。该署将军原应将城守布置妥协。带兵出剿。本无待临时奏请。致误事机。将此由六百里谕知都兴阿、雷正绾、穆图善、德兴阿、刘蓉、并传谕张集馨知之。　　

○以福建上杭县绅民守城出力。永广学额三名。　　

○予河南柳林寨阵亡总兵官巴扬阿祭葬世职加等。谥刚毅。　　

○丁酉。谕议政王军机大臣等、雷正绾奏、攻拔龙山镇逆巢进攻莲花城情形。并固原复为回陷各摺片。雷正绾一军攻克张家川后。乘胜进拔龙山镇逆巢。并将邵家店马家堡各小巢平毁。因闻固原回逆复变。该署提督督队力攻莲花城。急图克拔。以便移师隆静。讵锐师乘胜。深入山险。人马碍难旋布。雷正绾猝被矛伤颔下。弁勇阵亡者千余名。披览之余。曷胜廑系。著雷正绾赶紧调治。一俟伤口平复。即行整饬队伍。与陶茂林会督诸军。迅拔莲花城老巢。移军隆静规复固原。疏通兰州驿路。兼顾省防。雷正绾所部各营。因叠次伤亡及裁汰老弱外。现在贼踪蔓延。已属不敷剿办。而固原州城。复于八月初四日。被陕回孙义保。潜带贼众四千余人。句合城中回逆赫明堂等乘夜袭陷。固原盐茶回众。前经甘词乞抚。此次陕回。即句结内应。扑陷固原。可见若辈狼子野心。万难宽宥。亟应大加惩创。俾其震慑军威。始能徐议招抚。著穆图善懔遵叠次谕旨。迅即统带所部赴甘。会同都兴阿、雷正绾、妥为筹商。应由何路进兵助剿。均著相机办理。都兴阿一军。已抵灵州花马池。能否与雷正绾声息相通。并著酌度机宜。先与雷正绾等军。声势联络再行节节进兵。毋稍大意。雷正绾现经派员分赴楚豫各路。招募勇丁。克期赴营。著刘蓉于所募新勇经过陕境时。将沿途所需面斤。饬属宽为筹备供支。毋令缺乏。以利遄行。并著催令曹克忠一军。迅速入甘。与雷正绾等军联络进攻。迅歼丑类。其凤宝一带。即由刘蓉妥筹兼顾。江西军务。渐欠肃清。杨岳斌即遵前旨。将应办各事宜。移交鲍超、刘蓉、与沈葆桢会筹办理。迅将酌带所部。克期赴甘。何日起程。并著先行驰奏。所有雷正绾现在进兵攻取各要隘。著绘图贴说呈览。将此由六百里各谕令知之。　　

○以镶红旗满洲都统仁寿署正黄旗蒙古都统。镶红旗蒙古都统景寿署镶蓝旗蒙古都统。　　

○戊戌。谕议政王军机大臣等、恩麟奏、河州被围日久。请饬曹克忠带兵赴任。并河狄回匪。分扑皋金地方。兵勇击剿失利。及南路军饷。请旨酌定供支省分。并请饬催甘省及新疆饷银各摺。河州镇城。被围日久。道员赵必达带兵援救。迁延不进。畏葸无能。实堪痛恨。著革去三品衔。仍革职留营。以观后效。并著恩麟饬令该员会同参将胡飞鹏、迅速前进。立解城围。傥再不知愧奋。即行从严参办。河狄回匪。分股窜扑皋兰金县地方。游击邹占先、以二千余名之勇。御二千余名之贼。辄被贼匪冲散。以致各路失利。实属贻误戎机。邹占先著拔去花翎。摘去顶带。以为玩误军情者戒。至皋金被扰。系本年四月闲事。何以迟至八月。始行出奏。可见恩麟平日全以消弭粉饰为事。如此行为。岂能表率属员。力图整饬。无怪赵必达邹占先等之覆辙相寻也。现在固原复为贼陷。而河狄等处。一片贼氛。省垣为根本重地。恩麟务当激发天良。督率员弁兵勇。力筹防剿。毋稍疏虞。经屡次训饬之后。傥再不知振作。仍复泄沓因循。贻误大局。必将该护督从重治罪。决不宽贷。曹克忠一军。著刘蓉恪遵前旨。饬令该总兵统带原部七营。克日起程赴甘。毋稍稽延。曹克忠入甘后。应由何路进兵。著都兴阿、雷正绾等、妥筹调派。务令东西两路。各有劲兵。联络一气。鼓勇齐进。庶可痛埽狂氛。陶茂林一军到甘后。叠克城隘。所向有功。其军火粮饷。曾经谕令陕省供支。兹据恩麟奏、接据陶茂林咨称。陕省以剿办发逆。自顾不暇。所需军火饷项。应仍由甘省支领等语。甘省饷需久绌。罗掘已空。庆阳粮台。专顾都兴阿军饷。势已不及。万难兼顾他营。而陶茂林所部。士卒单寒。帐房不蔽风雨。一切军械又不应手。若饷需稍有不继。哗溃堪虞。著刘蓉懔遵前旨。仍将陶茂林各营饷项军火。源源筹解。毋得稍分畛域。恩麟所请或由别省供支之处。著户部核议速奏。将此由六百里谕知都兴阿、雷正绾、刘蓉、并传谕恩麟知之。　　

○又谕、恩麟奏、甘肃兵饷。停发日久。各省协款。拨解无期。拟派员前赴川省。抽收盐厘。以济急需一摺。此项盐厘。向由川省派员抽收。业已办有成效。若令甘省委员前往接办。于一切办理章程。未能熟悉。深恐窒碍难行。仍著骆秉章督饬富犍二县局员。将此项盐厘按照旧定章程。照常抽收。俟收有成数。即行派员陆续解交甘肃省城。俾资接济。恩麟另片奏、陕甘富商巨贾在川贸易。各属地方公建陕西会馆。历年积有会厎银两盈千累万。为数甚钜。拟派员赴川将会厎银两。核拨一半。借供兵饷等语。当经降旨谕令恩麟。准其派员前往。即著骆秉章转饬各该府州县等。俟甘肃委员到境。即行传知陕西会馆直年会首等、将现存会厎银两。核拨一半。交该委员守提运解。一面发给印借字据。将来军务完竣。即由甘肃军需总局。照数筹还。以归有著。四川欠解甘肃协拨军饷等项。并著骆秉章迅速宽为筹解。毋稍延缓。将此由六百里谕令知之。　　

○山东布政使贡璜因案查办。命于结案后来京。以按察使丁宝桢为布政使。盐运使恩锡为按察使。　　

○复甘肃尖山伤亡已革游击汪永桢原官。予祭葬世职。　　
大清穆宗继天开运受中居正保大定功圣智诚孝信敏恭宽毅皇帝实录卷之一百十四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬槁本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。九月。己亥朔。上诣绥履殿问慈安皇太后安。平安室问慈禧皇太后安。至丁卯皆如之。　　

○谕议政王军机大臣等、李鸿章奏、甯国孝丰安吉界内。击败贼股情形一摺。据称刘铭传等因广德克复后。即率黄桂兰等三路追剿贼被官兵歼毙。解散者甚众。黄汶英挟洪幼逆。窜赴绩溪一路。堵逆黄汶金已枪毙于阵等语。前据左宗棠奏、黄汶英亦经歼毙。洪幼逆及伪祐王李远继尚在稽诛。左宗棠当仍遵前旨。督饬诸军。密速购捕。并将逸出之贼。分路□□穴□又□拏。幼逆究窜何处。是否歼毙。及辅逆逃往上海。是否确实。均著左宗棠、李鸿章、查明具奏。李鸿章派出各军。已分布广德建平东坝溧阳宜兴等处。即著饬令扼要严防。如浙皖兵力不敷剿办。仍著派兵出境会剿。以期迅速蒇事。藉固苏省藩篱。另片奏、苏省饷需艰窘情形。拟于陆军六万人内分别裁撤酌留三万人。以资扼守等语。因念裁撤勇丁。固为节省饷需起见。第办理稍有未善。深恐流弊滋多。即如前日官文所称撤勇过境。本省必须分留营座。沿途镇抚弹压等语。可见裁勇一事。经过各处。办理甚难。现在东南军事将竣。裁撤勇丁一事。固应及时办理。惟现在用兵省分。招募勇丁者尚多。恽世临曾有募勇防边之奏。而僧格林沁近因剿办发捻各逆。亦拟添募步勇。补马队之不足。雷正绾在莲花城剿办回匪。亦请募勇增兵。毛鸿宾等亦有招募楚勇防守边隘之议。各该处所招募者。难保非即系各省裁撤之勇。与其募已散之勇。办理殊费周章。不如就未散之勇。令原管将官统带回籍。如经过募勇省分。即可截留应用。否则酌量何省需用。即拨往何省。既无虑沿途扰累。又可免各省零星招募之烦。系一举两得之事。此项勇丁。即或募勇各省不能全数留用。而带回原籍遣散。较之随地遣散。亦属妥协。以上各节。著曾国藩、左宗棠、李鸿章、斟酌情形。妥筹办理。江皖一带防兵。足敷扼守。金陵一军。即可派至皖北。会剿楚皖各界之匪。庶兵力厚集。易于得手。并著曾国藩等迅速筹办。将此由六百里各谕令知之。　　

○甯夏将军庆昀奏、移营纳家牐迤西。分拨兵勇。扼要扎营。以分贼势而通粮道。得旨、著庆昀督饬在城在营各将弁。实力堵扼。一俟杜嘎尔等军声势联络。即行奋勇进攻。以收夹击之效。常升扎营隘口。藉通郡南运道。惟兵力甚单。孤立一营。甚属可虑。务令其专疏粮道。时刻严防。不可轻率出战。致有疏虞。　　

○江苏巡抚李鸿章奏、淮扬镇总兵官杨利见、呈请归宗复姓为欧阳利见。下部知之。　　

○追予湖北武昌殉难通判沈燿鋆祭葬世职。　　

○庚子。谕内阁、谭廷襄奏、抢办中河厅十三堡险工。绘图呈览一摺。据称中河厅十三堡。溃堤圈刷之处。抢办后戗。因滩系纯沙。随筑随塌。拟于退后数十丈现筑圈埝之处。加高培厚。再将先年老越堤补筑完整。以作重障。惟赶筑圈捻长三百余丈。补修老越堤原长七百七十八丈。力为收缩。尚有六百余丈。撙节估计。需银三万余两。查每年例储春伏二汛防险银三十万两。上年仅拨银十一万两。节省银十九万两。请提拨现银三万两。俾资赶办等语。中河十三堡存滩被刷。骤出奇险。现虽抢办渐臻厎定。而筑埝修堤。既据谭廷襄奏万分紧迫。自未便稍涉延缓。致误要需。著张之万督饬藩司。于上年春伏二汛节省银两内。提拨现银三万两。俾供支放。至石家桥郑下汛九堡。刷塌堤边二十余丈。亦关紧要。即照谭廷襄所拟认真办理。谭廷襄于前项要工。惟当督饬属员。实心经理。务期工坚料实。毋得稍涉草率。图留览。将此各谕令知之。　　

○谕议政王军机大臣等、杨岳斌、沈葆桢奏、肃清泸溪。克复新城。甯都解围。收复雩都县城各情形。并筹分路追剿。兼顾皖南各摺。鲍超派唐仁廉由金溪西乡进剿泸溪之贼。败匪向新城窜去。泸溪一律肃清。鲍超探知康逆汪海洋、与利逆朱＜?兴心＞漋等、麕聚新城。遂亲率马步各队奋力克复。又复追剿大胜。阵毙贼目甚多。宜黄窜匪。围攻甯都州。守备赖永福等与在城文武击退。州城围解。贼陷雩都。王文瑞率勇力战收复。均属奋勉。在事尤为出力。及甯都守城各员。均著杨岳斌、沈葆桢、择尤保奏。侍逆李侍贤。前在崇仁被炮击伤左胯。嗣又纠合宜黄败匪。窜扑甯都。并陷雩都。为王文瑞击走。遂遁往新丰县境。因江忠朝一军。在东路防守严密。复绕由广东南雄州边境。突犯南路之新路口。乘隙扑南安府城。江忠朝令徐生德先往援剿。杨岳斌现亦抵赣。著即督饬各军兜击。务须歼厥渠魁。以次埽除群丑。毋任再有延蔓。该处与广东处处毗连。如有逆匪入粤。著毛鸿宾、郭嵩焘、派兵扼要设防。遇贼即击。毋稍疏失。汪海洋在新泸等处。经鲍超督军追击。四次败遁。现踞瑞金县境。该县通连会昌大路。著杨岳斌等飞饬席宝田、王文瑞两军兼程前进。毋任再有他窜。皖南之防。最为紧要。杨岳斌等已派刘典率所部暨王开琳等营。同赴徽甯。择要扼守。该处本有防兵。现在洪幼逆等仍在皖浙之交。冀图负嵎死拒。左宗棠已派兵穷追。著即懔遵叠次谕旨。饬诸军认真□□穴

□又□剿。曾国藩当饬皖南守将。会江浙诸军。合力殄除。为一劳永逸之计。鲍超一军。即令暂驻建昌。防瑞金各匪回窜。并堵湖州余逆西窥。伺隙即剿。以竟全功。杨岳斌已屡谕驰赴陕甘总督新任。何以尚未接奉前旨。著即赶紧部署。遵照前旨。酌带劲兵数千赴任。剿办回匪。以慰朝廷西顾之忧。江西各路未竟事宜。即交沈葆桢、鲍超、刘典等、妥为筹办。赣江与湖南一水可通。恐该匪意图窜往该省。著恽世临督饬地方文武。认真筹办防剿。毋令阑入本境。将此由六百里各谕令知之。　　

○以江苏捐输军饷。永广海州学额六名。靖江县二名。　　

○以江西捐输军饷。永广南安府学额五名。鄱阳县十名。南康县九名。　　

</div>
    <div class="pagination">
<a href="清实录同治朝实录_page172.html">上一页</a><span>...</span><a href="清实录同治朝实录_page168.html">168</a><a href="清实录同治朝实录_page169.html">169</a><a href="清实录同治朝实录_page170.html">170</a><a href="清实录同治朝实录_page171.html">171</a><a href="清实录同治朝实录_page172.html">172</a><span class="current-page">173</span><a href="清实录同治朝实录_page174.html">174</a><a href="清实录同治朝实录_page175.html">175</a><a href="清实录同治朝实录_page176.html">176</a><a href="清实录同治朝实录_page177.html">177</a><a href="清实录同治朝实录_page178.html">178</a><span>...</span><a href="清实录同治朝实录_page174.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
