<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 675 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 675 页/共 848 页</h1>
    <div class="content">○又谕、本日据耆英奏、京口陷后。分守严防。齐慎奏择要屯防各一摺。览奏均悉。此次镇江失守情形。言之愤恨。此时惟有截其内窜各路。免致蹂躏居民。著耆英、齐慎、会商何处扼要。即驻扎何处。竭力防堵。镇江失守以后。该逆是否在彼占据。江北一带。曾否扰及。江宁省城。现在情形若何。俱著随时确探驰奏。京口副都统海龄夫妇及次孙同时殉节。忠义可嘉。已明降谕旨赐恤。其次子及女。著耆英访明下落。派人送回本旗。勿使散失。其收集京口逃散男妇三百余名。著即送往常州府一带。妥为安插抚恤。均无庸交江宁将军办理。镇江理事同知全兴于城陷之日。潜藏民家。旋即逃出镇江府知府祥麟。投水遇救各情节均著耆英详查研讯定拟具奏。又齐慎片参、常镇道周顼、托词不知何往。亦著查明具奏。又逆夷接仗之际。所带夷兵。何以能使有进无退。暋不畏死若此著于捦获白黑逆夷时。详细讯问。遇便具奏。将此由六百里加紧谕令知之。　　

○又谕、有人奏、＜?口英＞逆纠集天竺、佛喃、及吕宋等国夷船数十只。同恶相济。请饬晓谕解散等语。此等远夷。被该逆纠合。自系迫以威利。未必真心相助。果能设法解散以孤其势此事或有转机。著该将军督抚体察情形。悉心筹画。如果各夷可以理谕。即剀切宣示。晓以大义。俾不为＜?口英＞逆所愚。但须斟酌尽善。然后举行。又须持以慎密。断不可少露风声。原片著钞给阅看。将此由四百里谕令知之。　　

○扬威将军奕经奏、江省待援紧急。浙省防剿亦不容缓。不敢率行带兵前往。候旨遵行。得旨、两省将军督抚。筹办逆夷。将及一载。自问有何功效。迨成今日之势。尚自从容候旨遵行。朕忿懑而外。有何堪谕。自恨无知人之明也。　　

○钦差大臣广州将军耆英奏、长江天险。一旦失守。是疏防于平时。非贻误于今日。至江口苇洲林立尽可埋伏火攻。并凿其船底。坏其桨舵。得旨、朕早计及于此。无其人为之。朕徒然焦急忿恨奈何奈何。又奏、一切埋伏。事前未能筹画。批督臣以下所误也。　　

○命江苏候补知府周天爵、驰赴清江浦。随同江南河道总督麟庆漕运总督朱树、署太常寺少卿李湘棻、办理防堵事务。　　

○壬寅上诣绮春园问皇太后安。　　

○癸卯。谕内阁、裕泰等奏、军需借拨银两。请由捐输归还一摺。此次湖北办理崇阳军需。奏拨本省邻省银二十万两。现经该省绅商等捐输银两。足供支应。所有前此奏拨银二十万两。著准其先行提还。封贮司库。毋庸开销帑项。此项军需著免其造册报销。　　

○谕军机大臣等、程楙采奏、派兵防堵一摺逆夷闯入大江。安徽界连江省。防御极关紧要。该抚仅于南北对岸派拨员弁分兵设炮。照例防堵。所防之地既多所派之兵复少。万一该夷船只联＜?舟宗＞豕突而来。兵分力单。必致一无足恃。况江岸相对甚远。所设炮位。据称仅可致远二三里。即两翼齐心夹击。亦恐炮力未必能久。似此分投堵御。何加拣择要隘。设法严防著该抚速行酌量该省江路扼要之区。相机用计。设伏截击。并于后路理伏官兵。层层接应务使该逆进有所扼。退有所制大江之中。苇洲林立。尽可用商渔小船。装载柴薪引火各物。暗藏洲内。乘夜突出。逼近贼船。纵火焚烧当可制其死命。且沿江一带。船户居民。多善泅水。或以重价雇募。凿其船底。坏其桨舵。亦足夺其所恃。不敢长驱直入又或于沿江港汊。豫伏精兵。诱之深入。并力攻击。方为确有把握。如该省兵力不敷。著即照议续募勇健随营调用。并准于邻省一面飞咨调取。一面奏闻。另片奏、署寿春镇总兵观保不胜专阃之任。观保著来京引见。寿春镇总兵。已有旨令岱昌。带领精兵六七百名。由浙江前往署理。并著裕泰。吴其浚。拣派得力副将一员来皖。协同防堵矣。嗣后有关军务文报。均著由六百里驰奏。将此由五百里谕令知之。　　

○又谕麟庆奏遵旨办理情形一摺。据报初十日逆船停泊瓜洲。炮伤官兵。十二日逆船在由闸关横阻河道。并有匪徒抢搬军库现饬徐州道查明兵数。并令绅商团练乡勇等语。览奏均悉。扬州距瓜洲四十里。且为江北藩篱。必须竭力保守。计狼山镇顺保所带之兵。不日可到。其南阳镇都勒丰阿。及所调山东河南官兵。谅接奉谕旨。即已启程。如李湘棻未到以前。曹州兖州两镇兵弁。已抵清江即著麟庆先行管带。并将先到各路官兵。于扬州扼要口岸。严加防范至枭匪乘间滋事。尤为可虑拏获后自应立正典刑。著照该河督所议办理。御史吕贤基所奏、招服盐枭以贼攻贼原摺。著钞给麟庆阅看。傥能访其著名头目设法招徕或悬以重赏。或给予顶带既可助顺讨逆。兼可潜戢乱萌。著麟庆酌量情势。妥速办理。另片奏、木筏上安签锥较之曲钩得用。现已赶紧试办。即著照议赶紧制办。其内河扼要之所。有可堵塞者。相机堵塞杜其内窜之势。至江苏军需。部拨山东河南等省银两。河库既不能存贮即暂存徐州府库再行随时酌办毋稍疏虞。将此由六百里谕令知之。　　

○又谕、本日已降旨令岱昌署理寿春镇总兵矣。安徽省防堵紧要。著奕经简派精兵六七百名。交该署总兵管带。迅速驰驿前往。毋稍迟误。将此由五百里谕令知之。　　

○又谕、杜受田奏、广东生员张焕元防夷书内。有木簰火攻之议。钞录呈览。著将原片钞给牛鉴、麟庆、程矞采、程楙采、阅看。闻江苏安徽。向多四川湖广各省木簰停泊。尽可将现有木簰如式改造。装载柴薪引火各物。乘夜顺流放下。逼近贼船纵火焚烧。即将来贼船驶退。亦可尾追其后暗用火攻。均可制其死命。惟在该督抚等相度机宜。妥速办理。是否至要将此由五百里各谕令知之。　　

○又谕、著宝兴、富呢扬阿、于四川陕甘省各挑选精兵一千名。拣派得力将弁。并将应用军机。拣择精良豫备调拨。毋稍迟误。将此由六百里谕令知之。　　

○又谕、现在逆夷驶入大江。安徽防堵紧要。著裕泰、吴其浚、于湖南省拣选得力副将一员。驰驿迅赴安徽。交程楙采差遣委用。毋稍迟误。将此由五百里谕令知之。　　

○命广东潮洲镇总兵官李廷钰、驰往江苏交钦差大臣广州将军耆英。差遣委用四川建昌镇总兵管桂明、驰往安徽。随同巡抚程楙采、办理防堵事务。　　

○甲辰。谕内阁、前据御史黄宗汉奏、浙江藩司常恒昌、性情懒惰诸事废弛杭州府知府淩泰封。精神委靡公事置之不问。当交奕经查明据实参奏。兹据奏称、常恒昌于公事尚无畏葸实迹。而精神短少。未免有照料不周之处。淩泰封人尚端谨。惟才欠开展。性情迂拘等语。藩司首府。为通省紧要之职。况浙省现当办理军务之时。该员等不能振作有为。难资表率常恒昌。淩泰封。均著以原品休致。　　

○谕军机大臣等、奕经奏、并力合剿情形一摺据奏接据探报。有汉奸带领逆夷。从内河驶入之信。现在齐慎驻扎丹阳耆英驻守无锡当已足资防守。所奏调遣各员。分段驻扎。一切均著照所议办理。伊里布现在江苏办理事件。乍浦地方。著该将军另派妥员。屯扎控制。该将军著统带员弁官兵。仍遵前旨在王江泾地方驻扎。听候耆英办理消息无庸前赴常州一带。所奏江广盐船一节已有旨令裕泰团练操演矣。至外海备办船勇。潜至江阴为惊扰牵制之计。不为无见。著该将军随时察看情形。相机办理。另片奏、派德坤赴江应援。昨已有旨令岱昌署寿春镇总兵。带兵驰赴皖省。德坤著毋庸前往。即将所带之兵。交岱昌管带启程迅速前往。将此由六百里谕令知之。　　

○又谕、牛鉴奏筹防省城重地一摺。江宁省城最关紧要。该府八卦洲现有逆船停泊。该督等分拨旗兵。各门防守。并于最要之仪凤门。设伏严防。其新到江西等省各官兵。亦均相视要地分段驻扎。俱著照所议妥为办理。又另片称、乡民结社团丁。不下数万人城内亦经绅士倡率办理。著有成效。著该督推诚激劝。俾知共切同仇。当较之官兵更为得力。所奏撰给照会。聊作羁縻等语。著俟赍文差弁回省时。看其如何措词之处。迅即知会耆英等、一面相机妥办。一面照会奕经庶办理不致两歧。将此由六百里谕令知之。　　

○又谕、前因逆船驶入大江。江宁告警。有旨令程楙采挑派精兵赴援。兹据奏称、江宁现在告援。已派令参将恩长、带兵五百名。前往应援。自系先其所急。著照议办理。其和尚港、蟂矶等处。均属紧要。该抚惟当遵照昨旨。相机布置。不得以时例防堵。致有兵分力弱之虞。至铅丸火药。该省存积不多现既酌拨江宁。即著饬营赶紧制造多多益善米粮为兵食所需。并著饬令委员。迅即采买。陆续运赴江宁。俾资接济毋致缺乏江北盐枭。乘机窃发尤为腹心之患自应剀切晓谕。务使廛市无惊。并著饬令文武各员。严密稽查。如有奸徒煽惑滋事。即行严惩。至所称劝谕本境绅民。自相团练一节。该省兵力较单。必应共为保卫。该抚即当剀谕绅耆。宣明大义。务使咸知感奋。如有能协助官兵。立功杀贼者。朕亦必破格施恩也。将引由六百里谕令知之。　　

○又谕、朕闻江广盐船最为坚固于江路素称熟习多在武昌一带停泊。并向有随铜船行走。豫备入江捞铜之人。号为水摸。能于江底潜伏半日。因思逆夷现在由海入江。肆意猖獗。总缘江防废弛。水师战船有名无实以致逆船横行。不能堵截若果有坚实江船。并募练熟习水性之人驾驶得法。于沿江一带。或合力迎击。或分路夹攻。当可制其死命。江南现有逆船滋扰。无暇办理。著裕泰于武昌停泊各船内。酌量豫雇坚致盐船。并救生红船三五百只。即于水摸中挑募水性最熟之人。或千名或数百名。认真练习水战随时探明安徽江苏如有逆船闯入。即派委妥弁迅将此项船只顺流而下。当可大挫其锋果能试用得力。该督之功甚伟也。将此谕令知之。　　

○扬威将军奕经奏、请调陕甘兵二三千名。派大员带领。在扬州一带屯扎湖北江西安徽兵三四千名。派大员带领。在江宁燕子矶一带屯扎相机会剿。得旨正所谓缓不济急。梦呓之谈耳。又奏、请调甘肃撒拉尔回民三五千名。拣员管带拨赴天津江南军营听候调用。批尤属不可之事又批。浙江非前鉴欤不但无尺寸之功。翻致贼势益张。朕惟自恨自愧不能知人。即再简派阃帅。无非又添一层忿恨于国计民生。有何补救。　　

○两江总督牛鉴奏自撰照会。聊作羁縻之计。至屡失城池。总由无才无能。恳恩从重治罪得旨数月之久。自江口以至省垣。为何虚抛岁月一无展布。朕惟自恨无知人之明也。　　

○以降调湖北布政使孙善宝为浙江布政使。仍留江苏办理粮台。以六品顶带已革安徽布政使管遹群、署浙江布政使。　　

○命休致大理寺少卿苏廷玉、仍以四品京堂起用。会同新授浙江布政使孙善宝、办理江苏粮台事务。　　

○以告养福建布政使郑祖琛、办理浙江粮台事务。　　

○乙巳。谕内阁、裕泰奏、请将承办堤工之知府革职留任。勒限赔修一摺。湖北荆州上渔埠头工段。江水漫溃。府城被淹。现据该督勘明水已消退。惟埠头漫口较宽。势难对口接筑拟估挽外月堤一道。并先于上下游各筑横堤一道。著该督认真饬属赶紧修办。该府程伊湄责重修防未能先事抢堵。虽现在捐修横堤。办理尚为迅速究属咎无可辞。著革职暂行留任。勒限两月。将溃口挽月工程。堵筑完固。所有大限估需银二万八千三百余两。即著责令赔修。傥再贻误。即著从严参办。被水灾黎现虽以工代赈。仍著确查妥办。其估修府城及抚恤灾民应需银两。著准其于上年江汉捐抚恤款内动支。至郡城用资保障。现据勘估修复即饬承办之员认真办理务期一律坚固。以资经久。　　

○谕军机大臣等、哈哴阿奏续调吉林、黑龙江兵。全数进关并请留副都统在关带兵一摺。览奏均悉。所有驻扎盛京之黑龙江兵五百名。驻扎高桥之吉林兵五百名。既有副都统富春及伊勒东阿分领足资管带。山海关地方紧要。倭克精额、乌淩额均毋庸分驻高桥。即照所请、准其留关一同带兵以资防守。现在逆船肆扰江苏难保不分＜?舟宗＞北窜傥驶至盛京一带。距山海关不远著仍遵前旨。派副都统一人带兵迅往接应至金州复州二处海口。距关较远设该处有警祇可听禧恩知会。相机酌量也。该都统务当督率将士扼要严防。毋少疏懈。将此谕令知之。　　

○又谕、朕思广东两年有余办理夷务。剿抚均不得手总缘该省文武员弁。不得其人。以致逆夷鸱张一筹莫展。若沿海守令营弁。平时能得兵民之心。一旦有警以之御侮。则奋勇争先。以之守卫。则群情固结以之诘奸戢暴。则兵民相助。众志成城。总在该督抚等平日留心人材。因地器使。俾得久于其任。各展所长。不但于海疆吏治营务日有起色。且可磨励人材。豫储大器。特恐为资格所限。不能及时自效。当此需才孔亟之时。允宜破格用人。以资激劝。著祁＜?土贡＞、梁宝常、吴建勋、张青云、并传谕存兴、徐继畬、各就所属文武员弁勤加访察。如有才能出众。民心爱戴。及洞悉夷情。深通韬略者。随时酌量海疆地方。何人与何地相宜不拘资格即行奏请升调。候朕擢用。此系为地方需才起见。该督抚等总当善体朕意。虚衷延访。核实保举如所保之人著有成效。朕必沛以殊恩。该督抚等亦蒙荐贤之赏。若虚应故事。无裨实用。不特将该员弁重加惩治。该督抚等亦难免荐举不实之咎也将此谕令知之。　　

○又谕、奕山等奏查明经费银两数目。并筹办夷务情形一摺。据称接奉谕旨。通盘筹画现在仅留各省征兵一千六百余名。本省防兵二千六百余名。水陆壮勇共一万七千一百余名。兵勇两项月需经费约七万余两。连各项费用。合计不致逾十万两之数等语。该省此时防守情形。本省防兵似已足资调遣。所留各省征兵。仍著该将军等随时相度。陆续撤回。勿致虚糜帑饷。该省西北乡绅士联名呈请。于石井社地方建立昇平社学。纠合数十村庄居民捐措银一万余两。雇觅丁壮。团练自卫遇警并听调遣。敌忾同仇。深知大义。著查明首倡义举之人如有才具堪胜文武之任者。即据实保奏。候朕施恩并剀切晓谕该省各府州县。均宜照此团练自卫并备调遣。将来如果得力。自当从优奖赏即军务告竣未经调拨应用者。亦必概加赏赉务期材勇倍出御侮有资方于海疆武备。大有裨益至虎门炮台。及大小炮位。必应赶紧修铸。此两项经费著自六月始。即在绅士等续后捐输项内筹画办理。所有前经奏明备支之款不准动用。该将军等总当力求撙节。以杜虚糜而归实用所奏查明来往逆船及在粤洋停泊各船数目。均已览悉。该将军等务当饬属严密防范。毋稍疏虞。仍随时查明奏报。另片奏高州镇总兵赵承德暂缓来京等语。著与新授广西提督达里保均赴新任。俟该省军务完竣后。再行奏请陛见。将此由五百里谕令知之。　　

○又谕祁＜?土贡＞等奏筹议经费以资备用一摺。据称该省现在库贮。可以提拨裁省者。计藩库可筹出银八万七千余两。运道二库。可各节省银三万两此项银两。既据该督等查明。系属可以暂行撙节之款。即著照所议办理。俟五年后察看情形。如经费业已充裕。即仍照常支给。以符旧制。至各省捐输。如系绅士等情殷报效。原不便阻其踊跃急公之意。若由现任官捐措事不可行所有粤海关监督。自愿措捐银二万两及该督抚司道府县等各请捐廉之处。均无庸议。又另片奏、顺德县何怀名烟案内应行入官田产。现经确查估报。著即勒限三个月严饬各县如数变解。作为军需之用。毋任责有迟延。将此谕令知之。　　

○又谕前有旨令四川湖广购备木料制造战船昨复谕令裕泰雇备盐船。挑选水摸。计该督接奉后。自必将应造战舰。遵旨妥办其盐船水摸等项就近雇募尤易为力。现在逆夷由海入江。滋扰江苏安徽沿江各处。亟需此项人船。协同剿办。著裕泰遵照昨降谕旨。赶紧雇募练习。探明该二省江面何处现有逆船。迅即派员驾驶前往。慎勿迟误。是为至要。将此谕令知之。　　

○又谕、朱树奏、豫备回空。并酌益京仓粮石一摺。本年回空军船。不能按限归次。所有水手人等、惟在该漕督严行弹压。俾不致恃众滋事。前已有旨谕令朱树折回。妥为安置并饬令李湘棻、周天爵、前往协同筹办。现在空船已有南下。著该漕督迅即折回。遵照前旨。将各省军船。酌量空阔处所。分帮寄泊。其水手等既不可听其自散。以致聚集生事。其应如何严密防范之处。即著妥议章程具奏。至所请酌拨近省仓贮以益京仓一节。已交户部议奏矣。将此谕令知之。　　

○安徽巡抚程楙采奏、办理工赈力加撙节并无浮滥。得旨既为封疆大吏。必当任怨。况制用孔亟之际耶。　　

○两广总督祁＜?土贡＞奏粤省盐斤。难议加价请照旧缴课。下部知之。　　

○丙午。谕内阁、兵部奏、接到靖逆将军等五百里奏摺一件。查验包封。印花拆动。黄绳失去。并有直隶献县印结。此项摺件。夹板以内。虽无拆动情形。其包封黄绳。究由何处损失。著讷尔经额饬属由献县以上。按站严查。据实参奏。毋许稍有隐饰。现当军务吃紧之际。似此摺报往来胆敢拆动印花。尚复成何事体。嗣后各该县接递摺报查有拆动情形。著将原递之人立即扣留。向上站查究明确。迅即禀报。以凭参办而肃邮政。寻奏、交河县知县潘佺、未能慎选马夫致中途落水。解动奏摺包封献县知县石赞清、于上站递到时。仅据马夫不知如何拆动之供。具结转递均请交部议处。从之。　　

○谕军机大臣等、据齐慎奏、逆夷于二十二日由镇江北门退出回船。仍留二千余人在城。其船有开向仪徵三江口一带停泊等语。该逆舍镇江而北渡。必系窥伺扬州。前调山东河南兵丁。计日可到。著麟庆酌加调拨。传谕但明伦竭力守御。其河道应填塞者。即行填塞以断其窜入之路。总宜层层布置设伏。互为声援。前路要隘。固当拨兵严守而后路接应尤不可虚勿专注意江干。孤军无助。一经挫失。该逆则如入无人之境又蹈他处覆辙是在该河督等洞烛机宜妥为调度其所保全者大矣。懔之慎之将此由六百里谕知麟庆。并传谕但明伦知之。　　

○又谕、齐慎奏逆夷现在情形一摺。据称探明逆夷于二十二日由镇江北门出城上船。仍时令黑白鬼子汉奸数十百名。在城内外巡游。约计城内尚有逆夷汉奸二千余名等语。览奏均悉。该夷诡谲异常。既已退出镇江。复留鬼子汉奸多名难保不诱令我兵深入。另图陷害。著齐慎晓谕兵民人等暂缓复业。免堕奸计城内埋藏铁炮木匣。仍须探明作何用处逆船有二十余只。系从外洋甫经驶入。其开至仪徵三江口一带。究有右干船只意欲驶往何处著一并查明具奏。该参赞大臣现驻扎丹阳以西。择要防御。又饬令官兵五百名前往新丰一带屯扎新丰为内地紧要门户。务当严密防守勿令该逆窥伺窜入。宜稽查汉奸。恐代为探躧路径。至扬州一带。为该逆所垂涎本日已另降旨饬令麟庆。但明伦分别加意堵御矣。将此由六百里谕令知之。　　

○又谕前因耆英奏、＜?口英＞逆每日阅看京报。当经降旨著该督抚等严密查拏递送之人。一面正法。一面奏闻矣。兹据刘韵珂等奏、遵旨严饬各属于水陆要隘盘查等语。此项为该逆递送京报之人即系汉奸无疑。总当设法访查。一经弋获。即著确讯如何辗转递送实情。从严惩办。此外江苏福建广东等省。亦著仍遵前旨。严密查拏。并于获犯后根究来踪据实奏闻查办。以杜奸宄将此谕令知之。　　

○又谕、据卞士云奏浙省兵力较单。请酌量添调。防守省城一摺据称浙江所调各省官兵因江苏地方逆夷猖獗。叠经先后调往六千余名。现在奕经驻劄王江泾。尚须带兵策应。省城兵力较单。著准其添调黄岩温州等处镇协各兵一千二百名。赴省城防御。至所称温州台州洋面。均有盗船游奕伺劫仍当迅速拏办。毋任日久蔓延。将此由四百里谕令知之。　　

○又谕、敬＜?穆-禾攵＞奏请添设察哈尔八旗马枪以资操演一摺。据称察哈尔八旗蒙古兵丁额设八千余名仅有鸟枪六百四十杆。未免兵浮于械。请添设马枪四百杆每旗分给五十杆责成各该总管等认真教习等语。所办甚好。著准其自行捐造。所有用价值。免其造册报销惟马枪贵在有准。著设立木牌认真练习。不必拘定马上三枪之数。总以所发皆中。克收实效为要。又据奏、察哈尔蒙古官员兵丁共捐马二千五百五十匹。开单呈览。该官员兵丁等急公好义。甚属可嘉。著赏收。其应如何鼓励之处该副都统即会同铁麟定拟具奏。候朕施恩。所有此项马匹。即交商都牧群总管另群牧放以备调拨。将此谕令知之。　　

○钦差大臣工部尚书赛尚阿。直隶总督讷尔经额奏。酌拨兵丁二千名。专交赛尚阿差操。又拨天津镇标兵五百名。交署提督长春管带。并请将山西太原镇总兵官善禄。派为总办营务大员使满汉马步官兵联为一气得旨。依议同心合力。妥为办理又奏、察哈尔吉林黑龙江官兵。颇能耐暑。均属壮健惟马匹倒毙甚多。俟查明再请拨补。批、加意训练照管。　　

○免浙江商贩米税。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百七十七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十二年。壬寅。秋。七月。丁未朔。享太庙。遣礼亲王全龄、恭代行礼。　　

○谕内阁、铁麟奏、察哈尔正黄旗祐宁寺叶古则尔呼图克图等、愿捐马二百五十匹以备调用。具见好义急公。允堪嘉尚。惟念该呼图克图等平日阐扬黄教。助国佑民。若因现在办理军务。累及该呼图克图等各于私产内捐输马匹。朕心实有不安。著该都统即传知该呼图克图等毋庸捐输。用昭体恤。　　

○谕军机大臣等、耆英奏、遵办羁縻情形一摺。览奏均悉。计此次谕旨到时。伊里布业已前来。自当会同妥商筹办一切。惟夷情叵测。面商一层。尚宜斟酌。该国如果专意通商。祇须各派亲信之员。互相传话。亦能商议妥协。如该逆所商在情理之中。该大臣等惟当告以彼此商妥奏明。即可施行。傥反覆开导。该逆仍不受抚。惟有小心守御。相机办理。现在江北江宁等处。仍当各扼要隘。并力防维。著耆英会同齐慎。激励将士。于丹阳新丰一带。有可堵截之处。即行设伏堵截。勿令逆夷窜入。并随时确探夷情。一有可乘之隙。或扼其前。或断其后。设法火攻。慎勿坐失机宜。前已有旨令奕经驻劄王江泾。听候该大臣等信息。羁縻一节。如有成说。即速知会奕经。傥必须用剿。亦即飞速知照。庶可领兵前来剿办。将此由六百里谕令知之。　　

○又谕、盛京旅顺口地方紧要。前经耆英筹议。派令水师雇船四十只。游奕洋面。藉名捕鱼。专探夷人虚实。为乘夜攻剿之计。旋经禧恩奏、所雇船驾驶不稳。无济于用。业经撤散。惟是该处海面辽阔。炮力不足以远及。又无船只为进攻之具。万一逆船驶至。必将据为巢穴。若于此处屯扎重兵。安设炮位。恐战守均难得力。仍著该将军酌量情形。或移向后面。庶兵力较厚。转为得用。其沿海居民及海中各岛民人。尽可劝其内徙。断其接济。俾逆夷无可劫掠。复将岛内水井。设法填塞。仅留数处。置毒其中。较之分兵防卫。当更有益。其如何斟酌办理之处。著该将军再行悉心筹议具奏。至金州复州二处。距山海关较远。前已谕知哈哴阿。设或有警。听候禧恩知会。相机办理矣。将此谕令知之。　　

○又谕、寄谕察哈尔都统铁麟等。前经该都统等奏、察哈尔官员兵丁等捐办马匹备用。朕嘉其诚悃。均经赏收。并分别准予鼓励矣。现在马匹足敷调用。嗣后恳请捐办之处。著即停止。将此谕令知之。　　

○以捐输马匹。予蒙古商都牧群翼长怕克巴吹苏伦等加衔升补。并赏顶翎有差。　　
</div>
    <div class="pagination">
<a href="清实录道光朝实录_page674.html">上一页</a><span>...</span><a href="清实录道光朝实录_page670.html">670</a><a href="清实录道光朝实录_page671.html">671</a><a href="清实录道光朝实录_page672.html">672</a><a href="清实录道光朝实录_page673.html">673</a><a href="清实录道光朝实录_page674.html">674</a><span class="current-page">675</span><a href="清实录道光朝实录_page676.html">676</a><a href="清实录道光朝实录_page677.html">677</a><a href="清实录道光朝实录_page678.html">678</a><a href="清实录道光朝实录_page679.html">679</a><a href="清实录道光朝实录_page680.html">680</a><span>...</span><a href="清实录道光朝实录_page676.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
