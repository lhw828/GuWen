<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1195 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1195 页/共 1860 页
  </h1>
  <div class="content">
   乾隆三十六年。辛卯。十一月。壬子上诣南郊斋宫斋宿　　

○谕曰、护军统领多敏。著驰驿前往乌里雅苏台办事　　

○癸丑。冬至。祀天于圜丘。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○甲寅。以上崇庆慈宣康惠敦和裕寿纯禧恭懿皇太后尊号。遣官告祭天、地、太庙、大社、大稷　　

○恭上皇太后奏书。大学士由内阁奉奏书出。陈设彩亭上。华盖御仗前导。导迎乐作。内阁礼部官。前引。大学士。学士。礼部堂官。随引。至畅春园宫门外。乐止。大学士奉奏书入。至九经三事殿。置正中黄案上。内监总管。恭奉奏书。诣皇太后宫陈设。上礼服。诣畅春园、问皇太后安。恭进奏书。礼成。奏书曰。臣闻德为福基。名因实懋。介延洪于纯嘏。履祥允协乎安贞。隆受荻于尊称。扬颂弥增夫茀禄。闳庥丕显。钜典宜崇。钦惟圣母崇庆慈宣康惠敦和裕寿纯禧恭懿皇太后体顺凝禧。含章禔祉。璇闱昼永。颐和备尊养之仪。宝幄春融。导豫锡贞恒之祚。勖勤思于宵旰。卅六年化叶修和。衍庆惠于春秋。亿万里恩周服属。本鸿仁为遍濩。欣凤纪之频增。恭逢八旬万寿之昌辰。春晖正永。喜惬五代一堂之盛事。慈荫方长。盖繁厘为简牒所未闻。而大礼实臣民所咸仰。前此重光纪岁。联珠合璧。早兆休徵。今兹冒卯占年。纳赆献琛。还符瑞应。布达喇山庄肇建。联情用辑诸藩。卫拉特沙塞偕徕。陪宴兼收全部。爰集冠绅而将舞蹈。敬成册宝以笃尊亲。上稽皇祖之隆规。方贡倍珍夫刻玉。虔晋圣慈之徽号。仪型尤重乎笵金。茂典聿昭。洪称永洽。伏祈圣鉴。俯赐慈俞。臣不胜庆忭之至。谨奏　　

○幸圆明园　　

○乙卯。谕军机大臣等、据李侍尧奏、安南国王移咨。欲将黄公缵一案。附贡具奏等语。已令军机大臣代拟檄稿寄发。该督接到时。即照例缮写。速为发往。如该国奏章。业已附贡到粤。亦不必复行驳回。听其自行陈奏。俟奏到时。再为办理。至所进金银各器。若非常贡所应有。专因附奏私事而设。则理不当留。但该督亦不必驳回。已交军机处存记。俟其奏到。一并交部议驳。将此传谕李侍尧知之　　

○]兵部奏、现在纂修则例。有应改定规条。疏通选法者。臣等悉心酌议四款。一、卫千总历俸五年。调取引见后。并未定有再行甄别之条。请照营千总例。一体甄别。一、降调人员。即于降调本内。查明该员由营缺降调者。以营缺递降补用。卫缺降调者。以卫缺递降补用。一、各省驻京提塘。三年期满。如有人材壮健者。带领引见。可否以营守备用。恭候钦定。年力衰迈者。饬今回籍。不准选用。一、历科拣选过之三等武进士。请照元年十六年例。复行拣选一次。其三等武举。亦照此例。从之　　

○丙辰。上奉皇太后御辇。乘骑前导。王以下文武各官。暨大臣命妇。并在籍绅士人等、各于恭祝万寿亭前跪迎。赏赉有差。皇太后驾还宫。上还宫　　

○恭上皇太后徽号册宝。上礼服。于太和殿、恭阅册宝毕。奉安彩亭上前行。上升舆随后。由右翼门至永康左门。上降舆。行至慈宁门外东旁立。册、宝、陈设正中黄案上。皇太后礼服。升慈宁宫卒。仪驾全设。中和韶乐作。上诣正中拜位跪。左旁大学士捧册。宝、依次跪进。上受恭献。授右旁大学士跪接。置正中黄案上。宣册官。宣宝官。跪宣册宝讫。上九拜。礼成。册文曰。璇闱锡羡。德施昭曼寿之徵。兰殿敷慈。福集纪鸿名之媺。际自古希闻之大庆。祥轶羲轩。晋从今递积之徽称。音扬任姒。孚欢陬澨。洽喜清宁。钦惟圣母崇庆慈宣康惠敦和裕寿纯禧恭懿皇太后陛下。厚德颐恬。繁禧垂裕。禔源昌炽。履箕范之敛敷。顺气弥纶。协坤舆之光大。天开圣节。景迓长春。欣八袠之崇登。祝万年之介祉。遵懿训。寅奉怡颜。依爱日以循陔。舞彩逮六旬以上。戴春晖而负扆。垂衣臻三纪于兹。膝绕云礽。胪嘉祥于五世。野多耄耋。开寿宇于八方。有庆则兆民同。尊亲以天下养。颂赓遍德。叠蠲二税以阜成。雅咏作人。联启两闱而汇吉。四言下管。新苞茂之瑶宫。万岁呼嵩。掖省巡之翟辂。维锡类承欢之茂集。总合群黎百姓之心。凡家庆国瑞之骈臻。皆由圣母一人之福。载稽旧典。式备多仪。制更重于祥金。礼特隆夫嘉玉。用宜延喜。珍来西母之琯环。矧乃象功。贡底阗河之璆璧。彝章肇定。显号洊加。谨告天、地、宗庙、社稷。率诸王、贝勒、文武群臣。恭奉册宝、上徽号曰崇庆慈宣康惠敦和裕寿纯禧恭懿安祺皇太后。肃布愉悰。虔申祈颂。绎彖辞之应地。安乃永贞。次诗什于生民。祺维介景。捧瑶笺而献箓。陈芝牒以迎厘。伏愿纯嘏长绥。茀禄弥劭。律生万事之本。八畅元音。筹添亿岁之盈。十基积数。从此京垓演策。川长山筹。跻悠久于坤元。章蔀引年。日升月恒。益增兴于天保。谨言　　

○谕、据勒尔谨奏、本年陕省乡试。有华阴县生员张溟。年八十四岁。西安府学生员杨生华。年八十一岁。均鼓舞观光。文艺完整等语。今岁恭逢圣母皇太后八旬万寿。所有顺天等省应试诸生。年逾耄耋者。业经陆续加恩。特赐举人。用彰士林嘉瑞。今陕省之张溟。杨生华。俱以高年从事棘闱。励志可嘉。著加恩一体赏给举人。俾得慰志叨荣。以广庆泽　　

○钦差侍郎桂林奏、查进剿小金川。现有三路。一从瓦寺之巴朗拉。直入金川咽喉。是为大路。次从甲金达。救援达木巴宗而趋美诺。攻捣小金川腹心。是为中路。再次则绕小金川尾闾。由约咱进攻僧格宗。是为末路。此一路。自打箭炉至约咱。经过茂纽等处。俱与金川所占革布什咱地界相连。自不应由此而进。臣细加察访。始知阿尔泰原因筹办革布什咱一案。驻劄打箭鉴。又值小金川潜行肆逆。攻围沃克什。并夺取明正地方。遂饬宋元俊等、统兵前进。宋元俊带领现有之兵。并驾驭巴旺。布拉克底。收复明正之纳顶。边谷等处。阿尔泰并未通筹全局。即思由此进取。继而宋元俊统兵渡河。克复明正地方。并克小金川扎功拉等寨。所得碉卡。均须留兵防守。及至约咱。兵力既分。遂难深入。嗣宋元俊屡以添兵为请。又复游移中止。今闻董天弼。已克甲金达山梁。副将军温福、复带兵改赴西路。两处悉锐以捣贼巢。阿尔泰此时。支绌屡见。势不得不议请添兵。诚为迂缓。但该酋等。狼狈为奸。设金川或阻归途。或断粮道。关系非轻。若竟彻兵改途进发。已复之地。又为金川所有。更复成何事体。是约咱本属无足重轻之地。致成最关紧要之区。必须大增兵力。分防各隘。并派拨兵练。访觅间道。直趋美诺。袭取贼巢。现督将领相机进攻。与木坪。巴朗拉两路。遥为声应。俾贼酋首尾不能相顾。以期迅奏肤功。又大学士管四川总督阿尔泰奏、查明正土司地方。与金川所占革布什咱、连界处甚多。自喀勒塔尔，以至茂纽、东谷、刚察、章各一带。约三四日之程。均系现在进攻约咱之后路据布拉克底差人。密告宋元俊言。小金川屡求索诺木发兵。阻截大兵粮道。宋元俊措词译谕、以安其心。索诺木始行彻兵。又小金川防所属番民。投顺内地。将各路贼番、调换守卡。使有家室可恋。并于约咱碉内、刨挖地窖。碉外刨挖土壕。皆如金川当日之故智。南路兵练。虽有八千八百余。但此内派赴各粮站山梁碉卡防御外。进攻约咱之兵。不过二千。实不敷用。且喀勒塔尔等处界连革布什咱。防兵尚觉单弱可虞。索诺木此时。虽未敢妄动。但或虑及唇亡齿寒。且为小金川勾结。万一绝我粮道。关系匪轻。计南路喀勒塔尔、茂纽、章谷一带。须添兵五千。始足以壮声势。并可消阻索诺木之异志。约咱军营。须添兵三千。方足以迅速攻取。恳于附近川省之贵州、陕、甘、湖广等处。共拨兵八千。选派勇干将领。速带来川。仍令川省各营。招募新兵数千名。随时拨用。谕曰、阿尔泰办理小金川之事养痈玩冠。渐成大事。自五月内即往打箭炉。驻兵三月有余。株守不动。及接朕节次促令进兵之旨。始行拮据。筹画调兵。造船渡河。为攻击之计。以致贼番得以从容设碉支御。是官兵之未能迅速进攻。皆由阿尔泰贻误。朕复促令督兵直进。始移至章谷。旋次约咱。到约咱后。又已匝月。仍然按兵不进。及闻温福将到。始赶铸大炮。计图掩其迟延之迹。其心更不可问。朕屡加开导。不啻十余次。冀其痛自猛省。以收桑榆之效。初不料其执迷不悟。一至于此。总督统理全省军务。于边陲要地。抚驭诸番。尤其专责。况阿尔泰系满洲大学士。当以国事为重。乃竟漠然不以为念。惟图掩饰偷安。直至此日。始请添兵攻剿。意存诿卸。若他人如此负恩贻误。即当按军法从事。朕尚念阿尔泰平时办事之诚。暂从宽典。阿尔泰著革去大学士总督。留于军营。办理一切军营粮饷等事。效力赎罪。若再稍有迟误。即于军营正法示众。伊在川日久。地方情形。皆所熟悉。一应大小文武。皆其旧属。断不致因其罢职。呼应不灵。若果有抗违不从。阿尔泰原不妨据实参奏。即将违误之人。重治其罪。温福著加恩补授大学士。所有四川总督员缺。即著桂林补授。将此通谕中外知之　　

○又谕曰、温福奏、经过瓦寺地方。该土司等、拨夫修道。小心恭谨等语。各土司所属土兵番众。有随营攻剿。及修路运粮。踊跃奋勉者。自当量为赏励。俟成功再予加恩。著温福会同该督桂林、查明出力各土司。作何酌赏之处。即行妥议奏闻。候朕降谕旨。以示鼓励　　

○丁巳。上奉皇太后幸寿安宫侍宴。至乙丑皆如之　　

○谕曰、素尔讷著调补理藩院尚书。户部尚书员缺。著舒赫德补授。舒赫德未到京之前。所有户部尚书事务。仍著素尔讷兼署。户部侍郎员缺。著福康安补授　　

○又谕、湖北京山县逆犯严金龙等、潜逃未获一案。该督富明安。业经亲往督办。而该抚梁国治。复奏随同前往。当即批谕、此系总督之事。汝应在省静镇。盖以巡抚综理通省刑名钱谷。事务较繁。即有总督亲往。该抚自不应再行出省。且徒致迹涉矜张。于事何益。若提督李国柱。虽驻劄湖南。原系管辖两省。缉拏要犯。乃其职任所当为。当一闻查拏严金龙之信。理应迅即亲往督办。何得仅称飞札督抚二臣。并饬委中军参将等、分途前往。仅照寻常案犯。移文协缉完事。甚属非是。是以于摺内批饬。何不亲往。此二人。一以去而止之。一以不去而督之。各皆有故。非漫为批示也。向因外省封疆大吏。遇地方有亲行督办案件。辄狃于养高偷安之积习。一切委令司道等承办。希图苟安塞责。屡经降旨训饬。庶几锢习稍悛。但督抚或近在同城。该督既已亲行。该抚即应在省综理诸务。以资弹压。自属理所宜然。若提镇等、平日既系不理民事。于督捕重务。尤属责难旁贷。一经得信。即当亲自赴彼查拏。所属员矣。自必加紧根缉。而重犯亦可不致远扬。倘以督抚既经公出。该提镇竟自迁延不行。则其平日所云奉职者。复有何事。国家设官。又安用此深居简出之戎阃将领为耶。此乃政体官方。明白易晓之事。况前此因事教诫。不惜谆复再三。何尚不知痛自改悔若此。至督抚等、近来办理重案。虽已颇知奋勉。不敢仍蹈故辙。设因朕谕止梁国治一事。或彼此观望迟回。妄分畛域。是不能善体朕意。获咎益重。更难逃朕洞鉴也。将此通谕各省督抚提镇等知之　　

○谕军机大臣等、川省现有之兵。不敷分派。昨已有旨、令陕甘贵州督抚、迅行调派赴川。计川省再得此五千。兵力更厚。逆酋见官兵声势既盛。统兵大臣、又不似前此因循。必惧而乞降。但僧格桑顽梗逆命。情罪实为可恶。断不可允其所请。逆酋若至军营求告。即当就势擒拏。选派侍卫及文武干员。解送京师。尽法处治。所谓兵不厌诈。断不可拘拘于抚夷小信。及不杀降人之常说。以至误事。温福等当务其大者。遵旨而行。又阿尔泰奏、董天弼在德尔密失迷之千总韩世贵、经小金川送出等语。此即逆酋诡谲。豫为将来求降地步。更不宜为其所惑。韩世贵因何留于小金川。及小金川逆酋。如何将伊送出之故。必细加询明。分别办理。温福、桂林、两路。不拘何处。于该千总解到时。即行查明具奏。仍著派员伴送来京。至于不许僧格桑求降之意。亦不宜豫为宣露。若逆酋知其罪在不赦。及至势穷力蹙。窜入金川。则其事仍不能了。或僧格桑逃往金川。即当晓谕索诺木勒取。如彼即将逆酋献出。而又退还所夺革布什咱之地。亦可无庸再办。若金川敢萌负嵎之见。抗不遵命。是索诺木即系叛党。必不可颟顸了事。但金川地势险隘。较之办理小金川。更须厚集兵力。恐现在所增陕黔两处之兵。仍属不敷。而近省湖广之兵。又不甚适用。如将来必须征剿金川。莫若于健锐火器各营内。拣派二千余名。前往川省。可抵绿营数万人之力。于事自为有济。著传谕温福、桂林、豫为筹画。据实奏闻。以便及早选发。克日奏功　　

○定边右副将军大学士温福奏、臣于初十日。抵卧龙关。总兵福昌。先已带兵进驻邓仍。计距卧龙关一百余里。臣一日即可赶至该镇营盘。查福昌前因兵力单弱。未能前进。所以巴朗拉贼匪。情形未能深悉。俟臣抵彼时。觅路进剿。至由滇赴川之黔兵三千名。计抵军营。须在十一月尽。十二月初。臣现带满汉官兵五百余。加以福昌处所有兵一千七百余。共二千二百余名。兵力实未充裕。臣抵山神沟。邓仍等处。察看事机。如果刻难少待。即就现有之兵。奋力前进。倘不得不稍集兵力。则俟黔兵三千名到齐。并力进攻。似此三路会剿。不但沃克什地方。可全克复。而小金川逆酋。亦断不能稍稽歼戮。万一贼人死守窟穴。尚藉添兵。临时酌量情形。谨遵谕旨、一面飞调黔省续派之二千。并文绶选备之陕甘兵二三千。务在扫穴擒渠。一举集事。得旨、所见俱合机宜。伫俟捷音　　

○戊午。赐三班九老。宴游香山。命于次日赴乾清门内。令画工艾启蒙绘图。文职九老。显亲王衍潢、恒亲王弘晊、大学士刘统勋、协办大学士刑部尚书官保、吏部尚书托庸、刑部尚书杨廷璋、理藩院尚书素尔讷、刑部侍郎吴绍诗、工部侍郎三和、武职九老、都统四格、都统曹瑞、散秩大臣国多欢、散秩大臣衔甘都、副都统伊松阿、副都统萨哈岱、副都统李生辉、副都统福僧阿、副都统色端察、致仕九老。刑部尚书衔钱陈群、内大臣福禄、礼部尚书陈德华、兵部侍郎彭启丰、礼部侍郎衔邹一桂、左副都御史吕炽、内阁学士陆宗楷、詹事府詹事陈浩、国子监司业衔王世芳　　

○军机大臣等议覆、江宁将军容保奏称、乾隆三十二年。开垦江宁教场废地。三千四百亩。每年徵租银一千五百六十四两。请将此项。分给八旗佐领官学公费。及兵丁运脚。应如所请。造册报部。从之　　

○陕甘总督文绶奏、臣奉旨、遵将调兵选将、及筹备军械马匹、沿途供支粮料各事宜。分析筹办。一、固原。西宁。镇标协营。及西安提标协营素称劲旅。且与川省相近。请于固原各属。选兵一千。西宁各属。选兵一千。西安提标各属。选兵一千。密咨各该提镇挑选。准备帐房军械等项。俟川省咨文到日。即刻起程。一、领兵将官。必须熟练军旅。曾经战阵之人。方于统率有益。查延绥镇总兵书明阿。熟悉营伍。曾在西路出兵。可当统领之任。再向例每征兵一千名。需用将备二员。选带本营千总、外委、十余员。查河州协副将色伦泰、甘标游击马正国、督标都司辛大用、固原守备靳升、均属曾经打仗。颇为奋勇。堪胜带兵进剿。请将总兵一员。作为统领。副游都守四员。作为领兵官。俱令密行整备。俟川省咨文到日。将固原、西宁、兵二千。分领进征。其陕省领兵将官。已咨商西安提督汪腾龙、遴选酌调。并交书明阿一并统领。一、官兵起程。例给俸赏行装银两。但此时密筹豫备。不便先行支给。应俟川省咨调到日。即于所属、不拘何项银两。先行垫发。随后赴司领回归款。至马匹最关紧要。其征兵拨缺马匹。即令照例随时买补。沿途所经之处。借支口粮料草等事。亦俱先期密备。得旨嘉奖。　　

○己未。谕、据诺穆亲奏、请将乾隆三十四年大计。展至三十七年补行。其三十七年大计。展至三十八年秋举行一摺。已批交该部议奏。部中不过按例议覆。该抚此奏。殊于事理未协。滇省三十四年。届当大计。因办理军务。未及举行。展期固所应尔。今既节年递展。至三十七年。适与该年大计之期相遇。自应合并办理。具摺奏明。以归简易。方为妥协。乃必拘定期限。分年递办。其间仅阅一载。服官之人。无多更易。该抚将于三十七年察核时。豫留地步以待来年乎。抑第就此一年中新任。未满三年之数员中。谬加举劾乎。殊觉拘泥可笑。督抚等办理地方事务。宜谙晓大体。即有应行酌量变通之处。亦宜酌理准情。奏闻请旨。胥归允当。似此刻舟胶柱。殊非实心任事。察吏程材之道。诺穆亲著传旨申饬。仍将此通谕各省督抚知之　　

○庚申。谕、今年恭逢圣母皇太后八旬万寿。庆洽敷天。在京及各省在籍人员。设立经坛。虔申诵祝。经军机大臣等查奏、共二千五百余人。该员等或尚在需次。或已就废闲。其中多有跋涉远来者。宜加渥泽。以广慈仁。所有休致、及候补、候选、降调候补、现有职衔之员。并无处分者。均著各加一级。其候补。候选、人员内。有应于补官日降一级留任。及到部迟延、传唤未到之停补停挑等、照例议处者。俱著免其处分。无庸再予加级。其革职大员内、除德尔格、锡特库、顾汝修、吴必达、四员。无庸加恩外。其鄂忻、李淑忠、高琦、马之驸、张曾敞、诺敏、熊绎祖、宫兆麟、蓝钦奎、曾曰理、陈应钟等、俱著降二等赏给职衔。其余革职文武各官。俟查明缘事情节。再行分别降旨。用昭锡类推恩盛典　　

○又谕、本年恭逢圣毋皇太后八旬万寿。普天同庆。顺天府属绅士人等、建设经坛。共申庆祝。京师为首善之地。近仰慈晖。伊等抒忱倍切。允宜特沛殊恩。以昭盛典。所有恭与祝厘之绅士人等。除温葆经。张冲之。高思忠。余璇。四员。情节较重。毋庸加恩外。其余均著照十六年。二十六年。两次之例。休致。候补。候选。及现在原有职衔者。均各加一级。革职者复还原衔。革职内有余罪者。降二级赏给职衔。其无可降等之微员。仍给与原品顶带。俾得共邀渥泽。用广慈恩　　

○谕军机大臣等、现在进剿小金川。总以速擒逆奠为最要。盖僧格桑之敢于抗拒。恃与索诺木狼狈为奸。若僧格桑就擒。不但小金川可以永除后患。即索诺木亦必闻风畏惧。其事更易于完结。设或僧格桑见我兵势盛。自度力不能支。逃入金川藏匿。自不得不向其勒索。若金川即将逆酋献出。并将所占之革布什咱退还。原可置之不究。倘索诺木顽梗负固。敢与小金川党恶。抗不擒献。其势断难歇手。小金川乃内地土司。岂容其抗命逋诛。即金川亦曾受土司印信。非如从前阿睦尔撒纳。舍楞之逃入俄罗斯可比。若竟释而弗问。何以震慑番众。绥靖边陲。朕非喜于用兵。乃温福等在军机处所深知者。且现在西北诸部。蒙古回人。尽为臣仆。幅陨不为不广。岂肯于蕞尔蛮陬。复轻黩武。第万一两金川勾结。窜匿稽诛。则金川即属叛党。势不得不移兵申讨。又岂可因其地险。畏难中止乎。昨据阿尔泰奏、有宋元俊探知小金川、差人求金川发兵。阻截大兵粮道。经宋元俊译谕。索诺木不敢帮助小金川之语。虽不足信。但其外貌尚不敢显然抗违。温福等当酌量机宜。或有应檄谕索诺木。不使结连滋蔓之处。不妨令宋元俊、设法开诚晓谕。俾其遵奉教约。但须察索诺木果出诚心。方可宥其已往。倘或贼情诡诈。暂时面从。为缓兵之计。则断不宜于轻许。盖两金川之敢于抗违。实由阿尔泰等、连年姑息因循。致逆酋毫无忌惮。即前此办理金川之事。亦不过将就完局。未能大示创惩。而索诺木。僧格桑。又皆顽稚无知。不能如郎卡之畏威知罪。自不可不加之整饬。若复如当年办理金川之曲示包容。或我兵甫退。贼众复屯。无谕往来剿击徒涉烦劳。且复成何事体。至所云小金川欲求金川发兵。阻扼大兵归路之处。谅不至如勒乌围。噶拉依之险。贼能来。我亦能往。当于何路派兵直入。或可直捣贼剿。易于攻取。温福等、应留心措置。以收扼要之益。再山川形势。乃行军先务。前谕阿尔泰等、会图呈进。已经两月有余。尚未奏到。温福、桂林、务即速为办妥进呈。庶可悉其地理。至将来若尚须征剿金川。则现兵续调者。恐不敷用。温福等、如亟须添兵备用。速行奏请。选派京兵前往。既已用兵。即不当惜费。朕于军旅大事。从不少靳。况兵多而速于成功。较之兵少而老师糜饷。其相去更不可同日语也。今阿尔泰已经罢斥。此事专属之温福、桂林、伊二人当实心任事。勉力为之。克期奏绩。以副恩眷　　

○又谕、前董天弼奏、十月二十四日。已攻得甲金达山梁。并得牛厂等处。可以直取达木巴宗。据称其地去美诺不远。何至多延时日。而沃克什土司之弟。又从达木巴宗逸出。禀俟援兵一到。即内外夹攻。施功尤易。因何复有阻滞。不即趋赴达木巴宗。殊不可解。著传谕董天弼。即将现在攻剿情形若何。迅速覆奏。仍一面督率兵众。奋勇进攻。如其直捣贼剿。擒渠定地。自当量功优叙。若稍有观望畏阻。其取罪亦不小。昨因阿尔泰因循玩误。已降旨革退。留于军营效力。董天弼前亦屡经贻误。罪无可辞。朕曲为宽宥。特以伊现在带兵。尚属稍知出力。姑暂缓其处分。以励后效。董天弼身系武臣。若稍有违误。即当以军法从事。不能如阿尔泰之仅予罢斥也　　

○辛酉。皇太后圣寿节。遣官祭太庙后殿　　

○上诣寿康宫。行庆贺皇太后礼。王大臣于慈宁门。众官于午门。行礼　　

○上诣慈宁宫。侍皇太后宴。彩衣舞。奉觞。皇子。皇孙。皇曾孙。额驸等、以次进舞。礼成　　

○以加上崇庆慈宣康惠敦和裕寿纯禧恭懿安祺皇太后徽号礼成。颁诏天下。诏曰。朕惟宫庭集祉。聿闳起化之原。海＜?宀禹＞抒忱。晋效胪欢之祝。矧际盛希闻于自古。福备箕畴。而延禧兼懋乎方来。庆余羲画。既撰辰而稽典。宜申命以用庥。爰洽彝章。式敷恺惠。钦惟圣母崇庆慈宣康惠敦和裕寿纯禧恭懿皇太后。至德储祥。深仁笃祜。坤成厚载。万方崇养志之忱。泰运光亨。三纪荷持盈之训。当紫籞觞称八袠。正黄钟琯叶一阳。六旬舞彩躬亲。五世联吟继晋。班分九老。番番同会观酺。赐逮百年。衮哀并叨进秩。掖辇而东皇献箓。天门修望岱之仪。陪筵则西旅输琛。月＜?岀骨＞与呼嵩之列。先辛与先庚迭应。景祚骈臻。式金将式玉尤珍。鸿章特备。十六字为序为颂。述德方长。亿万年得寿得名。承欢允协。祇告天、地、宗庙。社稷。于乾隆三十六年十一月二十日丙辰。率王。公。文武群臣。恭奉册宝、加上圣母崇庆慈宣康惠敦和裕寿纯禧恭懿皇太后徽号曰。崇庆慈宣康惠敦和裕寿纯禧恭懿安祺皇太后。安著颐和之永惬。应地德以无疆。祺徵福履之恒绥。迓天庥于滋至。用溥尊亲之化。弥宏锡类之恩。所有应行事宜。开列于后。一、五岳四渎等祀。应遣官致祭。著察例举行。一、历化帝王陵寝。先师孔子阙里。应遣官致祭。著察例举行。一、亲王福晋以下。奉恩将军之妻以上。俱加恩赐。一、公主以下。乡君以上。俱加恩赐。一。满汉大臣命妇。年六十以上者。俱加恩赐。一。外藩王福晋以下。公妻以上。俱加恩赐。一、在京满汉文武各官。俱加一级。一、内外大小各官。除各以现在品级。已得封赠外。凡升级及改任者。照新衔封赠。一、凡试职各官。俱准实授。一、国子监贡监生。及官学教习。免坐监期一月。一、各省儒学。以正贡作恩贡。以次贡作岁贡。一、满汉孝子顺孙。义夫节妇。该管官细加咨访。确具事实。奏交礼部核实。以凭旌表。一、满洲兵丁。原系披甲效力行间。因疾病年老闲住者。著加恩赐。一、八旗满洲蒙古汉军兵丁。及扎萨克喀尔喀等蒙古。年七十八十九十以上者。分别赏赉。至百岁者。题明旌表。一、军民年七十以上者。许一丁侍义。免其杂派差役。八十以上者。给与绢一疋。棉一斤。米一石。肉十斤。九十以上者倍之。至百岁者。题明旌表。一凡岳镇海渎。庙宇有倾颓者。该地方官估计工料。具奏修葺。以昭诚敬。一、历代帝王陵寝。有毁坏者。该督抚查明具奏修葺。一、各省道路桥梁。间有损坏者。地方官查明修理。以利行旅。一、直省有坍没田地。其虚粮仍相沿追纳者。该地方官查明咨部。奏请豁免。一、从前各省偏灾地方。所有借给贫民耔种口粮牛具等项。查明实系力不能完者。著予豁免。于戏。山镜符呈仁寿。星云登八伯之歌。瀛筹算纪延洪。两露沛十行之诏。布告天下。咸使闻知　　

○御制圣母皇太后八旬万寿鸿称积庆颂。书屏恭进皇太后曰。臣闻思齐显德。徽乃播音。繁祉介眉。庆宜歌颁。维天保之福孔固。以莫不增。由嘉乐之佑自申。必得其寿。参万万而推轩纪。旋八八以畅伶筒。列纂组以成文。效台莱而称祝。恭惟圣毋崇庆慈宣康惠敦和裕寿纯禧恭懿安祺皇太后陛下。承天资始。敛福用敷。伣挚缵莘。驾姒任之毓粹。膴原正域。本嫄简之储祥。俾寿而臧。昭德之致。日星以为纪。岁以为量。惟曰至于万年。子孙其逢吉。身其康强。推而放诸四海。兹者苞符介祉。图筴衍禔。并悠久于两仪。届延洪之八袠。年符丕冒。运际悉新。月阳则广逃大横。日德则酉占留熟。骈彰寿牒。叠奉嘏词。赋沿古诗之流。五旬俶启。颂集群经之液。六甲环周。洎乎七十万寿之年。祥呈合璧。爰有六十三章之作。体演联珠。尔乃吉祚大来。熙台共上。屯丰蒙汜。亩服纨牛。皂远渥洼。道通缣马。耕有余者三九。扇景濩甘。蠲惟正者万千。镠租漕糈。三依彩鹢。标水志以恬澜。四奉和鸾。涨沙亹而巩轴。接析津之星次。海近添筹。写岱岳之真形。山基积寿。广途铨士。汇吉茅茹。特榜兴贤。作人棫朴。槐街乡禄。越百岁以扶鸠。棘院耆儒。锡乙科而鸣鹿。门旌人瑞。翁媪齐登。书授民时。羲知增录。凡皆寅循慈训。九垓布大顺之庥。实惟申锡景禧。六幕蒸太和之气。况复纯嘏弥厚。戬谷罄宜。秉庄敬以日强。茂养恬之时引。松斋留矩。颐凝性以加康。兰塞回瞻。喜和神之益健。膝前子帝。荫越六旬。庭下孙曾。支蕃五世。负黼扆而臻三纪。萃寰瀛以奉一尊。爱日方升。奏晖久煦。每当嘉辰令节。宴侍颜和。荷承温语之有加。谓可礼文之从简。言不称老。敢纾鞠＜?月卺＞之虔。命滋益恭。弥戴恩勤之德。且夫高堂华发。竞羡萱荣。前席彩衣。艳称莱戏。适大年之眠食。事美含饴。罗问旦之儿孙。人夸点颔。此在一门有喜。便成家庆之图。矧乃六合同春。罕觏史书所纪。予小子并受其福。故能以孝事亲。我圣母长发其祥。是谓承天之祜。庆逢祝嘏。忻展呼嵩。敞都福之庭。璇宫贲采。崇归美之典。璆册肇尊。宝瓮八鸿。春盈瑞露。金函四果。寿普慈云。击壤听歌。＜?奭斗＞衢称斝。筐篚备陈庭之实。丝纶宣锡类之恩嘉予九有臣民。共兹大庆。外逮四裔君长。莫不来同。盛礼咸昭。上仪具举。跻一世于仁寿。无疆惟庥。合万国之欢心。有秩斯祜。臣愉殷酌斗。忭溢循陔。十六字义绎鸿称。亿万年词申燕喜。结缠绵之至性。绪倍抽丝。迓曼羡之贞龄。绣徵添线。鸾璈八叠。王母歌介寿之章。云锦七襄。天孙献长生之箓。兆绥洪算。载晋长言。作颂曰。昊縡凝命。诞畀我大清。累洽重熙。率俾绂瀛。厚载光大。至哉坤元。登虹附枢。亶毓祥源。肆台小子。依晖即阼。尊以圣母。养以天下。树德孔峻。纳禄式固。夐乎炜而。三五靡并。万福来崇。一人有庆。右崇庆第一章维圣母之慈。以笃藐躬。鞠育顾复。自我童蒙。六十年于兹。与日俱长。尚迪懿训。聿臻大同。夙兴琼闱。其曷敢不宵衣。分甘颐席。其曷敢不旰食。蘉哉负扆。惟日孜孜。佐欢适豫。颙副翼贻。宣昭中外。维圣母之慈。右慈宣第二章鸿化奕奕。德音洋洋。亦既康止。匪居匪康。掖辇行庆。以巡四方。寿相台怀。天中嵩洛。齐鲁东奄。吴越南宅。陪京甸服。及河乔岳。惠绥万民。庆赏乃作。睿顾以怿。而康而安。淇恩既申。祝颂阗欢。右康惠第三章安土敦仁。坤舆广生。理大物博。蕃庑盈宁。秋弛输秸。夏贷税亩。藏富在民。财可以阜。数逾千万。推泽敦厚。朝阳翙羽。中沚菁莪。有孝有德。式舞且歌。以和召和。乃大和会。调幕登台。兆民永赖。右敦和第四章郅福垂裕。裕乃以民宁。长之养之。啿啿群生。游于化宇。皇之人多寿。其尔有位。国之耆耇。或禄成均。或续贤书。或偕期颐。绰楔表闾。三元甲子。循环递嬗。维臣庶介厘。维圣母锡羡。合万万人。奉万万算。右裕寿第五章猗欤纯禧。同天所寿。昔定武功。粤晋大号。久底敉宁。文同五译。马贡龙騋。雁臣玉帛。戊己告丰。畋田宅宅。一尉一候。诞受方国。维德之纯。膺禧单厚。远至二万里。奔走恐后。自痕都以东。咸徕献寿。右纯禧第六章周铭有言。惟恭则寿。昭哉圣母。徽柔是笃。课晴问雨。心勚占农。率作蚕事。分茧称丝效功。畅春祁幄。寿康莘宫。端居慎动。示榘表冲。恪秉渊懿。克勤克俭。彼哉明德。徒饰衣练。彤史书型。莫穷纪撰。右恭懿第七章全德胥彰。显名丕扬。茀禄多益。庆辰迎长。仪备礼洽。彝典何加。搢册东朝。隆以苕华。令善高厚。莫赞一词。吉语胪实。上祝安祺。其安维何。如彼南山。其祺维何。福海大环。引申继续。京垓纪年。

右安祺第八章

　　

○壬戌。谕军机大臣等、据方体浴奏、本年十一月初六日。有夥盗夜入淮关衙署。持镫执械。劫去养廉银二千八百两。现咨督抚漕河诸臣。严缉查办。并自请交部议处等语。监督职司榷务。地方巡防缉捕。非其专责。方体浴于所居衙署。岂肯自致疎虞。所请处分之处。著加恩宽免。至关差公署。关系钱粮重地。防范更宜周密。乃竟有匪盗成群公然入署。劫取财物之事。非寻常失盗可比。该监督署后。虽湖滨荒僻。但平日署库。自当设有弁兵。且漕运总河衙门。地在毗近。亦何至漫无见闻。及时防护。现已谕知高晋。一面檄委妥干员弁。加紧严缉。务期速获。并著传谕萨载。崔应阶。吴嗣爵等、迅即饬令州县营汛文武各员。设法购线躧缉。俾此案盗犯。即行全数就擒。明正显戮。大示惩创。毋任延玩因循。致令稍有漏网　　

○定边右副将军大学士温福奏、阿尔泰由章谷进剿。虽距贼巢纡远。然系两金川接坏之地。既可攻击小金川。更可使金川心怀顾忌。是此路官兵。亦不可少。惟是约咱攻围经月。未能进取情形。实未能深悉。提督董天弼。于十月二十四日。率兵往甲金达攻打。二十七日。占据牛厂。十一月初一日。甲金达山贼人。弃碉遁去。官兵现距达木巴宗。四十余里。昨又闻该提督。于十一月初七日。分兵两路。攻夺贼人所建木城。未及占据山梁。被贼冲下。官兵受伤。及迷失者甚多。且有遗失枪炮之事。现飞札查明。确核具奏。至总兵福昌、虽报称进至邓仍。其实距山神沟。仅数十里。今营内现存兵一千七百余。经连次挫衄之后。兵气颓懦已极。且董天弼前往木坪之时。凡有将就可用者。俱行挑往。所存多系受伤患病之人。是该镇福昌。前次之进征失挫。及后此之株守无能。实属咎无可诿。以目下情事而论。兵力病弱。又当山路陡险冰雪凝结之时。该镇之不能速行进取。亦属实情。因一时不得领兵之人。暂令该镇管领原兵。以观后效。俟将来核定奏明请旨。查福昌处所存之兵。既不足恃。惟截留川北镇兵三百。重庆镇兵五百。未经挫失。尚可鼓励前进。其满兵二百。均已到齐。又于福昌兵内。量挑一千余。揆度目下事机。董天弼一路。虽未必能直抵达木巴宗。而正当用力攻剿之时。西路进攻。自属刻不容缓。即巴朗拉一带。贼人多建碉卡。臣与伍岱等商定。探取小路。绕出其后。相机办理。又奏、本月十三日。据总兵福昌报称。巴朗拉坐卡官兵。拏住小金川番人七名。押送军营讯问。并将该番所带番禀。呈送前来。译系小金川土司泽旺。及僧格桑。投送都司马诏蛟之禀。僧格桑生性诡诈。所具番禀。既已支离狡谲。又以伊父泽旺尚存。故为同列衔名。希冀稍缓大兵进讨。自不值复加饬谕。查泽旺向日。尚为恭顺。若谕以僧格桑钤制其父。妄肆鸱张。今大兵进剿。玉石俱焚。不独小金川从此灭绝。即泽旺亦难幸逃显戮。父子之间。必生离异。其番目人等、向为僧格桑驱胁。未必坚心出力。且僧格桑连岁称兵。番人耕作久荒。资生无计。亦必心怀怨恨。若谕以祸福。势更无难解散。僧格桑虽冥顽无忌。痛加斥责。亦可褫魄慑心。敬将前奏谕旨、详加演说。拟缮檄文三道。一谕泽旺。一谕小金川头目番众。一谕僧格桑。译写番字。于小金川遣来七人之内。将头目德实尔嘉。安本。及温布。一并拘留。其结迪等四人。均属愚蠢番夷。即令赍檄前往。所有檄谕各头目番众之文。另行多缮数十纸。饬其带往分给。再僧格桑罪大恶极。万无可贷。而檄稿内有开一线生路之语者。欲使逆酋心有希冀。不致并力死守。且予以十日回信之限。使贼匪迟疑观望间。乘其不备。即可前进。况逆酋此际具禀。或闻大兵进剿。故遣人前来。以为缓兵之策。更当将计就计。俾其猝不及防。是以于十五日。将檄谕交与结迪等领回。即于十六日。统率现有之兵。前抵巴朗拉一带。觅路进攻。谅更易于摧破。再番禀所称沙木角拉一路。在维州以外。系贼巢北界。道路较远。合并陈明。谕军机大臣等、阅僧格桑与马诏蛟禀帖。语多纵肆。实为法所不容。断难轻宥。第察其前此将韩世贵送出之意。不过欲为将来穷蹙乞降地步。今温福所与檄谕。亦有开一线生路之语。若僧格桑果知悔罪。亲诣军营。莫若将计就计。擒缚逆竖。寘之重典。使番夷各知儆赐。至前谕令平定小金川后。将其地分给就近土司管辖。以除后患。今土司泽旺尚存。第为伊子僧格桑所制。并未同其犯法。是叛逆之罪。专在僧格桑。若官兵进剿时。泽旺与僧格桑济恶逆命。则亦不宜轻逭。如果别无违抗情节。其罪尚属可原。又不必照前谕之分地变置。或即令泽旺于诸子中。择其诚谨守法者。袭伊土之职。亦无不可。番众见不法之土司。身伏刑诛。而安分者。仍得保全世职。自足以戢其桀骜不驯之心。益当畏威怀德。然须临时酌量情形。分别妥办。必不可将就了事。又滋日后反覆也。又僧格桑禀内。所称沙木角拉。系贼巢北界。道路较远。此乃贼人诡计。断不可信。温福惟当于巴朗拉一带。探觅可进之路。督兵进剿。避其碉卡。以免相持玩日。至贼酋无故具禀。必系听闻另差将军。带兵进剿。欲以此禀为缓兵之策。今温福既与彼檄谕。使之心有希冀。并与以十日之限。仍迅速进攻。掩其不备。甚得行军要领。务当实力勉为之。至攻剿时。令土兵在前。官兵在后。土兵见官兵柔弱。一有动摇。辄思奔溃。此等情节。朕早鉴及。曾经明晰饬谕。今果不出所料。似此调度失宜。阿尔泰。董天弼。皆不能辞罪。但董天弼身系武夫。其功罪赏罚。与阿尔泰不同。而董天弼两次进攻。似尚觉勇往。惟渐染绿营欺诈恶习。实为可恨。如经朕屡次训饬之后。深知畏惧。力图奋勉自效。尚可仍留提督之任。令其带罪立功。若绿营锢习。牢不可破。即当另为更易。但董天弼是否于军营有益。朕实不能遥度于数千里之外。著温福即速查明。据实覆奏。候朕另降谕旨。再千总韩世贵迷失之事。前此并未据董天弼奏闻。已属非是。而温福摺称、闻董天弼于十一月初七日。分兵攻贼木城。被贼冲下。官兵受伤。及迷失者甚多。且有遗失枪炮之事等语。其事距今已及两旬。并未见董天弼奏到。且自伊进兵木坪。及攻得甲金达以来。朕心深为廑念。屡次传谕、令将攻剿情形。速行奏报。何竟隐讳不言。此总系绿营庸陋之见。以挫失之事。恐干处分。欲俟稍有得手。再行附奏。希冀功过相抵。然此等情节。关系紧要。岂可匿不上闻。著交温福、桂林、切实查明具奏。至总兵福昌虽所带之兵。疲病者多。然在巴朗拉数月。一筹莫展。看来亦属无用之人。且观其日后奋励若何。再行定其功罪。其自贼营前来投禀七人。温福将头目二名、及温布、一例留住。所办尚是。但德实尔嘉、人既狡黠。仅尔寻常讯问。未能得其实情。自当严加刑鞫。务令逐一供吐。庶可得贼巢真实底里。仍著讯明录供具奏。至小金川系给印土司。何以僧格桑文禀。又用演化禅师印信。并著查明。一并奏闻　　

○又谕、前据温福奏、酌量情形。飞咨陕甘贵州督抚、调取所派之兵。是现在川省。必须添兵协助。更可克期集事。著传谕文绶、李湖。接奉此旨。即将派定之兵。及所派带兵将领。迅速起程。遄行赴川应用。无得刻缓。至桂林等、请招募新兵。事属可行。即照所奏妥办　　

○调镶蓝旗满洲副都统舒常、为正黄旗满洲副都统　　

○癸亥。谕、现在四川办理小金川事务。一切奏报邮函。均关紧要。自应特派大员督办。以专责成而免稽误。四川著派李本。陕西派敦福。山西派黄检。真隶派王显绪。将经过各驿站、接递交送、朕沿途催趱事宜。实力查察董率办理。如有迟延舛误之处。惟专派之员是问　　

○礼部议准、署云南巡抚诺穆亲奏称、滇省现任同知。通判。知州。知县内。每年办运京铜。往返奉差在外者。约二十四员。其余或非科目出身。或文理荒疎。不敷选充同考官。请略为变通。遇乡试先尽科目出身州县调取。如有不敷。将暂行委署正印科目出身候补人员。准令一体考充内帘。再滇省同考八房。内书诗各二房。而屡科诗经约有一千五六百卷。书经仅五百余卷。多寡迥别。请将书经裁去一房。诗经加增一房。从之　　

○甲子。谕、现在官兵征剿小金川。一切军需供应。丝毫不累及民番。但治道运粮等事。番众亦不免出力。前据该督等奏、巴旺、布拉克底、及纳顶土百户等。各派土练。跟随官兵攻剿。克复明正土司。颇为得力。已谕令该督等、量加奖赏。复据大学士副将军温福奏、经过瓦寺地方。该土司等拨夫修道。小心恭谨。亦经分别赏赉。其余各土司等、所属土练番众。有随营攻剿。及修路运粮诸事。踊跃奋勉者。亦当量为赏励。俟成功再予加恩。著大学士副将军温福、会同该督桂林、查明出力各土司。作何酌赏之处。即行妥议奏闻。候朕另降谕旨。以示鼓励。该部即遵谕行　　

○四川提督董天弼奏、臣于十一月初一日。攻克甲金达上面山梁碉卡。据守牛厂。嗣于初五日夜。贼番来营侵扰。被我兵枪伤多人。又抢获攩牌等项军械。查由牛厂前进达木巴宗。尚有路可通小金川。须先据守。绝其应授。初七日派兵。由西北山梁前往。适遇贼番据险。官兵剿杀。互有损伤。是夜又踰沟潜来。直犯牛厂营盘。其东北横亘山冈。防卡各兵。驰下接应。不虞另有番贼。冲上山冈。占去石卡。臣于初八。初九。两日。督兵奋力攻夺。贼番添人坚守。骤难攻克。以牛厂营盘。相去石卡不远。即令汉土兵练。彻止山梁。于总要路口屯扎。初十日底。贼番复来侵犯。被官兵击败。惟是甲金达山梁总口。并各处要隘粮台。均须拨兵严防。至甲金达相近。尚有可通达木巴宗之路。现在躧探进攻。所有未能严兵防守。失卡之游击曹永言、都司福敏泰、咎有攸归。臣亦未能防范周密。实难辞责。应请旨一并交部严加议处。再侍卫海禄、官达色、带领成都满兵四百。及总兵牛天畀。副都统常保住。先后于十一。十五等日。到甲金达军营。谕军机大臣等、董天弼奏、已经攻得之牛厂石卡。复为贼夺去。且于官兵损伤迷失。及遗失枪炮之事。皆隐约其词。希图掩饰。竟是深染绿营恶习。甚属不堪。董天弼屡次得而复夫。其咎实无可逭。但伊现在统兵进剿。若另易生手。转恐难于著力。且一时亦难得堪胜带兵之提督。是以所请议处。不即交部。总之伊等功罪自在。或尚知奋勉。可以酌量相抵。或仍畏葸贻误。自速重愆。丝毫不能假借。此时尚难于遽定。统俟成功之日。再行核实办理。至常保住。现已至甲金达军营。与董天弼会合。常保住带兵。自较绿营将领得力。但伊本系乌拉齐。且任总兵数年。或不免绿营习气。今与董天弼一路。恐亦蹈其恶习。仍不足恃。而约咱一路。惟有一宋元俊。稍习地理。然带兵之是否勇往。无由深悉。桂林在彼。不可不随时试看策励。以期于事有益。至温福现已驰至巴朗拉。扼其要害。而伍岱又系优于带兵之人。较彼两路。自能制胜。但其地山岭险峻。并与贼剿相近。碉卡又多。进剿亦非易事。该处所有川兵。不及二千。且汉兵土练。遇事俱不足仗。万一稍有退阻。仅存温福所带之满洲兵二百名。其势未免单弱。温福前奏、至彼察看事机。如刻难少待。即就现有之兵。奋力前进。固属勇于任事。但亦不可不详审形势。明于彼此进退之机。方可进攻。若锐意深入。兵力不充。贼人既无所畏惮。且恐约咱。甲金达。两路。未能同时合剿。更不足以壮声援。稍有疎虞。于大局甚有关系。温福务当善体朕心。加意慎重。董天弼两路。惟恐其懈于急攻。温福一路。则惟恐锐于轻进。廑念相同。而于温福尤甚。将此详悉传谕知之　　

○又谕曰、董天弼前在德尔密。夺取贼碉。及在牛厂。占据石卡。似皆能奋锐进攻。但两处俱得而复失。是其于防守之道。全未留心。必系狃于绿营陋习。专仗土练守御。而无能之绿营兵众。率皆畏葸观望。领兵将弁。又不知督策而前。一遇贼至。辄尔动摇奔溃。前已量及于此。严行饬谕、董天弼何以迷而不悟耶。至董天弼前奏、沃克什土司。遣其弟自达木巴宗逸出。相订内外夹击。此实可乘之机。正当竭力上紧攻打。何又日久逗遛不往。至此次摺内。始支在甲金达相近。躧探可通达木巴宗之路。则董天弼在甲金达一带。住将两旬。所办何事。一切情节。著董天弼即行明白回奏　　

○命右中允董诰。在南书房行走　　

○乙丑。谕、昨阅工部题销顺天庚寅科乡试。添补器具等项一本。裘曰修即系兼管顺天府之人。乃于工部堂官内。仍行列衔。以自行报销之案。旋复自行考核。于事理实属未协。在同堂大员。秉公核实。或不敢彼此瞻顾。而司员书吏人等、以承办之人。现为本部堂官。豫操核销之柄。难保无畏惧迎合情事。何可为训。由此类推。如户工二部。钱法堂侍郎。专管局务。若遇本部核奏时。该侍郎亦行列衔。均非核实办公之道。嗣后在京各衙门。凡有似此者。俱令一体回避。著为例　　

○谕军机大臣等、据徐绩奏、济南等府。乾隆三十六年。人丁口数一摺。内称并缮黄册呈览等语。而黄册则并未随同奏到。殊属疎忽。该抚初任封疆。办事理宜详慎。至章奏上陈。尤当细加检点。何以漫不经心若此。著传谕该抚徐绩。即将因何遗漏缘由。明白回奏　　

○湖广总督富明安奏、据襄阳、应城、汉阳等县禀称、拏获邪教夥犯。黄秀文、余仲元、杨兰芳、熊从龙、陈万年等。解省严讯。佥供吃白阳斋。奉直隶永平府昌黎县石佛口人王忠顺、为教主。凡布施银钱。俱交河南开封府杞县监生王汉九、收受转交。本年九月间。陈万年等、约同黄秀文、余仲元、杨兰芳、陈光太、刘义、张盛扬、郑绍细、刘天胜、熊从龙等十人。前赴王汉九家、拜见王忠顺。交送布施银钱。批给收字回书等情。除分饬严拏未获夥犯陈光太等解究外。飞咨直隶河南督抚、查拏王忠顺、王大、王四、王汉九、严审邪教来历。咨覆来楚。以便按律定拟。得旨、是。已有旨了。谕军机大臣等、据富明安奏、盘获邪教夥犯黄秀文等。供称、俱吃白阳斋。奉直隶昌黎县石佛口人王忠顺。为教主。布施银钱。俱磅河南杞县监生王汉九、收受转交。该犯等曾于王汉九家、拜见王忠顺。业经飞咨直隶河南督抚查拏等语。王忠顺敢于创立邪教。惑众敛钱。实为奸民滋事之尤。王汉九身系监生。乃与党同勾结。亦属不法。均应即速缉拏。从重究治。以肃法纪而正人心。著传谕直隶总督周元理。即速选委明干员弁。驰赴昌黎县。将王忠顺严拏务获。毋任闻风远扬。其王汉九一犯。著交河南巡抚何煟、迅派干员。星赴杞县捕获。勿致漏网。仍各根究各该犯夥党。一体查拏。即就各该省严讯明确。按律定拟奏闻。毋庸解往楚省质讯。致有疎虞。其湖广所获之犯。亦即令富明安就案审结。不必等候关提质讯。将此并谕知之。富明安摺。并钞寄周元理。何煟阅看　　

○军机大臣等议准。塔尔巴哈台参赞大臣伊勒图奏称、从前将军参赞。由塔密尔移驻乌里雅苏台。经成衮扎布奏准。留员外郎一。扎萨克一。把总一。蒙古兵五十。绿营兵二十。弹压蒙古汉商。现在贸易人无多。甚属安静。请裁塔密尔官兵。令回原处当差。所有仓库银米。运至乌里雅苏台备用。应如所奏。从之
  </div>
  <div class="pagination">
   <a href="清实录乾隆朝实录_page1194.html">
    上一页
   </a>
   <span>
    ...
   </span>
   <a href="清实录乾隆朝实录_page1190.html">
    1190
   </a>
   <a href="清实录乾隆朝实录_page1191.html">
    1191
   </a>
   <a href="清实录乾隆朝实录_page1192.html">
    1192
   </a>
   <a href="清实录乾隆朝实录_page1193.html">
    1193
   </a>
   <a href="清实录乾隆朝实录_page1194.html">
    1194
   </a>
   <span class="current-page">
    1195
   </span>
   <a href="清实录乾隆朝实录_page1196.html">
    1196
   </a>
   <a href="清实录乾隆朝实录_page1197.html">
    1197
   </a>
   <a href="清实录乾隆朝实录_page1198.html">
    1198
   </a>
   <a href="清实录乾隆朝实录_page1199.html">
    1199
   </a>
   <a href="清实录乾隆朝实录_page1200.html">
    1200
   </a>
   <span>
    ...
   </span>
   <a href="清实录乾隆朝实录_page1196.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
