<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 67 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 67 页/共 245 页
  </h1>
  <div class="content">
   南京兵部尚书方赵公天佑墓志铭（徐阶） 
　　南京兵部尚书吴岳传 
　　资德大夫南京兵部尚书赠太子少保晋□□公才墓志铭（余继登） 

　　○资政大夫南京兵部尚书徐公琦墓志铭（魏骥） 

　　魏骥 
　　景泰四年三月初四日徐公没于南京私第之正寝　上闻嗟悼遣南京礼部谕祭命工部营葬公讳琦字良玉世钱唐县人家素饶财以祖被征累谪戌濠梁再徙宁夏公生宁夏姿英毅自幼耽嗜经史时四方名儒达士流寓宁夏者多公从之游难疑质问至忘寝食先生长者乐与之进而器重之至　庆王亦知其为人召勉之曰吾封内读书者少异日惟望汝出色为朝廷大器也公俯大受教由是益加策励未几以蔡氏书中陜西乡试春闱中乙榜入太学卒业游祭酒胡公之门学尤倍进再明年登进士第人多荣之以宁夏之有进士者自公始也既第擢行人司行人奉使足迹几半天下在在着蘖声升刑部陜西清吏司员外郎改北京行部兵曹　宣庙即位命兵部清理天下军伍尚书张本委公专理其事事竣调行在兵部职方清吏司既而　上慎简廷之有为有守者使安南黎利权署国事公与荐升行在通政使司右参政以行既至利拜命毕遣人议相见礼公曰吾奉　上命至尔主尽礼使者即所以尊朝廷礼何庸议利闻即趍拜坐下坐所馈毫无所受及还　命清理天下军职贴黄升兵部右侍郎　上复命公赉勑问黎利往年抗拒王师之罪定岁贡常例至则利死利子麟尤为险诈公宣布朝廷威德晓以礼义示以祸福辞旨英畅一国上下无有不俯首帖服者由是麟即感戴　上恩乃铸金人一以代躬谢仍备方物遣陪臣以进阙廷还朝公奏臣有宁夏戎籍未除　上命兵部除之复命考察南直隶官吏公黜陟惟允士论多之寻奉　勑参赞总兵官襄城伯李隆守备南京机务正统己巳胡虏犯边　上以南京根本重地特升南京兵部尚书仍参赞总兵官丰城伯李贤守备南京机务京卫官军悉听节制降　勑有清勤公正茂着才猷之褒金织袭衣白金之赐有上言往年分调官军丁口之在南京者宜悉送北京　朝廷欲行其策公即会六部议曰南京实国家根本凡举措不宜轻易今调昔者所调官军遗下人口往北不下数万其中安土重迁者多人心一□恐事有不可测者乃即与六部上其议事遂沮拜　勑有祗事国家勤劳茂着之褒白金文绮之赐壬申秋九月忽遘疾上疏乞解印绶　诏不允命太医院择医调治赐诰授资政大夫命下之日犹能力疾行谢礼竟以是疾不起享年六十有八公端方重厚智虑周密蹈规矩谨绳墨人有非义干之者公亦不拒亦不答至于论是非则辞色毅然不合于公不止自领参赞来凡所授　勑书不下二百余通于所委任无敢毫发愆堕至不待有命凡所宜为者又无不竭力为之若武学既建而师徒苟简僦屋以为讲肄所公叹曰此岂足为　朝廷教育贤才地哉即具奏择京城西南高亢明爽之地一区以创学材木瓴甓有所未备公捐俸以足之又曰有学必有庙古之制也即又首□巳俸为倡经营缔构平生笃于孝友尝以祖父没皆□葬宁夏□及返故乡每念□至辄泣泪下曰吾老矣望他日成吾志必吾子也祖德□父□恭俱赠资政大夫□□□部尚书祖妣李氏妣李氏俱赠夫人 

　　○张大司马纯传 

　　大司马名纯字志忠南郡龙洲里人先世皆以积德行善著名公生器识不凡眉宇秀异洪武辛巳岁入郡庠为弟子孜孜问学永乐丁酉中湖广乡试辛丑登进士第宣德丙午　宣宗章皇帝召拜四川道监察御史庚戌加赐勑命其父文玉如其官癸丑丁内艰守制于家时荆南值旱灾人民缺食饥饿展转弗克聊生公力谋救济先出巳所束银带及家人簪珥之饰货米为粥以食之不足又劝荆卫达官各展巳财以助赈给故岁虽歉而全活甚众正统戊午起复改行在江西道监察御史言论蹇谔奏章屡陈　太上皇帝知其能特拜行在都察院右佥都御史奉勑巡抚畿内诸郡考察羣吏凡两至扬清激浊风纪肃然所上章言时政诏皆允之越二年勑调南京都察院如旧官公端本澄源务振纲纪举贤良黜贪暴诸司庶职咸畏服之癸亥钦给诰命父母妻皆封赠明年奉勑清理在京五十二卫所官军精锐者俱入教场操练公简教有方威信服人戊辰钦升右副都御史奉勑监督南京军务景泰辛未钦给诰命自祖以下皆增封赠是年冬特升右都御史壬申钦赏银币甲戌春奉□□兵部尚书□□□□□□机务 

　　○南京兵部尚书萧维祯传 

　　萧维祯江西庐陵县人初名兆以字行宣德庚戌进士授刑部主事正统初有旨汰冗官维祯在遣尚书魏源奏留之尝录囚直隶等处全活甚众未几升郎中又升大理寺丞扈驾北征土木师溃维祯得间亡归时溃卒多未复者有令过期不首罪之维祯言方今人心汹汹招猍之犹恐不至若反罪之是遏其归路也从之是年冬升少卿明年进卿有尚宝丞杨寿棰死家奴刑部坐以死维祯曰杀奴而死则杀平人者何以加之遂得释壬申加太子少保明年升都察院右都御史　英庙复辟调南京遂升南京刑部尚书巳而调兵部参赞守备机务成化元年以病致仕成化八年三月卒赐祭葬如例谥文昭维祯精敏强毅有才干读书通大畧其掌宪度尤持重僚属敬惮之参赞留务镇静知大体为时所称 

　　○资德大夫正治上卿南京致仕兵部尚书兼大□□□□太子□□□□□□公□墓志铭（刘□） 

　　刘□ 
　　成化□□□□□　□□□□南京□□兵部尚书兼大□□□□□□□□□□□□□□□闻□赠太子□□□□□□□□□营葬公讳□字彦实其先□□□□□□□□□□□□□者□□为徽之休宁尉□□□□□□□讳□□□□□□□都知曾祖讳长□娘□□□□□□□□□□□谪□□间考讳晟俱以公□赠兵部尚书兼大□□□祖妣汪氏张氏俱赠入□□□□□□□□□□乡试明在第进士□□□□□□□□□□庙□□公偕廷臣□疏谏□□□□而□□□□虏□□□京师严戒□□守西城□□□□□新号令以旅军威募勇敢以备□□□□□□□南侵□武备以防内变养锐气以备战□□□□□虏酋也先自西山一带进薄都城都督□□□□□利乞领众入城公坚持不可躬督诸军自城上以火鎗礟石鼓噪为镗声援虏引去□泰元年命公充□使持节册封华阳王妃凡王府有馈遗悉却之归升左给事中辛未九月　英庙还自迤北居南宫公复上中兴固本十事言皆□切其敬天一事则当时天象屡变□景皇帝隆孝友之实以答天心之仁爱闻者壮之壬申升□东右参政总理辽东边饷巡抚都御史寇深奏仓官吏卒盗粮一石以上者死乃造新斛视旧加二寸付公公立碎□□之曰使彼真盗死不足恤令故为此斛置人于死地岂情也哉辽卒至今能道其事会以忧去转四川分巡所至问民疾苦松潘夷人作乱公偕侍郎罗绮进攻破其黑虎三捷诸寨天顺丁丑　英庙复辟公奉表入贺时方录景泰间上言之人遂留公为太仆卿辽东巡抚缺员升公都察院左佥都御史赐勑以行守将海宁伯董兴姻联曹钦公一切裁之以正又造战车创义仓行赎罪法设月轮簿凡百号令一新建州夷酋董山潜结朝鲜公使土官佟成授以成算往廉之得朝鲜授董山中枢院使制书以还公疏曰乘其未发急遣二使问之可伐其谋　朝廷乃命一给事事往朝鲜一锦衣译者往建州两酋初不肯承出制书示之咸相顾愕然入贡谢罪虏酋孛来聚众欲入寇公自率师巡边营于境外者凡三月得风湿之疾自此始都指挥夏霖事多不法□□预结纳佥事胡鼎按其罪四十公以状闻诏中官及锦衣郭指挥逮霖而籍之不意中途受赂乃奏虚实相半寇都御史因并劾公听胡佥事言妄奏调南京太仆少卿刑部缺堂上官廷臣言非公不可召升右侍郎复以忧还河间成化纪元　今上皇帝即位起复公于兵部又转左丁亥四川贵州山都掌蛮据大坝山箐之险叛服不常升公尚书提督军务与襄城伯李瑾统番汉兵讨之公至永宁自督大军八金鹅池又分四路兵期会于大坝将士依公方畧用神铳劲弩攻贼贼不能支连破二十余寨获铜鼓数十斩首五千级生擒二千余贼复走入深洞公命军士以土石窒其门以兵围之月余贼死洞中臭闻十余里又阴察九姓土僚之附于贼者还师扑之未及一载都掌悉平又布置衙门边事以定凯旋进兼大理卿有白金彩币袭衣之赐前此公营大坝凡两月淫雨不时瘴疠荐兴旧恙复作至是公四上疏请老不允辛卯春　上以雨雪不降求言公复上言兵事可更张者五兵弊可伸理者五诏下所司执政者难之未几三边有事悉如公所料南京缺参赞机务大臣廷臣交章荐公为宜　上允所请公至南京适彗出轩辕乃与六卿合议复上言兴利除害三十余事多见诸行在南京参赞巳四载复疏乞休　上重违公志赐勑还乡有疾若去体其勿久安于家之语明年公还休宁里第又四年谢世距其生则永乐丁酉得寿六十有三配林氏累封夫人子男三长即敏政成化丙戌进士及第授翰林编修累升春坊谕德学行为时所嘉次敏德太学生次敏行邑庠生公仪观魁伟性资刚果六籍百子无不涉猎为诗文略不经意而雄浑可传事亲孝少时尝力耕以养居忧庐墓侧有芝产之瑞教子弟严而有方待内外亲族恩义兼尽遇故入子矜恤振拔惟恐不及凡百玩物一不以挂自为谏官知无不言必达大体而嫉恶太甚佐两藩及法司必以敬正辅长官不隐忍坐视以为贤掌两京兵政及征伐俱有成绩又能任怨南京参赞或欲预钱谷词讼公曰守备机务所以谨非常若此乃有司之事也断不可预论者以为得体征川贵时诏以便宜之权付公公自发兵至凯旋不爵一人不杀一人同事者以为言公曰刑赏人主之大柄惧阃外事不集而假之人若幸而事集又窃弄之岂人臣之道也论者又曰此古名臣之心名臣之言可以为后世法　 

　　○南京兵部尚书原杰传 

　　原杰字子英山□阳城县人正统乙丑进士授监察御史廵按江西□能声超擢江西按察使升山东左布政使适岁荒氏饥进左副都御史巡抚其地召入为户部左侍郎奉命河南巡视民瘼既而畿内大水朝廷发官帑遣官分济命杰总理其事全活甚众丁内艰家居时江西盗贼窃发江西人仕诸朝者谓杰得江西人心非任杰不可乃诏夺情即彼督捕事宁归改左副都御史处置荆襄流民奏设府卫各一州一县八以行都司总辖之凡招流民以户计一十九万一百七十有奇垦荒田以顷计一万四千三百有奇又访有屈在下僚可为有司正佐者姓名及经久可行数事并图以进　上嘉之任满擢右都御史冀得回京会南京兵部尚书缺员有沮之者言南京根本重地必择其人宜以命杰遂改南京兵部尚书降勑令事竣赴任时杰因势巳成疾及闻命益郁郁不乐具本辞不允竟卒于南阳之驿舍时成化十三年六月年六十一赐祭葬赠太子少保录其子宗敏为国子生杰静厚有守乐闻谠言诚心待物任人不疑故所至成功而区画流民一事尤为卓伟使国家百年意外之变一旦潜销默定其功盖亦不可掩云 

　　○荣禄大夫南京兵部尚书薛公远神道碑（王鏊） 

　　王鏊 
　　薛故家庐之无为州国初大司空相从高皇帝起淮甸入台城攻安庆下江西复庐州战番阳克淛江拔姑苏下中原累着功勚机务必预尝遣督军饷帝曰卿功巳应世爵兹行为朕萧何可也还进大司空颇以怨言闻下狱死子靖安琼州安置永乐甲午十月生公于琼公讳远字继远少颖脱奇秀宣德壬戌登进士第授户部云南司主事景泰中以荐迁郎中尝以部檄核实南直隶逋税得其羡余若干万归之公又同御史倪敬按大同边储搜抉遯隐边人赖焉天顺改元以公使交南还进本部右侍郎寻丁母夫人忧时河决河南诏起复公以工部侍郎往塞之至则集丁壮三万分工授任决口遂塞又自扬州凿河四十里以泄积潦蠲灾赈饥伐材为屋以居流民比还民遮道留之成化初兵讨两广叛獠公以户部侍郎往调兵食谕其众能破贼者即有其辎重人人奋勇师至大藤峡躬矢石贼平升左侍郎二品俸三年进尚书总督京储六年夏江南运不至命公往视至则涤泉源浚河流漕以克济十三年乞致仕许之十五年诏起公南京兵部尚书参赞军务□年冬□辞不允明年正月诏许致仕弘治五年三月进荣禄大夫八年某月日卒年八十有三公于礼乐兵刑天官律历无不涉猎尤孰国朝典故在户部最久文移奏札悉出公手改定户部事例芟繁正讹均节委积内外远近多寡轻重莫不法式会校出纳吏胥拱手时中外竞陈利害始一人以为可行而行又一人以为可罢而罢公一切弗听同僚有恶嘱托者辄怒色以待公曰事可行而行不可而止何怒为论驭吏则曰严刑以惩不若先事而发善革弊不如无弊可革也居官四十年家无长物食无兼味室无媵妾曰少吾事亲恒不足今安忍有余子中书舍人丕将奉柩归葬无为之某原求予言刻隧首于乎公以孤童起海外奋身进士致位八座名显天下其可谓一时名臣矣公尝谓人户部多积弊使吾久于任一厘正之国可富边可实民可安也惜未及行而其志则可知矣铭曰朅朅司空兴运首遭文经武略为时萧曹山河之誓宜及而阏宿祉储祥及公乃发遂登计相进大司马出入勋名孰与齐者既老而休濡须之丘焯德昭终揭于道周 

　　○资德大夫正治上卿太子少保南京兵部尚书 谥庄懿张公蓥墓志铭（李东阳） 

　　李东阳 
　　公讳蓥字廷器姓张氏累官至太子少保南京兵部尚书阶至资德大夫正治上卿封至祖考妣荫至其子卒谥庄懿遣官谕祭赐葬于华亭车墩之原公在正统末举进士景泰间初命为监察御史方北虏内寇承勑往北畿河南山东西清理马政密云讹言有不轨者公受密命往察且抚定之按宣府大同有都御史子犯法公按其罪并劾其父罢之以宣府将佐多冗请分置独石诸边归总诸道奏牍事继承勑巡临清按治豪猾余党悉散天顺间再命为江西按察司副使风裁清肃吏不敢欺三命为按察使有赣州贼作乱公□捕获功赐白金彩币四命为陕西左布政使督运边饷用不告乏五命为都察院右副都御史巡抚宁夏城皆土筑始甃以砖导河流以溉屯田若干顷尝帅兵行边与贼战归所虏男妇及牛羊器械赐勑褒谕满四叛王师出固原公劾守将致变者寘之法时宁夏属地多永乐所置降虏　朝廷虑其为变公受密勑抚之如密云间遭父丧起复巡抚河间诸府值久旱给民牛种俾不废业复承勑勾稽戎籍王师出宣府督军饷如陜西巡抚大同斩首虏夺兵械筑城浚壕清理屯种复被褒谕如宁夏六命为刑部右侍郎七命为左侍郎江西有大狱连引千余人公奉命会官往勘皆得实八命为尚书法意平恕侍经筵读进士卷赐酒馔楮镪会　朝廷遣内臣录囚公与之察情可矜疑者奏释若干人复赐楮镪加以羊酒九命加太子少保以母丧去服阕　今天子御极即其家起之改南京兵部参赞军务秩如故公以　国家根本重地政尚简靖兵民悦服盖自筮仕以来历三朝四十有六年更十有一命年七十有二而卒其□所树立所施措举克自遂而终以重厚持之不弛不折老而不变可谓难巳公长髯伟干襟量夷坦与人谦让不事矫饰不以贵富加人人以是称之先世本扬州人从宋南渡居华亭祖原璧父璚乡贡累官淮府纪善俱赠资政大夫太子少保邢部尚书 

　　○资政大夫太子少保南京兵部尚书赠太子太 保谥庄简张公悦墓志铭（曹时中） 

　　曹时中 
　　公讳悦字时敏定庵其别号世居华亭曹泾镇后公徙郡城南曾大父华甫事迹无所考大父彦才父宽俱蓄德弗仕公生禀纯粹志行端庄年踰十岁知小学诗书史畧大义成童几废学甫十八知自奋励从进士陈文璧习举子业日记千言年二十肆力经史百氏之籍研穷圣贤心术之微充然有得欲举于乡遭大故始推所学以淑人声誉隆隆然起缙绅间荐入郡黉从游者众三试荐于乡刻其文为士子式一举登进士胪传三甲第一天顺癸未授刑部主事历员外郎会谳大狱一以正巳格物人莫能欺时为众所推重成化已丑转佥江西政声丕着知公者以学行俱优荐统两浙学政凡行于身示诸人皆大公至正之道人伦日用之常或有以士荐于公果贤矣虽贱贫所不遗苟不贤大官势人交言之一不以为意故浙之士皆归服缙绅岩穴之贤者咸以道学尊称之公平生不轻毁誉人士之获所誉者往往登高第擢大魁拜卿相世以公知言且知人归之两转而为四川按察使丁太夫人忧终丧补湖广以恕求情冤狱赖以平反者众甲辰进佥都御史丁未转工部侍郎宪宗升遐与议山陵事　今上嗣登天宝在朝大臣相率上疏欲去位公独不可曰更新之始正当竭忠报国岂可以去言耶弘治元年迁礼部与议先皇大丧礼己酉迁吏部天下愈推为人望庚戌授通议大夫癸丑进阶正议大夫资治尹时大旱应制进言时政公陈遵旧章恤小民崇素俭裁冗食禁滥罚数条并修德图治二疏　上皆嘉纳之升南京都察院右都御史宪度清肃寮属协从出其门者皆风裁表表乙卯转南京吏部尚书慎选贤能上章论荐居无几　上以留都地重戎务弥殷必欲得人以称要任在朝公卿咸以公才望老成荐改南京兵部尚书参赞机务公宣布德意恩威并行将帅悦从中外敬服公尝自谓未学军旅之事恳以盛满弗戡求去不听丁巳进阶资政大夫加赠祖与考如公官祖母杨母陆皆夫人八月内以疾乞休致弗果己未连前疏七　上始赐俞允加太子少保兵部尚书致仕特降玺书至有完名全节之褒仍月给米二石夫四名戒行公卿大夫供张都门外舆马塞途观者叹美奚让二疏哉既归年七十七卒盖致仕后之四年也讣闻　上念公历事累朝特遣官为营葬事谕祭于家者三为浙江提学初糊名校士寻曰我且自疑人谁信我请托觊觎迄不为动　尝谓人曰古之圣贤凡所欲为至公无私故其事业光明俊伟今之人去古远矣竭其公忠犹恐不至况复济以私字或有言善读书不善作官者公笑曰此正不善读书耳见风俗奢靡日甚尝有言揭屏间曰客至留馔俭约适情肴随有而设酒随量而倾虽新亲不□饭虽大宾不宰牲匪直可久亦以安生 
【 李氏藏书】 

　　○南京兵部尚书王公继传（李濂） 

　　李濂 
　　王公继字述之号樗庵祥符人也祖觉玉父瑄俱以公贵累赠资善大夫户部尚书公自幼神采声音与凡儿异甫五六岁即能诵诗读孝经不与羣儿戏正统戊辰选入开封郡学大肆力于二戴礼天顺己卯乡试中式成化丙戌举进士戊子拜云南道监察御史奉勑督理两淮盐法湔涤夙弊　国课以充辛卯巡按山西监临科试搜阅汰卷中得陶琰王槐二卷连举解元众服其明　晋藩欲侵夺居民庐址百余家民甚苦公拟奏震詟之乃不敢肆民赖以安　宗室分封忻州者虐纵特甚公疏其罪　以闻诏遣中贵按治竟幽其首恶余党悉寘于法忻人大悦太原郭外有恶少守圃见少妇抱孩过欲犯之妇怒骂恶少乃诬告妇盗大二又以平日所失尽诬之公麾妇出令取大二偿之仍绐留孩偿平日失者恶少喜亟取孩不能兼公叱之曰汝为壮男子且弗能兼抱孤矧一孱妇孩在抱不可下又能挈二行耶恶少惭沮服罪高平富民牛氏子杀人赂其壻代死民妇某氏后姑诬以不孝二狱俱成公辨其冤壻与民妇俱得免牛氏子弃市人以为神癸巳巡抚陜西都御史马公文升以边塞屯政久废边储匮乏疏请才力过人者往任之擢公陜西按察佥事督理屯田先是屯丁恃顽弗纳租岁以为常公一切绳之以法自权贵始不数月逋负告完公乃令造鱼鳞册四至昭晰易于稽察甲午巡抚榆林都御史余公子俊铲削边山自榆林东抵清水营工役繁浩公董之刻期而完丙申巡按甘肃监察御史许公进恶边民水利为势家夺乃以其状闻　上命公兼督其事乃令造河渠沟埧军民田亩册量地多寡以时分溉自是豪强者不敢专其利西人至今德之戊戌镇守中贵刘祥侵占塞下田公上章劾之谪　裕陵司香己亥擢原靖边兵备副使奉　勑抚安高桥等处土达公缮城堡慎烽燧造兵车火器先声遐振虏不敢犯　宗室在平凉者讦构大狱逮系千余人巡抚都御史程公元檄公按之任怨推鞫尽得其状奏　上夺首恶者爵其次减禄示惩辛丑擢山西按察使父老咸迎拜道左踊跃喜曰廉明御史复来也晋俗自新正至上元好施狱而　宗室皆载牲馔香钱器具竟中官府狱中莫之禁公谕示不可风顿息汾州　宗室不法事闻　上命巡抚都御史何公乔新按之檄公往勘公执法穷诘无少顾忌疏入　上幽其子勑责其父前是有希进用者奏山西紫碧山有石胆能延年　上遣中贵采求经年不获民皆告病公下车令取小石子一升以示中贵中贵怒曰汝等不肯用心此搪塞耳石胆载诸古书何以谓无公曰凤凰麒麟皆古书所载今果有乎矧山西连岁荒歉民不聊生何为久扰于此乃毅然上疏寝之人称其有回天之力癸卯丁范太孺人忧归属官有赙诸途者悉峻却之丙午免丧改福建按察使镇守中贵受民词批臬司公罪其告者并以中贵滥受民词入公移中报之自是批词讫息丁未擢山西右方伯抵任甫三日适福建江广流贼剽刼三省靡宁擢公为都察院右副都御史往剿之命初下属吏有不职者皆望风解印绶去比至选将练兵指授方畧元凶就缚余党悉平弘治庚戌　上以哈密为甘肃藩篱其城为土鲁番所据攘其王印乃　勑公廵抚甘肃公至运筹划策按兵不动大振　天威以俟其自屈土鲁番果纳款请降归其城印公乃议取旧王侄陜巴袭忠顺王爵兵不血刃而西陲底宁　上赐彩币白金以旌嘉之壬子擢南京兵部右侍郎南都旧无廨宇借民舍以居公渡江即捐巳资买民舍为公廨后至□□焉南都士大夫至今以为美谈丙辰召入为户部左侍郎提督京通仓场粮刍丁巳九载考绩进本部尚书仍总旧职公以朴忠受知　孝庙特赐大红彩织宫袍以示宠异辛酉改南京刑部尚书□便道展墓赐宝镪千二百锭为道里费抵家未逾月复改南京兵部尚书参赞机务典司留钥云公老成持重岿然为黎庶具瞻缙绅标表凡处京畿大事不动声色而悉中机宜内外臣僚罔不帖服癸亥夏四月乃以病乞休　谕留之　命方下而公逝矣寿七十有一讣闻赠太小少保　命官谕祭遣职方郎中姚玺护其丧舟以归工部进士吴玉荣营葬事公器识宏远守身廉洁正色立朝耻依阿取容刚方严毅不畏权势虽位极人臣历宦四十年而俸赀无所积财货不动其心志思虑不及于子孙怨恶不施诸乡党所谓中流砥柱公实有焉 
　　谕曰弘治间中贵人李广以左道见宠任权倾中外大臣竞贿结之多骤迁枢要者樗庵公独不与之通或有讽其随时者公愕然对曰吾三十年孤灯嫠妇也肯渝节乎人闻其言咸姗笑以为迂阔戊午广□罪饮药死科道官劾论交通大臣某　上悯其人众悉宥之翌日早朝空班谢罪惟公与兵书钧阳马公弗预垂绅屹立无怍色焉当时在廷诸臣虽荷　朝廷优容不究然亦渐罢去之而钧阳祥符之名自是益着呜呼卓哉二公其斯以为大臣矣乎 

　　○太子太保南京兵部尚书致仕赠少保王公□墓志铭（李东阳） 

　　李东阳 
　　今年春　上厘正旧典特严赠恤公安王公适以讣闻吏礼二部最公功行既遣官谕祭命有司治葬事复特赠为少保盖公为尚书以平蛮功加太子少保以致政加太子太保至是凡三加而公不及见矣公自　宪宗朝为大理评事累迁右寺正奏谳粮核尝奉　勑录四川囚活百余人勘陜西　藩府大狱不避权贵擢四川按察副使　孝宗朝改陜西复为四川按察使其分巡川东发廪赈饥又请官银十万两为籴费民赖以不死者甚众有贵州苗弗靖巳征兵进剿公独谓不烦师力卒从其议比长宪有滞囚累千人应手而决先后凡四入蜀民习政教去之日老稚遮道不忍释　孝宗朝迁南京都察院右佥都御史兼督巡江官校例出巡捕公奏令御史偕行以防掊克总督京储出纳明允会贵州巡抚官阙　朝廷特勑公往黜藩臬不职者数人土官子皆令就学以消犷习入长大理多所评驳尝与两法司拟定问刑条例行之复入南京为户部尚书其所综制如督储时加法为详其督师贵州也值米鲁之乱虏镇守内臣戕杀文武藩臬官兵势甚炽特命公兼左副都□史统本镇及楚蜀广东西诸路官军土兵十二万分四道以进云南兵亦来会扼其归路先送所虏内臣于军及战北穷走首恶就毙擒斩贼徒五千二百级俘其属千三百人还所掠男妇五百余人破其寨箐千余区毁其仓屋十倍其数获其牲畜又三倍之赦诸胁从且立故酋之后以统其人　上赐勑奖劳召还京师道引疾乞休弗许既　陛见赐白金彩币寻改南京兵部参赞留务秩之始加也论者以为未称其功而公求去益切三岁间章十二上乃得请　上赐勑给驿月给廪粟岁给舆隶恤典之备复有俟于后云公讳轼字用敬世为荆望　国初曾祖仁以人材征为宜黄主簿祖原道以公贵赠南京兵部尚书考让封评事累赠亦如之 

　　○资政大夫南京兵部尚书赠太子太保谥文□林公瀚传（章懋） 

　　章懋 
　　公讳瀚字亨大林姓别号泉山其先光州固始人五代时始来家于闽公父元美起家进士历官知县知州知府皆有惠政以公贵累赠南京吏部尚书母孺人郑氏累赠夫人公自少颖敏好学日记数千言甫弱冠以春秋荐于乡累上春官未第卒业大学从游彭文思公公见其所作大奇之成化丙戌擢礼部亚魁廷试赐进士高第选为翰林庶吉士内阁累试居首丁亥冬将授官忽闻母丧奔归接遭父丧先后居庐皆致哀毁服阕至京始授编修奉命同纂修通鉴纲目续编书成赐文绮宝镪进职修撰丙午升左春坊左谕德戊申　孝宗登极又命同纂修宪庙实录兼充经筵讲官及书成又赐白金文绮前后命同考会试者三主考顺天府乡试者一所得名士居多庚戌考绩拜国子祭酒仍兼讲官后又加礼部右侍郎掌祭酒事其典国学垂十年教士严而有恩虽势要子弟不得请托越次拨历人服其公监中故事祭酒饍银岁以百数公悉贮之官先购置祭酒公署一所其余次以营置今合监教官皆居公署由公□其始也人又皆服其廉乙未改吏部右侍郎转左署部□而门无私谒继晋南京吏部尚书以灾异倡率部院诸臣共陈时政明黜陟去冗官等十二事多见采纳有御史自廵按逮归下狱及二三儒生缘夤传奉为中书者公上疏言御史当全风宪之体而中书宜杜幸进之门疏入忤旨公遂奏乞致仕赐温旨勉留会有考察京僚之命公遂自考不职乞先罢归旨仍不允而曰灾异示戒正宜同加修省警察庶僚以回天意公遂不敢复辞而考察去留务合公论人无间言既而复言重根本以回天变四事曰保固南京曰佑启皇储曰抚绥百姓曰增进贤才以是四者为天下国家致治之根本不可以不知重也其年考绩至京再引年乞休旨仍不许而有精力未衰之留还任未几孝庙宾夫先帝改元正德冢宰缺员缘台谏交章谓公学行宜居厥位时不克用而改南京兵部尚书参赞机务又因灾异会陈新政二十事其前二事则劝先帝之法孝宗任大臣以为出治之本其后十事又欲上之崇圣德修庶政广言路以尽为治之道其所论虽集众长而裁定皆出公手忠诚剀切抗言无忌未见施行而奸党巳侧目矣又公参赞机务每与内之守备者论事不协而各处内臣进贡过者欲多索快船以便其私公皆裁抑其数多致中伤逆瑾乱致嫉公尤甚南都诸台谏以言事被逮众皆畏避而公独往赆送且欲为直其事取怒于瑾责令诸臣招公同党而谪降致仕复指为大学士刘徤等朋党榜示天下公闻命即行畧不介意及瑾诛后御史凌相等谓公德尊望重不宜置散地乃复旧衔致仕而汪正又奏公冷落如环堵之儒诏赐人夫月廪其子云南参政廷木昂以公年八十有一乞去官归养诏许暂归省视又乞致仕终养复奉诏云林瀚历事累朝名节无玷今既年高有疾林廷木昂暂许在家侍养仍着本处有司以时存问以称朝廷优礼旧臣至意葢异数也正德乙卯之秋卒享寿八十有六论曰秦誓有言若有一臣断断无他技休休有容焉盖谓大臣之道不贵乎他技惟贵乎有容也若泉山林文安公者宽弘大度与众无忤而好贤乐善不言人过其亦庶乎有容之大臣矣使其不问贤否一于有容未免枉巳狥人如张禹孔光之流奚足贵乎而公不然方逆瑾乱政诸台谏以直言被逮众皆畏避而独往赆送取怒于瑾指为朋党谪降以归人皆为之不平公则处之泰然遣侏不怨其和而不流又有得于柳下惠之介焉故虽不殄厥愠而亦不殒厥闻公何尤乎书所谓有容德乃大吾于公见之矣 
　　李氏藏书云副使陈伯献尝称公贱者即之不知其为贵卑者即之不知其为尊愚不肖者即之不知其为贤且智独非意相干者即之始知其凛然不可犯也 

　　○南京兵部尚书柴公升传（朱睦木挈） 

　　朱睦木挈 
　　柴升字公照南阳人也少受经于郡守至成化二十三年举进士擢工科给事中弘治三年彗见东井诏求直言升首疏十五事皆切中时弊　上嘉纳明年山东河南大水复求时政得失升言四事　上亦从之七年诏建昌国公张延龄第延龄　敬皇后同产弟也势焰熏灼人莫敢言升上疏论止八年四川番僧领占竹夤缘行取礼部御史谏不听升乃入奏大畧以恤人言杜无益反复乎孟轲韩愈之义亹亹几万言　上读之大悟即命停罢又疏止度僧征□工咸切直十三年改兵科适大同虏逼升乃劾乎　伯锐玩寇殃民师久无功宜罪之以励边士　上即罢锐偏禆以下各置之法累擢广东右布政使平十三村贼赐银牌纻衣复迁山东左布政使舟还荆襄先是州县盛设供帐以俟及升至行李萧然无异寒士观者兴叹正德二年擢右副都御史廵抚江西巳改陜西时革总制三边率听制于升升纪律严明先声所至虏不敢犯历升吏部左侍郎会尚书被逮升摄部事凡病国紊法者一切厘正之无何升南京礼部尚书复改兵部参赞机务以父丧去位服阕改工部升辞不允居数月复上疏请老诏始从之仍给日廪舆夫乘传还乡归八年当　今上改元之初言官屡荐特加荣禄大夫遣官存问二年八月卒赠太子少保升性至孝尝分禄养亲及亲没前后庐墓六年哀毁踰礼乡人称之 

　　○资政大夫太子少保南京兵部尚书□□□大夫赠太子太保乐忘刘公机墓志铭（杨廷和） 

　　杨廷和 
　　公讳机字世衡姓刘氏家世顺天府大兴县人曾大父讳正赠户部尚书大父讳中敷户部尚书兼太子宾客父讳琏辽东苑马司卿赠太子少保吏部尚书母张氏赠夫人张卒时公甫十岁哀毁如成人稍长就传不事嬉戏老长异之苑马公初为光禄卿例荫子为国子生以属公辞曰弟相早失恃请以命相苑马公喜后虽以左迁中寝然人皆多公之让焉□□卒于任公时为学官弟子徒步往护丧归遂卜葬□人泥于阴阳家言各以生年与葬期相值久不克葬陆礼部渊之来吊问故族人具道所以公从屏后趋出泣拜曰愿以某生年所值月葬父陆颔之乃克葬成化丁酉举乡试明年第进士改翰林庶吉士授检讨弘治己酉转修撰辛亥　宪庙实录成进侍读直讲经筵戊午　武宗出阁进学命为讲读官庚申转侍读学士明年日侍经筵讲读会典成迁学士乙丑充廷试读卷官故事内阁臣分读一甲三人卷时大学士谢公以子嫌避不与公代之人以为劳　武宗登极进少詹事兼学士正德丙寅升礼部右□□□左丁卯兼学士入内阁典诰勑□□□□□□□□转礼部尚书明年丁继母王夫人忧庚午戊阕拜□部尚书加太子少保居数月乞致仕从之有日廪岁隶之给壬申起为南京兵部尚书参赞守备机务甲戌再乞致仕疏三上给驿以归月廪岁隶之赐视前有加以尊号恩晋阶荣禄大夫家居九年乃卒嘉靖壬午十月十七日也讣闻赠太子太保命礼部谕祭者四工部治茔域公仕三朝历践华要同考会试主考应天乡试并会试者各一教庶吉士者再自□□至尚书皆兼日讲银币冠履金玉束带之赐不一　足公长身玉立音吐洪畅见者生敬为诗文惟取达意不事雕琢在翰林时本业之外从事律学每取法家所谓疏义者绌书各条之上盖志在建立不屑章句间也喜谈名理亹亹不倦善辩者□能夺代世子以酗酒革爵卒后　朝廷葬以世子之礼巳而□子嗣王以追封请且欲祔庙下礼部集议不可公以学士与议曰葬以世子其罪巳原进封固宜既可进封不可庙享乎况　伊府亦有故事宜从其请议上　可之在吏部适逆瑾用事之后忠贤放逐流品混淆公洗雪振拔锐意甄别所用多当其才予因谓公曰举措如此恩怨何有公曰公家世为太史他日愿以此言志之墓石吾事毕矣虑囚朝堂有指挥殴妻死者法司当之死公曰律有之夫殴死有罪妻妾不坐此妇尝詈其舅是有罪也指挥不当坐遂得不死流贼犯江上公谋于同事诸公曰今日之事惟择主将立赏□修营栅恤军士为急时李都督昂自贵州罢镇还南京方遣人邀致之而委重焉李以未得朝命辞公曰朝廷勑谕我辈有之曰勑内该载不尽者尔等从宜区画此即朝命也亟取瓦屑坝竹木为□□使沿江军士免暴露之苦又欲发官帑银七千□□犒军诸公皆犹豫公曰某当独任遂草奏行之防守有备人心以安既归自南京日与故旧饮笑为乐公性孝友事继母甚谨苑马公所遗尽以分诸弟公一无所取诸弟蚤逝又为婚嫁其遗孤待宗族有恩礼雅尚俭素薄于自奉无世禄之习别号乐忘人因以称之 
　　孝宗皇帝在位好亲儒臣一日经筵刘学士机进讲责难于君谓之恭二句　上注□久之俯□清问因辩折陈字之义刘仓卒进讲语不逮意　上谓之曰此即敷陈王道之陈也羣臣叩首谢又问何以不讲末句答以不敢　上又曰何害善者可感善心恶者可惩逸志自今不必忌讳 
【 历代小史】 

　　○资德大夫正治上卿南京兵部尚书□□太子少傅致仕泾川张公澯神道碑铭（杨廷和） 

　　杨廷和 
　　公讳澯字仲湜姓张氏别号泾川其先开封人八世祖义为□使于广东因家新会高祖讳秀实迁广西之□□即今平南县也曾祖讳惠以乡贡为福建政和令有惠政祖讳辉发解广西历香山翁源两学教谕者讳廷纶天顺庚辰进士授南京户部主事以直去官俱累赠资政大夫南京户部尚书祖妣黄氏妣崔氏俱赠夫人公天资颖异十岁能属文日记数千言成化丁酉举乡试第九时年十六明年第进士始冠改翰林庶吉士庚子授编修弘治己酉升侍讲乙丑升侍读学士　今上登极晋学士再转国子祭酒正德丁卯迁礼部右侍郎寻转左己巳升南京礼部尚书连改户部吏部又改兵部参赞机务前后引疾乞休疏凡十五上至乙亥始得请特加太子少傅赐玺书给驿以归仍谕有司月给米四石岁舆隶四人供役久之改荫其子国子生概中书舍人仲子樾补国子生葢念公旧学之劳皆异数也公勤于职业在翰林尝授书内馆纂修　宪庙实录同考会试者二主考顺天乡试知贡举及廷试受卷提调者各一皆以精敏为同事所推服事先朝为讲官又日侍　今上春宫讲读每进讲必斋戒致敬敷陈启沃不忘规正为祭酒毅然以师道自任日坐彝伦堂课诸生进修虽盛暑不辍诸生有疾病忧患必拊循周恤之尤谆谆以存心为训曰为学当求诸心心之理得则大本立着为文章发为事业皆举而措之耳在吏部以储位久虚草疏率同侪以请或难之曰此社稷至计他不遑恤脱有谴责某独任之既转兵部即条上时务八事多报可守备厅故有审事官甚贪横公奏革之仍着为令人大称快四方游僧多赘聚梵剎名曰安禅主之者皆贵豪也公曰是将惑众且蠹财下令逐之即日散去先是资政公自南京还道全州爱其风土淳厚有卜筑之意公至是归遂定居焉日与贤士大夫登眺觞咏为乐每见邸报或时政有阙及四方水旱辄忧形于色常念先垄远在平南冒暑往省还至柳州遘疾卒讣闻　上悼惜之命礼部谕祭者再工部治葬事始终恩礼亦云备矣公举进士与予为同年相知最深自入翰林清修力学人多以公辅期之然疾恶太甚往往见于辞色以是于人寡合有争进者忌之造为不根之言谓尝以奇玩赂逆瑾言者上其事公不与辩惟恳恳乞退予据公素履必不至此传闻既久或者又从而和之谓奇玩没内库点视外臣多见之予亦颇疑焉一日公乞休疏再至谂诸中贵之当事者则云瑾没入之财皆别贮之未尝籍之内库外臣安得点视然别藏所贮实亦未尝见有此等物也此言何从而至哉予与诸公于是始释然因时以语诸人人顾不欲以闻于公公亦或未之知也于乎三至之言母也投杼此在天性之爱尚然而况君臣之间乎公以直躬自信横罹多口卒得完名全节以归者谁之赐与公今巳矣不得不为公一白之使天下皆知我　圣上之明之仁且勿使公终含冤于地下也予尝领太史事微显阐幽正史氏职也斯言也亦自谓庶几无媿焉耳矣 

　　○光禄大夫柱国太子太保南京兵部尚书赠□保谥恭介陶公琰神道碑（李时） 

　　李时 
　　公讳琰字廷信别号逸庵其先高祖子敬曾祖伯清祖春皆隐德不仕考铨乙丑进士累官陜西左参议致仕而祖若考皆累赠尚书祖妣若妣皆累赠夫人云公幼而颖异长而肤敏举成化辛卯省试第一登辛丑进士丁外艰服阕授刑部四川司主事弘治戊申升山东司员外郎故事刑部以狱讼繁剧奏谳惟艰择老成明练者典部章疏谓之本科时大司寇特以任公凡诸章疏无不委曲尽情事者而诸司有疑事亦辄以属断比岁审录又多所平反上下称明焉未几升陜西按察司佥事癸丑升副使整饬固原固原为西边要害唐陷于吐番宋没于西夏成化初满四之变三镇几摇固天下至险要区也公至练士卒缮器械广刍粟积数年边无警檄居人以安辛酉升福建按察使公去任未逾月而固原告变自是以后朝命大臣总制经畧修浚堤设日无宁居而全陜之民始疲矣公在福建廉介绝俗每饭惟一蔬及升浙江右布政使半载积羡银三千余两悉入官帑至今闽浙士夫言廉者犹曰陶公陶公云公在浙江时言官会列藩臬之贤者□于朝而以公列□□□□□升都察院右副都御史廵抚河南至则首黜赃吏□金实等诸属震慑有望风解印绶者丁卯升刑部右侍郎适陜西游击徐谦讦奏御史李高而谦故阉瑾党也又厚赂瑾欲中高以危法会　上命公往核其事公据法直高谦以告瑾瑾怒遂矫诏下公狱禁锢几两月乃罢官去瑾怒未巳复两以他事罚米四百石又追夺诰命是时瑾势方焱烈矢迅无敢杭犯即旧有犯者率首鼠谢过几脱死而公独安之弗惧也是年秋瑾大诛言官交章论荐诏起公左副都御史总督漕运兼廵抚凤阳人谓公新惩逆瑾之祸且委曲就宦而公复抗节不少改闻命单车至镇至则廉得诸幸竖官民之猾豪者悉治以律权势敛手且淮乃南北襟喉贡献必由之路中使往返求索无厌而督运武臣又往往侵渔其间为奸利事军民病焉公榜谕以法常廪之外一毫弗少假而又率以勤廉俾知警畏盖未尝有一人敢犯禁者辛未转南京刑部右侍郎壬申七月河北贼刘六自北而南犯桃源洞贼王浩八自西而东犯衢州状闻　天子命廷臣会雄才望大臣总诸军事廷臣以公上　上可之升右都御史至则刘六巳殄灭王浩八巳听招抚人□□安而宁绍濒海属邑飓风大作海堤毁者三百里□民漂溺以万数公闻之忧甚乃亲按其地亟出帑□多方赈救遂生万余人仍委官筑堤捍水自萧山至会稽凡五万余丈公虑桃源贼谲诈难信乃奏设兵备及简拔羣寮之有才者分守要害处置周悉明年春前贼果率众突入境公亟临督战溃走乃进兵袭之余党悉平捷闻赐玺书奖励加俸从一品又赐白金文绮有差贼平之后公以开化常山遂安兰溪四邑为盗出没要冲乃议城四邑凡六阅月而讫工公因引疾求退诏不许会总漕员缺复推公往督之公至淮一如前令然乞归志益坚疏凡七上皆温旨褒答最后乃得请仍许乘传归岁给禄隶皆一时异数也公家居垂七年廷臣荐者凡十余疏辛巳夏会　今上登极乃复起公总督漕政公于是三莅兹任矣淮民喜公之来迓于道左欢声雷动寻进户部尚书兼右副都御史壬午改工部尚书启行之日淮民倾城出送歔欷号泣至易履以着去思云是年冬三载秩满诏赐羊酒宝镪癸未改南京兵部尚书加太子少保参赞机务公至南都属岁饥死者相籍乃移文诸曹尽出其所积以助赈济仍咨户部预给军粮数月用是米价顿平人赖以生者无算事皆巳行而后具闻而又裁抑内臣进贡快船其数视常减半至今官民赖以弗扰时公年七十有五累疏乞休言官疏乞慰留者再癸未秋又具疏乃得请诏加太子太保给驿归如故仍令有司岁时以礼存问继又赐诏褒嘉至今以为盛典公抵家而言官犹每疏乞起用戊子奉　恩诏命有司彩帛羊酒劳问进阶光禄大夫公有别业在城西二里许汾水之阳凿池种莲开径植菊每风日晴和辄命童子携笔床茶灶引肩舆造之徘徊其间或据榻吟哦寄情翰墨人望之如神仙未几以疾卒时嘉靖壬辰享年八十有四讣闻　上震悼为辍视朝赠少保谥恭介谕祭九坛诏工部给棺木及遣官治坟公天性至孝四时祠庙有事虽老犹夙兴率子孙躬奠如仪处宗族以厚遇乡党以恩有穷困失所者恒捐金济之有丧者助之以棺平居严毅人不敢干以私自奉节俭自常禄外一毫不取虽交游赠遗一无所受每罢归行李萧然惟三竹笥而巳予惟豪杰之士所以自待者恒卓磊不羣而率为习俗所移故励初心者久而或变非气盈于居养则志歉于势贿求其始终一节久而不渝若恭介公者盖无几也公自登第以及膴仕理繁剧御寇□□试于盘错而又守官轰然才足以济其行立朝侃侃居乡恂恂节掜权奸清镇雅俗至老而贞方不诡少壮一节上下交与谓非亮直刚毅为世名臣者哉 

　　○太子少保南京兵部尚书赠太子太保谥康□李公充嗣行状（子松撰） 

　　子松撰 
　　先父讳充嗣字士修系出蜀之内江别号梧山高祖观由乡贡进士为单县教谕以曾祖曰蕃贵就封兵科给事中祖吉安号愚庵由贡任沣州华阳王府教授俱诰赠如父官祖致仕还蜀母太夫人田氏卧疾未行伯父振嗣号素庵以王荐为藩幕而太夫人竟留养于沣考终因卜地奉葬遂家焉父幼恬静沉默一无所欲家人咸谓不慧而愚庵翁恒奇之丱角即能草书工吟咏翁每以末艺为戒遂弃其旧习一意慕古既长偕素翁北学京师为西充少宗伯马紫崖门下生初至适有边急紫崖私试策举兵储为问目父即条对区处精当皆有证据紫崖称其年穉才老虽练达边事者殆不是过他日司国幸执此以往子必勉之成化丙午就试于蜀以易领乡荐亚魁登丁未进士选翰林庶吉士时呆斋刘文安公主教事每阅试独为所赏拔弘治己酉徙户部山东司主事以叔祖鲁庵翁官是司正郎例回避改刑部河南司审鞫多所平反壬子复以累谪判岳州府督储有法民自不扰尝勘九溪夷情盖大狱也持牍立判庭中而冤者获伸丙辰擢知随州乃承荒暵之余坊里凋□则讲求义仓之法酌宜而行民兵久弛则简阅以时士益精锐后有巨寇流入境率众拒之尽歼焉辛酉升陜西按察司佥事分理边饷以公勤着声时有中贵挠法父正色不少屈恃势毒虐益甚父劾其贻害地方十余事疏上孝庙褒其直而中贵衔之欲甘心焉壬戍会愚庵翁讣至去位获免居丧三年哀毁骨立人称为李孝子服阕至沣省侍太夫人侧欲图终养踰年未行　孝庙升遐丙寅正德改元阉瑾用事盖中贵党也必欲中伤以释旧憾密遣遉者下陜西伺察久无所得事遂寝戊辰乃攟其服制违限新例免官未几太夫人亦捐馆方禫而瑾诛矣庚午有诏还逆瑾之废职□辛未复起补任江西时宸濠阴蓄异志招纳叛亡纵下淫毒莫能禁止父至即捕执逞恶者数人悉抵以法有巨寇据华林我师数不利都宪王公授兵于父曰华林之贼非君不能除也父授命严号令明赏罚运筹奇策竟致大捷后当入觐之期言官奏举天下政绩卓异者旌扬以励士风诏廷臣议佥拔才德着闻者三人父以风力名降旨褒谕仍赐彩币示奖缙绅荣之壬申晋山东按察司副使兵备临清齐俗奢靡而临清尤甚父教以俭约禁兵奢风自是无敢犯者于除戎器戒不虞之事罔不殚心力为之盗不入境民用以宁癸酉擢云南按察司按察使甲戍迁本省布政司右布政使乙亥升顺天府府尹都宪王公懋中疏荐行未半道即擢都察院右副都御史廵抚河南至洛振肃风纪扶植教化摧抑□□屏黜贪墨至有望风畏慑解印绶以遁者汴地久为河患积逋无算乃悉为敷疏蠲贷民力稍苏正德丙子蝗丁丑涝老者死壮者逃民间大戚父与按洛侍御东塘毛公协力筹策布条约下诸郡邑袪培克之弊画赈济之方尽发官廪劝贷私室以给贫民时汴城流□聚集相为蹈籍守郡者议逐之俾还□属以就赈父曰饿殍死在旦夕力不自支又安能匍匐以至□昔人以设粥之事谓非良术然驱之使僵仆于道路而吾辈坐视其毙诚不忍为也亟令城中四门置筌爨数十选勤能有司日饘粥以食之旬日之后择少壮者给道饷先令就粟于各属而老弱病疾之民膳月余而后遣由是民赖存活者以万计汴洛故都会陵墓在焉盗利其中之所有多被掘发父峻为之禁令近居者为守护防卫而未发者始得全时镇守者籍进奉名亏直市物如古器羔皮之□深为民病父以厉言面谕时执其左右罪遣之是后厉阶以除戊寅改抚南畿其绥安救荒储运裕国恒仿诸大义参以民情时称其便己卯加户部右侍郎兼都察院右佥都御史廵抚如故父闻宸濠得增置护卫叹曰虎而附翼祸将作矣遂力指陈反状当急为捍御否则变起仓卒未免震骇人心具奏再三而廷议难之父旦夕设方畧饬武备日以御贼为念思计未得至终夜绕榻不昧以安庆畿辅适当贼冲非得人莫守也时都督杨君锐先为指挥使及诸将庭参于众中揖而进之曰皖城保障委之于子母负我乃奏请使视事庚辰夏六月宸濠称兵犯顺然江左之地守御戒具巳悉备矣贼兵东向陷九江舳舻相接气焰甚炽直抵安庆城下时白岩乔公任南畿本兵父相与誓曰都城之内公身任之畿辅之地某敢任之遂相与协心王室京师戒严父自将精兵万人屯于采石以塞上流之路飞檄皖城谕以忠义锐感激思奋婴城固守相机应敌日至数十发无不克捷父又数潜遣间谍顺流而下诒云王师十万四面至矣贼累得谍语益加惊骇由是而散亡者十之四五继而整发锐卒善水战者千人盛其幖帜乘飞舰百余艘鼓噪而进声为安庆应援城中望见士气百倍讙声动地锐即开门出敌水陆夹攻贼遂大溃蹂兰浸溺水为不流时宸濠营于黄石矶闻败宵遁贼兵在安庆攻守者数万结营江岸为之一空父分兵守采石为江防自将兵逐北收复九江俘贼首之据城者数十而抚释余党宸濠奔入鄱阳诸贼随道逋窜从濠者无几遇汀贑廵抚王公阳明之众于湖中不战而就擒矣事甫定武庙降勑褒谕勑曰李充嗣近者宸濠背逆天道谋为不轨攻却郡县直抵南畿尔廵抚地方闻变之初乃能屡次具奏指陈宸濠反状甚明又议拟赏格晓谕招抚及分布官军多方备御严禁防察以致所属地方官员人等用心遵守盘获逆贼奸细张槐等数多遂令贼势穷蹙旋就擒灭地方稍安朕念尔计虑周详处置有方忠勤良可嘉尚之语时论功者佥谓安庆留都之咽喉也无安庆则无留都矣初兵部奏叙功畧曰安庆密迩南都王畿屏翰李充嗣廵抚其地闻变设备远近戒严调集民兵供输粮饷潜遣间谍大张天威严行禁捕解散余党安庆恃以无恐而城守益固留都赖以有助而人心益安江西之变李充嗣之功实多　　武庙□□幸南畿凡在扈跸罔不希功执政者悬爵赏以为司货有私语父曰宸濠之役盍早图之首论在公顾力行何如耳父艴然应曰上御六师亲征功归于上苟有微劳亦臣子之分耳吾俟乱平事定奉驾回銮欲挂冠东门效赤松子范蠡之乐至于功利非所计也语者惭退后论功者竟不及父一时公议为之沸腾有御史胡公洁按南都目击其事乃特题为论列云□疏上不报后乱戢父尝曰吾以一介书生位列大臣出望外矣苟于斯时而求退必有以功故而议巳者若此是亦介子推之类耳吾何有纤介于中也姑俟日月以成吾志而巳顷之台臣言东南财赋甲天下而水利之政久废不兴频仍旱潦储峙负歉非长久计诏宰臣推才望堪任者以闻廷议归父己巳晋擢工部尚书兼右副都御史廵抚如故专理其事父被命即疏曰臣子于国家重务义不惮劳今事未肇始而遂赂以官爵赏出非名臣不敢受疏奏弗允父亲莅其地寻访淤塞故道多势豪所据父力任众怨无毫发假借不逞者为谤语上腾冀阴阻其事父即建白臣考禹贡水道所归之由相地形高下之殊并永乐中夏忠靖公成化中周文襄公治浚旧迹请命司官二员分董其事共厘弊政诏遣都水郎中林君文沛颜君如环以受任使凡所请一切从之仍得便宜而行父即笔手札一通咨访于苏之士民云云于是众议衡集父择而从之移居太仓郡尽心所事不辞繁苦考水之支节多岐而白茆港吴淞江二泒为诸水之襟喉太湖之尾闾也首兴事焉乃历审诸郡县食利之厚薄为编户任役之多寡画水道为井地示以开凿法度户占一区计工刻日先竟者赏后者罚人人乐于趋事昼夜弗辍争先告报以丐赏故自经始至迄工岁未及周而诸水旋亦就绪凡桩木畚锺给赏雇直之需皆括诸属帑羡余遴选廉能有司以主出纳一毫不摄于巳一物不取于民故咸踊跃奔赴而无怨心父复教设巨筏数百曳木齿随潮进退以汰沙泥名曰浚川把又置小艇百余堕铁帚于尾以为疏导名曰铁扫帚自是潮汐不忧壅滞淫雨不患汜滥蓄泄有道旱劳有恃食其利者甚博而京储不致于匮乏矣功成奏绩疏陈善后事宜时论韪之父自住札海上支塘镇集众规画躬督开凿凡两□岁而后归嬴□□□寝以成疾壬午　今上龙兴嘉靖改元以宸濠功加太子少保被诏陈言首以圣学正心亲贤远奸为急务条析蠹国病民强兵御戍数事切中时弊言词剀切　上嘉纳焉癸未升南京兵部尚书参赞机务宫秩如旧畜士卒有思遇武弁有礼留都马快船素为苦役父刬刷冗费取盈数而止自是军士咸得以宽恤而阉竖之辈无所媒其利矣丁亥以二品六载考绩进阶资德大夫正治上卿自晋位司马尝曰大臣监止足进退之义古今所难吾今不归又将何待遂累疏乞骸骨蒙　上温旨谕留戊子正月移疾不起章七上　上重违其志乃得休告赐驰驿还乡父赋性仁厚存心公恕待物谦恭接下简易爱民如子尤恤贫弱虽位极通显不设防畛恂恂如不能言鞠躬如不克胜衣然临事不惧敢于有为宠辱不系于心喜怒不形于色虽闲居燕语之际无片言及于事功自奉极于俭薄蔬果豉豆之外他无所嗜冬衣一裘夏衣一葛而巳至于肥甘纨绮之具财贿玩好之物视如秽腐清苦穷约不为子孙计自图书外无长物前后扬历中外四十余年忠义之操始终一致恒以天下国家为巳任故所至以风裁自持英毅气节屹乎如山然外和柔而内刚正人皆怀其德而畏其威以故竟不及于祸如□□□彬辈在南京恃扈跸势凌轹缙绅数有要求一切不与卒弗能加害自戊子春谢政至沣即庐于太夫人墓所澹乎若未尝显者是年秋命束装拿舟西还尝曰内江水木本源之地沣直侨寓耳目今归蜀展拜先墓徜徉故里得遂首丘之愿吾事毕矣距意是年九月偶感风眩至本月二十三日卒于沣之正寝肇生天顺壬午正月十八日享年六十有七嫡母吴氏继嫡余氏先父卒俱诰赠夫人无出子男一即松以荫历任光禄寺署正云南广西府师宗州知州夏氏出以松官赠孺人父初易箦于沣松谋扶衬归蜀会是年大侵丧具路资一无所措以故留行及凡过沣达官长者门生故吏造丧吊问辄命松曰沣固侨寓尝闻太夫人暨伯翁若母之墓在焉盖非他人流寓之比万里摇撼不若即土为安松畴咨计虑亦孤子险远是惧乃卜宅于罗湖观音岩之中团山距祖母太夫人墓五里许戊戌松以例请祭葬赠谥事下吏礼工三部疏覆奉旨准照例与祭葬加赠太子太保谥康和 

　　○光禄大夫太子太保南京兵部尚书赠少保□端敏秦公金神道碑（□嵩） 

　　□嵩 
　　嘉靖甲辰正月廿有一日尚书凤山公薨于第讣闻　上震悼辍视朝一日下所司议祭葬如例既乃赠少保赐谥端敏公讳金字国声常之无锡人也生而颖异过人弱冠举应天乡荐弘治癸丑登进士第授户部福建司主事监督仓场粮斛差检勘顺天灾伤融敏精干即崭然颖脱矣总视诸司章奏事无难易摹画悉当迁员外郎郎中正德间宦戚奏乞盐引每从中报下阻商耗边盐法几坏公当署坚奏格之擢河南按察副使督学政当是时中州之士出公门多显者初公同邑邵文庄公督学有声至是人则称秦邵云升左参政分守大梁道刘贼起畧河洛间将薄封丘公设法防御会参将宋振提师南下因邀与合阵遇贼于陈桥奋击大破之土人立祠祀公升山东布政右使寻转左使擢都察院右副都御史廵抚湖广至则属地方连年大水饥馑公蠲租赈济察罢贪吏上便宜八事再上十事又盗贼数起公擒贺璋廖琪于江讨徭□于彬桂平叛苗于香炉峯民赖以宁宸濠变起车驾南征诸宦寺权要人并缘为奸横求有司权势赫压□抗奏□之诸求少戢在楚余七年威□□□绩□□□嘉靖初拜　部右侍郎改吏部□转户左是时公摄部篆清理皇庄整饬盐法申盐□□禁督追逋负盖公既习知诸务而□殚厥心力补弊兴滞粲然改观录彬桂诸平贼功荫子锦衣百户世袭公辞仍诏进俸赐白金彩币拜南京礼部尚书旋改南兵部尚书参赞机务不踰年召为户部尚书条奏国储数事今尚循守不变丁亥年六十有一上疏乞归赐玺书乘传归命有司岁给舆隶朝臣自宰执台谏皆以公行能最高年又未艾不宜苟遂其退请留公不报公既归言者不止复起为南京户部尚书庙工兴改工部尚书加太子少保再改南京兵部尚书以年七十告谢再疏甚力　上知不可留温诏赐归仍给舆廪如初 

　　○资政大夫南京兵部尚书参赞机务致仕赠□子太保谥文安紫岩刘公龙墓志铭（李默） 

　　李默 
　　南京兵部尚书参赞机务致仕襄垣刘公既卒之又明年其子宗人府经历承爵乡进士承恩始克以恤典诣阙自言状　上览之恻然若曰是朕直讲亲臣也其亟赐祭葬官营葬仍赠太子太保谥文安盖有司失不以请而　圣天子笃于旧学如此云襄垣刘氏本宋忠定公之后曾祖讳端举永乐癸卯乡荐任教谕祖讳洁号一庵为人倜傥瑰奇有古豪杰风景泰庚午乡荐第四人授广东道监察御史父赠如其官侍御公按历所至赫然有声深为　宪庙所知官至浙江按察司副使考讳凤仪号北村成化庚子乡荐亦第四人弘治庚戌进士官至刑部员外郎详慎明允狱鲜冤滞初侍御公官浙疾革谓室人曰吾昔同项总督定荆襄之乱项公欲尽屠之予谓渠魁既歼胁从宜罔治用此全活者甚众后世必有兴者汝其识之刑部公尝昼寝梦一紫衣人以朱盘捧书排户而入曰上帝以此赐汝翌日而公生幼颖秀不凡端庄雅饬不为嬉戏日诵诗十数首初授礼经凡有指授辄即领畧十岁号能文笔锋警锐乙卯举山西乡试第二人己未会试礼部李文正程文敏主试事得公文置之高第廷对竟擢第一甲第三人授翰林院编修充经筵讲官壬戌乙丑两充会试同考官所取得人　孝庙上宾与修实录正德丙寅丁外艰归己巳起复馆职时逆瑾用事改授兵部职方主事明年升吏部考功员外郎治吏事如素习是岁瑾诛遂复原官寻升左春坊左中允兼翰林院修撰领司经局事修玉牒讲官如故癸酉命主顺天乡试升翰林院侍讲学士与弟给舍夔同列华阶而母氏纔年六十朝着荣之己卯再典顺天乡试辛巳殿元即其首选也庚辰掌院事　武庙廵边还有银牌绮币之赐是岁　今上入嗣大统命教庶吉士江汝璧等与及第三人初开讲筵经筵讲官与日讲官公皆与焉每进讲必屏绝人事预积诚敬讲章尤简切明畅务求感悟明年扈跸南郊赐鸾带彩与修　武宗皇帝实录升礼部右侍郎诏赐讲臣织金罗纱绢衣各一袭冠带靴履副之诸讲官皆五品公独三品带服皆□有顷母卒　上以劝讲劳特因公请赠刑部公为通议大年礼部右侍郎母赠淑人加赐谕祭仍命有司营治葬事乙酉服阕复以原职升左侍郎日讲如故一日讲孟子诚者天之道毕　圣心嘉悦寻降谕内阁云龙谓迩者黄河清为至诚能动之验而开朕谦以履盛约以持盈其意甚好自是眷注益隆赐御制敬一箴　睿宗献皇帝御书及文献通考等书丙戌郊礼成赐飞鱼鸾带并御馔黄封会试充知贡举官尚书席文襄公以目疾在告公摄部事每有题覆辄称　旨是冬以灾变求退　上温旨慰留焉因疏请集议时政弭灾数十事多见采纳　世庙成　章圣皇太后欲行庙见之礼议者引唐开元初婚庙见仪欲　太后中宫追谒　太庙次谒　世庙以为礼公据会典执不可既不得请乃议　圣母止谒　世庙而请　皇上侍行□合三从之义诏从之礼成有白金彩之赐丁亥京官例当考察公再疏求退　上复慰留之时席文襄费文宪石文隐相继去位公以德望廷推内阁礼书者屡皆不及命升南京礼部尚书是时公任侍郎尚未满一考祖父例不得封公乃具情事闻　上念讲读旧臣特准赠侍御公官仍荫一子入监读书如考满例公既至南曹考寻旧典修举废坠明年复因灾求退慰勉有加升南京吏部尚书表正百官兼秉精鉴凡庶官考语皆亲为裁定辛卯圜丘成　朝廷覃恩公授资政大夫与祖考咸锡封如例壬辰考察京职公及台臣悉心访核去留号为精当改南京兵部尚书参赞机务与内外守备实同是任然中贵人与武臣颇骄纵难制公稍裁之以法虽魏国永康抚宁亦鲜假借中贵闻之咸饬左右内外为之肃然时宣大有警公条上募壮勇设廵逻精器械明赏罚严操练补军士六事并见嘉纳济川诸卫快船工料江南诸藩司率不时给公引清查芦洲事例岁请勑印差官经理得免匮乏锦衣卫沙洲湖塘之利干没不赀公亦奏遣其属偕督屯使□勾稽如法量以课入资卫费余悉输部备战马而□具侵渔者以示警□四营军士逃亡者半奏补余下盈万夷番训练营伍遂充黄船军役颇多富室巧□□匿不归伍者千余人所耗月粮岁且万石公躬□编定船只往返率以三月为限归坞还营各有定期劳逸既均而积弊亦除矣江北飞熊等卫屯所地旷人稀盐徒肆行钞暴公乃奏选三卫屯军舍余列营操备而以都指挥一人领之盗贼因而衰息甲午考选军政公禁绝请托一以严正莅事其所汰黜卒莫敢有哗者自余修兵政以肃军令崇武学以畜将材罢龙江五关守把之中官稽横海五卫欺隐之积课凡有禆机务者无不毕力为之暇则与翰林之宦南京者不问品秩修复瀛洲胜会登览游宴辄纪诸吟咏盖宛然前辈风度云是岁公历尚书满六年方具疏给由俄有　旨召公还京虽星言就路请罢益力　上察其意巳决特允之仍命驰驿以归公天性雅耽野兴鲜居城郭时与亲知觞咏紫岩山水之间意殊乐之辛丑北虏入寇邻鄙阖邑危□或劝公趋郡城避之公曰孤城难守人心易摇何可先去以为民望亲历城堞奖激士卒邑人恃以为安节镇廵台交章论荐吏部亦首以公为当起竟不果出嘉靖癸丑六月七日病卒初邑人见大星陨城北赤气天祖茔草木皆悴识者咸以为公兆至是始验距生成化丁酉享年七十有八公讳龙字舜卿别号紫岩 

　　○南京兵部尚书湛公若水传 

　　公名若水字符明广东增城人性颖敏自少知学弘治壬子以书魁其伦寻从白沙先生游自以随处体认天理为宗白沙曰此子参前骑衡之学也自是潜心默会日有所得遂焚去路引誓不复仕后以母命出佥事徐纮为劝驾赴南雍祭酒章懋试睟面盎背论甚奇之乙丑会试学士张元祯杨廷和主考抚其卷曰此非白沙之徒不能为拔第二名赐进士高等选为翰林庶吉士擢编修时阳明王公在吏部相与倡道京师场屋所取士修撰吕柟主事王崇辈和之□□日着学者称甘泉先生久之使安南册封国王黎睭却其馈不受正德丁亥奉母丧归葬荷塘庐墓三年墓产瑞人以为孝感所致卜筑西樵多士来学支与日给钱米开礼舍于僧寺至斋戒三日习礼成而后听讲讲必端坐观心不遽与言嘉靖初趋朝考九年满升侍读寻升南京国子监祭酒开讲院与诸生论学刻心性图说未满考升礼部侍郎先后有勤圣学等疏凡数十上总为献纳编又仿大学衍义补作格物通以进累迁南礼吏兵三部尚书置新泉三山二庄讲学于新泉书院江都休宁贵池等处公书院所在而是满九年考吏部奏其绩　上以□□七十许致仕所著有遵道□□语古文小学四书测二礼经传测春秋正传古易经传测学庸训□前后诗文集不啻千百卷门人在监者永康程文德武陵蒋信最知名皆极力荐拔位至通显平生足迹所至必建书院祀白沙虽田庄亦然尝于所居天□精舍参赞尚书府立祝　圣所置仓廪馆谷多士又至衡山建白沙书院置田五顷归复取白云山为白沙祠平生志笃而力勤无处不授徒无日不讲学从游者治徧天下所论以自然为本体以勿忘勿助为工夫大抵得之师门为多白沙尝谓之曰人与天地同体四时行百物生若滞在一处安能为造化之主善学者常令此心在无物处便运得转耳学以自然为宗不可不理会又曰学以自然为宗承喻日来颇有凑泊处譬之适千里者起脚不差必有所到自然之乐乃真乐也宇宙间复有何事又示以诗曰有学无学有觉无觉千金一瓠万金一诺天命流行真机活泼水到渠成鸢飞鱼跃德山莫杖临济莫喝万化自然太虚何说绣罗一方金针谁掇其得于指授者如此庚申四月丁巳卒于所居小禺洞年九十五有大星□□广州之河南其声如雷云公在南都久春时劝□□□田亩闵俗侈汰定丧祭之制颁行之费省而□□□人无不乐从有刘公庙聚众烧香为沈其像于□绝众惑贫者或以火葬公买地城四郊为漏泽□□处之且置田供时祀费尽毁私创庵院僧尼勒令归俗后生子多以湛名者
  </div>
  <div class="pagination">
   <a href="国朝献征录_page66.html">
    上一页
   </a>
   <span>
    ...
   </span>
   <a href="国朝献征录_page62.html">
    62
   </a>
   <a href="国朝献征录_page63.html">
    63
   </a>
   <a href="国朝献征录_page64.html">
    64
   </a>
   <a href="国朝献征录_page65.html">
    65
   </a>
   <a href="国朝献征录_page66.html">
    66
   </a>
   <span class="current-page">
    67
   </span>
   <a href="国朝献征录_page68.html">
    68
   </a>
   <a href="国朝献征录_page69.html">
    69
   </a>
   <a href="国朝献征录_page70.html">
    70
   </a>
   <a href="国朝献征录_page71.html">
    71
   </a>
   <a href="国朝献征录_page72.html">
    72
   </a>
   <span>
    ...
   </span>
   <a href="国朝献征录_page68.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
