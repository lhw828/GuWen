<!DOCTYPE html>
<html>
<head>
    <meta charset="UTF-8">
    <title>尚史 - 第 51 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚史 - 第 51 页/共 91 页</h1>
    <div class="content">　　説苑蘧伯玉为公子晳説楚王而复之
　　四十六年【襄二十七年】宋向戍弭诸侯之兵归生防诸侯之大夫于宋秋七月盟于宋景侯薨事灵侯灵侯二年【昭元年】归生防诸侯之大夫于虢寻宋之盟也归生子曰朝吴楚灵王之灭蔡也使公子弃疾为蔡公楚观从者在蔡事吴曰今不封蔡蔡不封矣我请试之召公子干公子黒肱入袭蔡徇于蔡曰蔡公召二子将纳之与之盟而遣之矣将师而从之蔡人聚将执之观从曰失贼成军【谓二子已去蔡公既成军】而杀余何益乃释之吴曰二三子若能死亡则如违之以待所济若求安定则如与之以济所欲且违上【上谓蔡公】何适而可众曰与之乃奉蔡公召二子盟于邓以入楚灵王死平王即位复封蔡处吴于蔡费无极害吴欲去之谓之曰王唯信子故处子于蔡子亦长矣而在下位辱必求之吾助子请又谓其上之人曰王唯信吴故处诸蔡二三子莫之如也而在其上不亦难乎弗图必及于难平侯三年【昭十五年】蔡人逐吴吴出奔郑【左传】
　　论曰燮规事晋而死左氏以为不从民欲未足以服燮也民不可与图始而可与乐成仰息于楚乌在其成也然蔡之事楚自哀至昭几二百年不驯以渐而欲一旦幡然易之震俗惑众不难弑君何有于燮宜其死也归生説楚卒复椒举友道备矣然其言实药楚非仅为举游说也楚卒不悛而使伍员伯嚭攘臂内向我有材而人用之楚之不亡幸尔
　　世子有【灵侯子】
　　世子有是为隠大子灵侯大子平侯庐之父也灵侯十二年【昭十一年】楚灭我用世子有于冈山【左传】
　　平侯即位諡曰隠故曰隠大子
　　公子元　公子干【昭侯子】
　　公子元公子干并昭侯之子也昭侯如楚三年止之及归遂如晋以元为质而请伐楚晋辞复以干为质于吴及吴伐楚败楚于栢举遂入郢【左传】
　　公子驷　公孙猎
　　公子驷公孙猎并蔡大夫昭侯二十五年【哀元年】蔡偪楚请迁于吴中悔明年吴使来纳聘而稍纳师师毕入昭侯杀驷以説遂迁于州来而放猎于吴猎驷之党也【左传】蔡逆臣传　公孙翩　公孙辰　公孙姓
　　公孙霍　【文之锴附】
　　公孙翩公孙辰公孙姓【音生】公孙霍并蔡大夫事昭侯昭侯二十六年【哀二年】吴既迁蔡于州来二十八年【哀四年】昭侯又将如吴诸大夫恐其又迁也承【音惩葢楚言也】公孙翩逐而射之入于家人而薨翩以两矢门之大夫文之锴后至曰如墙而进多而杀二人锴执弓而先翩射之中肘锴遂杀翩遂公孙辰而杀公孙姓公孙霍辰出奔吴公孙姓或作公孙生生尝帅师灭沈公孙霍又曰公孙盱【左传】
　　曹诸臣传
　　僖负羁
　　僖负羁曹大夫也事共公晋公子重耳之来也共公闻其骈胁欲观其裸浴薄而观之僖负羁之妻曰吾观晋公子之从者皆足以相国若以相夫子必反其国反其国必得志于诸侯得志于诸侯而诛无礼曹其首也子盍蚤自贰焉乃馈盘飱寘璧焉公子受飱反璧已而公子入立是为文公共公二十一年【僖二十八年】晋伐我入之数之以其不用僖负羁而乗轩者三百人且曰献状令无入僖负羁之宫魏犨颠颉爇僖负羁氏文公舎魏犨杀颠颉以徇于师【左传】
　　侯獳
　　侯獳者共公之竖也共公二十一年【僖二十八年】晋将伐曹假道于卫卫人弗许遂侵曹伐卫卫人出卫侯春三月晋入曹执公既而私许复曹卫卫侯复而公未反冬晋文公有疾獳货筮史使曰以曹为解齐桓公为防而封异姓今君为防而灭同姓曹叔振铎文之昭也先君唐叔武之穆也且合诸侯而灭兄弟非礼也与卫偕命而不与偕复非信也同罪异罚非刑也礼以行义信以守礼刑以正邪舍此三者君将若之何文公説遂复公【左传】
　　公子欣时【子　公孙臧　防附】
　　公子欣时【公羊欣作喜】字子臧宣公庶子宣公十七年【成十三年】公薨于师国人传欣时逆丧成公遂杀大子而自立宣公既葬欣时将亡国人皆将从之成公乃惧告罪且请焉欣时乃反而致其邑
　　公羊曹伯庐卒于师公子喜时见公子负刍之当主也逡巡而退
　　成公二年【成十五年】晋侯讨我执成公归于京师诸侯将见欣时于王而立之欣时辞曰前志有之曰圣达节次守节下失节为君非吾节也虽不能圣敢失守乎遂逃奔宋三年【成十六年】国人请成公于晋晋侯谓子臧反吾归而君欣时反成公归欣时尽归其邑与卿而不出
　　公羊公子喜时者仁人也内平其国而侍之外治诸京师而免之
　　其后曰公孙防悼公二年【昭二十年】防自梦出奔宋【左传】
　　公孙彊
　　公孙彊者曹鄙人也好弋初曹人或梦众君子立于社宫而谋亡曹曹叔振铎请待公孙彊许之旦而求之曹无之戒其子曰我死尔闻公孙彊为政必去之及伯阳即位好田弋彊获白雁献之且言田弋之説説之因访政事大説之有宠使为司城以听政梦者之子乃行彊言霸説于伯阳从之乃背晋而奸宋宋人伐之晋人不救筑五邑于其郊曰黍邱揖邱大城钟防遂灭曹执伯阳及彊以归杀之【左传】
　　论曰子臧同气负刍乃顺逆性成攘让异节何殊絶也承天子因诸侯顺国人而君曹虽达节可也侯獳知权君子与之若夫共公玩賔负羁不闻有郑詹之谏贰以私之准诸臣节有未尽乎
　　莒诸臣传
　　苑羊牧之　【乌存附】
　　苑羊牧之莒大夫也事共公共公八年【昭二十二年】齐北郭启帅师伐我公将战苑羊牧之谏曰齐帅贱其求不多不如下之大国不可怒也弗许败齐师于夀余【莒地】齐侯伐我公行成遂如齐涖盟国人于是大恶公明年大夫乌存帅国人以逐之公将出闻乌存执殳而立于道左惧将止死苑羊牧之曰君过之乌存以力闻可矣何必以弑君成名遂奔鲁【左传】
　　论曰莒国小又居夷微矣乃筹敌扞难有若牧之谁谓部娄无松柏乎材无不具惟大匠顾耳
　　莒叛臣传　牟夷
　　牟夷莒大夫也事着邱公着邱公五年【昭五年】夏牟夷以牟娄及防兹奔鲁【莒三邑】三叛人之一也秋我讨鲁不设备鲁败我于蚡泉【左传】
　　莒乱臣传　公子铎　蒲余侯兹夫　公子意恢
　　公子铎公子意恢并莒羣公子蒲余侯兹夫莒大夫也着邱公十四年【昭十四年】秋公薨子郊公即位郊公恶公子铎而善于意恢兹夫恶意恢而善于着邱公之弟庚舆【即共公】公子铎因兹夫而与之谋曰尔杀意恢我出君而纳庚舆许之冬十二月兹夫杀意恢郊公奔齐公子铎逆庚舆于齐齐隰党公子鉏送之【左传　按杜预注意恢与乱君为党故书名恶之説非是郊公父死不戚诚有之未见其乱且出子立弟逐君専杀铎与兹夫为乱耳意恢何罪乎经书意恢名遂坐以恶未为得也】
　　莒逆臣传　大子仆　展舆　【务娄　瞀胡公子灭明附】
　　大子仆者纪公庶其之子也纪公生仆又生季佗爱季佗而黜仆且多行无礼于其国仆因国人以弑纪公以其宝玉奔鲁展舆者犂比公之子也犂比公生去疾【即着邱公】及展舆既立展舆又废之犂比公虐国人患之犂比公三十五年【襄三十一年】展舆因国人以攻公弑之乃自立而夺羣公子秩明年羣公子召去疾于齐齐纳去疾展舆奔吴是年春鲁伐我取郓因我乱彊郓田于是务娄瞀胡及公子灭明以大厖与常仪靡奔齐【大厖常仪靡莒二邑】二子皆展舆之党也【左传】
　　莒列女传　纪嫠妇
　　纪嫠妇莒人也共公杀其夫也为嫠比老托于纪障【莒邑】纺焉以度而去之【以所纺纑度城之髙】及齐师伐我共公奔纪障齐使孙书伐之师至嫠妇投纑于外或献诸孙书书使师夜缒而登登者六十人缒絶师鼓噪城上之人亦噪公惧启西门而出齐师入纪【左传】
　　论曰民犹水水所以载舟亦以覆舟是故民虽弱众可畏也若纪障者匹妇而可以亡城众犹未也慎之哉邾诸臣传
　　公子叔术　【鲍广父　梁买子臧氏母附】
　　公子叔术者邾顔公之弟或曰羣公子也【何休注】
　　当顔公时邾女有为鲁夫人者生孝公
　　公羊云邾娄女为鲁夫人未知其为武公与懿公与孝公幼注云不知孝公者邾娄外孙邪妾子邪　按后文天子诛顔而立叔术反孝公于鲁则孝公为鲁武公子邾娄之外孙明甚又疏云叔术犯王命杀鲁大夫其罪少功有余若然则鲍广父梁买子为鲁大夫二臣为鲁大夫则孝公之为鲁孝公愈明甚矣
　　孝公幼顔公淫九公子于宫中因以纳贼臧氏之母养公者也养公者必以其子入养闻有贼以其子易公抱公以逃贼至凑公寝而弑之臣有鲍广父梁买子者闻有贼趋而至臧氏之母曰公不死也在是吾以吾子易公矣于是负孝公之周愬天子天子为之诛顔公而立叔术反孝公于鲁顔夫人者妪盈女也国色也其言曰有能为我杀杀顔者吾为其妻叔术为之杀杀顔者而以为妻有子焉谓之盱夏父者其所为有于顔者也【注为顔公夫人时所为顔公生也】盱幼而皆爱之食必坐二子于其侧而食之有珍怪之食盱必先取足焉夏父曰以来【言以彼物来】人未足而盱有余【人夏父自谓】叔术觉焉【知少争食长必争国】曰嘻此诚尔国也夫起而致国于夏父夏父受而中分之叔术曰不可三分之叔术曰不可四分之叔术曰不可五分之然后受之【公羊传　见昭三十三年】
　　公孙鉏　徐鉏　邱弱　茅地　【羊罗附】
　　公孙鉏徐鉏邱弱茅地并邾大夫事庄公庄公二十二年【昭二十三年】春正月我城翼【翼邾邑】还将自离姑【亦邾邑从离姑则道径鲁武城】公孙鉏曰鲁将御我欲自武城还循山而南徐鉏邱弱茅地曰道下遇雨将不出是不归也遂自离姑武城人塞其前断其后之木而弗殊我师过之乃推而蹷之遂取我师获鉏弱地庄公时又有羊罗者鄅【妘姓国禹之后】人借稻我袭之鄅人将闭门羊罗摄其首焉【斩门者首也】遂入鄅【左传】
　　茅夷鸿
　　茅夷鸿者邾大夫茅成子也【茅采邑成子其諡也】隠公十八年【哀七年】秋鲁伐我及范门【邾郭门】犹闻钟声【邾不设备也】大夫谏不听夷鸿请告于吴不许曰鲁击柝闻于邾吴二千里不三月不至何及于我且国内岂不足夷鸿以茅叛鲁师入以公归囚诸负瑕夷鸿以束帛乗韦自请救于吴曰鲁弱晋而逺吴冯恃其众而背君之盟辟君之执事以陵我小国邾非敢自爱也惧君威之不立君威之不立小国之忧也若夏盟于鄫衍【鄫盟经不书】秋而背之成求而不违四方诸侯其何以事君且鲁赋八百乗君之贰也邾赋六百乘君之私也以私奉贰唯君图之吴子从之明年伐鲁鲁乃归公【左传】
　　论曰叔术让国公羊贤之论者遂以犯王命妻嫂杀鲁大夫为罪不足而功有余何其乖也夫顔公禽兽行天子诛之以立叔术则国安得让大夫安得杀杀人以济淫让国以干命贤者固若是乎茅成子竭蹶乱君亡国之际而卒复之几与楚包胥争烈矣公孙鉏乃亦有谋信乎国无小也
　　邾叛臣传　庶其　黒肱
　　庶其黒肱并邾大夫悼公四年【襄二十一年】庶其以漆闾邱奔鲁庄公三十年【昭三十年】黒肱以滥奔鲁是为三叛人之二也【左传】









　　尚史卷六十二
　　钦定四库全书
　　尚史卷六十三　　　　　　列传四十一
　　镶白旗汉军李锴撰
　　吴诸臣传
　　屈狐庸
　　屈狐庸楚巫臣之子也巫臣亡奔晋自晋使于吴寘其子狐庸以为吴行人初事寿梦
　　呉越春秋寿梦十七年以狐庸为相任以国政説误
　　寿梦薨厯事诸樊余祭余昧余昧二年【襄三十一年】使狐庸聘于晋通吴晋之路赵武问焉曰延州来季子其果立乎巢陨诸樊阍戕戴吴【即余祭】天似启之何如对曰不立是二王之命也【言诸樊余祭天命当死】非启季子也若天所启其在今嗣君乎甚徳而度徳不失民度不失事民亲而事有序其天所启也有吴国者必此君之子孙实终之季子守节者也虽有国不立【左传】
　　伍员
　　伍员字子胥楚大傅伍奢之少子也王僚五年【昭二十年】楚杀伍奢员遂亡闻大子建之在宋也往从之宋有华氏之乱乃与大子建俱奔郑郑人甚善之大子建适晋晋使大子建谋郑郑诛大子建员惧与建子胜俱奔吴到昭关昭关欲执之员与胜独身步走几不得脱
　　韩非子子胥出走边得之子胥曰上索我者以我有美珠也今我已亡之我且曰子取吞之因释之
　　追者在后至江江上有一渔父乘船知员急乃渡员员既渡解其劒曰此劒直百金以与父父曰楚国之法得伍员者赐粟五万石爵执珪岂徒百金劒耶不受员未至吴而疾止中道乞食
　　吕氏春秋伍员亡荆急求之登太行而望郑曰葢是国也地险而民多知其主俗主也不足与举去郑而之许见许公而问所之许公不应东南向而唾伍员载拜受赐曰知所之矣因如吴过于荆至江上见一丈人刺小船方将渔从而请丈人渡之絶江问其名族不肯告解其剑以与丈人曰此千金之剑也丈人不受曰荆国之法得伍员者爵执珪禄万担金千镒昔者子胥过吾犹不取今何以子之千金剑为伍员过于吴使人求之不得每食必祝之曰江上丈人吴越春秋越絶书有渔父渡员自沈击绵女子饭员投瀬之事説既谬悠文亦卑秽姑载吕説以广异闻
　　员至吴吴王僚方用事公子光为将乃因公子光以求见吴王【史记】
　　吕氏春秋伍子胥欲见吴王而不得客有言之于王子光者见之而恶其貎辞之客请之王子光光曰其貌吾所甚恶也客以闻子胥子胥曰愿令王子重帷而见其衣若手请因説之光许子胥説之半光举帷搏其手而与之坐説毕光大説子胥以为有吴国者必光也退而耕于野吴越春秋员至吴被发佯狂行乞于市吏善相者见之曰吾相人多矣未尝见斯人也非异国之亡臣乎乃白王僚王僚见之怪其状伟身长一丈腰十围眉间一尺与语三日辞无复者王僚曰贤人也越絶书同而作阖庐误
　　员言伐楚之利于王僚公子光曰是宗为戮而欲反其讐不可从也员曰彼将有他志余姑为之求士而鄙以待之乃见鱄设诸焉而耕于鄙公子光遂因鱄设诸而弑王僚既即位以员为行人
　　公羊伍子胥父诛乎楚挟弓而去以干阖庐阖庐曰士之甚勇之甚将为之兴师而复雠于楚伍子胥复曰诸侯不为匹夫兴师且臣闻之事君犹事父也亏君之义复父之讐臣不为也于是止楚伐蔡蔡请救于吴伍子胥复曰蔡非有罪也楚人为无道君如有忧中国之心则若时可矣于是兴师而救蔡谷梁同吴越春秋楚平王卒员谓白公胜曰吾志不悉矣然楚国在吾何忧吴越春秋阖庐元年举伍子胥为行人与谋国政子胥曰安君治民从近制逺者先立城郭设守备实仓廪治兵库乃相土尝水筑大城陆门八象天八风水门八象地八聪筑小城陆门三象天门地户龙角请干将铸名剑二曰干将莫邪莫邪干将之妻也莫邪断发翦爪投于炉中金铁刀濡遂以成劒阳曰干将隂曰莫邪阳作文隂作漫理干将匿其阳出其隂而献之复命国中作钩有杀其二子以血衅成二钩献于阖庐钩师向钩而呼二子之名曰吴鸿扈稽两钩俱飞着父胷越絶书吴王阖庐始得子胥以为上客曰圣人前知千嵗后覩万世深问其国世得无衰极子胥曰难哉言乎邦其不长王其圗之臣始入邦伏见衰亡之证当霸吴厄防之际后王复空王曰何以言之子胥曰王食禽肉坐而待死佞谄之臣将至不乆吴越为邻同俗并土两邦同城相亚门户忧在于斯必将为咎越有神山难与为邻愿王定之越絶书千里庐虚者阖庐以铸干将劒
　　阖庐三年【昭三十年】王问于员曰初而言伐楚余知其可也而恐其使余往也又恶人之有余之功也今余将自有之矣伐楚何如对曰楚执政众而乖莫适任患若为三师以肄焉一师至彼必皆出彼出则归彼归则出楚必道敝亟肄以罢之多方以误之既罢而后以三军继之必大克之阖庐从之楚于是乎始病九年【定四年】吴伐楚五战及郢遂入郢【左传】
　　韩非子阖庐攻郢战三胜问子胥曰可以退乎子胥对曰溺人者一饮而止则无溺者以其不休也不如乘之以沈之説苑阖庐与荆人战于栢举大胜之至于郢郊五败荆人阖庐之臣五人进谏曰深入逺报非王之利也王其返乎五人将锲头阖庐未之应头坠于马前阖庐惧召子胥而问焉子胥曰五臣者惧也夫五败之人者其惧甚矣王姑少进遂入郢南至江北至方城方三千里皆入于吴
　　壊宗庙徙陈器挞平王之墓【谷梁传】
　　淮南子五战入郢烧高府之粟破九龙之钟鞭平王之墓舍昭王之宫新书伍子胥曰父死而不死非父之子也死而非补则过计也与吾死而不一明不若举天地以成名于是纡身而适阖闾治味以求亲阖闾甚安之説其谋任吴国之政民保命而不失嵗时熟而不凶五官公而不私上下调而无尤天下服而御四境静而无虞然后忿心发怒出凶言隂必死提邦以伐楚五战而五胜伏尸数十万郢之门执高兵伤五臓之实毁十龙之钟挞平王之墓昭王失国而奔妻生虏而入呉　按二説亦言鞭墓未尝鞭尸也史记掘平王之墓出其尸鞭之三百吴越春秋出其尸鞭之三百左足践腹右足抉其目诮之曰谁使汝用谗防之口杀我父兄岂不寃哉　员虽狠焉至是吴越春秋语乖而体卑不足信史迁亦误
　　明年秦救楚败吴师于沂夫槩亡归自立为王阖庐乃释楚而归
　　吴越春秋渔父者子歌芦中人还吴兵越絶书畧同説僻陋不足载
　　十九年【定十四年】吴伐越句践御之阖庐伤将指薨子夫差即位
　　吴越春秋吴王为大子波聘齐女齐女死大子亦病死阖庐谋可立者夫差告伍胥曰欲立大子非我而谁计在君耳有顷谋立大子子胥曰臣闻祀废于絶后兴于有嗣王欲立大子莫大乎波之子夫差阖庐曰夫差愚而不仁子胥曰夫差信以爱人端于守节敦于礼义父死子代经有明文乃立夫差为大子史记子胥之死也仰天叹曰我令若父霸自若未立时诸公子争立我以死争之于先王几不得立若既得立欲分吴国子我即其事也然以夫差为太子波之子则为阖庐之孙特异诸説説苑吴王欲从民饮酒子胥谏曰不可昔白龙下清泠之渊化为鱼渔者豫且射中其目白龙上诉天帝天帝曰当是之时若安置而形对曰我下清泠之渊化为鱼天帝曰鱼固人之所射也豫且何罪夫龙不化豫且不射今弃万乘之位而从布衣之士饮酒臣恐其有豫且之患矣
　　夫差二年【哀元年】伐越败之于夫椒遂入越句践以甲楯五千保于防稽使大夫种行成夫差将许之员曰不可臣闻之树徳莫若滋去疾莫如尽昔有过浇杀斟灌以伐斟鄩灭夏后相后缗方娠逃出自窦归于有仍生少康焉为仍牧正惎浇能戒之【惎毒也能戒备其毒害也】浇使椒求之逃奔有虞为之庖正以除其害虞思于是妻之以二姚而邑诸纶有田一成有众一旅【方十里为成五百人为旅】能布其徳而兆其谋以收夏众抚其官职使女艾谍浇【少康臣】使季杼诱豷【李杼少康子豷浇弟也】遂灭过戈复禹之绩祀夏配天不失旧物今吴不如过而越大于少康或将丰之不亦难乎句践能亲而务施施不失人亲不弃劳与我同壤而世为仇讐于是乎克而弗取将又存之违天而长冦讐后虽悔之不可食已【食消已止也】姬之衰也日可俟也介在蛮夷而长冦讐以是求伯必不行矣弗听退而告人曰越十年生聚而十年教训二十年之外吴其为沼乎国语越使求成申胥谏曰不可许也夫越非实忠心好吴也又非慑畏吾甲兵之彊大夫种勇而善谋将还玩吴国于股掌之上以得其志夫固知君王之葢威以好盛也故婉约其辞以从逸王志使淫乐于诸夏之国以自伤也使吾甲兵钝弊民人离落而日以憔悴然后安受吾烬夫越王好信以爱民四方归之年谷时熟日长炎及吾犹可以战也为虺弗摧为蛇将若何王不听许之成越絶书句践与吴战于浙江之上石买为将斩杀无罪士众恐惧子胥变为奇谋或北或南夜举火击鼓昼陈诈兵越师溃坠还报其王王杀石买谢其师号声闻吴吴王恐惧子胥私喜曰越军败矣胥闻之狐之将杀噆唇吸齿今越败矣君王安意越易兼也使人入问之越请降子胥不听越栖于防稽之山吴退而围之越日行成于吴吴引兵而去句践将降待诏入吴其入辞曰亡臣孤句践故将士众入为臣虏民可得使地可得有吴王许之子胥大怒目若夜光声若哮虎曰越未战而服天以赐吴其逆天乎臣唯君王急剬之吴王不聼越絶书吴王梦井赢溢子胥曰井者人所饮溢者食有余越南火吴北水水制火王何疑乎越絶书吴伐越道逢大风车败马失骑士坠匹马啼臯
　　十二年【哀十一年】吴将伐齐句践率其众以朝焉王及列士皆有馈赂吴人皆喜唯员惧曰是豢吴也夫谏曰越在我心腹之疾也壤地同而有欲于我夫其柔服求济其欲也不如早从事焉得志于齐犹获石田也无所用之越不为沼吴其泯矣使医除疾而曰必遗类焉者未之有也盘庚之诰曰其有颠越不共则劓殄无遗育无俾易种于兹邑是商所以兴也今君易之将以求大不亦难乎弗听
　　国语呉王既许越成将伐齐申胥谏曰昔天以越赐吴而王弗受夫天命有反今越王句践恐惧而改其谋舍其愆轻其征赋施民所善去民所恶身自约也裕其众庶其民殷众以多甲兵譬越之在吴也犹人之有腹心之疾也夫越王之不忘败吴于其心也戚然服士以司吾间今王非越是图而齐鲁以为忧夫齐鲁譬诸疾疥癣也岂能涉江淮而与我争此地哉将必越实有吴土王盍亦鉴于人无鉴于水国语今王既变鲧禹之功而高高下下以罢民于姑苏天夺吾食都鄙荐饥今王将狠天而伐齐夫吴民离矣体有所倾譬如羣兽然一个负矢将百羣皆奔王其无方收也越人必来袭我王虽悔之其犹有及乎王弗听吴越春秋子胥谏王王怒暮归举衣出宫羣臣曰天无霖雨宫中无泥露相君举衣行高何为子胥曰吾以越谏王王心迷不听宫中生草棘雾露沾我衣羣臣闻之莫不悲伤　今本无吕氏春秋越大饥请食于吴吴王将与之子胥进曰不可与也夫吴之于越仇讐敌战之国也非吴丧越越必丧呉若燕秦齐晋岂能逾五湖九江越十七阨以有吴哉今输之粟是长雠而养仇也不若勿与而攻之此先王之所以霸吴王曰吾闻之义不攻服仁者食饥服而攻之非义饥而不食非仁不仁不义虽得十越吾不为也遂与之食三年吴饥请食于越越王攻之夫差为擒越絶书越请籴于吴申胥谏曰不可越之请籴也将以此卜君王不省而救之是越之福也今狐雉之戏也狐体卑而雉惧之夫兽虫尚以诈相就而况人乎呉王曰句践有急寡人与之其徳章而未靡句践其敢反我乎申胥曰狼子野心仇雠之人不可亲也夫防忘壁壁不忘防今越不忘吴矣
　　使于齐属其子于鲍氏为王孙氏反役王闻之赐之属镂以死将死曰树吾墓槚槚可材也呉其亡乎三年其始弱矣盈必毁天之道也【左传】
　　国语吴王还自伐齐乃讯于申胥曰大夫老不自安恬逸而处以念恶出则罪吾众挠乱百度以妖孽吴国今天降衷于吴齐师受服孤岂敢自多先王之钟鼓实式灵之敢告于大夫申胥释劒而对曰昔吾先王世有辅弼之臣以能遂疑计恶以不陷于大难今王播弃黎老而孩童焉比谋曰余令而不违夫不违乃违也夫不违亡之之阶也夫天之所弃必骤近其小喜而逺其大忧王若不得志于齐而以觉寤王心吴国犹世吾先君之得之也必有以取之其亡之也亦有以弃之用能援持盈以没而骤救倾以时今王无以取之而天禄亟至是吴命之短也员不忍称疾辟易以见王之亲为越禽也员请先死将死曰悬吾目东门以见越之入也遂自杀王愠曰孤不使大夫见也乃取尸盛鸱夷而投之江史记子胥仰天叹曰嗟乎谗臣嚭为乱矣王乃反诛我我令若父霸自若未立时诸公子争立我以死争之于先王若既得立欲分吴国半子我我顾不敢望也今若听防臣以杀长者越絶书太宰嚭之交逢同见吴王曰今日往见申胥申胥以被离坐而谋慙然类欲害王王杀之为乎可王兴兵伐齐申胥必谏王无听而伐齐必大克乃可图之于是吴王伐齐请申胥谋对曰越在我犹心腹有积聚欲释齐以越为忧王不听兴师伐齐大克还以申胥为不忠赐剑杀申胥髠被离申胥且死曰昔者桀杀关龙逢纣杀王子比干今吴杀臣参桀纣而显吴邦之亡也越絶书吴王将杀子胥使逢同征之胥见逢同知为吴王来也泄言曰王不亲辅弼之臣而亲众豕之言是吾命短也高置吾头必见越入吴也捐我深江则亦已矣王使捐于大江口乃有遗响发愤驰腾气若奔马威凌万物论衡夫差杀子胥煮之于镬乃以鸱夷囊投之于江子胥恚恨驱水为涛以溺杀人呉越春秋畧同吴越春秋夫差帅羣臣出国东祀于胥江水濵曰昔不听相国之言令逺投江海　今本无按此似子胥因投于江与诸説异
　　又曰抉吾眼悬吾东门以观越之入灭吴也乃自刭死王闻之大怒乃取员尸盛以鸱夷革浮之江中吴人怜之为立祠于江上因命曰胥山【史记】
　　越絶书由钟穷隆山者古赤松子所取赤石脂也子胥死民思祭之
　　杂家有伍子胥八篇兵技巧十篇【汉书】
　　越絶书阖庐见子胥敢问船军之备对曰船名大翼小翼突冒楼船桥船今船军之教比陵军之法乃可用之大翼者当陵军之重车小翼者当陵军之轻车突冒者当陵军之冲车楼船者当陵军之行楼车桥船者当陵军之轻足骠骑　北堂书钞引今本无又越絶载子胥相气取敌大数类风角书不具録鱄设诸　【要离附】
　　鱄设诸【史记作専诸】堂邑人也伍贠之亡楚而入吴也知鱄设诸之能
　　吴越春秋伍员亡楚如吴遇专诸于涂专诸方与人鬬将就敌其怒有万人之气其妻一呼即还子胥怪而问其故专诸曰夫屈一人之下必伸万人之上子胥相其貌碓颡深目虎膺熊背戾于从难知其勇士隂结之欲以为用
　　员既见吴王僚知公子光将有内志乃进鱄设诸于公子光光既得鱄设诸善客待之【史记】
　　楚平王死王僚欲因楚丧伐之使公子掩余公子烛庸帅师围潜使公子札聘于上国及楚师救潜吴师不能退公子光曰此时也弗可失也告鱄设诸曰上国有言曰不索何获我王嗣也吾欲求之
　　吴越春秋专诸曰欲杀人君必前求其所好王何好光曰好味曰何味曰嗜鱼之炙专诸乃去从太湖学炙鱼三月得其味
</div>
    <div class="pagination">
<a href="尚史_page50.html">上一页</a><span>...</span><a href="尚史_page46.html">46</a><a href="尚史_page47.html">47</a><a href="尚史_page48.html">48</a><a href="尚史_page49.html">49</a><a href="尚史_page50.html">50</a><span class="current-page">51</span><a href="尚史_page52.html">52</a><a href="尚史_page53.html">53</a><a href="尚史_page54.html">54</a><a href="尚史_page55.html">55</a><a href="尚史_page56.html">56</a><span>...</span><a href="尚史_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
