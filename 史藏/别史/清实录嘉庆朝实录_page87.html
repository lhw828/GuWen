<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 87 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 87 页/共 523 页</h1>
    <div class="content">
○辛酉。缓徵直隶霸、文安、清苑、蠡、雄、安、新安、河闲、任邱、宁晋、隆平、定、十二州县、旱灾新旧额赋。复缓徵满城、新城、祁、高阳、阜平、望都、博野、正定、新乐、易、冀、饶阳、安平、涿、宝坻、唐、献、曲阳、丰润、通、三河、遵化、玉田、二十三州县、旱灾新旧额赋。免大兴、宛平、良乡、涿、通、三河、蓟、遵化、八州县、本年额赋。并缓徵旗租银粮。　　

○癸亥。以詹事府詹事恩普、为大理寺卿。　　

○甲子。谕内阁、松筠上年在陕甘总督任内。曾经条奏、请将私盐私铸二项悉行弛禁。所见殊属迂谬。断不可行。本应降旨交部严议。特以松筠平日尚能持正。为有用之材。是以不加深责。特令军机大臣亲书谕旨。密为训饬。即军机章京等、亦未令闻知。此乃朕欲保全松筠不得已之苦心。曾经详悉示知。而松筠自任总督以来。屡称患病。于一切防堵事宜。并不能妥为布置。致任川省窜匪。于今春阑入甘境。又不能实力拦截。以致辗转奔突。蔓延至今。本应治以应得之罪。即不至如魁伦之重。较之倭什布之疎于防范。其咎正复相等、宁不应予以降调处分。犹念其居官声名尚好。且不似楚省之屡任贼匪窜入。是以从宽免议。令长麟接办总督事务。将松筠授为伊犁将军。仍令赴湖北暂署督篆。并令居首督办剿贼之事。而松筠甫经到楚。仍即称病。漫无展布。辄行恳请陛见。朕于伊初奏到时。尚以松筠在彼或能得力。未经允准、而伊又称有恩出自上之事。必须面奏、具摺恳请。随经降旨准行。及松筠到京。经朕日日召见。面加询问。则其所欲面陈者。仍系私盐私铸请宽禁到二项。并无奇谋秘策。经朕详加开导。平心静气。反覆譬晓。以此事碍难施行。松筠固执己见。将此事又复怀摺渎奏。并不由奏事处呈递。试思私盐私铸。律有明禁。系开国以来祖宗定制。岂得轻议更张。设朕有不循成法之意。妄思更改。在廷诸臣。尚当直言极谏。松筠安可以一人臆说。妄欲纷更。且如松筠所奏、将私盐私铸概宽其禁。则自盐政以下各官。皆当裁去。另派专司盐税之官。纷纷更制。且现在私盐有禁。不过官役巡拦。尚有私枭拒捕等事。若设立税口。是向日贩私者转需交纳官税。傥贩私之徒。逞其刁悍。不肯交税。又将如何办理。至川省若弛私铸之禁。则各省亦必相率效尤。岂有国家泉币之权。操之自下。隳纪纲而弛法度莫此为甚。而松筠以为所铸系嘉庆通宝。即非私铸。是何言耶。且分设各厂。聚集多人。更恐酿成事端。其流毙将不可胜言。又贼匪即有私盐私铸之徒。闻风散出。为数亦属无几。此外如松筠摺内所称啯匪赌棍及白莲教匪。又岂皆令其各回本地作奸犯科乎。是所奏种种纰谬。实为迂腐无识。傥朕轻听其言。贻误不小。且似此议论纷纭。岂非谋夫孔多是用不集之明验乎。若将原摺发交大学士九卿核议。自为公论所不韪。必将松筠议以变乱成法之罪。革职示惩。今朕姑念松筠所言虽属失当。而其心究为国家公事。尚属无他。是以仍令军机大臣明白传知。不复交议。松筠经朕指示。虽自知糊涂冒昧。恳请仍赴军营效力。但伊平素未经行阵。弓马平常。带兵既非所长。即令督率防堵。而伊前在陕省时。一任川匪窜入甘境。其不能实力堵御。已可概见。至于办理粮饷。松筠前此虽未请拨帑银。屡将解川饷项路经陕省者。任意截留至九十余万之多。亦未见经理得当。是松筠前往军营。实属无益。而似此识见迂疏。亦岂能胜伊犁将军之任。松筠著加恩赏给副都统职衔。前往伊犁作为领队大臣。并赏戴花翎。替换珠尔杭阿回京。其伊犁将军员缺。仍著保宁实授。矣简放有人。再行更换。松筠当力改前非。随同保宁学习办事。以期稍赎罪愆。无负朕格外矜全教诲至意。　　

○赏已革华州将军兴肇四等侍卫、为和阗办事大臣。　　

○旌表守正捐躯直隶邯郸县民郭宝山妻郭氏。　　

○乙丑。谕内阁、刑部题覆直隶省民人王仲贵、殴伤胞兄王仲香身死一案。声明伦纪攸关。将王仲贵依律拟斩立决。细阅本内情节。王仲香调戏伊弟妻张氏。欲图强奸。已属乱伦伤化。迨经伊父王尚才斥詈不服。将伊父揪倒欲殴。尤属目无伦纪。及伊弟王仲贵闻声趋救。王仲香竟欲与伊父拼命。凶恶已极。伊父王尚才忿极。喝令王仲贵殴打。王仲贵央求不允。并声言如不代殴。即欲寻死。王仲贵无奈。随用石殴王仲香额颅殒命。是王仲香淫凶残忍。种种蔑伦。所犯应死之罪。不一而足。及王尚才喝令王仲贵殴打伊兄。复经王仲贵代为央求。尚有不忍致死其兄之心。因王尚才不允。王仲贵始用石殴伤致毙。迥非逞凶干犯可比。乃刑部照原题。于奉父命殴死蔑伦之兄者。仍依弟殴兄致死本律。拟斩立决。并声明伦纪攸关。措词不当。殊失情理之平。且与维持风化之义未协。所有王仲贵一犯。著即改为杖一百。流三千里。不必再交九卿核议。嗣后遇有此等死者自犯蔑伦之案。著刑部即行核议。奏明请旨减等、著为令。　　

○以土默特贝子朋素克琳沁、苦累所属。革爵安置热河。　　

○丙寅。谕内阁、费淳等奏、六安州知州员缺紧要。该省实无人地相宜合例堪补之员。仍恳以宋思楷补授等语。已照所请行矣。向来各省州县要缺。往往以人地相需。将不命例之员。专摺奏请升调。及交部议驳后。而督抚等仍以原请升调之员。复行具摺奏恳。此等人员。如果于该省要缺实在相宜。若不准其所请。则督抚等无由收指臂之效。但一经部驳。又复奏恳准行。如此竟成故套。在办事公正之督抚。原属为缺择人。而稍涉偏私者。未免为人择缺。致启夤缘奔竞之渐。不可不明示防闲。以杜流毙。嗣后各省督抚。于部驳不合例之员。复行具奏恳请允准者。竟当责令保其终身。毋论将来该员仍任原省。或升任他省。若不过因公罢斥。尚可免其追问。如系贪污获罪。则原保之督抚。自难辞徇情滥举之咎。著吏部严定处分。用昭惩儆。宋思楷即著照新例行。　　

○又谕、祖之望奏、审讯桂东县民扶咸钦。呈控李习仪等窝留逃犯。私开铁厂等事。俱属虚诬。将扶咸钦问拟军罪一摺。已交该部核议具奏矣。扶咸钦因挟李羽仪等从前控拆锅厂之嫌。架捏重情。赴京呈控。自应按律坐诬。抵以军罪。其扶家岭等处山地所开铁厂。亦当查明饬禁。永绝争端。此等赴京控告之案。从前往往令钦差前往审办。原以杜该督抚回护瞻徇之毙。在公正廉洁之钦差。自能屏绝苞苴。秉公审断。其不能检束者。不独沿途需索驿站陋规。竟有收受馈送。屈法徇情之事。即钦差尚知自爱。而跟随人等、勒索使费供应。扰累地方。州县办差家人长随等、亦藉端滥行开销。均所不免。朕深悉其毙。自亲政以来。遇有各省民人赴京控案。不肯轻派在京大臣前往审讯。即交原省督抚就近查办。乃年来各督抚等于交办案件。率以审系虚诬一奏塞责。而被告审实问罪者寥寥。试思若非抱不白之冤。岂肯自出已赀。远赴京师呈控。难云尽属子虚。是该督抚等非庇护所属。即有意从轻。所审案情。未可尽信。朕又不得不用钦差矣。嗣后发审之件。若该督抚不据实秉公审办。希图朦混结案。致原告之人稍有屈抑。一经访得确实。或被人举发。或钦差覆审。必当将原审之督抚从重治罪。决不姑贷。将此先行通谕知之。　　

○又谕、昨日祖之望有由三百里递到之摺。系审讯桂东县民扶咸钦。呈控李羽仪等、窝留逃犯私开铁厂等事一案。于本月初二日拜发。本日又由三百里递到初四日所发摺报、朕以为必有地方紧要事件。及加披阅。则又系审办善化县民蒋万顺。呈控该县短价派买仓谷之案。此等事件。祇系寻常审案。有何迫不及待。自应照常差人赍递。乃连日由驿驰奏。岂有此理。其意不过为差赍奏摺。吝惜小费起见。但各省督抚。节经降旨停止进贡。并删除一切应酬闲费。又从无罚项。伊等养廉丰厚。岂得于陈奏事件。尚存惜费之见。况现在军书络绎。驿马已极疲烦。更何得以寻常陈奏之摺。闲日发报、逐案驰递。平日亦不可。况此时耶。岂督抚等惟自知吝啬。而于国家设立驿站。竟任意驱使乎。且祖之望两日内所发摺报、俱系审案。亦何妨于前案审明后略停一日。俟后案讯结一并具奏、或将后案速行办结。赶早一日。与前案同日奏闻。俱无不可。然亦不应轻用驿递。又况于初二初四两日。将此等审件。分作二次叠行发报、实出意想之外。祖之望何不知缓急轻重。惟知惜费见小若此。大属非是。著传旨严行申饬。并著交部严加议处。近日各省督抚。于地方寻常事务。亦多有似此滥用驿递者。试思各省学政所得养廉。远不及督抚等之多。尚俱自行差人赍奏、岂各督抚等于此转斤斤计较乎。此后如有似祖之望滥用驿递者。必将该督抚等一体交部严议。将此通谕知之。　　

○以故四川竹木坎土巡检孙天德子应贵、袭职。　　

○予四川阵亡提督达三泰、祭葬世职如例。　　

○予四川阵亡参将姜敏功、七十七、魏攀举、泰安、王溶、那尔泰、赵宗浚、游击吴玉贵、杨洪新、王宗佑、都司石鼎臣、郭明宗、张永成、守备唐文高、刘正麒、岑现佩、胡希照、李连发、邸于明、田启华、陈占举、李国宾、秦恒、赵成龙、马天德、王耀、千总李占魁、王之镇、谢飞熊、吴开祥、宋国富、上官宗文、李如椿、吴兴开、张如龙、护军校德克登布、蓝翎长巴凌阿、把总杨国名、刘宗、崔升、卓应瑞、蒋应礼、林中南、周永泰、刘忠孝、任殿檠、秦得禄、李瑶、杨兆德、外委廖怀英、田应龙、保廷栋、燕福宁、萨得芳、张得贵、杨锐、薛烈、湖南剿苗阵亡守备何肇勤、把总邓得、外委马正雄、姚之龙、祭葬加等、世职如例、额外外委朱玉贵、曹天佑、武生潘启先、祭葬世职、如把总例、千总周占元、刘天奇、马世雄、把总王国用、马之俊、张登鳌、何连升、吕尚玉、陈泰、伤亡都司涂得海、守备邢嗣昺、把总廖思魁、外委陈国梁、何仑、李洪业、王必贵、张和、刘习志、潘必进、甘肃阵亡游击全亮、外委李得禄、祭葬世职如例。　　

○丁卯。额勒登保奏、军营出力人员。赏副将豆＜雨澍＞、游击李东宣、都司刘秉扬、同知龙万育、花翎。守备璩嘉骥等、蓝翎。　　

○又奏、军营出力人员。赏协领全德、骁骑校索多尔凯、巴图鲁名号。协领清德、骁骑校新保、花翎。前锋德布克等、蓝翎。余升擢有差。　　

○以山东按察使王汝璧、为江苏布政使。内阁侍读学士方维甸、为山东按察使。　　

○旌表守正被戕贵州印江县民戴应志妻任氏。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之六十六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆五年。庚申。闰四月。戊辰。上诣大高殿行礼。时应宫拈香。　　

○谕内阁、勒保奏、审拟阿迪斯。请发伊犁充当苦差一摺。阿迪斯经朕简放成都将军。到川后惟知株守大宁。择一无贼处所驻劄。经朕节次严饬。自知获咎已重。并接到魁伦令伊剿办川北贼匪咨会。辄以感冒风寒。足疾愈剧。不能骑马带兵。具摺恳请罢斥。种种迁延避贼。是以降旨将阿迪斯革职拏问。交勒保提至军营审讯。今据勒保奏、阿迪斯所称左腿坠马跌伤。左胯骨挫不能骑马之处。亲验属实。并据阿迪斯泣诉伊父阿桂在日。因伊糊涂无能。曾经屡次训诫不宜外任等语。其意不过欲提及伊父。希冀朕垂念旧恩。宽其罪责。伊父在日既有此语。阿迪斯于上年派令署理古北口提督时。即未经奏及。迨简放成都将军。何以并不据实陈奏、若彼时即谆切恳辞。朕亦必另简他员。不令阿迪斯前往。乃于简用时默无一语。心存恋职。而现获重咎。则又诉伊父遗诫以图减罪。有是理乎。朕即念伊父阿桂旧日勤劳。而阿迪斯不能勉承父训。自蹈重谴。亦断难曲法宽宥。阿迪斯。著照勒保所奏、发往伊犁充当苦差。此尚系朕怜念阿桂。不忽重治其子之罪。亦欲令勋旧大臣之后嗣。不能承受恩眷者。知所儆也。　　

○又谕、上年秋闲、因张汉潮一股贼匪。在陕窜扰。特派那彦成前往督兵剿办。那彦成未至陕省。张汉潮先经明亮歼毙。所余逆党祇系击退之贼。无难乘势歼除。乃那颜成于贼匪窜入老林后。漫无展布。惟知带兵入林。跟踪寻觅。徒疲兵丁。涉历三冬。并未与贼接仗一次。转任贼匪西窜甘境。而川省各股贼匪。纷纷阑入陕境。那彦所系特派大臣。在陕居首带兵之人。又不能设法拦截。闻额勒登保带兵赴甘。伊亦径趋甘省。惟在龙山截剿。得一胜仗。仍未将余匪剿净。旋因窜匪折回陕境。额勒登保先行带兵赴陕。那彦成专办甘境高二马五等贼。虽得胜仗。仍未剿杀净尽。任此股贼匪窜入川境。仅交与总兵百祥接办。伊弃垂败之贼。领兵赴陕。致高二马五一股贼匪。在龙安地方日渐鸱张。至今未能殄灭。皆由那彦成玩纵所致。彼时若那彦成紧蹑贼踪。前赴川境。自可将此股贼匪速行歼除。即在川省帮同德楞泰剿贼。未为不可。乃必欲随同额勒登保、先后入陕。自系那彦成不肯帮助德楞泰。又欲分额勒登保之功。此等浅见薄识。岂大臣所宜居心。前此那彦成奏到时。朕即以其所办错谬。传旨训饬。今高二马五尚在川境窜扰。而总兵施缙。竟因剿贼阵亡。以零星残败之余匪。听其入川复行裹胁滋扰。致令打仗出力劳绩最著之施缙。临阵捐躯。实为万分不值。而追溯失事之由。皆因那彦成轻率贻误。此而不加之惩治。何以服人。那彦成。著退出军机大臣。不必在南书房行走。亦不准在紫禁城骑马。伊如此犹豫无能。亦断难兼理各处事务。所有原充之实录馆正总裁。国史馆副总裁。文渊阁提举。户部三库。总管内务府大臣。茶膳房。造办处。总理工程处。均著革去。祇留工部尚书。镶白旗汉军都统。及经筵讲官衔。伊所戴花翎。前于革去后复经赏还。仍准戴用。此系朕推念阿桂旧日勋劳。又因阿迪斯现在获罪。已革去所袭公爵、成都将军。发往伊犁充当苦差。若再将那彦成革职治罪。则阿桂之子孙。竟无身任大员者。是以姑示薄惩。那彦成惟当倍加感奋。痛改前非。勉图后效。以副朕教诲矜全至意。　　

○又谕、东三省留京当差人员。定例、过二代以后。方准补用绿营。现在军营正当剿贼之时。各省奏请分发。在在需人差委。每致乏人拣选。所有东三省人员。嗣后除本身留京之员。仍不准其补用营员外。至各该员子嗣。遇有各省奏请拣员。准其一体挑选。著为令。　　

○严饬大吏因循回护。又谕、朕前闻广东博罗县知县丁大松、因下乡催粮。该处百姓有与衙役争闹。强拉牛只。致将妇女拖落河内。该县庇护衙役。致被百姓打碎所坐之轿一事。又闻昌化县知县张聚奎、派役催粮。徵收过刻。经民人呈控本府。批县将书役等枷责。该县并不遵办。仍派令催徵。致民人腾怨。聚集多人。拆毁书役住房。该县闻信往拏。见人势众多。辄令兵役放枪。打死民人四名一事。当经密谕吉庆、查明据实覆奏。今据该督奏到。此二事俱系属实。可见朕所访闻。均为确实。但天下之大。兆民之众。朕一人耳目。岂能周遍。若必待访闻。始行奏明办理。则未经朕访察之事。事督抚即置之不办者。正不知凡几。即如粤东博罗一案。前任巡抚陆有仁。于上年十一月具题。率将差役拉牛。妇女落河。又挤破坐轿。各情节删去。实属毙混。著陆有仁明白回奏。其昌化一案。直待朕密谕到日。吉庆始以在逃要犯甫经弋获、现在解审具奏。是伊等于办理地方事件。因循回护。已可概见。此等陋习。亦不独广东为然。即各省皆所不免。若俱俟查询。始行究办。则吏治民生。贻误已多。又安用督抚为耶。试思回护一不肖有司。其市惠甚小。而俾一方怨讟繁兴。其流毙甚大。各督抚等、毋以朕不能周察。希图免咎。总之可对朕之事。见诸施行。不可对朕者。切勿轻试。方合奉公率属之道。特此通谕各该督抚等、务须共知儆省。实心任事。遇有地方案件。惟当无隐无欺。据实入告。即办理偶有错误。亦应于朕前直陈。转可邀免处分。不得虑干部议。有心毙混。欲求救过。转致自蹈重愆。负朕委任也。将此通谕知之。　　

○以工部尚书彭元瑞、为实录馆正总裁官。　　

○以贵州布政使护理巡抚常明、调派兵丁。未经习练。致总兵官施缙阵亡。革翎顶、及巴图鲁名号。　　

○庚午。以剿擒台湾会匪功。加总兵官爱新泰、提督衔。予恩骑尉世职。赏道员遇昌、游击敏禄、花翎。余升擢有差。赏兵丁一月钱粮。　　

○加赈安徽宿、灵璧、泗、三州县、被水灾民。　　

○辛未。谕内阁、朕恭阅皇考高宗纯皇帝实录。以在京各部院之毙。多由于书吏之作奸。司官庸懦者往往为其所愚。而不肖者则不免从中染指。堂官事务繁多。一时难以觉察。以致事件之成否。悉操于书吏。饬令各督抚严行查禁。仰见我皇考整饬吏治。惩创奸胥之至意。朕上年因内外各衙门。多不免有猾吏蠹书串通弄法之事。明降谕旨。令一体秉公查办。但思部中书吏藉端需索。总以例案为词。外省承办事件。原有例案可稽。何难详细检查。循照办理。若本系合例事件。又何虑部中指驳。焉有内外准驳事权、全凭一二猾吏之手。最为锢习。特再明切申谕。各部院堂官、务宜督饬司员。每事躬亲查核。严防毙窦。其各省督抚、如遇书吏等有仍前讹索者。即时奏闻。寘之于法。庶作奸犯科之徒。知所儆畏。傥经此次训戒后。内外衙门视为具文。仍不认真查察。任听若辈勾通舞毙。别经发觉。惟该堂官各督抚是问。　　

○以本年乡试。考试应开列试差人员于乾清宫。　　

○壬申。谕内阁、朕恭阅皇考高宗纯皇帝实录。以大学士赵国麟、向有足疾。不能骑马。著坐车进紫禁城。到内阁办事。仰见皇考体恤癃病老臣。至为优渥。因思现在大臣中。曾经赏给紫禁城骑马者。在满洲蒙古大臣。于乘骑素为娴习。而汉大臣则乘马本非所长。设遇衰年有疾。仍勉强策骑入朝。未免转形劳顿。嗣后降满洲蒙古大臣外。所有汉大臣曾经赏马者。或偶因患病。或适有足疾不能乘骑。著自行具摺奏明。准其坐车进紫禁城。至向例下马处下车。疾愈后仍照常骑马。以示朕眷念耆臣恩加无已至意。　　

○又谕、给事中邱庭澍奏、严禁僭用帽顶一摺。据称每月验看月选官及新捐分发试用人员。八九品及未入流各官。俱僭用七品素金顶。又近见街市各色人等缨帽上俱用红绒结顶。并有棍徒等假冒官职、戴用金顶、均请严禁等语。所奏甚是。此毙由来已久。朕在藩邸。曾经目睹。国家设官分职。等威本自秩然。冠服仪章。岂容稍有僭越。会典所载甚明。乃近日八九品及未入流人员。往往僭戴七品素金顶。并有无职人员随意戴用者。此等陋习。朕向有闻见。该给事中奏请严禁。甚为得当。嗣后八九品及未入流帽顶。俱谨遵会典。分别戴用。其补服亦应按照定制。毋许稍有僭越。京城内外。著交步军统领衙门。及五城御史。各部院衙门。著交该堂官。各省著交督抚等、留心查察。勒限更换。违者立即参奏示惩。至外闲民人凉暖帽上。俱用缨绒大结。尤属非是。并著一体饬查。严行禁止。俾冠服各有等差。官联益昭整肃。其游手棍徒及逃匪等、有假充职官戴用金顶者。亦照该给事中所奏、实力严拏。毋任宵小毙混。　　

○举行嘉庆四年大计。广西、卓异官五员。才力不及官三员。年老官二员。有疾官七员。分别议叙处分如例。　　

○旌表守正捐躯浙江西安县民张有荣女张氏。　　

○癸酉。谕内阁、据王大臣等奏、考验各营前锋护军、分别等第情形。其夹片内开、上次一等者六十九人。此次四十二人。上次四等者二十四人。此次九十八人。兵丁按年考验。分别等第。以申劝惩。原期相率鼓舞。专心练习。俾能日臻精熟也。今考验火器健锐二营兵丁。列阵放枪。俱各娴熟。而前锋等营二万七千余人内。较上次一等者减少。四等者加多。是该管大臣官员。平日并不实心训练。于此可见。夫骑射为满洲根本。今乃日见其劣而不见其优。若不亟加整顿。势必渐就废弛。所关甚重。除此次应行赏赉惩责者。仍照例办理外。著交该管大臣。嗣后务各尽心教演。朕于明岁二十七个月后。临幸圆明园。不拘何时。立传一营验看。傥仍技艺生疏。必将该大臣等从重治罪不贷。　　

○以浙江杭嘉湖道秦瀛、为按察使。　　

○旌表守正捐躯河南安阳县民女袁引姐。　　

○户部议准、直隶总督胡季堂疏报、三河、大兴、宛平、昌平、昌黎、新安、栾平、丰润、易、九州县、开垦地八十五顷二十四亩。照例并科。从之。　　

○甲戌。谕内阁、朕恭阅皇考高宗纯皇帝实录。内载小民知识短浅。种种惑于鬼神。祈求祷祀。为费不赀。如越省进香一事。程途则有千余里及二三千里之遥。时日则有一月及二三月之久。以有限之盖藏。坐耗于酬神结会之举。直隶山东山西陕西等处风俗。大率如此。而河南为尤甚。著各省督抚访察所属有越省进香者。善为化导。徐徐转移。毋得呼朋聚众。跋涉山川。以致误农耗财。渐成人心风俗之害。仰见皇考牖民善俗。谆谆教诫至意。朕在藩邸时。即素知民闲有赴丫髻山天台山等处进香之事。而近京各省。相习成风。亦所不免。往往千百为群。填塞街道。其闲男女杂还。奸良莫辨。不独耗费钱财。且恐别滋事端。风俗人心。殊有关系。在蚩蚩者氓。于福善祸淫之理。不能深晓。每以进香虔礼。即可仰邀福佑。又或遇父母疾病。许愿酬神。以冀速痊。殊不知父母有疾。正当亲身侍奉汤药。焉可越境远离。而神灵随处降格。即于本境祠庙虔诚祝告。亦无不可。况小民果能竭诚事亲。诸恶莫作。众善奉行。自蒙神祇默佑。又何必远劳跋涉。为此无益之祈祷乎。是此等酬神之事。其始原为求福免祸起见。但分途四出。结队成行。其为会首者藉此敛钱滋事。日久相沿。人数众多。渐至流为邪教。此而不严行禁止。何以正人心而厚风俗。嗣后京城内外及各直省。所有民闲一切越境酬神。联群结会等事。俱著该管衙门及各督抚等、出示晓谕、严行禁止。违者按律惩治。　　

○又谕、近日内务府大臣等、将国初以来。库贮珠玉磁器等件。屡次开单奏请招商变价。节经呈览。朕皆不准发售。甚至本日将玉宝亦列入进呈。尤属大谬。此项玉宝。何人敢用。已降旨明白饬谕、当经伊等具摺恳请交部严议。复令军机大臣等、将玉宝一节询问盛住等、据称玉宝与珠玉宝件。本系奏明呈览后。请旨分别办理。并不敢拟以发售。更属巧辩。内库存贮物件甚多。朕何尝欲行查看。令伊等一一呈览。盛住等原摺、本系将可以发售之件。请旨令别办理。今经传旨询问。伊等不敢承认。姑以请旨一语搪塞。其实呈览之件。非欲请发售而何。伊等既冒昧于前。又复狡饰于后。若交部严加议处。部议上时。自应议以革职降调。彼时或当分别施恩。但伊等获咎轻重。亦有不同。前此内务府大臣等奏请将内库物件变价时。傅森尚在盛京审案。并未会同具奏、其咎止于到京后不能阻止。且在军机处行走。事务较多。未能兼顾。傅森、著加恩改为交部察议。布彦达赉、丰绅济伦、识见本浅。无足深责。况非伊二人本意。著加恩改为交部议处。至盛住在朕前沾沾言利。已非一次。此事自系伊一人倡议。即本日饰词分辩。亦系盛住主见。布彦达赉等、不过附和其词。盛住系孝淑皇后之兄。朕在藩邸时。深悉其为人器小贪利。今又屡次获咎。不可不加之惩戒。伊所得公爵。本应革退。因系皇考所封。免其斥去。其余各项职任差使。全行革退。著以公爵授为西陵总管内务府大臣。办理万年吉地工程。常川在工督办。若能改过目新。安静妥协。俟孝淑皇后奉安后。再加恩内用尚书侍郎。亦未可定。所有工部尚书事务。著达椿署理。其户部右侍郎员缺。著额勒布补授。管理钱法堂事务。正红旗汉军都统员缺。著琳宁补授。仍兼署正白旗汉军都统事务。不必在散秩大臣上行走。总理工程处。著添派布彦达赉。总管内务府大臣。著明德补授。俟盛住到时。明德即行来京供职。　　

○旌表守正被戕江苏江宁县民李维臣女李氏。　　

○乙亥。永禁红案陋规。谕内阁、上年因贵州学政养廉本少。该省距京较远。学政延请幕友。需费稍多。该省旧有红案陋规银两。以资用度。曾降旨予以限制。不得过五六两之数。其实在无力者。即当减免。不得强令交纳。今思此项红案银两。究系陋规。学政本不应得受。虽予以限制。但既有此项名目。难保日久不又逐渐加增。上年所降谕旨。系朕一时思虑未为周备。该省学政养廉。本系三千二百两。著该抚于贵州省藩库闲款内。加恩酌增五百两。俾资办公。此后该省红案陋规银两。著永行禁止。不得收受分文。至其余各省学政。例给养廉。本属敷用。其向无红案陋规者。自不得违例索取。若向有此项陋规。俱著一体饬禁。傥有仍前私受者。一经查出。或被纠参。必将该学政按例治罪。　　

○丙子。上诣大高殿行礼。时应宫拈香。　　

○旌表守正捐躯四川汉州民游芳远侄女游氏。　　

○戊寅。以故奉恩镇国公斌宁子果勒丰阿、袭爵。　　

○己卯。以三等侍卫明亮、为湖北宜昌镇总兵官。　　

○以攻剿杨开甲等贼匪功。赏恒瑞、云骑尉世职。扎克塔尔、恩骑尉世职。　　

○陕西陕安镇总兵官柯藩、以留防山阳。贼至不能追剿。革职严汛。　　

○旌表守正捐躯直隶阜城县民妇米氏。　　

</div>
    <div class="pagination">
<a href="清实录嘉庆朝实录_page86.html">上一页</a><span>...</span><a href="清实录嘉庆朝实录_page82.html">82</a><a href="清实录嘉庆朝实录_page83.html">83</a><a href="清实录嘉庆朝实录_page84.html">84</a><a href="清实录嘉庆朝实录_page85.html">85</a><a href="清实录嘉庆朝实录_page86.html">86</a><span class="current-page">87</span><a href="清实录嘉庆朝实录_page88.html">88</a><a href="清实录嘉庆朝实录_page89.html">89</a><a href="清实录嘉庆朝实录_page90.html">90</a><a href="清实录嘉庆朝实录_page91.html">91</a><a href="清实录嘉庆朝实录_page92.html">92</a><span>...</span><a href="清实录嘉庆朝实录_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
