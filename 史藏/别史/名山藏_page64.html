<!DOCTYPE html>
<html>
 <head>
  <meta charset="utf-8"/>
  <title>
   名山藏 - 第 64 页/共 112 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   名山藏 - 第 64 页/共 112 页
  </h1>
  <div class="content">
   胡濙 
　　宋晟 
　　顾成 
　　何福 
　　张辅 
　　陈懋 
　　韩观 
　　吴允诚 
　　金忠 
　　陈诚 
　　王彰 
　　蔺芳 
　　王伯贞 
　　史诚祖 
　　胡俨 
　　陈琏 
　　王侢 
　　吴勤 
　　周新 
　　陈谔 

　　杨士奇　　杨　溥　　蹇　义　　黄　淮　　夏原吉 

　　○杨士奇 

　　杨士奇初名遇以字行泰和人世宦族曾祖景行元翰林待制 【 景行家居甚贫里中有官位庳下而资产充溢者有问曰公官高而贫某官庳而富何也景行曰天道公平贵者减富富者减贵人服其长者】 士奇生而孤从其母改适罗性性为德安同知伏腊祭祀率其诸子独遗士奇士奇恠之问母得故因搏上仿主书其三世先人密祀空廨中旦入焚香作礼时时泣下性觇知大奇之性坐累谪戍 【 罗性字子理泰和人少孤力学受易于韦干宗武博记精思言行端谨与邑人杨卓邓尚契合甚笃时号杨邓洪武初中乡贡进士授德安府同知为政以宽恕为本而蘖操厉与岳州马知府沔阳彭知府齐名应城县吏仁盗官麦事笕性逮治之仁惧以他事诬告性于按察佥事朱逢吉所时陶凯吴云为湖广参政驰谓逢吉曰君不知德安有罗同知耶廿七府贤守裁三人可枉忠贤卒白秩满诣京师坐擅用枣木染军衣为陈宁所劾谪戍西安行槖枵虚怡然就役既至达官贵人咸加敬礼诸生从学甚众是时四方老师硕儒在西安者数十人吴中邹奕独曰合吾辈所读书庶几罗先生之半】 士奇竟鉧归家益贫力学自奋遇有古书虽残编脱帙无不携取十五授徒里巾踰年从游甚众弱冠游章页章守重之请摄琴江教事琴江令邵子镜一见相孚子镜为人廉介而稍溪刻士奇常有规正顷之遭诬亡入武昌变名立可客江夏间建文初以博学征入翰林编修纂高帝实录吏部被旨考第第一奏除吴府审理副编纂如旧成祖即位士奇迎附其秋始建文渊阁命学士七人专典机务士奇与焉寻擢国史编修进侍讲二年以侍讲兼左春坊左中允为皇子官属三年升左谕德兼侍讲如故车驾北廵特命与蹇义辅导皇太子监国为太子两下狱竟见宥历左春坊大学士太子即位为仁宗升礼部左侍郎兼华盖殿大学士踰月加少保寻升少傅进兼兵部尚书英宗初以总裁宣庙实录升少师阶光禄大夫勋柱国年八十以正统九年卒赠特进光禄大夫左柱国太师谥文贞士奇为人秉谦执虚薄利笃义历事四朝四十余年论事持大体不苛荐进人才博询广访先德后能无所私庇大大政大疑众论纷纭徐出一言莫不快惬英宗初张太后同上听政士奇与杨荣杨溥并见委任休养生民严核百司公卿藩臬号称得人论者谓其才量俱优王魏之俦也王振窃权杨荣已殁士奇与溥默默无所明君子以为难退晚节子稷居乡豪横多不法事士奇不省正统七年其县民入奏所连引几千人士奇自陈无状上执稷下锦衣狱坐逮者三百余辈都察院六科十三道连章劾士奇上曰士奇日夕左右焉知稷居乡所为命守官如故士奇忧恨卧第久之居二年赐书曰卿事我祖宗嘉谋嘉猷实惟简在暨朕嗣统沃赞尤多比者疾违数月未有勿药之喜朕不忘夙夜书曰天寿平格知卿未艾也惟卿子不服家训于于国纪朕用祖宗法拘系之卿尚勉图康复副朕注望其年士奇卒稷亦死狱中召其次子禾道为尚宝司丞 【 禾道少豪放后折节向学能诗赋谈论仕终太常寺少卿】 士奇文法欧阳修韫丽夷粹虽不逮之质而理婉而显备有先正典刑当时号馆阁体至校雠古书辨正舛误称博洽焉所记有三朝谕对其序曰太宗初翰林臣无过数十人诏吏部举文学行谊才识之士授职其中臣首膺擢选内阁初建专简七人典掌机务既立储宫简兼辅导车驾北廵简辅监国而臣皆与仁宣继体所以宠任终始如故臣祗事三圣三十有三年攀髯莫及乘时愧今七十有八犹滥朝班诚孝昭皇后宾天祗送山陵供役弥旬每旦展敬三陵下追念旧恩五内摧痛昔欧阳文忠着奏事录司马文王着手录其记当时君臣问对之辞委曲详尽所以昭一代明良契合之盛大臣君子往古皆然因记忆榻前所得玉音之详辑而载之有圣德焉有圣训焉有特恩焉惟惧不详虚冺吾君盛美盖首永乐次洪熙次宣德凡三卷今录如左示复出者不载 

　　永乐 
　　洪熙 
　　宣德 

　　△永乐 

　　士奇进东宫讲义上覧称善因曰先儒谓尧典克明俊德一章一部大学皆具尧舜禹汤文武莫不繇此以治臣对诚然上曰孟子称尧舜非道不陈尔等尚引皇太子古谊广东布政使徐奇至京师将有所遗于廷臣或得其疏记掇闻上朝退点首召士奇至前出示之曰曷遗尔对曰徐奇往为都给事中雅游诸臣即臣亦交奇奇之官众作诗文送之臣适病未能今有所遗盖酬昔贶臣之见遗臣以病也上曰尔时不病亦作送否对曰不敢异众上曰然则曷遗诸大臣对曰诸大臣受外臣馈臣素不闻殆奇意为之今受否尚未可知抑其所列不过岭外土物而巳无赀贿上取疏记焚之因曰为臣当戒私交为士当务清谨臣顿首谢 【 徐奇浦城人建文中为户科给事中封驳精审永乐一年为广东布政勤官廉躬雅志爱人奏言公差员役皆令自给无以督趋事乞于所辖递运所悉与应付有司卒官者宜准律故官家属应付给与行粮递送还乡以厚恤死者成祖皆从之】 礼部尚书郑赐老冗不治侍郎赵羾闲之病悸周章上心轻赐赐卒上问翰林臣曰赐不病自尽耶士奇对曰病矣惶惧不敢就医药昨在右顺门外立而仆臣命其属掖出之语未竟上曰赐故君子才不赡耳其撰文祭祭使工部与之棺皆退独召士奇曰微汝吾几疑赐 【 郑赐瓯宁人举洪武进士授监察御史时天下初定法令严肃郡邑吏坐罪逮系者多既解戌命赐就龙江编次其行伍时暑甚赐谕以上恩■〈忄尉〉抚之脱其钳械俾各就居止旦一诣见有疾病羸弱者蠲禄米饘粥之皆感悦湖广布政司奏缺赐秩满遂与简讨吴文并出为参议二人同德恊力刬弊去蠧清简宽直最为知名丁内艰服除改比平布政司左参议成祖在藩服事甚谨被眷爱而谋国者疑之谪置安东屯未几召为工部尚书既令督军务河南拒靖难师成祖即位李景隆言赐罪亚齐黄逮至上问吾如何待汝遂相背耶赐曰亦尽臣职耳上笑释之改为邢部尚书转礼部宠遇日隆后稍衰病不任官冗为赵羾所闲惶悸卒赠太子太师赐谥文安赐小心恭慎宽平廉直学士解缙尝于上前称其足为尹子焉杨士奇有送陈彝训赴湖参议诗三十年前过鄂城藩垣吴郑最知名】 上廵北京命士奇草诏既奏称善曰与诸尚书观之士奇诏书有饮食供亿一切自备不以烦民兵部尚书刘儁请更自曰有士奇欣然以儁语白上上顾曰从汝从汝明谕胡广曰士奇能服善也上北征还问皇太子于士奇对曰孝敬上曰何如对曰宗庙之祭簠簋豆登莫不亲阅它日祭患头风医请汗皇太子曰汗即不可风即不敢以祭或请摄皇太子曰岂上命我我使摄祭毕汗浃不药自瘥皇太子有所进御行在所一一关目缄识遣之陛下北征眠食不下有敕使至乃开心上问辅臣中尔独正直宁不忤否对曰以臣之戅恒见容纳抑皇太子天质甚高有过未尝不知知未尝不悔改他日能最不陛下托者在以爱人存心上甚喜赐酒馔上从容问士奇曰汝今兼东宫何官对曰左谕德上曰吾察东宫官独汝与胡广贤又曰闻汝与黄淮遇事肯言然东宫时或不从对曰皇太子推诚待下臣等言当宜无不纳言未当亦自当斟酌上曰善上召问隆平侯高照反乎隆平侯语上未信车驾还南问太孙太孙为解他日独问臣汝与蹇义宜知之昨问义义固辞朕之不知虑有离闲今知矣政复何恐对曰臣与蹇义同辅皇太子也宁知汉殿下抑汉殿下始封云南改封青州两不肯行今知陛下且北都乞守南京何意哉惟陛下熟察上默然起还宫亡何处之乐安 
　　右永乐 

　　△洪熙 

　　仁庙在东宫时学士王达讲干九四称储贰既退皇太子曰称储贰易旨否士奇对曰宋儒胡瑗有之皇太子曰为我也它人举此耶对曰善哉问也程子言封中六爻人人有用又举王昭素对宋太祖之言以对皇太子悦皇太子阅真德秀文章正宗而善之士奇对曰德秀所著尚有大学衍义一书望殿下取观既观大喜分赐诸子曰治鉴也皇太子爱欧阳修文辄有生不同时之叹命士奇及赞善陈济校雠曰庐陵之君子也士奇乡后进尤当以自励赞善王汝玉数为皇太子称说诗法他日皇太子顾士奇曰古人主谁善诗者对曰诗言志也则有喜起南熏大风之歌雪耻除凶之作秋风之辞下至隋炀陈后亦皆有之然汉高帝唐太宗霸业耳汉武气志巳衰隋炀陈后万世戒也殿下可观两汉诏令非直文词高简亦裨治道诗不足为皇太子曰诗无过太祖何不足为对曰太祖圣学之大在尚书注诸书帝王自有所重曰世儒何如对曰世儒为之然品有高下终重于道德皇太子卜筮不用世俗占法惟取揲蓍命士奇纂六十四卦三百八十四爻朱氏本义要旨为一编既奏甚悦名曰周易直旨士奇曰文王周孔彖象十翼之辞修齐治平具焉臣请更为殿下编辑既奏复大悦名曰周易大义赐绣衣银带先是徐好古作尚书直旨金幼孜作春秋直旨至是皇太子命斋阁书殿寝室各置三书皇太子闻士奇之居陋欲更诸爽垲者士奇辞既赐宅东华门外楼居十楹皆新缮治拜赐出问邻比故谁居曰卫卒五家曰今何向指其旁五家曰并于此矣士奇叹曰岂当以一人故令十家无居复入辞不听对曰臣为宫臣所愿殿下得四海心岂当以臣先失十家之心且臣而受宅必有继臣幸求者是臣作俑也乃听皇太子即位以岁正改元礼部尚书吕震请习仪用乐士奇曰大行皇帝未朞乐当设不作震议不合士奇入言不报与黄淮再请漏下十刻尚未报既乃得旨元年朝正罢特召士奇淮曰汝昨忠心吾遂免悔自今母以不从为虑各赐钞千缗文币一表里是月命兼兵部尚书三俸俱支士奇谢且辞上厉色曰黄淮杨荣金幼孜皆受三职汝独二人谓朕何士奇叩首请辞尚书俸上曰汝勤劳二十年一志不懈以禄相酬何固也对曰尚书月俸六十石可养六十卒臣受二俸犹虑过之上曰可受折俸钞对曰钞与米异名耳时蹇义在傍曰请听其辞学士一俸士奇曰辞则从厚敢虚取名上曰朕汝志志顾谓士奇廉居顷之上欲赐腴田二顷辞上曰汝表里一诚资朕良多朕所以不忘既辞禄又辞田何固甚心对曰臣一介寒士逾涯越涘尚幸不使满溢庶不早填沟壑上曰勿忧沟壑吾当送卿入地乃许辞明日谕蹇义曰士奇真能廉有言天下太平者上意谓然召蹇义夏原吉杨荣及士奇示之蹇三人亦意谓然士奇进曰今流徙未归疮痍未复远近之人尚犹艰食臣观陛下之恩巳被之天下矣必欲人人得所更须休之数岁上笑曰吾不谓是也朕与诸卿相与一诚匡辅望切去年各赐绳愆紏缪图衵惟尔封进五章蹇三人皆无一言岂朝政尽得生民尽安耶皆顿首谢上赠徐善述邹济王汝玉官而赐之谥命礼部建墓祠岁四祭士奇进曰朝廷惟宗庙四祭社稷孔子春秋而巳济等虽事陛下东宫抑先儒有言周公之功臣子宜为上曰吾过矣吾过矣吾念旧劳而不觉也命两祭 
　　右洪熙 

　　△宣德 

　　宣德二年上将赦交址命举使臣蹇义荐伏伯安士奇私谓夏原吉曰伯安小人也公入力言既入上顾问伯安何如夏对不可问蹇蹇对曰辩有口臣士奇曰伯安行秽学宾遂不用数日士奇独对上曰朕乃知伏伯安贪淫人也蹇何故荐之对曰重其口然臣以为言不忠信蛮貊不可行也上曰众何不言蹇邪对曰蹇无私焉上曰蹇无尤邪对曰蹇雅和厚况在国事而敢偏执上喜曰君子和而不同继今勿惮违众 【 伏伯安归德人洪武中进士起家永寿知永乐中累工部右侍郎坐事降营缮主事十六年有荐其才者复工部右侍即十八年以不饬罚筑都城者五年降为荆门知州】 上微行至臣家臣大惊走出迎上巳立月庭中臣俯伏言陛下奈何自轻昬尘中上曰思与卿语遂屏左右语毕顾曰此居且敝当为新之臣叩头辞曰惟愿陛下万万从此慎微行而巳明日入朝不谢上密遣问曰至卿家不谢何也对曰陛下夜行臣心尚悸敢廷谢数日又遣问曰天下平静一微行耳何虑之深也对曰陛下即子惠元元岂无不获一夫万一有冤人怨卒窥伺玉趾之清尘胡以备之臣诚万死为陛下过计旬余有二盗被捕急遂私约候驾之玉泉寺持弓矢伏莽锦衣获之二盗诛上立赐士奇白金文绮旦入谢上曰爱朕无过汝 
　　右宣德 

　　○杨溥 

　　杨溥字弘济石首人乡试时为胡俨所知荐第一举建文二年进士授翰林编修永乐初侍太子东宫升司经局洗马兼编修太子观汉史汉张释之之贤溥对释之诚贤然非汉主亦不得行其志因采编汉文帝事类上太子太子大悦太宗北征还太子宫僚坐慢迎溥黄黄淮金问相继征下狱一时同狱者复有芮善王恺及工部侍郎陈寿幽滞十年家人供食不继数至粮绝溥励学不懈同狱者曰困若此上命旦夕叵测何空自苦为溥曰吾奉朝闻矣 【 金问吴县人受易于俞贞木永乐二年被荐为司经局正字十二年官僚多得罪问与黄淮杨溥坐系者十年各持经讲论洪熙初得释授翰林修撰备顾问论时政悉见奖纳正统中以南礼部右侍郎卒官问文章雅徤善书律星历之学　王恺蒲圻人少有大志长肆学问登永乐甲辰进士授江宁令剸治繁错政声茂着上召问钱榖出人恺面对不既预修永乐大典晋左春坊左中与溥侍东宫以谮下狱拘幽思玄诵读不辍仁宗即位释诸臣恺适以毋艰去宣德初起复补广西佥事正德四年转广东左参议　陈寿随州人洪武中乡举授户部主事永乐中累工部左侍郎为人小心慎密督理营造善抚军匠九年坐累下狱卒仁宗即位念寿忠勤赠工部尚书谥敏肃官其子瑞中书舍人累官工部右侍郎】 仁宗即位释出复其官旋升翰林院学士上建弘文阁择翰林侍讲主琏聘处一陈继为博士命溥主之作弘文阁印授溥使封识奏事宣德元年进太常寺卿兼学士人内阁四年以母丧去位未几夺情起服不与机务九年秩满升礼部尚书学士如故英宗即位命复入阁是时昭皇后临朝一日御便殿昭皇后北坐上西面傍立后召溥与士奇荣及英国公辅礼部尚书濙面谕曰卿等老成嗣君冲幼并力同心共安宗社复召溥前曰先帝每念卿忠屡形愁叹不谓今日复得见卿溥伏地泣昭皇后亦泣左右皆悲怆后还顾上曰此王臣者三朝简任俾辅后人皇帝万几宜与共计又一日太监王振议事东阁下诸公未言振先可否其闲溥愤懑归舍三日不出太后闻而鞭振押赴谢罪其敬重之如此正统三年以宣宗实录成进少保兼武英殿大学士溥立朝四十余年恭慎谨畏虽御史卒亦不敢慢每议事决疑舍巳从人略无吝躁与士奇荣同心辅政称东西南三杨西杨玉质金相通达国体东杨挥斤游刃遇事立断而溥安贞履节酿醴调羹称曰南杨正统十一年卒年七十五赠特进光禄大夫左柱国太师谥文定溥为相急于荐贤观人以其所忽瑞昌令刘仁宅者与高安令入觐二人皆溥邑子溥使仆省候仆还白高安令楚楚称官也瑞日令藁席布被盆煤突穷人耳溥即荐仁宅为御史天台范理为江陵令溥当阁时其子从石首来备述所过州县殷勤独理不为礼溥即荐为德安太守理被荐时始仕江陵八月耳其后累被溥荐至布政使或劝往谢理竟不谢溥卒理祭而哭之哀 【 范理台州人少敏悟端凝占哔一呻辄能记县官尝以圣寿节习仪鼓吹旗仗喧簇塾小生群住观理若无所闻坐诵不辍长为县学生博学工踰冠中乡试第一会试第二擢庚戍进士高第宣宗尝召诸进士至斋宫亲试月夫何以得真才论理居第二赐白金五两楮币五十缗时重守令久选拜知江陵县作榜文谕民恳至明尽民口熟之县当四方之冲过客旁午理严禁令虽权贵无敢渔一钱用杨溥与马愉荐知德安府在江陵凡八阅日刁民遮阻不克则奔饯十里恸器而返理居官清慎忠勤凡政皆精虑而果行之一以惠利为上以最超迁福建布政使丁内艰服阕起贵州布政使其去贵州也民阻饯比江陵尤甚仕至吏部侍郎所著有读史备忘天台要略诗经集解德安府志丹台稿藏于家】  

　　○蹇义 

　　蹇义字宜之巴人初名瑢其祖幼孤出鞠外舅李蒙其姓既举进士授中书舍人改姓蹇而籍犹故姓一日闻母丧入奏因请改籍高帝曰岂蹇叔后耶吾兼为尔名因御书义赐之予楮币使传以归服阕仍前职满考当调帝称义笃实命终九载义数在左右机密文字乇付义建文即位以义为高帝所知超迁吏部右侍即成祖入都义出迎转左寻升吏部尚书成祖恶建文更改高帝制弁江切反之义从容言损益随时亦有改无害者闲举数事陈其颠末上从之有谮义心未忘建文君上不听仁宗立为太子命兼太子詹事闲奉上旨转说太子前委曲得肻繁车驾北廵命辅监国兼署礼部以父丧归夺情起服十九年三殿灾敕廷臣二十六年廵行天下义与给事中马俊廵应天诸郡念国家多事之后文法从宽考察群吏黜太甚而巳而兵民利病纎悉具奏上北征还怒皇太子官属慢迎悉逮治中途特宥义仁宗即位与杨士奇杨荣金幼孜夏原吉等参预朝政进少保兼吏部尚书历进少师赐五人绳愆紏缪银图书各一他日上追念在东宫时被构泫然涕下别制印赐义敕曰曩朕监国政务方殷筹中惟难卿以旧臣侍朕春宫劳心焦思载历艰虞未尝有咨嗟之意及朕嗣统不懈益恭二十余年险夷一节朕念不忘兹以巳意创制蹇忠贞印一枚赐卿藏家俾尔子孙知所致显良为不易朕之子孙亦知卿弼予于艰保卿子孙于戏自古君臣相遇难矣往绩维茂永终是图钦哉赐顺义县田三顷命与张辅夏原吉监修太宗实录宣宗即位属与杨士奇等议政如初继命监修仁宗实录亡何以春秋高辍其部事论道如古三公继赐银章褒美厥文曰忠厚宽弘赐第文明门内八年义历少师九载降敕褒谕宴礼部是岁生旦赐钞万缗厩马一匹年七十三以英宗初即位之年卒疾医来渍甚使问所言对曰陛下初服义独寡佑区区犬马望圣明敬守旧章而巳敕赐丧葬祭赠特进光禄大夫太师谥忠定官其子英尚宝司丞复其家义通熟典故练达政体虽在填委分处豁如顾中心沉厚在上前不敢决断若迟顿其处人有量未尝一语伤物至于议法终亦概诸理历事六朝凡五十年无一日颠踬之忧言上前出未尝道世疑其无所建明而天下有阴受其利者矣有孙廷历官佥事刚方清俭吏民怀畏 

　　○黄淮 

　　黄淮字宗豫永嘉人在宋名衮者仕御史简法历世皆有文学之官父性恐污方国珍隐迹不见淮自幼经世志中洪武中进士除中书舍人成祖即位召对称旨命入翰林与解缙并备顾问或至夜分上时就寝则赐坐榻前巳命居内阁专掌制敕而胡广杨士奇杨荣金幼孜胡俨其进乃在淮后寻升编修继升侍读上之立仁宗为太子淮有力焉太子既立命为左春坊左庶子居二年升右春坊大学士皆兼侍读如故久之复兼辅导皇太孙上廵北京命与蹇义金忠杨士奇辅居守十一年上再廵北京淮辅居守如故是时汉庶人潜谋夺嫡流言监国罪过上坐不说诸太子官属其明年以表迎出关不远得罪坐系□在系十年所著书皆引咎责躬之意仁宗嗣位出之迁通政使兼武英殿大学士仍领内阁事丁内艰乞守制不许升少保户部尚书大学士如故三俸兼支赐敕褒嘉封其二代仁宗崩皇太子在南淮与荣士奇佐郑襄二王监国宣宗即位亲征汉庶人留佐郑襄二王监国如故淮直谅多才知无不言然时好诋短同列而或为同列所诋他日侍迟未至上问荣荣对淮病瘵所以迟因言瘵能染人上不召父之时淮父年八十余因告病侍父赐楮镪二万父没遣官赐祭葬以一品礼既襄事入谢上宠留累月赐游西苑使公侯伯师傅尚书学士十一人陪命其子从侍登万岁山乘肩舆下宴山趾翌日献诗谢上大喜比辞宴饯太液池御制诗送之 【 宣宗皇帝诗天香早折僊桂枝笔花五彩开凤池蓬莱之山直奎璧近侍丸重大咫尺永乐圣人临御初鞠躬稽首陈嘉谟仁皇监国文华殿左右谋猷共羣彦朕承大宝君万方相与共理资贤良倾心写情在旧老而卿引疾先还乡五历星霜复相见霜鬂萧萧秋满面是时朝旭光升紫殿明相对清言良慰情留之累月未尽意归心又欲东南征太极清冷涵碧藻杨柳芙蓉相映好鳬鹥鸂■〈涑鸟〉弄清波紫红云拂琼岛芳殽在俎在壶工歌鹿鸣续白驹君臣大义士所重心虽庭阙身江湖鴈荡峯高高不极中有谢公旧游迹采芝劚苓可长年应在天南忆天北】 给路费赐织金纱衣一袭曰明岁复来明年以圣节入觐因留为会试考官又明年上崩英宗嗣位淮入潮进香亦留月余官其子采为中书舍人淮家居二十余年年八十三卒谥文简赐九祭赙葬如故事初永乐中虏阿鲁台纳款请得收部女直吐蕃诸夷朝廷镌金书誓诸夷酋磨金而饮之上问淮淮曰此奸也胡虏各自为心则分而易制若使为一其力合矣上顾侍臣曰黄淮如立高冈无远不见尔等皆在平地耳上赐西域大宝法王玉印出璞示淮璞巨淮曰朝廷赐诸番制敕用广运敕命二玺今璞视二玺巨无见法王尊朝廷乎上甚嘉之其奏对如此 

　　○夏原吉 

　　夏原吉字维喆其先浙人再徙德兴祖希政为元湖广行省都事兵乱死之父时敏洪武闲以布衣授湘阴教谕遂为湘阴人原吉少孤力学被选邑庠生国初法严人不乐仕原吉母泣为请免教谕史九韶曰若子沉深有公辅器宁知非母荣耶领乡荐升国子生入禁庑书诰敕太祖喜其书端赐之袭衣他日使察诸生书独原吉勤既满当署户部主事特命实授尚书郁新谓原吉能命诸郎有事往质有刘郎中者独不质原吉被新屡谯让岁正新史书筭生计钱糓摘纟卜其怠事者上赦不治新再三请上怒曰是谁教汝要勤耶新免冠谢旦率诸郎大谢刘郎中出□曰陛下明见郁尚书果人教之上问新谁也对曰堂后书筭生臣死罪过听上意解第下诸书筭生狱□□郎中复奏曰向教郁尚书者非书筭生主事夏□□也上曰闻原吉部事多集甚有匡于尚书汝胡陷之郎中及书筭生皆弃市 【 郁新弓敦本吴人从其祖父用富人迁凤阳以布衣召见上异其貌命为度支主事掌内帑赐予未几升北平郎中久之超授户部右侍郎上顾问天下户口漕运地理险易计数日时应机响答人谓刘晏以卞不论也乃每事咨度未尝以精敏自多及考满上嘉美新擢为尚书新事务宽大综理微密而家饶资财慷慨急义礼儒生喜交游母丧归葬宾客至者数郡新掌户部十有三年永乐三年卒于官上遣官致祭命工曹具视朝一日顾翰林学士解缙等叹息称其才久之用会举升户部右侍郎建文初充采访使廵福建修元达鲁花赤迭里弥实之墓于漳祀王伯颜与其子相子妇于福宁以表忠孝顷徙蕲成祖即位有执以见者上释之以为左侍郎旋进尚书平江伯陈瑄曰建文臣也上曰此皇考臣凡贡赋役制悉命详定原吉议多从厚曰不可使难继以困民明定嘉定县民程言东吴水不治为民患使原吉行治之顷之使佥都御史俞士吉赍赐水利集俾讲求治法原吉访吴人赵发同梁时者得水所繇行治水布衣徒步盛暑不盖治既成奏发粟三十余万以赈贫民姚广孝言上曰夏原吉古遗爱也 【 俞士吉串山人洪武未举人授兖州府学训导陈十事切中时政擢监察御史出廵畿甸及湖广雪理冤若政绩九着永乐初升右佥都御史奉诏往谕朝鲜日本还奏称旨浙西水灾命偕原吉往督严岐奏蔑蠲精六十万石复出粟赈民寻出知襄阳府秩满升山东左参政洪熙元年进詹事府詹事宣即位改南京刑部侍郎致仕】 上使郁新治内原吉治外新没召原吉全付之原吉治部纎明上问天下钱榖之数具对不失升勺其时内难方靖用度广大赐赉功臣赏给士卒大封亲藩增置武卫加设有司召集天下儒生编仕夬典遣二十五将军下交址使申使通西南诸番迁都北京营建宫殿皆原吉主计上使原吉护视北建材木役使数万常寓宽恤事以大集车驾北幸命扈从掌行在户礼二部都察院事七年上征虏使皇太孙居守以原吉辅命兼掌行在六部都察院大理寺事曰朕以房玄龄委卿原吉旦入朝佐参决退郎官御史抱案盈廷口手应判北奏行在南启东宫虽在草创犂然就理上还极其奖叹赐钞币羊酒鞍马谕群臣曰夏原吉今周公也其冬扈驾还南京掌户部如故寻命从皇太孙阅武于郊皇太孙周行乡落谘诹疾苦原吉至一村取虀黍进尝一人犯驾皇太孙欲罪之原吉曰上命所至毋扰又二年九载奏绩赐宴便殿追赠祖考如官谕廷臣曰夏原吉高皇帝养成贤德观古名臣此其人矣遂命与姚广孝同修高庙实录十一年扈驾廵北京与皇太孙同居上营后十四年从皇太孙南还所至陈说山川险易民情风裕之美恶皇太孙称先生而不名十五年再从北十八年北京宫殿成命召太子太孙于南既致命先驰奏上还命往迎曰令东宫道毋亟原吉白太子道中太子驰至上怪之对曰东宫语臣陛下爱我我不敢徐臣仰见陛下慈注之深故东宫孝思倍切也上悦原吉虽居户部实兼九卿事上召议便殿或阙门语移时原吉在上前言归仁厚人人谓原吉长者十九年元夕放灯原吉奉母往观上闻之晚宴灯山彻御宴赐原吉母原吉弟至召见赐酒馔其归也遣送之使者还言其弟舟中仅有麦二石上语原吉曰闻卿弟行槖甚空何不语朕因赐异布数疋顷之三殿灾言者皆言迁都不便主事萧仪尤峻上怒诛仪科道官因劾奏诸大臣为上谋迁都谬上使廷辩诸大臣皆啐骂科道官原吉独受过上悦或尤原吉上前背约原吉曰不然吾辈事上久言虽失幸上怜若伤言官所损多矣交址平上问升与赏孰便原吉对曰赏以金帛一时之赉升必禄俸无穷之费也上曰善西域法王来朝上将亲劳之原吉曰远夷慕化宜示之君臣之礼上曰尔效韩愈耶他日法王见便殿命原吉拜原吉曰王臣虽微序诸侯之上况夷狄乎长揖而上笑曰卿过杨勉之远矣山东妖人唐赛儿党俘至三千余人上以属原吉与都御史李庆悉出其胁从者众遮呼夏公生我原吉叱曰上恩也上疑长沙之人有通谷庶人反原吉复以百口保长沙人最后上议亲征虏原吉约尚书方宾吴中入谏上忽先召问宾中皆言饷仅赡将士恐不足给大军问原吉对如之上谓边廪空不怿即命料粮于开平命中书御史按之则足十年余不啻上大怒籍原吉家命锦衣使者立召之与为限使者至原吉正开敖曰姑毕此庶不至侵耗及至稽限半日使者以原吉言闻上上问征虏得失原吉对千余言如初上系原吉内官监所籍得布衣瓦器而皇太孙屡为请上使觇焉曰上待公厚今系之暴怨乎原吉曰风雨霜露无非教也上在榆木川口原吉语未了若谓爱朕者计至皇太子临系召之时系严原吉不知及趋出皇太子立中廷泣上崩原吉伏地痛哭太子命原吉出原吉曰臣先帝罪人太子曰出还宫赐御厨馔咨诏条事宜原吉请暂还南京以苏挽运扈从之费罢西洋宝船云南交址采办金宝颜料所在闸办金银课程及赈饥宽省便赋役太子即位复官进少保赐冠带衣服被褥帷帐咸具原吉颂系时有毋丧至是乞终制不许命兵部护葬赐米十石钞万贯胡椒百斤上朝命与杨士奇蹇义等立近御座退朝或随至便殿议政原吉拟旨多云某部知道而或问故原吉曰予夺非臣下敢专付六部取上裁则事分而权一至今朝旨皆沿之上立太子进兼太子少傅少保尚书二职如故追封曾祖祖考如其官使支三俸固辞许辞太子少傅俸赐绳愆紏谬银图书曰皇考宾天时口卿忠爱卿以识奏月握朕失赐钞万缗御用米二十石胡椒二百觔顷之命兼礼部事特赐正直象牙印押上故弛西山樵禁而薪者太甚上怒命论斩原吉言律坐不应而巳上曰予过矣赐田五顷建两京甲第以旌之上崩时皇太子监国南京中外汹汹有汉庶人之忧太后命原吉佐襄王监国驾至太子怪其不迎入见太后方知所以召慰曰卿辅朕有年朕倚特重卿当事朕如皇祖加赐宝带表里原吉与蹇三杨同心辅政宣宗眷顾优礼并如仁宗时至命坐赐茶休庑复论或时独召密问出袖中小帖谘付是时蹇义简重善谋杨荣明达有为杨士奇博古守正而原吉含弘善断事涉人才则多从义事涉军旅则多从荣事涉礼仪制度则多从士奇事涉民社则出原吉可否相资中外泰宁 【 遗事曰当日大臣同功一体者惟蹇忠定时以蹇夏并称然蹇公特以政事着公兼有文学之誉】 汉庶人反指原吉征赦租为奸臣首上夜召入议免冠谢上曰汉以卿为名耳原吉遂与蹇杨劝亲征庶人摛赐三阍掖朝参固辞曰臣非勋臣上曰卿为我谋非勋而何交址复叛王师屡失利二年来请降廷议欲勿许原吉请许之其冬皇太子生与蹇义奏对便殿留侍宴令尽釂原吉先醉上手义三觥察原吉有欲言之色就问之以建储请其明年春以议国本功便殿奖谕赐范金银印八其一曰含弘贞靖加翠垆银瓮玉笏玉带与二三臣从游西苑隶问衮而髯万岁耶上后顾原吉惶恐前谢上曰朴隶也赐之钞游太液上曰以操以御羣卿之力上射鳬烹啖之手玉觥曰卿启沃良多老矣可无欢又曰苑中多奇石二三臣欲否恣取之其秋扈驾廵边赐宝刀上尝原口槖糗笑曰何粝甚对曰臣食此足矣士尚多馁上赐原吉上供遂加犒士还京与义士奇荣并辍部务如古师保专论道未几护驾阅武郊外至兔儿山诸将有不虔者上怒褫其衣原吉言天寒甚恐死上不应起入帐原吉随之上曰卿且休矣原吉曰陛下怜臣独不念诸将上笑释之上张灯宴群臣悦甚指原吉曰此朕擎天柱也赐紫瑛砚象牙翠花笔龙香墨水精镇纸玉笔格曰与卿调旨原吉生日上手绘寿星图赐 【 诗有独生申甫扶鸿运之句】 又赐手绘秋香梅竹文禽非熊春霁鱼游春水诸图服食器用银弊无虚日尝赐尚方翠瓯一既笑卿夫人无竞乎加一焉上制小玉冠二分一赐之曰使卿子孙知吾君臣一体也五年春以监修太宗仁宗二庙实录成赐宴旦入谢暮归卒上辍朝流涕左右感动赠特进光禄大夫太师谥忠靖赙钞万缗敕有司营丧葬官其子瑄尚宝司丞复其家朝臣无大小皆吊祭卫卒巷氓叹息泣下 【 遣事曰原吉受知圣祖更事列圣四十余年介不绝物通不狥从容词组拯颠危下雷霆奋击之下其所条议辩拟当时不以为奇后遵而用之足以立一代之治体又曰原吉膺宠愈优心愈小下朝退色若有不怿者其妻问之曰吾欲进谏适思所以悟上者未获也又未尝抚案叹息笔欲下而止者再妻复问之曰岁终大辟奏也吾笔　下死生决矣】 原吉宽弘博厚振贫援踬荐人于上不使其人知有奏章辄焚之每叹人才难得一加谴责行自沮矣仁宗时大理少卿弋谦言事过于矫激仁宗不悦时大臣如刘震刘观虞谦吴廷用交口倾谦虽蹇义亦同附和惟原吉及李庆不语既仁宗悟降勑自咎且勉谕谦责廷臣之倾谦者蹇义乃大媿于原吉庆两人吕震尝言原吉柔奸及其为子乞官上问原吉原吉言震靖难时有守城功平江伯陈瑄初在上旁间原吉原吉荐总漕运两人心亦服焉一时卿大夫言雅量推原吉第一 【 或问量可学乎原吉曰某幼时有怒始忍于色中忍于心久之无矣又曰处有事如无处大事如小】 瑄尚宝少卿终官豪宕骏发善属文数言兵事孙崇文举进士孝宗朝为南京吏部主事李文祥被谪崇文疏捄之亦数言事每傅以家庭旧闻祖宗成宪右通政终官瑄正统中卜书言今日所忧者不专在虏而在吾民臣观四方多事军旅数兴赋役加繁转输益急水旱蝗虫灾害并至扶老携幼就食他乡填死沟壑莫知其数幸而存者北为虏寇之屠南被苗贼之患盗贼滋多士土骚然臣恐有意外不测变愿陛下慰元元之心解倒悬之急令大臣速议抚安之术劳来之方开义仓以赈贫难罢不急以苏民力任循良黜贪酷使民志有定变故不生至如湖广贵州苗贼原非一种率紏合溪峒共来为乱其倡始也因频岁征戍云南往来供役不胜苦又因生熟苗互争田土有司受其贿赂判与不公亦因边将有司剥削侵凌又有迯亡军民喀商人等漏我虚实助其为害今兵数失利欲援则兵食不充不援则边圉日急臣以为蛮夷之人不毛之邦非女福建广东土沃民庶尺寸不可弃也是以唐虞之世亦不从化马援征之卒无成功惟陛下观汉武轮台之诏覧捐之珠崖之议则苗之不足校也审矣臣请凡边苗僻远之地非要害者给赐其酋长免其赋役如洪武故事立其众所信服者为宣慰等官以统之苗患既息边境可安苟抚南顾之忧则可专力中原控制北虏矣】 

　　郎曰管仲晏子不死其君仲尼无讥焉孟子不愿管晏然而不罪汤武也明兴二百余年三杨胡解蹇夏之劳能烂然于纪载矣君子犹有不死其君之讥浮沉居位又有不免訾者予考三杨若胡举在建文之朝且士奇以处士征胡广以及第擢若蹇义夏原吉解缙则皆太祖之臣靖难师入原吉居蕲缙方谪还自小吏惟义列于六卿尔太祖不为君用之刑在前矣士有抗志山林卧病不出者诛戮其身家故有自斩趾免者有断指免者佯狂兔者觉则未有不死也不则当若周是修矣孔子不云乎柴也其来由也其死若夫成祖以英武临之于上仁宗父子危疑之闲汉庶人臲■〈臬兀〉而从其后自非周详慎密曷能保位而终所志乎易曰臣不密则失君几事不密则害成苟错诸地而可藉之用茅慎之至也盖予观杨士奇出迎稍缓夏原吉一语婉諌系狱随之解缙广词直论其身之不免诸臣所处难以论浮沉矣难以论浮沉矣 

　　○胡濙 

　　胡濙字源洁武进人生而发白弥月方黑生时母梦一僧持花遗之生数日有僧来看见即笑僧曰此吾师天池高僧后身也命我求见以笑为志举建文二年进士授兵科给事中永乐中徙科户建文帝出亡有踪迹群臣从者甚众成祖大疑之濙素好方士神仙之术成祖遣濙行天下以访张邋遢为名而实使察人情向背时御制为善阴隲孝顺事实二书使并持教民闲濙穷乡下邑轨迹并到而在湖湘最久数遇建文帝不窘之还朝丁内艰乞终制不允以为礼部右侍郎使廵江浙诸州上命诸阉胡濙至无早暮必入之濙自均襄还会车驾征虏驻跸宣府驰入谒日方暮上巳卧闻其至喜而起且慰劳之曰卿驰驱良苦赐坐与语四鼓乃出上大释然建文帝之得终老皆濙力也仁宗监国数为高煦所闲上复令濙往南京察监国之所为濙早晚随朝仁宗辞不敢也盖将从朝班中察监国之行事一日趋朝有勋臣哗班列侍卫搥之且口奏仁宗不问既退召待卫官赏之钞于是羣臣皆言殿下不显责大臣而旌禁卫所以宽其罪而媿其心此是最明断濙录闻并密疏仁宗孝敬七事上览大悦仁宗即位闻濙有密疏疑之出为南京祭酒既得疏乃大喜方大用濙而上崩宣宗初复礼部右侍郎如故寻进礼部尚书赐银章四生日宴其第六年命兼行户部事圣节赐御制诗一章及蹇义杨士奇荣曰朕茂膺天眷惟尔四人翼赞功因赐宴尽醉罢数问濙卿有何言得章奏辄施行景泰中给事中林聪劾王文文衔之因事欲杀聪濙奋衣出不预议归卧病不朝者数日上使太监兴安问疾濙对曰老臣无疾王文以小罪杀谏官使老臣至今病悸也英宗复辟乞谢事辞师傅二职许之卒年八十九赠太保谥忠安濙平易宽和自奉澹薄平居无疾言遽色虽庸夫孺子亦知其为长者尝出班承旨带解落地徐系之叩头退彭时状元及第谢恩后御史奏当令锦衣卫拿濙从容奏状元彭时不到合着锦衣寻二事人谓从容得体英庙居南宫每圣诞令节屡请群臣问起居言虽不行时论韪之 

　　宋　晟　　顾　成　　何　福　　张　辅 

　　○宋晟 

　　宋晟字景旸父朝用兄国用国兴朝用起田闲从高帝渡江有功授天宁翼元帅高帝与陈埜先战南台而国兴赴死其军国用得袭国兴官久之朝用老晟袭父职为元帅晟为人慈祥闳大临阵不妄杀人从克徽宁江西福建关陜皆有功以都指挥使三镇凉州虏部落远徙不敢近塞其降者处之善地耕牧自便洪武十九年召还升骠骑将军口军都督佥事赐钞文绮赠其三代以其官镇凉州如故二十三年以为总兵官征虏哈密诛伪王子别列怯等三十余人获虏众千三百人金印一银印二二十五年诛擒罕东西番叛寇七千五百余人获马二千五百牛羊十万二十七年以中军都督佥事充副总兵征虏战辽东脑温江获其众千余明年讨广西帡幪诸寨贼又明年剿平五开龙里蛮寇十三洞擒获男妇二千五百七十人建文元年以晟久居凉州威信素着使以总兵官镇河西成祖即位升后府左都督明年授平羗将军充总兵官镇甘肃如故居顷之御史有言晟专者成祖敕赐曰朕阃外任卿事有便宜先行后闻朕素知卿勿用介意三年虏日益聚近边晟谕以朝廷德意降其酋长把都帖木儿伦都儿灰部众五千余人马驼万六千余匹断匈奴右臂通回纥于西陲事闻成祖大喜赐把都等姓名授都督等官有差居之凉州给与牛羊孳牧其随从之人户给牛羊衣布钞锭命晟加意抚绥俟其宁居中选勇壮数百参以官军三倍侦逻塞外非但耀武亦以招徕他虏使使持节即军中封晟西宁侯成祖叹曰晟虽老矣不懈于政绥远恤士得为将体令守边将皆晟朕复何忧因赐第一区田　池塘四十顷为世业亡何卒初晟长子瑄拒靖难兵死灵璧成祖恶之夺其世侯召其次子琥瑛二人皆隹使琥尚安成三公主瑛尚咸宁四公主时号宋氏大小驸马晟醉琥瑛侍晟抚之曰吾家受恩厚矣父腰金子腰玉二主入宫闲以闻上笑曰彼亦欲玉也晟没成祖使琥佩征虏前将军充总兵官镇甘肃而谕之曰昔尔父作镇抚辑有方尔踵父行则予嘉尔又敕曰昔中山王北京十余年未尝轻遣一人出塞尔当法之仁宗居守时琥通汉庶人而咸宁公主友笃数以财济仁宗乏仁宗即位夺琥侯与瑛尽收所置舟车田庄畀咸宁公主令其兄弟不得往来正统中瑛御虏没 

　　○顾成 

　　顾成字景韶其先湘潭人祖父操舟江淮闲遂居江都为诸贾纪纲诸顾膂力拳勇号拳棒顾成于诸顾中尤武为人矜恤瘝孤遇横人必挫辱困服之乃巳自文躯体曰入水以御龙罔象元末客游燕盗入舟众皆恐成挺身夺鬪盗披靡走事张士诚去之来归太祖选为帐下常执伞盖侍出入中山王攻镇江偕十一人者转鬪入城城中人莫之敢撄众则大集共絷之十一人皆见杀成绝絷蹴仆其持刀者滚入水乱流以渡归语众众镇江城中人皆庸夫可取也遂先登克之青军据扬州成母在扬请往说之既置酒贼将将害成成觉微服将母亡巳从攻常宣还克江阴授百户从宁河王克通从开平王克襄阳从行闲征战定吴取楚屡有功历升金吾卫副千户带刀宿卫洪武元年扈从陈州舟胶之行太祖壮之即日升坚城卫指挥佥事从临江侯西取蜀道遇敌手敌杀百余人进攻罗江生擒其伪元帅及其下二十余人遂入汉州奋进追北以入成都蜀平调成都后卫总帅守之擒妖贼王玄保等于重庆太祖名其省曰四川隶以贵州归附诸蛮以成为贵州卫指挥佥事是为洪武八年其明年先后讨平瓮傍洛邦洛河刺掌黄丝谷阻诸山寨叛蛮孚斩甚众其它固僻远服叛不常连岁平定之前后俘戮不可胜计诸蛮慑服请纳岁赋蛮人呼成为顾老虎以止儿啼十四年以步骑先锋从颕川侯征云南首克普定颕川侯使守之为留后成部分将士树栅保障其明年出兵克西堡斩首八百俘百余人西堡蛮万五千人来围诸将欲战成曰我寡有顷贼来攀栅成介而驰出北门率战士奋进手杀贼数十骑诸将鼓出东西门战却之贼尚围栅南成取所生擒十八人斩其十七纵一人归曰夜二鼓尽杀尔矣及二鼓举铜发铳炮贼闻皆狼狈奔获甲兵无数名城北岭曰欢喜岭时有中便在军中以成杀贼状入奏特赐袭衣金带升世袭指挥使悉平普定所隶诸蛮十七年平阿黑螺蛳等十余寨隆尼洒蛮酋乃马之众西堡蛮复贰讨平之二十一年讨平乖西扒古里谷劳金刚等塞擒诛关索岭首贼葛蓬及叛酋阿束等土官阿宗者来攻普定时官军精锐悉驻东川贼势张甚成率余众及士兵乘暑瘴深入据关口屡败之未几蛮党杀阿宗降成奏立普定为卫属民以兵析三州六长官司分治之大布恩信诸夷向服二十五年入朝赐文币二十有副钞二千贯白金四百两宴会同馆升镇国将军贵州都指挥使同知成还至首征康佐叛蛮破阿老诸寨峒二十七年平都匀丰宁西梁瓦材等寇斩首万四千余级俘生口三千八百有奇二十九年升骠骑将军都督府佥事官其长子统普定卫指挥使是岁命佩征南将军印总兵征水西叛寇斩其酋敬德余寇悉降三十年五开蛮反出捣臻部六峒进剿天柱天堂春花金井蒲头大小坪等生苗蠏螃米豪湾溪舟溪万潮等寇皆破之三十一年普定西堡及贵州谷劳金刚龙里石番羡唐诸夷复叛诛其叛首抚其余众建文初召还以右都督从长兴候战真定兵败被执燕王喜解其缚曰尔先朝旧人皇考之灵殆以授我因与语兴师故言巳泣下成亦泣遣至北平辅世子居守时燕王所倚独姚广孝广孝不习兵与成议多不合世子辄从成诸臣曰顾成南俘成亦自远时赐甲冑刀剑弓矢亦不敢受专辅居守而巳世子卒用成计却走南军燕王即位封镇远侯镇贵州如故蛮夷闻至欢趋出拜叛者皆归成上书言顷者至镇方隅粗安莫效微劳当今四方边獥蛮贼闲发东南海道倭寇时出没然臣皆以为卞足深虑足虑者北虏遗孽然未可勤兵宜遣人赏赉招谕高垣深堑屯田储积持兵养马预为必胜至早立东宫以定国本则朝廷大事臣愿効一言上褒嘉之曰卿纸事皇考从朕艰难忠而自信勇而善谋恊成匡济劳绩居多命镇旧邦用佚高年乃心不忘嘉言来献良用嘉悦特遣人赐卿钞千锭文绮四疋罗彩绢各倍用答惓惓顷复赐银币而谓侍臣曰汉武穷兵汉家凋耗近者成言甚合朕心是以特奖顷言边务上复劳之六年车驾将北廵命太子监国上念成前奏召使辅导赐敕曰卿年高远外朕念不忘可即还京少俄劳勚■〈忄尉〉朕延伫既入见抚劳再四成顿首言皇太子孝友仁明足任付托左右文武臣皆非臣所及臣所治蛮夷今虽帖服少竞争即持兵乱臣不敢决去留惟陛下之所处上嗟叹良久赐钞四万贯白金贰百两彩币三十六有副还贵州如故时汉庶人方萌夺嫡成既陛辞退辞于皇太子曰殿下事君父恤兵民素行有诚万事有天当容小人于度外赴召时播贵二州蛮作乱既归遣子勇剿平之时思州思南二宣慰相攻不巳敕召不来更闯内庭欲为变勅成以兵五万压境凶党叛乱其首恶田琛黄禧皆就擒其明年琛妻冉氏复鼓诸蛮众台罗等为乱成击系其酋普亮杀叛党不可胜计于是成病上闻遣医驰视又遣其孙赍敕劳问疾良巳亲率兵讨清水江叛寇平之又剿台罗蛮之复叛者俘戮几尽旋师疾复作复命医往视卒年八十有五成少壮履行阵挺身无前虽被创巨必致俘获料敌制变百不爽一略涉传记矫取其用身至大将不以富贵骄人在镇之日蛮夷生祠祀之及卒吏民哀恸返葬于江都长子统先卒子兴祖嗣其世别见于勋封 

　　○何福 

　　何福洪武初以武功为指挥使从征云南再迁督府佥事二十一年出塞至捕鱼儿海俘获万计二十四年充平羗将军代西平侯讨平阿资二十六年讨降缅酋罗雄法二十九年擒杀定远酋刁拜烂三十一年擒永宁酋十八如加诛木麓川目魁刀干孟大破其众四万斩首三千余级讨平毕节都匀诸啰进征五开蛮建文初进同知靖难兵起福历战淮南北辄败成祖即位以征虏前将军总兵镇陜西宁夏与甘肃总兵宋晟大同总兵吴高并为旧人重将当是时成祖欲招怀边塞胡酋鞑官有内附者皆授之官或居京师或即居塞上地或置左右侍卫宠异之福所节制处归附为多其屯田积榖亦多于诸边帅赐敕奖谕福更请令大臣恊守上曰汝虑久掌番汉兵势重生谗耶老将也朕推诚相倚七年鞑靼脱脱不花把秃等率所部来归凡八酋长止亦集乃迟回不至上遣杨荣与福处置荣至福巳抚谕遣之入朝上喜即军中封宁远侯赐赉甚厚福素有勇略从车驾北征乃数违法度羣臣有言福罪者福怏怏有怨言都御史陈瑛劾奏之福惧自经死遂夺侯 

　　○张辅 

　　张辅字文弼张玉子也封新城侯之明年交址叛臣黎季牙牛诡曰胡一元名其子■〈大上互下〉杀其三君挟诈横朝命上命成国公为征夷将军辅为副将军统大兵征之成国公卒龙州命辅总其军谕曰昔者开平王北征卒于军岐阳文忠代为将遂鼓所部灭此残虏将军努力毋使多让辅既至俘季牙牛■〈大上互下〉献京师郡县其地进封英国公交址残孽阮师等复推简定为主巳别立其从子季扩推简定为伪上皇亦诡交人曰陈姓上使沐晟往征败绩复命辅佩征虏副将军印发师与晟会遂擒简定上赦季扩为交址布政使季扩阳奉顺弄兵如故辅复率众转战连年获之遂命以征夷将军留镇辅用兵持重有远略赏罚必信费将黄中恃功违节度诘之不逊手刃之枭于辕门诸将股栗交址见大军至深入山海避之军退复出以故屡服屡叛最后季扩倚险荷花海立堡日丽自固辅率舟师自奇罗海口洋过荷花抵日丽大破之茶偈山季扩退守爰子江伏巨象数十后列人马尽力抗我师辅鞭马先进一箭落其象奴再箭中其象鼻象呌号退走自蹂其众乘势斩艾僵仆填山谷崎径阴林下马徒步兼程履险将校从者仅百余人身与贼遇杀其数千凡三下交南威云西南夷中会上北征虏召还领左掖兵进止机宜皆密取决最后穷追绝大漠不见虏请假之万骑给一月粮必得之而是时上巳念旋师车驾崩榆木川与受遗诏辅有女弟为皇贵妃女侍东宫仁宗即位册女为敬妃进辅太师掌中军都督府两赐羊二百羫酒五百瓿曰粲千斛使知经筵事监修文庙实录宣宗即位知经筵监修昭庙实录重锡勋阶颁赏金币为群臣冠汉庶人且反使所亲信人枚青谋辅内应辅毋令辅执青以献上亲征汉付辅机事汉平赐予优渥会都御史顾佐言请保全功臣者许解柄与蹇义夏原吉杨士奇杨荣朝夕论治赐玺书褒谕进阶特进光禄大夫勋左柱国亡何使朔望朝而巳岁时宠锡有加宴会腆洽英宗即位仍知经筵监修实录赉予频仍加勋号辅上承太皇太后之命与杨士奇等同心辅政当海内承平中外无事安享禄位二十余年名震四夷天下想闻其风采其为人器度弘伟端重静默临事严毅有断门内肃穆外敬礼士大夫远权势去机变贵而不骄富而不侈天下以是重之尝请与列侯诣国子监听讲祭酒李时勉命诸生立讲五经各一章讲罢列坐奉饮歌鹿鸣之诗雍容而别王振用事拥车驾北御虏强辅行然不使预军辅老矣默默不敢言从死于土木追封定兴王谥忠烈辅有二子其仲子朼九岁袭爵宪庙阅骑射西苑懋三发连中赐宴赉金带白金宝钞遂掌中军都督府提督五军营加太子太傅再加太傅兼太子太师孝宗初知经筵监修宪宗实录进太师改掌后军都督府提督十二团营再加特进光禄大夫左柱国正宗初复知经筵事监修孝宗实录以老乞解兵柄赐玺书褒美白金文绮宝钞朝朔望懋为公六十六年称太师者二十五年握兵柄者四十年再知经筵监修国史十主恩荣宴郊祀宗庙多遣代行富侈冠东第后庭数百人曳罗绮以寿终赠宁阳王谥恭靖而生平无他艺能敦重善为仪而巳懋之王至万历中以例夺其世别见于勋封 

　　陈　懋　　韩　观　　吴允诚　　金　忠　　陈　诚 

　　○陈懋 

　　陈懋父亨以开国功升大宁都指挥以征虏功升都督佥事以大宁行军都督从靖难战灞上先登战铧山为平安所杀成祖即位赠泾国公谥襄敏懋结发从父兵前行以靖难功累官都督寻以父功封宁阳伯出镇宁夏七年先后招徕降虏部众三万余人牛羊驼马十余万上皆赐降虏姓名居之宁夏鞑靼平章都连等既归复叛去懋率将士追擒之收其所部人口及驼马牛羊四万余上悦遣使者即军中特进封为侯所以赐予甚厚懋三从北征为前锋二十二年总陜西三镇兵直捣贺兰山尽收也先土干部落及马驼数万明年又从北征还殿大军仁宗即位加太保与世侯宣宗初从讨汉庶人复镇宁夏懋修髯洪声仪观甚伟敬礼文士而在宁夏乃虚出仓粮自受其直干没赃罚金珠纻丝纱罗马驴牛羊累万令卫镇抚以积出附余米为巳中盐宣宗置不问英宗初虏阿台朵儿只伯等来寇懋连败之黑山等处生擒斩首二百六十余获马驼牛羊驴骡三万五千有余阿台朵儿只伯复来围镇番城懋与都督李安复战败之平川追及黑山指挥刘杰剸其贼首陈中获其枢密银印生擒虏贼孛罗云朵儿只伯遁追败之久之劾罢削禄五年奉朝请十三年总兵讨邓茂七有功加太子太保天顺元年加禄二百石七年卒赠浚国公谥武靖 

　　○韩观 

　　韩观字彦宾虹人父成事太祖为帐前总制亲兵左副指挥使鄱阳之战成冠太祖冠衣太祖衣投湖水中以误汉人赠荣禄大夫中军都督同知追封高阳侯观袭为广西卫指挥佥事升都指挥使为人劲悍忍刻纪律严明军中无敢违令者蛮寇数出焚刦郡县杀守吏观捕获必峻治之闲遣一二归归相告语皆胆落不敢复寇召还升右军都督同知无何充右副总兵征五开成祖即位以旧臣拜征南将军镇江西复镇广西永乐四年从征交址有劳疾仁宗监国遣行人太医往问视九年复命镇交址十二年卒赐祭赙及粟帛观无子 

　　○吴允诚 

　　吴允诚靼鞑人旧名把都帖木儿成祖三年与其党伦都儿灰率所部五千余人自塔沟归附于宋晟上大喜赐姓名授右军都督佥事伦都儿灰赐姓名柴秉诚授后军都督佥事其余皆为指挥千百户镇抚有差赐之冠带袭衣文绮表里白金钞锭俾居凉州给与牛羊孳牧随来者户与牛六羊二十令晟加意抚绥自是鞑靼部落闻风款至上所以待之并如允诚六年从征卜哈思之地以捕虏功升右军都督其年北虏相戕溃散允诚子答兰秉诚子别力哥愿率精骑廵逻漠北其年允诚从北征鞑寇虎保等迫胁允诚所大同叛允诚妻与其次子管者及所部指挥擒获之成祖归赐敕曰允诚之妻妇人而丈夫赐彩币十表里米石石钞四千贯羊百羫加升管者为指挥佥事所部指挥皆厚赐之九年升左都督与中官王安追叛虏火脱赤至把力河获虏人口马驼牛羊十年封恭顺伯十二年从征沙漠还仍居凉州其卒也遣官致祭有司治葬命答兰袭其职更名曰克忠洪熙元年克忠以从征擒胡功进侯进管者为广义伯正统九年克忠以擒虏喜峰口加太子太保十四年车驾亲征虏虏袭我后英宗使克忠拒后克忠与其弟都督克勤子瑾极力御虏虏据山巅矢石交下官军死伤殆尽克忠下马跪射矢尽犹刺杀数十人与克勤死之追封邠国公谥忠勇克勤亦赠遵化伯谥僖敏瑾嗣天顺五年与曹钦战死追封凉国公谥忠壮
  </div>
  <div class="pagination">
   <a href="名山藏_page63.html">
    上一页
   </a>
   <span>
    ...
   </span>
   <a href="名山藏_page59.html">
    59
   </a>
   <a href="名山藏_page60.html">
    60
   </a>
   <a href="名山藏_page61.html">
    61
   </a>
   <a href="名山藏_page62.html">
    62
   </a>
   <a href="名山藏_page63.html">
    63
   </a>
   <span class="current-page">
    64
   </span>
   <a href="名山藏_page65.html">
    65
   </a>
   <a href="名山藏_page66.html">
    66
   </a>
   <a href="名山藏_page67.html">
    67
   </a>
   <a href="名山藏_page68.html">
    68
   </a>
   <a href="名山藏_page69.html">
    69
   </a>
   <span>
    ...
   </span>
   <a href="名山藏_page65.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
