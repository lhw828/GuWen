<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1291 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1291 页/共 1860 页
  </h1>
  <div class="content">
   大清高宗法天隆运至诚先觉体元立极敷文奋武孝慈神圣纯皇帝实录卷之九百七十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十九年。甲午。十一月。庚戌朔。谕、据正白旗满洲都统等奏、亲军、护军、领催、马甲、捐纳监生人等、所有本身钱粮、请照旧支给。令其当差。其由养育兵捐纳监生人等、请令出缺等语。自应如此办理。马甲、养育兵、原为养赡贫苦旗人而设。伊等既有力报捐。岂有仍仗马甲养育兵钱粮度日之理。该都统等、从前因何挑补。显系瞻徇。八旗都统等。内有兼御前、乾清门、并尚书侍郎上行走者。承办事务较多。或一时未能详察。其专管旗务之都统、副都统、所司何事。即此见伊等不能实心任事。著将伊等严行申饬　　

○予故荆州将军绰和诺、祭葬如例　　

○癸丑。上御懋勤殿。勾到朝审情实罪犯。停决官犯、斩犯十一人。绞犯七人。常犯、斩犯五人。绞犯七人。余十二人、予勾　　

○谕、三法司进呈贼犯程文、钱丢包、窃财满贯一案。拟以绞候。虽云按例。但此等贼犯。夥众肆窃。窜迹稽诛。情罪甚为可恶。且其犯案、已阅六七年之久。若彼时早能捕得。已早入情实予勾。是该犯系幸逃法网之人。一经弋获。即应立行正法。岂可复令监候稽时。嗣后凡有重罪应入情实人犯。经二三年后、始行就获到案。其本罪如系应拟斩、绞监候者。均著改为立决。以昭平允。此案即著三法司、另行改拟具奏　　

○谕曰、和隆武、自抵四川军营。凡遇攻取。勇往向前。竭力奋勉。此次与贼接战。不避险阻。带兵直出日旁之后。夺取碉卡。痛剿贼众。实属奋勉可嘉。和隆武、著加恩授为都统　　

○又谕曰、明亮等奏攻克日旁碉卡寨落、杀贼甚多一摺。据称、周叟官寨对面贼山。即系日旁分支。有路可绕。随派和隆武等、督兵密为攀越。并令奎林等、各带兵分两翼并进。据和隆武、于十九日四鼓。领兵绕至日旁山后。奋力抢碉杀贼。将战碉十余座。平碉二百余间。全行攻夺。歼戮贼番。滚崖落涧。无一得脱者。割献首级三十余颗。活捉数人。抢获枪炮马骡牛羊口粮等物甚多。距阿桂军营、止隔一河。直望勒乌围、约不过二十里等语。览奏欣悦。此次明亮等、探路筹画。均合机宜。而越险攻碉杀贼。全系和隆武功绩。伊父和起、尽节捐躯。应有是子。深为嘉慰。另降清字谕旨、将和隆武、授为都统示奖矣。所有调度有方之将军、参赞、及在事出力之将佐弁兵。著明亮等查明。即行咨部议叙　　

○谕军机大臣等、据荣柱奏、拏获东省逆犯张百禄、于十一月二十六日、派员押解赴京等语。张百禄、系逆首王伦义儿。且往遂平、纠众入教。实为此案要犯。该省起解。殊属迟延。至此案内、有贼党归太、即国太。为贼宣行。来京探听信息。抢劫粮船搭桥。到处打仗杀人。情罪实为重大。必当上紧缉拏。不可令其久稽显戮。又刘焕、系寿张县壮役。冀盘佑、系寿张县仓书。俱开城迎贼。擡出本官。胁逼降贼。又温炳、赵传、系王伦义儿。均属重罪要犯。节经谕令山东等省查拏。至今未报弋获。此等人犯。自揣罪恶深重。或潜匿相近之直隶河南等处。均未可知。著再传谕周元理、杨景素、徐绩、严饬各属、上紧躧缉。解京严办。不得视为具文。致该犯等兔脱远扬。并著每月将各该犯曾否获到之处。奏报一次。至江苏、安徽、湖北、湖南、山西等省。亦系毗连豫东两省境地。并恐该犯等改装匿迹。潜窜境内。并著谕令各该督抚等、一体留心访拏务获。虽不必如山东等省之按月奏报。亦当实力饬拏。勿稍疎懈。并不得视为海捕故套。致要犯得稽显戮。将此一并传谕知之　　

○甲寅。遣官祭先医之神　　

○谕、大学士舒赫德、办理山东逆叛王伦一事。虽不比平定外夷逆匪。而剿办迅速甚属奋勉可嘉。舒赫德著授为御前大臣。赏戴双眼花翎。仍赏给云骑尉世职　　

○又谕曰、德成额、著赏给副都统衔。授为领队大臣。前往伊犁、管理锡伯部落事务　　

○谕军机大臣等、昨阿桂奏、即日可与伍岱会合。夹击日尔巴当噶。此路一通。自可直抵勒乌围。扫穴擒渠。势如席卷。但思勒乌围与噶喇依、同系贼巢。若止攻剿勒乌围一处。则噶喇依之贼。势必移聚该处拒守。转予贼人以暇矣。前此阿桂等曾奏称、若从达尔图西南山梁直下。则与勒乌围仅隔一河。或在河北循山梁而行。抄出噶喇依对岸。便可至马尔邦之后等语。屡经谕令明亮、若能至彼。与富德两面夹攻。将马尔邦攻克。即可同剿噶喇依。贼匪两面受敌。照顾不暇。成功尤可迅速　　

○乙卯。谕、据周元理奏、审拟船户刘治、偷卖漕米。发烟瘴充军。从犯分别拟徒一摺。已批交该部核议矣。其从犯内方天秃、声明系旗人。应折枷鞭责完结等语。固属照例办理。但同系旗人。其间亦各有分别。如果身居京师。食饷当差。在官服役之人。身犯流徒等罪。原可折枷完结。若在屯居住、及各处庄头。与民混处日久。即与民人无异。则犯法亦当与同科。况我朝统壹寰宇。百三十余年。久已中外一家。薄海民人。与旗人并无歧视。何独于问拟流徒一节。尚拘往例乎。嗣后除京城之满洲、蒙古、汉军、现食钱粮。当差服役之人。及外省驻防之食粮当差。如犯流徒等罪。仍照旧鞭责发落外。其余住居庄屯旗人、及各处庄头。并驻防之无差使者。其流徒罪名。俱照民一例实遣。著为例。此案拟徒之方天秃。交部即照此办理　　

○又谕、将军阿桂、自统兵进剿以来。实心调度。诸事皆合机宜。此次又将日尔巴当噶。全行攻克。接通凯立叶。指日即捣勒乌围贼巢。甚属可嘉。著授为御前大臣。并赏双眼翎。用昭恩眷。参赞海兰察、额森特、屡战奋勉超群。此次夺碉歼贼。亦属出力。海兰察、著在御前侍卫上行走。额森特。著在乾清门行走。头等侍卫额尔特、蓝翎侍卫泰斐英阿、于攻克默克尔山梁时。俱能奋勇。额尔特、著赏副都统职衔。在乾清门行走。泰斐英阿、著授为三等侍卫　　

○谕军机大臣曰、阿桂等奏、攻克日尔巴当噶等处碉寨。并接通凯立叶上截。歼戮贼众。览奏深为欣慰。从此攻取噶尔丹喇嘛寺。势俱下压。自属便易。但逊克尔宗、尚未攻得。仍恐贼自南而来。邀截后路。此时阿桂若能将逊克尔宗、一并攻克。自尤妥善。否则荣噶尔博一带山梁。甚关紧要。前此曾于图内、用朱笔标记两圈。令阿桂派兵占据。阿桂务当斟酌妥办。若已经占得。始免后路顾虑。又据奏脱出之绰斯甲布番人雍中尔结供称。莎罗奔弟兄。现又回勒乌围、念经拒守等语。逆酋兄弟聚集一处。其计画自必更甚。若我兵攻破勒乌围。将逆酋一并擒获。则噶喇依、并可传檄而定。成功尤为迅速。惟是逆贼狡黠多端。恐见官军势盛难敌。派人在勒乌围抗拒。而索诺木、莎罗奔弟兄。仍回噶喇依。为三窟之计。以冀缓死须臾。亦未可定。阿桂统兵抵勒乌围时。一面进兵攻打。一面选派大员、带兵千余。往截勒乌围至噶喇依之路。使其无从窜回。于剿捕尤为得力。惟当妥酌筹办。毋稍疎懈　　

○丙辰。谕、前因川省大功告成在即。官军正当乘胜冞入。粮储尤宜加紧趱运。所需夫役倍多。虽叠次加恩。已将乾隆四十年以前应徵钱粮。分别缓带。究系暂缓催科。将来仍须如数完纳。民力不无拮据。朕心深为轸念。特谕该督等、查明应行酌免分数。妥速覆奏。候朕加恩。今据富勒浑、文绶等、将过兵地方、及未经办差之九十厅州县、节年出夫运粮。俱踊跃急公。分别酌免分数覆奏。此等急公奉上之民。甚属可嘉。著加恩将成都等二十三州县、已缓三十八年钱粮、全行蠲免。其三十九年钱粮、酌免十分之五。简州等二十三厅州县、三十七年蠲剩缓徵钱粮、全行蠲免。其已缓三十八、九、两年钱粮、各蠲免十分之五。天全、芦山、茂州、松潘、四厅州县。已缓三十八年钱粮、酌免十分之五。温江等五十六厅州县、三十七年蠲剩缓徵钱粮、全行蠲免。其三十九年钱粮、酌免十分之五。大宁等三十四厅州县、三十七年钱粮、蠲剩十分之三者、全行蠲免。蠲剩十分之五、十分之七者。再免三分。并将三十九年钱粮、再免十分之三。俾闾阎生计。益得宽舒。仍俟大功奏捷时。另普渥恩。以副朕嘉惠劳民。有加无已至意。该部遵谕速行　　

○又谕、据大学士舒赫德奏、查办德州溃逃驻防满兵一事。于十一月初四日。行抵德州。查询在逃未获之满兵十五名内。谭存、英住、福昌保、三名。经其家属寻觅尸骸。焚化带回。其余十二名。现在虽无踪迹。窜逸必不能远。已飞咨直隶、河南、山东、各督抚。上紧查拏务获。讯明正法。并将该兵等、遵旨于档内削去旗籍。逐出妻子等语。朕之令如此严办者。以满洲临阵退缩。已失满洲正道。而又逃去无踪。故并斥逐其妻子。以示彼自外于满洲也。今既有认系死于乱军。则现在未获之十二名。其中或亦有因伤身殁者。亦未可知。若因现无踪影。即将其妻子、遽行驱逐出旗。未免可悯。驻防兵丁。住居外省日久。于本地语音。虽微有随同。而旗人体态。则不能更改。即有窜往他处者。亦易于盘诘缉拏。已另谕周元理、杨景素、徐绩、一体上紧严缉务获。勿使兔脱。著杨景素、交城守尉福保、将未获十二人。查明花名旗籍年貌。开写清单。知照各该省。实力查拏。一经就获。即于该处审明正法。并将其妻子逐出旗籍。此皆罪由自取。实无可矜怜。其未经拏获之人。存亡未定。若遽逐其妻子出旗。揆情未为得平。朕心尚觉不忍。舒赫德何竟未见及此耶。朕如此体恤。实为仁至义尽。不但此十二人妻子。应知感激。即凡我八旗兵众闻之。亦当感发天良。倍加愧奋。共勉为勇锐劲旅。以存满洲旧风。庶不负朕谆切训戒之至意。将此兼写清汉字谕旨、通行传谕知之　　

○又谕、户部奏驳盛京岫岩城旗仓粮价减少一摺。若仅交该侍郎、将军、府尹等查办。难免彼此回护。仍不能得其底里。著派侍郎高朴、驰驿前往。会同盛京户部、及该将军等、彻底根查。据实覆奏　　

○谕军机大臣等、徐绩在山东巡抚任内。不能将邪教豫行查拏。以致酿成事端。罪本不小。昨河南巡抚缺出。一时不得其人。因念徐绩平日办事。尚属认真。特加恩复予录用。令其勉力自效。以赎前愆。该抚自必倍加感励。将一切应行查办之事。实力督查。而于稽查邪教一节。谅更不敢稍懈。但亦不可过于严急。徐绩初至豫省。非若何煟之莅事年久、已得民心、诸凡熟谙者可比。不但民情土俗。未得周知。即通省文武属员。亦素未相习。若欲访觅可以信任。托寄耳目者。殊难其选。与其泛择而不得人。莫若倚重一人、以资助理。署藩司荣柱、由刑部司员出身。明练诚妥。可以倚靠。乃朕所深知者。前此荣柱、初到河南时。朕曾于何煟奏摺内、批谕及之。何煟恪遵朕旨。诸事教导倚仗。甚得荣柱之力。今徐绩初调豫省。一切当与荣柱熟筹妥办。自可不致舛误。即如祥符县贺廷榜一案。业经荣柱、将要犯会首段珩等、全行拏获解京审讯。尤不虑其在地方滋事。查办更不宜过急。著传谕徐绩、一切当与荣柱熟商妥办。至于查察邪教一事。尤当令荣柱不动声色。妥为查究。务绝根株。再豫省信阳、光山等州县。本年偶被旱灾。曾传询何煟、令其将明春应否加恩赈恤之处。查明具奏。已据覆奏。饬属详细确勘。著再谕令徐绩、即遵照前旨、确查奏覆。候朕新正加恩。并将此旨传示荣柱。　　

○又谕、户部代奏郎中杨嗣曾。呈请仍从伊父所嗣徐姓为后一摺。杨嗣曾之父。既为徐姓抱养承嗣。而杨嗣曾、又为徐蒋氏抚育成人。其呈请仍嗣徐姓之处。揆之情理。自可允行。但必徐氏近支。实无应继之人。方可令异姓承嗣。著传谕萨载、确查已故监生徐沂、现在有无产业。及是否尚有嫡派近支。可以承嗣。或徐氏实无可继之人。即行查明。据实覆奏。到时再降谕旨。户部摺、钞寄萨载阅看　　

○又谕、据舒赫德奏、查办德州驻防逃兵尚有十二名未获等语。已明降谕旨通传。并令杨景素、交城守尉福保、查明十二人花名旗分年貌。知照各该省实力查拏。此等驻防兵丁。久居外省。虽语音微有随同。而旗人体态动作。不能改换。所至易于辨识。无难得其踪迹。非如东省匪党。混迹俦类。骤难识认者可比。若此等尚不迅行查捕。即不能为之曲宥矣。著周元理、杨景素、徐绩、各严饬所属。一体设法查拏。务期迅速弋获。奏闻办理。即或匿迹工匠。或改装混入缁流。该督抚亦当实力访查。拏获审明正法。断不可稍存姑息。图积阴功。若或隐饰不办。别经发觉。恐该督抚不能当其咎也。再前此那木扎勒等防守塔湾。有保定骁骑校特通阿、并未回来。其中情节。殊不可解。已令该督抚实力缉拏矣。特通阿系满洲驻防。未必能久匿他处。河南山东两省。固当实力查拏。但该犯住居保定有年。其亲党住居省城者。应不乏人。该犯或见拏缉之事稍平。潜回原处藏躲。冀延残喘。亦事理所必有。周元理尤当切实严拏。迅即弋获。毋任漏网。将此由四百里传谕周元理、杨景素、徐绩、知之。仍各将如何缉拏。及有无拏获缘由。随时速奏　　

○又谕曰、阿桂自用为将军以来。立意进剿。筹度合宜。屡战克捷。现在内外大臣。实无出其右者。甚属可嘉。至昨奏欲俟抽彻附近后路官兵。合力进取。朕揣其意。似以逆酋兄弟、现聚一处。若兵数单弱。恐不敷邀截之用。致逆酋逸去。故欲俟后路之兵。抽调充足。进捣勒乌围。使逆酋无从窜逸。著传谕询问阿桂。其所以待兵之意。是否如此。若果如朕所料。自当妥速而行　　

○又谕曰、富德攻取德木特布咱纳等处碉寨。甚为奋勉。此次暂行记功。俟得马尔邦时。交部议叙。现今将军阿桂、指日可抵勒乌围。与明亮兵会合。当此贼人丧胆之际。富德乘隙前进。攻取马尔邦。更易得手　　

○又谕曰、弘晌奏、海口拏获高隆等男妇四十三名口。恐系王伦逆党。解至盛京严审等语。东省民人。前往盛京种地贸易。此系常事。即如直隶、山西、等处民人。往口外热河等处耕种贸易者。亦往往有之。况高隆等、俱籍隶登莱。距寿张千有余里。贼匪逆党。岂能成群行至盛京。但既已拏获。若审出实系流民。即照例办理。不必再三研鞫。致屈良民。惟逆党内归太一犯在逃。务宜拏获。从重治罪。闻伊平日在张家口八沟等处贩马。恐其逃往盛京所属地方。著传谕弘晌等、严饬官兵。于八沟接壤地方。查缉务获。严密解京。再山东民人呼郭归字、声音相近。更不可拘泥归郭二音。以致要犯脱逃。其归太年貌。一并钞寄　　

○丁巳。上诣畅春园、问皇太后安　　

○幸圆明园　　

○命编修李中简、在尚书房行走　　

○戊午。谕、前以各省购访遗书。进到者不下万余种。并未见有稍涉违碍字迹。恐收藏之家。惧干罪戾。隐匿不呈。因传谕各督抚、令其明白宣示。如有不应留存之书。即速交出。与收藏之人。并无干碍。今据李侍尧等、查出逆犯屈大均各种书籍。粘签进呈。并请将私自收藏之屈大均族人屈稔浈、屈昭泗、问拟斩决等语。屈大均悖逆诗文。久经毁禁。本不应私自收存。但朕屡经传谕。凡有字义触碍。乃前人偏见。与近时无涉。其中如有诋毁本朝字句。必应削板焚篇。杜遏邪说。勿使贻惑后世。然亦不过毁其书而止。并无苛求。朕办事光明正大。断不肯因访求遗籍。罪及收藏之人。所有粤东查出屈大均悖逆诗文。止须销毁。毋庸查办。其收藏之屈稔浈、屈昭泗、亦俱不必治罪。并著各督抚、再行明切晓谕。现在各省。如有收藏明末国初悖谬之书。急宜及早交出。概置不究。并不追问其前此存留隐匿之罪。今屈稔浈、屈昭泗、系经官查出之人。尚且不治其罪。况自行呈献者乎。若经此番诫谕。仍不呈缴。则是有心藏匿伪妄之书。日后别经发觉。即不能复为轻宥矣。朕开诚布公。海内人民。咸所深喻。各宜仰体朕意。早知猛省。毋自贻悔。将此通谕中外知之　　

○谕军机大臣等、前此谕令各督抚遍行晓谕。如有收藏违碍之书。即及早交出。免其治罪。并以此等笔墨诋毁之事。大率江浙两省居多。其江西闽粤湖广。亦或不免。因指名交各督抚留心查办。乃高晋、萨载三宝皆覆奏称查无违碍之书。今李侍尧等、既从粤省查出屈大均诗文。不应江浙等省、转无明末国初存留触碍书籍。岂高晋等办事。不及李侍尧之实力乎。抑江浙各藏书之家。尚不能深喻朕意乎。著传谕各督抚、再行明白晓谕。此时即速呈献。尚不为晚。不过将不应收藏之书。尽行销毁。杜遏邪言。以正人心而厚风俗。何可稍存观望。自贻伊戚乎。若再隐匿不缴。后经发觉。即治以有心藏匿之罪。必不姑宽。并于该督抚等是问。将此遇奏事之便。传谕知之。仍各妥办、据实覆奏　　

○又谕、据国泰奏、办理初次散赈摺内、称应付过兵差银两、内有前经奏明独赔、及应行分赔之项。赶紧赔还等语。殊不明晰。前因国泰奏、支应官兵盐菜口粮等事。请敕部议覆。并称初次办理军粮。部文未经分晰指明。恐有错误各摺。所办非是。内地奸民滋事。派兵剿捕。本不当照军需办理。户部亦不应将西路军粮之例、开单知照。当经传旨饬谕。并经户部议将支给兵丁之项。令该堂官等、与徐绩、国泰、分股摊赔。奏准允行。国泰祇应查照部议。将支用各数。定股核办。何必于分赔款外。复行自认独赔。若论失察酿事之咎。徐绩较国泰尤重。更不必独责之国泰。至该司前此请罪摺内。虽有独赔一语。词本含糊。若竟欲照以办理。则殊觉无谓。著传谕国泰、将所有该省剿捕逆匪案内动用各项。悉照部议。于徐绩、国泰及行文之户部、各名下按股分赔。仍详禀杨景素覆核。咨部办理。将此并传谕杨景素知之　　

○直隶正定镇总兵万朝兴休致。以陕西波罗营副将富明、为正定镇总兵　　

○己未。谕军机大臣等、据周元理奏、正定镇总兵万朝兴、精力日就衰迈。营伍难资整顿一摺。已降旨将万朝兴休致。并另行简员补授矣。万朝兴、材具本属中平。况年力就衰。本应斥退。即前此直隶协剿东省逆匪。在油坊打仗时。幸有玛尔清阿、带兵奋勇剿击。贼众始败退不能渡河。若专系万朝兴一人在彼。必不能振军威而挫贼气。是万朝兴、原系无关轻重之人。但其衰惫光景。非自今日始露。周元理何以不早为陈奏。迟至目下。始行入告。明系因大学士舒赫德回京复命。恐其据实言及。难以掩饰。故尔始为此奏。殊属不合。周元理、著传旨申饬　　

○又谕、据勒尔谨覆奏、查明各州县六年带徵民借耔种口粮牛本等项折色银两。分别应徵应缓一摺。既有此情节。即应早为明白陈奏。何必待朕节次传谕。始行查奏耶。此案应徵应缓之处。俟新正另有加恩谕旨。先将此谕令知之　　

○又谕、昨据李侍尧等奏、查出屈大均悖逆诗文一摺。已明降谕旨。将私藏之屈稔浈等、免其治罪。止将其书销毁。并另有旨、传谕江浙等省督抚矣。阅屈大均文内。有雨花台葬衣冠之事。此等悖逆遗秽。岂可任其留存。著传谕高晋、即行确访其处。速为刨毁。毋使逆迹久留。将此旨同发出密封。由四百里一并发往。仍著将办理缘由。迅即覆奏　　

○又谕曰、明亮等奏、续克日旁相接一带碉寨。并称各营实在官兵。仅八千五百余名。自应筹画周备。方可统众前驱。如此筹办极是。昨阿桂奏、亦欲暂待数日。俟各路抽调之兵到齐进攻。因索诺木、莎罗奔兄弟俱聚于勒乌围。故欲合集兵力。为一举成擒之计。朕实嘉其深合机宜。今明亮所见。亦与阿桂相同。尤可望两人合力会剿。速成大功。就图形而论。勒乌围当系北面临河。或略偏东。阿桂统兵到彼。似可攻围三面。其北面若逼近河干。官兵难以屯劄。则明亮一军不必渡河。只在北岸遥为声援。以防截过河窜逸之贼。若勒乌围碉寨。相离尚远。可容官军屯驻之地。则通知明亮。即统兵渡至南岸。与阿桂四面围剿。尤易得手。阿桂至勒乌围时。若探知逆酋兄弟。尚同在勒乌围。即速与明亮商酌。合力进剿。擒渠扫穴。可以一鼓成功。则洗荡勒乌围之后。噶喇依可不烦而定。更为妥捷。若索诺木兄弟。有已回噶喇依者。又当两路分攻。使之照顾不暇。则兼令明亮前往马尔邦之后。引进富德。同攻噶喇依。著传谕阿桂等妥商速办　　

○又谕曰、绰尔甲木灿。带兵督战。诚心出力。甚属可嘉。著加恩赏戴花翎。并查明伊弟雍中旺尔结现在所袭。系何品级。如土司系一品。即将该土舍授为二品。土司系二品。即将该土舍授为三品。总较土司次一等。赏给顶戴。以示鼓励。并著明亮等、晓谕绰尔甲木灿、以尔抒诚宣力。奏明大皇帝特加恩宠。俾其益加感激。立功图报　　

○左都御史阿思哈奏、查审沧州驻防披甲和尚、诬控该州赵士杰、短价勒买兵米等款。请照例治罪。得旨、此案披甲和尚、因避债私逃。复来京捏词诬控。殊属可恶。若仅照例发往伊犁。赏给步甲钱粮当差。是伊竟得避债而往。仍支食饷银。不足示儆。和尚、著枷号三个月。满日鞭一百。削去旗籍。连家属逐出驻防营。任其自谋生理　　

○庚申。上奉皇太后还宫　　

○赈恤直隶霸州、文安、大城、宁河、献县、交河、东光、天津、青县、静海、沧州、南皮、盐山、庆云、武邑、武强、河间、阜城、肃宁、景州等二十州县。本年被旱灾民。并蠲缓额赋有差　　

○辛酉。上诣皇太后宫问安　　

○幸瀛台　　

○谕、前因临清协副将叶信、将临清旧城弃而不守。曾降旨将伊革职拏问。旋经病故。今思叶信于贼匪滋扰时。虽未能守其衙署。而身往临清新城。力疾防守。半月有余。尚属出力。功绩亦不忍没。叶信、著加恩给还副将原衔　　

○又谕、据钟音奏、推升山东武定营游击之浙江都司白达色、准提臣李杰龙札称、该员感患痰喘病症。精神恐不如前。调验属实。请将白达色勒令休致等语一摺。已交该部议奏。各省武职人员。遇当推升之时。即有老病衰迈者。督抚大率姑容。不肯据实参劾。而提镇中能实力举报者。尤所罕见。今李杰龙、于已经推升之都司、将该员患病情由、札知督臣。奏请勒休。可谓能知大体。毫无瞻徇。实武职大臣中之难得者。凡属提镇、不当如是乎。李杰龙、著交部议叙。以为众劝。将此通谕知之　　

○又谕、据萨哈岱等奏、福州驻防水师旗营协领克星额、因上年六月。该营城墙兵房。被风损坏。并未详禀。率行会同佐领等、扣派兵丁饷银修理。致兵丁穷苦乞怜。且是否均归实用。有无从中染指情事。必须彻底清查。请旨革职质讯等语。克星额、著革职。交与该督钟音、会同该将军萨哈岱、提齐经手员弁、检核档册。严行查审具奏　　

○谕军机大臣等、据萨哈岱等奏、参革协领克星额一摺。已降旨将克星额革职。交该督会同该将军查审矣。兵房系兵丁栖息之所。遇有损伤。令其自行黏补。尚属理所应有。若城墙为阖城保障。况系飓风吹损。尤非人力所能施。即或偶有倾颓。自应知会地方官、勘明修理。岂可责令穷兵缮葺。致令扣饷难堪。从前办理原未妥协。或克星额匿不具报。欲借此为名。从中染指。抑或曾经禀知该管上司、未为申转。事后诿过于下。皆不可不彻底清查。著传谕钟音、会同萨哈岱、即将此案实在情形。密访确查。据实具奏寻奏、提讯克星额、据称、此城建自雍正七年。上年六月。城墙被风吹损三十余丈。兵房坍塌百余间。随率佐领防御各官会议。缘城垣向未坍损。并无报修档案可查。而兵房损伤。向有兵丁自行修理之条。因派扣兵饷。委员承办。实未详禀。又检查该管上司署内档册。亦并无该员呈报修葺之事。至有无染指。俟提齐经手员弁。严究定拟。报闻　　

○又谕、据吴嗣爵奏、高堰山旴一带。临湖砖石工程。屡经风浪撞击。多有倒卸。续于十月十四五日。复被大风昼夜掀掣。砖石旧工。又多塌卸。亟应勘办等语。此断不可缓之事。已于摺内批示。高堰山旴堤工。防御洪湖。为淮扬数郡保障。甚关紧要。今岁因外河老坝口黄水漫溢。致板闸淮安一带。被淹成灾。幸漫口早已合龙。复多方抚恤。而被水居民。已受其害。若高堰大堤。复有疎虞。其于淮扬等处。关系尤大。民何以堪。不可不上紧修筑。以资捍护。高晋现在自徐赴淮。著即会同吴嗣爵、妥速确勘。上紧筹办。如有急须动帑筹办之工。即一面勘估兴修。一面奏闻。朕凡遇有关民生利害事宜。从不肯稍存惜费之见。但须督饬工员、迅速经理。总期工归实用。于民有益。高晋等务当善体朕意。妥速为之。将此由六百里发往。传谕高晋、吴嗣爵、遵照。仍将奉旨后、如何筹办情形。及约计估价若干。一并速行覆奏　　

○又谕、各省城工。原系发帑兴修。所有东省城垣。官修报完者十五处。已准销银一百十八万八千余两。嗣经富明安奏、民间情愿捐修者。多经军机大臣议准。朕以其事既为民所乐输。自可听从其便。但不得稍有勉强。致滋繁扰。曾降旨饬谕。乃自富明安先后奏明士民捐修城工。不下四十余处。而工竣报部者。仅止三处。此外奏报完工者。颇觉寥寥。是其事竟属有名无实。已可概见。筑城所以卫民。即多费帑金。亦所不惜。又何必徒存捐修之名。致工无实济。甚非政体。且恐胥役因缘为奸。墨吏藉端派累。设有无知之徒。妄谓王伦等肆逆之案。因强派修城起衅。更复成何事体。所关甚大。不可不为正本清源之计。著传谕杨景素、确查该省现在未修城工。急应修整者若干。可以缓修、及无庸修葺者若干。通行确核。并查前议民修各城工内。如有地原富庶。岁复丰收。闾阎实愿急公者。仍奏明听从其便。若民力并不宽余。稍涉勉强从事者。即应据实陈明。候降旨停止。如有必须动项修缮者。现今府库充盈。即奏请发帑一二百万。交该省次第修葺。亦无所不可。且兴修时。或遇有小民口食不足之处。藉以寓赈于工。亦属善事。著杨景素、即行确切查明。据实覆奏。遇该抚奏事之便。传谕知之　　

○抚恤甘肃皋兰。狄道、山丹、东乐、古浪、平番、宁夏、肃州、王子庄、高台、金县、安定、会宁、西宁、大通等十五厅州县。本年水雹灾民。并予缓徵
  </div>
  <div class="pagination">
   <a href="清实录乾隆朝实录_page1290.html">
    上一页
   </a>
   <span>
    ...
   </span>
   <a href="清实录乾隆朝实录_page1286.html">
    1286
   </a>
   <a href="清实录乾隆朝实录_page1287.html">
    1287
   </a>
   <a href="清实录乾隆朝实录_page1288.html">
    1288
   </a>
   <a href="清实录乾隆朝实录_page1289.html">
    1289
   </a>
   <a href="清实录乾隆朝实录_page1290.html">
    1290
   </a>
   <span class="current-page">
    1291
   </span>
   <a href="清实录乾隆朝实录_page1292.html">
    1292
   </a>
   <a href="清实录乾隆朝实录_page1293.html">
    1293
   </a>
   <a href="清实录乾隆朝实录_page1294.html">
    1294
   </a>
   <a href="清实录乾隆朝实录_page1295.html">
    1295
   </a>
   <a href="清实录乾隆朝实录_page1296.html">
    1296
   </a>
   <span>
    ...
   </span>
   <a href="清实录乾隆朝实录_page1292.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
