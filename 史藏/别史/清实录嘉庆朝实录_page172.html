<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 172 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 172 页/共 523 页
  </h1>
  <div class="content">
   ○癸酉。上御太和殿视朝。王以下文武升转各官谢恩。。　　

○幸圆明园。　　

○谕内阁、本日戴均元回京复命。召见时。询以衡工合龙情形。据奏工次自二月底、闲有蛰塌。后河流南首坐湾。北注西坝。溜趋金门。水势至十余丈。自初八日陡起西北大风。致停工作。竟夕达旦。不期溜已东趋。口门水减。此后日顺一日。全溜渐归引河。至二十二日合龙之前。东西两坝似有蛰陷。而坝根实已暗合。始得下埽挂缆。及时蒇绩。此皆昊苍洪佑、祖考垂慈所致。前于奏报合龙时。业经亲诣安佑宫各处拈香。并遣二阿哥及王大臣等、分往供奉神佛各处拈香申谢。而事机化险为顺之由。实仰赖风神呵护之力。忆自钜工兴筑以来。朕在宫内、常时斋心默祷。于三月初旬、适见风从西北而来。彼时正廑念河工。因即望风虔吁。傥得吹嘘佑助。引溜而东。冀可合龙蒇事。曾以此意见之吟咏。一面颁发藏香。命那彦宝等、亦于工所代朕虔祈。今据戴均元所奏。果系风师效顺。得庆安澜。一诚上达。如响斯应。临鉴昭然。闻之益深敬畏。是宜蠲洁荐馨。以答灵贶。著该衙门即行诹吉。交翰林院撰拟祭文。遣二阿哥敬诣风神庙致祭。再庙宇历年已久。著总理工程处详细估勘。重加修葺丹雘一新。以副祈报功宗之意。　　

○甲戌。上御勤政殿听政。　　

○谕军机大臣等、秦承恩奏续获逆匪、审拟具奏一摺。览奏俱悉。此案素习老母教之王添组即王瑞忠、捏称弥勒佛转世。煽惑乡愚。上年廖干周起事之时。恳其帮助。许为上清宫教主。该犯辄自称瑞忠法中皇。写入旗内。号召众人。实为罪大恶极。若日久潜逃。必致养痈贻患。秦承恩于讯出之后。能不动声色。设法钩致。密将该犯及助恶之曾启三、周仲祥、王添保、一并拏获。搜出旗式底稿。究讯得实。将该犯等分别首从。问拟凌迟斩决。即请王命正法。传首示众。俾地方匪徒。知有儆戒。所办甚好。其各教内安静守法未经滋事之人。秦承恩并不纷纷查拏。免致惊扰。所见亦是。该抚仍当出示晓谕、以王添组系教内为首之犯。伊自称弥勒佛转世。能知过去未来。人有灾难、皆可藉伊解救。今伊已经地方官拏获正法。是该犯本身、即不能自免灾难。又何能解救人之灾难乎。可见邪说断不可听。徒自罹法网耳。尔等乡愚无知受其哄骗。纷纷敛钱施舍。随同入教。今亦不加深究。但尔等见该首犯如此被拏伏法。亦当共知猛省。悔悟前非。从此安静家居。勿再从教滋事。庶可免罹重罪。傥尚执迷不悟。广招丑类。播造谣言。则宪章具在。不能稍为曲贷如此详明晓谕。示以利害。民人等自必畏惧警省。勉为善良。将此谕令知之。　　

○又谕、额勒登保奏称安康一带江水涨发。贼匪不能偷渡。且匪踪已经南窜。距江岸亦远。即赶紧探剿前进。所见甚是。现在贼匪奔窜老林。杨遇春等各路追截歼擒。计有十数名。官兵仍分路蹑追。德楞泰鼓励士心。加倍悬立赏格。自必格外振兴。但刻下已交夏令。此二百余残匪。依险窜聚。总未能埽除净尽。实深焦廑。而额勒登保等、宣力多年。此时尚在多方筹办不能回家安享富贵。朕心实深怜悯。亦不忍再行催促。或致官兵转有冒险轻进之事。特恐官员兵勇等、未能尽悉此意。额勒登保、德楞泰等、当传谕官兵、以尔等从征数载。备极辛劳。均蒙皇上洞鉴。乃此起无多零匪。偷窜稽诛。迄今未净。皇上因尔等久劳于外。不忍降旨饬催。特因贼匪狡恃老林。踪迹无定。转瞬雨水载涂。搜捕较为费手。若一日不能蒇事。尔等一日不能归家。圣心殊为悯念。所以重悬赏格。恩意有加。尔等惟当同心协力。奋勉杀贼。务将余匪迅速歼除。即可早日还乡。骨肉团聚。共享太平。如此剀切示知。官员兵勇等共知感奋。自能争先效命。迅埽余氛也。将此谕令知之。　　

○以新授大理寺少卿原充实录馆提调官玉宁、为总纂官。　　

○以光禄寺卿诚存、为太常寺卿。前任大理寺卿通恩、为光禄寺卿。　　

○云南按察使杨长桂、年老。命以四五品京堂候补。以浙江温处道李銮宣、为云南按察使。　　

○严禁内地民人潜往乌里雅苏台北面等处贸易。从将军成宽请也。　　

○命月给黑龙江八旗孤寡仓粮四斗。从盛京副都统宜兴请也。　　

○乙亥。孝端文皇后忌辰。遣官祭昭陵。　　

○谕内阁、勒保奏、本年川省补行大计。所有应行参劾各官员缺。例应归部铨选。惟查该省候补人员。如奉旨发往、军功保奏及奏准留川办理军务出力各项。均系例得先尽补用。合之大挑、投效、以及川楚工赈等例、分发试用正佐各员。统计不下三百余人。请将计典参劾遗缺、援照成案。遴员补授等语。川省各班候补人员。为数较多。况积年办理军务、保奏留川者。均系出力之员。自应尽先补用。所有此次补行七年大计参劾各员遗缺。著照所请、准其于该省候补人员内、遴选本班合例之员。分别题咨补用。因思陕西湖北两省自用兵以来。保留需次者亦不乏人。情形自属相同。著该督抚查明一体照办。再川省候补者、既有三百数十员。此次即将遗缺尽数补用。亦不过十分之一。此外候补人员。仍不免于壅滞。陕楚事同一例。或于邻近省分、查明现在分发人员较少、及何项班次稍宽、可以通融酌剂之处。拨往候补。庶使微末人员。得以渐就疏逐。并著勒保、会同吴熊光、方维甸、通盘筹核。妥议具奏。或三省情形不同。候补人数多寡互异。各抒所见、自行具奏亦可。该部即遵谕行。　　

○四川总督勒保奏报、来谷夷目、缚献听从黑吗溪猓匪纠约、抢掠六翁堡滋事凶夷。办理全竣。总兵张志林、道员郑成基等、下部议叙。余升用有差。　　

○调江南提督马瑜、为云南提督。以京营右翼总兵皂保、为江南提督。调直隶天津镇总兵官福会、为右翼总兵。以候补总兵官薛大烈、为天津镇总兵官。　　

○丙子。河东河道总督嵇承志年老。命来京另候＜闲＞用。赏江南淮徐道徐端、三品顶带。护理河东河道总督。　　

○戊寅。谕内阁、倭什布、孙玉庭奏、新会县外海村被洋匪抢劫。请将疏防文武各员、分别革职议处一摺。广东洋匪。向来不过在外洋劫掠。此次胆敢由磨刀虎跳门、潜行登岸。劫掠村庄。该处设有炮台二座。掎角相持。原为防守门户。地方官弁、如能督率兵丁严行防御。何至任盗匪潜行驶入。可见该省武备废弛。守口员弁漫不经心。以致洋匪肆行无忌。非寻常疏防可比。倭什布等、应先提讯该处防守弁兵、洋匪潜入时、曾否在彼巡防。抑或有得赃故纵情敝□大。查讯确实。按律严办。乃仅将本管新会营专辖虎跳门西炮台之守备曹守仁、请旨革职。发往军台效力。兼辖统辖之将弁等、请旨革职。殊属轻纵疏漏。曹守仁、著先革职。枷号两个月。发往伊犁效力。兼辖东炮台署香山协右营都司事守备谭璋、兼辖磨刀炮台署香山协左营都司事守备吴阳春、代办营务之署香山协左营把总事外委刘定邦、统辖磨刀及虎跳门东炮台香山协副将周自超、统辖虎跳门西炮台署新会营参将候补游击德昌、均著革职。留于地方协缉。如审明兵丁等有得赃故纵情事。再严行治罪。把总冯彪、杀贼受伤。又将紧要头目阮姓戳毙。若使外海村非其专管。尚当加之奖赏。今功过足以相抵。冯彪、著免其交部议处。至署新会县知县孙树新、潮连司巡检蒋福基、虽经带勇堵御击杀。但究系疏于防范。著革职一并留于地方协缉。提督孙全谋、护左翼总兵魏大斌、碣石镇总兵李汉升、督带师船。在洋缉捕不力。著交部严加议处。倭什布疏于觉察。亦著交部议处。寻议上。得旨、此案提督孙全谋总兵魏大斌、李汉升、平时不能督率水师、认真缉捕。及至匪船驶入之时。又不能督饬兵丁、严行防御。致被登岸劫掠。实属有乖职守。该部照废弛营伍革职例、议以革职。本系咎所应得。姑念该提镇等、从前均经出力。著加恩改为革职留任。孙全谋所有世职。仍准其留于本身。至总督倭什布疏于觉察。著降一级留任。准其抵销。　　

○熊岳副都统噶勒珠、缘事革职。以二等侍卫策拔克、为熊岳副都统。　　

○命奉天锦州府知府善琏、改名善连。以与端慧皇太子名同故也。　　

○庚辰。谕内阁、御史贾允升奏、请严禁挖改题本年月盖印之处、以防流敝□大一摺。所奏甚是。足见留心国政。非摭拾浮言者可比。题本后填写年月。例用印信钤盖。原以防吏胥窜改情敝□大。近来外省题本。往往于填写年月之处。多有挖补。即经内阁票出饬行。亦复不加查察。殊非杜敝□大之道。题本书写年月之处。乃系末幅。字数无多。若有错误何难接扣另缮。嗣后外省各督抚、凡遇题本年月日。俱不准挖改。一有错误。即著另换一扣。黏尾接写。仍将粘接之处钤印。以杜敝□大端而符体制。至通政司衙门、遇有题本月日改补者。向俱随时用揭帖声明送阁。内阁即票拟饬行。何必逐件题参。徒滋烦渎。所有近数月闲、内阁票出年月挖补饬行之本。著大学士会同通政司堂官、详细核查、到阁日期是否踰限、及月日有无不相符合之处。另行具奏。　　

○实授纳尔松阿、为伊犁总兵官。　　

○辛巳。上诣黑龙潭神祠拈香。　　

○旌表守正捐躯河南宜阳县民刘生林母王氏。　　

○壬午。谕内阁、御史邱勋奏、向来户部现审处、审办案件、并无一定限期、人犯未免拖累、请嗣后定限速结、无任悬宕等语。各衙门审办案件。皆有一定限期。何以户部于现审事件。并无定限。其发坊看守取保人犯。有迟至数月之久、并不提讯者。甚至有提讯一二次、至年余仍复不结者。即云往返关查。其时日亦有程限。何至任意延搁。徒致拖累平民。嗣后户部现审事件。著该堂官酌定限期。督同司员等作速完结。毋任迟延拖累。于发坊看守取保各人犯、尤应详慎区别。开列案由。钤盖即信。以杜敝□大端。至户部现审各案。多系旗民交涉地亩等事。总须地方官勘讯。方能明晰。何必纷纷提讯。致多株累。况提到之后。又不赶紧审结。将待质之人发坊看管。经年累月。波及无辜。此后著该堂官等随时稽查。除必应提犯来京质讯者、饬令依限审结外。其余俱发交地方官、速为审结。毋得滥行提讯。　　

○调贵州威宁镇总兵官七格、为直隶正定镇总兵官。正定镇总兵官乌尔衮泰、为威宁镇总兵官。　　

○调库伦办事大臣阿尔塔锡第、为喀什噶尔帮办大臣。喀什噶尔帮办大臣德勒克扎布、为库伦办事大臣。　　

○癸未。谕军机大臣等、现在阿拉善王旺沁班巴尔、业经身故。伊并无子嗣。将来系伊弟袭爵。因思上年筹议蒙古盐斤入口事宜。曾经伯麟会晤旺沁班巴尔、商定章程。具奏准行。但晋省盐务。从前佥商办理时。曾不闻蒙古盐斤充斥内地。迨课归地丁以后。因池盐听民闲行销。官无缉私之责。盐禁日就废弛。蒙古盐斤。因而偷越。不特于晋省地方任意行销。甚至河南湖北等处口岸。亦均有侵界私销之事。以致淮北官引。转有滞销堕运。此敝□大言者啧啧。于国计关系甚重。不可不亟为治理。目今口盐虽已定立船只盐斤数目。并于碛口画界稽查。然蒙古趋利若骛。而派出稽查之官员胥吏等、亦难保无疏纵卖放等敝□大。势必仍有侵越。恐属有名无实。从前办理课归地丁。原因河东佥商一事。竟有富户出赀求免。辗转改佥。不肖地方官藉得私肥囊橐。思欲绝其敝□大源。殊不知改归地丁。则穷民小户。转代殷实之家、输纳盐课。本未平允。况池盐或有偷漏其利总在民闲。若口盐侵占。到处行销。设不杜渐防微。必致闾阎之脂膏。渐为外藩盘剥。殊有关系。著伯麟率同张师诚、悉心筹画。如能将晋省盐务。仍归官办。按照旧章。使口盐无从侵越。最为妥善。若实有不能复旧之处。亦著将窒碍情形。据实具奏。仍将口盐酌量情形。或仍照乾隆五十一年以前、祇准陆运不准水运之例办理。若水运不能遽禁。亦当严定地址。闻该处盐船一至碛口。顺流而下。稽察较难。或于未至碛口之前。另择要隘处所。严立界限。庶足以资防范。此时阿拉善王尚未袭爵。机会正属可办。伯麟张师诚不可畏首畏尾。当详细体察妥为筹画。详议具奏。务使鹾政边情、两得其便。经久无敝□大。方为尽善。将此谕令知之。　　

○赈陕西泾阳、大荔、蒲城、郃阳、白水、永寿、淳化、中部、洛川、九县、虫灾、及凤翔县、被雹灾民、并贷虫伤较轻之咸宁、长安、耀、咸阳、兴平、临潼、高陵、蓝田、三原、富平、渭南、同官、醴泉、鄠、潼关澄城、华、韩城、朝邑、华阴、岐山、扶风、陇、宝鸡、郿、商、邠、长武、三水、鄜、宜君、宜川、三十二厅州县、常社仓谷。　　

○甲申。谕内阁、大学士六部尚书议覆倭什布等奏筹办洋匪章程一摺。朕详阅各款。如原奏请于各府州县沿海村庄设立城堡、官给器械、转练乡勇、及将兵船停泊虎门以内壕墩地方、一闻报盗分拨赴捕各条。本不可行。即保甲之法。亦祇能行之于乡村不能行之于市镇。惟在晓谕居民。毋窝留匪类及来历不明之人。即客店招留行旅。亦必稽查踪迹。勿致奸宄溷入。则盗源既靖。自可渐期安堵。至水师船只。均须修理整齐。以备缓急之需。若任令日久停泊。致多损坏。不独＜舟曾＞艍不便驾驶。即米艇亦成虚设。岂非徒糜经费乎。再炮台添兵一款。适召见瑚图礼、据奏粤省炮台守兵、往往因薪米什物、购买较远。遂致私离汛所。仅雇附近村民、在彼驻守。而村民畏惧盗匪。方退避之不暇。安能藉其防御。总之捕盗所以安民。全在行之以实。若立法定议。奉行不力。仍属纸上空谈。倭什布系该省总督。统辖文武。当会同巡抚提镇等、务令地方有司及营汛各员同心协力。相机妥办。其应如何设立章程。总在该督等通筹大局。随宜布置。勿惜小费而酿事端。勿存畛域而生推诿。庶海洋地方。可期日就宁谧。其另片所奏陈昌齐条陈一款。并著该督等详查体察。一并筹议具奏。　　

○乙酉。谕内阁、御史花良阿奏请酌定稽查御史章程一摺。内称东陵西陵各建衙署十五处、所设官员兵役甚多、请钦派满洲御史二员、每遇祭祀典礼、即令该御史分赴两陵查察等语。所奏实属不谙政体。东西陵寝。非止一处。若遇四季大祭。同日同时、均有祭祀。则御史两人、势必不能分投周察。如欲俟祭过一处、再诣一处。又必致误质明将事之期。且盛京祖陵各祀典。又将如何分派御史巡查。所有花良阿奏请＜闲＞派两陵御史之处。事不可行。至所请部院各库、及左右两翼、添派御史稽查、并查旗御史限年更换各条。著都察院衙门详悉妥议具奏。其另摺奏酌筹关防郎中各事宜。著交吏部议奏。寻议上。得旨、恭阿拉等奏议覆、御史花良阿条陈酌筹稽查御史章程一摺。稽查各务。本有专司。安得复派多员。将各处库贮等项。纷纷稽查。都察院所议固是。但如户部三库、及工部制造节慎等库。闻向来于外省解交之项。该司员等往往任听吏胥勒掯。加增平色。而支发之款。又不免有短发透漏等事。该管大臣、自当不时广行查察。如有此等情敝□大。即应据实严参惩办。每逢收发日期。该大臣等亦应轮流亲往抽查。不得专诿司员经理。致滋敝□大窦。　　

○以河南开归道胡克家、为湖北按察使。　　

○予四川陕西湖北阵亡前锋隆保等二名、披甲六十八等三名、兵丁陈朝辅等三十六名、乡勇张奇等二百四十九名、民壮刘万清等九十二名、赏恤如例。追贼淹毙额外外委龚大青、伤亡兵丁叶茂昌等七名、乡勇陈回祖等三百四十四名、赏恤如阵亡例。　　

○予福建出洋淹毙兵丁李朝梅等三名、伤亡兵丁陈洪贵等二名、赏恤如例。　　

○缓徵直隶青县严镇场被水灶地盐课。　　

○丙戌。以翰林院编修黄焜望、为云南乡试正考官。检讨李鸿宾、为副考官。编修张师泌、为贵州乡试正考官。邹家燮、为副考官。　　

○丁亥。喀尔喀贝子土谢图汗帮办将军蕴端多尔济、以私令本部落扎萨克将办事图记。改式刻用。革帮办将军。御前侍卫。在乾清门行走。其喀尔喀四部落扎萨克帮办台吉等所用图记。命礼部各铸满洲蒙古字样铜图记颁给。　　

○戊子。调乌噜木齐都统明亮、为镶蓝旗蒙古都统。以绥远城将军奇臣、为乌噜木齐都统。镶蓝旗蒙古都统春宁、为绥远城将军。　　

○除浙江仁和、西兴、二场、坍没地二百四十二顷有奇灶课。　　

○是月。直隶总督颜检奏陈惶悚微忱。得旨、常持此心。不令稍放。自能永受多祜。朕以自勉之心望卿。慎毋稍忽。　　

○又奏谢。得旨、物阜民安。度节方能愉快。近日望泽颇殷。未蒙沾溉。朔日内苑例陈龙舟水戏。亟命罢之。以待天泽。赦过悯农。曷胜企望。　　

○两江总督陈大文奏阅营兵情形。得旨、练兵为卫民之用。近日稍有事故。辄集乡勇。可见兵之无用。殊有关系。卿其思之。　　

○江苏学政刘镮之奏士习情形。得旨、江南不患无才。但有才无行之辈。不可姑容。去稂莠正为培植嘉禾。非凌辱斯文也。勉之。　　

○湖广总督吴熊光奏谢。得旨、实心办公事。乃臣下分所当然。然求治太急。必有捍格难行之事。凡事当分缓急。非一概而论。勉之。　　

○云贵总督琅玕等奏、敝□大赏枪毙猓匪之张辅国。得旨、祇可加赏。不可授职。此人终不可信用。后必为蛇足之患。




大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百二十九　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆九年。甲子。五月。己丑朔。命乌噜木齐领队大臣高杞来京。赏前任奉天府府尹降补笔帖式恩明、蓝翎侍卫。为乌噜木齐领队大臣。　　

○庚寅。手谕阮元知、朕幼受谢东墅教授。常感旧谊。是以补给三品封赠。今谢恭铭在乡如此狂妄。毁打年伯。昔年父不以为子。今日弟不以为兄。况汝漕受东墅之恩。宁忘之耶。当梁同书禀告之时。即应具摺上奏。明正其罪。方为正办。而汝令袁秉直私合调停。何以服众。若恭铭为东墅之令子。汝如此顾惜。尚可谓因私废公。今则并私亦废矣。况汝曲庇如此逆子。即东墅在地下。恐亦不能瞑目。今扬镇病故。孤女无依。恐遭毒手。是以病至临危。差家人谢升、抱奏至禄康处投进。幸禄康代为陈奏。而扬镇即日弃世。朕披览之余。恻然泪下。宽其冒昧之咎。命汝办理。存孤恤寡。锄恶安良。全在汝为之。即行覆奏。朱谕先缴回。寻阮元据实覆奏。得旨、如此隐情。朕实不知。今既晓然。另降谕旨遵照办理。谕军机大臣等、据阮元覆奏、查办谢恭铭款迹一摺。谢恭铭素性狂率。于父子兄弟闲、未能将顺和睦。本属士林之玷。至伊将梁同书拔须拳殴一节。梁同书系在籍侍讲。若以殴辱职官拟罪。谢恭铭自应发遣。但念事隔多年。梁同书彼时未经呈控。业已调停和息。且谢墉之第三子扬镇、现又病故。并无子嗣。若再将谢恭铭问以远戍。则谢墉身后。门户益复凋零。转非朕眷念旧臣之意。此时谢恭铭著加恩且不必究办。交该抚传知伊家。毋庸为谢扬镇立嗣。并将谢恭铭严行管束。随时照察。将来谢扬镇妻女回籍。谢恭铭不得稍有欺陵。党不知悛改。或仍有挟嫌陵虐侵占情事。该抚一有闻见。即据实参奏惩办。毋得回护瞻徇。将此谕令知之。　　

○谕内阁、据全保奏、驻防南漳县之改设提标左营、新添弁兵一百一十六员名、四季俱系全支折色、遇粮价较昂之时、贾食未免稍艰、请筹备米石以资接济等语。著照所请、将该省提标左营新添弁兵应食月米。循照各协营旧案。每兵豫备四个月米一石二斗。改存谷二石四斗。准其先于司库公项银内、借动发交营坐州县买谷。附贮常平仓内。于青黄不接之时碾放。俾弁兵等无虞食贵。益资宽裕。
  </div>
  <div class="pagination">
   <a href="清实录嘉庆朝实录_page171.html">
    上一页
   </a>
   <span>
    ...
   </span>
   <a href="清实录嘉庆朝实录_page167.html">
    167
   </a>
   <a href="清实录嘉庆朝实录_page168.html">
    168
   </a>
   <a href="清实录嘉庆朝实录_page169.html">
    169
   </a>
   <a href="清实录嘉庆朝实录_page170.html">
    170
   </a>
   <a href="清实录嘉庆朝实录_page171.html">
    171
   </a>
   <span class="current-page">
    172
   </span>
   <a href="清实录嘉庆朝实录_page173.html">
    173
   </a>
   <a href="清实录嘉庆朝实录_page174.html">
    174
   </a>
   <a href="清实录嘉庆朝实录_page175.html">
    175
   </a>
   <a href="清实录嘉庆朝实录_page176.html">
    176
   </a>
   <a href="清实录嘉庆朝实录_page177.html">
    177
   </a>
   <span>
    ...
   </span>
   <a href="清实录嘉庆朝实录_page173.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
