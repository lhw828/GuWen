<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 144 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 144 页/共 502 页
  </h1>
  <div class="content">
   大清文宗协天翊运执中垂谟懋德振武圣孝渊恭端仁宽敏显皇帝实录卷之九十九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。秋七月。甲辰朔。享太庙。遣恭亲王奕恭代行礼。　　

○谕内阁、劳崇光、奏参疏防土匪劫狱之知县各员等语。广西恭城县属、大眼停炉丹皮等村匪徒纠众屯踞。胆敢分股爬城。直至县监。将监犯劫出。仍由原处越城逃窜。并有拒伤壮丁情事。似此目无法纪。实属情同叛逆。该署县高镮等。事前既疏于防范。临时又不能实力掩捕。均属咎无可辞。署恭城县事＜扌东＞发知县高镮、署恭城县典史试用从九品施廷槐、恭城汛把总赵步瀛、均著革职。留于该地方。勒限协缉逃匪。并被劫监犯。务获究办、限满有无弋获。再行分别核办。　　

○又谕、劳崇光奏、会匪拥入县城、直扑省垣、旋经克复击退各一摺。广西兴安县属马坪村。匪徒聚众拜会。经该县知县蔡映符、前往查拏。辄敢纠约夥党。阑入县城戕官夺犯。复窜入灵川县城盘踞。经该抚先派臬司许祥光、候补知府张其翰、驰往剿办。该匪胆敢拥众出城。开炮抗拒。许祥光督饬兵勇三面夹攻。约毙贼匪一千余名。生捦一百三十五名。即将县城克复。其分股屯劄海洋坪之匪。犹敢自熊村一带直扑桂林省垣。经游击福格、右江道张敬修水陆进剿。通计杀毙烧毙贼匪约二千名。生捦六十余名。余匪翻山四窜。省城内外。均极安谧。此股会匪仓卒肆扰。连入二城。分窜数处。狂悖已极。现在灵川县城业已克复。桂林扑城之匪。亦已击退。即著乘胜追剿迅速扑灭、毋任蔓延。巡抚劳崇光、提督惠庆、于县城失事未能先事豫防。均著交部议处。灵川县知县联凯、防守未能周密。致令贼匪阑入。咎无可辞。姑念其随同臬司、收城出力。著即革职。免其治罪。仍责令带兵追剿。以观后效。候补知府张其翰、先抵灵川。虽因贼众兵单。致令县城失事。究系救援不力。著交部议处。其兴安县知县蔡映符。及同城文武。著该抚迅速查明具奏。　　

○谕军机大臣等、昨以怀庆被围紧急。复降旨谕令讷尔经额等。迅筹进剿。本日据恩华奏、怀庆府知府余炳焘等、遣人缒城禀报该郡城被地雷轰击三次。虽经抢护得完。而城内粮食仅敷数日。民壮万人。婴城固守。势甚危急等语。览奏弥深焦灼。贼营偪近城垣。四围周帀。知我大军踵至。势必并力急攻。希冀入城。踞为巢穴。此时惟有速饬各路官兵。合力进剿。速解郡城之围。万不可稍有延缓。据称二十七日会齐进剿。谅已捷报在途矣。行军期约。最关紧要。稍有参差。便恐误事。傥机事不密。为贼暗防。或意见不同致失期会。皆于大局甚有关系。该大臣等、统领诸军。同心合力。密筹速办。务将怀庆一股贼匪。立即歼捦净尽。肃清河北。惟诸臣之功。若迁延时日。郡城或有疏虞。以致震惊畿辅。该大臣等、自问当得何罪。讷尔经额等同办一事。尤贵以大局为要。和衷乃克有济。豫省军营。距京甚近。朕无难随时访闻。况讷尔经额、身受皇考及朕简畀深恩。亦应涕零感激。以图报称。能慰朕盼捷之心。即是安列圣在天之灵。此时机宜。万不可失。据怀庆府县所禀。贼匪至多不过四五千人。南门之贼较少。西门更少。该逆所树各色旗帜。亦难保非虚张声势。以疑我兵。总须确实侦探。迅速攻剿。军情变幻旦夕不同。惟在诸臣相机速办。和衷共济。朕亦不为遥制也。至恩华所带、大半皆直隶弁兵。一切粮饷。自应归直隶办理。著该大臣即饬知张集馨等妥速筹办。讷尔经额前请由河南粮台支应恐该省势难兼顾。转致贻误本日已谕知哈芬、于山西省筹画协济该大臣等即咨行商办可也。将此由六百里各谕令知之。　　

○又谕、琦善、陈金绶、雷以諴奏、三汊河击贼获胜并浦口击退贼船各摺片。瓜州贼匪。进占虹桥复敢率带贼党直扑三汊河营盘。经游击安勇黄志配、都司毛三元、侍卫德兴阿等、分路进攻嗣复合兵会剿。大获胜仗。浦口贼船。亦经武庆、开隆阿、西昌阿伊兴额等迎剿。斩获甚多。惟瓜州之贼与镇江联作一气。并据奸细及所获伪总帅各供。有添集贼党。来扬接应、并由北岸窜扰之说。急宜严防北窜乘胜进取。该大臣续派瞿腾龙、赴三汊河协剿。复派萨炳阿、驰往仪徵。修筑港坝。收集船只木篺。陆路施家桥。派有张翊国驻守。布置似尚周妥。惟防守固不可不严而进攻尤不可不力。谆谆降旨令该大臣等、迅速剿办。并批令于季夏以前。将扬城克复。朕焦劳宵旰。渴盼捷音乃瞬届月余。虽获有胜仗。而克复仍无把握该大臣等、清夜扪心。能无自愧。前有旨谕令将慧成、容照、所带官兵截留。以备调拨。想琦善等、已遵照布置矣。将此由六百里各谕令知之。　　

○又谕、前据骆秉章奏、广西兴安、恭城。均有土匪阑入县城。已降旨、令劳崇光迅速兜拏。并令将现办土匪情形。详晰具奏。本日据该抚奏到、五月二十八。六月初七先后拜发各摺件。朕详加披阅。如兴安一股。攻陷县城后。即窜扰灵川。直扑省城。虽经该省兵勇。先后剿杀。将灵川立时收复。并击退扑城贼匪。而长冈岭、海洋、坪屯劄之贼。均尚未散。其界首、唐家市、严关、灵田墟等处或直达全州或环近兴安。该匪等尚在盘踞裹胁。劳崇光所派臬司许祥光等驰抵灵川即遇贼接仗。并未直捣贼巢。若因兵力不及。任令日久党多。剿办愈难得手。昨骆秉章摺内有该匪于五月二十八日窜扰全州之语。该抚所奏。并未叙及。难保该匪不以分股尝试省垣。而暗袭全州。窥伺楚省。著即迅速查明。分路兜剿。广东额兵。徵调已多。本日据叶名琛奏、已拨兵五百名。由肇庆一带、驰往协剿。此项官兵。系泝流而上。到省恐须时日。该抚即一面飞催。一面先就本省兵勇赶紧筹剿。务当埽除净尽。不可少留遗孽。另片奏、有谢开八一股、窜扰迁江县城、刻即收复等语。该省伏莽未清。现虽饷绌兵单办理不易。总当随时随地。相机筹办。能扑灭一股。即少一方之扰害。劳崇光熟悉广西情形。平日办事。尚称认真。谅不致束手无策也。所需银两。据叶名琛奏、广东筹拨十三万余两。已谕令迅速起解矣。将此由六百里谕令知之。　　

○又谕、前降旨、令哈芬督饬镇将。防贼西窜太行。扼要截击。兹据奏、催令总兵乌勒欣泰、游击和昌等、共带兵二千名。已于六月二十日。出太行山隘口。劄营进剿。该抚已行抵祁县。因防堵兵单。拟赴泽州。在太行山前驻劄。以扼北窜之路。惟该总兵所带之兵。齐赴怀庆。后路有无接应。不可不加意布置。直隶兵丁。需饷孔亟。该抚仍须兼顾。先筹接济。所有前调陕西兵二千余名。由蒲州取道。计已驰入晋境。著即催令前进。以扼太行要隘。兼可为怀庆接应毋稍延缓。另片奏、查拏军营逃回之兵。拟即就地正法。此项兵丁。未经打仗。辄自逃回。其情诚属可恶。著该抚于拏到时。讯明何人起意。择其尤者。即行正法。以肃军令。将此由六百里谕令知之。　　

○钦差大臣都统衔琦善等奏、扬城四面重濠。急切未能克复。得旨。只言其难。岂不筹破难之法耶。　　

○理藩院尚书恩华奏、遵筹全局。会兵分剿。得旨。筹画尚妥。军务机宜。胜负决于顷刻。断不能悉遵谕旨。有误于事。二十七之战。惟冀全胜。谅此时已奏报在途矣。　　

○以广西省城剿匪出力。赏千总张鉴等、花翎。并加衔有差。　　

○乙巳。谕内阁、御史张沣翰奏、守土印官、开城逃走一摺。前因河南归德府城失守。降旨。令陆应谷、将城内文武员弁。确查参奏。兹据该御史奏称、署商邱县知县宋锡庆、因贼氛渐近。豫将眷属送回原籍。迨守御吃紧之际。辄擅将北门关锁打断。开城逃去。以致逆匪乘机进城。肆行荼毒等语。知县为守土之官。理应与绅士人等、合力同心。婴城固守。若如所奏。贪生无耻。藐法已极。著陆应谷、迅速派员。将该署县宋锡庆、查拏严讯。如有开城逃避情事。即将该员按律处斩。以昭炯戒。其余各文武员弁。仍著迅速查明具奏。新授归德府知府王之斌、并部选该府文武各员。著该部饬令迅即赴任。毋稍迟延。　　

○谕军机大臣等、桂良奏、相度全省形势、分兵布置一摺。据称河北形势。以清化镇、临洺关、为最要。该处均有大军驻劄。正定府、势居后劲。离省城较近。且与山西接壤地方甚多。急应筹防。现据讷尔经额咨称、将所调山西大同镇三四起官兵一千名。截留正定。其五六起官兵一千名、留于保定。如不敷调遣。即酌调驻劄天津之盛京步队数百名等语。布置尚属周妥。即著照议办理。保定省城、为畿辅重地。该尚书务即督率文武。实力巡防。并派委员弁。严密访拏奸细。不可稍有疏懈。亦不可过涉张皇。将此由四百里谕令知之。　　

○兵部尚书桂良奏、丰工漫口。请饬严守清江。得旨。所见甚是。　　

○山东布政使崇恩、奏报到任日期。得旨。汝此次复履旧任。务须振刷精神。不准稍图安逸。从前在皇考时。叠经获罪。今朕复弃瑕录用。冀汝整饬图新。并非欲翻旧案也。办事要认真度量要宽洪。然亦甚难。朕看汝非真能放得宽、舍得脱者一切旧势旧怨。祇可付之东洋。若时存芥蒂。不但有误地方。于汝身亦甚无益。尤不可有意沽名。自误误他。诚非浅鲜。汝虽至愚。亦断不肯以自己身家。博众人之誉也。时加警惕。勉之懔之。　　

○命前任山东布政使刘源灏、仍留山东督办团练。　　

○丙午。上诣寿康宫、问皇贵太妃安。　　

○谕军机大臣等、前因镇江虹桥等处。接仗失利。谕令慧成等、带兵折回。扼要布置。兹据奏称、已抵济城料理一切。候旨启行。并知会容照、带兵先回清江。听候调度等语。怀庆贼匪。现经各路重兵赶到。会合兜剿。慧成尚在济城候旨。即使前往怀庆。亦需时日。现在扬州后路空虚。琦善等奏报、亦以兵力未敷为虑。著慧成仍遵前旨督带官兵。迅即折回清江浦。与琦善等咨商扼要攻剿。傥贼北窜。并可就近策应。毋稍迟延。将此由六百里谕令知之。　　

○礼部左侍郎福建学政吴钟骏、因病解任。以宗人府府丞李维翰、为礼部左侍郎。仍兼署兵部右侍郎。　　

○命翰林院侍读学士李联琇、提督福建学政。　　

○改铸福建兴泉永道关防。从巡抚王懿德请也。　　

○丁未。谕内阁、联顺奏、拣选营员、请酌定章程一摺。向来保送营员。均以弓马娴熟为凭。若如该侍郎所奏、派充拣选时。见有步射不到靶者数十员。似此技艺生疏。该旗营何以辄行保送。恐该员等、有取巧规避情弊。嗣后保送营员。著该王大臣等遵照定例。秉公保送。至派出拣选之大臣。亦当认真校阅。如有弓马生疏。技艺过劣者。该大臣即行指名参处。以重考校而杜规避。　　

○又谕、联顺奏、请稽查海淀地面等语。现当办理巡防之时。各城内外。俱经按段巡查。海淀密迩园庭。尤宜严肃。兹据联顺奏称、圆明园营汛。更号镫火。未能整齐。城坊稽查。于铺户民居。亦有疏漏。著步军统领衙门、并巡视西北二城御史。遵照前旨。严饬营坊各员。认真稽查。无论客店庙宇。及铺户民居。均当随时查对门牌俾奸宄无从溷迹。地方日就肃清。毋得视为具文。稍形疏懈。　　

○谕军机大臣等、本日据讷尔经额、托明阿、及胜保各具奏、连日获胜情形。朕详加披览。贼势已渐穷蹙。府城当可解围。惟连日进仗。皆系托明阿、胜保、善禄、所带官兵。其攻破贼营、及剿杀贼匪。皆在迤东一面。该处贼匪。固较西北两面为多。而但由一路进兵。并未四面合剿。前次乌兰都、董占元、所获胜仗。皆近在丹河南北。中间尚隔沁河。未能直偪贼垒。怀庆孤城。究乏切近援应。此时托明阿、胜保、善禄等。已破贼营两座。斩获甚众。而各路营盘或距城十余里。远者至三十里。仍属鞭长莫长。援兵虽众。尚未能与城内声息相通。仍不足恃。著讷尔经额、即饬所派董占元、花里雅逊布等、与恩华、李僡、迅即移营前进。合力攻剿。总以速渡沁河。紧偪贼垒。为力解重围之计。其南通孟县、西通济源之路。均关紧要。哈芬所派乌勒欣泰管带之兵。闻已出太行山口。但恐该省官兵。仍形单弱。胜保所请分兵驻劄崇义镇。自系扼要妥筹。著该大臣等、即行酌量分拨。以为声援。傥进剿之兵。一时不敷调遣。其现驻临洺关、及该大臣随营之兵。均可移远就近。前路多一得力之兵。即后路可省一分防堵之力。董占元前此进仗。虽有斩获。辄以炮热收队。连日以来。并未见其接仗。花里雅逊布、现署河北镇。责无旁贷。何以亦未奋力进攻。均不可解。朕闻各路官兵。即素称劲旅者。亦不过于距贼二百步外。以枪炮轰击。不敢前冲。如此抢炮安得不热。弓箭刀矛。复成何用。劲旅若此。其他可知。吉林官兵。素习鸟枪。颇称得力。著恩华即行前进。若能与胜保合队甚好。若势难并队。亦可照胜保所请。酌选五百名。迅交胜保统带。与绿营步队。相辅进剿。仍当与胜保、营垒相接。互为应援。若劄营太远。不能联络。则吉林兵五百分出。曷若仍在一处较善也。本日已明降谕旨、令胜保帮办河北军务。各路官兵。均可酌量调遣。军情旦夕不同总宜随时相机办理。毋稍拘泥延误。怀庆被围危急。傥救援稍缓。致有疏失。朕惟后至者是问。决不宽贷。将此由六百里加紧各谕令知之。　　

○又谕、雷以諴奏、东路布置情形、并请添兵一摺。扬州东路。自虹桥失利后。瓜州之匪。与扬城声势相联。傥乘闲东窜。不惟仙女庙、难以抵御。下河州县、及淮安、清河、均在在可危。该侍郎查明施家桥。为瓜扬通行之路。会商琦善、派令张翊国、带勇数百名。在桥北之褚家坝劄营。以防贼匪由陆路东窜。其通瓜州江口之钱家湾、常家马头、李墅河、严家桥等处。亦俱分拨协防。布置尚属周妥。惟瓜扬协剿。兵力不敷。前已叠降谕旨、令琦善等、将慧成、容照、所带官兵截留。以备调拨。昨据慧成奏、行抵济城。仍谕令折回清江。著琦善飞催慧成、并容照所带各兵。酌量布置。以资防剿。该待郎军营。与福济相距不远。正可互为声援。俟怀庆贼匪。悉数歼除。当再拨兵赴瓜扬一带协剿也。至琦善大营粮饷。向由郑敦谨粮台支应。该侍郎所需粮饷。著一并由郑敦谨接济。毋庸由陈启迈支付。以归画一。将此由六百里各谕令知之。　　

○又谕、有人奏、五月二十日前后。河南府一带。有逃兵五六百人。各持器械。沿路抢掠。行人询问。皆云自南逃回。将及陕界。不入潼关。转而南行。似欲窜入南山等语。各路军营兵勇。徵调较多。带兵官员。果能申严纪律。何至结队潜逃、至数百名之多。而本营并无觉察。前据哈芬奏、山西官兵。有由军营逃回者。现在严行查拏。可见官兵沿途脱逃。亦非风闻无据。况贼情诡谲。往往改装窥探。冀图潜煽。难保逃兵之内不有奸细溷迹其闲。著舒兴阿、张祥河、哈芬、陆应谷等、严拏。认真查讯。如果实系逃兵。即将原营领兵官弁。查明参奏惩办。并互相知照。于交界处所。实力摉查。毋得稍涉松懈致贻后患。将此由五百里各谕令知之。　　

○以剿办河南怀庆贼匪获胜。命内阁学士胜保、帮办军务。赏游击吴灿、花翎。并升衔。予阵亡守备秦虎翼、佐领那丰阿、祭葬世职。　　

○戊申。上诣永安寺拈香。　　

○谕内阁、御史方俊奏、统兵大员、误国殃民、请旨撤销恤典一摺。已故两江总督陆建瀛、前因丧师失律。降旨革职拏问查抄。嗣经怡良查明。该督于城破时。遇贼被害。尚非忍辱偷生。是以仍加恩恤。兹据该御史奏称该督自九江逃回。关系天下大局。祥厚、霍隆武之死惨烈可矜。江安数百万生灵。遭兹荼毒皆由陆建瀛一人所致。请撤销恤典等语。所奏自属公论。陆建瀛业经赏还总督衔。复将原抄家产给还。已足示朕法外施仁之意。著毋庸另议恤典以昭区别。　　

○谕军机大臣等、琦善、陈金绶、雷以諴奏、贼匪四出冲突。官兵分剿获胜、并浦口焚毁逆船、歼捦贼匪各摺片。扬城贼匪。于六月二十七八九等日。由东关便益两门、及徐凝等门、分路冲突。经官兵分队击败。斩获甚多。其西门南门拥出、及城上缒下之贼。亦经官兵击退。浦口逆船经武庆开隆阿等、烧毁多只。夺获军械多件。是贼势渐就穷蹙。急思奔突。必应严扼要隘。以防其乘闲逃逸。据称、瓜州贼匪有至三汊河报复之说。恐扬城之贼。突出夹攻。特饬瞿腾龙、带领弁兵。驰赴南门外防守。并由三汊河、绕至南门东岸严密巡查。自应如此布置。惟避实袭虚。是贼惯技。著琦善、陈金绶、会同雷以諴、福济等妥筹协剿。合力进攻。务将扬城之贼。悉数歼除。断不可再令窜出。复滋延蔓。慧成、容照、所带官兵。计可先后赶到。著即随时择要调拨。俾得互相策应。切勿以有用之兵。置之无用之地。其浦口逆船。仍饬令开隆阿、武庆、西昌、阿伊兴额等、迅速进剿。以期江路肃清。毋再延缓。将此由六百里各谕令知之。　　

○又谕、御史方俊奏、请将丰北一带灾民。募充民兵。并多制钞票济饷备赈等语。前因丰工复决。当降旨令杨以增、将被灾难民。设法抚恤。其丁壮、酌量招充练勇。已据该河督奏、饬属妥办。其钞票一项。前经户部奏请、颁给各省设局通行。亦经降旨允准。从前户部发给南河之银票五十万两。据该河督奏、已经设法行用。当此帑项支绌。筹赈维艰。自应变通尽利。以资接济。至所称酌撤西北劲旅。即以民兵充伍之处。现当攻剿吃紧之时。新募之勇。断不能得力所奏著毋庸议。原片著钞给阅看将此由四百里谕令知之。　　

○己酉。谕内阁、劳崇光奏、攻剿恭城县匪徒大获全胜一摺。据称匪徒陈亚求、黄安兆、纠夥劫狱。窜赴恭城秧家街、牛尾洞、龙虎关等处。分起屯踞。该抚饬催蓝翎候补守备万明魁等、统带团练兵勇分路进攻。该逆窜入街内。兵勇乘势偪入。生捦首匪陈亚求、黄安兆、二名。夥匪黎正升等、一百九十二名。割取首级二百零五颗。余匪窜往湖南永明一带。复经兵勇团练。追杀二三十名。跌毙十余名。并经湖南弁兵。歼毙多名。又分饬兵勇团练。入山摉捕余匪等语。该匪陈亚求等。因行劫夥犯被拏。辄敢句结匪众。入城劫狱。抗拒官兵。不法已极。经该抚派员、将大股匪党。歼捦殆尽。洵足彰国法而快人心。候补守备万明魁、前经该抚派赴昭平一带。将积年逋寇。捕获多名。此次剿办恭城匪徒。尤能奋勉出力。万明魁、著以守备遇缺尽先即补。赏加都司衔。并赏换花翎。其余在事出力员弁兵勇绅团人等。均著查明核实保奏。候朕施恩。毋许冒滥。至此案首匪虽已就捦。而被劫各犯。尚未弋获。是否业经歼毙。抑或乘闲潜逃。著即确切查明严拏务获。毋任漏网。　　

○又谕、劳崇光奏、进剿兴安逆匪、大获全胜、克复县城、生捦首犯一摺。据称臬司许祥光驰抵兴安亲督文武员弁。攻进县城。该匪往南乡一带逃窜。沿途追杀多名。内有匪首王狗晚等、八名。并纠众攻扑省城首匪伪元帅石生芢、一名。其东路逆匪。分踞长冈岭海洋坪。经右江道张敬修、统带兵勇。歼毙一百余名。生捦二十七名。内有首匪秦倡裕一名。并生捦伪元师廖老九、伪副元帅蒋方漋及匪夥十五人。攻扑全州之匪。经署守备王昆山选带弁兵。出城奋力攻击。毙贼一百余名。生捦首匪蒋得志、及夥匪一百二十余名。现在全州已无大股贼匪等语。广西兴安会匪。连陷兴安、灵州、两县。又分股攻扑全州。并敢直扑省城。狂悖已极。经该抚派令许祥光等。分路进攻。屡获全胜。该员等、亲历行闲。身先士卒实属勇敢可嘉。许祥光、著赏加布政使衔。张敬修、著赏加按察使衔。其余在事出力员弁兵勇、及绅团人等。均著查明据实保奏。候朕施恩。毋许冒滥。　　

○又谕、劳崇光奏、知县失守城池、旋即克复、请留营效力等语。广西兴安县知县蔡映符。于股匪初谋起事之先。拏获首要匪犯雍月耐等解省。并续获夥犯监禁。迨该匪等、入城劫狱。蔡映符将印信交其子赴省呈缴。即在署自缢。经该县绅士蒋方清等、抢出救苏。旋即选派练丁。商同绅士。收复县城。与失守城池。隐忍偷生者不同。蔡映符、著革职。准其留营效力。以观后效。蔡映符之妾万氏、骂贼被戕。著照例旌表。　　

○又谕、络秉章奏、会剿土匪事竣一摺。据称江西上犹、龙泉等县土匪。窜扰湖南之桂东、永兴等县。该抚派委候补府经历孙第培、候选县丞王鑫等、驰抵竹坑地方。督率绅士团勇。分路进攻。贼众奔避。众勇合力前进。毙贼四百余名。坠崖溺水者不计其数。并将分水坳、洞头、石角围、等处匪巢。尽行平毁等语。上犹等县匪徒。窜入桂东。戕官拒捕。扰及永兴等县。经该抚派员、深入江西境地。将鹅形等处巢穴。悉数埽除。办理尚属迅速。所有在事出力之文武员弁、及绅士兵勇人等。著骆秉章查明。核实保奏。候朕施恩。　　

○又谕、张亮基奏、越南贡使。请暂留荆州等语。即著妥为安置。无任稍有疏失。一俟前途肃清。再为护送前进。　　

○谕军机大臣等、据张芾奏、逆匪上窜时。不过数千人。向继雄、既以无援而败。福兴、又复纵贼不追贼。遂沿途裹胁。势益狓猖等语。已革提督福兴、经该大臣派往追贼。何以行至芜湖。遽尔返棹。不与向继雄夹击。著向荣确切查明。据实具奏。再该处粮台。已撤归大营。统归彭玉雯总理。江西盐法道熊莪、著即饬令速回江西本任。无稍延缓。将此由六百里谕令知之。　　

○又谕、张亮基奏、筹办楚豫交界情形一摺。本日据陆应谷奏、汝甯、及沈邱项城、永城等处。均有捻匪肆扰。该署督复奏、探报逆匪分窜新郑、许州、一带。土匪稔匪。句结突起。有取道西平、直偪信阳之耗。信阳与湖北接壤。防堵最关紧要。该署督已调官兵一千七百余名。交唐树义驰赴三关等处。扼要堵剿。并分委官绅、劝谕团练。以为策应。又委罗遵殿、驰赴襄阳防堵。所有兵勇。俱由该署司调遣。布置尚属周妥。惟豫省大兵。均在河北。其黄河以南。兵力实形单弱。现在各处匪徒窃发。傥与逆党句结。更恐滋蔓难图。该署督务当严饬交界防堵各员。越境迎剿。与豫省在事文武。不分畛域。合力夹击。以期克日殄灭。万勿自固藩篱。徒事株守。致误事机。如楚北兵勇、有可分拨豫省之处。即著迅派驰往协剿。将此由六百里谕令知之。　　

○又谕、据张芾奏、催集援兵。以图剿贼。并连日接仗获胜各情形。贼匪零股。窥探省垣。经江忠源、督饬员弁。开放大炮。击毁贼垒数处。复于城内开穵暗濠。以防地道。办理甚合机宜。又经总兵马济美、都司戴文兰等、两路夹攻。毙贼三百余名。应已大挫凶锋。现议于永和、章江门外、劄营。为左右二翼。偪近贼营。著即赶紧设法剿办。东南四门。虽距贼稍远。防守较易。仍当督率文武员弁。不可稍存大意。致有疏虞。该逆裹胁虽多。一经出示解散。即有汪安帼等、赴城下投诚哀恳。可见被胁之人。并非甘心从逆。惟在设法晓谕。使之自拔来归。既可绝逆匪之党援。并可探贼营之虚实。至江西攻城之贼。是否系金陵逆首。分股遣来其头目果系何人。拏获奸细时。详细讯供具奏。将此由六百里谕知张芾、并陈孚恩、江忠源知之。　　

○又谕、陆应谷奏、匪徒蜂起。现在筹办情形。粤匪南窜。偪近汝甯。若与捻匪句结。更将滋蔓难图。自应先其所急。柏山屡次剿贼。尚属勇敢。著即饬令统带弁兵。赶紧追贼。先将此股粤匪。尽行殄灭。即饬令统带大兵剿办捻匪。总期一律净尽。勿留余孽。经文岱、王家琳、现在何处剿贼。著即饬令合力进攻。毋稍延误。托云保所带之兵。著准其截留。吉林官兵。素称劲旅。但令聚集一处。调度得人。必能制胜。万不可分拨各处堵守。转形单弱。至请调兵四千。现在河北、正当会剿吃紧之际。断难分拨。本日已谕令张亮基等、酌拨兵勇协剿。并令不分畛域。派兵迎击。傥兵力仍有不敷。著仍遵前旨。即咨商舒兴阿、于所带防兵内。酌量分拨。该抚仍饬带兵各员。跟踪追剿。总期一鼓荡平。切勿以逐出豫境为了事也。将此由六百里谕令知之。　　

○赏三等侍卫祥恩、二等侍卫。在乾清门行走。　　

○以署湖广总督张亮基、兼署湖北提督。　　

○以湖南永绥协副将虎嵩林、为湖北宜昌镇总兵官。　　

○福建漳州镇总兵官郭仁布、缘事革任。以兴化城守营副将怀塔布、署漳州镇总兵官。　　

○予故原品休致都统中山、祭葬。赏银一千两治丧。谥恪僖。　　

○予故署湖北提督宜昌镇总兵官阿勒经阿祭葬。如提督例。谥勇慎。　　

○予广西阵亡外委曾玉顺、廖起云、祭葬世职。
  </div>
  <div class="pagination">
   <a href="清实录咸丰朝实录_page143.html">
    上一页
   </a>
   <span>
    ...
   </span>
   <a href="清实录咸丰朝实录_page139.html">
    139
   </a>
   <a href="清实录咸丰朝实录_page140.html">
    140
   </a>
   <a href="清实录咸丰朝实录_page141.html">
    141
   </a>
   <a href="清实录咸丰朝实录_page142.html">
    142
   </a>
   <a href="清实录咸丰朝实录_page143.html">
    143
   </a>
   <span class="current-page">
    144
   </span>
   <a href="清实录咸丰朝实录_page145.html">
    145
   </a>
   <a href="清实录咸丰朝实录_page146.html">
    146
   </a>
   <a href="清实录咸丰朝实录_page147.html">
    147
   </a>
   <a href="清实录咸丰朝实录_page148.html">
    148
   </a>
   <a href="清实录咸丰朝实录_page149.html">
    149
   </a>
   <span>
    ...
   </span>
   <a href="清实录咸丰朝实录_page145.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
