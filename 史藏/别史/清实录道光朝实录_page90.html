<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 90 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 90 页/共 848 页</h1>
    <div class="content">○刑部左侍郎陆以庄、因病解任。转右侍郎程国仁、为左侍郎。以内阁学士史致俨、为刑部右侍郎。　　

○修山西省城西门外汾河堤堰、并挑穵引河。从巡抚邱树棠请也。　　

○戊子。谕内阁、凡聘与蒙古额驸之宗室王公等之格格、定例过十年方许进京归省。所定年限太多。著加恩嗣后聘与蒙古额驸之宗室格格等、毋庸拘十年之例。果有正事情愿来京者。即报明理藩院。由该院察核。如无捏报情节。即照所呈、准其进京。事毕。该院催令即回游牧。此内如有推故捏报、或在京久住、逗留不回者。著该院指名参奏。　　

○又谕、前因程祖洛奏、勘明漳河北徙。断难复令南趋。请毋庸堵筑。当派大学士戴均元前往、会同程祖洛、相度该处形势。悉心妥议。兹据戴均元等会勘冯宿村漫口迤下情形。与程祖洛上年冬月履勘情形稍异。请仍挑筑旧河。复归故道。著照所议、旧河既有民埝可守。即将停淤处所、挑穵宽深。挑出之土、即以加培民埝。并将伏恩村北岸坍埝、修补完好。及伏恩村、辛村、两处估筑越埝。约需工料银六万余两。准其仿照沁河工程之例。先由司库借项赶办。事竣摊徵归款。该抚即饬令河北道娄青、同知郑绍裘、承办。勒限三月内完竣。至旧河既由窦公河入卫。自窦公河至楚旺一带。为盐运要津。该处河路窄浅。如有壅塞。势必上溃。著长芦盐政、于每年春秋两季水小之时、派员实力勘估挑穵。务使一律深通。俾漳卫合流济运。无有阻滞。嗣后漳河南岸土埝。著责成彰德府水利通判及县丞各一员、实心劝谕濒河居民、加意修筑。随时稽察。先事豫防。该抚仍于豫省境内漳水经流地方、周历履勘。确切查明。如有应行分洩盛涨之处。奏明挑浚沟渠。建设闸坝。务期妥协经理。以利运道而卫民田。　　

○抚恤琉球国遭风难夷如例。　　

○抚恤日本国遭风难夷如例。　　

○己丑。上奉皇太后幸同乐园。进膳。　　

○御山高水长。赐王公大臣、蒙古王、贝勒、贝子、公、额驸、台吉、及外藩使臣等食。　　

○湖广总督李鸿宾奏请甄别同知知县。得旨、两湖吏治。必应亟为整饬。不可再为因循。　　

○命热河都统庆保、覆勘挑穵旱河工程。　　

○修湖北天门京山钟祥等县堤垸。从总督李鸿宾请也。　　

○庚寅。以四川成绵龙茂道裕泰、为湖南按察使。　　

○辛卯。孝穆皇后忌辰。遣官祭暂安园寝。　　

○谕总管内务府大臣等、张喜原系张姓逃奴。因首领太监向其盘诘。混认伊父兄跟随教匪滋事等情。实属诞妄。张喜著交内务府重责四十板。查此次系何王府应交太监。即将张喜交该王府严加管束。仍于该王府内、拣择诚实之人。另换一名。进内当差。此次该首领太监等、向张喜盘诘时、并未刑求。伊即信口混供。该首领太监等并无不合。著内务府大臣传知该总管太监等、嗣后拨进当差之太监。遇有形迹可疑。该首领等仍须加意盘诘。不得因此案未经得实。遂置之不问也。并将此旨载入宫中现行则例。　　

○以故喀尔喀土谢图汗扎萨克辅国公伟多布齐旺子三都布明珠尔、袭爵。　　

○壬辰。上幸万寿山。　　

○江西巡抚阿霖覆奏、新建县生员杜懋、外出无踪。讯无被戕确据。未便定为已死。饬悬悬赏。广为访缉。徐逢乙等、在西山庙内被劫一案。获犯分别处决发配。得旨、仍不时留心察访妥办。　　

○癸巳。孝圣宪皇后忌辰。遣官祭泰东陵。　　

○上诣恩慕寺。恩佑寺。行礼。　　

○甲午。上诣绮春园问皇太后安。进膳。　　

○谕内阁、颜检奏、恭运昌陵碑楼石料、修垫桥道、动拨经费银两一摺。昌陵圣德神功碑楼大件石料。经由地方桥道。理宜妥速修垫。所需经费。据该督查明、应拨给易州银三千五百两。房山县银三千五百两。涞水县银二千两。著照所请、准其在直隶司库地粮银内、如数拨给。该督即饬令该州县敬谨赶办。务期工坚料实。毋许稍有偷减草率。以昭慎重。　　

○又谕、秦承业前经朕宣召来京。加以超擢。令仍在上书房行走。因伊老悖。言语不谨。不能不治以应得之罪。朕眷怀旧学。秦承业究系上书房行走多年之人。此时年近八旬。著加恩赏还翰林院侍讲学士衔。不必来京谢恩。以示体恤。　　

○又谕、本年系应行查阅直隶山西陕西甘肃四川营伍之期。直隶著即派颜检。山西著即派邱树棠。陕西著即派卢坤。甘肃著即派那彦成。四川著即派陈若霖。逐一查阅。务各认真简校。如查有训练不精、军实不齐者。即将废弛之将弁、据实劾参。毋得视为具文。　　

○谕军机大臣等、本日礼部奏、据暹罗国贡使呸雅唆挖里巡段呵排腊车突等、来京赍到公文一件。系该国大库府呈请代奏、加赏通事翁日升顶带等因。当传问翁日升、据称系福建汀州府永定县人。于嘉庆十八年往暹罗国贸易。此次奉国王差委等语。各国陪臣。从无具呈到部之例。今该国大库府、为该通事呈请加赏顶带。殊属违例。其来文并无该国印信可稽。恐该通事别有捏饰情弊。且该通事既系内地民人。因何奉该国王差委。其所称嘉庆十八年往该国贸易之语。亦难凭信。著阮元、陈中孚、于暹罗国贡使到粤后、即向该通事翁日升、严加查讯明晰。再行核办。以符体制而慎边防。将此谕令知之。寻奏、讯明翁日升向在暹罗贸易。该国因其通晓番语。于上年呈进例贡时。倩令充当通事。许为代奏、恳赏顶带。实属违例。应毋庸议。翁日升虽无捏饰情弊。惟往来该国年久。恐滋事端。嗣后交本籍严加管束。毋许再行出外。从之。　　

○以工部右侍郎顾皋、通政使司通政使奎耀、知贡举。　　

○乙未。命大学士长龄、在军机大臣上行走。　　

○以前任云贵总督史致光、为都察院左都御史。调刑部左侍郎恩铭、为兵部左侍郎。以署兵部左侍郎廉善、为刑部左侍郎。　　

○以兵部左侍郎恩铭、工部右侍郎敬徵、兼总管内务府大臣。命吏部尚书文孚、毋庸兼管。　　

○以翰林院编修鄂木顺额、充日讲起居注官。　　

○丙申。谕军机大臣等、庆祥奏、新疆识略、校有误刻字样、请饬更正。并将查校之废员恳恩鼓励一摺。钦定新疆识略书成。前经颁赏。该将军辄拣派废员陈孝宽照缮。签出各处误刻字样。将原本黏签进呈。万里之外。驰递已颁图书二函。已觉可骇。及至拆阅摺奏。无非吹毛求疵。点画讹误。并无关于切要。曷胜愤闷。庆祥受皇考特达之知。畀以重任。虽日有孜孜。抚绥二万里之边陲。诚非易易。犹恐智不周而力不逮。不料伊反尽心校对文字。太不知轻重也。庆祥著传旨申饬。其递到新疆识略。经朕签驳多处。仍著发还。至该将军以废员陈孝宽查校、辄行奏请鼓励。并以特旨加恩之事、引为成案。操纵之权。应出自上。岂臣下所能拟议。陈孝宽著不准释免。俟效力期满。再行照例奏明请旨。嗣后该将军务当除此市惠见长之举。夙夜匪懈。毋忘职守。以副简任之至意。勉之慎之。将此谕令知之。　　

○追旌乾隆六十年苗匪滋事殉难捐躯之湖南麻阳县民向遇奇、滕作贤、滕家万、并向遇奇母滕氏、滕作贤妻杨氏、滕家万妻黄氏、及滕满氏。　　

○丁酉。上幸静明园诣龙王庙拈香。　　

○戊戌。以刑部左侍郎廉善、为国史馆清文总校官。　　

○己亥。孝仪纯皇后忌辰。遣官祭裕陵。　　

○谕军机大臣等、普成奏、围场内达彦梁后石碑工程、估需工料运费银一千七百八十八两零。请由广储司银库支领以便兴修等语。达彦梁后石碑工程。著暂缓兴修。俟道光四年春间办理。所有估需工料运费银两。届期再行奏请支领。购料兴工可也。将此传谕知之。　　

○礼部奏、福康安之妻伊尔根觉罗氏病故。应否照宗室郡王福晋例遣祭。得旨、照宗室郡王福晋例办理。　　

○庚子。上诣大高殿行礼。　　

○奉皇太后还宫。　　

○移筑山西李绰堰。改穵河身。并修姚暹渠。从巡抚邱树棠请也。　　

○是月。协办大学士两江总督孙玉庭奏谢慰留本任恩。得旨、卿其勉力为国宣猷。老当益壮。诚悃均悉。外有条奏盐枭一摺。卿须遴委妥干员弁。按名严密访察。一有确据。不动声色。即行掩捕。以靖地方而裕国课。妥慎为要。如有会同安徽巡抚办理者。咨行陶澍可也。慎勿透漏风声。　　

大清宣宗效天符运立中体正至文圣武智勇仁慈俭勤孝敏成皇帝实录卷之四十九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光三年。癸未。二月。辛丑朔。上诣皇太后宫问安。　　

○谕内阁、国家定制。诸臣中有勤于王事、功在社稷者。列入祀典。用示酬勋。其超众宣劳之王大臣。并有配飨之例。本朝开国功臣王大臣等、俱配飨太庙。雍正年间。怡贤亲王、大学士鄂尔泰、张廷玉、皆循此例。乾隆年间。增入超勇亲王策凌、嘉庆年间。增入大学士傅恒、协办大学士尚书兆惠、大学士福康安。甚盛典也。朕思原任大学士公阿桂、乾隆年间。仰蒙皇祖高宗纯皇帝简擢。平定西陲。旋经理新疆事务。妥协周详。著有成效。嗣剿办大小金川。畀以将军重任。秉承方略。坚持定见。克蒇肤功。又剿捕撒拉尔、及石峰堡回匪。立就殄平。图形紫光阁者四次。入任纶扉。管理部务。赞襄枢要。二十余年。其间奉使谳狱。修筑河堤。捍御海塘。懋绩丕著。综其生平。端谨持躬。公忠体国。有古大臣之风。嘉庆年间。业经特沛殊恩。赐谥文成。并入祀贤良祠。饰终之典。备极宠荣。朕眷怀耆旧。轸念功勋。宜隆追配之仪。用副酬庸之典。阿桂著配飨太庙。以示朕崇奖荩臣至意。该部察例即行。　　

○谕军机大臣等、上年据文干等奏、廓尔喀王为其祖母恳求施恩。当经降旨、朕自必酌加恩赉。俟该国噶箕等来京后回国。交令带回。今该国贡使噶箕等、于本月初六日。自京起程回国。朕赏该国王祖母、玉如意一柄。大卷八丝缎四匹。锦二匹。洋金缎二匹。糚缎二匹。闪缎二匹。玻璃器二件。瓷器二件。大荷包二对。小荷包四个。即交该贡使噶箕等赍回本国。交该国王祗领。文干等仍于该贡使抵藏时。传谕该廓尔喀王知悉可也。将此谕令知之。　　

○湖南巡抚左辅、年老。命来京。调贵州巡抚嵩孚、为湖南巡抚。以刑部左侍郎程国仁、为贵州巡抚。湖南布政使戴敦元、为刑部左侍郎。贵州按察使景谦、为湖南布政使。调四川按察使苏成额、为贵州按察使。湖南按察使裕泰、为四川按察使。以福建盐法道王楚堂、为湖南按察使。　　

○壬寅。谕军机大臣等、那彦成等奏、据循贵文武各委员、将回巢之察罕诺们汗属下、及野番各族。逐细编查。已查出历年抢窃官马赃物、及熟番妇女。现将渡口交各番头目看守。并遵旨将河南四旗蒙古仍留原牧等语。回巢各番。散处河滨。欲其不渡河北。全在地方文武员弁、实力稽查。周详妥善。俾野番自然慑服。乃可历久相安。那彦成等、此次督饬查办。河北实已肃清。其叩头悔罪、看守渡口之番目等、承充户总。并未赏给顶带。亦未另予赏号。著俟一二年后。如果野番绝迹。再行奏请赏给顶带。并著嗣后责成西宁镇道。于春秋二季。轮往循贵。点验门牌户口。如有一户逃亡。即尚该管户总、严追下落。傥系潜渡河北。询明住所。飞报西宁大臣总督衙门。立往捦拏。严切究办。编查番族。为边疆要务。那彦成等、务当按照奏定章程。饬属奉行勿怠。不可日久视为具文。以致番族觊觎复行偷渡也。将此谕令知之。　　

○癸卯。上诣皇太后宫问安。　　

○遣官祭文昌帝君庙。　　

</div>
    <div class="pagination">
<a href="清实录道光朝实录_page89.html">上一页</a><span>...</span><a href="清实录道光朝实录_page85.html">85</a><a href="清实录道光朝实录_page86.html">86</a><a href="清实录道光朝实录_page87.html">87</a><a href="清实录道光朝实录_page88.html">88</a><a href="清实录道光朝实录_page89.html">89</a><span class="current-page">90</span><a href="清实录道光朝实录_page91.html">91</a><a href="清实录道光朝实录_page92.html">92</a><a href="清实录道光朝实录_page93.html">93</a><a href="清实录道光朝实录_page94.html">94</a><a href="清实录道光朝实录_page95.html">95</a><span>...</span><a href="清实录道光朝实录_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
