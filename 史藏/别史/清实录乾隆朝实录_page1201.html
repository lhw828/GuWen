<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1201 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1201 页/共 1860 页
  </h1>
  <div class="content">
   ○辛酉。谕军机大臣等、桂林奏、十一、十二、两日。贼番俱绕山梁而来。潜图偷劫。经官兵奋力击败。并派兵设伏邀截。所办俱合机宜。至所称对敌时令土兵留心瞭望。大半皆系金川番众。并见有金川头人额诺等语。昨据温福奏、拏获贼犯沙拉、讯系金川勒乌围人。并供金川派兵约七百余。令头人带领相助小金川等语。是两路军营。俱有贼兵自山梁潜来偷夺。如出一辙。必系金川之人。暗为指使。其情甚为可恶。金川贼众。既为小金川出力抗拒。或于两路潜派贼兵、截我之后。以阻台站饷道。皆不可不防。今陕甘兵。已据温福奏、正月十五日、可至军营。而贵州兵。亦据王万邦报称、十二月二十六日、已抵成都。正月二十左右。即可至桂林处。是两路续添官兵。声势甚壮。正可合力夹击。捣穴擒渠。并各选派勇干弁兵。在后路严密防御。毋致贼人逞其伎俩。最关紧要。至我兵现攻之资哩、僧格宗、两处。均系小金川要隘。金川助恶之兵。更由何路、径赴贼巢。则贼众潜趋羙诺之来踪。恐即为逆酋将来窜往金川之去路。不可不访问明确。豫为伏兵堵截。以防僧格桑之駾走。方为妥协。至于索诺木、竟敢显然助恶。更不必虑其知觉生疑。此时若仍佯为不知转使贼人隐为得计。自应作为桂林之意。派明干之人。前往金川。檄谕索诺木。以僧格桑抗违教约。侵占邻疆。及至官兵压境。尚敢率众抗拒。罪在不赦。至尔金川。本系无罪之人。即与僧格桑谊属姻亲。原无缘坐之例。且自尔父郎卡、投诚以来。承受大皇帝恩惠。二十余年。今我兵攻剿小金川。擒捕逆犯罪有所归。与尔金川无涉。乃昨在卡了山梁。望见小金川贼众内。竟有尔金川头人。在彼率众相助。而大兵所获贼番沙拉、讯系尔金川之人。并供金川派兵七百。头人二名往助小金川之语。则是尔金川、竟显与小金川党恶。甚为非是。并据沙拉供、尔谕头人。止令看守山梁。不令与官兵打仗。今看此光景。尔兵既至小金川。即属助逆。是尔自谓诡狡。其实至愚。尔索诺木悖理妄行至此。非惟无益于人。并且贻害于已。实为自取罪戾。本督部堂、念尔父郎卡。向来恭顺奉法。不忍遽行声罪致讨。特差员弁赍檄传谕。尔索诺木奉到檄示之后。若即将派助小金川兵众。迅速彻回。并将所占革布什咱之地。尽行退还。或僧格桑畏罪。逃入金川。即行擒献。则平定小金川以后。原可不波及金川。仍得保守土境。乐业安居。尔若执迷不悟。则剿灭小金川后。即便移兵问罪。现在各省精兵数万。已集军营。并选发八旗劲旅数万。合力攻击。小金川即尔榜样。官兵所至。剿洗无遗。彼时悔无及矣。特为明切檄谕。利害尔自择之。如此传檄。既可使其知所警畏。并可觇其举动若何。以便相机办理。但所遣之人。须择晓明大义。勇干可任。令其前往。于事方为有益。如索诺木敢于抗违。则势难中止。又莫若早为筹办。桂林即当据实具奏。便可令京兵、迅速起程赴川。及早集事。计汪腾龙、所带之添调陕甘兵三千名。二月初旬外。亦可至桂林军营。足资攻剿金川之用。若如桂林前此之咨令停止。又将另烦筹画。桂林此次办理军务。措置俱属合宜。惟停止陕甘兵丁一节。未为得当。今亦不深责也。至章谷一带。既已札致阿尔泰、严加防范。甚中肯綮。其余有似此应行防守之处。并宜一体留心　　

○壬戌。谕前于乾隆三十一年丙戌科会试。曾降旨分别挑选各省举人。以疏壅滞。阅今已逾六载。业经加恩降旨。于本年春闱后。照例举行。但思前次挑选所有新中举人。不应遽行入选者。止扣除切近两科。而派出之王大臣等、于验看时多取年力精壮之人。是入选者、仍系近科举子为多。其科分较陈者。仍致艰于与列。岂朕设法疏通本意。自应再为参酌。使官人造士。并得其中方为允协。今计切近两科。如庚寅辛卯年分竟与本年直接。即推溯至戊子、乙酉、两科。距今亦不过五年、七年。举子半属年富力强。所历科分未久。自会试中式、以及中书、学政、学录、及教习、誊录等项。皆可资以进身。较之乾隆初年举人。核计悬隔三十余年者。实属相去霄壤。若概与甄录。甚非情理之平。此次挑选。著将乙酉、戊子、庚寅、辛卯、四科举人。均行扣除。王大臣等、就应挑各科举人内。量其乡科较深。而人材出色可用者。列入一等。以备分发各省试用。俾得及锋自效。无憾久淹。其科深而才力不致近衰。堪胜司铎之任者。即予列入二等。以教职铨选补用。俱照例引见候旨定夺。其按省酌定人数。俱照上届例行。此朕爱惜士子。慎重官方。不得已调剂之苦心。在历试场屋者。既不致坐伤迟暮。可以乘时报称。其初登乡荐者。亦宜安于资序本浅。当知上进有阶。自不应希心速化。于广励士风之道。尤有裨益。该部即遵谕行　　

○谕军机大臣等、吏部议驳、胡季堂奏请将淮、徐、海、三属盗案疎防文职。统归抚臣查参一疏。已依议行矣。淮、徐、海、三属文武疎防之案。定例既归总漕、总河、查参。则沿河地方乃该督等专责自应各就所辖之处。平时实力稽防。遇事密速缉捕。并将疎懈各员。严参议处方足以饬吏治而弭盗源。即如近日淮关被盗一案。衙署失事。更非寻常道路村庄劫窃可比。而板闸关署。与两人驻劄衙门。均属相近。且又系统辖之地。其责更无可诿。虽据崔应阶、吴嗣爵、附便奏及。而于地方疎防文武。均未参劾。亦未见其自行引咎。前曾谕询吴嗣爵、以该处汛地。应隶何人。据覆奏系漕标汛内。至文职地方。应归何衙门管辖。自有定界可稽。是其地非隶总漕。即隶总河。其咎自有专属。著传谕崔应阶、吴嗣爵、即将板闸地方。究系何衙门所辖。因何不将疎防文武、查明劾奏之处。据实明白回奏。毋得稍存隐饰。自干重戾。寻崔应阶奏、淮安关驻劄板闸地方。武职、系漕标城守营汛地。文职、系山阳县地。俱总漕所辖。前被盗时。臣仅咨督臣、将地方文武职名。摺参革职留任限缉。未将文武疎防职名。附摺严参。疎忽咎无可逭。请交部严加议处。得旨、该部严察议奏　　

○又谕、据国泰奏、奉抚臣牌文。缉拏严金龙一摺。内称准湖广咨、逆党刘士俊、供称严金龙。于上年十月内。与案犯施晋三、同往河南。该犯既已偷过黄河。非往直隶。即来东省。现在分路缉拏等语。所奏可嘉。已于摺内批示矣。昨据徐绩具奏躧拏逆犯一摺。笼统措词似属通缉常言并未将楚省咨明情节详叙。朕以逆犯何能远越来东。所奏似属多余。遂于摺内批谕。今核国泰所奏、偷渡黄河一节。理宜上紧严拏。徐绩前奏。不惟并非多余。且应急为饬办之事。著传谕该抚、转饬所属实力侦捕。毋任远扬漏网。至国泰所奏、原系接奉该抚转行楚省原咨之文。该抚前奏未叙。自不免于疎漏。但于此案办理大端。无甚不协。朕亦不加之责备。徐绩切不可因此猜嫌国泰。庶公务不致掣肘。倘该抚意见。尚存芥蒂。亦断难逃朕洞鉴。徐绩身任封疆。经朕加恩委畀。谅亦不至小见若此。并将此传谕知之　　

○又谕、据国泰奏、奉抚臣牌文。缉拏严金龙一摺。内称准湖广咨、逆党刘士俊、供称严金龙。于上年十月内与案犯施晋三、同往河南。该犯既已偷过黄河。非往直隶。即来东省。现在分路缉拏等语。逆犯罪恶重大。断不可任其漏网稽诛。今楚省既有偷过黄河之供。则直隶、山东、地面。尤宜密速躧缉。毋任远扬。现在一面传谕徐绩、就东省上紧侦捕外。并谕周元理、速行转饬直隶各属。一体严密查拏务获。不得仅循通缉虚文。致重犯幸逃显戮　　

○癸亥。谕、上年因永定河、北运河等处。遇夏秋雨水过多。每不免于漫溢。宜亟筹修治宣洩之方。以杜后患。特派高晋、裘曰修、会同总督周元理、履勘核办。业允所请。发帑兴修。现在春和冰泮。正届开工之期。自应及时经理兴作。但此两河应办工段。极为繁重。所派承办之员甚多。动用钱粮亦大。必须逐一妥协稽核。庶工程得归实用。周元理一人耳目。恐难遍及。且该督有地方之责。亦未必能常至河干。著尚书裘曰修、前往协同周元理。将一应修浚工程、及支销钱粮等事。董率各员妥办。实力稽查。裘曰修仍不时往来其间。悉心佽助。务使大工迅速告成。永资恬巩　　

○甲子。上诣长春仙馆、问皇太后安。奉皇太后居畅春园　　

○工部议准、署河东河道总督姚立德等奏称、河南北岸河工等项银。向贮武陟县库。遇要工、缓不济急。请嗣后归河北道经管。即以该道署堂侧空屋。改作道库。从之　　

○以故喀尔喀辅国公佛保子三丕勒敦多克、袭爵　　

○乙丑。上诣畅春园、问皇太后安　　

○还宫　　

○琉球国中山王尚穆、遣使表贡方物。颁敕宴赉如例　　

○旌表守正捐躯之安徽英山县民段长春妻王氏　　

○是日起上以祭社稷坛。斋戒三日　　

○是月。署江苏巡抚萨载奏、丹徒、丹阳。二县运河。定例六年大挑。每年择段捞浚。去冬水势消落时。委员测量。据报间段俱有淤浅。应捞浚。丹徒江口、丹阳馆驿前、淤尤甚。应改捞为挑。随饬趱办。岁底陆续报竣。报闻　　

○安徽巡抚裴宗锡奏、安庆省城外。漳葭港老河。前因关系粮艘、估舶。奏准借项挑淤。于上年十月开工。十二月工竣。亲赴察看水势。非加浚深通。不能一劳永逸。酌于原挑丈尺外。自河头至工尾。加挑五尺五寸。现亦竣工。嗣后一切岁修事宜。请责成安庆府同知经理。得旨嘉奖　　

○浙江巡抚富勒浑奏、本月十八。亲赴河庄山、察勘中亹引河情形。时值潮长。见潮头大溜。一由蜀山、直趋引河。一由岩峰山西脚下、斜入引河。其由蜀山潮溜。较由岩峰山西脚下潮溜、稍缓。及两路至河庄山中段会合。互相撞激。水漫引河两岸缘中段至西口门内外。多板沙。地势淤高。潮溜至此。势难容洩。遂于中段会合后。仍分两路。一归引河直出西口。一回岩峰山西脚下旧路。向西而行。随派员弁、自引河中段。至西口门内外。凡板沙、及沙墈湾曲处。集兵挑堰沟二十余。导引潮溜。俾大汛时、复中亹故道。得旨、可谓留心　　

○湖广总督富明安等奏、编查保甲。为弭盗要务。向例专责印官办理。印官事繁。难频巡乡曲。不得不权委佐杂分查。佐杂例无处分。恐难核实。请嗣后准州县、分段酌委州同、州判、县丞、巡检、典史等员。专管编查。事竣、具报州县。抽查结报。佐杂疏玩。州县揭参。州县徇隐。道、府、将州、县、佐杂。一并参处。报闻　　

○山东巡抚徐绩奏、各属谷价。现低昂不一。东作将兴。青黄不接。请按时价。酌减平粜。谷价、每石银九钱下。无庸减粜。九钱至一两。减五分。昂至一两一钱。减一钱。一两二钱。减一钱五分。一两三钱。减二钱。再昂、官粜总以一两一钱为率。贫民借给口粮。报闻　　

○又奏、东省上年历城等州、县、卫、所。秋禾被水。虽经分别赈恤。现届春耕。请每亩借耔种银一钱。秋熟徵还。得旨、如所议行　　

○陕甘总督文绶奏、准伊犁将军舒赫德咨称、乌噜木齐、移驻满兵。前经奏明挑选绿营兵一千五百。建筑城署兵房。工竣、屯田查此项兵。本年春前。即应挑抵乌噜木齐。若于陕、甘、各营匀派。未免稽迟。酌于就近甘州、肃州、宁夏、三提标营。每处派精壮兵五百。兵一百、派千把、各一。外委一、分领。派肃州镇干练游、都、各一。统率前往。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百一

大清高宗法天隆运至诚先觉体元立极敷文奋武孝慈神圣纯皇帝实录卷之九百二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十七年。壬辰。二月。丙寅朔。谕、昨据御史富尔敏奏、嗣后拣发人员。请照验看月官之例。派出科道。一同拣选一摺。所奏非是。各省奏请拣发人员。经朕特派大臣遴选。带领引见。原系随时办理之事。与验看月选人员。例派九卿科道者不同。况验看月官一事。自朕临御三十七年以来。从未见科道等、有将大臣验看不公、据实纠参者。是特奉行成例。难期实济。已可概见。若拣发人员。已派大臣。而复令科道随班监察。事出纷歧。既于政体未协。倘因各省请发奏到。交部开列科道衔名。办理徒费纡回。否则科道人数众多。朕又安能一一记忆。为之从中简派乎。朕办理庶政。祇期务实。若此等专事空名。无裨国是。实所不取。恐中外不喻朕意。将此通谕知之　　

○又谕、据永德奏、粤西差委需人。请拣选知县六员。吏目五员。从九品五员。来粤委用等语。前已降旨、今岁春闱后。照丙戌年之例。将直省举人。分别拣选录用。是广西省、即有应得拣发知县人员。此时自无庸再行简发。转致薪积为虞。著将永德所请知县一项。无庸办理。其吏目等官。著派官保、程景伊、素尔讷、英廉、会同该部。于候补候选人员内。照例拣选。带领引见发往　　

○又谕、据伍岱奏称、副将色伦泰、巴图鲁侍卫乌什哈达、带兵前往色布色尔东大卡。与贼打仗。色伦泰阵亡。并阵亡兵、二十余名。带伤兵、将及五十名等语。伊等与贼打仗。阵亡受伤。甚属可悯。理宜加恩。著温福等查明。咨部照例议恤　　

○谕军机大臣等、前据彰宝查奏、土弁欧韵清、勒索苗寨银米一摺。当经降旨、将李湖严行申饬。令将因何不行奏闻之处。明白回奏。并传谕图思德、严行查审。务得实情。该道龚学海、如有知情徇纵情弊。即一并参奏。今据李湖奏称、于办理兵差途次。曾将访有不法土弁头人。现在讯究缘由。于十二月十三日。专差赍奏等语。及核该抚所奏原摺。并未将此案明白声叙。仅称访有不法土弁头人。饬交龚学海查讯之语。明系风闻彰宝已奏。聊为塞责。当即以该抚措词隐跃。于摺内批饬。看来李湖办理此案。不无回护。抑且似有偏向龚学海之意。前已交图思德查办。著再传谕该护抚、即行秉公严审确情。据实具奏。毋得少存隐讳。如因李湖曾为上司。稍有瞻顾。则是自取咎戾。谅图思德、亦不敢尝试也　　

○又谕、据李湖覆奏、土弁欧韵清、勒索苗寨银米一摺。内称于办理兵差途次。曾将访有不法土弁。现在讯究缘由。于十二月十三日。专差赍奏等语。及检核该抚前奏原摺。仅有不法土弁头人。饬交龚学海查讯之语。而于土弁欧韵清婪索一案。则并未详晰声叙。岂得谓之已经奏明乎。彼时朕以该抚措词隐跃。明系风闻彰宝已奏。聊为塞责。当于摺内批饬。今此案已交图思德查办。谅不敢有徇隐。亦毋庸李湖之琐屑分辩矣。将此传谕知之　　

○又谕、据伍岱参奏乌什哈达、马彪、不遵号令。请一并革职。令其效力赎罪。温福摺内又称、乌什哈达、私离汛地。即欲办理。乌什哈达、遂带兵复往占据山峰等语。伊等不遵将军号令。固不得谓之无罪。但温福即欲办理乌什哈达。亦觉过当。乌什哈达、理应看守所占之处。遣兵寄信温福。不应将兵带回。此其罪也。但乌什哈达、从前亦曾攻碉夺卡。今弃山冈、而能复行占据。亦可以抵罪。乌什哈达、马彪、俱著加恩、革职留任。令其出力自赎。温福平时口吃。在朕前奏事。尚不能达其意。性又颇露急躁。官兵不知其如此。必谓将军性暴。兵众难堪。又因不能即克地方中心烦躁。不论地险雪深。一味催迫官兵。如此办理。恐失军心不可不戒也。再行军之道。固当严肃。亦应审择地势。酌量能行而后进。若不惜兵力。不论地之险阻。惟知勇往直前。恐于军事。反无所益。数年以来。凡临阵退缩者。朕必治罪。然于山险雪深。难于进攻之处。并未尝不爱惜官兵。惟令催促前进也。伍岱、阿桂、皆系旧人。从前皆同温福、历练行阵二人亦当将此情节。婉劝温福。再此时书明阿、张大经、所带之兵。谅亦陆续将到。此兵到时。军威愈盛尔等其一乃心力。共图灭贼。速奏肤功　　

○兵部议覆、福州将军宗室弘晌奏称、福州驻防八旗协领、佐领、防御、骁骑校等官。共四十员。不敷差委。请于兵内选三十二人。赏戴金顶行走。查该处、原设官四十八员因乾隆三十五年。宁夏将军伟善奏准、各处协领。俱兼佐领裁八员。今请增三十二人。未免过多。应于前锋领催内。每旗拣一人。作为委署骁骑校。赏戴金顶。仍食本身钱粮。遇本处骁骑校缺出。与应升人员。一体拣补。从之　　

○定边右副将军大学士温福等奏、准桂林咨称、原调陕甘兵。经调赴西路。南路现需添兵进剿。请将拨济甲金达之贵州兵二千。改拨约咱。倘西路亦需添兵。于续调陕甘兵三千内酌留。当即飞饬领黔兵镇将。驰赴约咱。计此时已全抵军营。至续调陕甘兵。虽经桂林咨商、拨补西路。因南路需兵稍急。仍未酌调。兹据军需局司道禀称、陕兵二千。由广元入川。到省、即令速赴南路。甘凉兵一千。另由阶文、略阳、入川。计程已抵松潘。距西路近。应就近调赴西路。查甘凉兵。既抵松潘。若令绕赴约咱。纡程疲兵。于事无济。酌令径赴沃克什。俟两路会合时。仍拨桂林调遣。再原调陕甘兵内。西宁、固原兵。均先后抵营。总兵张大经、领陕兵从木坪、甲金达来。亦不日可到。得旨嘉奖　　

○又奏、两路官兵。现进攻贼巢。小金川可指日蒇事。剿定后、应择小金川要隘。设镇驻兵。控制金川。至金川索诺木、袭据革布什咱、将来如何退出。俟与桂林会合后筹办。得旨、此时正以剿小金川为要。余俟成功再图可也　　

○丁卯。祭先师孔子。遣大学士刘统勋行礼　　

○谕曰、阿桂著授为参赞大臣。仍加恩将伊子阿迪斯、阿弥达、宽免回京　　

○谕军机大臣等、昨温福等奏、俟将南北两山贼众。全行洗尽。即可攻取资哩等语。可知资哩即在山口。我兵若将南北山梁占据。自高处施放枪炮。向下攻打。贼虽善守。亦断无不得者。又昨据伍岱参奏马彪、乌什哈达、不遵号令。贻误事机。而于温福等会奏摺内。又称乌什哈达、弃所占山冈而回。温福即欲办理。乌什哈达、情愿前往。旋已夺回等语。温福等三人。皆在一处。而伍岱参奏马彪等摺内。并无温福、阿桂之名。可知其彼此不睦。现当进兵灭贼之时。同事大臣。若不和衷。于事大有关系。阿桂虽系提督。要非他人可比。既同温福、伍岱、联名奏事。难以诿为不知。著传旨询问温福、阿桂、昨伍岱所参马彪、乌什哈达奏摺。因何不列温福、阿桂之名。令其明白回奏　　

○又谕曰、伍岱参奏马彪、乌什哈达摺内。密奏温福自以为是。不听伊言。以致众兵寒心等语。朕以温福性躁。一时不能攻得资哩。催促官兵前进。以致众兵寒心。亦未可定。至伍岱曾从兆惠、经历西路军营。又授为都统参赞。或遂轻视温福。又或伍岱竟有过失。惟恐温福参奏。故为先发制人之计。乌拉齐之恶习如此。均未可定。在将军参赞。理宜和衷共济。方可以任事图功。今若以伍岱所参之摺。即寄温福阅看。伊必转滋疑惑。是以伍岱所奏夹片。已经焚毁。但温福在军营。实在如何举动。从前讷亲在金川时。并未亲临战阵。坐守营盘。是以将伊正法。今温福日与贼人交仗。岂如当日讷亲安坐营中。任性迫促官兵乎。阿桂虽系提督。然是满洲世仆。且在军机行走多年系朕加恩弃瑕录用。温福所行之事。伍岱尚且奏及。何以阿桂反不奏闻。今伍岱所奏彼此有何争竞。其何以不睦之故。著传谕阿桂。据实密奏。看来二人在一处。于军务大为无益。不如派伍岱、随在桂林队内亦可。将此一并密谕阿桂、作速据实覆奏　　

○又谕、据桂林奏、连日攻剿噶尔金前面山梁情形。并于夜间设伏。击败偷营贼众。及躧探路径。绕越碉卡各情形。所办俱好。贼番屡次乘夜潜来偷劫。必系金川所为。甚为可恨十五夜间。截杀五十余贼。虽足稍挫其锋。使知警畏。惜未能尽歼其众。即此帮助小金川一节索诺木之罪。已难轻逭。前谕桂林、选派勇干之员。持檄往谕。断不可少。至索诺木既与僧格桑、勾通一气。亦未必不防官兵之并为剿击。固无虑此时之豫洩事机。致贼酋知觉准备也。现在温福攻剿资哩。已得其对面山梁。所有资哩贼寨。计日可破。今桂林复寻觅间道进攻。果能得其要隘。两路俱可乘胜直入。攻剿美诺。势如破竹。若即擒获僧格桑、处以极刑。则诸番自然震慑。军务即可告蒇。但恐逆酋逃入金川。而索诺木竟敢负嵎抗命。势不得不移兵征剿。现在陕、甘、贵州、等省续调添调之兵。俱陆续到营。惟觉满洲兵太少。朕意或将豫派之京兵二千。即令起程前往。自为得济。但派遣京兵。即使兼程遄进。此时亦不能迅至军营。供现在攻剿之用。且京兵行动。声势甚大。以此朕心尚未能遽定。况用兵之事。实非朕本怀。不特金川险僻。不欲穷兵黩武。即办理小金川一节。朕初意即不肯加兵。是以于阿尔泰、格外矜原。若其误全出于阿尔泰一人之意。则与向年讷亲之偾事何异。是阿尔泰早经正法。又岂能仅予罢斥。旋复授为散秩大臣乎。著将此详谕温福、桂林、即将现在情形。通盘筹画。若索诺木藏匿罪酋。又不退还侵地。不可不声罪致讨。即当奏请京兵遄往。合力剿击。俟伊等覆奏到日。以定行止　　

○又谕、前据温福等奏、攻打资哩。现在占住北面山梁。尽力攻击。距今又六七日。尚未将曾否攻得情形奏闻。官兵自十二月二十九日。攻围资哩以来。已经一月有余。该处为贼人门户。自必悉力拒守。今日久未能攻克。恐不免师老气沮。于军务殊非所宜。昨阅小金川投诚之布尔佳供词内。有在木阑坝居住。若官兵攻过资哩。一到木阑坝。全家都活不成之语。查图内有木南坝。似即木阑坝之转音。其地与达木巴宗。不过一水之隔。距美诺亦不甚远。朕意若一面围困资哩。一面分兵、竟取木南坝。若一至木南坝。即已绕出资哩之后。两面夹击。贼众势将自溃。而美诺贼巢。亦更无可阻拒。较之攻剿资哩正面、冒险扑碉者。劳逸悬殊。如其资哩之贼。出而救护。正可尽力截杀。俾无噍类。至图内木南坝。向系沃克什地界。今土司色达克拉兄弟。俱随在军营。其路径皆所熟悉。若用伊等为向导。自属妥便。著传谕温福、即行相机妥办　　

○户部议准、前任大学士管四川总督阿尔泰奏称、南川县产茶茂盛。每年配额引有余。请自乾隆三十六年始。增茶腹引百张。给商运销。照例徵课。从之　　

○兵部议准、大学士管两江总督高晋奏称、武职官子弟。例不准在任所本营食粮。但随任者多。兼有弓马人材出众者。必限令食粮本籍。无力回籍者。阻上进之路。请嗣后准于隔属别营入伍。责成备弁。秉公挑选。瞻徇、参处。从之　　

○戊辰。祭大社。大稷。上亲诣行礼　　

○谕、据徐绩奏、军犯李作良、自配逃回利津原籍。经该犯之父李海、赴县首禀。例应如罪人自首免罪。但该犯屡犯窃案。在配又不能安分。殊属玩法。仍拟斩决等语。此等军犯。逃回原籍。自属怙过不悛之徒。本无足惜。但现经伊父首禀。于律既有如罪人自首之条。自可量从末减。李作良著从宽免死。仍发原配地方。嗣后有似此者。俱照此例行。但因首告而贷死。已属法外之仁。祇可一次。若到配后。仍不知惩艾。复敢脱逃。虽有父兄等、再为首告。亦不准其宽减。于情法更为允协。著为令　　

○谕军机大臣等、据桂林奏、准驻藏大臣咨称、民人杜华、饮酒身死不明一案。通判苏恩植、游击永明、互相推诿不办。应由内地另行派员往办等语。西藏距内地甚远。故特派大臣、前往办事。遇案件、理宜即行审拟完结。如属员推诿不办。亦应一面参奏。一面办理。岂有调取内地官员往办之理乎。在莽古赉、从前惟管旗务。谓不谙事体犹可。索琳、由军机章京。擢用布政使。办事有年。又屡经差遣。并曾在军机处行走。熟聆朕旨。何事未经。自非莽古赉可比。此等举动、甚属不堪。莽古赉、索琳、俱著严行申饬。其杜华身死不明一案。仍著莽古赉索琳办理。并令将因何不办。咨行桂林、调取内地官员之处。明白回奏　　

○又谕曰、伍岱密奏摺内。有温福自以为是。不听伊言。颇寒官兵之心等语。朕谓将军参赞。在营办事。必彼此一心。方于军务有益。今阅伍岱所奏。则已露彼此不睦之意。朕已将其摺片焚毁。并降旨询问阿桂。然朕彻夜思维。倘温福知之。转生疑惧。论温福、伍岱、阿桂、三人。朕自信用温福。无反信伍岱、阿桂之理。即如前日温福等奏摺递到。朕先为阅看。因其办理乌什哈达。颇为过当。朕即以过当批之。后始阅伍岱奏摺。非因伍岱之言也。总因温福平素口吃。性又急躁。一时不能即破资哩。其心更增烦躁。所以急欲严办乌什哈达。由此可以想见其性情矣。然温福身任剿贼。其烦躁固宜。即伍岱、阿桂、亦岂有不烦躁之理。此尚非温福之过。其曲自在伍岱。若使温福亦如当日讷亲在军时。偷安退缩。从不一至接仗之地。但知严促兵丁进攻。则不但伍岱应行参奏。即阿桂亦当声明其故。一同参奏。朕昨日密寄阿桂谕旨。竟不必机密。即令温福、伍岱、阿桂、同看。或果系温福性暴。蔑视伍岱。致寒将士之心。温福即当改悔从前之失。朕意伍岱在军营。较之温福、更多历练。或因一时不能攻取资哩。恐温福委罪于伊。乃以此密奏。为先发制人之计。其欲自占地步。已属显然。著温福、伍岱、阿桂、据实奏闻。朕办理庶务。一秉至公。从无偏倚。如此反覆申谕者。正以伊等皆受朕重恩。且当军旅要务。若彼此生衅。必至误朕大事。至于此等琐细。朕亦不加深究。著传谕伊等、各自屏去嫌疑。合心共济。速冀剿灭逆酋。以慰悬望　　

○己巳。以举行仲春经筵。遣官告祭奉先殿、传心殿。上御文华殿。讲官暨侍班之大学士九卿詹事等。行二跪六叩礼。分班入殿内序立。直讲官四人、出就讲案前。行一跪三叩礼。复位。直讲官观保、王际华、进讲中庸修道之谓教一句。讲毕。上宣御论曰。天命之性。率性之道。皆理之自然。人物之所同得。然则修道之教。亦岂外乎人物之所同得。与理之自然乎。盖教也者。非如羿之射、旷之音、鹊之医、秋之奕、必待专心致志。求其师承然后能得也。不过于率性之道。修之而已矣。故曰非由外铄。我固有之也。使先知觉后知。使先觉觉后觉。亦惟觉斯民所固有。使夫过不及者。有以取中焉。是则圣人设教。原不外五常五伦之正。使人各修其道、以复其性。故曰性相近也。若夫羿之射、旷之音、鹊之医、秋之奕、则必待习而后能得。则所谓习相远也。非吾所谓教也。虽然。使自率性之未能。是己且不能修。又何以教人。则柳宗元所谓若甚怜焉、而卒以祸者。又将甚焉。呜呼。教岂易言哉。讲官暨侍班官跪聆毕。兴。直讲官德福、倪承宽、进讲易经辅相天地之宜一句。讲毕。上宣御论曰、宋儒注此象者。率以四时之节、四方之限、为裁成。春耕秋敛、高黍下稻、为辅相。审如是。则古圣神道设教之后。民皆知之矣。何赖后之裁成辅相乎。盖裁成所以制有余。辅相所以补不足。制有余为差易。补不足为实难。今夫水旱不齐。苟非为君者。勤恤民隐。赈灾济困。则赤子之转于沟壑者。将谁赖乎。故泰之中、即有平陂往复之象。是在有辅相之责者。有孚惠心。补其不足。庶乎常保其泰。而得天地之宜。可不慎哉。讲官暨侍班官跪聆毕。大学士刘统勋等奏曰、皇上垂训。以觉斯民所固有、为修道之教。以勤恤民隐、赈灾济困、为辅相天地。仰见圣心本中和以位育。符覆载之生成。凡有教养斯民之责者。皆宜恪体此旨。臣等幸侍讲筵。亲承圣训。不胜荣幸。奏毕。诸臣出就拜位。行二跪六叩礼。礼成。上还宫　　

○遣官祭关帝庙　　

○诣畅春园、问皇太后安　　

○幸圆明园
  </div>
  <div class="pagination">
   <a href="清实录乾隆朝实录_page1200.html">
    上一页
   </a>
   <span>
    ...
   </span>
   <a href="清实录乾隆朝实录_page1196.html">
    1196
   </a>
   <a href="清实录乾隆朝实录_page1197.html">
    1197
   </a>
   <a href="清实录乾隆朝实录_page1198.html">
    1198
   </a>
   <a href="清实录乾隆朝实录_page1199.html">
    1199
   </a>
   <a href="清实录乾隆朝实录_page1200.html">
    1200
   </a>
   <span class="current-page">
    1201
   </span>
   <a href="清实录乾隆朝实录_page1202.html">
    1202
   </a>
   <a href="清实录乾隆朝实录_page1203.html">
    1203
   </a>
   <a href="清实录乾隆朝实录_page1204.html">
    1204
   </a>
   <a href="清实录乾隆朝实录_page1205.html">
    1205
   </a>
   <a href="清实录乾隆朝实录_page1206.html">
    1206
   </a>
   <span>
    ...
   </span>
   <a href="清实录乾隆朝实录_page1202.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
