<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 286 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 286 页/共 367 页</h1>
    <div class="content">　　○是日顺天府官进春赐辅臣李廷机叶向高上尊珍馔
　　○丑刻永昌府地震连十日如雷声
　　○以山西按察使孙承荣为山东布政使河南副使曹愈恭为河南参政临江知府黄琮为云南提学副使
　　○出户科给事中江灏为浙江参议南直隶提学副使杨筠庭为江西副使吏部郎中李廷大为湖广参政
　　○吏部左侍郎杨时乔引疾不允　　○命大选日期改于本月初十日行
　　○乙酉吏部言武清侯李文全先蒙诏旨准袭伯爵本系特恩今其子李诚铭又蒙再袭原封将为世及请行裁定  上以孝奉  圣母恩厚戚臣特许之后不为例
　　○丙戌宣宗章皇帝忌辰遣官祭景陵
　　○戊子以銕山守备张光柴沟守备杨肇基各为中都留守佥书
　　○己丑孟春享大庙遣国公张惟贤恭代
　　○庚寅河流口之失各属夷伯牙儿满旦屠记等诸酋皆踵赖蟒之后率部夷讲赏挟以必犯而赖蟒复紏集东虏黄台吉更欲入犯喜峰蓟辽总督王象乾以狂虏无忌如此势不得不协力一剿所以剿之者曰简精锐核客兵搜将材预储蓄食足兵强将材既备然后以蓟总兵王国栋捣其西以辽总兵杜松捣其东犄之角之计无完于此者又言赖酋与其父长昂皆宣镇款虏曰洪大之壻长昂与其妻皆在宣镇领赏长昂及其丑类在蓟有贡赏有抚赏在辽有木市马市之赏计不下万金蓟赏停革无容议矣肆逆于近郊而受赏于两镇非法也相应一并停革至于严论市虏勿许西行明谕宣虏勿使助逆如此则赖蟒之势亦自孤矣兵部覆上  上曰逆夷不思朝廷恩德敢于犯边挟赏不一惩创为患安穷这所奏依议行今日问罪重在赖蟒二贼其各夷及款虏素不助逆及悔罪自新者俱抚赏如故若为二贼引诱效尤同恶戒谕不悛即将市赏尽革并议剿诛你部便行文各该督抚用心约束协力收功
　　○天津税监马堂用参随康宁拨置请发旨请以广安店改为银鱼厂得旨户科给事中顾士琦以前此康宁诡谋责备银鱼于武清用委官驿骚其上事已可恨矣又营窟天津图为不拔乞将康宁究处姑容马堂回京发落直隶巡按王以宁亦奏治之
　　○工科给事中何士晋奏言厂库事宜一领状当酌每见印领委积请讨哗然而文移案牍中止有给发而无完销以后商匠夫役酌给钱粮将完过工料计开总数虽有妄觊冒支不能捏未完为已完冒领绝则应领者自简矣一关防当慎该库钱粮每出入计二百五十余万宜照太仓银库事例重关严限库官库吏第令司启闭登记出入务须隔远不许粘手一修造当议盔甲两厂岁造盔甲腰刀所费不赀各省造解又率皆不堪以致岁岁议修以滋冒滥务令一体加工精造即以督造之官责之领解有不如式便罪坐之一弓箭当折戊字库所贮弓不下数百万然当外解验收之时固已筋剥羽脱今裂弦反角矣以后省直各将折色解部遇兑换之年径以价给军俾择其精者买用实为两便
　　○辛卯以山东掌印都司灌民为延绥黄甫川参将天津游击马文柱为神枢七营参将调大同新平堡参将麻承训为燕河参将
　　○以直隶掘港守备赵庭为浙江掌印都司大同浑源守备胡从化为辽东佥书荻港把总陈有纲为广东佥书
　　○壬辰安定德胜二门有扶挈老幼争入避虏者是时蓟督调遣黑峪口夷丁经过兔儿山北蓐食晨炊清河居民望见火光相骇谓虏至遂致惊窜辅臣以虏贼窥伺人心惊皇如此都下人民以商役破家一有事变尽皆离心谁为国家效守御之力而兵部戎政两署只李化龙一人军旅一动凡百倥偬何以答应乞将两侍郎先行简下亦使缓急有人不至临时失措不报
　　○御马太监邢洪奏武清县积年欠牧地租银万六百两上切责该县怠缓命行抚按官督趣立限催解如仍前怠玩重治不恕
　　○癸巳以户部郎中孙敦化为辽海东宁道右参议
　　○御史张尔基言河流之惨虏不过以三千余骑蹂躏二千余里若入无人之境有如一薄都城欲如嘉靖庚戌求十八员大僚分守九门数何可得至于府藏空虚明旨多方议处则计独无出于发帑者不报
　　○甲午  孝恪皇后忌辰遣官祭  永陵
　　○敕礼部朕第五子瑞王年已长成理合婚配你部便出榜晓示京城内外官员军民人家父母行止端庄家法整齐女子年十四至十六容貌端洁德性纯美言动威仪咸合礼度者许赴京报名听候选择应行事宜你部便开具来看
　　○以承运库太监孙顺奏急缺季银责谕户部这节年欠多显是你部迁延即今进奉并一应供用赏赐从何取给著严催补进上来该部废弛考成司府致解愆期仍通行各抚按即查该管官员参来重治立限与他
　　○乙未辅臣李廷机叶向高恭请东宫讲学不报
　　○户部覆以浙江监兑主事裁革归并粮储道其苏松山东各处监兑一体酌议报可
　　○先是河南之怀河汝南山东之青登莱等郡各方面有司荒政所干有劾无举法颇非平屯马御史史学迁请以屯马差改为一年仍照盐差事例一体举劾都察院覆从之　　○丁酉四川道御史张尔基＜锍-釒＞参锦衣卫都指挥张懋忠开矿歛臣不宜虎踞禁卫懋忠自以与左都督王之祯有郄为辞尔基并之祯劾奏之
　　○工科给事中何士晋以时事需人因言起废一事铨司访册所称诖误触犯迁谪等官约计二百人而后来降谪诸臣尚未与焉今一人动经数推一推动经数月为宜大破常格使之陆续被命以毕恩纶之局初奉诏起废所赐环止顾宪成朱吾弼等四人故言官咸以为请
　　○戊戌以浙西郡灾准海宁余杭临安三县漕粮与从改折  上以漕粮每年俱完折色反致拖欠岂不有负朝廷德意军国大计何容泛视着地方官严行催督毋得迟缓　　○先是奉旨给赈浙西盐课税银共十万六千两续又奉旨各拨一半给赈应天府等六府巡抚甘士价以浙西蒙恩在先望照旧给发户部覆请不许
　　○以济宁游击张大缙为五军三营参将延绥西路参将郭有光为太平塞参将
　　○己亥革开原参将李如楠任先年宰赛挟赏执杀备御熊钥甫革赏而又复之抚镇不能问至是去秋复深入庆云堡藉口备御于守志曾许秋赏如楠以二千兵窜伏林中知州弯弓拟之不动坐没男女六百余人着革任行巡按提问于守志开衅与备御窦承武失事各戴罪听勘
　　○兵部尚书李化龙以蓟门告急＜锍-釒＞请发帑金五十万以二十万留京师内修戎备以三十万发蓟镇外脩守战  上谕辅臣内库缺乏难以给发辅臣言今日发帑之外更无别策或许户部暂借限以岁月令其补还不报
　　○是时边民讹以虏警逃入都门者至数万众九门昼闭都人相恐兵部议以五军等营派定守门守城信地其城外东北角  天坛  地坛三处俱五军营信地东直朝阳广渠二河以外俱神枢营信地东西城内二牌楼系标兵左右营各信地无事照常会操有事列营防御又蓟昌二镇找探声息最急议将东北地方分为三路东路自京繇通州等处中路自京繇牛栏山等处北路自京繇清河沙河等处各以原任守把一员专管提塘有警星夜飞报无事三日一报信地严则三军不致懈弛探报明则人心自无动摇矣
　　○庚子  英宗睿皇帝忌辰遣官祭裕陵
　　○敕礼部今册封朕第七女为寿宁公主选南城兵马副指挥冉逢阳男兴让为驸马都尉择本年四月十三日成婚合用册诰仪仗及一应礼仪都依旧例行
　　○庆王府灾寝宫库藏毁
　　○查参挂欠漕粮及私逃运官指挥夏国勋杨令名等各降罚
　　○海西忽鲁等卫女直夷人阿卜害等补进二十九三十年分正贡马四百十匹赐绢钞有差
　　○达思蛮长官司都纲头目山查坚藏等备方物进贡赐宴赏改钞有差
　　○辛丑以王汝训为工部侍郎王国为南京通政使李化龙仍以少保兵部尚书回部管事
　　○以高举为佥都御史巡抚浙江于苦瀛为佥都御史巡抚狭西
　　○工科给事中王元翰等共劾奏内官王道横噬剥□道先以掌厂为科臣吕邦燿所劾越二年不奉处分于是道掌厂者十四五年异刑怪罚勒索无厌草□之苦＜锍-釒＞复不报
　　○河流口之失参将马栋业奉旨听勘永平道王编为请戴罪立功给事中张孔孝□殳极言马栋当斩状
　　○壬寅礼科都给事中胡忻等合＜锍-釒＞以除旧布新为言大都言撤钦取之使以止王锡爵之来下罢免之令以速李廷机赵世卿之去一时比附持论如此
　　○广西道御史毕懋康言朝政亟宜更新上四事一揆地枚卜之途当广一直臣黜之冤当雪一言官升转之法当平一逃臣失律之罚当严
　　○癸卯以  瑞王婚礼及期合用钱粮敕户工二部办造
　　○甲辰辅臣李廷机以候放踰年恳乞不报　　○辅臣叶向高言今日钱粮一事非但内者不出抑且外者不入承运库督拖欠御用监请  瑞王婚礼以罄空之户部将何支吾蓟镇督抚疏请军粮至危至急每当票拟终无他策往者阁臣得关其忠全无票拟票拟不行尚赖疏揭今虽疏揭十九不报乞俯狥中外之请暂许借帑庶几人情稍安因及于处分求去诸臣并点用兵部尚书两侍郎焉
　　○乙巳于故南京兵部右侍郎臧惟一祭葬
　　○丙午吏部尚书孙丕扬引疾辞召优旨趣出不允
　　○御史彭端吾参论谕德朱国桢言国桢巧饰规尽南京御史张邦俊特疏辩之说者谓邦俊系于玉立所使乃其党云
　　○御史史学迁劾奏河南巡抚沈季文季文业以被言得告候代时浙狭两巡抚并被命而以赵标代李文独不报言者谓李文用内援自固也　　○丁未辅臣廷机向高复以  东宫讲学择吉为请并讲读侍书等官列名以上不报
　　○兵科给事中胡嘉栋参奏灰石厂主事刘汝佳节慎库主事陈国是石窝郎中侯加采宝源局郎中戴新各贪婪有据及支算不明收
　　○戊申  孝静毅皇后忌辰遣官祭  康陵
　　○辽东总兵杜松以狡虏助逆去年十二月二十二日连山驿斩获功次上闻章下兵部
　　○户部尚书赵世卿言各省直岁欠金花银两将及三十二万见奉严旨催责查三十五年拖欠之数系未灾以前暂将经承各官罚俸薄治立等督催其三十六七年容于本年来年立限续解许之　　○己酉南京户部侍郎赵钦汤乞致仕不允原任南京工部尚书起南京吏部尚书裴应章乞致仕优旨许之
　　○以三品满考加漕运总督李三才户部尚书左副都御史
　　○南京户科给事中叚然等言  祖宗卜相原非一途求宰相于词林殊非旧典乞内外均用如  先朝黄淮杨士奇等一十三人例
　　○庚戌加蓟辽总督王象乾以右都御史兼兵部右侍郎
　　○山东道御史张时弼奏言十二事复朝讲预储孝□殳发章奏时起居端好尚滇枚卜补大僚用废弃撤税使恤穷□给边饷
　　○赠故兵部侍郎詹荣工部尚书　　○以滇南失事下武定知府陈典推官白明通知县毛文彩狱
　　○辛亥庶吉士来宗道张鼐梅之焕以服阕病可仍送馆读书
　　○予故大学士朱赓祭葬差官护送还乡
　　○光禄寺署丞杨梦象者原系西番馆通事未授序班而支序班俸空衔署丞而给署丞繇又以夤缘冒覃恩封吏部＜锍-釒＞参  上曰杨梦象冒官冒俸情甚可恶但礼部屡次移咨你部曾经给二次各该司官何以通同纵容若是都着说明然后送问以服其心
　　○壬子都察院照磨郭良翰陈时政阙失内言因事废谪之臣谓嘉陶之间议礼诸臣罪矣大礼定而诸臣起紏分宜者罪矣分宜败而忤分宜者启  升下初年紏江陵者罪矣江陵败而忤江陵者起今猜疑一起怜才顿微至于首劾江陵如邹元标者独暂起而旋罢屡推而不复起其他如储宫建矣而争建储者不起东征定矣而论东征者不起四名罢矣山阴逝矣而忤山阴四明者不起矿税停矣而争矿税者不起甚者陈奉逮而奉之诬者并逮梁永逮而永之诬者并逮高淮王忠逮而淮与忠之诬者并逮诸随事触讳迁谪淹沦时政既更局面不改毕世而怒人臣计非圣明之所忍也不报
　　○贵州巡按马奕垣以仲夷劫杀地方奏闻下兵部
　　○周府博平王在銁紏参诸属宗不法者下礼部
　　明神宗显皇帝实录卷之四百五十四
明神宗显皇帝实录卷之四百五十五
　　万历三十七年二月癸丑朔命御史金明时巡视居庸等关
　　○辽东巡按熊廷弼劾奏防海副总兵吴有孚镇江游击吴宗道役纵水兵兴贩海上每装载货物撒放中江勒□民取直甚至改换丽服潜入属国压取貂参其资本出有孚而宗道为之窝顿地主乞将二弁正法章下兵部
　　○□人陈贤王相等领价买铅坐乾没转以琉璃厂放出之铅捏为买到以俟验收工部参送法司监督主事陈国是勘明另议
　　○甲寅祭  三皇于  景惠殿遣礼部侍郎杨道宾行礼赐二辅臣祭设
　　○狭西巡抚顾其志辞总督三边之命不许
　　○改吏部验封司郎中胡国鉴于南京别衙门以科臣论列故
　　○施州卫民牟海容等奏土酋覃寅化等劫杀荼毒  上命兵部看了来说
　　○时建州夷人朝见有火哈等二名出班次冲御道投掷印文一纸词极谩大略言彼疆界九百余里以新立碑碣为卷案辽东六万余人因避差徭繁重逃在彼境久假不归其意为阻挠勘地者御史房壮丽冯嘉会等益追言辅臣李廷机遣使召侮矣
　　○乙卯予故朝鲜国王李昖谥昭敬仍册封承袭国王李珲及妃柳氏诰命命行人熊化赍赐之
　　○以云南巡抚标下游击孟续孔为神枢八营参将山西老营游击马小泗为延绥西路参将沈阳游击傅元勋为宁远参将
　　○丙辰  上以蓟密警急着借太仆寺马价银十万两仍户部凑处十万两速角□羊该镇充饷备用其俵马折价各省直将今年本色折价一年补还其数毋得偏执奏扰
　　○云南巡抚薛梦雷以逆酋阿克郑举等生擒奏闻  上命兵部会同三法司审确献俘正罪
　　○先是甘肃西寨孤悬万历二十七年恢复松山始创松山堡屯劄兵将为庄浪屏蔽续又创筑新边自红水界至大靖延长百里兰州守将移住旧老虎城当以阿坝裴家营为门户松山宜在所缓于是兵部议以松山游击移驻阿坝堡阿坝守备移驻裴家营裴家营操守移驻松山其阿裴操守一听游击节制报可
　　○加漕储道副使梅守相山东右参政仍管该道事　　○丁巳祭  先师孔子遣礼部侍郎萧云举行礼
　　○户部以浙江抚按请杭嘉湖等府各卫仓粮正米共九万一千九百余石准尽数改折南京供用库白熟粳米三千五百石系内供急需照旧徵解本色定仓草折银三千四百余两与一半蠲免杭州府各卫仓派剩米折银二百余两系太仓济边正额照旧徵解从之
　　○治李家峪苇子谷五道岭及擦崖子关等处各失事罪守备李文光叚弘祖等革任罚治有差
　　○戊午祭  社稷遣英国公张惟贤行礼
　　○辅臣以阁揭留中再列款上请一推阁臣一补大僚一下章奏一会议军饷一处分求去诸臣不报
　　○工科都给事中孙善继于文华门拜疏去　　○连山驿之捷总兵杜松因奉檄捣东虏黄酋以牵蓟贼乃率众从宁远中左夜驰至哈流兔剿杀拱兔营夷级一百四十六颗宁远兵备马拯谓拱兔原系款夷今既被剿势必复讐宁前单弱事将叵测各相饮憾辽东巡按熊廷弼以闻请分谕镇道□求目前所以待虏之策毋徒各逞私忿仍乞速行哈流兔之赏以申激劝  上命兵部看了来说
　　○以魏国公徐弘基掌南京右军都督府印管事
　　○己未仲贼阿牙等作乱定番金筑间杀略颇惨贵州巡抚郭子章久之始行奏报且无参处各官失事者兵科给事中宋一韩劾罪之
　　○庚申工部右侍郎刘元霖引病不许着即出会收叚疋
　　○光禄寺佥□陈文举马应科者夤缘锦衣卫千户陈锐御用监太监马堂突奉中旨免户科给事中王绍徽等言此辈片语只词輙勤御票如此非所以重王言一政体乞正陈锐马堂等交通之罪不报
　　○以山东佥书章思恭为山东掌印都司河南佥书张庚为浙江掌印都司
　　○辛酉  孝定皇后忌辰遣官祭  昭陵
　　○太常寺少卿倪斯蕙言  南郊两郊殿庑墙垣顶帐帏幕之属以至  陵坛祠庙袍服药器供用之类无不圯坏请命工部修理  上下其奏
　　○蓟辽总督王象乾复言虏儆日急军食日匮  上言既有旨发马价及户部凑处共二十万两着作速解发毋得迟缓
　　○予故南京右都御史谢鹏举祭二坛造葬
　　○壬戌  孝贞纯皇后忌辰遣官祭  茂陵　　○以山东按察使汪可受为狭西右布政兵部郎中李本纬为山东阳和道参政户部郎中卫廉为贵州贵宁道副使河南知府张经世为山东怀柔道副使通州知州张文华为云南金沧道佥事
　　○建夷之谩词无礼也工科给事中王元翰请令辽抚按移谕奴酋哉减近例仿  祖宗时朝贡止许三百余人一切赏赉如旧照给是时建州海西诸夷一闯入关至于千五百人
　　○夜白云气一道阔二丈余如疋练从巽至乾穿氐宿入太薇垣及北河井宿良久乃散
　　○癸亥以二品满考加顺天巡抚刘四科兵部尚书右副都御史
　　○有男子披发疯疾入宝定门口称  圣号者捕之
　　○滇贼之就擒也旧抚陈用宾请以立功赎罪例贷死  上命候旨听问不许渎辩　　○予故襄城伯李承功赠少保
　　○甲子吏科给事中刘道隆拜疏去
</div>
    <div class="pagination">
<a href="明实录神宗实录_page285.html">上一页</a><span>...</span><a href="明实录神宗实录_page281.html">281</a><a href="明实录神宗实录_page282.html">282</a><a href="明实录神宗实录_page283.html">283</a><a href="明实录神宗实录_page284.html">284</a><a href="明实录神宗实录_page285.html">285</a><span class="current-page">286</span><a href="明实录神宗实录_page287.html">287</a><a href="明实录神宗实录_page288.html">288</a><a href="明实录神宗实录_page289.html">289</a><a href="明实录神宗实录_page290.html">290</a><a href="明实录神宗实录_page291.html">291</a><span>...</span><a href="明实录神宗实录_page287.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
