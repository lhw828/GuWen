<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 323 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 323 页/共 1316 页</h1>
    <div class="content">
○旌表节妇福建澎湖厅郭许氏等。摺包　　

○壬寅。山东巡抚陈士杰奏、堵筑利津十四户口门。挑河筑坝情形。得旨、著即亲督员弁民夫。逐层进占溜势愈急。尤须稳固迅速。期早合龙。现月　　

○旌表节妇浙江平阳县儒士金传妻叶氏。摺包　　

○蠲免陕西咸甯、长安、渭南、三原、富平、泾阳、醴泉、监潼、咸阳、耀、高陵、同官、鄠、肤施、安塞、延长、宜川、延川、安定、甘泉、靖边、定边、保安、凤翔、宝鸡、陇、汧阳、城固、沔、榆林、神木、府谷、葭、大协、蒲城、澄城、郃阳、朝邑、潼关、华、白水、邠、三水、长武、淳化、鄜、洛川、中部、宜君、绥德、米脂、清涧、吴堡、五十三厅州县。被灾地方民欠银两仓草。暨咸甯、长安、咸阳、临潼、高陵、鄠、泾阳、三原、蓝田、兴平、醴泉、渭南、盩厔、富平、乾、武功、华、大荔、蒲城、十九州县。民欠通仓本色粮石折徵银两。现月　　

○上以孟夏享太庙。自是日始、斋戒三日。内记注　　

○癸卯。谕内阁、崇志奏、特□□□尔□劣员一摺。据称前任庄浪城守尉庆志。应领十成廉俸马乾银两。在任时仅按五成支领。叠经该副都统饬令管理支放之佐领祥元、常续、交出帐目。延挨支吾。又复不服查办。署庄浪城守尉守禧。扶同蒙混。管辖不严请将定禧、祥元、常续分别惩办等语。庄浪城守尉。应领廉俸等项银两。向章如何支领佐领祥元常续、署城守尉定禧。如有挪移侵吞。及扶同蒙混情弊自应从严□□

□尔□办。著谭钟麟按照所□□□尔□各节。确切查明。据实具奏。现月　　

○谕军机大臣等、户部奏、此次山东办理河工。截留应解甘肃常年兵饷银八万两。请于浙江厘金项下。补解银三万两。江西厘金项下。补解银一万两。两淮两浙盐课盐厘项下。各补解银二万两。截留新疆月饷银八万两。请于江苏厘金项下。补解银二万两。福建湖北厘金项下。各补解银三万两。截留西征月饷银四万两。请于江苏湖北厘金项下。各补解银二万两等语。山东河工关系紧要。不得不截留协饷。以济要需。而甘肃新疆。待用孔亟。必应设法拨补。著曾国荃、何璟、卞宝第、卫荣光、潘霨、刘秉璋、张兆栋、彭祖贤、严饬藩运各司。按照该部指拨之项。迅速如数批解。勿稍延误。各该督抚等、务当共体时艰。竭力筹措。毋得稍存诿卸。是为至要。至山东明年应解甘肃新疆西征各协饷。仍著陈士杰照常筹解。将此由五百里各谕令知之。现月　　

○以昏庸乖谬。革奉天候补主事笔帖式习斌职。摺包

　　

○甲辰。上以孟夏享太庙。前期亲诣行礼。内记注　　

○以神灵显应。颁四川剑州龙王庙扁额。曰恩洽普安。剑门关姜维庙扁额。曰泽流巴汉。随手四川总督丁宝桢奏、穆坪土司无力完纳马匹粮草。请酌免十年。允之。摺包　　

○纂修官喻长霖恭纂　　

总纂官钱骏祥恭辑监修总裁世恭阅一签四月十七日正总裁那恭阅八月二十一日专司藳本陆恭覆阅癸丑二月初八日　　

徐恭阅一签十一月二十三日　　

荣月日副总裁唐月日　　

宗室宝恭阅一签七月初八日

　　

陈恭阅一签十一月十三日　　

熙月日　　

郭恭阅一签九月十一日　　

宗室麒月日蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之一百八十一　　

光绪十年。甲申。夏四月乙巳朔。享太庙。遣庄亲王载勋恭代行礼。三月外记　　

○上诣长春宫问慈禧端佑康颐昭豫庄诚皇太后安。至甲戌皆如之。记

注

　　

○谕军机大臣等、前据总理各国事务衙门接道员邵友濂电报。德国繙译官云。法国提督带兵船八只。过厦门向北开驶。昨李鸿章电报据沪局电称。侦知有法铁甲二、快船二、兵轮一、于四月初一二日可泊吴淞。孤拔所领。各舰继至等语。彼族挟兵舰来华。无非为恫喝要求之计。屡据扬言将夺踞一口岸为质。藉索兵费。沿海各要隘。均应严防。琼州台湾两处。地属偏隅。非通商口岸。无所牵制。尤为彼族所觊觎。傥有疏虞。办理益形棘手。前已谕令彭玉麟等妥筹备御。现在事机紧迫。著再行申谕彭玉麟、穆图善、何璟、张树声、张兆栋、倪文蔚、督饬将领及地方官等整顿防军固结民心实力防守。务臻严密以期有备无患。不得稍有疏懈。致干重咎。将此由六百里各密谕知之。洋务　　

○又谕、岑毓英奏太原失守。兴化更加吃紧。请旨办理一摺据称北甯太原。相继沦陷道路梗阻兴化城小临江。又乏存粮。势难坚守。如全师撤回。扼守边境。可免伤精锐等语。所奏自系实在情形。前据李鸿章等电报。法犯兴化。华军将城焚毁退走等语。是否确实。当谕令岑毓英迅速奏闻如果兴化被陷。彼族势益狓猖得步进步。尤当妥筹备御以固边防。著该督懔遵前旨。将兴化详细情形。查明具奏。一面督饬在防各军。扼要驻守。力保边疆门户。不得稍有疏虞。据奏刘永福由太原撤回兴化。该军现扎何处。务当加以激励俾令协力扼防。毋稍松劲。将此由六百里密谕知之。洋务　　

○浙江巡抚刘秉璋奏、筹办海防。添募营勇。加挑练军炮兵。先后添募贞字右后二营俱五百名。静安新勇一百名。镇海炮勇九十六名。达字中营差官十名。遵照新章。详请立案下部知之。摺包　　

○丙午。谕内阁、御史程鼎芬奏、请加惠穷黎以培元气。恳将同治十一年以后。光绪八年以前。直省积欠钱漕普行蠲免一摺。另片奏、嗣后遇有灾缓之年。州县概于勘报日起。照例停徵等语。著户部议奏。记注　　

○又谕、都察院奏、顺天生员刘青云等、以决坝筑埝以邻为壑等词。赴该衙门呈诉。据称文安等处。地居洼下。向受滹沱河清河之害。近闻新河南岸居民。将决北岸土坝。使水仍归大洼。清河北岸。各筑私埝。阻遏水道。以致无从宣洩等语。文安等处。向来水灾极重。所呈各节。关系民生利害。应如何保护疏浚之处。著直隶总督会同顺天府查勘明确。奏明办理记注　　

○谕军机大臣等、电寄岑毓英。法人在津。与李鸿章讲解略有端倪。云南防军。著岑毓英督饬扼扎原处。进止机宜。听候谕旨。仍随时侦探警备。毋稍疏懈。电寄　　

○伊犁将军金顺等奏、会同俄使勘分新疆南段界务。互换图约自喀克善山、至乌斯别里山、共立牌博二十二处。指山为界七处绘图呈览。下部知之。摺包　　

○山西巡抚张之洞奏、土默特界内各厅。编查户籍。无碍蒙古游牧。得旨、前据丰绅泰奏、业经户部议覆。仍著该抚等妥商具奏。摺包　　

○戊申。谕内阁、巡视南城御史爱兴阿等奏。特□□□尔□疏防盗犯各官。请旨惩处一摺。三月二十六日夜闲。左安门外。关厢长泰当铺。有盗匪数十人进院。放枪击伤铺夥张五身死。抢去衣饰银两等件。副指挥沈祖煌、事前既疏于防范。事后又未即弋获赃贼。实属玩视补务。沈祖煌著先行摘去顶戴。勒限严缉。傥限满无获。再行严□□□尔

□。左安汛都司史元兴、驻扎关厢。专司缉捕。于枪劫重案。置若罔闻。更出情理之外。史元兴著先行革职。仍令留缉以示惩儆。记注　　

○又谕、张之洞奏、归化城副都统奎英于地方公事。多有意见。民蒙交涉事件。偏袒徇庇有意阻挠。不知大体等语。著派察哈尔都统绍祺、于到任后就近将所奏各节。确切查明据实具奏。毋稍徇隐。记注　　

○又谕、潘鼎新奏、湖南营伍。请另行派员校阅等语。本年应行查阅湖南营伍。著即派署巡抚庞际云逐一查阅。认真＜闲＞校。如有训练不精。军实不齐。即将废弛将弁。据实□□□尔□奏。毋得视为具文。记注　　

○谕军机大臣等、潘鼎新奏恳请饬催后军继进一摺。潘鼎新现带湖南抚标兵队。驰赴广西。刻下该省关外防务。极形吃紧。即著星驰前进。克日到防。与岑毓英、和衷商搉。择要扼守。力保边疆门户。所有续调苏元春、所部二千四百余人。及杨玉科、方友升等。新募各营。著卞宝第、庞际云、就近严催该提督等。迅速前往广西。以备调遣。徐延旭所统各营。毫无纪律殊堪痛恨此等溃败兵勇。即收集整顿。亦难得力。潘鼎新、到防后。俟新军毕集。即著将该勇营严行裁汰。分别撤留。本日据徐延旭、奏□□□尔□督战。不力将领。请将提督陈朝纲、副将党敏宣、周炳林、革职等语。前已有旨将陈得贵、党敏宣、即在军前正法。陈朝纲、周炳林均著即行革职。交潘鼎新、查讯明确。请旨办理。又据徐延旭奏、思恩县匪徒滋事。现饬剿捕等语。思恩县革生莫梦弼纠党滋扰。亟应迅速扑灭。以靖内患。著潘鼎新即行督饬司道派兵前往。严密捕拏。务将莫梦弼等匪党克日歼除。毋留余孽。断不准稍事迟缓。致令蔓延。越南保乐州白苗有蠢动之信。该处与镇安府接壤。并著严饬所属实力防范。毋任阑入。以固边圉。将此由六百里各谕令知之。洋

务

　　

○又谕、前据吴大澂奏。滇桂官军。宜申明纪律。当谕令岑毓英、徐延旭、严饬统领。约束兵丁。不准骚扰越境。兹据潘鼎新奏、探报谅山军情一摺。粤西五十余营。携带妇女。临敌败退。四处抢掠。其归伍者仅十余营。逃散情形。殊堪痛恨。张树声、身任兼圻有统辖营伍之责。粤西各军。毫无纪律。一至于此。该督何以漫无觉察。张树声著传旨申饬并著该督会商潘鼎新。将广西各营。大加整顿。新募各营到粤后。即将溃退各营。严行裁汰分别撤留。督饬统带各官。严申纪律。随时认真训练。毋再稍形疏懈。将此由六百里谕令知之。洋务　　

○贵州巡抚张凯嵩奏遵义府属匪徒。谋为不轨。业将首逆朱洪竹及伪军师多名弋获解省。并设法严拏未获要犯。解散胁从。以安反侧报闻。摺包　　

○前贵州巡抚林肇元奏已故果勇侯杨芳。请入祀乡贤祠。下部议。摺

包

　　

○命二品顶戴升用翰林院侍讲许景澄、充出使法国德国暨义和奥国大臣。未到任前。出使法国大臣命出使义和奥国大臣李凤苞兼署。　　

○赏惠郡王奕详嫡福晋丧事经理银二千两。　　
</div>
    <div class="pagination">
<a href="清实录光绪朝实录_page322.html">上一页</a><span>...</span><a href="清实录光绪朝实录_page318.html">318</a><a href="清实录光绪朝实录_page319.html">319</a><a href="清实录光绪朝实录_page320.html">320</a><a href="清实录光绪朝实录_page321.html">321</a><a href="清实录光绪朝实录_page322.html">322</a><span class="current-page">323</span><a href="清实录光绪朝实录_page324.html">324</a><a href="清实录光绪朝实录_page325.html">325</a><a href="清实录光绪朝实录_page326.html">326</a><a href="清实录光绪朝实录_page327.html">327</a><a href="清实录光绪朝实录_page328.html">328</a><span>...</span><a href="清实录光绪朝实录_page324.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
