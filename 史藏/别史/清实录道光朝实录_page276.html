<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 276 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 276 页/共 848 页</h1>
    <div class="content">
○又谕、扎隆阿等奏、咨领伊犁拨补军台马牛。沿途倒毙。请分别销赔一摺。叶尔羌都司马天赐、带领兵丁前赴沙土阿蔓。接领伊犁解到马一百五十匹。牛五十只。因回途经过穆素尔达巴罕戈壁。致倒毙马十三匹。牛四只。若照满洲营旧规。在于绿营官兵名下摊扣买赔。该官兵等每月所得盐菜无几。未免拮据。加恩著照所请。自此次为始。嗣后每年由伊犁接领马牛。经由穆素尔达成罕戈壁。接每百匹只准倒六匹只。咨部核销。如有多倒者。著落承领官赔补足额。以示体恤而昭限制。该部知道。　　

○又谕、武隆阿等奏、查出续增因庄。酌拟改移事简额设伯克员缺。以资管束一摺。叶尔羌新增回庄。据武隆阿等查明、相距旧庄或一百余里。至二百余里不等。各伯克势难兼顾。与其议增额缺。徒滋糜费。莫若移简就繁。较为省便。著照所议、于额设管理词讼五品斯帕哈资伯克二员内、改移一缺。管理伊垦苏阿拉斯庄回户。仍留一员管理词讼。原管回子乌拉马匹之五品喀喇都管伯克一缺。著移管密沙尔庄回户。管理礼拜寺之六品莫提色普伯克一缺。著移管塔哈尔齐庄回户。所遗礼拜寺。饬令各阿浑自行经理。管理官园之六品巴克玛塔尔伯克一缺。著移管奎里铁里木庄回户。所遗官园。饬令明巴什接管。经管读书幼子之六品杂布提玛克塔普伯克一缺。著移管卡木拉庄回户。所遗读书幼子。饬交教书之莫洛接管。经管街道之六品色依得尔伯克一缺。著移管塔塔尔莫克哩特庄回户。所遗街道。并饬缉捕之帕提沙普伯克兼管。坡斯坎木旧庄回户。著将经管工匠之五品讷可普伯克一缺移往。与原设六品伯克一员分管。该大臣等即公同商酌。或就本员改移。或另选对调。奏咨补放。其另片奏和阗与开雅两处。回户殷繁。原设七品伯克各一员。照料难周。著将管理乌拉马之七品喀喇都管伯克一缺。改移和阗本城。帮办回务。管理读书幼子礼拜寺之七品莫提色普伯克一缺。著改移开雅帮管回户。所遗读书幼子礼拜寺。交给阿浑莫洛自行经管。其管理工匠之七品讷可普伯克一缺。著移管卡伦军台回户。稽查来往商回。该伯克等应得养廉燕齐地亩。均照原设。毋庸另议增损。并严禁私役新管回户。以杜扰累。　　

○是日。驻跸团河行宫。至己酉皆如之。　　

○戊申。上行围。　　

○谕内阁、著派禧恩、耆英、带同谙习堪舆之人。前往平安峪等处详细覆勘。　　

○己酉。谕内阁、诚端等奏、审拟前任盛京兵部侍郎点验军器。随带家丁书吏。骚扰地方一摺。此案惠端家人钱昇等、跟随伊主点验军器。辄敢向各城藉端需索。共合银至五百三十余两之多。该侍郎等仅照律拟以杖徒。殊属情浮于法。有意从宽。著严行申饬。钱昇、刘玉、俱著改为杖一百流三千里。书吏刘国平等、向各城需索银二百二十两。系属知法犯法。该侍郎等所拟杖罪。亦属轻纵。刘国平、崔永祥、徐显、均著改为杖六十徒一年。该五犯均著于犯事地方各加枷号一个月。满日定地发配。折责安置。以示惩儆。该部知道。　　

○谕军机大臣等、徐炘奏、副都统因病身故。暂令城守尉就近署理一摺。新授绥远城副都统桓格业已自京起程。坊月内可抵新任。绥远城将军那彦宝、亦于二月初四日据报入关。计四月初间即可到任。现在富尔嵩阿因病身故。已据徐炘委令右卫城守尉庆禄、就近署理副都统。并代办将军事务。著即传知庆禄。于桓格、那彦宝、未到以前。暂行兼护。那彦宝于途次接奉此旨。即著赶紧前往莅任。不可耽延。将此谕知那彦宝、徐炘、并传谕庆禄知之。　　

○甘肃布政使颜伯焘奏、查此次军需节次请拨银两。除拨解大营暨口外各城外。兰州总局。应请销银三百一十七万三千二两零。内进征七十案。请销银二百四十一万八千六百四十九两零。连现办凯撤十五案。统共请销银三百一十五万六千五百九十四两零。余银一万六千四百七两零。应俟各州县查明具报。统归尾案收支造报。再局中委员书吏不下百余人。公费口食。需用浩繁。兹查进征凯撤各案。已于二月内造报全完。办理尾案。无须多人。于三月初一日将总局裁撤。以节糜费。报闻。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百五十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光九年。己丑。三月。庚戌上行围。　　

○诣关帝庙拈香。　　

○谕内阁、屠之申奏、筹议随扈官兵章程一摺。所议甚好。本年八月。朕恭奉皇太后安舆。前诣盛京。祗谒祖陵。所有随扈官兵。据屠之申查明、嘉庆年间。系分拨替换当差。沿途逐日点派。转涉纷繁。著即照常年东陵西陵扈从章程。豫为派定。该官兵等随营伺候各当各差。纪律较为整肃。毋庸分拨替换。至应给盘费。向系每兵一名。日给银八分。此次随扈。站长日久。与常年差使不同。著每兵日给银一钱二分。其领兵员弁。除都守以上毋庸议及盘费外。千把外委。俸饷无多。未免稍形拮据。著每员亦日给银一钱五分。所需银两。著即于直隶裁撤营马节省马乾项下核实动支。无须另行筹拨。此系格外加恩。常年差使。不得援以为例。　　

○又谕、刑部奏、议驳山西巡抚徐炘、审拟沁源县民孙万年、率同伊子孙汶淋等、杀死孙沅畛妻子一案。查阅供招。孙万年因胞侄孙玩畛屡次霸产。起意杀死洩忿。并未谋及孙沅畛妻子。迨找寻孙沅畛不见。先后喝令伊子孙汶进。孙汶淋。将孙沅畛之子孙学忠、妻孙杨氏、劈砍致毙。显系威力主使。核其凶砍情形。确有故杀之心。实无谋杀之迹。该抚将孙万年照杀死功缌卑幼一家二命之例。拟以绞决。于谋故罪名。并无增减。而孙汶淋等以主使为从之犯。科以谋杀加功之条。分别问拟缳首流戍。罪名出入攸关。且孙杨氏、孙学忠、身受各伤。究系何人下手伤重致死。亦未详细声叙。著徐炘再行悉心研鞫。务得确情。按律妥拟具奏。前任沁源县降调知县察隆阿、相验草率遗漏。又未能审出实情。著即革职。以示惩儆。寻奏、孙万年实系起意将孙沅畛全家杀害。先后喝令伊子孙汶淋砍毙孙杨氏。孙汶进砍毙孙学忠。应仍照谋杀例顺拟。下部议、从之。　　

○又谕、昨日射鹄。乾清侍卫散秩大臣公文辉、头等侍卫多尔济帕拉木、二等侍卫敬穆、伊克唐阿、四人所射。俱属平常。伊等著退出乾清门。文辉著在散秩大臣上行走。多尔济帕拉木、敬穆、伊克唐阿、著在大门上行走。护军统领福勒决阿、身躯单弱。二等侍卫绵岐、身躯过笨。均于乾清门侍卫差使不称。福勒洪阿著在外行走。绵岐著在大门上行走。　　

○以大学士长龄、署正蓝旗满洲都统。　　

○西安左翼副都统富桑阿、因病解任。以呼兰河城守尉明禅、为西安左翼副都统。　　

○以报销军需出力。甘肃布政使颜伯焘、按察使萨迎阿、下部优叙。赏道员程矞采、知州诸能定、花翎。余升叙有差。　　

○以头等侍卫德克莫、枪获二孤一雕。赏穿黄马褂。　　

○赏南苑总领、防御、各章京。苑丞、苑副、并马甲等、银币有差。给看守南苑各行宫苑户一月钱粮。海户银一千两。　　

○是日。驻跸旧衙门行宫。翼日如之。　　

○辛亥。上行围。　　

○诣元灵宫。永慕寺。行礼。　　

○谕军机大臣等、惠显等奏、拉达克部长、呈进奏书哈达花?谢恩一摺。前因拉达克拏解逆回。加恩赏给该部长、及小头目萨莫等顶翎?缎。兹据惠显等奏、该部长敬备奏书一分、哈达一方、花?一匹、祈为代进。因于体制不符。未敢遽行呈进。亦不便即行驳回。现将递到各件。暂为收存。请旨办理等语。西藏沿边小部落。遇有事件。向未呈递奏书。拉达克本非廓尔喀之列在藩封者可比。今呈递奏书等件。原与向来体制不合。该大臣等所见尚是。但该部长究因赏给顶翎。备物谢恩。且奏书等件。业已递到收存。若遽行驳回。转恐该部长别生疑虑。所有此次呈递之件。著该大臣等遇便呈进。并著传谕该部长。以尔部落原不应呈递奏书。兹经本大臣据情奏闻。大皇帝嘉尔恭顺。姑准呈进。此乃格外施恩。并示体恤之意。将此谕令知之。　　

○以乾清门二等侍卫扎勒守罕泰、枪获黄羊。赏穿黄马褂。　　

○旌表守正捐躯直隶青县民侯得美妻刘氏。　　

○壬子。上还圆明园。　　

○诣安佑宫行礼。　　

○诣绮春园问皇太后安。　　

○癸丑。谕内阁、提督衔塔尔巴哈台参赞大臣达淩阿、著照副都统职衔给予养。廉银四百两。其随甲钱粮。照例支给、　　

○又谕、户部奏、筹议沿途备赏银两。并官员兵丁行怅赏银。查照旧章。请旨遵办。本年前诣盛京。所有沿途备赏银两。著仍交直隶总督、盛京户部侍郎豫备。其应赏官员兵丁行装银十万两。著由户部动拨。届时分别给领。余依议。　　

○又谕、戴三锡奏、拏获南川县滋事匪徒。审明定拟一摺。此案四川南川县匪徒罗声甫。以伊曾拜从陶月三学得符咒。自能舞弄拳棒。传徒一百余人。因得钱无几。起意纠众抢掠。并私筑营寨。逼胁乡民入夥。杀毙不肯随从之黄占荣等三人。经该署县张瑞瀚、把总常金、带同兵役驰往查拏。该匪等胆敢施放鸟枪。肆行抗拒。致伤兵役团勇十余人。该署县随令常金分带兵勇。绕至寨后。两面夹攻。该匪等率众各持刀矛器械。突出拒捕。格杀差役三人。并伤团勇数人。兵丁等并力围杀。经在营食粮之武生王扬庭、首先用刀将罗声甫砍毙。兵役等遂杀毙罗声。典等四十二人。复捦获罗正举等十六名口。其寨内拒守之刘淙魁等男妇二十余名口。因火发概行烧毙。该员弁等立时进寨。将火扑灭。余犯逃逸。不致蔓延。办理甚为迅速。除罗正举等十七犯业经正法外。其余各犯罪名。著刑部速议具奏。武生王扬庭、首先歼毙首犯。奋勇可嘉。著加恩即以把总拔补。贵州正安州知州陈五色、会同营弁拏获逃至该州境内要犯十五名口。不分畛域。缉捕勤能。著加恩赏加知府衔。以示鼓励。署南川县候补同知张瑞瀚、著戴三锡查明。委署该县。系何时到任。其本任故县原系何人。并著查明具奏。此次文武各员。著该督将实系在事出力者。据实保奏。毋得稍有冒滥。其不肯从匪之黄占荣等三人。应如何恤赏。查明具奏。在逃各犯。著严饬各属。并飞咨邻省。一体严拏务获究办。毋许一名漏网。　　

○又谕、戴三锡秦、请拨赏恤兵丁、并补制军装等项银两一摺。四川省官兵。于道光六年分调赴口外。曾经该督奏拨银十一万两存贮。以备支给俸赏行装口粮之用。兹据查明。除各项报销外。仅存银三千九百五十四两零。现在应给官兵恤赏伤赏。计需银七千余两。又各标镇协营出兵甘省口外。配带帐房药铅火绳。应行补制还额。计需工料银二万一千余两。共需银二万八千余两。除前项存银外。尚不敷银二万千余两。著照所请、准其在于道光九年兵饷建旷项下。动拨银二万五千两。另款存贮。分别动支。事竣核实报销。该部知道。　　

○又谕、鄂山奏、请将丁忧同知、服阕仍发陕省补用等语。陕西丁忧同知郑谦、服阕后例应归部铨选。兹据该抚奏称、该员熟悉地方情形。请于服阕后仍发原省补用。与例不符。且恐各省纷纷陈奏。易滋流弊。所请著不准行。　　

○又谕、德英阿等奏、承袭五品顶带伊犁回子帕塔尔之子阿布都哈尔、恳请赏戴花翎。世袭罔替一摺。此次南路各城阵亡回子伯克之子嗣等。均已加恩赏戴五品顶翎。世袭罔替。今伊犁回子七品伯克帕塔尔。在喀什噶尔抵死拒守。不肯降贼。以致捐躯阵殁。所有承袭五品顶带回子帕塔尔之子阿布都哈尔、著加恩赏戴花翎。准其世袭罔替。该院知道。　　

○谕军机大臣等、寄谕云贵总督阮元等。据戴三锡奏、拏获南川县滋事匪犯。供称首犯罗声甫、于道光八年九月。与同里之韦绍闲自外回归。声言在云南开化府、拜从民人陶月三学得符咒。用清水一盌。烧然檀香。画符念咒。吃水之人。即有神附体。自能舞弄拳棒。名为少林神打。传徒一百余人。起意纠众抢掠。并称伊在开化。知该处与越南国小潮地方接界。闻得有赵应陇欲在小潮盘踞。傥不能抗拒官兵。即奔往小潮。官兵不至追捕。并据罗声甫之子罗正举等供称。陶月三、又名陶三老。闻罗声甫说过。系种地乡民。在开化府麻柳坡地方居住等语。著该督等即行派委妥员前往该处。将陶月三一犯严拏到案。讯明是否另有邪术惑众情事。据实具奏。将此谕令知之。　　

○甲寅。上御阅武楼。阅京营操。　　

○奉皇太后幸万寿山。诣广润祠拈香。　　

○谕内阁、本年五月初四日寅时。奉移孝穆皇后梓宫。是日午时。移请神牌。俱派大阿哥行礼。所有移请神牌。著照礼部所议办理。至奉移孝穆皇后梓宫。及暂安飨殿后四时致祭礼仪。著军机大臣妥议具奏。　　

○又谕、管理值年旗王大臣等、核议富俊陈奏、旗营设立官弓。统较弓力拣选。议请挑缺时仍视其箭之中靶与否以为去取。并称不得以专开劲弓。便为合式。不知挽强而不能命中。固难取录。若祇能命中而弓力过软。亦岂旗营储才本意。所议皆一片畏难讨好之心。巧为驳斥。忘本偷安。不思振作。且于设立官弓。何以难行。并未明白声叙。殊属含混。著仍交该值年旗另行妥议具奏。嗣后各项侍卫、及各旗营、练习技艺。选拔官兵。总期挽强命中。不得偏废。傥该员弁等于引见及校阅时。经朕察出弓软技庸者。除将该官员兵丁即行斥革外。并将该管大臣严惩不贷。　　

○礼部以宗室会试中额请。得旨、取中四名。　　

○以阅看步营技艺。赏乾清门头等侍卫奕山、华山泰、穿黄马褂。命奕山在御前侍卫上行走。　　

○旌表守正捐躯河南罗山县民吴帼顺妻姚氏。　　

○乙卯。谕内阁、武隆阿奏、循例编派年班一摺。八城回子阿奇木伯克等。年班朝觐。向例分为九班。兹据武隆阿将每年领班之三品阿奇木伯克编列班次。开单呈览。著即照所拟、令其依次入觐。至喀什噶尔阿奇木伯克郡王伊萨克。前经降旨。准其于今岁年班随带伊子迈玛特来京了觐。现据武隆阿奏、喀什噶尔等四城。新定一切章程。尚须该伯克等一手经理。兼之西四城大小伯克。均系甫经补放。更替乏人。本年年班。先就东四城指派。著照所请、所有喀什噶尔、叶尔羌、和阗、奕吉沙尔、四城阿奇木伯克。俱准其缓至一二年后。再行入觐。　　

○谕军机大臣等、据那彦成等奏、抚驭投诚外夷。严防通商影射。酌议章程各条。朕详加披阅。如晓谕布噜特有互相争夺之事。不得告禀求援一款。外夷蛮触相争。天朝从不过问。自应将前降谕旨宣示远近各布噜特。庶免稍生幸冀。又抚驭归顺各布噜特。及相机控制二款。前据那彦成奏称、卡外各爱曼。由近及远。齐心向化。请赏顶翎。并优予岁俸缎布等物。发给劄付。当经降旨饬即设法停止。至结以恩信。示以大方。使之自安生计。自是羁縻外夷之道。布噜特犬羊成性。固不必招之使来。亦不必挥之使去。其有慕化归附者。祇当善为抚驭。一视同仁。以资控制。作我藩篱。著扎萨阿等体察情形。随时妥办。又严查霍罕影射贸易。及布噜特为安集延包揽代销二款。嗣后各夷入卡贸易。责令各城阿奇木伯克细心密访。究其来历。如查有安集延影射货物。即行入官。将该商贩及携带之夷人从严究办。照例治罪。布噜特祇准入卡贩卖羊马。易换粮布。如有别项货物。即恐代人销售。务当详查确实。照例惩办。永不准入卡通市。又稽查贸易出入人数。及私贩接济霍罕二款。嗣后无论他夷及布噜特。总由坐卡官员禀报。分别派令官兵点明人数进卡。事毕押送出卡。如有疏漏。将原派官兵。科以军律惩办。逗留卡内之夷人。押逐出卡。其前此寄居日久未经驱逐之安集延。祇准种地。不准贸易。如有溷迹易换货物者。即将稍达噶尔回子及管带商回之伯克从重究处。布噜特赴官购茶。不得过一斤。如有敢夹带私茶出卡者。即行入官。照例治罪。仍通咨临卡各城。凡遇布噜特入卡贸易。均不准逾额易休。并不准夹带杂茶。以杜接济之弊。以上各款。务当实力奉行。不得有名无实。日久懈弛。至禁绝霍罕。俟其恭顺。仍准通商一款。可以勿论。霍罕伯克。泥金书名。妄自尊大。此等犬羊之性。其恭顺与否。亦何足与之较量。此时严定章程。禁色贸易。自当认真查察。勿使影射觊觎。令其穷蹙自毙。若因其恭顺。即许通商。其诚伪又岂能遽辨。此一条著毋庸置议。将此谕令知之。　　

○又谕、武隆阿等覆奏、官铺余利章程一摺。前因该城官铺余利。为津贴各项之需。系属公事。降旨派武隆阿等一同经管。现在武隆阿已饬令来京陛见。著派扎隆阿、额尔古伦、伊萨克、公同管理。所有添设专管之伯克等、并加派回务章京监查各章程。俱著照武隆阿等所议办理。该大臣等当随时认真稽核。毋任稍滋弊端。将此谕令知之。　　

○以吏部尚书文孚、署户部尚书。刑部右侍郎海龄、署户部右侍郎。兼管钱法堂事务。工部尚书穆彰阿、署步军统领。定亲王奕绍、署管理銮仪卫事。工部左侍郎尔邦阿、署茶膳房事。总管内务府大臣达三、署御药房事。　　

○以大学士托津、署正黄旗满洲都统。都察院左都御史那清安、署镶黄旗汉军都统。　　

</div>
    <div class="pagination">
<a href="清实录道光朝实录_page275.html">上一页</a><span>...</span><a href="清实录道光朝实录_page271.html">271</a><a href="清实录道光朝实录_page272.html">272</a><a href="清实录道光朝实录_page273.html">273</a><a href="清实录道光朝实录_page274.html">274</a><a href="清实录道光朝实录_page275.html">275</a><span class="current-page">276</span><a href="清实录道光朝实录_page277.html">277</a><a href="清实录道光朝实录_page278.html">278</a><a href="清实录道光朝实录_page279.html">279</a><a href="清实录道光朝实录_page280.html">280</a><a href="清实录道光朝实录_page281.html">281</a><span>...</span><a href="清实录道光朝实录_page277.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
