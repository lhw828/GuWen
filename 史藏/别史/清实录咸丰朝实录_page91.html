<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 91 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 91 页/共 502 页
  </h1>
  <div class="content">
   ○谕内阁、协办大学士杜受田、秉躬端正。励节直清。经术渊醇。体用兼备。蒙皇考宣宗成皇帝特达之知。由词臣视学山西。特召还朝。旋入直上书房。为朕讲习讨论。十余年中。日承启迪。获益良多。嗣经洊历正卿。忠勤益懋。朕亲政后。加太子太傅衔。以刑部尚书协办大学士。特命管理礼部事务。每召见时。于用人行政。国计民生。造膝敷陈。深资匡弼。前因丰工尚未堵合。江南山东两省穷黎。急需赈恤。宵旰焦劳。难安寝馈。特派前往查办。叠据途次驰报。东南赈务。均已布置周妥。念其触暑遄征。心力交瘁。正切惓怀。而前后奏摺中。从未自陈病状。乃本日怡良等驰奏、杜受田竟以感受暑湿。触发旧患肝证。于本月初九日。遽至不起。披览遗章。不觉声泪俱下。悲痛实深。回忆书斋景况。如在目前。奉使陛辞。情尤眷恋。方冀赞襄帷幄。谠论常闻。讵料相暌两月。晤对无期耶。著赏给陀罗经被。由驿发往。加恩晋赠太师大学士。入祀贤良祠。即照大学士例赐恤。任内一切处分。悉予开复。应得恤典。该衙门察例具奏。并赏给广储司银五千两。经理丧事。灵柩回京。沿途地方官、妥为照料护送。准其入城治丧。届时朕当亲临奠醊。用伸悲悃。伊父头品顶带、前任礼部侍郎杜堮、年届九旬。猝闻此信。定深悼痛。著派恩华、即日前往看视。并赏给人薓十两。以资调养。伊子杜翰、著俟服阕后。加恩以庶子补用。伊孙三人。均著加恩赏给举人准其一体会试。以示朕怆怀旧学。恩眷优加之至意。　　

○又谕、朕念杜受田之父杜堮、年近九旬。在京就养。猝闻伊子差次病逝。自必伤感逾常。伊孙杜翰、现任湖北学政。惟伊次孙杜＜乔羽＞一人在京。若前往清江奔丧。则伊祖杜堮、膝前乏人侍奉。朕心实深廑念。著传旨令杜翰即由湖北驰赴清江浦。扶柩回京。所有学政关防。暂交巡抚兼署。杜＜乔羽＞即在京侍奉、毋庸前往。以示体恤。　　

○谕军机大臣等、据怡良、杨以增奏、钦差协办大学士杜受田、因病出缺一摺。所有应行查办事件。即著怡良、按照叠次发交各摺件。督饬随带司员。认真核办。据实覆奏。即在清江浦听候谕旨。再赴福州将军之任。将此谕令知之。　　

○钦差福州将军怡良等、奏递钦差协办大学士杜受田遗摺。得旨。忆昔在书斋。日承清诲。铭切五中。自前岁春懔承大宝。方冀赞襄帷幄。谠论常闻。讵料永无晤对之期。十七年情怀。付与逝水。鸣呼。卿之不幸。实朕之不幸也。　　

○命翰林院编修冯培元、提督湖北学政。　　

○丁卯。谕军机大臣等、昨据罗绕典奏、筹商省城应办事宜一摺。据称、行抵湖南省城、闻江华、永明、桂阳州、嘉禾、失守。贼匪现由小路分窜下窥。各处拏有奸细。该前抚在省调度防御。省城南城。及大小西门外。树建木城。沿江之昭山龙潭湾。先已设有木筏守兵各等语。江华永明贼匪窜出。前经赛尚阿等奏明。其桂阳嘉禾两县。如何失守情形。未据驰报。嘉禾至桂阳仅百里。北界衡州亦近。傥再任其窜扰衡湘。各路带兵大员。所司何事。自贼匪扰入楚境。各州县纷纷失守。大兵祇能尾追。并不能设奇要击。寇往而我亦往。势将何所底止。现在贼众是否占踞城池。意图越过永州大营。直窥衡郡。我兵如何截剿。使贼不敢北窜。该大臣等、务即督饬诸军。分扼水陆要隘。并饬远近各郡县。侦获奸细。确讯贼情。则剿办更易得手。其省城外木城。或可御贼矢石。若贼以炮火攻扑。岂不转资贼用。即如贼踞永安道州。皆用土石垒墙。以御官兵。岂我军反智出贼下耶。其木筏一项。亦恐运掉不灵。贼匪得之。适足为梯冲之具。果否适用。不致贻患。均著该大臣等妥筹办理。思患豫防。固不厌精详也。将此由六百里谕知赛尚阿、程矞采、并谕令罗绕典、骆秉章知之。　　

○命工部尚书翁心存、为实录馆总裁官。专勘稿本。吏部左侍郎邵灿、为副总裁官。　　

○以内阁学士李嘉端、为兵部右侍郎。未到任前。以光禄寺卿潘曾莹署理。以詹事府詹事俞长赞、为内阁学士、兼礼部侍郎衔。　　

○戊辰。上幸万寿山。谕内阁、吕倌孙、著授惇郡王读。　　

○又谕、前据给事中袁甲三、奏参定郡王载铨、刑部尚书恒春、侍郎书元、直隶总督讷尔经额各摺片。已据该郡王等、各具摺明白回奏。复派大学士裕诚、会同军机大臣、将该给事中回奏指出之御史端昌、祭酒彦昌、刑部郎中吴德清、前任刑部郎中直隶知府吴廷栋等传到。查询先后覆奏。如原参载铨、题升步军统领衙门主事。与查办刑部拟补主事。并奏咨刑部各案。或会同部臣议结。或随时酌量办理。其讷尔经额、向伊双膝请安一节。查明并无其事。均无庸议。惟诸王与在廷臣工。不得往来交接。叠奉圣训。垂诫周详。前岁冬间。朕复特降谕旨申儆。自应敬谨遵守。乃恒春、书元、因审办案件。盛气相淩。俱至载铨府第私谒。当时载铨既未拒绝。事后又不参奏。至拜认师生。例有明禁。据载铨奏称于保举之人。欲以师生称谓者。不能豫为拦阻等语。均属不知避嫌。有违定例。载铨、著交宗人府严加议处。恒春至载铨府中私谒。并将审案略节面交。已据载铨奏明。乃恒春回奏。率称于随扈回京后。从未谒见。并无送给案据之事。显系意存欺饰。书元初次回奏。既不将私谒载铨府第一节声叙。迨降旨诘问。仍复含混回奏。且于召见奏对之言。辄屡向同堂洩漏。并以相契谈心。曲为解说。实属不知慎密。有负委任。恒春、书元、均著交部严加议处。至载铨所绘息肩图。题咏甚多。内阁学士载龄、内阁侍读许诵恒、均系师生称谓、显违例禁、载龄、许诵恒、均著交部议处、其题图之潘世恩、卓秉恬、祁寯藻、柏葰、周祖培、麟魁、吴钟骏、黄赞汤、锡龄、文庆、慧成、富呢雅杭阿、潘曾莹、潘曾绶、叶名沣等、亦有不合。著一并交各该衙门。分别议处。所有传讯各员。无庸置议。吴廷栋、著回直隶知府署任。给事中袁甲三、例许风闻言事。且所奏尚非尽虚。惟覆奏片内。所称名节攸关。难以隐忍等词。自谓白其心迹。未免负气争辩。古来诤臣謇谔之风。本于忠爱。岂为沽名。若将该给事中、加以谴责。恐言事诸臣。误会朕意。率安缄默。殊非朕刍荛必采之本意。嗣后科道等官。惟当各秉公忠。靖共献纳。毋避嫌怨。确实指陈。但不得以传闻影响之谈。轻率入告。徒博弹劾之名也。　　

○谕军机大臣等、据给事中袁甲三、奏参载铨、恒春、书元、各摺片。内称上年刑部郎中文秀、由杀虎口税差报满回部。馈送书元代土银三百两。书元收受后。当文秀未放甯绍台道之先。忽一日进署。于司官回事既完。谕令文秀留后。告以今日召见时。曾经面保。指日就放。文秀闻之自喜。回至秋审处。告知同事司官。并送银数目。辗转传播。通国皆知等语。除已令书元明白回奏外。著王懿德、迅即饬令文秀、将以上各情节。逐一登覆。不准稍有含混。取具亲供。据实覆奏。将此谕令知之。　　

○命户部尚书孙瑞珍、充上书房总师傅。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之六十七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰二年。壬子。七月。己巳。谕内阁、前因李僡奏称、山东湖河盛涨、漕船难行、请将各帮分别截留散囤、雇船剥运一摺。当交户部迅速定议。兹据该部查核议奏、天庾正供。关系甚重。本年又有截漕备赈米石。京仓支放。更恐不敷。岂可因运道艰滞。藉词逗遛。致有贻误。况各帮或经由鄱阳湖。或长行大江。冲风破浪。皆所习惯。即使微山等湖、河水盛涨。纤道淹没。亦当设法挽运。岂有因河工未合、坐视漕粮不抵京仓之理。现在渡黄漕船。统计一千二百十只。在后之湖南三帮。现亦提近江口。可见漕运地方各官。如果竭力督催。自不难衔尾北上。岂得以一二只偶尔失事。遂任听全帮藉口。且将在前各帮。先行截留。则后帮皆被阻压。办理亦未妥协。著仍遵前旨。江南赈米。在于湖南及江西尾帮截留。山东赈米。在于江西最后各帮截留。至沿河散囤。折耗偷漏。以及雇船拨价。种种窒碍难行。所有在后各帮。仍著该漕督严催跟接北上。京仓紧要。该漕督所司何事。岂得畏难苟安。任令帮丁及地方官、各为私计。竟置京仓于不顾耶。其已入东境各船。并著李僡严饬文武员弁。迅速催趱。该抚甫经到任。无所用其回护。如该管道厅、及催漕将弁。查有延玩等情。即著据实参奏。至运京铜铅各船。亦著一并饬催。随漕北上。毋稍迟误。　　

○又谕、舒兴阿奏、番贼滋扰、被剿远遁、现饬各营严防一摺。据称甘肃凉州永昌协所属口隘。突有番贼多人。肆出抢夺牲畜。戕害弁兵。经提督索文、西甯镇总兵双锐、署凉州镇总兵崇保、先后各派将弁。带兵剿捕。叠次歼毙番贼数十人。余匪被追。远遁入山。现在逐细摉查。卡内均无贼迹等语。此次番贼出扰。不过三四百人。适值该提镇会哨之时。所带弁兵。自敷派委。果能认真督率。实力堵击。何难悉数歼除。署总兵崇保、是否耽延贻误。其禀覆该督情节。与提督索文、原报不符。有无捏饰。著舒兴阿确切查明。据实具奏。仍严饬该提镇等、督饬将弁。随时侦探。加意严防。一遇番匪滋扰。即行截剿。务须贼赃并获。断不可听其出没自由。辄以追击远遁。一禀了事也。　　

○以漕船行走稽迟。革江西千总景禧、湖南千总邓声南、许瑞城、宝善职。湖南粮道龚绶、通判恩绶、下部严议。　　

○予甘肃堵贼被戕把总严克选、祭葬世职。　　

○庚午。谕内阁、奕山、布彦泰奏、贼匪窜入喀什噶尔卡伦、官兵追剿、连获胜仗、余匪逃窜一摺。喀什噶尔地方。前于五月间。有贼匪铁完库里、纠众入卡。被剿窜逸。当经谕令该大臣等、侦探严防。兹于六月初九日。又有逆匪倭里罕、纠约布鲁特贼匪二百余人。自图舒克塔什卡伦。窜至小阿尔图什庄。总兵桂龄、带兵往剿。于初十日。驰至伊斯里克卡伦。贼已闻风逃出卡外。十三日。贼匪由伊兰瓦斯卡。窜扑阿尔胡庄。桂龄复驰赴迎击。该匪胆敢抗拒。我兵枪炮齐发。歼捦贼匪多名。复向巴尔昌卡伦追剿。斩获甚多。余匪逃出卡外。仍著督饬守卡员弁。随时侦探。加意严防。毋稍疏懈。　　

○又谕、色克通额、海枚奏、请将科布多戍守屯田期满弁兵、援照成案更换一摺。著照所请。准其将换防兵二百二十四名内。选择谙习耕作。通晓蒙古言语之兵。留驻一百十二名。俟下届班满时、再行更换。　　

○谕军机大臣等、据步军统领衙门奏、山东平度州民王图南等、呈控伊侄女毛王氏、被夫毛＜氵凤＞翎、与改娶之毛王氏等、同谋虐殴勒毙。隐匿伤痕。捏报自缢。复将其所生之子谋死。并明冤录一本呈览。此案毛王氏秉性贞烈。屡经磨折。矢志靡他。其身死情节。尤为惨毒。据呈原审州县会讯时。其夫毛＜氵凤＞翎、已供认伊一人殴后勒死。因未追出帮殴之人。赴省控告。迨委员与济南府蒸检。又断为受伤后自缢。勒令结案。种种含混。若不彻底根究。何以励风化而慰贞魂。李僡审办案件。素尚认真。且到任未久。无所用其回护。著督同臬司福济、亲提全案人证严讯。务得确情。按律定拟具奏。傥稍有不实不尽。经朕访闻。或别经发觉。定当提案来京审办。无难水落石出也。原呈著钞给阅看。并明冤录一本。一并发给。将此谕令知之。寻奏、毛＜氵凤＞翎、改娶小毛王氏。因原聘大毛王氏、坚守前盟。仍娶为妻。被小毛王氏、唆夫陵偪殴伤。抱忿自缢。经讯验覆检属实。毛＜氵凤＞翎、及小毛王氏、均按律拟杖八十。下部议。议上小毛王氏、应加等据杖六十。徒一年。毛＜氵凤＞翎、应加枷号两个月。从之。　　

○又谕、奕山、布彦泰奏、喀什噶尔、又有逆裔带领贼匪入卡、官兵连获胜仗、斩捦多名、余匪逃窜一摺。贼匪铁完库里、先经窜入喀什噶尔。旋扰乌什卡伦。叠据该大臣等、先后奏到。降旨令布彦泰。驰赴叶尔羌、确查妥筹办理。此次奕山等、所称六月初九日。又有逆裔倭里罕。带领布鲁特贼匪。自图舒克塔什卡伦窜入。经总兵桂龄等、追剿至巴尔昌卡伦逃出。是该匪等、仍在卡外窥伺。并未远扬。守卡官兵。何以任其出入。毫无抵御。是否疏于防范。有无被贼拒伤。据报贼匪二百余人。何以又称歼毙不计其数。是否回庄已被裹胁。摺内俱未声明。所称逆裔。究系某逆后裔。刻下因何起衅。现又窜往何处。著布彦泰、仍遵前旨。迅速驰赴叶尔羌、逐细详查。相机妥办。并迅饬各城边卡。一体严防。务期弭患未萌。毋得稍形疏懈。亦不可稍涉张皇。将此由四百里谕令知之寻奏喀什噶尔守卡官兵均未被拒受伤。逆裔倭里罕。查系巴布顶之子张格尔之侄铁完库里句结前来。并无起衅别情。现已远扬。兵皆归伍报闻。　　

○裁四川绿营马三百二十八匹提督以下例马一百二十五匹。减马乾银六千三百二十二两从总督徐泽醇等请也。　　

○以喀什噶尔剿匪获胜。领队大臣特克星额、总兵官桂龄下部优叙。　　

○命喀拉沙尔办事大臣舒精阿、往奠故土尔扈特汗盟长玛哈巴咱尔、茶酒赏银五百两。以其子拉特那巴咱尔承袭。　　

○辛未。上诣绮春园问皇贵太妃安。　　

○谕内阁、宗人府奏遵议定郡王载铨处分一摺。载铨著改为罚王俸二年。不准抵销所兼领侍卫内大臣。著即开缺并毋庸管理健锐营事务。　　

○以御前行走土默特贝子德勒克色楞。为正黄旗领侍卫内大臣。　　

○壬申。上幸静明园、诣龙神庙拈香。　　

○谕军机大臣等、据实尚阿、程矞采驰奏、逆匪窜入嘉禾、桂阳、旋复攻陷郴州一摺。逆匪自窜湖南以来。势甚剽悍。连陷数城。如入无人之境。固由土匪句结内应。何以各州县地方官兵。既不能先事侦探。又不能婴城固守。迨至贼匪弃城逃窜。又复任其所之。全无抵御。该大臣奉命出征。一年有余。粤楚各处。纷纷失守。历次奏报军情。不过派兵尾追。并未迎头截击。出奇制胜。所谓调度者安在。程矞采筹办防堵。为日已久。何以地方文武。毫无布置。遇贼扑城。竟不能相持数日。以待外援耶。现在贼已越过永郡。踞守郴州。势将下窥衡郡。意图长沙。似此蔓延滋扰。何所底止。赛尚阿现赴衡州。与程矞采会筹防剿。若再失机。自问当得何罪。朕已谕令徐广缙、督同福兴、带领精兵数千名。驰赴衡州一带。协同剿捕。各省续调之兵。计已到齐。衡湘乃楚南门户。最为紧要。该大臣等、务当通盘筹画。激励将士。分扼要隘。趁此贼匪喘息未定之时。并力夹击。迅埽逆氛。尚可稍赎前愆。其广东、广西、江西、各省交界处所。并著随时知照。一体严防。毋任窜越。罗绕典、即著在长沙省城。与骆秉章筹办防守。总须慎密镇静。缉贼安民。毋使人心稍有摇惑。将此由六百里谕知赛尚阿、程矞采、并谕令罗绕典、骆秉章知之。　　

○又谕、据赛尚阿等奏、湖南逆匪窜扰情形、现复攻陷郴州、严饬督剿一摺。逆匪自窜入楚境以来。连陷数城。虽土匪句结滋蔓。总由督兵大臣调度失宜。将弁不能用命所致。现在郴州又复失陷。被贼屯踞。该处地颇丰腴。市廛屯聚。水陆两路。北通衡州长沙。而水路尤为吃紧。贼匪势甚剽悍。意在窥伺衡湘。为直扑长沙之计。赛尚阿自统领大军以来。日久无功。朕早虑其性性过于慈柔。赏罚未能悉当。以致将弁等日久生玩。不肯用命。更恐为贼匪所窜。动辄中其奸计。是以前降旨、令该督统兵前赴广西。如赛尚阿病体不支。即接受钦差大臣关防。专办军务。及该督到梧州。而桂林匪徒。已窜楚南。彼时艇匪正须剿洗。该督势难兼顾。今浔梧一带。渐次廓清。即各处不免土匪。劳崇光尽可筹办。较之楚匪情形。自当先其所急。徐广缙沉毅有为。朕所深悉。前次围剿淩十八股匪。甚为严密。卒致歼除。波山艇匪。亦能克期翦灭。足见用兵之道。全在统率得人。现在湖南逆焰鸱张。情形甚为吃重。著徐广缙统兵前往湖南会剿。即将高州镇总兵福兴、所一得胜之兵数千名。迅速统带。驰赴衡州一带。扼要调度。毋稍迟延。并将此旨宣示赛尚阿。即将钦差大臣关防交徐广缙祗领。军营及地方文武各员。统归节制。该大臣务当整饬纪律。严明赏罚。以期壁垒一新。迅殄群丑。庶释朕南顾之忧也。赛尚阿交卸关防后。仍著奏明听候谕旨。至广西土匪。即责成劳崇光、妥为防剿。毋稍疏虞。提督向荣、或带往军营。或留广西督办土匪。并由该大臣酌量饬行。将此由六百里谕知徐广缙、并谕令劳崇光知之。　　

○又谕、本日据赛尚阿、程矞采驰奏、贼匪窜踞湖南郴州。已有旨谕令徐广缙、由广西带兵驰赴湖南会剿。所有两广总督、并钦差大臣关防。著叶名琛署理。广东巡抚。即著柏贵暂署。楚粤交界地方。防堵紧要。该署督务严饬提镇、及地方文武员弁。随时侦探。扼要设防。傥须越境夹击。毋稍拘泥。致失事机。至广西、湖南、两省军饷。如有缓不济急之处。该署督抚、仍遵前旨。无论何款。赶紧设法筹备。以资拨解。将此由六百里谕知叶名琛、并谕令柏贵知之。　　

○又谕、湖广总督程矞采到任以来。办理地方。尚无贻误。惟前闻贼匪一入楚境。先由衡州退回省城。旋又折赴衡州。如此举动。未免张皇。恐临事识力不能坚定。致失机宜。著徐广缙详加访察。如果不能胜任。即著据实奏闻。毋稍徇隐。将此附六百里密谕知之。　　

○山东巡抚李僡、奏报济甯等处、雨水漫淹田地情形。得旨。被灾处所。俟查明即行具奏。　　

○命四川总督徐泽醇来京。以成都将军裕瑞、兼署四川总督。　　

○以剿贼无功。钦差大臣大学士赛尚阿、湖广总督程矞采、湖南巡抚骆秉章、下部议处。　　

○予湖南阵亡千总马金柱、把总银邦光、祭葬世职。　　

○免江苏海运沙船旗丁、应赔遭风漂失米六百四十六石有奇。　　

○癸酉。仁宗睿皇帝忌辰。遣官祭昌陵。　　

○谕军机大臣等、本日有人奏、督臣举动乖方、大为民害一摺。据称程矞采专驻衡郡。防堵几及一年。全无筹画准备。致贼窜扰各处。当贼至永州时。该督乃奏称省城紧要。于四月二十五日。微服乘小渔船。由衡州折回长沙。各属惊传制军逃走。均疑永州已破。居民相率奔窜。数日不止。老弱妇女。投河死者。不计其数等语。程矞采防堵年余。任令粤匪窜入楚界。已有应得之咎。复于军务吃紧之际。退回省城。以致人心动摇。虽旋即折回衡郡。而举动仓皇。中情恇怯。已可概见。著徐广缙按照摺内所指情节。逐一访察。如果确实。即行据实参奏。毋稍徇隐。另片奏、传闻赛尚阿患病甚剧。前奏贼窜下灌。语涉支离。即系精神不能照顾之证等语。著一并查明。密行覆奏。原摺片均钞给阅看。又据副都统阿彦达、奏陈军务四条。如募勇宜汰一条。颇中时弊。一并钞给阅看。著即体察情形。酌量办理。军行首重纪律。赏罚尤贵严明。朕既命徐广缙为钦差大臣。事权归一。自当乘此声威。力加整饬。各路官兵。如有玩误军令者。即行严参治罪。参游以下。一面奏闻。一面即行正法。以肃军纪而振疲玩。至贼匪现窜郴桂之间。意图下窥衡湘。万分吃紧。程矞采、既不足深任。而赛尚阿、又复患病难支。朕心实深焦灼。著徐广缙于接奉谕旨后。迅速督带官兵前往。并将启程日期。先行驰奏。万不可稍有延缓。致误事机。谅该大臣必能统筹全局。慰朕廑念也。将此由六百里谕令知之。　　

○甲戌。上诣绮春园、问皇贵太妃安。　　

○谕内阁、乾隆年间。高宗纯皇帝特降谕旨。以礼义廉耻。居官者立身之要。侍卫部院司官。有见该堂官、辄屈一膝者。于定制甚为错谬。通行晓谕。俱著侍立回事。并谕有见王等长跪请安者。凡王大臣遇见。即行参奏。迨嘉庆八年。复奉仁宗睿皇帝明晰申谕。圣训煌煌。自当敬谨遵守。但恐日久玩生。仍蹈卑鄙谄谀之习。不可不重申谕禁。嗣后各臣工于亲王郡王。遇有公事接见。礼仪自有定分。不得长跪请安。其侍卫部院司员。接见本管堂官。祗应侍立回事。傥有不遵定制。屈膝请安者。即著指名参奏。以肃体制而除陋习。将此通谕知之。　　

○又谕、昨因协办大学士杜受田、于差次溘逝。业经降旨加恩。兹据礼部查明应得恤典。奏请予谥。因思杜受田品端学粹。正色立朝。皇考宣宗成皇帝深加倚重。特简为朕师傅。忆在书斋、朝夕纳诲。凡所陈说。悉本唐虞三代圣贤相传之旨。实能发明蕴奥。体用兼赅。朕即位后。周咨时政利弊。民生疾甘。亦能尽心献替。启沃良多。嘉庆年间。大学士朱圭、仰蒙皇祖仁宗睿皇帝鉴其品节。特谥文正。杜受田公忠正直。媲美前贤。揆诸谥法。实足以当正字而无愧。无庸俟内阁拟请。著即赐谥文正。其余一切恤典。均著照礼部所请办理。用示朕眷怀旧学、崇锡令名至意。　　

○又谕、吏部等衙门奏、遵议恒春等处分一摺。刑部尚书恒春、侍郎书元、均著改为降四级调用。内阁学士载龄、侍读许诵恒、均著改为降二级调用。潘世恩、卓秉恬、祁寯藻、柏葰、周祖培、麟魁、吴钟骏、黄赞汤、锡龄、文庆、慧成、富呢雅杭阿、潘曾莹、潘曾绶、叶名沣、均著改为罚俸半年。不准抵销。　　

○又谕、前据周天爵、奏参丰北误工各员。当交怡良等查奏。兹据怡良奏称、南河掌管东坝里河同知于昌进、查无盘踞句结、及侵渔钱粮情事。其承办引河料厂各委员。亦无需索使费、偷减料物弊端。均著无庸置议。至已革河营参将李胜、赴工希图投效。致滋物议。应得笞罪。著照所拟办理。现在丰工未合。田庐多被淹浸。必应及早堵筑。以奠民生。著陆建瀛、会同杨以增、迅速妥筹。购料兴工。慎选贤员。无滋弊混。傥再延玩。该督等其能当此重咎耶。懔之。　　

○谕军机大臣等、常大淳奏、查勘岳州水陆要隘筹防各事宜、并请补调邻省官兵一摺。现在贼匪窜踞郴州。意图下窥衡湘。赛尚阿、程矞采、合驻衡郡。罗绕典、骆秉章、驻守长沙。复派徐广缙、督带粤东兵勇。驰赴湖南。会同督办。各省续调官兵。计日亦可到齐。衡湘一带。大兵云集。当不致任贼北窜。惟两楚地界。处处毗连。自应厄要豫防。所有常大淳、亲赴岳州。筹备洞庭湖渔船、团练堵御各事宜。均著照所议办理。据称湖北防堵。陆路兵力尚单。本日已寄谕蒋文庆、陆应谷、于安徽省挑取精兵一千名。河南省挑取精兵二千名。派定管带将弁。配足军装器械。豫备调遣。著常大淳随时确切侦探。如湖南剿办得手。徵调自可从缓。傥有警信。即行飞调。皖豫距楚较近。亦不致有误事机。另片奏、筹防荆州一带、并咨调驻防满洲营兵一千四百名、分拨驻守等语。著会同将军台涌、提督博勒恭武、熟筹妥办。台涌应驻何处。自应体察情形。扼要驻劄。以便调度。该将军巡抚提督等、总须慎密筹防。尤当持以镇静。不可稍涉张皇。致滋惊扰。将此由六百里谕知常大淳、并谕台涌、博勒恭武、知之。　　

○又谕、特克星额、桂龄奏、续有另股安集延贼匪、突入卡伦滋扰、经官兵迎击得胜一摺。该匪等屡次入卡滋扰。现虽击败逃走。而首逆未除。难保不再行句结。乘隙窥伺。著该大臣等饬令各卡伦隘口。严防密探。傥仍敢纠众入卡。即激励官兵。务期悉数歼捦。毋致稍有疏纵。此次拏获贼犯。同前次拏获之密呢雅斯等四名。著一并交叶尔羌参赞大臣。于审明后即行正法。将此谕令知之。　　

○吉林将军固庆等、奏报所属两厅地方、编查保甲情形。得旨。时时稽查。不可相率因循。　　

○调工部尚书阿灵阿、为刑部尚书。以户部右侍郎麟魁、为工部尚书。户部左侍郎德兴、兼署工部右侍郎、兼管钱法堂事务。
  </div>
  <div class="pagination">
   <a href="清实录咸丰朝实录_page90.html">
    上一页
   </a>
   <span>
    ...
   </span>
   <a href="清实录咸丰朝实录_page86.html">
    86
   </a>
   <a href="清实录咸丰朝实录_page87.html">
    87
   </a>
   <a href="清实录咸丰朝实录_page88.html">
    88
   </a>
   <a href="清实录咸丰朝实录_page89.html">
    89
   </a>
   <a href="清实录咸丰朝实录_page90.html">
    90
   </a>
   <span class="current-page">
    91
   </span>
   <a href="清实录咸丰朝实录_page92.html">
    92
   </a>
   <a href="清实录咸丰朝实录_page93.html">
    93
   </a>
   <a href="清实录咸丰朝实录_page94.html">
    94
   </a>
   <a href="清实录咸丰朝实录_page95.html">
    95
   </a>
   <a href="清实录咸丰朝实录_page96.html">
    96
   </a>
   <span>
    ...
   </span>
   <a href="清实录咸丰朝实录_page92.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
