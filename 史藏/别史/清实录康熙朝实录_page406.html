<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 406 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 406 页/共 681 页</h1>
    <div class="content">
○庚午。上驻跸顾图尔布喇克地方。　　

○平北大将军马思喀奏报、臣等十四日、至巴颜乌阑南十五里。遇往哨之喀瓦尔达、携厄鲁特降人奔第来。言噶尔丹于特勒尔济地方、遇大将军费扬古兵交战。噶尔丹败回。复列阵拒敌。我军步战而前。对垒之际、见噶尔丹散乱奔窜之状、我遂逃出来降。臣等率兵次于额格木尔地方。次日倍道前进。谨将投降奔第解送。得上□日、著作速檄知京城。　　

○辛未。谕大将军伯费扬古、尔于十三日、击败厄鲁特噶尔丹之事、据厄鲁特降人奔第来告。朕甚慰悦。自五月初八日、朕先士卒疾追五日。噶尔丹窘迫。抛弃器械、甲胄、锅釜帐房等物、及羸病幼小、乘夜遁窜。朕亲率大兵、追至拖讷山。再欲往追、因尔各路兵会合不远、两军既会、需米甚多、恐致缺乏粮饷、关系重大。量此穷寇、以尔兵自西而来、此处又发兵夹攻、即可剿灭。于是朕统大兵、回迎粮米。以内大臣马思喀、为大将军。授之大兵、凑给二十日、粮随以带来牛羊、遣继尔后。又趱运尔路兵粮、留内大臣明珠、于克勒河朔地方料理。朕又给发马驼、充运粮之用、交与明珠、将见到米粮、陆续运至尔军。运到汛界米粮甚多。尔还师时、由朕所行之路而来、则米粮不致缺乏也。　　

○谕议政大臣等、盛京乌喇、黑龙江兵、共六千名。内留黑龙江兵一千名、盛京兵一千名、著将军萨布素、副都统穆泰、带领驻扎索岳尔济山。直至七月。其余兵丁、令各回本处。酌量其可至彼处之粮给发。其余米粮、尽拨给索岳尔济山驻扎兵丁。　　

○发革职侍郎思格色、至平北大将军马思喀军前、以备差遣　　

○平北大将军马思喀等奏报、厄鲁特察罕西达里哈什哈、同丹巴哈什哈、带百余人来降。　　

○予故内大臣阿尔迪、祭葬、谥勤僖　　

○予故盛京工部侍郎傅德、祭葬如例。　　

○壬申。上驻跸西拖陵地方。　　

○喀尔喀多罗贝勒萨穆多尔济故、遣官致祭。　　

○癸酉。上驻跸中拖陵地方。　　

○先是十三日、上谕近御侍卫等曰、适朕心中、似有先机、西路官兵、今日必成功矣。至是捷报至。果于是日破噶尔丹。诸臣皆惊服、以为如神　　

○抚远大将军伯费扬古、遣副都统阿南达奏捷。疏言、五月十三日、臣军正向昭莫多。前遣躧探之布达等、至特勒尔济口、见厄鲁特踪迹、遣人来报。臣等即令署前锋统领硕代、副都统阿南达、阿迪等、率前锋挑之。因厄鲁特势众、硕代等且射且却、诱至大军。将及昭莫多。臣等令将军孙思克、率绿旗官兵居中。京城、西安、满洲汉军官兵、察哈尔诸扎萨克蒙古就东方山之高处。右卫满洲、汉军官兵、大同总兵官康调元、绿旗官兵、喀尔喀扎萨克、就西方沿河布阵。谨遵圣上预授之策。令官兵皆步行。噶尔丹率贼万许、向前逆战。官兵奋勇、自未至酉、击噶尔丹而大败之。分行追逐、至特勒尔济口、剿杀三十余里、斩首二千余级、生擒百余人、俘获子女、驼马、牛羊、兵器、什物无算。得上□日嘉奖。下部从优议叙。　　

○上问阿南达交战情形。阿南达奏曰、伯费扬古恐涉夸张、故于疏内皆约略言之。其实交战处、斩贼三千余级。其余被创逃窜、死于山谷中者、尸骸枕藉生获数百人。杀噶尔丹之妻阿奴、及贼之渠首甚众。惟噶尔丹引数骑逃出。其零星逃散之贼、投降大将军马思喀者千余人。据降人言、噶尔丹遁时、部众多出怨言噶尔丹云、我初不欲来克鲁伦地方。为达赖喇嘛煽惑而来。是达赖喇嘛陷我、我又陷尔众人矣。上问曰、西路大兵、若如前约、于四月二十四日至土喇、二十七日至巴颜乌阑、则更当何如。阿南达奏曰、诚若是、则贼无一得脱矣。上顾诸大臣曰、师行绝域、即奏肤功。皆上天眷佑。应先行叩谢。乃于行宫南门外、设香案。亲率诸皇子、王、大臣官员、及外藩王、行礼。大学士伊桑阿、张玉书、恭捧诸王、大臣、文武官员、庆贺表、入奏。上曰、朕为中外生民之主绥辑海宇。爱养元元。惟以率土乂安为念。厄鲁特噶尔丹、扰乱边塞、心怀狡谋。逆天虐民、不容不行剿灭。朕亲率大军、远出塞外、声讨有罪。噶尔丹闻风遁走。希图幸脱。适与西路大兵相遇。大将军伯费扬古等、奋勇力战。大败贼众。擒斩无算。尽获其人口牲畜。从此边境宁谧、不烦远事征讨。四海苍生、可共享昇平之福。朕心深切喜悦。于是诸皇子、在幔城内、诸王、及文武大小官员、外藩王、台吉、在幔城外、行庆贺礼　　

○奏皇太后书曰、臣君临万邦、抚御天下、于兹三十余年。数经扰乱、俱已削平。惟噶尔丹、自乌阑布通遁逃以来。悖弃誓言、摇动外藩。此贼一日不灭、则边陲一日不宁。是以前后周悉思维、不惮一身劳苦。大漠沙碛、多方跋涉。自古迄今、军旅未行之路、冒远徂征。出其不意。以此强寇肝胆为之破裂、不战而逃。臣穷追五日。见其沿途将所用器物、尽皆委弃、已经远去。更欲前追、以军粮渐至短少、再四筹度、徒劳师众、故度量敌人踪迹、遣兵进追。于所遣兵、补给二十日口粮。班师而还。业经驰奏以闻。荷蒙上天垂眷。俯协人心。大将军伯费扬古之兵适至、战于特勒尔济地方。剿杀噶尔丹贼众。子女、驼马牛羊、尽皆俘获。厄鲁特今已殄灭矣。臣不获定省慈安、奉侍左右者、凡八十日。尽剿贼众、奏凯而旋。于六月初十内、可以抵京。此皆上天默佑凡在师中人等、罔不踊跃欢忭。臣之福庆骈集。所向有成。臣诚不自知也。不胜恳切屏营之至。谨具奏闻。　　

○谕领侍卫内大臣、大学士等、尔等移文狭西总督、巡抚、提督、总兵官等、将边外边内之多巴、西喇固尔等处、凡有噶尔丹所属之人、即行收取。尚书图纳、习知地势、著会同料理　　

○甲戌。上驻跸察罕布喇克地方。　　

○谕理藩院、在后喀尔喀蒙古兵、俱令散归本地。至秋月赴京叙功　　

○谕八旗大臣、尔等皆朕简用之人。今噶尔丹不能抗威、闻风而遁。诸大臣虽不得与战、惟约朿官兵、不扰沿途居民不饮酒。不妄行抢夺。善饲马畜。就水草小心牧放。不盗刈田禾、以饲牲畜。不践踏田禾。不遗一人一骑、全使到家。此即尔等之效力也。如肆行抢夺、遗留人马。事发、断不轻恕。　　

○又谕、天时炎热。应令厄鲁特降人、暂居张家口外。俟丹巴哈什哈等口到后、酌给牛羊锅帐等物。交侍郎西拉、加意照管。　　

○谕行在兵部、皇长子允禔、著留中拖陵、料理赏兵事务。彼处所留大臣甚少。著公长泰、侍郎常绶、学士嵩祝、前来协理。　　

○先是、以僧库尔塔尔几尔济地方。恐有寇警。遣侍卫十五人、护军三十人、赴内大臣明珠所、以探声息。至是、以噶尔丹既败、檄明珠酌留数人、余俱彻回。　　

○谕行在兵部、大军运粮、事关紧要。初在京与于成龙议定、八十日内、用兵丁自备之粮八十日外、用伊所运之米。著伊运至土喇、以备进剿之需。后将兵丁自备八十日口粮内、又减留二十日口粮之时、伊曾奏云、今兵丁只余六十日口粮、食完即用臣所运米、车辆必不能至。朕即令骆驼首领郝尚图等、将减留二十日口粮、分载运至、补给兵丁。今八十日期满。于成龙等粮米、不但未运至土喇、虽克鲁伦未到颗粒。已经著于成龙作速运米七千石前来。伊止将米一千余石运到拖陵。今著作速移文、催其趱运前来。若不行速运、则于成龙等、于迟误军需中、又加迟误矣。　　

○乙亥。上驻跸西巴尔台地方。　　

○丙子。夏至。祭地于方泽。遣皇太子允礽行礼　　

○上驻跸席喇布里图地方。　　

○留牧汛界蒙古王等、行庆贺礼。上谕曰、尔等意中、曾料朕此行、可直抵克鲁伦、立奏大功而还。如是之速乎。朕尊为天子。富有四海。此番出征、朕日食一餐。夙兴夜寐、栉风沐雨。每至一处、朕皆步行。及闻噶尔丹确信、朕亲率前锋穷追。凡此特欲速灭凶寇、使尔等咸得安生故耳。今噶尔丹已灭。不但尔等永无侵扰之虞、得享昇平之乐。朕亦不复为尔忧劳矣。诸蒙古王等跪奏云、皇上念我外藩蒙古、不辞劳苦。七旬之内、立奏肤功。诚世所罕有。功德如此、谁不倾心归服。上曰、尔等于引路、探信、牧马、掘井诸事、甚为效力、诚属可嘉。朕必重加赏赉。朕昔以汛界之内、视为一家。今土喇、克鲁伦以内、皆为一家矣。　　

○丁丑。上驻跸乌喇尔几地方。　　

○谕领侍卫内大臣、大学士等、速行文抚远大将军伯费扬古、平北大将军马思喀、著遍谕我兵、及扎萨克蒙古、喀尔喀善巴王等王、贝勒、贝子所属人、并投诚厄鲁特等。将达赖喇嘛、班禅胡土克图、第巴、交通噶尔丹之文、或唐古特字、或蒙古字、俱查明收取。交一晓事贤能官、作速驰驿送至御营。事件不可遗漏。　　

○予故辅国公蒲昌、祭葬如例　　

○谕行在兵部、著留运到米一百石、于席喇布里图俟大兵到时、散给兵丁。　　

○戊寅上驻跸苏德图地方。　　

○谕行在兵部、自喀喇芒鼐以前、其草甚茂。著谕后营大臣、疲乏马匹、不可遗弃、须从容牧养、务令前到。步行仆从、必加意抚恤、勿遗一人。前令步行仆从、所到驿站、给与饭食。今朕回銮、途遇仆从人等问之、驿站并不给饭。著传谕各驿站。自此以后、若遇步行仆从、务酌量给米遣发。至交与疲乏马匹、必拣水草佳处牧放、回时交还本主。留皇长子允禔于大兵后、沿途稽察。如有违误。察出定行正法、决不宽恕　　

○谕议政大臣等、给散在后二路大兵米粮、关系紧急著于成龙、驻拖陵。喀拜、驻苏德图。李鈵、驻拖陵苏德图之间。应付大兵米粮其才到拖陵之米、著暂留拖陵。前路若有取用、候明珠移文运往。其未至拖陵之米、随所到之地、即行留贮。其未出汛界之米、亦随处留贮。俟大兵回时、沿途应付。其已出汛界、未出汛界之米、除应给大兵外、所余者、运至一紧要处、或赈济穷蒙古、或别有取用、再行定夺。　　

○己卯。上驻跸科图地方。　　

○谕领侍卫内大臣等、驻扎归化城安郡王马尔浑等、著往爱必罕西喇穆伦之汛界。于大兵进汛界之前、暂行驻扎。如有厄鲁特逃窜投降者、令其收取。安郡王等如有用兵处、可酌调附近蒙古兵如无用处、不必调遣　　

○赐随征喀尔喀车臣汗吴默赫、金币、扎萨克等、白金有差　　

○命公长泰回京　　

○庚辰。上驻跸塔尔奇喇地方。　　

○赐留牧蒙古诸王、贝勒、贝子、台吉等宴、及白金。　　

○喀尔喀妻子老幼、齐集行宫东门、叩射再造之恩上谕曰朕君临天下。统御万邦。本无分于内外。即绝域荒陬、皆吾赤子、一体眷念。厄鲁特噶尔丹逆天肆虐、恃强陵弱、掳掠喀尔喀等国。朕不辞劳瘁、亲统大兵、征伐剿灭。今厄鲁特之祸靖、则朔方永清矣。尔七旗喀尔喀、自今以后、各自乐业、图报国恩、以副朕家视天下至意。随命原封贝子伊尔登济农达礼等、以次入幔城进见。众皆叩头、欢呼遇□山戊不□。复赐茶及宴、赏银币衣服有差。自是以后、至独石口。皆依此例。每日。王、贝勒、贝子、台吉等、来行宫外、庆贺朝谒、贡献驼马牛羊、不可数计。驾行时、男妇老幼、拜跪路旁、迎献酒浆酥酪。沿途环拥。欢声遍野。　　

○谕皇长子允禔、将散给军粮事务、交明珠、于成龙、办理。允禔即自中拖陵启行回京。　　

○辛巳。上驻跸和尔和地方。　　

○壬午。上驻跸苏勒图地方。　　

○喀尔喀土谢图汗、泽卜尊丹巴胡土克图等、庆贺剿灭噶尔丹。谢恩。上召入行宫抚慰之。各赐白金有差。　　

○癸未。上驻跸察罕诺尔地方。　　

○赐阿霸垓、苏尼特等、各旗分修道、凿井、监牧人员、白金有差。　　

○谕侍郎安布禄等、于成龙所运米、已过察罕诺尔者、著拨给后队官兵。余俱载回察罕诺尔地方。其未至察罕诺尔、及和尔博以南驿站所留之米、亦令运至察罕诺尔地方、著于成龙等、谨慎收贮。察罕诺尔地方、去阿霸垓、苏尼特、甚近。量派此六旗官兵看守　　

○抚远大将军伯费扬古、平北大将军马思喀疏言、五月二十一日、副都统阿南达传上谕、西路粮饷、未至军前、朕深切轸念。尔等会议具奏。臣等于噶尔丹大败之后、即拨察哈尔兵一百名、遣往翁金、倘遇有散行之厄鲁特、即行擒剿。并移文看守翁金米粮之西安副都统西尔哈达、与运粮侍郎王国昌等、令加意防守。二十二日、光禄寺卿辛宝等所送米粮、已到军前。其留翁金之米、辛宝等送往纳喇特地方矣。又臣于二十一日、已遣喀尔喀昆都仑博硕克图多罗郡王滚布下色尔济等十人、赍上谕、送齐思希忒克木齐克等处、寻觅根敦戴青去矣。疏入。命示议政大臣。　　

○甲申。上驻跸噶尔图地方　　
</div>
    <div class="pagination">
<a href="清实录康熙朝实录_page405.html">上一页</a><span>...</span><a href="清实录康熙朝实录_page401.html">401</a><a href="清实录康熙朝实录_page402.html">402</a><a href="清实录康熙朝实录_page403.html">403</a><a href="清实录康熙朝实录_page404.html">404</a><a href="清实录康熙朝实录_page405.html">405</a><span class="current-page">406</span><a href="清实录康熙朝实录_page407.html">407</a><a href="清实录康熙朝实录_page408.html">408</a><a href="清实录康熙朝实录_page409.html">409</a><a href="清实录康熙朝实录_page410.html">410</a><a href="清实录康熙朝实录_page411.html">411</a><span>...</span><a href="清实录康熙朝实录_page407.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
