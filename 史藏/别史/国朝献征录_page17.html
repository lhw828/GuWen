<!DOCTYPE html>
<html>
<head>
    <meta charset="UTF-8">
    <title>国朝献征录 - 第 17 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 17 页/共 245 页</h1>
    <div class="content">　　李公讳熙字仲光号缉庵其先凤阳府定远人也祖彬翊　高皇帝启运累功都督佥事永乐中以征讨功进荣禄大夫柱国丰城侯食禄一千石赐铁券世袭曁录平安南功加禄五百石遂家于京师彬生贤贤生勇勇生玺玺无子庶兄旻袭祖爵旻无子而遂及于公公则旻之侄也嘉靖甲午奉　命统耀武营操练官军随以廷臣会推掌中军都督府及提督神机营壬寅　钦命充总兵官挂平蛮将军印镇守湖广乙巳楚世子弒逆株连数百人公恻然虑其冤谘于直指伊公相与平反释其无辜几二百人沅州麻阳洞苗作乱远迩绎骚公调兵征剿历三载底宁诸凡经络出自巳裁不少假麾下而悉中机宜敌忾奏功勋庸显于遐服公处之则以谦焉庚戌奉　召命回□掌前军都督府事公廉府中宿弊严禁革人不敢干以私辛亥奉　勑提督京城九门官军壬子总督京营戊政时军伍疲耗往者率因循行事公一以精明振刷而纲纪之诸材官咸凛凛奉法大司马良□赵公永丰聂公并嘉其贤以勋臣可倚重者而公忽以疾告终乃嘉靖癸丑二月二十七日也距生弘治甲子十一月一日得年五十 

　　○宁阳侯赠浚国公谥武靖陈懋神道碑（李贤） 

　　李贤 
　　永乐初靖难功臣不下数十人然克享禄位于悠久者鲜矣惟太保宁阳侯陈公历事五朝出藩入卫凡六十余年而以令终呜呼盛哉公讳懋字舜卿凤阳寿州人高祖万曾祖福祖壹俱追封泾国公妣皆泾国夫人父亨从　太祖高皇帝定天下以功升都指挥使洪武三十二年从　太宗文皇帝靖内难复以功进都督同知卒赠奉天靖难推诚宣力武臣特进荣禄大夫柱国追封泾国公谥襄敏母韩氏泾国夫人襄敏公三子长恭嗣都督同知次忠府军前卫指挥使季既公也器宇宏远识见超卓尤负胆气工骑射年弱冠即从父领兵前行凡埧上广昌蔚州大同白沟济南之战与父同功又御敌于单桥藁城西寨东平州镇小河战尤力累升右都督永乐初论功行赏进封奉天翊卫宣力武臣特进荣禄大夫柱国宁阳伯食禄一千石子孙世袭赐诰券赉予甚厚六年受　诏佩征西将军印总兵镇守宁夏赐宝镪白粲牛羊以戒严之费公至镇号令一新□□人降附者亲抚绥之务得其欢心乃以七年选□□□将大败虏于境外由是残孽远遁边尘之一清捷闻加封奉天靖难推诚宣力武臣特进荣禄大夫柱国宁阳侯食禄一千三百石子孙世袭复赐诰券及貂蝉冠服锦绮宝镪八年春　上亲征北虏公将左掖兵十一年冬还镇十二年春　上复亲征公仍将左军俘馘甚众明年还镇十四年夏有报虏酋马哈木死者公未之信曰是欲懈我边备也即申饬诸将固守巳而虏将果来见有备而退二十年春　上复北征公率所部兵以从还京赐玉带金绮龙衣且闻公有女贤淑礼聘入宫册封丽妃寻　命归宁父母赉予骈蕃当世无与比二十一年　诏公统陕西宁夏甘肃三镇兵出剿叛虏公率众直抵贺兰山捣其巢穴尽收其酋长也先王十部落及其牛马驼羊数万凯还　上大悦宠赉有加二十二年复随上北征师还以公殿至京遂领前军都督府事　仁宗皇帝登极以公勋戚有劳加太保复官其长子昭勋卫　宣宗皇帝临御待公尤厚乐安州之平公领京营兵卫　上有功还有金帛人口之赐二年复镇宁夏三年春奏徙灵州城以便防守四年春得玄白二兔以进　上赐玺书奖谕兼有玉带龙衣马图之赉六年还京十年　命佩平羌将军印移镇甘肃正统改元今上皇帝嗣位念公勋戚之旧召还奉朝请十三年冬福建民邓茂七作乱伪称闽王势甚猖獗　上曰此贼非老将不能平特　命公率师往讨之至浙江有欲分兵先守海口者公曰如此是绝其生路则死寇矣不从明春师次宁建有欲屠沙尤二县者公曰如此则益坚贼心矣乃下令谕之俾各复业能斩贼首者官员与王师同于是降者日众公曰贼势巳孤无能也乃五路进兵一鼓而收之凯还赏劳加等命领中军都督府事寻兼领宗人府事景泰中加太子太师天顺改元　皇帝复位恩遇益隆固辞宫师许之六年春忽得疾踰秋不能起上言臣老死不足惜惟陛下以生民念任贤用能以图太平之治则国家幸甚　上览之恻然曰看卿所奏足见忠诚宜加调治以副朕怀久之医药弗效遂薨时天顺癸未七月十六日也距生洪武己未二月九日□年八十有五讣闻　上震悼辍视朝一日追封浚国公谥曰□靖遣官谕祭加赙及营葬事东宫及诸王□各致□公伟观修髯语音洪亮胷怀磊落敬礼文士虽位极人臣未尝妄自尊大而南征北伐口不言功当中兴名将称首配严氏封宁阳侯夫人早卒子男六人长即昭次曰福宁俱早卒次曰晟勋卫次曰润次曰英次曰昂 

　　○西宁侯宋晟神道碑铭（杨士奇） 

　　杨士奇 
　　永乐五年七月某日推诚辅运宣忠效力武臣柱国后军都督府左都督西宁侯宋公终于肃州讣闻　天子悼叹遣宫赐祭勑有司给传还其丧明年夏至京师葬聚宝门外其考之茔之次公讳晟洪武中所赐名其字景旸宋世家凤阳之定远元季我　太祖皇帝龙兴岁壬辰公随父朝用兄国兴来归明年从克濠州又从战败贾鲁父兄并以功授万户甲午从张天佑克五河泗州旴日台又并进总管乙未从　上克和州渡江下采石太平总管邵荣等潜有异谋国兴察知以闻荣等大诛从克溧阳进攻南台国兴战没　命公袭兄职丙申从攻陈也先水寨克之遂从克南台公父升广德元帅丁酉随广德公克宣州还改广德公天宁翼元帅以老留建康公从邓愈克徽州受功赏戊戌召入侍卫己亥袭天宁翼元帅庚子调征饶州及江西诸郡以次平赐袭衣文绮　合充统兵官平诸山寨洪武元年克建宁遂留守御新定官制实授武德将军建宁卫正千户四年升怀远将军建宁都指挥使都指挥同知冬　召还升江西都指挥使九年调大同授龙虎将军十一年调陕西所至治兵抚民不严而肃十二年掌凉州卫十三年逐北虏至白城获其人马甚众十五年父病诏公还侍又三年父没既襄事复填凉州虏时数边患公率兵讨之追至亦集乃之地斩其凶渠也速儿监等及其众无算余悉生絷送京师又招降虏伪国公吴把都等万八千人而送其酋长工不答儿等百五十人诣京师简其壮者传卒伍余悉处之善地俾耕牧自便驿召公还京奖谕再四赐赉甚厚复填凉州十九年召还升骠骑将军右军都督府都督佥事赐钞文绮以其官赠其三代仍填凉州廿三年夏遣中使就赐文金及钞至秋复三遣赐钞文绮授制谕充总兵官徂哈密里破久哈密者去肃州千余里虏所城也诛其伪王子别列怯等三十余人获虏众千三百人及金印一银印二悉送京师所获马牛羊咸给将士二十五年复充总兵官征罕东西番叛寇诛禽七千五百余人获马二千五百牛羊十万遂还京师二十七年调中军都督府是岁虏寇辽东命充副总兵率兵讨之遇战脑温江获虏众千余马倍之明年广西帡幪诸寨连结乱命充右副总兵往征之诛禽七千余人贼平还京又明年总羽林八卫兵往平五□龙里十三洞之寇三十一年率师城万全诸卫归二年出填甘肃　太宗皇帝初临御公朝京师升后军都督府左都督永乐元年授平羌将军充总兵官仍镇甘肃三年虏日益聚近边公遣人谕以　朝廷德意其酋长把都帖木儿伦笃儿灰率部众五千马驼万六千来归边境底宁事闻赐勑奖论命都督徐膺绪尚书赵羾持节即军中封西宁侯赐推诚辅运宣忠效力武臣柱国仍后军都督府左都督食禄一千一百石加赐田若干顷又二年以疾终享年若干 

　　○西宁侯宋诚墓志铭（倪谦） 

　　倪谦 
　　国家以神武戡定区夏允赖罴虎之士佐成鸿业于是锡爵酬勋□传罔极然出自阀阅者恃崇高而昧学识备员尸禄者多求其席父祖遗勋荷国家重寄辄能懋腾声绩者予于西宁侯宋公葢仅见也公讳诚世家凤阳之定远曾祖讳晟膂力有威重当我　太祖高皇帝龙兴初随父兄来归从下江南定中原东征西伐勋名日盛拜佥右军都督府事出镇甘肃　太宗文皇帝临御升后军都督府左都督寻授平羌将军充总兵官遣廷臣即军中进封西宁侯世父讳琥驸马都尉尚安成公主袭侯爵仍授平羌将军总兵甘肃祖讳瑛驸马都尉尚咸宁公主亦袭侯爵北虏犯顺扈　驾将兵往平之没于战阵追封郓国公谥忠顺父讳杰袭侯爵典宿卫禁兵克笃勤慎母萧氏中都留守萧某女贞静有淑德公幼聪悟好读书性孝友躯干魁颀隽爽及冠美须髯善骑射有勇略景泰初侍父居京师壬申往视别墅于凉州寇入境掠牛马长驱而北矣公时率家僮出猎遇之连发三矢殪二贼贼骇散驱其所掠而还边人惊叹曰将种也甲戌还京痛祖死节承父命还南京祖茔具衣冠以葬乙亥春侯疾作驰书召公夏五月公兼程至京泣拜侯床下侯曰吾忍死待汝今及见吾目瞑矣越七日而卒公哭踊几绝殡殓如仪官赐祭营葬公扶柩归葬祖茔罔不周慎秋九月襄事诣　阙谢恩诏令嗣爵每侍朝　上顾其状貌甚奇之谓可属大事不数月命署右军都督府事政如素习寻赐玺书命出镇甘肃授平羌将军印充总兵官公至镇夙夜惴惴图绍先烈训戎兵拊士卒谨边防明斥堠革奸弊公赏罚秩然武备修饬封疆完实一日阅武教场忽中风疾亟舁归而气巳绝矣时天顺丁丑十月二十一日也享年三十有一讣闻　上悼惜之辍朝配田氏旗手卫指挥田忠女克营公丧戊寅扶柩至京择地都城北某庄之原以葬请命于朝　上遣有司谕祭营冢圹卜以今年月日葬焉呜呼公本貂圭世冑宜骄侈所溺乃能折节务学养成其材是以甫嗣侯封遽登枢府总戎西陲月未一朞即收安辑之效使天假以年则外服羌胡内固边境屹然国保障当与古名将埒矣大厦方建梁木中摧不亦可慨叹也夫 

　　○安远侯谥武肃柳溥墓志铭（钱溥） 

　　钱溥 
　　天顺五年三月十三日总兵官安远侯柳公薨于位　上闻之震悼辍视朝一日谥武肃公姓柳讳溥字广达其先安庆怀宁县人曾祖讳贵祖讳崇皆赠安远侯父讳升洪武末以千户从太宗靖难历升都督佥事永乐五年俘获交址贼犂季牦父子封安远伯七年从征迤北进安远侯宣德初战没于交趾赠奉天靖难推诚宣力武臣特进荣禄大夫柱国太子太傅进封融国公谥襄敏母倪氏封融国夫人七年公袭其爵正统三年秋挂征蛮将军印充总兵官帅湖广等都司官军守广西是冬征大藤峡杀贼杨容拾等五月讨柳州等处六年复入大藤峡破石门等寨十年征思恩贼获常万王等斩之寇遂平十四年还进太子太师总神机营兼掌右军都督府事复命守广西天顺改元　上念公之久劳阃外召进太傅仍掌营府事冬十二月虏寇凉州挂平虏将军印率兵进讨俘获人马无算寇即遁去边境以宁二年师还以疾解机务养于家四年十月疾稍愈诏起总神机军务公夙夜惕厉立春疾复作　上命医调治弗起中外闻之无贵无贱咸咨嗟悼惜至垂涕于路曰失此良将也呜呼公何以得此于人哉公器宇恢廓廉慎慈惠得士卒心其初去广西也营卒困于剥敛违背者众巳而亡者归怨者喜彼夷獠复叛及公而又帖然故余二十年驱驰往复间而致隆于内外之望者以此其言动恂恂然详雅雍穆绝类儒者每被顾问奏对称旨朔望请禡神旗岁时陪祭　郊庙皆兢业自持而诚敬可嘉遇人常谦退如不能至临大事决大议则毅然敢言景泰间事多更置众方唯唯公独不然如议也先称可汗事独上疏言也先篡逆凡民罔不憝天讨不加而反从其伪可乎众尤媿服性不喜侈靡不蓄媵妾暇日端坐一室列经史图籍于左右手不停披遇有益于戎务切于治道者必反复展玩志欲得于巳而见之于行宜出正论于朝端树勋劳于边徼一时靖难元勋之家求称良将于世如公者几人哉呜呼融国其有后矣配朱氏封侯夫人先二十四年卒子男五承庆勋卫应袭承宗承宣承宏承宽 

　　○阳武侯追封鄞国公谥忠武薛禄神道碑铭（杨士奇） 

　　杨士奇 
　　宣德五年五月太保阳武侯薛公奉命城隆庆永宁赤城独石竣事将归以疾闻　上遣中官以御医往视且赐勑谕劳至京犹力疾入见　上慰谕再三既归第日赐御药遣中官临问无几竟不起七月廿三日也讣闻　上震悼亲文祭之追封鄞国公赐谥忠武诏有司治丧葬　丧葬之仪皆优等葢特恩云公讳禄姓薛氏世家山东胶州之新兴社曾祖考讳安妣刘祖考违大妣金考讳遇林妣张公兄弟六人而公第六自少杰特有大志未冠籍戎伍　上官皆奇之从北征金山及哈剌哈之地又从征迤都山乃儿不花等处自是累出西北二边涉万里而还　太宗皇帝举兵靖内难公首从义旗攻九门克蓟州遵化援密云攻雄县追敌漠州咸奋勇先驱以一当百战定公生擒敌左副将军驸马都尉李坚超升燕山□护卫指挥佥事赐白金文绮从援永平攻下大宁富峪会州宽河时南兵巳围北平城公还先遇其哨骑薄战败之　车驾继至从战郑村埧敌大败升指挥同知从克广昌蔚州攻大同率兵前哨获□人马遂从南征大战白沟河追奔至济南升指挥使从克沧州大战东昌公以五十骑前哨遇敌兵数百与战败之获马三十余疋敌悉众来追公复奋战大败之获马二百余疋敌于威县及深州大兵以要旋师皆击走之从战夹河大捷战滹沱河右军力屈公率众驰赴之出入敌阵数十合战敌败走公追至夹河斩馘无算获马五百余疋明日战单家桥公马蹶敌兵所得拔刀斩敌兵复上马督战遂败敌将平安军以次攻下顺德大名彰德及攻西水寨公生擒敌都指挥一人斩获尤多从攻东河东平汶上皆下之继战淝河大店小河汴堤灵壁率勇先诸军遂渡淮江从　车驾入京师　太宗皇帝臣民推戴既正大位论功行赏升骠骑将军后军都督府都督佥事以其官秩赠三代永乐六年升都督同知八年从　车驾北征至玄溟河以功进荣禄大夫右军都督府右都督兼左军都督府事以其官秩加赠三代时四方选至幼军数万悉命隶公操习十二年从　车驾北征十五年初建北京宫殿命公董营缮十八年成加奉天靖难推诚宣力武臣特进荣禄大夫柱国封阳武侯食禄千五百石追封其三代皆侯爵赐诰券二十一年从　车驾北征还奉命讨捕湖州叛寇二十二年复从　车驾北征是年八月　仁宗皇帝嗣大位加公太子太保子孙世袭侯爵奉命巡北边适虏寇云州公率兵追至大松岭斩获甚众事闻赐勑嘉奖遣中官及鸿胪卿即军中劳之既还赐白金钞币加岁禄五百石洪熙元年佩镇朔大将军印率师巡北边宣德元年庶人高煦反　车驾亲征命公前锋先二日围其城罪人既得留公抚绥城中军民还赐银币甚厚明年秋从　车驾巡边出会州解后虏寇塞下与战败之生擒其酋斩获其余众遂镇蓟州永平冬还赐银币加厚四年率师护兵饷开平者再五年春佩镇朔大将军印巡边至奇黄岭遇虏拒战悉斩之尽收其家口孳畜升太保赐钞币居三月董筑城之役葢从公之言以便戍守公平居无事未尝忘危计边务言之亹亹或诮其琐屑者终不变葢其志奉国惟恐不尽将勇智兼备当先事筹划用心之至以夜继日故所向成功未尝败北间一二临阵中矢石褁创赴鬬有进无退其率师所过纪律严明秋毫无犯而抚恤士卒人人归心若重缮作规置有方力不烦费功率坚久人亦罕及葢一代之兴必有一代之臣公秪事　三圣涉历多用志笃鞠躬尽瘁以效臣职故能建功国家流光简册致身贵富垂庆后昆其非古名将之流而今之不可多见者欤 

　　○恭顺侯赠凉国公谥忠壮吴瑾神道碑（李贤） 

　　李贤 
　　天顺辛巳逆贼曹钦谋不轨潜俟七月二日早朝入内乱恭顺侯吴公先于是夜一鼓闻之即与其弟广义伯琮与总兵怀宁伯孙镗走诣长安门告变于是禁门不启贼计遂穷举火烧禁门公等率兵剿杀奋不顾身贼虽诛公以捐躯矣呜呼先机告变公之忠也杀贼丧元公之勇也然则逆贼之败岂非公之功乎　皇上闻公之殁哀悼殊深辍视朝一日追封凉国公谥忠壮凡秘器谕祭赙仪之类悉从厚典复命有司营冢圹以安葬之葢痛念勋戚之臣社稷而死故报功之典倍蓰寻常也既而琮诣予泣且告曰先兄不幸殁于锋镝兹欲立石墓前以白于世非先生之文不可辞弗获按通政司参议赵君昂之状公讳瑾字廷璋其先西凉人祖讳永诚永乐中累以战功封恭顺伯父讳克忠嗣伯爵洪熙初以戚里恩进封恭顺侯正统甲子以征虏功加太子太保己巳秋御寇北边力战而死追封邠国公谥壮勇母杨氏封邠国夫人叔父克勤官至左军都督府左都督亦同兄殁于阵追封遵化伯谥僖敏公生而英锐襟度爽闿亲贤好善未尝以门第骄人以故缙绅士大夫乐与之游相与议论古今讲说道义而公颇能识其旨趣尤闲武艺精骑射方其父叔御虏之际公亦在阵中发矢射虏洎父叔矢尽而亡公始就执其酋长念公忠义之后释之乃还京遂嗣父爵天顺改元　皇上复位公以勋戚随侍应对称旨自是日备顾问赉予甚厚寻命理左军都督府事公亦感激夙夜効勤一旦遭变委身则其允蹈忠义视乃父乃叔无愧矣公生于永乐癸巳十二月一日享年四十有九 

　　○定西侯赠泾国公谥武勇蒋贵神道碑（钱溥） 

　　钱溥 
　　蒋周公之胤以国氏汉末有讳子文者淮南人仕秣陵尉逐盗至钟山下而亡大着灵异隆于祀典子孙散处于淮代有闻人而公其裔也然未有如公之显者公讳贵字大富杨之江都人父从龙当元之季以义勇附　太祖起淮甸洪武十一年隶燕山中护卫侍亲王之国即　太宗也公生有大志恒念父功屈人下甫官即代役三十一年举义克雄县攻大宁战郑村埧取广昌蔚州白沟河战胜围济南回取沧州战夹河藁城克西水寨败敌将平安军于肥河战灵璧收泗州遂渡江入京师功成论次自千夫长升至昌国卫指挥同知后征交趾四征沙漠败阿鲁台子九龙口洪熙元年复至大松岭擒杀贼众升都指挥佥事调掌彭城卫事宣德二年四川松潘夷叛以公充右参将率军捕之首募乡道从东路险绝处攀缘而进贼惊曰兵从天上来邪一日战十数合以全胜闻赐勑有夺桥斩关如古良将之誉明年升都指挥同知镇守密云诸关番夷复叛仍充参将讨之寻升左军都督佥事充副总兵公谓夷性变诈非长驱扑灭患未可弭乃大阅士连破黑虎等四十余□□首千五百级生擒称是投崖箐死者无算夷□宁□赐勑奖谕升都督同知充总兵官佩平蛮将军印镇守其地凡事有利害悉奏罢行之就威州千户所建州治兴儒学使知所教列屯而耕易水桐以后远近堡垒相望使知所守廪庾以足人心大安正统改元召还升右都督时西戎伪王阿台等寇甘凉边将屡失利命公佩平虏将军印率京营五千骑征剿凡陕西及甘肃凉州等处官军悉听节制兵至镇番出鱼儿海子哨还时虏酋把秃孛罗率众犯庄浪公命将御之生缚孛罗等百人又谍报阿台屯大河西遂蹑踪倍道至乱山奋勇冲入且追且杀至石城泉斩首二百余尽获其马驼衣械虏有逃奴来言阿台府在公议即往副将李安沮之公拔剑厉声曰汝任边寄肉食且数年坐视其纵横不制尚掉三寸舌以挠我师敢复谏者死乃策马前驰见贼遂整阵而前生擒男妇数十人送营谍复知其不远令军士疾走至兀鲁猝见虏牧马遂约冲马羣以鞭击箭櫜声惊之马尽佚虏既失马皆挽弓步战不决即令众跃马挥刀齐入以旗牌手督之遂大捷内擒一胡译审自石城泉败衂止余八百精勇者公得其情乃分犄□□列五百骑左右翼纵百骑登高峻疑之既□□□击战逾九十里阿台亦窘死西土遂宁捷闻遣中官赍彩白金宴劳封奉天翊卫推诚宣力武臣特进荣禄大夫柱国定西伯食禄千二百石给世袭诰券追封其曾祖三公祖八公父从龙皆定西伯曾祖妣杨祖妣杜妣程皆伯夫人晋镇甘凉四年召还以云南麓川宣慰思任发累寇边六年命公充总兵官佩平蛮将军印赐蟒袍银盔甲以行公与总督兵部尚书王骥至云南众谓瘴发不宜进公谓尚书曰贼毒□民甚可坐视邪遂遣兵剿之贼势稍却师集金齿分三路进而公与尚书从中路令上江兵夹攻会南风大作纵火四面矢石俱下如雨公乃擐甲鼓勇而前贼大溃斩首十万余级江流尽赤移屯腾冲贼据木笼山连环七寨又驱象阵合数十万人于马鞍山公悉破之势如拉朽直捣巢穴荡无遗氛贼父子仅以身遁凯还诏户部侍郎王质持羊酒迎犒临清至则　上亲慰劳遣中官赐金币羊酒于家择日御奉天门设教坊乐部劳平夷功升定西侯三代考妣复封如其爵贼父子既遁闻被击于缅甸八年命公与尚书下缅取贼仍宠赐以行时缅人数报送至而潜以金楼船载贼离五十里而不至尚书谓公曰此绐我也过江则绝我归路且瘴厉将发不乘此而剪之可乎于是诱缅人听赏公则往焚其舟大战一昼夜其贼首巳先去贼子思机发之在孟牙者亦遁去尽俘其妻孥象马以还破其贼寨二百余处棘火夷遂平九年还　上复亲宴劳加禄二百石赐白金百两彩十表里楮币一万贯金酒器二副鞍马一疋以宠异之公之子雄见贼去亟率汉达官军三十人追杀不及而贼巳阨其后众寡不敌自刎沉于江时年二十四其十人亦从之死　上嘉其忠勇赠怀远将军彭城卫指挥使十二年瓦剌遣使来朝谍者知脱脱不花及也先候使回即分兵入寇　上命公总兵御之公至境严耀威武城引去召还嘉劳甚至十四年正月二十一日忽感风疾薨于家距其生洪武庚申十一月二十九日享年七十讣闻　上震悼罢朝遣礼部尚书胡濙等谕祭前后十四坛及赐斋粮孝布明器等物进封泾国公谥武勇命工部营兆域于榆河乡泥井里先茔之次而以其年七月六日葬焉既葬越月而瓦剌复寇遂有土木之变使公□□遽至是哉其冬以公之孙琬袭爵掌左军都督府事成化初佩平羌将军印充总兵官节制甘凉诸军既而守备南京管中军都督府事忠毅简亮克绳祖武而雅好文学达古今事变时所倚重 

　　○抚宁侯朱谦传 

　　朱谦夏邑人父靖难功授世留守指挥佥事谦嗣官累征迤北功升万全都指挥使充右参将分守宣府功升都督充镇朔将军总兵宣府裕陵北狩过宣府率其子永出谒顿首哭献犒军劳虏金帛累出兵截虏有功景泰元年虏入石峯口又入龙门关不能御御辄败都督江福援谦又败诏诘责谦巳而与虏战斩首中律封抚宁伯卒永嗣伯与世券天顺初永陈父宣府谒　上事赠侯因稍进用永永慎重不泄法令严整四年虏入宣府永出御虏退班师六年总兵三千营八年兼总神机营时定襄伯郭注销镇甘□永荐留登与同事复团营充总兵兼领三千营成化二年充靖虏将军征荆襄有功进流侯乞谥谦武襄未几虏酋加思兰入大同塞充平胡将军御虏虏□去与世伯寻充平虏将军出榆林御虏有功即军中进封侯立号总制陕西三边与世券七年虏入屯柳树泖永出奇邀战有功十二年召还加太子太保□酉年建州夷结朵颜入辽东塞明年永出塞破其营加太子太傅进封保国公十六年出延绥御虏十七年大同御虏亦思马因战海东山有功赐券世公十九年虏大入塞充镇朔将军总制宣大二路二十三年　孝宗即位召还加太师掌后府总团营如故九年卒追封宣平王谥武襄子晖言与祖谦谥同改武毅是岁晖请嗣公下廷议　上特令晖嗣公一世晖尝充京营总兵与英国公懋新宁伯佑同事卒子麒请嗣公下廷议嗣侯卒子岳嗣卒无子以从弟冈嗣侯 

　　○抚宁侯进保国公朱永传（王世贞） 

　　王世贞 
　　宣平王朱永者字景昌河南之夏邑人其先日明以戍卒隶北平至子而从　文皇帝起义积功至中都留守司指挥佥事父谦调边戍与虏接角鬬战者三十余年自守备至参将副总兵遂镇朔将军总兵于宣府其官自都指挥至左都督再以战功封奉天翊卫推诚宣力武臣特进荣禄大夫柱国抚宁伯岁禄千石予铁券是时定襄伯郭登帅大同而谦帅宣府功名略相埓然谦勇略文采皆不及登而获老牖下以功名终赠抚宁侯谥武襄永伟躯貌举止顾□有威容虏之挟　上皇而过宣府也谦出谒睥睨下有所献金帛器物酒炙之类使永进之　上皇数目属焉景泰中永得嗣谦爵奉朝请　上皇自南城复覩永而识之曰是子侯也非宣府食我于门者耶永谢不敢即召待左右有所询问辄率意以对不浮饰往往称旨　上虽贵重中贵人吉祥大将亨而内疑厌之以心腹寄永永亦慎重不泄分领大营禁兵凡车驾游幸必挟永从所赐蟒绣玉带厩马宝刀王斚　上尊金币铠甲弓矢不可胜计　上崩以属　皇太子曰诸侯伯中独永习兵可任大事□□□治裕陵方中总神机营兼领三千营兵马掌右军都督府事诏修景泰时制改神机营曰十二团营益以诸道操卒永复总之而领三千营如故时定襄伯登久填甘肃永上疏请召之归与共事或曰定襄宿将也然子巳久在事能之下乎永曰吾知治　天子军需材耳吾安知下于是物情渐归永以有古范变父子风荆湘大盗刘千斤石和尚等作乱永以靖虏将军总两京湖广江西四川诸路兵讨之尚书白圭监其军至则永病寒不任战而石和尚巳降尚书圭破其众永病巳始纵兵搜巢穴斩首卤薄九百余俘千斤等又败之于古路山捕执千斤子聪等百余曹藉其符印赀仗万计余寇以不时发分兵剿之获级至万余遂进封抚宁侯增禄岁百二十石北虏白匕如恩兰寇掠大同永复以平胡将军大出兵拒之虏退走进号如父谦而加佐理字并阶勋追封及三代虏阿罗寇延绥永以平虏将军与左都御史王越击之擒斩首虏数多卤马牛羊甲械以万计降　勑即军中予世侯留填三边它虏复屯柳榆庄诸处出没患永复与战败之克获多赐金币良厚永疏欲尽论诸将士功于是兵部言永等二年之间所获贼十一人斩首二百五十七而我军之战没者六百六十四其胜负雅不相当□以功迁者一千六百三十人赏者一万六千七百人矣而今又欲益迁三千一百二十人于格太隃滥诏乃弗予寻入侍经筵再录塞上功加太子太保官一子锦衣卫百户岁益禄六十石时永与王越厚相结而出入中贵人汪直门辽东巡抚陈金戊报建州虏结三卫入寇边患请讨之王越知虏弱易胜也计必永出讨而直监其军巳得参帅焉而直新入巡抚金戊赂重谋之永改越命以授金戊遂大发兵破其营五百余所焚庐舍二千余区斩首补虏以千计马牛羊十三永进封号保国公直金戊皆大有迁赏越以是大恨永与汪直然不敢与直异而更媚之会虏犯延绥永遂平虏大将军与越直合兵出塞越侦知虏营在威宁海子乃复与直谋使永将大兵从中道发而身从汪直将轻骑皆选人各二马从它径掩威宁虏破之尽俘其众而永道迂远所费军食巨万马死者以千计而其至延绥虏巳悉余众遁去一亡所获于是越以文臣得封伯直荫锡踰等而永无功自如始大愧悔事直逾谨而与越合不敢持异矣寻积前后功赐阶特进光禄大夫右柱国加太子太傅岁益禄三百石予铁券追封及三代复以大将军出征虏亦思焉于大同海东山等处破之擒虏酋数人斩首百二十获驰马牛羊数二千甲仗三之赐世公爵再予诰券复镇朔大将军总大同宣府兵北御虏还加太子太师永前后凡八佩大将印入统六军尽护彻侯将最名用法严持重有威望而制敌设奇要不能如王越中贵人直少年慓锐喜功名既挟　上宠开边衅然所至多不负败大要直恃永永恃王越耳而兵部尚书陈金戊既以建州之役中直心直亦怙之有阉而优者阿丑尝于　上曲宴中贵武状者挟双斧狼跄而前人问之曰我汪太监也巳左右顾其手曰吾惟仗此两金戊耳而永时有所役兵治私第阿丑复装楚歌者曰吾张子房能一歌而散楚兵六千人曰吾闻之楚兵八千人何以六千曰其二千在保国公府作役耳　上之一笑永惧而罢役出其兵会直与司礼诸大阉交恶而其所援东厂太监尚铭背之发其奸私并发与王越交通状俱贬窜而是时适各与永小门儿见颜色永亦□有内主弗与败　上崩弘治初复被命典治茂陵方中工完进太师改领后军都督府其督诸营兵如故自是边徼稀警急师不复出矣永与其妇弟英国公张懋俱太师懋领经筵监修国史所典司多文事而永总六师于勋臣肺腑无二朝有大礼岁时迭班首时人荣之以久疾卒追封宣平王初谥武襄以同父谦谥辞改武毅子晖当嗣公而当事者难之曰永功固不当公也而晖颇有奥援诏特予袭一辈晖长身美髯器宇凝重寡言笑以其类父永也面才之又多从出塞外受方略其拜爵则巳五十矣凡三岁而领神机营卒又二年兼领三千营掌右军都督府事虏犯延绥平江伯陈锐出御之坐挠征抵罪晖遂征虏大将军与太监苗逵右都御史琳讨之大将军印最重不易当而晖继永而佩尽护诸将人以荣兵出塞捣虏会大雪虏前巳惊走不相格而是时苗逵以幸故要晖上疏以捷闻赐报捷人钞千贯优诏奖励班师遣中官贵人赍羊酒迎劳于路　上特御奉天门见之且下兵部第封赏给事御史言所得虏首三级故勑三道马四百二十牛六十羊八十器械二千五百而巳而报功乃一万有余晖等相率诬罔请罪之上难苗逵弗听然自是赏亦薄又二年进领十二团营兵马其三千营务如故监治　孝肃太皇太后山陵别建飨庙明年复出拒虏于宣辽大同复有斩获班师中贵人迎劳如初加太保侍经筵武宗即阼充　皇后纳征正使后先赐蟒衣玉带绣春刀及他器物甚厚以疾请解营府久之卒年六十四赠太傅子麒不得嗣公仍抚宁侯数领军府以征蛮将军出填两广与总督右都御史姚镆破平田州僇叛酋岑猛加太子太保增岁禄猛之党众叛以不时宣勑归奉朝请久之复起掌军府卒子岳嗣亦掌军府以平蛮将军填湖广召还卒 
　　弇州外史曰永将能持重其驭军亦严整有法然未尝有揭社横草之绩而遭世承平国虎臣者垂四十年位台爵上公所共事者败而擿诛不及殁而赠王子孙彻侯世世勿绝是遵何德哉嗟乎开国之视靖难其巨小尚不可同年而语以视宣平何霄壤也士大夫不能覩久远往往骇新建宁远而忽宣平辈良可唾矣 

　　○怀宁侯孙镗传 

　　孙镗东胜州人永乐二十年嗣父指挥同知从出塞征胡功再升都指挥佥事正统十四年充左参将捕处州贼功升督府佥事战也□都城先登有功景泰元年荐都指挥李奇杨洪劾□循私下御史狱武清侯石亨刑部右侍郎江渊□□勇敢得释巳而大同副总兵与郭登不协时分争乞罢兵柄不许四年请尽统精兵出塞袭虏勑□镗以夺门功封怀宁伯明年与世券五年充陕西总兵与兵部尚书马昂出御虏期七月二日出师先一日夜初指挥马亮走告镗曹钦反谋先杀镗及昂夺其军攻皇城镗披衣起急草奏呼长安左门阍人曰与尔奏疾造上前告急变稽迟军法且斩又走右门亦如之内廷始得集兵缚吉祥镗微服至太平侯张瑾家议讨贼贼巳呼噪四出刼杀文武大臣　上出密帖隙中令百户杨能至瑾家伺镗云何能报镗誓杀此贼　上喜手勑镗父子朕用心灭贼贼攻长安右门不得入走攻左门又不得入钦兄弟率胡兵直趋东安门发火力攻上又勑镗贼犯阙急镗等努力杀贼俄又勑镗昂尽统各营兵杀贼镗子辅子軏追贼至东市大战□□力入阵砍钦两臂伤贼并力□軏攒鎗杀軏镗急□神炮与诸营兵夹攻钦伤遁归家投井中并其党尽擒大诛进封侯食禄千三百石与世券成化改元尽革夺门镗亦在革中　上曰镗有劳于国老且无恙可食禄奉朝请七年卒赠涞国公谥武敏子辅乞嗣上曰镗伯以夺门功封然灭曹贼功大辅可嗣侯卒子应爵嗣侯卒子瑛嗣侯卒□子弟瑁嗣卒子秉元嗣卒子世忠嗣 

　　焦太史编辑国朝献征录卷之七 

　　●焦太史编辑国朝献征录卷之八 

　　侯二（除封　追封） 

　　◆除封 

　　吉安侯陆仲亨 
　　长兴侯耿炳文 
　　巩昌侯赠陕国公谥宣武郭子兴神道碑（刘三吾） 
　　江阴侯赠江国公谥襄烈吴良神道碑（吴伯宗） 
　　靖海侯谥襄毅吴祯神道碑（刘崧） 
　　德庆侯廖永忠传 
　　南安侯俞通源传 
　　营阳侯杨璟 
　　永嘉侯朱亮祖传 
　　豫章侯胡美传（廖道南撰） 
　　东平侯韩政 
　　汝南侯梅思祖传（朱睦木挈） 
　　安陆侯吴复传 
　　景川侯曹震 
　　东胜侯汪兴祖传 
　　太平侯赠谷国公谥勇襄张軏圹志（南阳李贤撰） 

　　○吉安侯陆仲亨 

　　陆仲亨濠人少负武畧壬辰从征滁和姑熟平建康攻京口下常宣江阴婺越三衢常熟高邮皆有功从上亲征取南昌下合肥拔安丰歼友谅宣力先登加帅軄又从大将军取赣州以骠骑卫指挥使改赣州卫镇戌节制南安雄韶诸府调兵克梅州会昌湘乡悉刬诸山寨自将取英德清远晋江下广州遂美东卫指挥使江西行省平章政事移镇襄阳洪武三年封吉安侯食禄千五百石与世券明年出守雁门十三年胡惟庸事诖误惟庸诛法官请并罪仲亨　上曰朕初起兵时仲亨年十七丧父母兄弟避乱持一升麦蔵草间朕见之呼来从朕长育成就累功封侯此吾初起时股肱心腹吾不忍罪其勿问十四年镇成都乌蛮再叛仲亨佐傅将军讨之有功二十三年坐法论死子贤尚五皇女汝宁公主授驸马都尉或曰仲亨与唐胜宗先坐擅调发无功论罪禁系久之得赦后坐党死　上曰朕初先知仲亨反每见其居贵位无雍和之色时默默有忧容异态今竟家奴所发 

　　○长兴侯耿炳文 

　　耿炳文濠人父君用取滁和积的管军总管克采石取金陵丙申与士诚战贾勇先登□死文代领其军明年取广德长兴擒士诚守将降□□会岂元帅府长兴以炳文总兵都元帅辛□□□□将李伯升追斩五十余级拜指挥使吴元年破苏州升大都督府佥事洪武初授镇国上将军兼右率府副使二年镇守陕西三年授秦王府左相兼陕西行省右丞封长兴侯食禄千五百石与世券十四年破虏北黄河复还陕西二十四年赐镪钞造第凤阳葺先茔赠君用侯二十五年两当妖人作乱总兵讨平之三十年充征西将军剿平蜀盗三十一年镇守辽东建文元年靖难兵起炳文征虏大将军率众二十万北进至真定都督徐凯兵十万驻河间都督潘忠杨松营莫州先锋至雄县　文皇出炳文不虞破其城忠松引众来援大兵起忠等皆被执因得炳文虚实遂长驱至真定张玉朱能谭渊来战炳文大败奔还滹沱河东炳文众尚数万复战众溃皆降副将驸马李坚都督寗忠顾成指挥刘　俱被执炳文固守真定靖难兵攻城二日不能下而去炳文老将善战至是败建文君始有忧色召还遣李景隆代炳文竟至亡永乐二年刑部尚书郑赐左都御史陈瑛劾炳文衣服器皿僣餙龙凤玉带僣丹鞓　上曰炳文先朝老臣亦此其速改洪熙初尽以长兴侯田舍赐留守郭鉴云子璇驸马都尉瓛后军都督佥事瑄散骑舍人擢尚宝卿皆获罪死 

　　○巩昌侯赠陕国公谥宣武郭子兴神道碑（刘三吾） 

　　刘三吾 
　　臣闻天与圣代大有之君必笃生瓌玮英勇之将与之会遇以成其大业虽人也实天也当九季王政不纲在所裂裳旗荷梃兵草野自雄罔所适主时则今上皇帝龙兴凤阳夫人合应有若中山开平两公杰出其间是固功无与俪矣其知所趋向先后疏附厥有成迹若巩昌侯臣郭子兴者亦岂偶然哉子兴世凤阳人拳勇有膂力善骑射自癸巳岁起兵首隶元师郭某麾下即知所适主明年得滁州又明年得和州亦既从龙济江若采石若太平若溧阳溧水所向崩角义勇之声日以暴矣丙申三月随夫军进拔台城先登授管军总管继升统军元帅攻围常州身犯矢石昼夜不解衣甲生虮虱九阅月城始下被赏优渥载调克宣州江阴宜兴婺州安庆衢州势剧破竹壬寅分兵之江西南昌得其全城癸卯八月进克鄱阳彭蠡之战海艘骈进戒严所部人百其勇陈友谅计蹙中流矢死人知天命有归矣甲辰春侍上亲征湖广武昌洒血驰战多所斩获因屡功擢鹰扬卫指挥使蕳在上心俾从中山王拔庐州拔安丰率先陷阵大败姑苏张士诚之夺气其乎襄□下衡州定澧州辰州转而鞣高邮踣淮安截拔浙西湖州坐困姑苏往往褁疮力战中山王以公之勇功闻升镇国上将军大都督府佥都督吴二年正月败洪武元年今上即位有事关陕命领其军进讨中原隘守潼关三年一迹不敢南移戌巩昌招募适残严戢部曲西戎羗夷两境帖然进封巩昌侯方倚之永镇西陲而溘先朝露薨于家矣上之震悼辍朝三日赙赠有加追封陕国公谥宣武以洪武十七年冬十有二月日葬聚宝山之原 

　　○江阴侯赠江国公谥襄烈吴良神道碑（吴伯宗） 

　　吴伯宗 
　　洪武十四年十一月二十六日开国辅运推诚宣力武臣荣禄大夫柱国同知大都督府事江阴侯吴公薨于青州十二月讣闻皇上之悯悼辍朝三日诏所司定赠谥加爵特进光禄大夫上柱国中军都督追封江国公谥曰襄烈遣使者迎柩以归洪武十五年二月丙子赐葬钟山之阴上念其功不已命词臣撰文勒诸丰碑以垂不朽伯宗軄居翰林属当执笔谨叙而铭之公讳良姓吴氏凤阳定远人初名国兴后赐今名气岸雄伟性质刚直与弟祯俱以勇力称元末羣雄并起海内鼎沸皇上以聪明神武仗大义奋起布衣公兄弟委身相从服勤左右上深器焉甲午秋从上取滁州乙未春从克河阳常先驱战皆有功六月从渡大江与元兵战于采石拔其营乘胜克姑孰寻下溧水溧阳丙申从定建康战功多又从今大将军太傅魏国公徐公达克镇江下常州屡着功勋历升军軄丁酉下江阴命公以指挥使领兵镇守时伪吴张士诚据姑苏跨有淮东浙右地大物众兵食富强实江南一劲敌而江阴正当东南要冲喉襟之地士诚大多变诈动以金帛啖诱将士公行上谕之曰彼以其诈我以吾诚尔边将镇守封疆约速士卒毋外交毋纳逋逃毋逐小利毋与争锋惟保境安民而巳公奉命惟谨缮城池远斥堠利器械严部伍士卒无敢逃亡无敢出境生事者敌亦畏公之威不敢侵犯数年上亲将兵下江西克湖广伪汉陈友谅大军屡出而无东顾之忧皆以公之扞蔽也丁未大军克姑苏士诚面缚上以姑苏承士诚割据之余力战乃服必得刚毅有智畧者镇其地遂以命公公至奉宣皇上盛德纪律严明号令整肃军民辑睦咸得奠安洪武三年天下大定论功行赏以公有守江阴之功封爵江阴侯食禄二千五百石赐以铁券子孙世袭恩至渥也广西右江诸州僻处炎徼去中国远数千里前国号要荒乍臣乍叛唐宋以来羁縻而巳元都北方相去益远姑息尤甚夷俗狃于仇杀数侵盗边境五年春命公将兵讨之公率兵入跋履崇山践历险阻剪薙荆棘冲冒瘴雾勒劳特甚数月尽平其地俘获不可胜计自是溪洞夷獠畏威怀德革心向化输租赋奉法今同内地焉先是止稽古制建亲王盘石藩屏齐王受封青州命公营建王府宫殿社稷公经营区画部署军卒并手偕作功成而民不知劳公留青州二载得疾而薨享年五十有八公自起身行伍至将帅受封爵始终一致有功无过故其薨也上深惜之恩礼有加焉 
　　子四景仪振宗官僧弟英封武定侯女弟入宫进位宁妃兴有弟德成事　上骁骑舍人性明爽见几避祸以酒自放　上一日召授某府都督恳辞不受上变色曰朕念尔亲且旧兄弟皆登列侯而尔独未显故尔軄何辞德成免冠泣拜曰臣性狂愚懒慢耽酒嗜卧不识事情缓急倘位高禄重必任职司事苟不理　上杀我也人情不过多得钱饮美酒随意自适足了一生愿卒赐　上大喜曰善人举能若此吾刑可措矣立书勑赐黄封百罂金彩称是宠待益厚德成尝侍宴后苑醉匍匐免冠谢发秃落且尽上笑曰醉风汉毛发如此非过酒耶德成仰首曰臣犹厌其多欲尽剃始快意　上默然既醒大惧误触忌讳遂尽剃发披僧衣狂呼唱佛不巳　上笑谓宁妃口前谓汝兄戏言乃实之非风而何德成尝见其兄弟征镇四方逾年不得归辄笑其以虚名受辛若曾如我饮中乐耶已而党事起死者相属德成益狂荡不检以寿终 

　　○靖海侯谥襄毅吴祯神道碑（刘崧） 

　　刘崧 
　　洪武十一年戊午前征南副将军靖海侯吴祯奉诏出定辽是秋以疾闻上遣医驰驿视之弗能愈遂舆疾还京车驾幸其苐问劳有加明年己未五月疾革以其月二十有六日薨讣闻上之震悼辍朝二日诏赠特进光禄大夫柱国追封海国公谥襄毅仍赐窆钟山之阴俾官给其事葬之日车驾临奠加赠赙焉又明年庚申上追念其劳爰勑儒臣礼部侍郎臣崧撰文刻诸神道之碑以昭不朽臣崧奉诏不敢辞乃考公牍纪载苐而书之谨按公初名国宝后赐名祯字干臣姓吴氏世濠之定远人自少时巳卓荦有胆畧及天下大乱从上起兵里中即能知天命有在与兄江阴侯良俱隶麾下悉心委事焉自岁甲午乙未西克滁和东渡大江扬威振锐所向无敌由帐前都先锋总管升建兴翼院判转分院元帅寻天兴右翼副元帅与良同守江阴每寇至辄击走之首破伪吴张士诚水寨擒其枭将朱定甲辰授英武卫指挥使丙午寇出马驮沙上亲督战追至巫子门寇乘潮逆拒首尾相失公纵兵急击之俘获无筭是秋从大将军魏国公徐达率马步舟师由港口取湖州公勒奇兵出旧馆扼之战大捷事平遂留戌焉吴元年丁未九月复从大将军攻围苏州连破胥□二门士诚就执公奉令抚循秋毫无扰进佥大都督府事时方谷珍据明州未下上以公征南副将军从御史大夫信国公汤和往平之公引舟乘潮夜入曹娥江通道夷埧出其不意直抵车厩会降者言方氏巳潜挈家入海公领兵追于盘屿与合战自申至夜三鼓败之尽获其战船人马辎重而还未几谷珍降有旨由海洋进取福州不数日奄至城下围其西南水部三门一鼓克之时伪平章陈友定据延平作乱明年洪武元年戊申进破延平擒友定闽海平公归次昌国会海寇叶陈二姓聚刼兰秀山公调兵立剿之三年庚戊朝廷定功行赏进侯食禄一千五百石赐以铁券使子孙世袭焉五年壬子诏大发兵东戌定边公总舟师数万由登州转运以饷之海道险远人用囏虞公调度有方兵食充羡折冲风涛如履四达寻召还七年甲寅海上警闻公复领沿海各卫兵出捕至琉球大洋获倭寇人船若干俘上京上益嘉赖之常往来海道总理军务至是归自辽东而疾作不起矣公生以天历戊辰六月二十一日葬以薨之闰月十三日享年五十有二 

</div>
    <div class="pagination">
<a href="国朝献征录_page16.html">上一页</a><span>...</span><a href="国朝献征录_page12.html">12</a><a href="国朝献征录_page13.html">13</a><a href="国朝献征录_page14.html">14</a><a href="国朝献征录_page15.html">15</a><a href="国朝献征录_page16.html">16</a><span class="current-page">17</span><a href="国朝献征录_page18.html">18</a><a href="国朝献征录_page19.html">19</a><a href="国朝献征录_page20.html">20</a><a href="国朝献征录_page21.html">21</a><a href="国朝献征录_page22.html">22</a><span>...</span><a href="国朝献征录_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
