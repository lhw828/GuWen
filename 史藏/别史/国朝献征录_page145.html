<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 145 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 145 页/共 245 页
  </h1>
  <div class="content">
   ○严景传（陈镐） 

　　严景传（附） 

　　陈镐 
　　严景字克企别号牧庵其先姑苏人祖道通以医业起家徙居金陵父尚节以名医召太医院士擢梁府良医景幼资性过人好学不倦通周易尤精家学素难灵枢伤寒诸书对客谈及了辨如响永乐中诏太医院送名医子弟读书以备用命赵友同吴敏德二先生教之景方弱冠在选中益探阃奥二先生喜曰是子不羣他日必以医鸣者也后果以儒医鸣都城求治疗者无虚日子弟来从学者无间远近景气岸甚高动必以礼而勇于行义尤喜吟咏语意清粹学士周公叙结诗社于金陵景与焉年七十三卒大宗伯静存倪公称其行谊志节矻若砥柱特立于世有古遗民之风 

　　○橘泉翁祝仲宁传（程敏政） 

　　橘泉翁祝仲宁传（附） 

　　程敏政 
　　橘泉翁祝仲宁者四明人世医家至翁当永乐初被召来京师及见故太医院使戴原礼原礼盖丹溪朱氏高第弟子翁未及卒业而原礼去乃自肆力于丹溪诸遗书及太素脉诀又上泝于张刘李三氏以达素难大有所悟入遂专主湿热相火之说而内外伤辨尤精确守不变尝曰世不推病于脉而索病于方此大误也然世医信局方巳久故凡致翁者始听其言心非之至终验乃大信惟一二勋旧文武□市人有疾一遇翁辄効而稍名读书者谓其用三黄之剂反恶见翁家君尚书南征还病宁膝痹痛　上命医来视且合四方之医皆以寒湿率用乌附蛇酒疗之盛暑犹请服绵如是者三岁一日家君梦有神人书祝字以示者时孙太傅亦卧病走往候之太傅瞿然谓走曰予非祝翁殆矣走闻翁姓恊于梦之愕胎急与俱来翁诊视良久又检诸医案怃然曰幸哉公之免于患也此湿热相搏而成经所谓诸痿生□□热者也即日禠其绵尽谢诸医者取清燥汤饮之曰此疾巳深又热药所误非百贴不验盖服三月余病良巳自是家入有疾非翁药不敢尝而士夫间亦始有延致之者然翁愈人之疾巳即置之不复挂口或扣之亦口答然不应曰吾厌世之呶呶者故走所目击翁事多不让古人而不得其诊视之详独志其槩云孙太傅病头面项喉俱肿大恶寒医疑有异疮翁曰非也此所谓时毒似伤寒者丹溪曰五日不治杀人急和败毒散加连翘牛蒡子大黄下之三日愈又尝右胁大痛肿起如覆杯手不可近医以滞冷服香桂姜黄推气之剂小腹急胀痛益甚翁曰此内有大热瘀血在脾中耳经所谓有形之肿也然痛从利消与承气汤加当归芍药柴胡黄莲黄蘖下之得黑瘀血二升立愈又尝有疡发左耳后寒热间作昼夜呼不可忍疡医欲与十宣散补托之翁曰此有余之火无事于补与防风通圣散加柴胡白芷下之肿消痛止时太傅年八十余翁凡三下之皆奇英国公病左瘫不语气上壅医以中风用顺气袪风之剂弗効翁曰此痰火湿热所致与之清燥化痰前后饮竹沥数升愈国子监丞彭英义勇卫镇抚王隆亦病此翁皆以是起之新宁伯母夫人病痰喘遍身肿痛进诸流气之剂弗止魏国公子年八岁病哮喘夜不得寝喉中作拽锯声医日用抱龙丸转加失音公皆与泻火清气之剂愈或者疑请其说翁曰人虽有老穉而诸气贲郁肺火之发则同第脉候有衰脆药味因之有小增损耳忻城伯素有痰疾尝出坠马舁归不复知人医用理伤断续之药翁笑曰此虽坠马寔痰发之故与之降火消痰巳而愈武靖侯夫人病周身百节痛又胸腹胀目闭逆冷手指甲青黑色医以伤寒主之七日而昏沉皆以弗救翁曰此得之大怒火起于肝肝主筋气盛则火矣又有痰相博故指甲青黑色与柴胡枳壳芍药芩连泻三焦火明日而省久之愈故太平侯疾病膻中痛喘呕吐酸自云脐上一点气上至咽喉如每子后申时□发医以大寒翁曰此得之大醉及厚味过多子后申时此际相火自下腾上故作痛与二陈汤加芩逋山栀苍数服愈户部主事吴润病头眩两耳鸣如屯万蜂中甚痛心挠乱不自持医以虚寒下天雄矣翁曰此相火也而脉带结是必服峻剂以劫之急与降火升阳补□之剂脉复病愈姚光禄女年十七病潮热医以疟治之加寒战血崩又以虚将补之翁口此热入血室所致先与小柴胡汤再与承气汤微下之去紫黑瘀血数块愈吴检讨子年十八病眩晕狂乱医以中寒巳而四肢厥冷欲自投火中医曰是当用乌附庶足以回阳翁曰此心脾火盛阳明内实用热药则不治强以泻火解毒之剂三服愈耿祭酒病头晕翕翕发热憟憟恶寒医以感冒用甘辛□汗之剂汗出不止腹满作渴讝语发痈医又以□暑翁曰此非一时寒暑可致乃积湿热在足阳明太阴经中故疹见与除湿热补脾胃泻阴火之剂愈□昌知府王诏病筋痿给事中徐峰病气□皆医所误翁一以清燥汤起之至于饮食劳倦之疾世医率以外感而得翁起之者尤众不能悉记也翁年下孙太傅一岁精健亦略相等活人之心日甚一日每乘款从一童子走东西应都人之请虽雨雪□暮不自恤都人日辇金币以谢门下而翁来□始以此介意焉初杨文贞公家有孙病豆寒战呕泄蒋院使以不治或荐翁翁时尚少诊视之曰无伤也与药一粒而効文贞素重蒋者终閟其事不以告人御史钱昕夫人病恶寒日夜以重裘覆其首起跃入灌汤中不觉医以寒甚翁持之曰此痰火上腾所谓阳极似阳者非下之火不杀下经宿而撤裘呼水饮之旬日气平愈给事中毛弘病伤寒汗巳不解医与之补剂捕旬日病大作盗汗唇裂将邀他医而误召翁翁曰伤寒无补法此余热不解与芩莲山栀石膏之剂一服即愈此三事非目击然人有诵之者故附载之□论曰近世有儒名者立说斥东垣丹溪之书不足观曰二家动引素难犹儒者动引唐虞三代何益于事噫此言者亦悖之甚矣唐虞三代之治术岂□人家国者邪患人不能耳然人虽莫能而犹幸其在口也若禁之不言则岂复人理也哉宜乎称泉翁之不获遇也迹此观之世之□□道而不□□者岂特翁邪 

　　○王瞶斋敏墓志铭 

　　瞶斋王君吴下名士以医而揜其众长卒莫揜于君子其幽光潜德远近来吊者各能言其略也母沈氏妊七月而生君至老犹颅囟页未合父德广早世家遂落年十六从韩先生伯承学伯承扣其所尝读先世藏书几何随答之曰不失世儒世医家子可教也处一室写诵不少辍每其师所诊疗巧出意表处录记成帙曲折不遗伯承曰王生所就当不在人后踰年师亡适盛启东先生致御医事闵其孤且贫也曰盍居药□肆以养母对曰恐家学世我而失先生曰志足以继光庵矣吾受业光庵之门还授之于其裔宜矣留寘馆下卒业未几母得乳疾卒大恸脱下颔仆而几绝众□揉合之良久苏□绵州性初论以伤生之教曰贫而孤不有母不有今日哀痛自不能巳也绵州贤之抱疾延治者拒不往绵州曰在礼固自得矣如物何强而往其施治一出东垣丹溪不立异以激近効不乘人之危以射厚利不斥言他医之误曰吾偶中耳盖韩盛二师之仁术君扩充之而及人者大也城内外媪稚愚智皆熟君之名君察脉观色即得其疾所由致治无不愈者惟贵势人之疾难治羣工争欲售其能攻补杂施一难也遇下不以礼自重者不苟往非所重二难也唯唯取悦孰得而尽禁其所欲难之三也奉养厚而中气素有夺又难之一君则反是客礼遇之言易入而投剂又奇中名愈远而愈尊贵延聘四至或临莅乎近虽弗疾亦延访其谨疾致病之故君益以礼自持全活者多而心愈下不易其所易不难人之所难每记人某疾某药其禀受几岁治以某法某剂可起与否详书之不可起之证与脉何似亦详书之积五十年得一百十八籍曰药案其间出奇之见暗与古合某妇患血蛊攻以常法君以安胎之剂调摄之且曰当得男即愈巳而果然秋日受海道总帅翁公燕谢饰优者女子侑觞无疾也颊頳面青羸而气微□君谓翁曰火克金之兆也火令司天必死矣明年六月咯血果死苏州卫千户申志年欲近二十忽昏眩谵语体热甚而咳以伤寒治者易数手矣君曰痘也以升麻汤与之众相顾疑厥明痘出徧体而愈钖邑邹氏疽发于背不肿起众疡医曰起即易治也君胗之曰击指之脉即起亦不治何言之易众劫以□起如粟哄然曰保无伤矣竟三日死人又知其不分科而能通也松江富家馈白金数十斤借言于巡抚都御史万安刘公吞麾置之曰吾以医见重于公而以利脱人之罪非处巳之道又以利而觊公之听非处人之道既而公廉得之益器重焉礼部以荐起用以瞶废辞居吴城德庆坊宋以来四百有余年故址也君早孤门户衰薄仅旧屋数楹君展拓缔构分予弟中半不以新拓置者巳有也又展新苐者三与仲叔季三子以故弟与伯子守先祀风日好时迎养于诸子之家与客觞咏以乐暮还于伯曰此吾瞑目地也年七十有二而卒君姓王氏讳敏字时勉号讷庵晚以疾不良于听□号瞶斋弟政字时学号恒轩亦太医院医士 

　　○世医韩襄传（祝允明） 

　　祝允明 
　　韩公名襄字克赞长洲人也曾祖奕夷当永乐中夷与从兄并事　太宗皇帝以医名　太宗皇帝官太医院院使夷院判宠赉优渥多越常典而奕尤以儒行表于山林间公院判长孙盖仲子布出也幼而孤独精先业明允确廉不随不同侃侃如也老益恬澹无干于时而平生以其术泽人者则弗胜纪王氏妇体硕年老升楼蹶而仆诸医都不终脉摇首言中风立死耳后至公公曰病是跌扑家授药融导气血气血平当愈巳而果然从兄之子之夫严恒病胸膈阏滞溺赤精滑作寒热吕骨族间成核如胡桃比一枚特热而痛不能言发在间日既三年公视之曰病自虚火动滋阴降火药丸引以龙脑服　月热止更参耆补两月病巳病得之心切于生财而不定也所以知者诊其脉六部虚大时数数然也将归侄女止之公言留无特留一冬药耳明年春应来苏吾远迎矣卒如之相城沈人隐君贞岁八十公去贺寿倐忽不宁便沈剧公脉之报无害饮以汤齐讫君就枕度公与客宿隐君犹子周舍丁夜闻内大哭声客李者嗤先生误邪公言事有非理所必吾终不见其死耳黎明问焉盖哭以他故所以知者脉惟虚无他八十之人应然也今隐君室陈硕人病咽喉结丸小肿不痛不痒众医并以痰症也公谓隐君非痰症一溃应死隐君戚其言姑从众谋攻痰无几丸决破阅日便逝所以知者其脉弱其形衰其年及耆而不复荣滋部分在开阖也宋德妻病其友深夜叩公门请决治公□从帷前秉烛望见之即回步不施药强之诊脉亦竟许以死明日更医无言同者三日以死问之公云白如枯骨死也金陵军人妻独居暴怒口鼻顿出血五六升公视之面壁卧不能吐一语气欲属不属奄奄然诊之六脉尽取参膏加地黄生犀饮之三日夜止龙塘桥陈家娣姒有言齐成疾居一年姒死娣甚恐力求医连易数子弗瘳皆委去公治之刻以两月可巳从之良巳公曰形不衰脉有根蔕而巳周生内年二十八中风不语诸治者束臂矣公药之任以亡虑既而然所以然者外无六经之形证脉虚迟本情尔也上元人潘病瘵死未死无或以死告告死独公公后告人大骨槁大肉脱是形脉俱坏罗佥事中□公诊之其脉如弓弦曰入鬼□迟三日程耳□三日遂亡成化元年公省妇翁张御医豫于京师阁老南阳公延张治塾宾南海贡士梁淑一晨间张入直李以请公公告李梁病犯厥阴六脉绝不可巳言讫趋而出李与数达官共讶之复并命三五医雷然荐汤液暮而死矣周善妇病于娠公断尺脉不固胎虽成其下也母命其偕乎莫不笑不三辰如言焉相城僧病肿胀喘逆旦夜反复不能寝一息公沈公邀视悦既语云急矣病得之酒遽投辛热味救俄而苏咸以庆公曰胡庆病本犹未断在他日耳果三年二发甫除乃以好酒与厚味不能禁故所以知更发者诊其脉大逆不应也又姻家赵郎年未壮好酒甚酒不离朝夕以酒废食忽病肌肿浮漫腹彭彭而皷满时狂愦可愕家人谓之妖御以祝由病益剧公观之赵神方清言无变异也须病乃发公曰病得之酒酒以乱神祝何由关焉噀之水麾之剑符祝嘈杂重实其实虚其虚也令悉屏去留身对病者徐徐譬解之陈以正说戒之绝饮重命之要间以汤饮遂安所以知其非狂邪脉无怪无绝色无恶也戚女倪氏室而抱病公曰疾无伤□忧夭乎众惊问故公曰质微脉细小是谓形脉不应寻而病果己巳无何嫁张生嫁无何得娠产亡焉太伯邹节妇八十伤寒不终朝便委顿欲绝公诊之语其孙炯脉洪而无根然年高气弱将无虞炯谓市医探利恒态献白金如干挺公却去与之七剂越日遂瘥王侍郎仲儿四十患痰喘昼夜不得休伯氏评事请公与盛用美氏议治许酬银于二公公曰药当出盛君疗而酬亦当盛君仆则不能评事问所以然曰脉往来啄焉漏焉候厥逆也评事心窃恶之巳乃符其说王家遂谓公口不利绝不复乞医矣弘治己酉允明秋试南都馆舅氏符台李公贞伯斋宇晓起翻阅缥□□夜饮酒数就寝积湿热浃旬渐愦愦不舒八月三日肌大燔灼微曙自谓困大故出游游数里愈不舒亟返归中路遇旋风吃吃忍之还斋不及解衣俯几一大呕即大枕头岑岑如击碎夜误饮表剂汗如溜不解明日添重易以痰剂亦不解又明日成痎又易医易痎剂乃稍定扶归苏痎尚未巳乞救于公延久惫甚公变换救之历五十日迄痊云允明生晚居姻家幼行钦感既久因从叩得治状一二笔□如右所觊传之报而犹惜不能以尽公 
　　赞曰公之善也夫心行淑焉道业良焉胤冑华焉公善盖三矣昔韩伯休假于卖药以存其隐操公既先伯休行业又然盖二善兼肖之矣斤斤然君子哉 

　　○石山居士汪机传（李汛） 

　　李汛 
　　居士姓汪名机字省之其先出越国公华长子朗州法曹建之后四传至璹者始迁古黟赤山镇即今祁治石山也其后韩新一者元季复迁石山之南曰朴墅乡人本其所自出尊之曰石山居士云居士性恬淡不喜奢靡动法古人言出未尝不践平居粗衣粝食类俭者至义所当视弃百金如一羽耳其弟柱客死广木海徼命子炅往取其柩备历艰险始得柩归而所费一无所问远祖坟墓失业他姓率众复之费尤不较族人欲立宗祠筹之工巨非白金六十斤不可众难之居士即任十之二曰尊祖敬宗又何惜焉于是众皆趍赴不日而成处家庭和易不苟人皆乐从如嫁娶丧祭并依家礼御佣工佃人俱有恩尝戒其子弟曰民有四业皆不可离义之一字早岁习春秋补邑庠弟子员屡试不利其考以望公喻之曰昔范文正公尝自誓曰不良相颐良医意谓仕而不相泽之所及顾不若医之博耳盖翁尝以医活人至数干指故以此喻居士悟即弃去科举肆力医家诸书母孺人病头痛呕吐十余年居士起之如故以望公晚年三染疾亦三起之公曰医力如此牲□何足羡耶于是益加研究诊治者百试百中声名益彰以疾请者无虚日居士随请随就不可起者直告之不隐可起者竭力治之至忘寝食若王公贵人稍不礼不应也其自重又如此久之求者益众所应益博活人至数万指都里姓名脉色及方症其徒周臣许忠历纪之书曰石山医按郡侯张歉斋年逾五十过劳怠倦烦闷恶食居士诊之脉浮小濡缓曰此合东垣劳倦伤脾之论也冬春宜仿补中益气汤例夏秋宜仿清暑益气汤例依法守方服之良愈又常虑子迟居士复诊之曰浮沉各得□□后当有子果如所言歙罗斯聪年踰三十病中满朝宽暮急屡医不効居士诊视脉浮小而弦按之无力曰此病宜补以人参二钱白茯苓各一钱黄芩术通归尾川芎各八分栀子陈皮各七分厚朴五分煎服且曰初服略胀久则宽矣彼疑气无补法居士曰此世俗之言也气虚不补痞满无从消矣经曰塞因塞用正治此病之法也服之果愈其弟斯俊形实而黑病欬痰少声嘶间或咯血居士诊之右脉□无伦时复促而中止左脉比右略小而软亦时中止曰此肺脾肾三经之病也盖秋阳燥烈热则伤肺加之劳倦伤脾脾肺母母病而子失其所养女色伤肾贤肺子子伤必盗母气以自奉而肺愈虚矣法当从清暑益气汤例而增减之以人参二钱或三钱白白芍麦门冬茯苓各一钱生苄归身各八分黄栢知母陈皮神曲各七分少加甘草五分煎服或曰明医杂着云凡病喘嗽欬血肺受火邪误用参者多不救谓何曰医者意也徒泥陈言而不知变乌足以言医人参虽温杂于酸苦甘寒羣药中夺于众势非惟不能害而反之用矣患者闻之喜曰非通儒论不及此锐意煎服月余而安罗汝声年五十余形瘦而黑理疏而涩忽病腹痛午后愈甚医曰此气痛也治以快气之药痛益加又曰午后血行阴分加痛者血滞于阴也煎以四物汤加乳没服之亦不减诣居士诊之脉浮细而结或五七至一止或十四五至一止经论止脉渐退者生渐进者死今止脉频则反轻疏则反重与脉经实相矛盾居士熟思曰得之矣止脉疏而痛甚者以热动而脉速频而反轻者以热退而脉迟故耳病属阴虚火动无疑且察其病起于劳欲劳则伤心而火动欲则伤肾而水亏以人参白芍补脾君熟苄归身滋贤臣黄栢知母麦门冬清心佐山查陈皮行滞使入乳童便或出或入惟人参渐□至四钱或五钱遇痛进之即愈或曰诸痛与瘦黑人及阴虚火动参耆并在所禁今用之顾効谓何居士曰药无常性以血药引之则从血以气药引之则从气佐之以热则热佐之以寒则寒在人善用之耳况人参不特补气亦能补血故曰血虚气弱当从长沙而用人参是也所谓诸痛不可用参蓍者以暴病形实者言耳罗君年踰五十气血向衰矣不用补法气何由行痛何由止经曰壮者气行则愈是也或者唯唯程正刚年三十余形瘦体弱忽病吐泻水米不入口者七日自分死矣居士诊脉八至而数曰当仲夏而得是脉暑邪深入也上吐下泻不纳水谷邪气白甚也宜以暑治或曰深居高堂暑从何入居士曰东垣云远行劳倦动而得之伤热高堂大厦静而得之伤暑此正合静而伤暑之论也但彼用温热以暑邪在表此则暑邪巳深入矣变而用清凉之剂可也遂以人参白虎汤进半杯良久再进一杯遂宽稍安家人皆大喜曰药能起死回生果然三服减去石膏知母再以人参渐次加作四五钱黄栢陈皮麦门冬等随所兼病而佐使一月后平复如初□福仁体肥白年近六十痰喘声如曳锯夜不能卧居十诊之脉浮洪六七至中或有一结曰喘病脉洪可治也脉结者痰碍经隧耳宜用生脉汤加竹沥服之至十余贴稍定患者嫌迟更医服三抝汤犹以迟益以五抝汤危矣其曰弟汪君王道医也柰何欲速至此于是复以前方服至三四十贴病果如失一妇形肥色淡紫年几三十艰于子居士脉之两尺脉皆沉微法当补血以形言之肥人气虚亦当补气遂令多服八物汤仍以补阴九加参蓍空腹吞之三月余有孕复诊之两尺如旧以理论之孕不当有昔人云脉难尽凭殆此类欤侍御槐塘唐君景形肥色黑素畏热而好饮年三十余自汗如雨四肢俱痿且恶寒小便短赤大便或溏或结饮食亦减医作风治用独活寄生汤小续命汤弗效五月间居士往视脉沉细而数约有七至曰此痿症也丹溪云断不可作风治经云痿有五皆起于肺热只此一句便知治法矣经又云治痿独取阳明盖阳明胃与大肠也胃属土肺属金大肠亦属阳金金赖土生土亏金失所养而不能下生肾水水涸火盛肺愈被伤况胃主四支肺主皮□今病四肢不举者胃土亏也自汗如雨者肺金伤也故治痿之法独取阳明而兼清肺经之热正合东垣清燥汤服百贴果愈汪钿长瘦体弱病左腹痞满谷气偏行于右不能左达饮食减大便滞居士诊其脉浮缓而弱不任寻按曰此土虚木实也用人参补脾枳实泄肝佐以芍药引金泄木辅以当归和血润燥加厚朴陈皮以宽胀兼川芎山栀以散郁服十余贴稍宽因粪结滞思饮人乳居士曰袛恐大便滑耳果如言遂辞乳媪仍服前药每贴加人参四五钱后思香燥物曰脾病气结香燥无忌也每日困食燥榧一二十枚炙蒸饼十数片以助孳力年余而安罗君辅年三十余尝因冒寒发热医用发表不愈继用小柴胡热炽汗多遂昏愦不知其身之所在卧则如云之停空行则如风之飘毛兼消谷善饥梦遗诸症居士观其形类肥者曰此内火燔灼而然虚极矣诊其脉皆浮洪如指曰脉经云脉不汗衰者死在法不治所幸者脉虽大按之不鼓形虽长而色尚苍可救也医以外感治之所谓虚其虚误矣经云邪气乘虚而入宜以内伤重遂以参蓍归大剂少加桂附服十余贴病减十二三再除桂附加芍药黄芩服十余贴病者始知身卧于床足履于地自喜曰可不死矣服久果起胡本修监生年踰三十形肥色白酒中人折辱遂病心恙或持刀踰垣披发大呌居士诊之脉濡缓而虚按之不足曰此阳明虚也宜变例以实之庶几可安先有医者巳用二陈汤加紫苏枳壳等药进二三贴矣闻居士言即厉声曰吾治将瘥谁敢夺吾功乎居士遂告回医投牛黄清心丸如弹丸者三枚初服颇快再服燥甚三服狂病倍发抚膺号曰吾热柰何急呼水家人守医者言禁不与趋楼见神前供水一盂一呷而尽未快也复趋厨房得水一桶满意饮之狂势始减半其不死幸尔复请居士治之以参蓍甘草甘温之药君麦门冬片黄芩甘寒之剂臣青皮疏肝佐竹沥清痰使芍药茯苓随其兼证而加减之酸枣仁山栀子因其时令而出入之服之月余病遂减然或目系渐急即务日昧不知人良久复苏居士曰无妨此气血未复神志昏乱而然令其确守前方夜服安神丸朝服虎潜丸以助药力年余熟寝一月而瘥越十余年因久坐腰痛渐次痛延左脚及右脚又延及左右手不能行动或作风治而用药酒或作血虚而用四物汤一咽即痛盖覆稍热及用□□痛益甚煎服熟地黄或吞虎潜丸又加右齿及面痛甚季秋始请居士诊之脉□缓□□左脉比右较小或濇尺脉尤弱曰此痿证也彼谓□症不痛今以肢痛痿惑也居士曰诸痿皆起于肺热君善饮则肺热可知经云治痿独取阳明阳明者胃也胃主四肢岂特脚耶痿兼湿重者则筋缓而痿软兼热多者则筋急而作痛因检橘□翁传示之始信痿亦有痛也又经云酒客不喜甘熟□昧甘而虎潜丸益之以蜜则甘多□湿而动胃火故右齿面□也遂以人参二钱黄耆钱半白茯苓生地黄麦门冬各一钱归身八分黄栢知母各七分甘草四分煎服五贴病除彼遂弃药□冬复病仍服前方而愈吴道济妻年踰三十无子诊视其脉近和惟尺部宽洪滑耳问得何病曰子宫有热血海不固尔道济曰然每行人道经水则来乃喻以丹溪大补丸加山茱萸白龙骨止涩之药以治其内再以乱发白矾黄连伍倍子末用指点水染入阴户以治其外依法治之果愈而孕吴传芳妻年踰五十病左脚膝挛痛不能履地夜甚于昼小腹亦或作痛诊其脉浮细缓弱按之无力尺脉尤甚病属血衰遂以四物汤加牛膝红花黄栢乌药连进十余贴而安吴良鼎形瘦而苍年逾二十忽病欬嗽咯血兼吐黑痰医用参之刻病愈甚居士诊之两手寸关浮软两尺独洪而滑此肾虚火旺而然也遂以四物汤加黄栢知母白陈皮麦门冬之类治之月余尺脉稍平肾热亦减依前方再加人参一钱兼服枳丸加人参山栀以助脾六味地黄丸加黄栢以滋其肾半年全愈吴富孙之媳年几三十因夫在外纳宠过于忧郁患欬嗽甚则吐食呕血兼发热恶寒自汗医用葛氏保和汤不効居士诊其脉皆浮濡而弱按之无力晨则近驶午后则缓曰此忧思伤脾病也脾伤则气结而肺失所养故嗽家人曰神医也遂用麦门冬片黄芩以清肺陈皮香附以散郁人参黄蓍芍药甘草以安脾归身阿胶以和血服数贴病稍宽后每贴渐加人参至五六钱月余而愈竦塘黄崇贵年三十余病水肿面光如胞腹大如箕脚肿如槌饮食减少居士诊之脉浮锾而濡两尺尤弱曰此得之酒色宜补肾水家人骇曰水势如此视者不曰通利则曰渗泄先生乃欲补之水不益剧耶曰经云水极似□正此病也水极者本病也似土者虚象也今用通利渗泄而治其虚象则下多亡阴渗泄耗肾是愈伤其本病而增土湿之势矣岂知亢则害承乃制之旨乎遂令空腹服六味地黄丸再以四物汤加黄栢木通厚朴陈皮参煎服十余贴肿遂减半三十贴全愈侍御萧吉夫年踰五十患眩晕溲涩体倦梦遗心跳通夜不寐易感风寒诸药俱不中病居士诊之脉或浮大或小弱无常曰此虚之故也丹溪云肥人气虚宜用参蓍又云黑人气实不宜用之果从形欤抑从色欤居士熟思之色虽黑而气虚当从形治遂以参蓍君白茯苓通臣山栀子酸枣仁麦门冬佐陈皮神曲使煎服晨吞六味地黄丸夜服安神丸逾年病安休宁程勇年三十余久病癎症多发于晨盥时或见如黄狗走前则昏瞀仆地手足瘈瘲不醒人事良久乃苏或作痰火治而用苓连二陈汤或作风痰治而用全蝎姜蚕寿星丸或作痰迷心窍而用金箔镇心丹皆不中病居士诊之脉缓弱颇弦曰此木火乘土之病也夫晨阳分而狗阳物黄土色胃属阳土虚木火所乘矣经云诸脉皆属于目故目击异物而病作矣理宜实胃泻肝而火自息本草云泄其肝者缓其中遂以参蓍归陈皮神曲茯苓黄苓麦门冬荆芥穗煎服十余贴病减再服月余而安篁墩程先生刑清癯肌肤细白年四十余患眩晖四肢倦怠夜□□悸语乱或用加减四物汤甘寒以理血或用神圣复气汤辛热以理气又或作痰火治或作湿热治俱不効遣书请居士诊之脉皆沉细不利心部散濇曰此阴脉也脾与心必因忧思所伤宜仿归脾汤例加以散郁行湿之药先生喜曰切切服数贴病向安一夕因懊恼忽变急请诊视脉三五不调或数或止先生以怪脉居士曰此促脉也无足虑者曰何如而脉变若此曰此必怒激其火然也先生哂曰子神人耶以淡酒调木香调气散一七服之其脉即如常汊口孙以德形肥色紫年逾五十颈项少阳之分痈肿如椀居士诊之脉浮小而滑乃语之曰少阳多气少血之经宜补若用寻常驱热败毒之药邕溃之后难免别患彼以然遂煎参耆归膏一二斤用茶调服无时盖茶能引至少阳故也旬余邕溃而起程贵英形长而瘦色白而脆年三十余得奇疾遍身淫淫循行如虫或从左脚腿起渐次而上至头复下于右脚自觉虫行有声之状召医诊视多不识何病居士往诊其脉浮小而濡按之不足兼察其形视其色参诸脉知其虚症矣伤寒论云身如虫行汗多亡阳也遂仿此例用补中益气汤多加参耆以酒炒黄栢五分佐之服至二三十贴遂愈孙杲年二十余病欬嗽呕血盗汗或肠鸣作泄午后发热居士往视其脉细数无复伦次因语之曰难经云七传者逆经传也初因肾水涸竭是肾病矣肾邪传之于心故发热而夜重心邪传之于肺故欬嗽而汗泄肺邪传之于肝故胁痛而气壅肝邪传之于脾故肠鸣而作泄脾邪复传于肾而肾不能再受邪矣今病兼此数者死不出旬日之外矣果如期而逝埜山汪盛妻年踰四十形色苍紫忽病血崩诸医莫治或用凉血或用止涩罔効居士察其六脉皆沉濡而缓按之无力以脉论之乃气病非血病也当用甘温之剂徤脾理胃庶几胃气上腾血循经络无复崩矣遂用补□益气汤多加参耆兼服参苓白散崩果愈汪氏字形瘦而脆色白而嫩年踰二十将治装他出居士诊视久之语曰某时病将至矣书寸楮遗之盖欲其止也彼不以然后果如期病不起逢村王恕年二十余因水中久立过劳病疝痛痛时腹中有磊块起落如滚浪其痛尤甚居士诊其脉皆弦细而缓按之似濇曰此血病也考之方书疝有七皆不宜下用治多用温散之药以气言也兹宜变法治□□□□□□□桃仁下之其痛如失三日痛复作比前加甚脉之轻则弦大□则散濇思之莫得其说问曾食何物白鸡卯二枚而巳曰巳得之矣令以指探喉中吐出令尽而痛解矣大坑方细形瘦年三十余忽病腹痛磊块起落如波浪然昼轻夜重医用木香沉香磨服及服六君子汤皆不验居士诊其脉浮缓弦小重按似濇曰此血病也前药作气治谬矣彼谓血则有形发时虽有块磊痛减则消而无迹非气而何盖不知有形者血积也无形者血滞也滞视积略轻耳安得作气论耶若然则前药胡不验遂用四物汤加三棱蓬木乳香没药服之痛遂脱然一妇形长色紫姙五月矣托居士脉之以别男女曰脉右大于左脉诀云左大男右大女今脉右大当是女耶彼喜曰我男胎矣往姙时尊甫诊之亦谓右脉浮□当是女后生男今姙又得是脉知男□后果生男居士曰脉书道其常莫能尽其变此医所以贵乎望闻问切也九江钞厂主事郑君希大瘦长而色青白性急刚果年三十余病反胃每食入良久复出又嚼又咽但不吐耳或作气治而用丁香藿香或作痰治而用半夏南星或作寒治而用姜附药俱罔効居士脉之皆缓弱稍弦曰非气非痰亦非寒也乃肝凌脾之病经云能合脉色可以万全君面青性急肝木甚也脉缓而弱脾土虚也遂用四君子汤加陈皮神曲少佐姜炒黄□以泄气逆服月余而愈钞厂陈库子其父老年患背邕居士诊视脉洪缓而濡邕肿如椀皮肉不变按之不甚痛微发寒热乃语之曰若在骨专脾经络交错皮薄骨高之处则难矣今肿去胛骨下掌许乃大阳经分尚可治遂用黄耆五钱当归羌活甘草节各一□先令以被盖暖药熟□服令微汗寝熟肿消一晕五服遂安时居士舟去半日其子驾小艇载鹅米追及拜曰吾父更生故来谢耳居士弟樟之妻瘦长色苍年三十余忽病狂披发裸形不知羞耻众谓心风或欲饮以粪清或欲吐以痰药居士诊其脉浮缓而濡乃语之曰此必忍饥或劳倦伤胃而然耳经云二阳之病发心脾二阳者胃与大肠也忍饥过劳胃伤而火动矣延及心脾则心所藏之神脾所藏之意皆之扰乱失其所依归矣安得不狂内伤发狂阳明虚也法当补之遂用独参汤加竹沥饮之而愈福州李后年三十余忽病渴热昏闷面赤倦怠居士诊之脉皆浮缓而弱两尺尤甚曰此得之色欲药宜过热其曰弟先生之言是也但病热如此复加热药柰何居士曰经云寒极生热此症是也肾虚寒者本病也热甚者虚象也譬之雷火雨骤而火愈炽日出斯灭矣遂以附子理中汤煎熟冷服三贴热渴减半再服清暑益气汤十余贴而安李一之年近四十病反食与近邻二人脉病颇同居士曰二人者皆急于名利惟一之心宽可治遂以八物汤减地黄加藿香未用蜜韭汁调服而愈二人逾年果没一之妻病痢瘦弱久大床枕粥食入胃即腹痛呕吐必吐尽所食乃止由是粒食不下咽者四十余日医皆危之居士诊曰病与脉应无虑也不必药惟饲以米饮使胃常得谷气白露节后病当获安如期果愈其侄春年十七时秋间病酒视小恙居士诊之曰脉危矣彼不然别请医治而愈惟遍身疮痍十月间复造诣之□侄出揖以示病巳获安意谓向之诊视欠精也复□诊之曰不利于春至立春果卒汪世昌形肥色紫□□三十秋问病恶寒发热头痛自汗恶心咯痰恶食医以疟治居士诊之脉浮濡而缓右寸略弦曰非疟也此必过劳伤酒所致饮以清暑益气汤四五脉而愈九都许僖形魁伟色黑善饮年五十余病衂如注嗽喘不能大枕医以四物汤加麦门冬阿胶桑白皮黄栢知母进之愈甚居士诊之脉大如指脉诀云鼻衂失血沉细宜设见浮大即倾危据此法不救所幸者色黑耳脉大非热乃肺气虚也此金极似火之病若补其肺气之虚则火自退矣医用寒凉降火之剂是不知素问亢则害承乃制之旨遂用人参三钱黄耆二钱甘草白茯苓陈皮神曲麦门冬归身甘温之药进之一贴病减十贴病痊后十余年复诊之语其子曰越三年寿止矣果验一妇长瘦色黄白性躁急年三十余尝堕胎七八次矣居士诊之脉柔软无力两尺虽浮而弱不任寻按曰此因胎堕太多□血耗甚胎无所滋养故频堕譬如水涸而禾枯土削而木倒也况三月五月正属少阳火动之时加以性躁而激发之故堕多在三五七月也宜大补汤去桂加黄栢黄芩煎服仍用研末蜜丸服之庶可保全服半年胎果固而生二子一妇年踰三十久疟疟止有姙五月忽病腹痛泄泻头痛发渴右脉浮滑左则细滑居士以四君子汤加石膏黄芩煎服二贴头痛泄泻虽除又加肛门胀急其夫欲用利药居士曰耐烦二日候胃气稍完然后以四物汤加酒大黄梹榔科三四行胀急稍宽再服枳丸加黄苓归身一料病去而胎亦无损一女年十五病心悸常如有人捕之欲避而无所也其母抱于怀数婢护于外犹恐恐然不能安寝医者以心病用安神丸镇心丸四物汤不効居士诊之脉皆细弱而缓曰此胆病也用温胆汤服之而安居士之甥王宦体弱色脆常病腹痛恶寒发热呕泄倦卧时或吐虫至三五日或十数日而止或用丁沉作气治或用姜附作寒治或用消克作积治或用燥烈作痰治罔有効者居士诊视脉皆濡□近驶曰察脉观形乃气虚兼郁热也遂用参耆归□川芎茯苓甘草香附陈皮黄苓芍药服之而安或曰诸痛不可用参耆并酸寒之剂今犯之何也曰病久□郁郁则生热又气属阳表之卫气虚则表失所□而贼邪易入外感激其内郁故痛大作今用甘温以□表则外邪莫袭酸寒以清内则郁热日消病由是□胡本清形肥色紫年踰七十忽病瞀□但其目系渐急即合眼昏□如瞌睡者头面有所触皆不避少顷而苏问之曰不知也一日或发二三次医作风治病加重居士诊其脉病发之时脉皆结止苏则脉如常但浮虚耳曰此虚病也□病发而脉结者血少气劣耳苏则气血流通心志皆得所养故脉又如常也遂以大补汤去桂加麦门冬陈皮补其血气而安三子俱邑庠生时欲应试而惧居士曰三年之内保无恙越此非予所知果验石门陈柰形短颇肥色白近苍年踰二十因祈雨过劳遂病手足瘈瘲如小儿发惊之状五日勺水不入口语言艰涩或作痰火治或作风症治皆不验居士视之脉皆浮缓而濡按之无力曰此因劳倦伤脾土极似木之病也经云亢则害氶乃制是矣夫五行自相制大平和之时隐而不见一有所负则所胜者见矣今病脾土受伤则土中之木发而病四肢之瘈瘲也盖脾主四肢风主动故也若作风痰治之必死惟补脾土之虚则肝之风自息矣遂以参君陈皮甘草归身臣黄栢麦门冬佐经云泄其肝者缓其中故用白芍使引金泄木以缓其中一服遂起服至十余贴全安陈校瘦长而脆暑月过劳肌饮烧酒遂病热汗昏懵语乱居士视之脉皆浮小而缓按之虚豁曰此暑伤心劳伤脾也盖心藏神脾藏意二藏被伤宜有此症法宜清暑以安心益脾以宁意遂用八物汤加麦门冬山栀子陈皮煎服十余贴而愈竹园陈某形瘦而苍年踰五十居士诊其脉皆弦濇而缓尺脉浮而无根曰天脉当沉而反浮主肾水亏余脉皆弦濇而缓者弦脉属木濇血少缓脉属脾以脉论之似系血液枯槁而有肝木凌脾之病非膈则噎也问之胸膈微有碍曰不久膈病成矣病成非药可济后果病膈而卒陈锐面黑形瘦年三十余患鼻衂发热恶寒□谷善饥疲倦或自污呕吐居士诊之脉细且数约有六至曰丹溪论瘦黑者鼻衂者脉数者参耆皆所当禁固也然不可执定论脉经云数脉所主其邪热其症虚宜人参三钱黄耆二钱生甘草陈皮黄栢白归身生地黄山栀子生芍药递佐使服之果安南畿提学黄公年四十余溲精久之神不守舍梦乱心跳用清心莲子饮无効又取袖珍方治小便出髓条药服之又服小兔丝子丸又服四物加黄栢俱无効居士诊视一日之间其脉或浮濡而驶或□弱而缓曰脉之不常虚故也其症初因肾水有亏以致心火亢极秉金木寡干畏而侮其脾此心脾肾三经之病也理宜补脾生兼之滋肾养心病可□也方用人参君白术茯神麦门冬酸枣仁山栀子生甘草佐莲肉山查黄栢陈皮使其它牡蛎龙骨川芎白芍熟苄之类随其变症而出入之且曰必待人参加至五钱病脱公闻言疑信相半服二十余日人参每服用至三钱溲精觉减半矣又月余人参加至五钱病全减公大喜曰初谓人参加至五钱病脱果然医其神乎凡此皆活法非定方也其妙如此殆非心通造物而执其死生之柄者欤居士所著有重集脉诀刊误二卷内经补注若干卷本草会编若干卷论曰医之用药如将之用兵苟非其人则杀□众矣悲夫昔邓禹常叹曰吾统百万之众□尝妄杀□□后世必有兴者居士不惟不误而巳且能起病之垂死者无虑数千百人其子孙又当何如虽然居□□□□岂是□之者耶 

　　○周汝衡铨小传（顾璘） 

　　顾璘 
　　周汝衡苏人也上世善阴阳星历之学国初征隶钦天监遂徙家金陵又以医行至汝衡资绝人见世工率习近世脉诀方书诸杂家说不究本原即见病莫知从来一切揣度施治乃悉屏去众习书独取内经本草难经等□彻昼夜读务穷精奥初小儿医辄有奇効声□歘然时有杨茂者学古大方脉医羣工视□□□□之独考功主钦佩与余等数人尊信之时时赖□□汝衡好其论议独相与往来讲究甚□□历阃域由是吾党并重汝衡后杨茂死南都病家独争迎汝衡凡汝衡至诊病立方多与众殊指诸富贵家所馈金钱恒倍它工汝衡独知斯道深一或失手则杀人重于用药遇有故辄不赴人召及赴召或见病疑辄不投药大率如仓公所设意凡以重故诸人弗测所操或谓其难致汝衡终不言又善谈名理及神仙幽怪家说每过士大夫言即移日多失诸富贵人召故所获金钱反不逮它工士大夫久益愈重汝衡余家人病无贵贱必迎汝衡无不至药亦皆应手効余尝问之曰若子于医可谓人室矣乎汝衡曰噫嘻言过□言过矣夫医者呈人之学也非盛德莫能操其虑非明□莫能通其说如铨者尚未能□藩篱安望堂阶乎是故士有能知草木金石昆虫之药辨类审性析经致能弗乖其宜弗乱其忌是谓知物知物者巧士有能知人之疾病淫于四气薄于五脏动于七情见外知内按微知巨占始知终执生知死由是以审施汤液醪醴针砭按摩之治是谓知证知证者工士有能知脏腑之所表里经络之所离会荣卫之所辅胜命脉之所消息选物设方制于未形体微发虑决于众惑是谓知生知生者圣士有能知天地之情阴阳之本变化之因死生之故立教布法使人专气含精以握枢机汰秽葆以固根扺疾疢不作神乃自生是谓知化知化者神夫神圣者上智之能事未易冀及功巧之道术学之所造也医不臻此不足以名业请借事实譬之是故不知药理盲投钩试是将兵者使人以弓刺而引矛盾射也察病不定揣摩施治是相或者昧国所患而宽猛倒施也尚焉得将相乎哉此败乱所以接迹于天下也铨此惧是以闻召如赴难临病如对敌探七握勺竞竞如不得巳心有所重也今怒者乃以慢诋安得户说而家告乎巳矣尽吾之心慎吾之术苟餬吾口而巳请勿以医名□□也东桥子敛袵谢曰仁哉汝衡知道之难而不轻治人其所全活可胜量哉昔者齐桓公欲相鲍叔牙曰如欲霸天下必管夷吾可相秦始皇欲以二十万卒伐荆王翦曰非六十万不可此知将相之道者也故卒有功于人国汝衡之于医殆类此夫余患世之人终不知汝衡作小传 

　　○曹先生德□传（张凤翼） 

　　张凤翼 
　　先生讳德字子新初常之无锡人儿时课孟子诵至故术不可不慎也慨然叹曰吾其业医乎医惟恐伤人时苏之长洲有钱先生世小儿医声籍甚吴下先生乃弃家从钱先生游父事钱先生不啻如扁鹊之于长桑也钱先生亦怜而子之然钱先生诸子之视先生若汉卫大将军诸兄之畜大将军然不知重也而钱先生顾重之曰吾诸儿弗如也巳而果尽得钱先生术加神焉寒热因治亢害承制若孙吴用兵奇正悉□初吴中齐民家争迎先生无何而士大夫家迎先生□之则郡邑大夫至内外宪台莫不迎先生且折节下之先生不自知其名之益高也顾先齐民家急踰九十精神不减于壮年第少足痿左提右挈而行即贵家闺阁亦必以提挈入药投愈可计日报凡有小儿家咸神先生先生有长子弱冠业儒国子生先先生卒其次子生也晚虽能世其业不能悉谈先生治验先生又不肯自言且验者多亦不自忆故不得效史氏之纪仓公条其实焉然尝闻先生至符玺丞家丞出迟迟先生疑其简也告去丞趋出告先生曰□迎□生视儿也老父病疟甚诸医莫疗方视之不得□老父从先生视儿先生母讶也□生因请试视之出白先愈祖而及孙可乎丞曰唯唯旁观者窃哂之以先生本儿医而医老人也先生归先药其翁翁疟立愈乃愈其子吴中乃知先生非立小儿医云先生家临胥江门无有杏也人以董奉儗先生称之曰杏泉先生 
　　野史氏曰扁鹊之以医闻天下也随俗而变过邯郸闻贵妇人即带下医过雒阳闻周人爱老人即耳目痹医入咸阳闻秦人爱小儿即小儿医今观先生医老人于符玺丞家巳知先生医无不通而愿独以小儿名岂以吴人亦爱小儿若秦人哉 

　　焦太史编辑国朝献征录卷之七十八 

　　●焦太史编辑国朝献征录卷之七十九 

　　钦天监（太常寺卿掌监事　光禄少卿掌监事　监正　监副　博士　附） 

　　◆太常寺卿掌监事 

　　钦天监掌监事光禄寺少卿华湘传（实录） 

　　○钦天监掌监事光禄寺少卿华湘传（实录） 

　　实录 
　　钦天监掌监事光禄寺少卿华湘奏历代治历更□不一不数世辄差者由天周有余日周不足所致胜国至元辛巳造授时历天正冬至岁差迄今不同是以正德戊寅日食己卯庚辰月食时刻分秒起复方位与本监所推不合乞赐中秘历书及国朝历志准臣亲督中官正周濂等及选谙晓本业善子推算者及今冬至以前诣观象台晨昏昼夜推测日景赤道黄道中星分秒日记月书候至来年冬至以验二十四气二至二分日月交食合朔弦望并日躔月离黄赤二道及昏旦夜半中星七政躔度紫气月索罗日侯司都等类视元辛巳果否有差备录上之并延访知历理善立差法之人令其参别同异重建历元详定岁差以成一代之制下礼部议请如所奏得旨允其测候访取秘书报罢 

　　◆光禄少卿掌监事 

　　太常寺卿掌钦天监事吴君昊墓志铭（费宏） 

　　○太常寺卿掌钦天监事吴君昊墓志铭（费宏） 

　　费宏 
　　君讳昊字仁甫姓吴氏其先居抚之金溪宋以来代有显者六世祖名德始徙临川之稠源高祖讳友恭曾祖讳彦成俱以隐德闻祖讳永昌封钦天监五官灵台郎父讳英精于历象学仕至春官正食五品禄以君贵赠中宪大夫太常寺少卿母杨氏赠恭人君生于京师少颕敏有志科第兼通诗易既连试有司不利乃用其家学补天文生成化间鄱阳童公士昂以太常少卿莅钦天监事独器君稠人中荐五官保章正数年升秋官正又升监副弘治二年升监正当是时　敬皇帝新服厥命奉天勤民诸卿监皆出慎选君感激思奋勉于其职朝廷有大礼决择时日必躬自校核不以委人或干象告异必直书以奏无所讳饰曰吾无以报　上于此尽吾心焉耳寮属有缺必其人而后荐之故监之额员未尝备先是诸生以世业故多狎玩其官长漫无体统及君严立条教众乃肃然观象台旧制浑仪黄赤二道交于奎轸与今之四正戾其阳经南北轴不合两极出入之度□纬东西窥管又不与太阳出没相当故虽设而不用所用简仪则郭守敬之遗制也而北极云柱差短以测经星去极亦不能无爽君言授时历元起至元辛巳今已二百一十年天与岁行差三度余矣仪象于观天最急失今不改恐渐疏而谬诏下礼部议如其□制木样测验久之乃铸新仪更二道环交于壁轸其经纬云柱自是皆与天合阴阳人素无月廪贫不自存君请视医生量劳逸差其斗食且复其身勿事而天文生又复其家一人其廪食亦加于旧焉印历纸取诸外郡郡征银入市于京奸民牟利欺公费多而用不给部奏君酌定其价及官买例于是宿弊顿除岁有宽剩君之孜孜职事皆此类也十年以监正秩满进太常寺少卿正德元年以少卿秩满又进太常寺卿四年六月二十一日以疾终于邸第年六十有三其莅监事者二十年忠勤廉慎始终如一大夫士重其人莫不惜之君居家孝友中宪公与杨恭人之殁拘于例不得终丧服墨衰未尝废礼事其兄昭甫恭甚待羣从子弟人人有恩处亲故必归于厚其监副时监正适缺众以属君于是童公休□久矣君疏其贤不可及遂复诏用及童公以南京礼部尚书再乞休退又尝以俸余馈之是皆流俗所□得者铭曰天行至徤理最玄七政列舍相回旋明时察变职守专上佐哲后承干元在古有训命犹然太常处位多历年清台雅誉谁能肩先皇奉若心干干职思修补敢弗虔官非旅进惟其贤今不可作归新阡勒铭诗纳重泉庶不朽者常流传 

　　◆监正 

　　钦大监监正黄公恺志铭（杨荣） 

　　○钦大监监正黄公恺志铭（杨荣） 

　　杨荣 
　　历象授时从古帝王所重肆国朝申命厥官尤致谨焉其或学之弗专且精而于推测或昧焉则弗足以尽敬天勤民之道惟得人以任其职则天象明而人时定其有补于政治非小也故奉政大夫钦天监正黄恺济民可谓专其业而精其术者矣济民之先邺之古荡人始祖泓仕东晋太史令后世遂以星历名家高祖清曾祖秉彝俱有隐德祖尹中仕元彰德长官父讳荣洪武中任彰德府阴阳正术积德行善人以长者称母雷氏有懿行岁戊午二月二十有八日生济民于汤阴之尊贵乡自少明敏简重嗜学忘倦凡阴阳历数诸书悉皆通晓父尝摘其中之秘奥以难之剖答明快略无凝滞父喜语所亲者曰他日兴吾门者必是子也其孝敬出于天性事二亲承颜顺志务得其欢心出告反面虽祁寒暑雨未尝暂违父遘疾躬侍汤药日夕不离左右疾革稽颡北辰愿以身代父疾果愈人以孝感所致父殁哀毁骨立葬祭以礼岁时伏腊俯仰拜奠无异生时尝自泣叹曰吾父弗逮终养幸吾母存犹得以致其孝道事之愈谨其处宗党侍亲属接宾朋笃于信义恩礼不替岁乙亥被征入钦天监无何授五官司历转保章正迁夏官正又进监副先后三十余年敬慎小心夙夜匪懈用是上契　圣心宠任益隆及擢监正祇勤如初尤好善喜施荐拔士类奖励后进惟恐不及洪熙纪元　仁庙上宾　宣宗皇帝嗣位召问山陵之事条对称旨受白金彩帛之赐宣德辛亥蒙赐诰命阶奉议大夫又推恩赠父如其官母宜人乙卯冬九载秩满加授奉政大夫食正四品禄仍掌监事丁巳十二月二十一日卒于官年六十 

　　◆监副 

　　钦天监副贝琳传（陈镐） 

　　○钦天监副贝琳传（陈镐） 

　　陈镐 
　　贝琳字宗器号竹溪先世家浙之定海洪武初以戎籍居金陵琳幼业儒慕天官学遂学象数于何司历尽得其秘后被荐充天文生例除戎籍正统景泰间从征迤北及两广占候有功授钦天监漏刻博士天顺初玄象示警　英宗召见便殿奏对称旨赐白金文绮寻升五官灵台郎成化戊子因灾异上言君能修德格天则灾变祥若高宗雊鼎宣王旱魃皆因灾知□卒成中兴之美且条陈弭变图治六事言多可采识者以克举司天之职庚寅升监副壬辰改南京凡十九年卒平生究心数学刊校回回历台历百中经诸书居家孝友与弟珙南北异地者三十年及南改复治第同居庭产嘉并蔕士大夫以雍睦之应云 

　　◆博士 

　　钦天监漏刻博士朱裕传 

　　○钦天监漏刻博士朱裕传 

　　正德十三年十二月丙寅朔先是钦天监漏刻博士朱裕请修改历法上疏曰岁差之法唐一行以八十三年差一度宋纪七十八年差一度虞喜五十年差一度何承天以不及倍其年而反不及刘倬取二家中数七十五年差一度俱未密至元大史令王恂郭守敬等参考修正以辛巳授时历元比汉唐宋历最精密但距今二百三十七年历岁既久不能无差故推算日月交食五星躔度屡有差失况回回历自开皇己未至今九百余年亦有疏舛连年推算日月交食算多食少时刻分秒与天不合赤道岁差一分五十秒距今正德辛巳该差三百六十分黄道岁差一分三十八秒半经今当差三百三十二分四十秒此即损益之数若不量加损益将来愈久愈差乞勑礼部会议简命文职大臣一员督本监堂上官总理其事令本监历科官生半推古法半推新法两相交验奚疏奚密孰是孰非观象台测验黄道赤道度分若干日月五星躔度疏密漏刻科推测昏旦中星调品昼夜壶漏中星正则天运可求分至定则日行可准回回科推验西城九执历法仍遣官至南京及浙江诸省候土圭以测今时与至元天道□□若干节气早晚何如众途同归方可成历则交食可正仪象可验七政可齐而天下可合事下礼部看详以星历之学必得明天人之理如郭守敬许衡之流斯可以任考验之责今裕及钦天监官历法未必皆精难遽委以是任今十月望月食分秒时刻中官正周濂等所推算与古法及裕所奏各不同本部请候至期验看上请裁定既而濂等言汉刘洪造干象历始觉岁周余分大强减二千五百四千四百六十二至晋虞喜宋何承天祖冲之以天天以岁岁谓岁当有差因立岁差法元许衡王恂郭守敬等造授时历宗而用之其法损岁余益天周□岁余浸弱天周浸强强弱相减得日躔岁退之差一分五十秒名曰岁差乃今岁冬至历来岁冬至不及天一分五十秒历六十六年有奇而日退天一度所谓差也考元至元辛巳岁在天正冬至气应五十五日六百分命得己未日丑初二刻日躔赤道箕宿十度黄道箕宿九度二十二分一十七秒授时历元推验之精未有出于此者但用之年久岁差退移天度太远致有差失臣考元至正戊子冬至赤道岁差退天一度五十秒黄道岁差退天九十二分九十八秒永□乙未冬至赤道岁差退天一度五十科黄道岁差退天九十二分八十八秒成化辛丑赤道岁差退天九十九分黄道岁差退天九十一分四十二秒今正德乙亥距至元辛巳二百三十五年赤道岁差当退天三度五十二分五十秒黄道岁差当退天三度二十五分七十四秒未经改正则推步岂能合于天道臣将岁差之术参详较验考得正德丙子岁在天正冬至气应二十七日四百七十五分命得辛卯丑初刻日躔赤道箕宿六度四十七分五十秒黄道箕宿五度九十六分四十三秒历元不用古法积年别作一算起每一年加一算仍减一用之其中节分数目俱自此始其气应闰应转应交应并周天黄道二十八宿十二宫次分界宿度分秒诸类历法立成悉从岁差随时改正则推步无不合矣授时立议云历法疏密验在交食然推步之术难得其密加时有早晚食有浅深取其密合不容偶然推演加时必本于躔离朓朒考求食分必本于距交远近苟入气盈缩入转迟疾未得其正□□朔不失之先必失之后合朔失之先后则亏食□□其能密乎日月俱东行而日迟月疾月追及日是一会交直之道有阳历□□交会之期有来前中后加以地形南北东西之同人目高下邪直之各异此食分多寡理不得一者也合朔既正则加时无早晚之差气刻适中则食分无强弱之失推而上之自诗书春秋及三国以来所载亏食无不合者合于既往则行之悠久自可无弊乞勑礼部堂上官一员并本监堂上官董理其事再选官生二三人与臣等上自至元辛巳始下至戊子未来终通计二百四十八年将日月交食用古法与新法逐一推算考验精密庶合于天亦下礼部看详以濂等所推近是但定历授时乃　朝廷重典未可轻议请今后凡遇日月交食本监官生一依古法推算如或未当暂免参究本监仍于官生内推选精通历学者四五人同濂等以新法推算彼此参验至于数年果有定则别奏请从之 

　　◆附 

　　天文生张升传 
　　张中传（数学附　宋濂） 
　　皇甫仲和事迹（占验　王鏊） 
　　胡弘传 
　　山阴云渊周子述学传 
　　仝景明先生寅传（占验　程敏政） 
　　仝寅
  </div>
  <div class="pagination">
   <a href="国朝献征录_page144.html">
    上一页
   </a>
   <span>
    ...
   </span>
   <a href="国朝献征录_page140.html">
    140
   </a>
   <a href="国朝献征录_page141.html">
    141
   </a>
   <a href="国朝献征录_page142.html">
    142
   </a>
   <a href="国朝献征录_page143.html">
    143
   </a>
   <a href="国朝献征录_page144.html">
    144
   </a>
   <span class="current-page">
    145
   </span>
   <a href="国朝献征录_page146.html">
    146
   </a>
   <a href="国朝献征录_page147.html">
    147
   </a>
   <a href="国朝献征录_page148.html">
    148
   </a>
   <a href="国朝献征录_page149.html">
    149
   </a>
   <a href="国朝献征录_page150.html">
    150
   </a>
   <span>
    ...
   </span>
   <a href="国朝献征录_page146.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
