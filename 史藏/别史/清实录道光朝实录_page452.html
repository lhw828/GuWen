<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 452 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 452 页/共 848 页
  </h1>
  <div class="content">
   ○谕军机大臣等、有人奏、广东澳门夷商。有自筑炮台。训练番哨情事。请严饬该省大吏设法拆毁驱逐一摺。据称广东省澳门地方。距省城三百余里。向有夷商携眷寄住。已历二百余年。各国夷人恭顺奉法。惟＜?口英＞咭唎夷情狡悍。该夷等于澳门自筑炮台六座。曰东望洋炮台。置炮七位。曰西望洋炮台。置炮五位。曰娘妈角炮台。置炮二十六位。曰南环炮台。置炮三位。曰噶斯兰炮台。置炮七位。其最大者曰三巴炮台。置炮二十八位。各贮火药于左侧。此外尚闻置炮百余位。约计置炮共二百余位。有大炮六十余位。余炮差小。其最大者重三千斤。长二丈。炮口能容蛇行而入者三人。又有番哨三百余人。皆以黑鬼奴为之。终年训练。无间寒暑。诡形异服。弥满山海。加以奸民贪利。被其啖诱。导之陵轹居民。蔑视官法。该夷中如吗口□律成等、通晓内地语言文字。粤省虚实情形、及官民动静。无不确知。本年该夷目口□律唠啤擅令兵船阑入海口。若非见澳夷终年练兵。该省地方官漫无查察。恃为声援。安敢出此。该澳夷安居内地。筑台列炮。日练夷兵。如谓自备洋盗。有内地沿海文武衙门代为巡防。即谓该夷兵寄居内地。万无能为。但内地边疆。岂容外夷设险屯兵。置之不问。该省历任文武大员。从未以此情奏闻。请严饬该省大吏、务将澳门地方该夷自筑炮台炮位。拆卸销毁。驱逐番哨。尽行回国等语。夷人远涉重洋。在内地通商贸易。自为牟利而来。但犬羊之性。反覆无常。全在地方官办理妥善。申明法制。晓谕饬遵。慑其玩心。夺其所恃。威信既布。各夷自俯首帖耳。惟命是从。不徒折服其心。并可柔驯其性。傥漫无查察。致启玩侮之心。任令在内地设险屯兵。置之不问。该地方文武大员。狃于目前。因循怠玩。不思潜除芽櫱消患未萌。设纵恣不法。势不能容。必至振我国威。大加惩创。彼时即治以办理不善之罪。亡羊补牢。于事何济。该督等务将澳夷自筑炮台训练番哨情形。确切查明。是否属实。如果通省皆知。地方大员。岂能毫无闻见。若知而不言。于意何居天良安在。抚驭外夷之道。柔之以所贪。尤必制之以所畏。该督等迅将该澳夷实在情形。设法办理。据实具奏。如稍有含混讳饰。不认真查办。将来激生事端。酿成后患。惟该督等是问。试问能当此重咎耶。懔之慎之。将此各谕令知之。　　

○添备河南十三厅山东曹河粮河二厅豫防秸石。从河道总督吴邦庆请也。　　

○蠲缓湖南安乡、华容武陵、龙阳、沅江、益阳、澧、巴陵、八州县及岳州卫被水庄屯新旧额赋有差。给安乡、华容、益阳、三县及岳州卫军民一月口粮。并缓永绥厅被虫屯田租谷。　　

○丁巳。上诣皇太后宫问安。　　

○御懋勤殿。勾到浙江安徽江苏情实罪犯。停决浙江斩犯五人。绞犯二人。安徽斩犯四人。绞犯一人。江苏斩犯六人。绞犯四人。余六十八人予勾。　　

○谕军机大臣等、据何淩汉等奏、现在顺天府属之密云三河二县地方。有湖北沔阳州民人入境觅食。请饬沿途截留。就近资送回籍等语。湖北沔阳州地方。连年被水。该处民人。什伯成群。觅食异乡。几成习惯。上年业经该府尹等饬属妥为资送。本年复又踵至。此等民人。非尽赤贫。或藉资送以作生理。亦未可知。傥其中夹杂一二不肖之徒。因而勾串土棍匪人。别滋骚扰。京畿地方。理宜肃清。岂容该流民等任意逗留。或至生事。各处流民入境。例应送回原籍。与其由顺天折回。不若先就较近各地方截留资送。尤为便捷。且原藉地方官。果能妥为安顿。该民人等何至轻去其乡。著直隶总督、河南巡抚、即饬属查明现在各该地方。如有觅食民人入境。即照例就近截留。妥为资送。饬其速回原籍。毋令跋涉远来。以致畿辅地方。日积日众。别生事端。并著湖广总督、湖北巡抚、饬令各该地方官遇有乏食贫民。务即设法安顿。毋任流离转徙。散漫四出。庶各省既免资送之烦。而流民亦免饥驱之累。于肃清畿辅、安集穷黎之道。两有裨益。将此各谕令知之。　　

○展八旗兵丁扣还库银限期两月。　　

○戊午。上御懋勤殿。勾到河南山东情实罪犯。停决河南斩犯五人。绞犯四人。山东斩犯十人。绞犯五人。余六十二人予勾。　　

○谕内阁、本科武乡试正副考官桂龄、龚镗、于内场取中试卷。有单好中式。双好未经取中。与例不符。当经监试御史刘万程、于出闱后单衔据实参劾。兹据派出之磨勘大臣奕颢等、将各围监射较射监试箭册。内场取中试卷。公同核对。箭册内尚有双好武生三十四名。未经中式。内赵丰年等九名。或中箭较少。或技勇力弱。虽挑取双好。未经取中。其岐鸣等二十五名。马步箭技勇。尚属合式。内场亦未取中。虽核对内场试卷取中单好武生三十三名。马步箭技勇六项。均无违式。并非于双好字号内选取。如不足额。再于单好内选取。与例究有未符。衡才大典。岂容任意去取。上年武会试正副考官白镕、胡达源、于取中试卷。置双好而中单好。办理错谬。曾经降旨分别示惩。并著兵部于武闱揭晓后。将取中各卷。比对监射较射各册。妥议章程。覆加磨勘。桂龄、龚镗、岂未之见耶。此次复蹈前辙。殊不可解。似此错谬。实属咎无可辞。桂龄、龚镗、俱著交吏部都察院严加议处。监试御史既经查明。自应参劾。其不具摺参奏之监试御史八十二、亦属不合。著交部议处。　　

○又谕、御史章炜奏、请查禁粮船水手恃众不法一摺。各省粮船数千号。水手不下数万人。必须实力稽查。咸知儆畏。方不致沿途滋事。据该御史奏称、粮船水手。向有老官教名目。在途恃众行凶。遇有同帮水手一言不合。辄即自相讎杀。近日山东东昌府境内庐州帮水手聚众械斗一案。致毙数十余命之多。且粮船所过地方。时有折体断肢。飘流水面。皆由水手戕害所致。地方官因无尸亲报案。无凭追究。置之不问。督运各员恐激成事端。致误漕运。往往姑息养奸。明知故昧等语。此等积习。自宜亟加整顿。嗣后粮船所过地方。著沿途各督抚遴派职分较大之营员。酌带兵丁。一路接递巡查。遇有水手滋事。立即严拏。有犯必惩。毋令一名漏网。其督运各员失于查察。著严行参办。毋稍宽贷。以儆凶顽而肃漕政。　　

○以修建广西永淳县先农坛、文庙、河堤、考棚等工。并置义谷田亩。予知县杨时行等议叙有差。　　

○旌表逼嫁捐躯山东潍县民魏丙汰侄媳张氏。守正被戕广西归顺州民岑宏泰妻黄氏。　　

○庚申。孝慎皇后殡宫月祭。遣官行礼。　　

○谕内阁、本日据户部奏、直隶省领运奉天米豆海船。并不遵照奏定例限办理。经该部饬查。并叠次咨催。该督未将迟误缘由随时声覆。此项米豆。上年甫经该部奏定例限。本年即复因循。实属不成事体。况应运米豆。一经守冻。不免霉变折耗之虞。著琦善即将领运船只因何迟误缘由。迅速查明报部。以凭核办。并照例将承办迟延职名先行送部议处。以儆玩延。嗣后每年雇船。著该督严饬承办各员遵照例限。于四月内全抵奉天傥有稽迟。即由该部奏参惩办。并著盛京户部奉天府尹严饬经徵各员、每年将米豆尽数徵完。一俟海船到齐。刻即装载。务于限内运通。以速转输而符定制。至直隶雇船出口。既不派员督押。祇令县役数名押往。致该船户任意耽延。难保无卖放包揽情事。嗣后海船出口。应如何添派员弁押赴奉天、以专责成之处。著该督妥议章程。奏明办理。　　

○以堵合直隶永定河漫口出力。予通判胡侍丹等升用有差。　　

○加培直隶永定河大坝新土。并筑越堤。从总督琦善请也。　　

○辛酉。上诣寿皇殿行礼。　　

○谕军机大臣等、据给事中瞿溶奏、近年各关课税钱粮。节次亏短。固由年岁之歉薄。实因偷漏之过多。欲除偷漏之弊。必须设法整顿。道光六年御黄坝未开。其旧册无名各商。置贩货物者。准其于娄齐门暂纳钱粮。由江海关行走。该处每年新添兼纳之税。不过三千余两。而淮扬临清各关课税。因此亏绌者。何啻倍蓰。现在内河已通。娄齐门兼纳之钱粮。尚未停止。在浒关祇图稍为贴补。而淮扬各关实隐受其害。至浒关之西。有乌溪港税口。离大关二百余里。属常州府荆溪县。与浙江毗连。更有附近乌溪港之四安山。与长兴县交界。民间新开山路。直达金陵。不过百里。该二处偷漏之税更多。其应作何稽查之处。该省尚未议及等语。各关课税。皆有定额。岂容任听奸商巧为偷漏。自应严立章程。力加整顿。著陶澍等即将该给事中所奏各情。确切查明。体察情形。悉心妥议。据实具奏。总期课额充盈。商民俱便。方为妥善。该给事中原摺、著钞给阅看。将此谕知陶澍、林则徐、并传谕松桂知之。　　

○又谕、据赵盛奎等奏、查办已革县丞秦师韩控案大概情形一摺。所有该革员刑控各款。现经查明均属虚妄。其所控程祖洛各款。亦皆空言居多。惟该督应覆各节。尚未据检案覆送。其在台湾人卷。又远隔重洋。风信莫必。著即严催迅速调齐。逐一究讯确实。至秦师韩钞摺后、附录揭帖歌词。大略与列控各款暗合。其所称揭帖系钞自台湾学宫墙壁。殊不可信。著即飞饬台湾道细加察访。歌词究由何人编造。何处张贴。再向该革员切实严究。如果确有指证。必应据实参办。不准稍涉颟顸。傥讯系该革员自行编造。或有人代为编造。随口污蔑。居心险诈。更应加等治罪。赵盛奎等务当秉公悉心研究。总期水落石出。无枉无纵。以成信谳。不准先存成见。稍有含混。将此谕令知之。　　

○署江南河道总督麟庆奏、回空首进漕船。渡黄完竣。得旨、回空军船。灌渡尚妥。又无须绕湖行走。可期迅速。究未能启坝直行。不满人意耳。　　

○兵部尚书那清安、因病解任。以都察院左都御史敬徵、为兵部尚书。署礼部尚书奕颢、为都察院左都御史。仍兼署礼部尚书。　　

○以伊犁参赞大臣苏清阿、为镶蓝旗汉军都统。未到任前。以刑部尚书成格署理。　　

○命乌什帮办大臣景昌、乌噜木齐领队大臣阿保、伊犁领队大臣忠泰、和阗办事大臣常丰来京。以吐鲁番领队大臣法丰阿、为和阗办事大臣。赏内阁学士明训、副都统衔。为吐鲁番领队大臣。伊犁协领业普铿额副都统衔。为乌什帮办大臣。二等侍卫武永阿、头等侍卫。为乌噜木齐领队大臣。以头等侍卫莫崇武、为伊犁领队大臣。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百六十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十四年。甲午。十一月。壬戌朔。调镶红旗蒙古副都统博多欢、为正红旗满洲副都统。以兵部右侍郎宝善、兼镶红旗蒙古副都统。　　

○癸亥。上诣皇太后宫问安。　　

○谕内阁、本年武乡试。特派桂龄、龚镗、为正副考官。自当认真考核。遵例去取。乃于内场取中试卷。置双好而中单好。办理错谬。复蹈上年白镕胡达源等前辙。当降旨将该考官等交都察院吏部分别严议议处。兹据奏请将桂龄龚镗降四级调用。八十二降二级留任。桂龄著降为从三品候补。龚镗著降为正四品候补。其不具摺参奏之监试御史八十二。著降二级留任。不准抵销。　　

○又谕、祥康奏、审拟驻防马甲呈控本管副都统克饷盖房等情一摺。此案密云县驻防马甲乐海、胡克什布、呈控副都统布勒亨各款。当降旨交祥康驰驿前往查办。兹据奏称逐款审究。或事出有因。或无诬可坐。惟该副都统于公送扁额。事后并不退还。又不将衰老疾病之员。随时参劾。实属不合。至兴修各工。尚系以公办公。布勒亨著加恩改为交部议处。古北口防守尉明庆。年逾七旬。步履维艰。著即勒令休致。余著照所拟完结。　　

○谕军机大臣等、前因御史帅方蔚奏。广东前署东莞县知县今升南雄州知州吴毓钧、废弛不职。纵役殃民各款。前任南澳同知张钧、丁忧后逗留省城。关说公事。当降旨交昇寅等查讯具奏。昨据将所参各款。逐一查明。并查出刑部郎中庐应翔、有挟嫌唆告情弊。已明降谕旨将卢应翔革职解往广东。交该抚提案质讯矣。本日复据御史帅方蔚回奏。原参吴毓钧各情。系因本年正月间。有在原任广州府知府胡方朔署内作幕之胡伯礽、寄来一信。信内皆言广东吏治废弛。吴毓钧在署东莞县任内种种贪纵。胡伯礽系安徽桐城人。并将原信一件呈览等语。著祁＜?土贡＞即速查拏胡伯礽到案。将信内所指各情。逐加确讯。令其据实供指。毋任狡饰。傥胡伯礽业回原籍。即飞咨安徽巡抚。迅速访拏解粤。归案审办。昇寅等奏摺暨胡伯礽原信。并著发给阅看。将此谕令知之。寻奏。咨查胡伯礽业经回籍病故。查吴毓钧系十三年十二月到南雄州任。胡伯礽信尾。注明癸秋月发。尚在吴毓钧未到任前。而信内已有闻到南雄更甚之语。其中显有虚捏。但业已病故。无从根究。报闻。　　

○以前任仓场侍郎刘彬士、为吏部右侍郎。内阁学士恩桂。兼镶白旗汉军副都统。　　

○赠故兵部尚书那清安、太子太保。予祭葬。谥恭勤。　　

○甲子。遣官祭先医之神。　　

○命协办大学士吏部尚书文孚为正使。礼部右侍郎文庆为副使。持节赍册宝。晋封静妃博尔济吉特氏为静贵妃。册文曰。朕惟治始二南。佐职播睢麟之化。班崇九御。升华彰袆翟之辉。寅承夙懔夫规箴。申命宜昭夫典策。咨尔静妃博尔济吉特氏。醇和蕴性。敬顺持躬。协令誉于诗篇。仪襄苹藻。肄芳型于礼教。度式珩璜。淑范丕昭。叶吉允符乎燕喜。荣封载晋。颁恩祗荷乎龙章。兹仰奉皇太后懿旨。以册宝封尔为静贵妃。尔其珠佩宣勤。勉副休称于紫掖。玉齍赞洁。弥膺蕃祉于彤闱。钦哉。　　

○命署礼部尚书都察院左都御史奕颢、为正使。内阁学士恩桂、为副使。持节赍册印。晋封彤嫔舒穆噜氏为彤妃。册文曰。翊中宫而修教。克佐苹蘩。奉内职以宣勤。宜光纶綍。爰申令典。用晋荣封。尔彤嫔舒穆噜氏。毓本世家。训娴礼法。分丝柘馆。聿昭敬慎之仪。颁采鞠衣。弥懔谦冲之志。副兰闱而选德。吉叶鸿庥。褒芝检以升华。辉增象服。兹仰奉皇太后懿旨。册封尔为彤妃。尔其祗承嘉命。益彰褕翟之光。式迓蕃厘。允赞睢麟之化。钦哉。　　

○以内阁学士史谱、署兵部右侍郎。　　

○乙丑。谕内阁、栗毓美奏、幕友具控当商。牵涉知县。请解任查办一摺。此案河南署原武县典史鲁兆庆、幕友潘元淦、呈控当商张德怀因挟知县陈兆庆勒索当规之嫌。怂恿鲁兆庆禀揭该县放赈捏造户口。并地亩敛钱等情。详请未批。复诡称为幕友潘元淦指使。潘元淦即以张德怀任意推诬、并行使小钱等情呈告。又有县民王松华叔＜?嫆-口攵＞争讼。该县陈兆庆诈赃酿命等款。案关侵赈敛钱。诈赃酿命。情节重大。必应彻底根究。以期水落石出。原武县知县陈兆庆、著即解任。并檄提鲁兆庆到省。交桂良提同原被应讯人证。质讯明确。如果属实。即行从严参办。　　

○又谕、特依顺保等奏。审办越卡窃马拒捕戕官之布噜特一摺。所办是。此案布噜特姜噶什、纠约乌鲁斯佳海等、率领三百余人。商同入卡窃马。当经卡兵了见追捕。该犯等胆敢恃众拒捕格斗。适巡卡官兵踵至。协力捦拏。箭射枪击。佳海等均各受伤先逃。经委官斌巴下马捕捉。并拏获托尔罕一名。该犯姜噶什用予戳伤斌巴。越日身死。并盗去马三十三匹。该将军等饬派佐领吉鲁木图前往勘查。旋经出卡督同布噜特博銮拜、前赴黑底克爱曼。将贼首姜噶什弋获。并追获劫去马匹。该犯姜噶什等业经该将军等分别正法发遣。并檄拏在逃各逸犯。照例办理。吉鲁木图、前因失察所属卡伦失窃马匹。奏参议处。此次愧奋出力。功过尚足相抵。所有应得处分。著加恩宽免。六品委官斌巴、捕贼伤亡。殊堪悯恻。著交部照例议恤。又另片奏、博銮拜平素恭顺。此次一经檄谕。即导引该佐领等前赴黑底克爱曼。将逞凶首犯。指名弋获。并摉起全数马匹。颇知大义。博銮拜、著加恩赏给三品顶带。并赏戴花翎。又示鼓励。　　

○刑部奏、遵议黑龙江将军富僧德奏、披甲色克进保、嘱托协领金宝柱。事后收受马匹。审明定拟。得旨、齐齐哈尔镶蓝旗协领金宝柱、前署呼伦贝尔副都统衔总管关防任内。于披甲色克进保等收受马匹。虽经谕令退回。惟事前既轻听请托。事后又不查究所送马匹有无退回。致令该犯等撞骗得赃。即与知情无异。金宝柱著革职。发往乌噜木齐效力赎罪。　　

○调工部尚书汪守和、为礼部尚书。礼部尚书史致俨、为工部尚书。　　

○礼部议准、前任河南巡抚杨国桢疏报、采访济源县贞节妇女何顾氏等二百五十二口。巩县董路氏等八十九口。卢氏县孙李氏等五口。睢州陈符氏等二十口。登封县王周氏等五十二口。请各建总坊旌表。从之。　　

○丙寅。以户部尚书穆彰阿、管咸安宫官学事。礼部右侍郎文庆、为武英殿总裁官。添派吏部左侍郎奕经、总理工程处。　　

○命刑部尚书成格、都察院左都御史何淩汉、在紫禁城内骑马。　　

○修河南山东黄河两岸堤堰坝戗。从河道总督吴邦庆请也。　　

○丁卯。谕内阁、本日据祝麟奏称、署长芦盐运司候补道海忠、详请调剂芦商。通纲为之摇惑。请另行妥员接署。长芦盐务。数年以来。叠经整顿。俱系年清年款。现在正课帑利加价等项。正应赶紧办理。海忠倡议率请调剂。显系受商人怂恿。著来京交吏部带领引见。再降谕旨。　　

○又谕、乌里雅苏台喀尔喀地方牧养驼只。孳生至一万三百有余。若解往达哩刚爱。难保途次倒毙。著将此项驼只内拣存佳者六千只。照旧孳生外。其余四千余只。著分给该处蒙古官兵。所折价银。著于伊等盐菜银内分年坐扣。以备修理城垣等工。　　

○缓徵江苏上元、江宁、句容、高淳、江浦、常熟、照文、昆山、新阳、上海、南汇、青浦、川沙、溧阳、山阳、阜宁清河、桃源、安东、盐城、高邮、泰甘泉、宝应、铜山、丰、沛、萧、砀山、邳、宿迁、睢宁、太仓、镇洋、崇明、海、沭阳、海门、长洲、元和、吴、吴江、震泽、华亭、奉贤娄、金山、武进、阳湖、无锡、江阴、宜兴、荆溪、靖江、丹徒、丹阳、金坛、嘉定、宝山、五十九厅州县暨淮安、大河、徐州、太仓、镇海、金山、苏州、七卫歉收庄屯新旧额赋。　　

○戊辰。上诣皇太后宫问安。
  </div>
  <div class="pagination">
   <a href="清实录道光朝实录_page451.html">
    上一页
   </a>
   <span>
    ...
   </span>
   <a href="清实录道光朝实录_page447.html">
    447
   </a>
   <a href="清实录道光朝实录_page448.html">
    448
   </a>
   <a href="清实录道光朝实录_page449.html">
    449
   </a>
   <a href="清实录道光朝实录_page450.html">
    450
   </a>
   <a href="清实录道光朝实录_page451.html">
    451
   </a>
   <span class="current-page">
    452
   </span>
   <a href="清实录道光朝实录_page453.html">
    453
   </a>
   <a href="清实录道光朝实录_page454.html">
    454
   </a>
   <a href="清实录道光朝实录_page455.html">
    455
   </a>
   <a href="清实录道光朝实录_page456.html">
    456
   </a>
   <a href="清实录道光朝实录_page457.html">
    457
   </a>
   <span>
    ...
   </span>
   <a href="清实录道光朝实录_page453.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
