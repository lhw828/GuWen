<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 741 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 741 页/共 1316 页</h1>
    <div class="content">○谕内阁、御史连升奏、捐纳保归本班人员。选章未能画一。并在部投供人员。弊端甚多。请饬同班先行识认。再为出具互结各摺片。著吏部议奏。现月　　

○又谕、崧蕃奏、查明已革藩司岑毓宝被参案内各员。分别惩儆等语。在籍广东候补道李光翰、干预公事。人言啧啧。著即行革职。副将马柱、失察兵丁致毙人命。著交部议处。该员业经前赴山东。听候差遣。仍著李秉衡随时察看。参将刘锐恒、迹近夤缘。颇滋物议。著撤去防营差使。交崧蕃随时察看。谕军机大臣等、御史溥松奏、京城内外。匪徒滋事。请饬严拏一摺。据称京西琉璃渠村居民赵春宜即赵花农。招集无赖。私藏洋枪甚夥。有伤毙人命。弃尸灭迹情事。又有居住朝阳门内沟沿等处之唐六龙即唐六等多名。或势雄一乡。恃其武断。或句结众匪。肆其强暴。皆恃有洋枪火药。为之助虐等语。著步军统领衙门、顺天府、五城御史、按照原参所指各匪徒姓名住址。一体严拏。务获送部究办。以惩凶暴。另片奏、南城绅董闻世盛即闻茂斋、李小斋、句结冒充南城御史门丁之周福即星泉。包揽讼案等语。著该城御史。一并查明办理。原摺一件。片一件。著分别钞给阅看。将此各谕令知之。　　

○又谕电寄董福祥董福祥著调补甘肃提督仍著总统甘军所有前敌将领统归节制各营中如有捏报胜仗侵冒勇粮著即执法严惩以申军律又谕电寄董福祥董福祥已调补甘肃提督。仍著节制诸军。现在巴彦戎之匪未降。大通围未解。防其四散蔓延。河州摉净后。著节节埽荡。前敌各军。如不听令。即严参重办。务将甘营积习。一举廓清。电寄　　

○又谕、电寄饶应祺、乌城重镇。陶模交卸后。著饶应祺妥慎设防。绥来事可鉴也。董福祥已调甘肃提督。所遗以张俊补授矣。电寄　　

○户部代奏员外郎陈炽、条陈茶政。下部议。摺包　　

○山东巡抚李秉衡奏、东纲疲累。恳恩豁除厘头减引两项。以苏商困。下部议。摺包　　

○云贵总督崧蕃奏、保山县蛟水为灾。陈明勘赈情形。得旨、著督饬地方官会勘赈抚。以恤民艰。摺包　　

○又奏、滇盐加称争销。亏课甚钜。拟委员试办节称提价事宜。以期复额。下部知之。摺包　　

○江西巡抚德寿奏、广东琼州镇总兵申道发。请暂缓赴任。仍留江西统带边防。允之。摺包　　

○兼署湖广总督湖北巡抚谭继洵奏、请将记名提督薛万年、暂留湖广差委。允之。摺包　　

○以甘肃新疆伊犁镇总兵张俊、为喀什噶尔提督。现月　　

○丙寅。以记名副都统荣和为镶黄旗汉军副都统。外记　　

○协修官欧家廉恭纂　　

总纂官钱骏祥恭辑监修总裁世恭阅六签三月十九日正总裁那月日专司藳本陆恭覆阅癸丑八月二十七日　　

徐月日　　

荣月日副总裁唐月日　　

宗室宝恭阅四签六月十四日

　　

陈恭阅一签七月初二日　　

熙月日　　

郭恭阅一签七月初十日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之三百八十一　　

光绪二十一年。乙未。十二月。丁卯朔。上诣仪鸾殿问慈禧端佑康颐昭豫庄诚寿恭钦献崇熙皇太后安。外记　　

○谕军机大臣等、延茂等奏、遵查黑龙江垦务拟办大概情形一摺。所筹咨商各城副都统。传询所属备交荒价。领地认租。并先将通肯一处。划设旗屯。克音、汤旺河、观音山三处。无论旗丁民户。均准一律备交荒价。领地纳租各节。均尚周妥。即著延茂会同恩泽、增祺、认真妥办。划清经界。毋滋流弊。将此各谕令知之。现月　　

○又谕、电寄董福祥。电悉。昨降旨令该提督节制前敌诸军。事权既一。所有剿抚事宜。著妥为布置。务以毋留余孽为要。再该提督久在新疆。武员中有堪胜伊犁镇总兵者。著切实保举二三员。迅速电奏。毋许推诿。电寄　　

○直隶总督王文韶奏、山海关各口地方初复。税收骤难如额。请展限一年。尽徵尽解。允之。摺包　　

○安徽巡抚福润奏、防军马队加饷。业经发给。恳饬照案核销。允之。摺包　　

○以违例苛派。革福建守备吴怀亮职。摺包　　

○拨陕西火药三万斤。仿洋药五千斤。解交甯夏将军钟泰军营备用。摺包　　

○提存提督唐仁廉军营洋枪一千杆枪子一百万粒。拨交北洋备用。摺包　　

○豁免陕西榆林、绥德、米脂、清涧、吴堡、五州县十九年分民欠交仓粮草。摺包　　

○戊辰。谕内阁、前因菩陀峪万年吉地。有应修工程。特派徐桐、敬信前往恭勘并命奕劻、荣禄、敬谨承修。兹据奕劻等奏称、详细查看。金券内并无渗漏情形。惟明楼方城等工。闲有椽望脱卸甎石酥裂之处。请派王大臣会同原估大臣等。再行查勘等语宝山寿藏。规制崇隆。殿宇城垣。观瞻所系。理应随时修整。以为万年巩固之基。著添派载漪、李鸿藻会同原估大臣徐桐、敬信、承修大臣奕劻、荣禄恭诣菩陀峪。再行逐细履勘。应如何墁筑地基挑换木石绘图贴说。详晰具奏其各敬慎从事。不准稍有迁就。寻奏、请将续勘各工一律拆修。从之。现月摺包调河东河道总督许振祎为广东巡抚。以河南巡抚刘树堂兼署河东河道总督。现月　　

○以广东按察使张人骏为广东布政使。广东督粮道魁元为广东按察使。现月　　

○己巳。谕内阁、张之洞奏、记名提督萧镇江统带沪防三营。缺额甚多。且有向各营提取公费情事。管带沪防右营游击刘祖贤、委充营官。缺额尤多。萧镇江若仅以都司降补。殊属宽纵。记名提督萧镇江、游击刘祖贤、均著即行革职。以儆效尤。现月　　

○又谕。步军统领衙门奏。拏获结夥持械、威吓事主、抢劫盗犯、请交部审办一摺。所有拏获之邓傻子即邓国胜。恩子即恩光。张四即张全。小刘即刘绪宽。王库儿即王得碌。二吉子即吉伏等六名。著交刑部严行审讯。按律惩办。未获之张三狗。小杨即杨拴等犯。仍饬严缉务获究办。原拏此案之员弁等。著俟刑部定案时声明请旨。另片奏。拏获持械偷窃并抢虏妇女贼犯韩文华等。请一并交部等语。韩文华即小韩。小徐即徐幅儿。得子即得景额王有德即王黑小儿、王四、张焕儿、李二等七名口。均著交刑部审明办理。未获之邱和一名。仍饬严缉。务获究办。　　

○又谕、给事中桂年等奏、拏获持械抢劫首要各犯。请交部审办一摺。所有拏获之刘二、王小辫、马三、陈升、杨二、王二、冯八、孙进宝冯振宗即冯五等九名。著交刑部严行审讯。按律惩办。未获之冯七。仍饬严缉务获究办。原拏此案之官绅员弁等。著俟刑部定案时声明请旨。　　

○又谕、御史王鹏运奏、盗窃瓷库案内要犯崇古山房铺夥樊姓。携赃远扬。迄今未获。外闲传说该铺为总管内务府大臣立山所开樊姓踪迹。与所买库瓷运贩何处该大臣不容不知。请饬指拏到案。以成信谳等语著立山明白回奏。寻奏、该铺不知何人所开。铺夥远扬。更难确指。报闻。现月摺包　　

○谕军机大臣等、本日御史胡孚宸奏、商务亟宜经理一摺。著总理各国事务衙门王大臣阅看。摺包　　

○又谕、本日御史胡孚宸奏、举办铁路。请赶紧招商兴造等语著交督办军务王大臣阅看。摺包　　

○又谕、电寄张之洞、据奏南洋创办新军。责成洋将操练。并金陵上海兴办铁路各摺。均照所请行。惟洋将是否上等之材。薪水尚宜斟酌。张之洞既经创办。条理秩然。即交刘坤一赓续成之。以为补牢之计。至邮政一节业经总署筹议。粗有头绪矣。电寄　　

○引见兼袭一等侯爵刑部员外郎曾广銮。得旨。以五品京堂候补现月　　

○神机营奏。八旗练军。编立名目。严择统带。按期认真操练。报闻。摺包　　

○又奏。需用军械子药。请由北洋按月筹拨。从之。摺包　　

○四川总督鹿传霖奏。川省库储奇绌。拨款过多。请饬分别酌减又奏。减平银两请免予筹还奏官运局短徵各款。拟饬通融改拨。均下部议。摺包　　

○又奏。整顿防务。并添募三营以资守御。下部知之。摺

包

　　

○贵州巡抚嵩昆奏。铅本缺乏。请拨的款以资操办。下部议。摺包　　

○赏日斯巴尼亚国大臣沙尔库宝星。摺包　　
</div>
    <div class="pagination">
<a href="清实录光绪朝实录_page740.html">上一页</a><span>...</span><a href="清实录光绪朝实录_page736.html">736</a><a href="清实录光绪朝实录_page737.html">737</a><a href="清实录光绪朝实录_page738.html">738</a><a href="清实录光绪朝实录_page739.html">739</a><a href="清实录光绪朝实录_page740.html">740</a><span class="current-page">741</span><a href="清实录光绪朝实录_page742.html">742</a><a href="清实录光绪朝实录_page743.html">743</a><a href="清实录光绪朝实录_page744.html">744</a><a href="清实录光绪朝实录_page745.html">745</a><a href="清实录光绪朝实录_page746.html">746</a><span>...</span><a href="清实录光绪朝实录_page742.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
