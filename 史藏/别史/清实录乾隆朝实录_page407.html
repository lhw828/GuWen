<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 407 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 407 页/共 1860 页</h1>
    <div class="content">○又议准、闽浙总督喀尔吉善等奏称、先经浙江处州镇总兵苗国琮奏、滨海战舰。需用桅木。采运维艰。请于闽浙等省无税官山雇觅种树之人。多植松杉等树。令地方官勤加培护等语。查战船木植。自应设法栽培。惟雇觅种树之人。必须先给工价。既种之后。乏人看管。易致损伤。设役巡查。徒滋扰累。该总兵所奏、似属难行。请将查出无税官山。许民承种柴薪。听其收管。树已成材。照价给买。从之。　　

○大学士公庆复、川陕总督张广泗奏、金酋莎罗奔居勒乌围。就日吉父子、居刮耳崖。现分兵两路攻剿。河西各寨。亦应剿洗。派游击罗于朝、同土司汪结、带兵进攻。俱定于六月二十八日。各路齐进。臣张广泗、原拟驻杂谷闹。迨到彼相度。尚偏于西路。是以仍回汶川。由瓦寺取道沃日。径赴小金川美诺寨驻劄。俟各路齐进后。当率兵相机策应。臣庆复、现驻汶川弹压。今分路进兵。拟出驻旧保。以便商办。得旨、览奏俱悉。朕始谓大学士庆复、尚在汶川。军前有张广泗一人。足资办理。是以有旨、令入阁办事。今观此奏、是前临军营矣。若接旨而已起身回京则已。若尚在军前。且不必来京。可俟奏凯功成。大局已定。然后起身可耳。　　

○又奏、剿抚巴旺、孙克宗、等处。西南两路。兵行粮运无阻。得旨、览奏报攻剿情节。总与去岁瞻对相仿。即幸而成功。恐亦未必远胜前此之为也。　　

○又会同四川巡抚纪山覆奏、金酋狂悖不法。固属首恶。而绰斯甲、乃敢阴行附和。其罪实无可原。但其地与金川相连。而力又强悍。若明露并剿之机。恐二贼并谋。有伤兵力。是以该酋前到汪结处。有悔惧效力之请。即责以立功赎罪。但诚伪究属难信。当以兵据其险要。俟金酋荡平。即回戈南指。乘其不备。自易剿除。至金酋显行悖逆。本身亲属之外。凡系党羽。不容稍有漏网。其余属下番民。诛之不可胜诛。且迫于使令。非如黔省古州之苗。滇南昭通之猓。自怀叛志者可比。苟其投戈顺命。自应伐罪吊民。且金川正在众番蛮土司之中。深邃幽险。尺寸皆山。难以安设营镇。若驻兵防守。运饷更难。惟俟将来荡平之后。就现在恭顺效力之土司。择其从征有功之子弟头人。量为画界分授。少其地而众建之。既以彰赏罚之典。又使力少不能为乱。庶可宁辑边陲。至副将马良柱、统兵一千五百名。先解热笼之围。后援沃日官寨一案。查本年三月内、金酋侵犯沃日各寨。经宋宗璋、马良柱等。发兵五百余名。令都司马光祖、守备徐克让等。先后带往声援。马光祖先赴沃日。与该处土兵、协同拒贼。贼来攻寨。彼此胜负未决。守备徐克让等兵。会合在热笼地方。贼众大至。被围寨内。马良柱、在巴纳山闻知沃日被围。奋勇前战。直至松林口、与游击李成邦、合力杀贼数百人。贼始彼靡。官兵遂抵热笼解围。所杀贼众。留有尸骸。臣张广泗目堵属实。马良柱既抵热笼。总兵宋宗璋、遣游击陈上才等。领兵翻山接应。马良柱、扬威前进。往援沃日。贼败逃后。俱已胆落。小金川又复投诚。贼遂逃散。马良柱、随受小金川之降。派汉土官兵。前赴小金川美诺官寨踞守。金酋始领兵守穴。不敢复出。得旨、此奏略迟。而又不过小小取胜。未报大捷。朕甚悬念也。　　

○乙卯。上奉皇太后驻跸避暑山庄。至八月庚申、皆如之。　　

○诣皇太后行宫问安。　　

○谕军机大臣等、昨据大学士庆复等奏报、大金川情形各摺。朕已详悉批示。伊等总未能领略从前谕旨。为出奇制胜之策。奏报攻剿情节。虽小小取胜。与去岁瞻对相仿。蠢兹小丑。大兵压境。未尝不畏威慑服。究难保其日后之不复肆横。置之化外。仍不免劳师动众。岂为一劳永逸之计。即事平后。以蛮治蛮。不过分析其地。使之势弱而党孤。亦属迁就。种种情节。亦难遥度于万里之外。可将所奏各摺。并批谕之处。抄寄大学士张廷玉、讷亲、令其阅看。细加筹酌。或势有不能。只得如此办理。抑或别有良策。可详悉计议。到时尔等军机处一同覆奏。寻奏、大金川贼巢。虽居各土司之内。然东则四川成都。西则西藏。南则云南、贵州。北则西宁、青海。与各处疆界相连。或可设卫分辖。或派大员驻劄其地。随时弹压。庶可慑服群蛮。今庆复等所奏、不过于荡平后。分析其地。多立酋长。与办理瞻对一辙。岂足以除后患。现在张广泗身统大兵。亲至其地。应令该督于剿除后。将长靖番蛮至计。详悉分别具奏。报闻。　　

○丙辰。镶白旗护军统领傅达礼、因病解任。以镶黄旗蒙古副都统乌尔登、为镶白旗护军统领。　　

○赈恤长芦永利、富国、西由、等三场旱灾灶户。　　

○丁巳。上诣皇太后行宫问安。　　

○军机大臣等奏、据侍郎玉保等奏称、每年春秋二季。巡察额色勒金、柴达木、两路卡座。派定青海王公扎萨克台吉等。每路遣一人察卡。又派庄浪满官四员。每年于秋间带兵巡察一次。均应于九月间。自西宁起程。今值夷使进藏熬茶。请暂停等语。查准噶尔夷使赴藏熬茶。侍郎玉保、现已在哈济尔驻劄。倘察卡人等。照旧前往。正值夷使将到。人多势众。恐致生疑。应请将今秋察卡之青海王公等、并庄浪官兵。具暂停。俟明年春季派往。从之。　　

○戊午。赐蒙古王公等宴。　　

○谕曰、署理提督拉布敦、提督任内养廉等项。例不应支。伊前往查边。又有费用之处。著将伊副都统分内、应得本年冬季、明年春季、养廉银两。即行给与。　　

○是月。仓场侍郎觉罗吴拜等奏、浙江绍兴前后两帮。本年回空船一百三十八只。帮丁拮据。长途乏费。请动支通济库项。每船借给银十二两。仍令总漕于新运截漕银内。分作二年。扣还归款。得旨、如所请行。　　

○直隶总督那苏图奏、本年阴雨连绵。滹沱漫溢。冀州属东兴等十五村。民埝被冲数丈。束鹿县属曹家庄迤东。正河淤浅。大溜改由庄西。经二十余里。旁注冀州境。另由焦冈西南之野庄头。归入滏阳河。现今漫口三十余丈。水过之地。禾苗被淹。现在委员会勘。量加抚恤。得旨、览奏俱悉。虽属偏灾。总以悉心抚恤为要。　　

○又覆奏、六月间连日大雨。通永道所属工程。水冲张湾大石桥木排板桩一处。清河道所属。潴龙河瀑河堤工。间有塌卸。正定之滹沱河。二三四坝工护岸。俱有沉蛰。天津道所属。南运河水势漫溢。竭力修筑。未至冲决。而沿河低洼之区。如天津、青县、静海、沧州、南皮、及蓟州、玉田、正定、冀州、衡水、河间、等处。晚禾间有被淹。是否成灾。现在委勘查办。报闻。　　

○又奏、雄县城垣颓坏。亟应修整。又该县南门外之瓦济桥。年久坍塌。赵北口之易阳桥。亦多朽坏。均请动项兴修。报闻。　　

○钦差宗人府府丞张师载奏、永定河伏汛安澜。工程平稳得旨、览奏稍慰。但数日以来。雨势颇大。朕甚廑念。汝宜加意防范。又那苏图奏内、云有漫溢之处。汝何未奏及。有碍田庐否。速奏以慰朕怀。寻覆奏、永定河自六月以来。虽连遇霖雨。发水较大。但顺轨畅流。两岸堤工。并无漫溢。惟京东一带。山水骤发。通永道属之还乡河。漫溢二处。蓟运河漫溢五处。今已堵筑完竣。庐舍并无冲坏。洼地秋禾。间有被淹。现在地方官查勘办理。报闻。　　

○署江苏巡抚安宁奏、淮、徐、海、各属。自五月以来。阴雨连绵。汛水漫溢。洼地多有被淹。现委员妥为抚恤。得旨、览奏俱悉。　　

○浙江巡抚常安奏、浙省自六月十三日。省城得雨之后。晴已二旬。农民不无望雨。现设坛祈祷。得旨、一得雨泽。速奏以慰朕怀。若其旱象已成。一切赈恤之事。亟力督率属员。妥协为之。　　

○又奏、浙省七月初九初十两日。连获大雨。杭、嘉、湖、等府。俱已沾足。惟金华府属之东阳、永康、宁波府属之奉化。处州府属之丽水、缙云、宣平、松阳、等县。雨犹未足。现委员确查。如有被旱乡村。即斟酌办理。得旨、览奏稍慰。　　

○闽浙总督喀尔吉善奏、浙省自五月以后。雨泽稀少。六月二十六七八等日。温台、二府得雨。杭州于七月初九初十等日。得雨沾足。惟金华府属之东阳等县。旱象已成。现在查勘办理。得旨、据常安己奉报得雨。此奏知道了。然常安或查察未到。或略为粉饰。亦未可定。卿总宜再行详查妥办可也。　　

○山东巡抚阿里衮奏、东省墩台营房。年久破损。若拘泥成例。令地方官捐赔。恐事非急务。日渐倾颓。应动项兴修。庶足以资守御。前经委员查勘。所估银数。未免浮多。应酌量核减。中路自德州至台庄。东路自德州至红花埠。共一百三十六座。每座先发银六十两。沿河沿海地方。六十一座。每座先发银三十两。僻路九十九座。每座先发银二十两。历城县黄冈地方。现系土墩草房。应改建砖瓦墩台。先发银一百两。益都县北关。向无墩台。亦应照僻路添建一座。先发银五十两。请于司库余平充公银内动支。如有不敷。再行增给。得旨、照汝核减之数修理。亦足以壮守御而肃观瞻。不必再增。仍督令毋得侵冒可也。　　

○绥远城将军补熙覆奏、兵丁滋生银。向在各扎萨克地方、及多伦诺尔等处。购买驼马牛羊。以便贸易。本年六月内、据协领七德哩等呈称、本处商人。俱赴喀尔喀台密等处贸易。请派佐领素尔芳阿携带生息银两。随同商人。赴该处购买马匹牲畜。臣一时冒昧。遂派令前往。并无借端影射等弊。得旨、知道了。既有商人。即可交伊等贸易。今因贪利。特派官兵。殊失大体。　　

○陕西巡抚徐杞奏、陕省出借常平社仓谷。徵收例限。每多参差。请嗣后夏收在六分以上者。六月至九月、完纳一半。十月至十一月底、全完。七分以上者。六月至九月、完十分之六。十月至十一月中、全完。八分至十分者。九月以前、完十分之八。十月底、全完。饬令各属、于岁底造册详报。委员监查。如有亏挪。严参究办。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百九十五


大清高宗法天隆运至诚先觉体元立极敷文奋武孝慈神圣纯皇帝实录卷之二百九十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十二年。丁卯。八月。己未朔。吏部等部议覆、湖广总督寨楞额等奏称、湖北施南、宜昌、二府之知府、同知通判所属之鹤峰、长乐、恩施、宣恩、来凤、咸丰、利川、等七州县。向俱定为苗疆要缺。在外拣员调补。并二府之经历、司狱七州县之州同州判县丞吏目、巡检、典史各员缺。俱五年俸满即升今该处人民渐次蕃庶。风俗亦觉醇良。间有命盗案件。不难审理。请将二府府厅各官。七州县、及所属佐杂。俱归部选。其五年即升之例概停。再二府各官。向俱优给养廉。今既改为选缺。亦应量减。知府、原给银二千二百两。应各减四百两。七州县、原给银千二百两。应各减二百两。同知以下等官。向以苗疆、照内地之数。加给一半。请将加给数内。酌减一半等语。均应如所请。从之。　　

○户部等部议覆、湖广总督塞楞额疏称、湖南永顺、龙山、保靖、桑植、四县。苗地粮轻。汉民希图贱买苗地。佐杂防汛各员。每多滥批给照。外郡民源源挈眷而来。奸良不一。请严禁等语。应如所奏。嗣后佐杂微员。滥给印照。塘汛放行。照滥用印信例。减等罚俸。地方官失察民入苗地。照例降革。凡苗疆省分。均照此例办理。从之。　　

○副都统品级管理商都达布逊诺尔驼马群总管白泰故。赐祭如例。　　

○旌表守正捐躯之山西阳曲县民王瑞妻李氏。　　

○庚申。赐扈从王公大臣等宴。　　

○大学士公讷亲覆奏、向来陵糈米石。系豫、东、二省。轮年供应。因乾隆八年、将应运蓟粮。拨往江南备赈。奉旨在古北口一带采买。分运蓟州、遵化、丰润、三州县。以补原额。嗣原任热河副都统达勒当阿条奏。每年秋成。在口外动帑采买。经升任直隶总督高斌议。以年岁丰歉难齐。必须临时奏请。毋庸豫定每年采买。此后九年、系拨漕粮。十年、系口外采买。十一年、系拨漕粮、并采买余剩米石。本年应用米石。部议于十年口外购买米石内拨充。此节年改拨之由也。今直隶总督那苏图奏请、于八沟等处采买。盖豫为明岁陵糈之用。查此项米石。在口外采买。虽有节省。而豫、东、二省。供应之米。仍须运至通仓。每年采买。亦须现拨正项。诚未见大裨益。报闻。　　

○辛酉。上自避暑山庄。奉皇太后启銮。幸木兰。　　

○诣皇太后行宫问安。　　

○是日、驻跸中关。　　

○壬戌。上诣皇太后行宫问安。　　

○户部议覆、署江苏巡抚安宁疏称、铜山、丰县、沛县等三县。四月间被雹伤麦。庐舍人民。间亦伤损。请酌借耔种口粮。灾户应徵钱粮。缓至秋收后徵输等语。应如所请办理。至铜山等三县、被雹成灾田亩。新旧漕项银米。该署抚题请缓至秋成。可否缓徵。请旨遵行。得旨、依议。铜山等三县、应徵新旧漕项银米。著照该署抚所请速行。　　

○又议准、云贵总督张允随疏称、滇省镇雄州属土目余钟麒、户下佃户卜约等十六户。田地钱粮户口。前经奏归川省叙永厅管辖。入额徵收。所有滇省原报上中下三则田四十七亩。夷地一顷三十四亩。额徵银米。应请开除。从之。　　

○是日、驻跸波罗河屯。蒙古诸王公等、恭迎圣驾。　　

○癸亥。上诣皇太后行宫问安。　　

○是日、驻跸张三营。　　

○甲子。上诣皇太后行幄问安。　　

○谕、据那苏图奏称、乾隆二年。霸州等十一州县。领运通仓赈济米石一案。屡经部驳。但分设四乡。辗转分盘。折耗在所不免。每石请销耗米一升五合等语。著加恩照所请、准其报销。后不为例。　　

○又谕、据安宁奏称、苏松等属之崇明、宝山、上海、镇洋、常熟、昭文、南汇、江阴、各县。沿海沿江等处。于七月十四日夜。飓风陡作。大雨倾注。海潮泛溢。田禾被淹。人民房屋。亦有漂没冲坍。而崇明、宝山、为最重。上海、镇洋、似觉亦重。现在分别查办。其沿海未经报到之处。查明续奏等语。该处民人。卒被风潮。非寻常水灾可比。朕心深为悯恻。著该督抚等加意抚绥。实力查办。至绿旗兵丁。因有粮饷。例不抚恤。但是日风潮。昏夜骤至。兵丁庐舍人口。同被灾伤。殊可轸念。著加恩一体查恤。俾被灾兵民。均沾实惠。　　

○又谕、据陈大受奏称、上杭、永定、衿民、因粤民有违议造屋。竟越境拆人房屋。又朕闻该督之竿塘十四岛。亦因绅士希图专利。钻营呈请开垦。并未准行。而各绅士即遍贴告条。令渔佃人等请批。方准承垦。从前各处乡绅。恃势武断。凌虐桑梓。欺侮邻民。大为地方之害。及雍正年间。加意整饬。严行禁止。各绅士始知遵守法度。循分自爱。不敢稍涉外事。乃近来旧习复萌。竟有不顾功令。恣意妄行。各省未必无此。而闽省为尤甚。夫绅士受国家厚恩。必其品行端方。遵循礼法。始足以表率乡闾。今乃不知检束其行。下类舆台贾贩。与小民争利。或凌侮邻境。此风渐不可长。著直省各督抚详加训饬。继自今。其各敦品守法。毋使敝俗复兴。以致乡闾滋害。倘仍有肆横不法者。立即据实查参。若该督抚稍涉瞻徇。经朕访闻。惟该督抚是问。不为宽贷。该部可传谕通行知之。　　

○谕军机大臣等、据甘肃提督永常奏称、甘省连岁有收。今岁自春徂夏。雨旸时若。市中粮石。最为充足。粮价较之昔年甚贱。秋成有收。势必更减。可以乘时采买。以备积贮等语。采买原所以裕仓储。而当谷贱之时。亦所以利农民。但未知现在甘肃仓储。盈缺若何。今岁秋成。如果丰稔。仓储不足。及时采买。以裕积贮。自是有益之举。著传谕黄廷桂、令其将应否采买之处。详查具奏。若其应买。一面办理。一面奏闻。　　

○又谕、朕阅阿里衮粮价一摺。甚觉昂贵。但今日又据顾琮奏称、山东沿河一带。低洼地亩。现在被水淹浸。阿里衮现在查办。高处仍属有收等语。其先经被水。虽据阿里衮奏闻。而高处光景如何。此次并未奏及。著传谕阿里衮、令其将现在情形。通省有收与被灾者孰多。及被灾者如何抚恤。俾灾民不致失所处。作速奏闻。寻奏、东省地方。高下不一。低地不无淹浸。高阜俱属有收。合计通省、有收者究多。其被水贫民。先给一月口粮。俟勘明分数。再请加赈。冲塌房屋。酌给修费。涸出地亩。借给耔种。其涸迟者、每亩借麦本银五分。灾地应徵新旧钱粮。遵旨暂缓徵收。现在通饬实力查办。得旨、览奏俱悉。但朕明年东巡。于经过之处。不无灾后萧疎形状。且汝等办理一切。不费周章耶。　　
</div>
    <div class="pagination">
<a href="清实录乾隆朝实录_page406.html">上一页</a><span>...</span><a href="清实录乾隆朝实录_page402.html">402</a><a href="清实录乾隆朝实录_page403.html">403</a><a href="清实录乾隆朝实录_page404.html">404</a><a href="清实录乾隆朝实录_page405.html">405</a><a href="清实录乾隆朝实录_page406.html">406</a><span class="current-page">407</span><a href="清实录乾隆朝实录_page408.html">408</a><a href="清实录乾隆朝实录_page409.html">409</a><a href="清实录乾隆朝实录_page410.html">410</a><a href="清实录乾隆朝实录_page411.html">411</a><a href="清实录乾隆朝实录_page412.html">412</a><span>...</span><a href="清实录乾隆朝实录_page408.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
