<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 269 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 269 页/共 367 页</h1>
    <div class="content">　　○起原任云南参议周汝登为湖广参议
　　○改吏部郎中甯中立为尚宝司丞
　　○甲寅升湖广右布政使杨道会为本省左布政使
　　○广灵王府庶宗南庄凶淫不道法司据律应斩  上以天潢令抚按官会问勒令自尽
　　○靖江王府宗室任□□引任□曰彳延□等八人紏盗行劫狱上内三名降庶人闲宅禁住二名罚禄米一年一名锢高墙二名秋后处决
　　○进士陶人群奉差道经山东随役苛窘驿官致自经死山东巡抚黄克缵上其事部议人群应选京职选日量调南京以惩疏纵随役据法究拟从之　　○革新平参将王士弘职锢其终身以督臣＜锍-釒＞参士弘贪婪开衅临警规避故也  上因谕边臣凡将领不拘本隔地镇但在百里内者遇警即并力策应功罪一体其以士弘为戒
　　○丙辰以上  圣母徽号覃恩遣礼部员外刘觐文行人司行人牟志夔赍敕存问旧辅申时行王锡爵各赐银币羊酒
　　○狭西地震
　　○乙未遣官祭  火德之神
　　○顺天文安永清武清三河宝坻等县大蝗
　　○户部尚书赵世卿言祖制设有鹾政原以一年之入供一年之出课不增而商不扰故额解及时国饷无损迩者经费浩繁供应艰窘两月以来太仓无半镪之入日盻盐课接济而延缓稽迟大殊往昔此其故可言矣两淮课额岁共六十万两分春秋两季解部从来未有停压一年者而停压自鲁保存积之引始从未掣引未有附搭超掣者而超掣自存积之奸商始奸商利则正商病今商之富者贫贫者去更谁办课以佐公家之急乎夫两淮岁额一十四万原系随徵随解自二十八年以三万六千助工而解遂愆期且损额矣福建岁额二万二千有奇原徵于一年之前自高采开依山引四万而额遂不敷且压至次年矣九边引商原与运司盐商相为首尾者往岁盐商无停压之苦故引商乐输今见内地之盐壅积不售则边仓之引停阁不行乃嗜利无厌之魔无端复请刷引若将举正课而尽吞之者独不思行盐地方有限食盐户口无多此增则彼减此行则彼缺如山东如长芦内取一分之税则课少一分之供而徵解愈迟国计愈诎又何怪乎乞亟涣纶音将各处无名浮课悉行罢免俾臣得索正饷于鹾臣而鹾臣亦不敢误臣以误国矣不报
　　○庚申命州县正官徵兑漕粮务于十月内将银米尽数完结方许离任应朝从户部尚书赵世卿议也
　　○辛酉贵州巡抚郭子章奏平苗善后事宜三事一增将官新添为贼之冲欲禁其喉先扼其吭当设参将一员龙里之大小平伐司平越之虾蟆塘贵前之羊马场马鞍山为贼之穴欲沮其出必窒其穴平伐平越当设坐镇官一员羊马场马鞍山当以操捕都司带管一添哨兵龙里新添平越清平一路羊马场马鞍山二处每十里为一哨每哨用兵一百名虾蟆塘箐竹深密四十余里不见天日凡喇哑都炉平伐诸贼以为巢穴须立一大营用兵三百名纱帽山亦系贼巢羊乃其咽喉应立一营用兵一百名牛伤系巴香昆主等贼出没要路应立一营用兵一百名大小平伐司道都司勾西道通定番盗贼之袭土司业与猫鼠力不能制应立一营用兵二百名一资兵饷贵饷资于川湖每年该饷一万五千民贫计无所出应照前按臣毕三才议仿广西例市盐楚蜀取息以充军饷大约每百两可得息四五十两须用母银三万两半委官市盐于楚半委官市盐鱼于蜀在楚蜀无毫毛之损在黔得军兴之资章下兵部
　　○福建巡抚徐学聚奏请闽地土产方物比照江西山东事例折价转解从之
　　○云南巡按沈正隆遵新例访革所属行劣举人马中骥为民杨忠诲留鞫停会试
　　○停催浙江二十九年织造增派未完从署工部侍郎沈应文请也
　　○云南巡按沈正隆上＜锍-釒＞请旌烈节赵氏大理府儒士何伟妻伟母病渡海求药溺死赵闻变哀毁绝食求尽其母严守不得间使人遍求伟尸既闻得尸乃曰夫尸既获吾不死矣防者稍懈自经死年二十有一蔡氏北胜州李钟元妻年十八适钟元生子甫三岁钟元病死贫甚父母欲嫁之蔡仰天大号愿自留抚孱子姑听之遂与其父母绝□□辟纑养姑姑卒而葬坯土拳石皆出十指其子感而修行蔡年已八十有二矣章下礼部
　　○甲子升云南顺宁知府余＜棥心＞学为按察司副使仍管府事
　　○起原任副总兵麻承训署新平堡
　　○乙丑升工部主事袁应泰为郎中管河道
　　○丙寅赐朝鲜国陪臣宴命礼部侍郎李廷机陪待
　　○调补贵州右参议刘一相为狭西右参　　○河南太监胡滨进税银三万五千八百余两矿银四千八十一两金十五两
　　○广西税监沈永寿进税银八千九百六十两矿银三百八十两
大明神宗显皇帝实录卷之四百二十三
　　万历三十四年七月戊辰朔以孟秋享  大庙遣英国公张惟贤成国公朱应槐永康侯徐文炜代献行礼
　　○遣官祭  司门之神
　　○调贵州总兵左都督陈璘为广东总兵
　　○云南顺宁府云州城工告竣抚臣陈用宾按臣沈正隆共条经理四事一增立增立  御土所以资控制二建设新郡儒学以兴教化三改云州属府以益辅车四议裁巡司建仓狱以禆实用从
　　○调云南佥事姚尚德为湖广佥事加升狭西按察使马朝阳为左布政副使卢付元为按察使副使岳万阶为参政各照旧管事以考满保留也　　○辛未  仁孝文皇后忌辰遣官祭  长陵
　　○工科右给事中王元翰言  皇上静摄之初  有绾天下于方寸之意及其既久遂成隔天下于万里之形故大僚任其缺而不即补榷税任其毒而不即罢台省任其不可支吾而不即考选章奏任其置之高阁而不即报答废弃任其沦落而不即拔置边事任其破滥而不即禁核纪法分义任其颓荡凌乱而不即整顿饬刷臣愿  皇上定极思动秋爽视朝日进阁部大臣商确急务令科道官得随朝见面陈天下利弊是非  皇上从中决发洒然与天下更始如大明当天幽闇悉耀为光明矣不报
　　○都察院右都御史詹沂累疏言陪京缺督学秋试缺监试茶马关巡茶盐课缺巡盐广西缺巡按各省按臣报满缺代在台诸臣如晨星无可差者乞为  社稷计亟下考选潜消乱萌不报　　○甲戌以南京协同守备抚宁侯朱继勋为南京守备掌南京中军都督府事
　　○升四川松潘副总兵兰台为福建总兵宁夏副总兵邓凤为狭西总兵延绥定边副总兵王国栋为宣府等处总兵山东海防副总兵杨宗业为浙江总兵
　　○蠲真定顺德广平大名四府行派诸税时按臣钱桓言畿南累岁洊灾冰雹未已继之蝗蝻救荒之策惟是蠲赈两项然蠲者不过存留之锱铢而存留银数各有正款一面议蠲一面议补库廪所余搜括殆尽是议蠲而实不能蠲也赈者不过仓庾之升斗而仓庾榖石原有定额用之煮赈用之子种取用大广积储无遗是议赈而实无大赈也为今之计桥关过税留佐  大工若真顺广大四府零星诸税其额二万六千有奇其鄙屑苛细至于鸡狗髻发低钱糠斗豆腐打绳洗帽缝破鞋之类皆有行派昔汉武算至舟车唐德宗税及间架至今陋之今所抽诸税视舟车间架又何如哉当此灾危民救死不瞻奚能供此额外之求乞轸念根本哀此孑遗尽蠲税则灾民出死入生之日即畿辅去危就安之时也  上览奏恻然从之
　　○起原任四川副使高则益为湖广副使
　　○升浙江左参政汪道亨为广东按察使潞府长史刘以平为云南右参政
　　○翰林院修撰朱之蕃刑科都给事中梁有年册封朝鲜回复命
　　○丙子升狭西巡抚左副都御史顾其志为兵部右侍郎兼左副都御史照旧巡抚荫一子入监读书以边功考满优叙也
　　○初嘉靖四十三年吏部尚书严讷建议山西保定狭西三边较之蓟辽等七边极远者稍有不同其佥都荫子副都服俸封赠诸典似不可与七边同论考满到日止与题请升职奉旨钦依至万历三十三年狭西总督李汶又题狭西河洮归德芦塘红水为极险之边抚臣秋防奔苦较诸他镇就近督理者更为逈异所有考满叙功等项宜与延宁甘同论以励边臣于是吏部左侍郎杨时乔以狭西巡抚先后议两请命仍照嘉靖四十三年例行
　　○起升原任浙江右布政使在籍终养张偲为湖广左布政使
　　○升湖广下湖南道按察使邹学柱为右布政仍管道事礼部仪制司郎中李柄为狭西右参政管关内道
　　○福建巡抚徐学聚奏辞吴建功叙许之
　　○戊寅升河南左布政使易登瀛为右副都御史巡抚湖广
　　○擢礼部主事刘应奇为吏部稽勋司主事
　　○升原任吏部郎中董复亨为山东右参政户部郎中沈麟祥为浙江右参政狭西苑马寺卿朱南英为云南右参政黎平知府井济博为云南副使承天知府李仙品为本省副使两淮盐运司运副杜伸为四川佥事延平府同知顾起淹为贵州佥事
　　○起原任狭西参政郭万里复为狭西参政调补原任江西副使陈鹡为广东副使
　　○赠原任大同巡抚兵部右侍郎房守士为右都御史祭葬如例
　　○己卯降补原任福建按察使彭而珩为云南左参政原任湖广参政陈经济为四川佥事
　　○热审狱囚事毕赐三法司堂上官并刑科河南道掌印各官羊酒
　　○庚辰升吏部文选司郎中刘一焜为太常寺少卿提督四夷馆
　　○辛巳命西宁侯宋世恩庶长男宋广夏承袭祖爵
　　○癸未罢少傅兼太子太傅吏部尚书建极殿大学士沈一贯及太子太保吏部尚书文华殿大学士沈鲤各赐路费彩叚差官护送驰驿降南京吏科给事中陈嘉训三级调外任夺南京福建道御史孙居相俸一年先是六月壬戌嘉训居相交章言一贯奸贪诸状一贯上疏详辩且言臣求去＜锍-釒＞八十上而  皇上不允以致人言愈出愈奇  皇上如有意怜臣则幸放臣勿久留不决＜锍-釒＞奏二十余日乃下温诏许之因以嘉训居相朋谋诬蔑淆乱国是各得降罚鲤居位四载以他事微失  上意至是以年老乞休遽得俞旨且御批于一贯云给假调理俟痊可之日抚按具奏召用于鲤直准致仕论者不得其故佥疑一贯使然矣
　　○通政使沉子本蓟辽总督蹇达户部云南司郎中冯瑗各上＜锍-釒＞乞休以孙居相劾一贯＜锍-釒＞语波及云  上皆谕留之时居相等又称致仕兵部左侍郎贾应元以五千金营谋起用一贯必欲满万应元以物故而一贯掯银不还于是应元亦上＜锍-釒＞力辩略云臣叨九列起用必用会推点用必出圣断非元辅一人所能主持何济于是而贿求之且二臣尚不知臣生死安能察臣生平请从公体访以昭晚节奉旨言官论人生死尚不一审安得事情之实显然同谋捏造诬害善类朕所洞知可不体访也
　　○辅臣朱赓上＜锍-釒＞言首辅一贯十二年来劳绩＜棥心＞著今因病恳请势难强留得请而去诚君臣始终之大义惟是次辅鲤矢心报国雅志未酬若遂其高于次辅得矣如政本空虚何臣本孱病今又削其左右手而付以扛鼎之重必无幸矣臣不敢奉诏望勉留次辅不然即乞休放臣同归别选名贤以新朝政不报　　○调考功司郎中杨材为文选司郎中
　　○顺天监生陈复亨等以恩诏条例请增解额章下礼部礼臣李廷机覆言隆庆元年恩诏原无增额之条隆庆四年恩选贡增额而所谓选贡者通学廪膳选抡以实太学廷试止次无就教者其贡皆超选其人多青年其京试未中者准原籍应试盖隆万之间庚午甲午丁酉庚子等科各有增额为选贡增也自二十七年而选贡停矣若癸卯恩贡止是年深挨次多一名蚤一年以是为恩其人皆老于胶庠愿就教职岂先年选贡比乎所引非经宜绝其情从之
　　○诏谕狭西四镇督抚等官严督文武将吏用心防御相机战守毋得疏虞总督衙门仍照旧规于初秋移驻花马池控制要害从兵部尚书萧大亨议也　　○乙酉  成祖文皇帝忌辰遣官祭  长陵
　　○吏部左侍郎杨时乔言国家设官即置吏简则废事烦则害事臣查  大明会典初设以政事烦简为额历年裁定吏部都吏四名令史六名典史三十二名凡章＜锍-釒＞皆其自书写以当该名之其后上疏写疏报堂书写等类以杂办十八月或自役募役者代为之办满即拨本等当该未闻有所谓效劳者也效劳之例开而滥官启幸倚城作奸其弊有十欲祛十弊盖有二端其一为补弊救偏之计减役数给验单定限期禁不得求考中求超卯求羙缺求善地及改行希图优选优升当该不得称效劳守门写字不得混当该然此一时权宜未可久也其一为清本澄源之计盖莫如尽革顶首顶首革则灯钵可断而凡上本接本报堂护印项以杂办为之火房守门写字以雇募为之今计四司募役所费岁不过二百余金今效劳官爵冒滥百倍于此若谓雇募不能承役实则今皆雇募也此法行之可以永久庶积弊饬而铨政公吏治幸甚不报
　　○丙戌首辅一贯陛辞奏十事一御讲筵二发章奏三简大僚四下考选五起废滞六释累臣七毖边事八撤税使九发内帑十缓殿工
　　○雷震  朝日坛风拔  礼神坛大槐尽折大雨雹平地水深三尺许礼部左侍郎李廷机等乞修举实政以答天心不报
　　○守卫围子手等数百人以指挥冯国勋等指称管理兵部主事杨景淳科歛军钱喧呼于朝事闻  上命法司勘究既而法司得实以闻冯国勋等徒杖有差景淳以驭下不严降一级调外任用　　○  上谕各边镇防秋事宜务照连年申饬事理兼酌近日虏情倍加堤备以保万全仍候草木枯槁之日烧荒尽绝以断虏骑驻牧便官军瞭望各不许仍前怠玩自取罪愆
　　○给北虏赏赐叚绢衣巾如例仍谕内库等衙门近来虏情叵测每以京赏不堪为辞尔库务加意查发合式成造毋得苟且塘塞致生衅端
　　○丁亥永年伯王栋卒赐祭葬如例栋  中宫皇后弟也
　　○命于河南河南府建造  皇第三子福王府第
　　○戊子升南京大理寺卿刘其麟为工部左侍郎起升原任浙江巡抚刘元霖为工部右侍郎詹事范醇敬为南京礼部右侍郎升南京都察院右副都御史耿定力为南京兵部右侍郎调吏部验封司郎中耿庭柏为考功司郎中
　　○命行人陈名岳潘拱护送首次二辅归里
　　○辛卯安南国王黎维新剌死韦达礼函首以献
　　○四川巡抚乔璧星言蜀中州县正官率多科贡科贡者非谓其人易与也苐在上之人既操品资以隔绝天下士则起家甲榜者视善地为固有而置诸穷陬僻壤非科则贡是内以潜阻其坚强英锐之心外又涉历夫惨淡萧条之境生非金石鲜不消磨故其无所短长以自见者非才之罪也资格限之也甲科如日始旦途长心壮无论临事敢于担当即令其跋涉拮据备尝劳苦亦所以练其投艰肩钜之躯亦何惮不使来而令人有远近劳逸不均之叹哉不省甲午蓟辽总督蹇达勘明三十三年八月二十三日许家巷口御虏斩级功次宁前兵备郝大猷副总兵姜显谟游击杨绍先等战亡把总祖承忠各宜叙恤从之
　　○云南巡抚陈用宾等以牳獛既平条议善后七事一建县二建哨三勘田四宽赋五工费六哨役七择官俱允行
　　○乙未命河间天津七卫军士月粮自三十四年正月起仍照例支放其地亩一切新增俱自三十三年终止以后尽行免派从蓟辽总督蹇达议也
　　○原任三边总督李汶再上疏乱不允
　　○丙申辅臣赓疏请简元僚延众正凡三上不报
大明神宗显皇帝实录卷之四百二十四
　　万历三十四年八月丁酉朔遣礼部左侍郎李廷机祭  先师孔子
　　○各省直乡试遣官主考左庶子吴道南右赞孙如游俱顺天左谕德冯有经右中允傅新德俱应天翰林院简讨蒋孟育户科左给事中萧近高俱浙江翰林院简讨赵用光刑科右给事中曹于汴俱江西翰林院编修何宗彦吏科给事中翁宪祥俱福建翰林院简讨张邦纪兵科左给事中胡忻俱湖广尚宝司卿彭遵古兵部主事张汝霖俱山东吏部文选司员外卞成宪中书舍人吴亮俱河南考功司员外陈采工部主事马天锦俱山西工科左给事中孟成已户部员外宋鸿儒俱狭西刑部主事张维枢工部主事魏说俱广东兵部主事王舜鼎户部主事张鹤腾俱广西户部主事王畿兵部主事胡东渐俱四川刑部主事陆锡恩工部主事王宗义俱云南大理寺评事周延光行人张孔教俱贵州
　　○广东广西山西督抚按各上税课额数广东正额一十五万九百二十三两加方物公费银三万两广西正额五万一千八百二十余两加方物公费六千三百八十余两山西正额四万五千二百两加方物公费五千七百一十七两命特减广东岁各一万两停解广西盐税银一千一百五十六两留充兵饷皆从抚按议请也
　　○南赣巡抚李汝华言  明旨各省直税课俱着本处有司照旧徵解一半并土产解内库以济进赐供用之费一半解送该部以助各项公费之资方在遵行而税监潘相忽欲有司全解到监自行分解悖违诏旨且各省直俱遵旨分税事难异同乞垂谕戢不允且命各处税课仍俱类解税监分解应用以便稽查
　　○始令宗室将军镇辅中尉俱得与生员一体应试进士出身者二甲选知州三甲选推官知县其以乡举出仕者亦照常除授俱不得选除京职先是宗室开科例止许奉国中尉以下入试辅国以上爵尊难于授职不得与至是礼臣李廷机议言封爵科目原属两途彼既愿从科目中式后自应照士子出身资格一体铨选何拘原爵遂得允行
　　○戊戌遣官祭  社稷坛
　　○云南巡抚陈用宾言顷者税使杨荣以掊夺取祸今荣死而税犹在也滇省无商从民取盈急之则变乱又作且国家最重之徵莫过云南输金一事  陛下知此五千之金岁入内帑者公私之费几何臣简阅案牍布政司岁给金值三万二千两民间贴买亦如其数计二十年滇力当竭若加徵无艺窃恐金税两穷则欲滇民勉力输金又不得不罢税也伏望  皇仁罢税首从滇始次第以及天下不报
　　○升南京鸿胪寺卿丁宾为南京右佥都御史提督操江南京大仆寺卿林烃为南京大理寺卿
　　○赠已故广西参政陈勖为太仆寺卿
　　○庚子虏酋抄花卜言顾等以二百余骑犯辽阳镇边堡官军击走之斩获三十余级
　　○壬寅升浙江左布政使史继宸为南京太仆寺卿
　　○苏杭太监孙隆进税银一万二千六百两纻彩三千三百四十六疋
　　○癸卯升南京太仆寺少卿刘日升为南京鸿胪寺卿　　○甲辰孝康敬皇后忌辰遣官祭  泰陵
　　○乙巳朝鲜国陪臣李覮以庆贺  万寿圣节至京
　　○丙午  孝慈高皇后忌辰遣官致祭  皇太子第二女生
　　○辅臣赓请考散庶吉士不报
　　○加升山东右参政陈简为按察使管理漕河
　　○丁未  皇太子千秋节
　　○辅臣赓言简用阁僚目前第一义臣已三请日候俞旨其外则宜亟简吏部都察院正卿以重察典补南北六卿以备股肱考选内外诸臣以广耳目至于国家五年一审狱囚前五年未经举行今已十年宜允法司之请以昭旷德曹学程缧绁十年九十瞽母最足矜悯宜从宽释以宏锡类四方遗佚之士当亟拔其尤及时效用钦降官白瑜候旨四年不进不退当并赐原补此数事者  皇上行之无甚难而在天下如大旱之望霖雨不报
　　○戊申以  皇太子第二女三朝告  奉先殿
　　○辽东巡按萧淳言辽左冲疲军民最苦乞蠲停税课耗羡三万六千余两以安人心保重镇不报
　　○升户部郎中龙膺为狭西佥事
　　○己酉狭西巡抚顾其志以会勘咸宁知县宋时际事完具奏命降时际一级调用
　　○直隶巡按陈宗契以  圣寿届期陈金镜四事一临朝受贺二便殿召对三重枚卜简火僚下行取四急却诸税使孝顺秽物勿使点烁休明不报
　　○庚辰吏科都给事中陈治则言计典届期当事诸臣宜同心协力明是非黜陟之公抚按开报贤否每多不尽至司日与周旋贪酷吏怨声载道并得漏网亦有外已露章而内如充耳此为内与外异病在内执法之不坚亦有已经紏处而抚按复为之乞留登之荐剡者此为外与内异病在外之成心未化甚至内而部院大臣及考功司郎中亦有与科道异者每见功司议定于会单而更易于临事大臣秘密于平时而立决于顷刻此不惟蹈自用自专之失抑且为作好作恶之私请自今大计所黜方面及贪酷吏有出于抚按所报之外者计多寡连坐而凡经抚按论摘者吏部不得姑容经部院紏处者抚按不得荐列不报
　　○辛亥夜望月食既
　　○壬子降补工科都给事中白瑜为广西布政司照磨
　　○癸丑  万寿圣节遣官祭告  长陵等陵百官及四夷诸使俱于午门前行庆贺礼辅臣诣仁德门叩头赐辅臣赓及讲官李廷机金银万寿字金篆朱符及酒馔
　　○起原任狭西右参政李维桢为山西右参政原任徐州备兵参政周梦旸为云南右参政升工部郎中胡瓒为江西右参政郧阳知府罗希益为云南副使巩昌知府刘涌为四川副使南阳知府刘光祚为河南副使南安知府曾光鲁为广东副使
</div>
    <div class="pagination">
<a href="明实录神宗实录_page268.html">上一页</a><span>...</span><a href="明实录神宗实录_page264.html">264</a><a href="明实录神宗实录_page265.html">265</a><a href="明实录神宗实录_page266.html">266</a><a href="明实录神宗实录_page267.html">267</a><a href="明实录神宗实录_page268.html">268</a><span class="current-page">269</span><a href="明实录神宗实录_page270.html">270</a><a href="明实录神宗实录_page271.html">271</a><a href="明实录神宗实录_page272.html">272</a><a href="明实录神宗实录_page273.html">273</a><a href="明实录神宗实录_page274.html">274</a><span>...</span><a href="明实录神宗实录_page270.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
