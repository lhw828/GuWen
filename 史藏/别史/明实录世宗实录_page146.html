<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 146 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 146 页/共 518 页</h1>
    <div class="content">　　○改分守宣府中路左参将叚堂守山西西路起原任分守独石马营等处右参将史俊原任分守锦义二城右参将赵国忠俱充右参将俊分守开原国忠仍旧任
　　○甲戌  命运通州仓粟米十万石于宣府十五万石于大同而以户部司属官有才干者一人督角□羊是岁两镇旱荒米价腾贵军士缺食抚臣以闻故有是命
　　○乙亥  诏增设辽东沈阳游击一员选五路官军三千人付之专备策应开原辽阳等处从巡抚都御史刘储秀议也
○丙子
　　○发太仓银三万两于山西为明年年例之数预备粮草又发二万六千七百余两分犒延绥征调山西官军  诏旌表河南等处孝子冯金玉节妇朱氏等二十人烈妇李氏等四人贞女李秀玉
　　○原任翰林院侍讲学士闲住廖道南进所撰显亲达孝颂清兆八箴平南九歌报闻
　　○丁丑
　　○荫南京大理寺卿王学夔子世初为国子生以三年秩满也
　　○南京给事中高节等御史邵基等交章论劾原任浙江长兴县知县今升吏部主事黄注见以赃私被讦以罢黜及将司官罚治章下所司侍郎张潮言本部升用止据监司考荐今言官论列闻见宜真乞将所劾下巡按御史查勘并审注与臣有无交通情弊  诏以潮老成恪慎久简朕心其毋以人言引嫌  命分守庄浪左参将署都指挥佥事崔天爵充副总兵官协守宣府地方原任辽东游击将军署都指挥佥事傅瀚仍原职升守备怀安城指挥佥事范瑾为署都指挥佥事充左参将分守大同东路守备雕鹗堡指挥佥事张辉为署都指挥佥事充宣府游击将军
　　○户部贵州司主事钟恕督饷居庸召商籴买为奸商所谩訹侵牟作毙巡按御史劾奏下法司逮问有状  诏黜为民
　　○戊寅
　　○遣隆平侯张伟等为正使翰林院编修赵贞吉等为副使持节册封肃王弼桄嫡长子缙炯为肃世子韩府褒城康顺王旭栏庶第三子融丞为褒城王弋阳王府逮安简定王觐鋉嫡第三子镇国将军宸潚为建安王周府曲江荣定王睦舍第三子勤爟为曲江王邵陵恭顺王安涠庶长子镇国将军睦木□宇为邵陵王夫人王蔡氏为邵陵王妃胙城恭懿王睦桅长子勤燇为服城王夫人梁氏为胙城王妃鄢陵端僖王安沅长子睦拘为鄢陵王夫人刘氏为鄢陵王妃襄垣安惠王仕坏嫡长子辅国将军成金□癸为襄垣王鲁府邹平庄定王当潩长孙观监为邹平王妃陈氏为代府泰兴王妃秦氏为徽府景宁王妃杨氏为庆府寿阳王妃李氏为桐乡王妃高氏为延川王妃
　　○鸿胪寺以正旦习仪请  上曰  皇伯母神主未奉  庙中暂免朝贺止如朔望御殿例行五拜礼不必致词初二日至初四日暂免御殿初五日后候旨行于是礼部复请班首致词称贺百官朝服前后行八拜礼从之  诏立春特享  各庙祝文佥捧  主官名
　　○庚辰
　　○升陕西道御史陈时为通政司右通政
　　○礼科给事中章允贤初奏总督蓟州兵部右侍郎胡守忠略曰凶犯郭勋仰赖  圣明已拘囚重拟又并其党与而悉除之矣臣独见其会审之时他无一言独谓守忠恩以讎报我尝荐之救之今乃忘恩负我是勋得势之时守忠之悉心明附同恶相济昭然明甚而勋既败露惧祸及己乃始观望反噬冀得引别以自免也闻其初相结纳之时见妻子通货财拜勋为义父家奴孙淮等亦与势礻□央为反则勋之为恶当有深赖于守忠而守忠之所以党勋者又岂在孙淮等下耶且自莅任蓟州以来假以修建备极侵渔如责报上中户三百六十家虽都御史翟鹏之家亦以上户被徵科罚诸将领动以百千两计巧立名色黩货无厌部曲□□亡不怨入骨髓擅开武举收富将之儿考补廪增侵提学之职且令其子来贡僣用导从往来军门交通关节搬运赃物又遣昌黎李知县潜诣京师分投馈送况夫措置乖方举动轻率浮夸欺罔取玩四夷如道遇补贡夷人随赏花红叚疋又御史翁五伦奏称去冬至令山海关一带晏然无警守忠则称一面补贡一面私与北虏交通广招达子数万常在沿途抢掠此与五伦之言何相矛盾夫方容其约贡而遽疑其我叛甚非所以示恩信而怀远夷也且不事抚边要略而区区来远楼之建不顾驭夷大体而拳拳钦赏之乞夫远人叛服岂真系一楼之修圯而宣谕常事可轻辱  天朝之恃颁若从其言所损不小而冒破赃私之计又甚昭然臣闻其奉命戒行之时擅恃恩威广行论荐仍不俟批发先以私示与荐给事中等官邢如默等此其心何心也已蒙  宸断留中不报却复夤缘钻剌谋转吏部而阴私鬼魅之术于是乎益不可测矣＜锍-釒＞入  诏锦衣卫执守中及其子并李知县俱下法司诘问逮至刑部尚书吴山兵部尚书兼都察院右都御史掌院事毛伯温大理寺少卿虞守愚等会讯言守中本以反覆小人贪残赃吏假藉宠灵擅作威福蠹政欺  君虗张虏势假称犒赏冒费帑银至钜万罪已不赦至于修建来远楼砍伐潮河川一带林木自撤藩篱寘之极典尚有余辜宜依盗沿边钱粮二百两以上例论斩枭示其子来贡僣拥导纵窃带官物虽称童稚法亦难贷昌黎知县李桐擅离官守甘心役使法宜罢黜总兵官刘渊纵子通贿密云等道副使叚续张冕李文芝蓟州粮储参议李元升等太平等寨参将周楫李堂王继祖等游击毛绍忠吴尚贤等守备指挥刘鼎等河涧府同知杜承天等各以畏势承行比附居多俱属有罪奏入得  旨守中监候处决伊子淮徒收赎桐默为民渊降二级闲住续冕文芝允升各冠带闲住楫堂继祖等降三级原卫带俸差操承文等俱为民余俱依拟
　　○整饬北直隶等处军务粮储都御史翟鹏初以起废暂用未敢辄回京复命具奏侯进止事下吏部言鹏素有才望近奉  命起用勇往任事宜令赴京复命候缺推补从之
　　○户部言边方告急运发无时已将折粮折草报两借支殆尽宜急为酌处谨条上事宜一开纳监生吏农军职引礼典膳散官及义民冠带事例差差司属官数员催南京直隶浙江江西湖广拖欠钱粮一查取南京户部银三十五万两两浙运司银一十五万两一出通州仓米易银一增设山东浙江陕西河南江西山西六清吏司主事各一员奏入  上皆从之惟通仓米不许出
　　○辛巳
　　○岁暮祭告  景神殿  命京山侯崔元代
　　○以明日正旦节遣长宁伯周大经玉田伯蒋荣安平伯方锐分祭  七陵西宁侯宋良臣祭  恭仁康定景皇帝陵寝中官祭  恭让章皇后陵寝安仁伯王桓祭  孝洁皇后陵寝  命延绥游击将军署都指挥佥事张达充左将参分守庄浪地方
　　○御史伊敏生郑芸陈策劾奏礼部尚书严嵩京师住宅乃郭勋私人重犯孙澐代造宜同澐家产一体追没  上谓嵩托澐营第事言官累言嵩已无辨何耶拟同孙澐遂欲追没岂国法乎令敏生等对状寻各降俸一级嵩具＜锍-釒＞乞免  上温旨慰答不允
　　大明世宗肃皇帝实录卷二百五十六


大明世宗肃皇帝实录卷二百五十七
　　嘉靖二十一年正月壬午朔  上御奉天殿文武群臣及四夷朝贡使致词称贺表文免宣以  昭圣皇太后神主未祔庙故也
　　○免文武百官宴赐节钱钞  中宫免命妇朝贺  命户部差司官一员往山西河南督催积逋宣大边粮从总督尚书樊继祖奏也
　　○甲申  宣宗章皇帝忌辰  永孝殿行祭礼遣长宁伯周大经祭  景陵
　　○丙戌
　　○御马监大监麦福奏勇士营逃亡者多仅存五千五十八名顷闻边警请以故勇士子侄选其精壮五千人补充兵部言勇士原额五千三百三十名嘉靖八年侍郎王廷相奉旨清查已存留五千四百三名浮于原额固将以备补逃亡也即如福言缺少不过三百余人耳且兹营非为备边设安得藉口以行其私  上从部议诏自今选补一如旧制
　　○丁亥
　　○初虏犯山西太原宁化王府辅国中尉知＜火佥＞挈家出避遇贼执其子女数人巡抚陈讲匿不报至是晋王＜锍-釒＞闻  上切责山西宣大镇巡官亟行访取讲俟纪功勘报论罪因谕诸宗室以后遇警宜率众固守毋轻离城府自取窘辱
　　○督木都御史潘鉴奏湖广该楠杉板木一万余根应费银五十七万两今仅得七万两乞将本省未角□羊事例并赃罚军饷及应角□羊两京料价叚疋银两太和山香钱荆州抽分商税俱留济急用诏许之仍令州贵通行
　　○戊子
　　○吏部尚书许钻以边报屡警军需匮乏请发内帑之金借百官之俸括富民之财开鬻爵之令并角□羊运山东河南各赃罪以济边储  上以借俸括财非盛世事不允帑金亦不必发余报可
　　○户部尚书李如圭等会议言  祖宗监课两淮六十九万六千三十引有奇两浙四十四万四千七百六十九引有奇长芦一十三万五千七百七十五引有奇山东六万五千三百四十八引有奇各边开中并补岁用不敷者俱正额引盐至于余盐则近年新增盐法之坏实原于此今  圣明特允言官之请查议裁革宜行各巡盐御史自二十一年为始开中引盐止令正盐掣挚其额外余盐急行停罢夹带者割没入官应变卖者以特估为率更严私盐之禁则宿毙除而盐法通矣  上纳其言令严立科条以闻已条上四事一革余盐一禁权势嘱托及占窝卖窝买窝之毙一置印信簿册行各边郎中或巡抚收掌凡商人报中验其实在粮银方令收纳事完送部转行巡盐御史查验一各边城堡急缺粮草者方令商人上纳其孤城远堡或以按伏兑支为名致多侵冒者不宜概给诏如议行
　　○先是东一真人陶典真用官银八百六十余两买雷坛府基至是请为己业愿以原银还官  上许之仍诏免还官银给与护敕
　　○己丑
　　○旧例元旦至十五日皆御殿不奏事适兵部尚书毛伯温至京即被旨庙祭捧  主伯温请于午门前先行朝见礼然后捧  主执事至  上御门仍引奏如常仪鸿胪寺以请得旨今后事系紧关者勿拘常例时御史来聘署郎中李淳适奉差穵运  上亦命其即日领敕辞朝行
　　○吏部尚书许瓒条上备边三事一请于三关忻代间增设总督俾大同以西延绥以东俱听调度一延绥军士素称忠勇去岁虏犯石州将深入平阳以延绥兵至遂溃围遁去今宜于其地新募兵六千人分添游兵二部留镇战守而以旧兵调赴三关暂设延绥两游击领之其军需诸费令户部及太仆寺处给一北直隶山东河南地方近议修筑墩堡此不图备边而先扰中原之民非计之得宜即停止兵部覆言前议宣大总督改驻朔州正欲密迩三关为调度计今不必增设其新募延绥兵与停止墩台二议皆可采得旨兵部即发马价银十万两付延绥抚镇召募壮丁五六千人立为游兵名色专在本镇练备听宣大三关有警调发不许无事调遣坐食待寇余悉如议
　　○庚寅先是巡按狭西御史唐锜劾按察使刘雍右参议乔英各贪纵不职行巡抚都御史赵廷瑞覆按无状诏降锜一级外任用
　　○南京通政司右参议伦以谅以  庙灾奉旨自陈久之＜锍-釒＞始至诏责其迟慢夺俸二月时新升大理寺卿云南巡抚都御史汪文盛自陈＜锍-釒＞亦至是始至吏部言文盛实因患病情非得已请令以新职致仕许之
　　○辛卯雪礼部以灵雪应祈请  上御殿受贺  上曰连冬愆雪朕仰叩  皇天此心实是为民丕荷洪仁锡此春前嘉瑞卿等欢庆之情朕已具悉卿等百司但协心秉公赞其代之职以共承  天意贺礼免行既而诸司各具表称贺  上优诏答之
　　○壬辰征讨安南兵部尚书兼都察院右都御史毛伯温＜锍-釒＞辞掌都察院事  上曰卿才猷宏远夙简朕知比将命炎服蛮徼底平朕心嘉悦风纪重地特以委卿不允辞
　　○癸巳立春时享  祖宗圣于  景神殿命成国公朱希忠代京山侯崔元大学士夏言翟銮尚书许赞严嵩张瓒毛伯温甘为霖各捧  主分献
　　○升山西副总兵戴廉为总兵官镇守山西地方
　　○甲午顺天府进春  上不御殿命司礼监捧进
　　○赐文武百官宴于午门外
　　○丙申户部以边方多故请于山东浙江狭西河南江西山西六司各暂添设主事一员以备委用待事宁日具奏改选从之
　　○丁酉致仕刑部尚书王时中卒时中山东黄县人弘治庚戌进士授河南鄢陵令徵为监察御史以论劾逆瑾逮至京令荷校露立三法司门外数日谪戍辽东铁岭卫瑾诛复职屡迁右佥都御史巡抚宁夏  上即位召为左副都御史佐院事进兵部侍郎尚书兼提督团营寻以诖误罢归事白驿召复兵部时当录大辟  上重其事谕辅臣曰刑部乃法司之首不可缺人时中性资详慎可刑部尚书踰年坐御史冯恩＜锍-釒＞落职闲住丙申复致仕至是卒于家赐祭葬如例
　　○戊戌  英宗睿皇帝忌辰  永孝殿行祭礼遣定国公徐延德祭  裕陵
　　○庚子以元夕恭修祈年大典庆成  上幸豳风亭赐成国公朱希忠京山侯崔元大学士夏言翟銮礼部尚书严嵩宴观灯
　　○初言官论劾总督侍郎胡守中冒破修边银两擅出口外采木诸不法事守中已逮治巡抚顺天都御史徐嵩因上＜锍-釒＞自劾不能举正且云守中动称便宜行事己不得闻若抗违节制恐被诬陷  上怒其支词推诿挟同欺蔽诏黜为民
　　○总督陕西三边尚书杨守礼以宁夏打硙诸山口修筑墙墩工竣请颁赏效劳诸臣  上曰近年修边率多糜费物力未见完固足为保障并前者山西抚臣陈讲所筑边墙工费并行各巡按御史勘核以闻
　　○壬寅吏部尚书许赞条陈明选法革奸弊十事一禁荐举之滥近抚按举劾或彼此异同或自相抵牾宜严核实以明臧否去任久者不许概荐一慎民牧之选各县正官取科目或岁贡优者以充耄老巽懦之辈不得轻授一革隐缺不报之弊在外州县佐贰及王府良医典膳等官缺有司及时开报毋得隐藏一革官员耽延之弊考满入京者不得潜住京师营求观望及考毕托故不领凭或赴任不依限者各罪之一革冗员之弊两京不系堂上官查非额外添设者考满日量升职俸余当酌议以清仕途一重恩荫之典在京三品以上经考无过者方许请荫只许一次以绝陈乞一严查官员脚色监生吏典名色最多各处抚按将大小官员脚色务一一详具以凭查核一严究赃污官吏各处官吏有既经问革因而辩雪到部本部驳回覆勘事无冤枉照旧问革果有冤抑亦与辩理原问官司或故勘或狥情或听嘱明白开报参奏逮治如律一明各部职守之辨吏典考试等项俱系本部职掌其有工役效劳该部只将年月上请毋得輙与奏免一革吏役顶头之弊吏典交代渐至数百金甚有一司之吏尽用一省之人宜重禁革以请弊源得旨荐举与紏劾枉滥已有近年诏旨部院全不遵行所奏俱依拟近日吏治之弊尚有大者责在吏部更宜详列以闻
　　○湖广道御史俞则全劾奏兵部尚书张瓒贪婪无耻各边将领惟贿是用又与江彬逆党逃军张洪者比纳其重贿今边方多事亟当罢黜  上以其＜锍-釒＞示瓒令自陈已复诏瓒供职如故
　　○提督团营兵部尚书刘天和条陈营务十事一足军伍言京营之兵原额十二万今逃故者四万有奇猝难清补请自今凡有傍枝户丁堪补充者俱令收入一革冒滥谓营军雇役多市井无赖尺籍莫考许自首免罪若果精壮即改充召募军役不必尽弃一严选替谓既选之后仍有冒名代替者重寘之法一简精锐将东西两厅官军通行拣选务足三万六千员名分为十枝增设参将四员领之以备征调一重教练凡开操之月于各兵教师人给银六钱资其劳费并行各边省地方每选二三十人谙武艺有膂力者赴营练习一定人役凡营中大小官员随从人役多寡有制不得妄用一专责成谓兵既简补宜令将领练习如法提督大臣时加阅视第加勤惰以为赏罚一定赏格请每岁于太仆寺动支草场租银三千两以给犒赏之需一精器械旧规京营出征盔甲枪刀皆外卫岁造角□羊纳朽钝不可应敌乞令厂局自造仍照三边以火器及神臂强弩相兼弓矢为用一制战车请访全胜轻车制照旧造只轮火车以备战守一设公署城中无公所春秋操演外不得会议公务戎政悉归武臣私宅积弊擅权乞以帅府为公所有事至府中会议＜锍-釒＞下兵工二部覆如其言得旨增设参将待军伍补足再奏营中赏例循旧规行余皆如议惟战车不准造
　　○癸卯兵部尚书张瓒以虏复谋犯山西三关请令山西蓟辽各整搠奇游兵共十枝以候徵调宣大总督移住朔州以便调遣别推总兵官二员一领蓟辽兵先驻真定一领狭西兵先驻石州练兵防御其赏赐刍粮火器诸需令户工二部预为经理各边墩堡在山西真顺保定附近边关地方尤宜刻期趣完虏至庶为有备若虏伺三关有备或转犯宣大则居庸紫荆倒马一带宜并行宣大督抚厉兵秣马与山西一体戒严旧制官军无擅出边近奉诏旨许出边剿杀宣大壮士愿自效者众请令督臣悬揭赏格有能出边杀虏一人者升二级赏银三十两贼深入而拼力捣巢有功者升赏如之＜锍-釒＞入  上曰去岁虏寇两入太原边官将士不闻敌遏地方荼毒岂但边吏罪不可逭本兵亦难辞责今岁不复整饬枢筦边阃之臣安所用之狭西辽东如拟预行整兵听调真定石州总兵官不必先期驻劄并应发兵粮火器等事仍协户工二部酌议再奏已乃会户工二部覆奏谓两总兵既不先遣今请敕总兵戴廉临期调取将各兵分布要害有不奉约束者许以军法从事十枝兵马合三万人人给赏银二两五钱当七万五千两其行粮刍粟计官军三万人马三万匹期防守四月当十六万两乞敕户部如数给发仍会推大臣一员督同守巡等官籴买刍粮听候支用其火药若神臂弩三眼枪宜令工部创置大小佛朗机积贮且多即可趣发并行提督团营尚书刘天和以总督陕西时所制蒺藜炮具式送部转发山西宣大一体造用至于出边剿杀初非旧制且恐贪冒者或援此杀降邀功今宜为约虏深入始许出边小警则止斯勇敢既倡而贪功者亦不得逞矣诏俱如议行督饷大臣即命原差赈济户部左侍郎张汉兼理令其事毕回京
　　○甲辰司钥库太监王满以钱钞缺乏请行内外钞关徵收本色户部议覆该库钱钞惟光禄寺支用为多今该寺已按季于户部关支则该库钱钞之用视昔为少且各省起运户口食盐及正阳九门门摊商税不下千余万而户部召商招买者方行上纳宜令崇文宣课司河西务二处徵收本色临清以南钞关俱收折色如故诏悉如满言已而顺天府批验茶引所亦援以为例商人叶桐等言其不便户部＜锍-釒＞请  上以前旨止为广惠库而言非通行者其令该府商税钱钞折色如故
　　○夺周府镇国中尉安滋爵为庶人河南诸宗人缺禄米三百万石安滋纠诸宗数百人凌逼抚臣欲于旧例外每石加银一钱出袖中状勒令批下有司抚臣魏有本慰遣始退至是列状以闻  上曰宗室拥众凌逼抚臣不守朝廷法度本当通行究治但罪重首倡安滋革爵为庶人余令周王遵照敕旨严加约束仍治其辅导官罪
　　○起原任延绥总兵周尚文充东官厅听征总兵官
　　○乙巳命吏部左侍郎兼翰林院学士张潮教习庶吉士仍旧经筵日讲
　　○丙午  孝静毅皇后忌辰  景神殿行祭礼遣英国公张溶祭  康陵
　　○丁未发太仓银于甘肃各镇甘肃六万两宁夏四万两延绥新增募军二万两固原五万两宣府二万两大同三万两新增聚落高山弘赐等堡五万三千三百两有奇蓟州三万两
　　○夜晓刻木星犯左执法星
　　○己酉遣医视大学士夏言疾
　　○庚戌改南京户部右侍郎王暐于户部
　　○升山东左布政使侯纶为都察院右副都御史整饬蓟州边备兼巡抚顺天
　　○先是巡抚保定都御史刘隅奏添设井陉兵备一员专练习民兵以防虏寇即以大名兵备副使张素调任至是隅及巡按御史殷学言素生长滇南不习军旅请将素改用更选西北谙练边务者代之吏部覆请得旨朝廷用人务求真才岂宜限定西北虏若得至井陉亦岂民兵所能御兵备官不必添设徒扰民耳素准调用
　　○辛亥诏押发怀仁王府奉国将军聪沂于高墙禁住以其劫夺杀人且杀其子故也
　　大明世宗肃皇帝实录卷之二百五十七


明世宗肃皇帝实录卷之二百五十八
　　敕修  嘉靖二十一年二月壬子朔致仕太子少保南京吏部尚书吴一鹏卒一鹏直隶长洲人弘治癸丑进士改翰林院庶吉士授编修升侍讲逆瑾矫旨以扩充政事为名调南京刑部员外郎升南京礼部郎中瑾诛复原职寻升侍讲学士累升礼部右侍郎兼翰林院学士掌詹事府事克  武宗实录副总裁书成进礼部尚书管部事居数月加太子少保改南京吏部尚尚书踰年以疾致仕赐岁夫月米至是卒于家年八十余赐祭葬如例赠太子太保谥文端
　　○户部请差员外郎陆子明主事何思郭乾王重贤催理浙江等处拖欠钱粮重贤因奏言查催钱粮宜追郎中年深者今郎中郑质夫等规避故以臣新任主事往且陈本部选差不公五事事下部议尚书李如圭言重贤曾任御史因拟此差质夫管理西苑不宜别委  上以重贤抗违降外任而以质夫代之因切责如圭宽纵之罪
　　○乙卯漕运总兵官顾寰等言运船损坏千余请以两淮余盐银十七万补造户部议浅船料银军三民七谕纳已为定例其借支补造乃一时权宜顷者南京户部议将盐引纸价岁以一千七百四十八两南京兵部缺官柴薪岁以一千两自十九年为始充造船之费今当催取前银不宜借支盐课诏如部议已复从总督漕运都御史王杲言以二十一年漕运减省三分军船旗军四万二千余名该辨纳料银九万三千余两及二十二年漕运料角□羊减折三分或有灾地方减折五六十万石所省旗军亦照例徵办料银除本年修船之外余者俱以补造损坏船只
　　○丙辰发太仓银五万于延绥镇供新募游兵行粮
　　○追论嘉靖十七年宣府失事罪夺副总兵刘江万全都指挥佥事张嵩俸各半年大同右卫指挥同知马涌守备万全左卫城指挥白瑾游击张翱俱谪戍边卫
　　○丁巳祭先师孔子命大学士翟銮行礼
　　○戊午祭  太社  太稷
　　○己未祭  帝社  帝稷俱命成国公朱希忠代公徐延德张溶侯崔元伯陈鏸卫錞辅臣夏言翟銮尚书许赞严嵩毛伯温李如圭甘为霖侍郎张潮张邦奇各陪祀
　　○庚申命太子宾客吏部左侍郎兼翰林院学士张邦奇掌詹事府事
　　○辛酉  孝贞纯皇后忌辰  永孝殿行祭礼遣定国公徐延德祭  茂陵
　　○总督漕运都御史王杲总理河道都御史郭持平奏雎州野鸡冈原有支河通徐吕二洪以资运道近因黄河冲野鸡冈流涡河经毫泗大势南徙于是孙继口遂浙徐吕二洪水微而泗州  祖陵凤阳白塔寿春等王坟水遂归焉乞筑野鸡冈口挑浚孙继口扈运口口景高口三河使水势东行由萧砀自徐州入运河以济二洪庶运道有利  陵寝无虞又邳州桃源河广流远多浅塞处乞循依古法筑坝捞沙水流中漕可无壅滞＜锍-釒＞下工部覆如其言诏差工部郎中郭应奎及钦天监官会同抚按官察议勘报
　　○癸亥启蛰行祈谷礼于  玄极宝殿命成国公朱希中代
　　○建春祈大齐于朝天宫三日夜  上敕礼部未封御氏二各封妃张氏封淑妃马氏封贞妃今月二十八日发册行礼暂罢御殿礼部上册封淑妃贞妃仪住一择二十八日寅时遣官以册封告于  景神殿太常寺备香帛脯醢酒果翰林院撰告文一先期内府造淑妃贞妃金册及玉圭冠服如制前一日鸿胪寺设节册案于奉天殿节案居左册案居右设节册彩舆于丹墀内教坊司设中和韶乐反大乐锦衣卫设仪仗如朔望仪是日早内官设淑妃贞妃受册位于各官中设节册案于受册位之北节案居左册案居右设香案于节册案前设内赞三人引礼二人一是日寅时奉天殿发册百官各吉服侍班鸿胪寺官引正副使具朝服入就拜位行四拜礼执事官举节册置彩舆中黄盖途送教坊司鼓乐前导由右顺门至迎和门正副使北面立内官举节册舆入将至宫门引礼请淑妃贞妃各具礼服出迎于宫门外节册由正门入淑妃贞妃各随至拜位内官以节册各置于案赞四拜赞宣册赞跪宣册女官取册立宣于淑妃贞妃之左宣讫赞受册赞搢圭宣册女官以册跪授于淑妃贞妃淑妃贞妃受册授女官跪受于淑妃贞妃之右立于西赞出圭兴赞四拜礼内官持节由正门出淑妃贞妃各送于宫门外内官持节出以节授正副使得报具本缴节复命一是日淑妃贞妃受册毕各具礼服候  上率诣  内殿行谒告礼如常仪先期太常寺备酒果脯醢翰林院撰告词一是日淑妃贞妃各具礼服于  仁寿宫候  上服皮弁服升座  皇后亦具服升座赞引女官引淑妃贞妃诣前就拜位行八拜礼仪上诏可
　　○乙丑朝鲜国王李怿以  孝康敬皇后崩遣陪臣刑曹参判安坛等进香奉表陈慰宴赉如例
　　○丙寅命太子宾客吏部左侍郎兼翰林院学士张潮掌翰林院事
　　○望月食
　　○丁卯大学士夏言以疾少间诣鸿胪寺报名谢恩  上特追中使谕止之曰卿疾小愈恐趋谢作劳特用赐免卿其专精神省思虑近医药以自特言遵旨遂止廷谢仍具谢＜锍-釒＞报闻
　　○升广西布政使司右参政翁万达为四川按察使
　　○己巳河南巡抚都御史魏有本巡按御史赵继本言国朝宗室禄米旧有本折中半之例弘治十一年周府封丘王府教授沈宝等呈乞本色禄米上半年本色三分折色七分下半年本色二分折色八分而折色俱支银三钱五分嘉靖十五年周府将军同钶等具启愿尽折银三钱五分今赵伊周徽四府概称本色麦米每石折银三钱五分不敷食用户部题覆加银一钱而不知三钱五分之例弘治十年以前盖已行之至十一年始因教授沈宝等之请定为三七二八则例耳至嘉靖十五年又因同钶等之奏定为尽交折银耳而各府俱以十五年奏改折银为辞其所谓食用不敷正指旧支三分本色而言户部议加明旨俞允亦不出此缘各府具奏止据郡王以下启称而未明言弘治以前旧规傥其他宗室欲将弘治以来折色支银七分八分陈乞加增何以应之宜以上半年三分下半年二分原支本色者遵照新例加银一钱其七分八分折色者仍支三钱五分便户部议以河南王府禄米先因各抚按及赵伊周徽四府具奏俱以每石折银三钱五分为言无上半年三分七分下半年二分八分本折间支之说今有本等因岁计不足为此不得已之计自今各府本色禄米依新题事例每石俱四钱五分或如有本等言分为二项支给奏入得旨照近年题准定例行
　　○诏停大同修边之议先是兵部员外郎傅颐建议大同修遣已得请督抚樊继祖龙大有量地经费自天城以西至朔川界计用米六十六万八千八百余石银一百九万三千八百九十两有定画矣已复下廷臣集议大同连岁不登重遭虏寇物力既黜又时近秋高恐工未及竣虏已立至罢之便其所议钱粮令户部预贮侯秋防无警即运集大同以待举事从之户部因请开中两淮等处盐引派取各省纸米香税赃罚余银并于六七月漕米将至时每卫查照所运米多寡即令运官督领运军运至宣府镇城以足原议银米之数  上曰修筑边墙须虏骑远遁储峙充足乃可举事淮浙引盐依拟开中京储不得数议输边漕运官军亦不宜重烦转运浙江各省钱粮多移别用不必派徵其暂止修筑俟边事既宁守臣具奏以闻
　　○庚午  恭仁康定景皇帝忌辰遣英国公张溶祭  陵寝
　　○兵部都察院覆议山西三关失事诸臣功罪言去岁虏再深入山西大掠岢岚石州忻平寿阳榆次阳曲太原等州县宗室被卤者四人仪宾一人军民被杀卤者五万一千七百余人诸所焚掠无筭而我兵先后斩获仅三百九十三级是时总兵王升白爵俱退缩不战罪当首论副兵云冒调援无功擅杀掩罪与升爵等副总兵戴廉参将邵邦李蓁李懋张昱游击曹棠守备张鹏曹纲坐视丁璋周宇之死不救守备张文坐视王缙张达岚县之围不赴守备宋晨临敌托疾指挥贾玉千户孙璋丘山市级冒功罪宜并论总兵王缙游击张达守备周文身经数战罪固可赎参将李蓁保全广武游击刘维禠挫虏石州功尤当录总督樊继祖巡抚都御史史道陈讲楚书龙大有累被参劾副使王镐等修边怠事及纪功给事中张翼翔御史张光祖罪俱难逭得旨升爵冒罪当逮治以大虏未遁姑令革职冠带冒降职一级俱戴罪杀贼廉等降职二级晨等下御史按问缙达文准赎蓁维禠升职一级仍各赏银币继祖身受重寄乃坐视虏寇荼毒生灵大负委任且革职回籍候勘道纵放奸细其罪尤甚第巡抚任久亦有微功讲修边不完致虏深入各罢为民书大有党同妄奏各夺俸半年镐降职一级翼翔光祖奉命纪功稽缓偏听既令自陈又迟回数月不即认罪俱罢为民
　　○辛未  上敕吏兵二部曰朕恭奉  皇妣慈孝献皇后几筵痛忆  遗音周毕三年之期如礼解撤已侍几如生赞成朕孝后妃列御恪慎日勤宜加恩遇用示异典皇亲安平伯方锐进封侯爵不为例锦衣卫指挥等官沉至王朝用俱升都督佥事张刚杜友张凤俱都指挥使卢惠江洋俱都指挥佥事王俊王稠俱指挥佥事马龙升指挥同知并赠其父景官同各带俸已乂传谕执事女官效劳事事亦宜有恩劝可升其父兄文明陈福等十七人为锦衣卫所正副千户百户镇抚等官郝相等三人升俸一级韩镇等二十四人俱赐冠带荣身  兵科给事中胡宾言通仓粮米积至六百余万众谓不宜太多今畿辅灾伤宜行八府自备人夫车辆关支运回发粜户部尚书李如圭覆谓宾言可采  上曰京仓先因都城米贵乃出粟平粜以予民急原非脤饥正发亦无发粜外之郡例该部非时具题又谓通仓米过多已不谙事今各守臣未有奏请而无故发米数万散粜则必强令铺行关领贫民不得受赐况出办人夫车辆往返之费大略相当岂救荒之长策其再议处以闻胡宾既知民饥但宜请赈而干预所司处分何也姑宥之已而如圭具状引罪得旨自今建白章奏不援据理法执论可否但依违具覆者承行郎中俱治罪不贷
　　○癸酉工部尚书兼都察院右副都御史顾璘以  显陵工竣还京乞便道展墓许之
　　○甲戌左春坊左庶子兼翰林院侍讲童承叙乞假省亲诏给驿还以讲筵效劳故也
</div>
    <div class="pagination">
<a href="明实录世宗实录_page145.html">上一页</a><span>...</span><a href="明实录世宗实录_page141.html">141</a><a href="明实录世宗实录_page142.html">142</a><a href="明实录世宗实录_page143.html">143</a><a href="明实录世宗实录_page144.html">144</a><a href="明实录世宗实录_page145.html">145</a><span class="current-page">146</span><a href="明实录世宗实录_page147.html">147</a><a href="明实录世宗实录_page148.html">148</a><a href="明实录世宗实录_page149.html">149</a><a href="明实录世宗实录_page150.html">150</a><a href="明实录世宗实录_page151.html">151</a><span>...</span><a href="明实录世宗实录_page147.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
