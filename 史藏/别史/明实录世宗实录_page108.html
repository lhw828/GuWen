<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 108 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 108 页/共 518 页</h1>
    <div class="content">　　○丁酉  上谕大学士李时尚书夏言曰今科进士考选庶吉士送翰林院命教习读书于十五日举行时等因请  上亲御文华殿赐题考试  上许焉时又奏曰国朝庶吉之选储养翰林以备馆阁之用其事体所关至重是以我  太宗文皇帝亲简二十八人  宣宗章皇帝尝命大学士杨士奇等简选赐诗谕意历科以来惟付之臣下因循苟简以致考阅弗精去取不当仰惟  皇上英资圣学高出千古励精图治百度维贞于求才一事尤为切至兹亲试之举诚为盛典臣等敢不恪恭承事待命下之日令礼部将今科进士不必限年十五日引赴文华殿候赐题考试其一应礼文定拟仪汪上请礼部因具上其仪一四月十五日  上御文华殿亲试进士先期一日鸿胪寺备写题案于文华殿门下光禄寺备试案于文华殿门外阶前至日早鸿胪寺官引进士入至殿门外东西北向序立  上常服御文华殿升座内侍传呼执事官进执事官具吉服分班趋入侍列丹陛上鸿胪寺官赞行叩头礼毕仍暂分侍丹陛传赞进士行五拜三叩头礼毕各分东西就案北向立执事官入殿东西侍礼部尚书诣御前跪奏请赐题内侍官捧  御题授礼部尚书受讫叩头兴捧从左门降阶出至殿门外内阁中书官以粉牌誊录传示进士  上还宫执事官退试毕吏部文选司礼部仪制司郎中等官公同弥封送辅臣并吏礼二部堂上官校阅分正副卷进呈  御览报可
　　○己亥赐状元韩应龙朝服冠带及诸进士宝钞次日状元率诸进士上表谢恩  巡按辽东御史曾铣按部金复闻辽阳军变亟行副总兵李鉴揭榜安抚凡经诸所措置为众不便者悉罢之命将吏督诸军掺守如故于是乱军稍就约束城门始开游击高大恩自投于狱铣遂按辽阳分部将士画域守九门及钟鼓楼等处非时巡警惩其余酒喧哗者遂奏都指挥刘尚德等逢迎吕经失抚字状而为军士乞原＜锍-釒＞俱下都察院覆铳议欠当往年大同逆军戕害主将罪在不宥抚臣无谋輙为请赦盖一时偷生之计犹可说也今诸军未有反叛之迹而乃坐尚德以激变之罪事情法律两不相合且辽阳既非反叛则罪不至死若索其首事者必俛首受法谁敢妄自跳梁以取灭族之祸盖军士虽无反叛重情其拘制都御史捆打都御史擅出狱中罪人擅收九门锁钥亦当求其为首者以正其罪今乃不此之急而于各官之参大小不遗是岂法理之正乎柔懦之论不足谋国苟且之见大夫事会铣议非是诏会兵部再议以闻时御史王廷亦言顷者兵部第议查勘职官军士者则从抚处科臣曾忭沈继美等屡以为言乃执议如故盖惩大同之事而因噎废食耳且辽阳今日谓非大同启之不可臣以为法不可废渐不可长并下兵部兵部终以铣言为是请即悬榜省谕掺备如故其开端諠哗者不过数人听巡按御史查实逮问  上从部议已升都察院左佥都御史韩邦奇为右副都御史代经巡抚辽东
　　○庚子  孝静毅皇后神主祔  庙  河南开封彰德二府雨雹杀麦
　　○壬寅初南京工部奏南京宫阙端门承天门倾圯宜修有旨令钦天监择日兴工已而都察院左都御史王廷相言例不宜修请罢之  上曰南京宫阙  祖宗旧地今承端二门倾圯相应修理如何复有此说其查例具奏于是廷相覆言岁月旷远未有事例止据传闻之言  上曰既无例仍令修理礼部尚书夏言因言皇城宫殿  累朝以来不许修饰近日请臣往往奏欲葺理此不知  祖宗深意非所以守成法而定民志也  上乃已之命以后勿得整修着为令
　　○癸卯夺提督四夷馆太常寺卿刘栋俸三月以谢恩不到故也
　　○甲辰礼部请是定  宗庙雅乐言我朝  宗庙雅乐升歌舞籥声容盛美惟是原为同室之制统在  太庙  各庙既以时建则乐亦诚宜特设若夫原日乐章乃国初所作其所称扬止及  德  懿  熙  仁四祖今  四祖久祧旧章弗协我  太祖创业  太宗定鼎  列圣守成神功圣德当有颂声以对越在天是诚有待于今日者所据  各庙特享  太庙祫享大祫一应乐章宜命翰林院撰述取自  上裁及一体乐器舞并照  太庙原定规式如法成造庶大礼既定大乐亦成足昭盛典于无穷矣制可
　　○乙巳  上御文华殿亲试庶吉士以方今时务何为大论读五伦书有感诗命题
　　○丙午辽东巡抚吕经既得报还入广宁治装其中军都指挥袁璘者素謟事经拟扣诸军月草价为饰装具悍卒于蛮儿等狃辽阳前事鼓众倡乱先是有张孝儿者以积恶为经摘发系狱未遣蛮儿知其怨经乃先劫孝儿出狱率众持梃棓院门而执入经数之曰非尔汰我余丁徵猺银耶非尔夺我牧马田耶而复能虐使我筑墙种树终岁勤苦不遑耕织耶残毁发肤祼而置之卫狱取娼妇一人同桎梏之据守五门复入院聚诸公牒并经私箧纵火爇之延烧公署及儒学东庑一时俱烬遂破库劫旗纛分其党为四部鸣钟鼓竟日夜明日取经及璘囚首揭标环游五门间孝儿且行且批其颇窘辱备至随复系之狱遂胁管粮郎中李钦昊索经所减草价及冬衣布花旧额且给要赈济费库银几及万两复胁镇守太监王纯都督刘淮等各具奏言璘阿附经激变数经十一罪请逮京问理而乞遣故总兵郤永侍郎周述赴辽抚镇于是礼部侍郎黄宗明言前者辽阳之变固生于有激今重复苦役皆已改正矣嚣然而起复谁激之此于法不宜复宽贷新令新巡抚韩邦奇督兵压境扬威声罪取其首恶且邦奇恩威素着若假以便宜权使之悉心经画其事必办疏下兵部覆得旨竟从纯等请遣官校逮经而璘及各官有罪者下巡按御史逮问止韩邦奇毋行令吏部更推可以抚靖地方者乃以巡抚山西都御史任落巡抚辽东而改邦奇代落是时抚顺城备御指挥刘雄亦为其部卒王经等所囚雄以棓克歛怨经等见辽阳倡乱乃乘机夜纠众拥入其室尽掠其囊箧执雄与其子勋连颈及缚之寘诸空馆闭城门鸣钟鼓以惊众胁指挥董震等以激变闻御史曾铣檄定辽指挥胡承恩代雄谕众军掺守如故
　　○丁未升兵部右侍郎李廷相为本部左侍郎都察院右副都御史周金为兵部右侍郎翰林院侍读学士吴宪为太常寺卿管国子监祭酒事  升湖广巡察司副使崔桐为南京太仆寺少卿直隶徽州府知府王继礼为礼江按察司副使南京兵部郎中段续为四川按察司佥事
　　○戊申改进士赵贞吉李玑敖铣郭朴任瀛骆文盛尹台康太和沈瀚欧阳＜日奂＞王立道稽世臣彭凤郑一统胡汝霖林庭机高时黄廷用奚良辅汪集郭鎜沈良材陈东光王维祯张绪李秦何维柏卢宗哲全元立赵继本为庶吉士送翰林院读书升侍郎顾鼎臣礼部尚书兼翰林院学士仍掌詹事府事教习之
　　○庚戌改迁功臣姚广李牌位于大隆善寺祀典如故改大隆善寺方丈为僧录司时大兴隆寺火  上用御史诸演言及部议不复建寺并革各寺修斋俗事而广孝祀典并僧录司俱移置之
　　○辛亥  命太常寺少卿兼翰林院侍读谢丕兼翰林院侍读学士掌院事
　　○癸丑贵州金筑安抚司湖广忠路安抚司四川泥溪长官司各差通把族目赴京朝贡以过期给半赏
　　○甲寅授第一甲进士韩应龙翰林院修撰孙升吴山编修
　　○乙卯升南京光禄寺禄王学夔为都察院右副都御史抚治郧阳山东按察使刘夔为都察院左佥都御史巡抚保定兼提督紫荆关
　　○丁巳工科给事中潘九龄奉命查勘沿海失事因条奏海防事宜一严事例以惩怠玩言滨海贼舡流劫互相隐蔽及事发又不深究是以日益怠弛宜申明律令有犯者必重惩之如北边例一增烽堠以便瞭望言盘石卫极边要害其失山高处可以了远旧有废墩今宜修复戍守一支官钱以修墩堡言沿海墩堡甚多而修缮之费惟取之海道备倭赎锾每苦不给请得以有司无碍官钱助之一严控制以除海患言浙福二省海洋相接中间盗贼出没官军彼此推调宜令协力驱剿若或福贼入浙或浙民下海许各巡按互参其海道等官罪之兵部议覆诏如议
　　大明世宗肃皇帝实录卷一百七十四


大明世宗肃皇帝实录卷一百七十五
　　嘉靖十四年五月辛酉朔礼部左侍郎黄绾言臣往奉命勘大同事方下法司而刘源清等輙先奏辩以为臣欲文致其罪为逆党报讐继又自夸其功谓臣率意颠倒枉杀天下忠臣义士此何言哉臣初入城不顾利害擒其首恶王福胜等四十四人械系驱其党郭经等九十人出城以正典章今议者犹以臣为不尽法以此劾臣以此参臣又以此发策阴＜宀禹＞贬臣臣有章奏该科贴报或摘去要语或一字不贴及源清妄辩俱与全贴欲令传播以惑四方观听臣何足惜顾惟  圣德神功真足以系人心而彰告械者亦拥阏而不彰足可惜耳臣往谢恩＜锍-釒＞中乞敕该部特用表章风示四方垂之国史以为将来劝惩而该部竟以乡曲姻娅贿赂之私匿而不举乃至今日犹有此说况臣所用以擒首恶如纪振王功等虽升三级皆置之闲散祥董玺等至今不升夏鹗反以考察去无惑乎源清等之肆志也请从公据实早为会问因着其大略有五一曰明事机二曰明情罪三曰明职守四曰明毙端五曰明欺乱极言源清闇于事机贪功罔上之罪诏下所司议报
　　○癸亥增设  七庙乐官乐舞生  太宗庙陈设司乐一员举麾协律郎一员司香司乐一员读祝赞礼郎一员赞礼赞礼郎一员对引赞礼郎一员乐生七十二人文舞生武舞生各六十六人烧香六人执事七人  各庙并同  致仕都察院右都御史邹昊卒诏赐祭葬如例昊初姓马后复邹狭西宁夏人弘治己未进士除行选授监察御史升山东佥事以忤逆瑾降真定推官瑾败升四川佥事督兵剿蓝廖等贼于大哑山以功累升都察院右副御史巡抚四川达贼犯松潘昊击走之加俸一级又以讨平僰蛮普法恶反松潘端竹白等功升右都御史荫一子锦衣卫百户十四年坐天全土官高继恩等与芦山县民争地讎杀御史黎龙昊逮京下狱  今上登极释复职无何辞罢给驿归当时名臣杨一清胡世宁李承勋皆荐昊与伍文定陈九畴陈文沛等有才略可当大任而不为新贵用事者所喜咸见摈废论者以诸臣皆未尽其才  旌表浙江孝子龚昙等三人节妇周氏等十七人烈妇于氏等三人从巡按御史张子立奏也
　　○甲子荫南京光禄寺卿陈察子梦显为国子生  先是户科都给事中管怀理奏理盐法言欲通盐课须先处余盐欲处余盐必多减正价正盐贱则私贩自息私贩一则正盐自行请将正余盐各定价值俱令开边中纳正盐纳以引目下场关支余盐给以小票商自收买正盐一引许中余盐三四引或五六引务以尽收为止未尽则再添数倍即运司余盐银两亦不必解送太仓责令径解各边庶商灶俱利而国课可充诏下其事于各抚按运司议报时都御史马卿周金御史陈表陈缟等各议言余盐裁革不如收买为利官买不知商买为便解价不如开边为益照票不如开引可行或言引数宜与正额相等定价宜令南北适均严禁夹带以防阻坏严缴退引以杜影射或以为余盐不可过额引目不可增刷盐银不宜解边言人人殊至是户部覆言朝廷设立盐课正引各有常规余盐原无定数遏私贩以通官盐乃  祖宗立法之正假额课以处余盐实今日救毙之宜欲革余盐则商灶俱困而私贩必至于盛行倍收余盐则旱涝难齐而边引不免于壅滞夹带余盐律有明禁增刷则于  祖制有违中盐自有引目另立照票则与引目相背官为收鬻不若听商收买简易可行尽数开边窃恐天时人事不同将来难继臣请参酌众议除两浙河东听其照旧遵行外其两淮盐斤计每包以五百五十斤为率内二百八十五斤连包索为正引定价五钱二百六十五斤为余盐淮南定价六钱五分淮北定价五钱两浙每正盐一引连包索以二百五十五引为率定价银三钱五分余盐通融以百斤为一引嘉兴批验所银五钱杭州四钱五分绍兴四钱温州二钱长芦山东每包以四百三十斤为率内二百五斤为正引长芦定价二钱山东一钱五分二百二十五斤连包率为余盐长芦南掣盐所银三钱北所三钱三分山东三钱一分以上正盐俱开边报中两浙上纳本色长芦山东折色如豊年愿纳本色者听余盐不必开边仍旧纳银运司解部转发各边其甘肃险远止开浙浙二盐淮盐每减五分每引银四钱五分浙盐再减五分每引银三钱其余各边如开淮盐搭以长芦则不必更搭山东开浙盐搭以山东亦不必更搭长芦庶便于掣支以上正余盐斤各该巡盐御史榜示各商务遵定则其有夹带私盐隐射退引及买窝卖窝等毙严法重治总计各运司正盐岁可得银五十四万八千四百二十七两有奇余盐岁可得银六十一万八千三百七两有奇正盐既以开边余盐随引赴边上纳似亦可行但查余盐价银惟山东画一两淮长芦分别南北不同两浙杭嘉绍所在亦异又各该运司盐场美恶不齐行盐地方贵贱广狭不等若一概开边纳银商人各择便利将使下场余盐无人收买则灶户必有不均之怨且天时阴雨无常沙滩时有崩塌设煎晒不敷运行难以追并商人苦于守支正引耽延商灶两困宜行巡盐御史今后商人到场除正引该带余盐照数称掣外若余盐缺煎时难收买责令运司止将正盐称掣不必抑勒取盈如各场勤煎灶丁纳剩余盐商人收买不尽者悉听临时设法区处议入诏如议行已御史徐九皋言两淮旧值原以二百斤为率今误以每包为言计一岁所入少银一十四万宜改正行部覆从之
　　○乙丑  孝静毅皇后百日遣驸马都尉谢诏祭  康陵  端午节赐百官宴
　　○丙寅升河南右布政使边惠为南京光禄寺卿山西右参政陈讲为山东按察使  都察院右副都御史曹祥卒赐祭葬如例
　　○丁卯  孝宗敬皇帝忌辰  奉先殿致祭遣昌侯孙杲祭  泰陵  命前府掌印提督三千营遂安伯陈鏸兼提督团营襄城伯李全协理宣城伯卫錞提督神机营靖远伯王瑾掌左府事广宁伯刘泰佥书前府事豊城侯李熙佥书中府事  给事中邢如默以大同辽阳相继告变因言弭变之术急于慎用人足粮饷明赏罚三事往者镇蕃叫号副总兵时陈所击辽阳反侧都御史吕经所致今诸边抚镇傥犹有若人乎早为易置可也各镇兵马一经调拨所费不赀若临时处置噬脐无及今宜预计岁用之数奏请补给赏罚不明士心弛懈边臣功罪例应查勘者不少今宜严立限期以时勘报奏下兵部言边镇抚副参游守备等官之贤否宜行各总制及抚按官秉公察访据实开报以俟本部奏请更定至于查勘功次一节委宜亟处前岁狭西固原延宁官军上首功四百五十余级盖数十年来所未见者往年大同人心甫定疮痍未起然犹斩虏八十级可谓奇功俱覆勘迄今未报宜速明功罪以激人心户部言该镇军饷俱有年例定额委宜预发趁时籴买以备主客支用如有不足奏请处补诏从之
　　○己巳以大祭  方泽视性命武定侯郭勋代尚书张瓒秦金梁材侍郎霍韬轮视  先是郭勋既奏主事潘瑞杖死指挥李成下法司未报勋又奏逮问官郭春震乃连署在工诸臣姓名先封进而后会知时汪鋐亦＜锍-釒＞严查点慎出纳二事不会勋知且论查军语颇侵勋以此二人有隙相奏讦  上以大臣故置不问至是管工给事中田濡等上言大臣不和重伤国体非盛世事且郭勋妄作威福挟私求胜欺罔非一请照同僚不知例并革二臣提督工程各司原职另选忠直公平文武大臣二人代之  上曰勋鋐照旧提督务要协和秉公安静行事毋得自分彼此有负委任巡视科道亦宜用心纠察以称任使
　　○庚午  上躬诣  太庙请  太祖配位于  方泽  太祖高皇帝忌辰  奉先殿致祭
　　○辛未兵部以辽阳广宁旬日再变请遣大臣往勘诏可  命工部左侍郎林庭＜木昂＞兼左佥都御史以行既而都给事中鲁忭等言顷山海关守臣帖报广宁之乱诸军闻吕都御史取大书者＜锍-釒＞疑其事鼓钟集众叫嚣突入窘辱百端须发半拔体无完肤祼执械击游示通衢乃知王纯等＜锍-釒＞未可尽信且自大同以来平心反本论之抚镇苛刻之过军士骄悍之习国家姑息之久三者寔相因而成是故酷吏乱卒厥罪惟均夫孰辱抚臣残  天子命吏罪一焚毁公廨擅闭城门罪二欲易抚镇则执名以请要君废置罪三既执巡抚乃以状诉先发后闻罪四诡云转奏而不具姓名傲召无上罪五今不尽捕元恶明正其罪窃恐奸雄窃笑而乱贼接种也诏并王纯等行庭＜木昂＞勘报已庭＜木昂＞＜锍-釒＞三事以请一乞发旨意榜文以安人心令首事者候勘被胁者安生毋听鼓惑自取诛夷二催督抚臣赴任以安地方兼程赴镇毋候交代三边择司府官员以备委用兵部言请给榜文一节事在彼中难以悬断且罪有重轻必俟参详若遽从所请遥为轻重之说出给榜文揭挂二城则不惟是非诪张无以服反侧之心抑且议论先持适以掣勘官之肘宜行本官亲临面鞫提吊紧关人卷从公据实查照律例分别等第具招奏请奏请一应未尽事情悉听便宜处分庶于事体允当诏从之
　　○壬申  仁宗昭皇帝忌辰  奉先殿致祭遣驸马都尉京山侯崔元祭  献陵
　　○癸酉夏至  上大祭  地于  方泽先是阴雨连日及  驾出忽开霁天爽气清礼成  上手谕尚书夏言曰斋之一日已令卿示诸执事悉矣今夕凉爽若秋  皇祇歆享  皇祖来侑朕心喜悦恐日出而燠兹可即还宫不待明卿其传示诸执事知之言表贺礼成  上优诏报闻  以大祭  方泽勋卫张岳朱岳护卫不到下法司问  锦衣官校逮吕经者至广宁请军疑驾帖非誊黄是诈为天使谋脱经也复噪乱拥经并官校置广宁狱总镇等官谕以祸福乃出官校越二日御史曾锐遣人宣示诸军始出经付官校行于是锐乃劾诸军及总镇等官＜锍-釒＞下兵部议行侍郎林庭＜木昂＞亲诣广宁访捕前项逆卒首恶核状奏闻报可  追封平乡王厚燝故父镇国将军祐楸为平乡王生母夫人马氏为平乡王妃从王请也  升山丹守备指挥佥事冶珍为署都指挥佥事充分守庄浪左参将  兵部左侍郎蔡天祐卒赐祭葬如例天祐河南睢州人弘治十八年进士改庶吉士授吏科给事中升福建佥事历山西按察使时大同五堡兵变升都察院右佥都御史巡抚其地天祐驰入城宣布恩威剿除元恶地方以宁寻升兵部左侍郎未几被论回籍十二年以荐起用未至而疾＜锍-釒＞请告归至是卒于家天祐历任中外素有能声其在大同镇戢讹乱其才智亦有足称者
　　○辛巳荫户部尚书梁材子山为国子生以三载秩满也
　　○癸酉升礼部右侍郎黄宗明为本部左侍郎太常寺少卿兼翰林学士谢丕为礼部右侍郎  赐礼部右侍郎黄绾母鲍氏祭葬并赐其父黄俌祭一坛以纂修讲读劳也  刑部尚书聂贤三年考满以年七十五倒当致仕诏贤精力未衰仍留供职
　　○甲申升南京国子监司业欧阳德为南京尚宝司卿
　　○乙酉升翰林院侍读学士张壁为太常寺卿仍兼旧御掌院事
　　○丙戌内苑先蚕坛茧成进丝
　　○丁亥革四川提督叙泸参将胡璋职回籍听勘命革任参将魏武代之  巡抚江西都察院右副都御史林琦卒赐祭葬如例
　　○戊子录广东新会等县剿贼功升赏官军王文昇等二千九百八十人  提督两广都御史陶谐言广西义宁古田等县在万山盘礴中民苦徭彳□童久矣乃者副总兵张经修建营堡招狼兵分布要害清绝户田粮使之屯牧地方甚便请加经五府职衘用劝有功兵部谓经非有勘定殊勋第宜厚赉  上从部议命赏银三十两币三表里  江西按察司火下按察使张鲲巡按御史逮问  工部郎中陆时雍以主事潘瑞下狱日虞祸至因以疾乞罢且极论武定侯郭勋久握兵权恃宠骄恣壅蔽专擅状得旨时雍诈推避妄言奏扰降一级远方用
　　大明世宗肃皇帝实录卷一百七十五


大明世宗肃皇帝实录卷一百七十六
　　嘉靖十四年六月庚寅朔驸马都尉谢诏奏乞父祭葬诏特许之不为例
　　○壬辰  命提督五军营东宁伯焦栋掌中军都督府事仍管营务湖广行都司署都指挥佥事孙仁充左参将提督四川叙泸坝底等处
　　○甲午改工科给事中边侁为礼部主客司主事侁南京光禄寺卿宪之子也  命临淮侯李沂伏羌伯毛汉各佥书南京都督府事沂后府汉右府
　　○乙未  命平江伯陈圭佥书中军都督府
　　○丙申升云南按察使卫道为四川右布政使浙江盐运使杨表为广西右参政
　　○戊戌初工部主事俞振强督理工役以尚书汪鋐等言其行事乖张降大理寺右寺副仍管工至是＜锍-釒＞言  陛下创新庙制昭穆递迁列圣神主不宜旷日无归宜并各项工役首建  三庙以妥  列圣之灵其余次第举行  上怒曰各工急缓各有处分振强意在怨望狂扰妄言降二级调遣方用遂谪为云南蒙化卫经历
　　○己亥复除服阕南京国子监司业张星原职  大理寺右寺丞林希元言往者大同之变朝廷苟且了事虽得首恶数十人而桀恶如马昇杨麟者卒莫敢问故诸镇悍卒咸有轻侮之心一有触发则攘臂而起其势固然今之辽东是也夫都御史者  天子之重臣也庸隶下卒敢执缚困辱之是无朝廷也近闻差去官校亦被囚系迹其狂悖视大同尤甚臣意本兵大臣宜为国讨贼乃专事姑息致叛卒益骄朝廷之威令益削此不忠之大者也＜锍-釒＞入  上以辽东事情方差官体勘朝廷自有法度责希元妄言奏扰差去官校既被囚系守臣何以隐匿不言令锦衣卫验状以闻已锦衣卫指挥王佐等覆言原差官校未尝被系然官校实被系第佐等讳言之耳  上遂怒希元狂率欺罔且＜锍-釒＞内字多差讹诏降外任已乃降广东钦州知州  宥前建言御史冯恩死谪戍瘴地恩先坐上言大臣德政论斩狱会廷审以有词诏更讯法司谓恩应诏陈言欲毁张孚敬之辈因而过誉李时辈意在申此而抑彼初非专颂大臣德政以此坐斩情实可矜第恩身为言官乃不直陈时政得失而妄意诋毁大臣当比奏事诈不实者律准赎徒杖还职  上命再议至是法司谓恩情重律轻既非常法可议请戍遣得旨发烟瘴地面充军不许朦胧起用  内官监右监丞崔锐等为其本官已故太监崔宽乞恩请授其侄文百户部议武职非军功不授乃祖宗成宪锐等妄行陈乞不可许  上从部议
　　○庚子豊城侯李熙言臣袭伯父旻爵乞以本身与妻诰命移其父母许之  赠故太子太傅惠安伯张伟太傅谥康靖  湖广强贼傅万受等流劫宝庆等处诏调永顺土兵征之从巡抚都御史翟瓒奏也
　　○癸卯升狭西按察司提学副使汪文盛为云南按察使  太常寺卿张鹗请设特钟特磬以为乐节复宫县以备古制侯元气以定钟律礼部言特钟特磬所谓金声玉振之也群庙行礼奏乐必得此为节而后可举宜特设也乐县之制夏商以前无闻见于周官则有宫县轩县判县特县之别天子宫县四面以众四方体十二辰列十二律特钟特磬各居其  编钟编磬各分其列四隅四正各有序配然犹属器数之末庙廷之中周旋未便不得更制也惟候气以定钟律则自古作乐之本无以易此故黄钟为声气之元候气之法实求中气以定中声最为作乐本原其说若重室墐户载管实灰覆缇按历气至则吹灰动素证以案参具有成法依所奏筑室于  圜丘外垣隙地选天文生知历候者往相其役待有次第本部委官考验从之已乃诏取山西长子县羊头山黍大小中三等各五斗以备候气定律
　　○甲辰夜望月食
　　○丁未调湖广按察司副使龚守愚于狭西提调学校
　　○戊申复除病痊大理司左少卿张珩原职  镇守两广总兵官仇鸾称疾乞休  上允其请寻命安远侯柳珣代之鸾不候交代輙自委去兵科都给事中曾忭劾其悖慢请敕法司逮治诏俟鸾到日法司参奏逮问已而鸾上＜锍-釒＞乞贷  上原之夺其禄俸三月
　　○辛亥  命西官厅右哨参将署都指挥佥事李景良充副总兵官分守辽阳  荫大学士谢迁子豆为中书舍人旧例  东宫讲读官荫叙听其身后子孙自陈不许生前为子孙陈乞其讲读三年者送中书舍人习字出身未及三年者送监读书豆援  东宫事例陈乞且称父迁讲读最久故有是命
　　○癸丑宥原任江西左布政使梁辰死谪戍边当宸濠反辰为署檄发库银十二万两法当弃市至是狱中上书诉冤言当时按察使杨璋等皆以胁从论死寻蒙矜恤谪戍事下法司议覆言辰被覊囚均为胁从璋等既从未减则辰亦当传轻议诏贷死克军  启祥宫成翰林院侍讲学士廖道南撰颂以献  上优诏答之以其颂流览
　　○甲寅  上谕内阁  皇祖寝殿阁子原拟金饰取贵重之义可以朕意语材趣买金四千两以进部验太仓金止得八十两请发商税事例等银召买足之报可  狭西道御史王廷三年考绩廷原以户部主事改任欲准通筭吏部言节年主事改御史俱准通理者因奉钦依柴薪俸给照原职关支故考满得准通理今王廷止支改官俸给事体似有不同得旨今后京官系推选改授者准与通理  太仆寺卿邵锐卒诏赐祭葬赠都察院右副都御史谥康僖锐浙江仁和县人由正德三年进士改庶吉士授翰林院编修调宁国府推官升南京吏部主事礼部员外郎江西提学佥事福建提学副使湖广右参政河南按察使广东山东左右布政使至今官引疾归锐质任自然不为矫饰而言动必依于理一时称为端士故官不过三品而恤典特厚云
　　○乙卯  孝庄睿皇后忌辰遣恭顺侯吴世兴祭  裕陵
　　○丁巳  孝穆皇太后忌辰遣恭顺侯吴世兴告祭  茂陵  英国公张仑卒赐祭葬如例赠太保谥庄和
　　○戊午吏科都给事中董进第等奉诏会举废间诸臣五十二人＜锍-釒＞名以请得旨罗钦顺毛伯温袁宗儒马理李元吉伦以谅朱廷立王渐逵冯时雍牛鸾汪应轸王仪准推用余罢  先是虏犯大同总兵鲁纲督参将段堂等战败之斩首八十级至是按臣周道勘闻  上命赏纲及巡抚樊继祖银币仍敕赐奖励堂等及周道等各赏银有差已复升纲署都督同知堂署都指挥使其余指挥等官张玺等各升赏有差
　　大明世宗肃皇帝实录卷一百七十六




大明世宗肃皇帝实录卷一百七十七
　　嘉靖十四年七月庚申朔时享  列圣  皇考于  奉先殿崇先殿
　　○壬戌礼部言  万寿圣节百官庆贺先期例当习仪  上曰  庙建未成  祖考未安朕生辰岂宜受贺至日止常服御殿如朔望仪  礼部言  皇上仁孝诚敬过为谦抑但臣子之心实有未安请令先期教坊司设乐于奉天门北面是日  上常服御殿百官各具公服鸿胪寺官仍具班首官名致词行五拜三叩头毕其诸藩府所进表文方物俱免陈设照例送内监交收庶足以仰成  皇上诚孝之美亦少罄臣子祝愿之忱  上乃从之
　　○癸亥  仁孝文皇后忌辰  奉先殿有祭  遣彭城伯张钦祭  长陵
　　○甲子调南京通政司右通政林时为提督誊黄右通政  升吏科左给事中陈侃为光禄寺少卿行人高澄为尚宝司司丞俱奉使琉球还也
　　○乙丑赐泰和伯陈万言祭葬如例赠太子太保万言  悼灵皇后父也  录延绥怀远堡等处斩获功升赏官军刘玉等一百三十四人
　　○丙寅迁河南孟津县治于圣贤庄避河患也
　　○丁卯兵部左侍郎李廷相三年考满录其子孝元为国子生
　　○戊辰录广西宾州等处擒斩强贼功升赏汉土官军彭明辅等二百六十四人
　　○己巳巡抚顺天都察院右佥都御史张景华以疾告休许之  升狭西按察使文明福建按察使徐乾俱为本布政使司左布政使翰林院修撰王汝孝为山西提学副使  命洮岷河参将署指挥同知云冒山西都司署都指挥佥事赵卿大同参将署都指挥佥事李＜秦＞各充西官厅听征参将
　　○庚午升户科都给事中管怀理江西道监察御史周襗俱为按察司副使刑科右给事中沈谥狭西道监察御史王朝用俱为按察司佥事怀理江西襗湖广谥山东朝用狭西
　　○辛未  命故灵璧侯汤绍宗子佑贤保定侯梁永福子继璠各袭祖爵给继璠岁禄一千石佑贤八百石各本折中半兼支  起致仕原任巡抚山东都察院右佥都御史袁宗儒协理院事升国子监司业马汝骥为南京通政使司右通政  致仕南京户部尚书李瀚卒赐祭葬如例赠太子少保瀚山西沁水县人成化十七年进士授乐亭县知县选授御史历湖广副使累升都察院右副都御史总督漕运寻回院管事升吏部右侍郎南京户部尚书引疾致仕家居二十余年至是卒瀚以风裁自将不畏强御所至以严正见惮然持法平恕人亦无怨言其清德雅致乡评甚重之
　　○壬申起原任山西道监察御史伦以谅河南道监察御史朱廷立俱于浙江道
　　○癸酉升吏科右给事中王□□正为都给事中兵科右给事中王祯户科右给事中李充浊礼科右给事中田濡俱为左给事中□□正户科祯吏科充浊礼科濡刑科
　　○甲戌中元节遣会昌侯孙杲安仁伯王桓彭城伯张钦分祭  七陵仪宾周钺祭  恭仁康定景皇帝陵寝玉田伯蒋荣祭  悼灵皇后陵寝中官祭  恭让章皇后陵寝  诏复大臣子补荫例先是姚安府知府黄澍以父尚书黄镐录荫中乡试乞以子梓补荫已得请矣时梓方幼未入监寻有旨议革例不许补至是澍以例前为请吏部因奏补荫之例顷奉明旨报罢但臣等考国初荫子之制定注品级今第送监读书与岁贡援例诸生挨次取选盖不过存世禄之意而已若承荫未经授官或早殁及乡会试中式者仍宜补荫以彰国家赏延之典得旨报可例前有旨补荫者送监如例例后止许补一次毋得概行陈乞  故刑部尚书屠勋荫子应埙中式补荫应＜王夋＞复中式后以应埙子钶补之幼未入监会前例议革至是亦以例前陈乞许之  以江西吉安等府水灾诏蠲税议赈仍听存留缺官银赈济  升云南布政司右参政夏邦谟广东布政司左参政刘雍俱为按察使邦谟福建雍狭西
　　○丙子升太仆寺卿党以平为都察院右副都御史整饬蓟州边备兼巡抚顺天改南京国子监司业张星为国子监司业  升兵科给事中沈继美户科给事中俞朝妥礼科给事中高擢吏科给事中戚贤兵科给事中刑如默刑科给事中蔡文魁俱右给事中继美吏科朝妥擢俱仍本科贤兵科如默刑科文魁工科  四川乌蒙军民府土目杨紞等广西思明府土官黄能等湖广桑植安察司通把向连等狭西夷大亦辖等族番人仍占等各来朝贡马赏赉如例  怀仍王府奉国将军听沂屡越关奏扰诏罚住禄米二年下巡按御史治辅导等官
　　○丁丑  太宗文皇帝忌辰  奉先殿行祭礼遣彭城伯张钦祭长陵
　　○己卯御史曾翀戴铣论劾南京兵部尚书刘龙刑部尚书聂贤户部左侍郎张云刑部左侍郎陈璋工部右侍郎甘为霖大理寺卿王綖太掌寺卿掌国子监事吴惠南京太常寺卿洗光巡抚甘肃右佥都御史赵载各庸劣猥鄙宜罢诏吏部秉公议覆而铣＜锍-釒＞误以璋为章亦并令参看以闻于是尚书汪鋐等覆言欲行久任当自大臣始龙等无大过不可遽弃顷奉诏起用者十二人顾起废之旨方出而攻击之＜锍-釒＞随上龙等岂尽出十二人下乎夫尺有所短寸有所长旧者未必贤而新者未必如旧非所以为国惜才也鋐于诸臣各＜锍-釒＞称其贤俱宜留用  上览之不悦谓大学士李时曰近年言路不开外廷咸归罪张孚敬殊不知科道官陈奏大段多私今吏部覆此＜锍-釒＞亦私意耳时曰吏部是爱惜人材  上曰人材固当爱惜须有分辨安得尽举所劾而褒誉之且刘龙何如人也时曰诚笃  上曰第迟钝耳南京参赞果非所任可召归令掌詹事府顾鼎臣专教习庶吉士  上又问聂贤何如时曰无过  上曰贤老矣与陈璋洗光俱觉衰耄宜令致仕聂贤须令自陈全体貌耳  上又问王綖如何时曰清介第过执  上曰过执则干事不通綖昔任湖广朕自藩邸知之盖亦何塘赵永之流留之无用时曰恐公议未允  上曰如此则外调之  上复论及张云诚悫甘为霖有材问赵载时言无过  上曰此三人悉留用又云吴惠虽无华国之文然亦不甚忝厥职此可调南京翰林中用之翌日遂诏璋光致仕贤自陈綖降一级调外任惠改南京龙取回京用云等供事如旧铣讹误姑宥之乃责鋐等职司品隲何輙加称誉一无贬辞非直拒谏亦负重任夺堂上官俸一月考功郎中李邦直等俸四月贤寻上＜锍-釒＞乞休许之赐驰驿归降綖山东布政司左参政  先是云南永宁府王土舍阿和与四川盐井卫土官千户刺马仁攘夺材寨丽江府土官知府木公者阿和亲也以兵助之相讐杀者数年屡经会勘未决至是镇守总兵官黔国公沐绍勋同两省巡抚胡训潘鉴巡按董珊邹尧臣各督官勘处始定地方以宁绍勋等上其事请申明旧制土官不得借兵仇杀兵部覆议  上从之赏绍勋及抚按官银币有差  以浚治运河工成诏升总理河道右副都御史刘天和为工部右侍郎兼左佥都御史仍管河道工部郎中郭敦等各升一级考察郎中陈万言复原职致仕山东左布政使张钦等各赏银币有差工部尚书秦金赏银二十两纻丝二表里侍郎林廷＜木昂＞甘为霖十两一表里怠玩不职千户等官蔡顺等下巡按御史逮问
　　○庚辰兵科都给事中曾忭言宣府自都御史路迎更代以来两月之内失事凡十有三次总兵刘渊副总兵张镇未闻出一策次制之乞治两人罪而饬责巡抚路迎太监杨成等兵部覆议  上以地方多事重易将领诏姑停渊镇俸戴罪剿贼降敕切责迎等加意战守如再失事并罪不贷
　　○辛巳升广西按察使陆钶为江西右布政使
　　○壬午  上遣中官赉手敕赐大学士费宏宏＜锍-釒＞谢言顷蒙  皇上赐臣手敕且谕臣中秋二日见后即到阁用心赞治臣恭望阙庭拜跽捧诵伏睹敕谕所及其大者有四焉定  郊社之礼仪则事  天极其敬矣序  七庙之昭穆则尊  祖极其诚矣备  慈庆  慈宁两宫之制则事  亲极其孝矣移释氏之宫殿撤淫亵之偶人则深知圣道之为正而不为异端所惑矣是由  皇上睿知冠乎百王问学超于群圣故能尽制以开万世之太平而臣愚于垂老之年乃得遭逢其盛一何幸也  圣谕又念臣家居日久其于朝政民物知之必悉欲有所陈臣惟朝政莫先于用人而进退为最重民物必在于宽恤而守令所系为至急此实臣数年鰙□□犬亩愿献之忠而向来所未酬之志也惟  圣明持加之意臣尚当日有所陈  上批答曰览曰有陈之言深慰朕望必如是然后可凡事卿当献正闭邪匡朕不及以副朕意
　　○癸未录御虏功诏升巡抚大同右佥都御史樊继祖俸一级  起原任通政司右通政李元吉为太仆寺卿  巡河御史曾翀奏漕河自临清而下汶水与卫水淇水合流北至清县复合磁滹诸水经流千里始达直沽每遇大雨时行百川灌河其势冲决散漫伤折田庐漂没粮运请于瀛潡上流如沧州之绝堤与济之小埽湾德州之四女澍景州之泊头镇各复脩减水废闸股引诸水以入于海则其势分而不为害乞敕河臣督之报可
　　○甲申辽阳广宁乱卒赵劓儿于蛮儿等闻侍郎林廷＜木昂＞将至自惧不免劓儿乃诣广宁与蛮儿合谋欲俟镇城众官拜表集军列队即其夜胁众为乱总兵刘淮微闻之是夜偶雨遂散遣众军蛮儿等谋不行复造妖言惑众密结死罪囚王杲刘向上于狱流言庭＜木昂＞至将尽诛首从业已籍定名次胁诱城中人与共叛谋俟庭＜木昂＞至闭城门要赦恩及给赏如大同例巡按御史曾铣密刺二城及抚顺所首恶名潜授方略辽阳令副总兵李鉴等广宁令备御韩承恩及舍人金镇达官郎山等抚顺令代管备御胡承恩克期擒捕于是劓儿等八人蛮儿等十有三人及抚顺乱卒王经等七人同日被铣获因具奏事且言前者大同之祸起于制帅之喜事成于用兵之寡谋智勇俱废卒无成功得失昭然监戒不远  皇上独断辽东之事而不疑于群言真御乱之上计也夫何逆军无忌自弃生成一闻大臣之遣互相鼓扇既约闭二镇之门以要赦又欲援大同之例以需赏挟刃以伺机盟神以固党讹洗城以聚众攀重囚为谋主其姑也因激而倡乱虽无素谋其继也负罪而逞凶渐成不轨夫法不可假情不可纵苟上有假借之法则下多放荡之情往狭西兵变未几而大同效尤说者谓大同之变所以处狭西之变者启之也大同杀参将杀巡抚未几而又杀总兵说者谓李瑾之变所以处张文锦之变启之也盖惠竭矣而威不伸威行矣而法或未尽蠢兹小丑习于耳目自谓凌辱命臣贼杀主帅不过如彼我辈何忌焉今宜敕兵部会法司议行钦差大臣核实其事惟据凶逆之原情以尽律例之本法至于应参职官悉从重究无事姑息事完之日将各犯情罪戒谕诸镇以肃纪纲则威行于恩外威震而恩益深仁尽于义中义明而益笃矣诏下兵部议覆如铣言得旨首恶既擒不必查勘法司即从重拟罪庭＜木昂＞取回其余未尽事情只令巡按御史勘明具奏法司因言事在彼中遽难遥断请令抚按官论核以闻  上谓劓儿蛮儿等开端喧开窘辱抚臣烧毁公廨擅收门钥劫放狱囚情罪难容即行抚按官覆谳明允径自处决枭示各城其胁从者皆勿穷治经尚德璘等致变情由仍令兵部移文亟为勘覆于时铣及巡抚任洛议劓儿蛮儿与王经等罪俱坐斩即时处决并先毙于狱者五人俱枭示各城原禁死囚刘向上王杲事关别案锢以待报都指挥刘尚德郭继宗王孝忠袁璘指挥刘雄百户张斌俱比守御官抚驭无方数所部军人叛者律追夺世袭杖发戍边因参经持法过刻行事乘方以致损威辱国太监生王纯总兵刘淮游击史俊控驭寡谋剸裁无术听乱军而妄奏施卑礼以求容户部郎中李钦昊多加额银虚补侵克均属有罪请自  上裁兵部法司覆如其议诏以杲向上如律处决尚德璘生事献谀甚危肇变情甚可恶谪发永戍极边仍揭黄不许子孙承袭继宗孝忠斌雄各戍边卫令李钦昊归别用经比抚驭无方致所部军人叛者律戍边淮革职闲住纯俊姑宽宥铣设策弭乱忠荩可嘉待有京缺升用诸擒贼人员各查奏升赏
　　○乙酉掌詹事府事尚书顾鼎臣有疾遣中使临问并赐药饵  调湖广按察司副使费懋中于河南提调学校升湖广宝庆府知府朱方为云南按察司副使  吏科给事中杨僎言革除之变时当事之臣若尚书铁铉张紞陈迪齐泰侍郎卓敬胡子昭都御史景清陈子明太常寺卿黄子澄侍郎方孝孺等均能奋不顾身以义自殉视死如归不为势屈而录忠恤后尚为缺典乞将铉等死忠实迹付史局编集垂诸不朽仍各追赠官谥录用其子孙俾所在有司创立祠宇以时享祀事下礼部尚书夏言等言所称革除实指我  太宗文皇帝靖难时中间所列死事诸臣固有一时自尽其心以明臣节于建文君者若齐泰黄子澄辈则是当时误国有罪之人  太宗文皇帝名其如君侧之恶声其罪而诛之者也具载实录昭然可考非赖我  太宗应天顺人内靖外攘则我  高皇帝万世帝王之业当未知何所底定此我  太宗神功圣德所以宜为百世不迁之宗也今所奏是徒闻野语流传之讹而不知国史直书之可信况表励之典在  太宗时或可在今日则不可僎实新进儒生不识忌讳所据奏内事理实难准议  上责僎不谙事体轻率进言姑宥之
　　○丙戌先是左给事中陈侃奉使琉球因访其山川风俗撰使琉球录一册进呈请下史馆以备采择从之  复言往来海中时值风涛之险多藉神庥不致颠覆乞赐祭以答神贶礼部议令福建布政司设祭一坛不为例报可
　　○丁亥  中宫令旦免命妇朝贺  山西太原府交城县天鼓鸣
　　○戊子改总制三边兵部尚书唐龙为刑部尚书仍加太子太保  起原任大理寺卿周期雍原职  先是  上谕吏部改南京国子监祭酒费采于国子监时大学士费宏方应诏至京＜锍-釒＞辞曰采本臣弟不知者将谓臣始入朝遽引用亲党脱致物议将无以自明乞罢其调  上嘉宏谨饬特允其请而以南京太常寺少卿吕楠为国子监祭酒  升吏部考功司郎中李邦直为太仆寺少卿福建道监察御史钱学孔为大理寺右寺丞
　　大明世宗肃皇帝实录卷一百七十七


大明世宗肃皇帝实录卷一百七十八
　　嘉靖十四年八月乙丑朔
　　○庚寅  上召大学士费宏至文华殿右室赐银图书一谕以尽心供职有闻入告并赐白金五十两大红纱麟衣一袭  追封鲁府滋阳王当渍生母夫人张氏为鲁庄王次妃封辅国将军当濑生母乔氏为夫人
　　○壬辰大学士张孚敬既归上＜锍-釒＞陈谢曰释褐仅踰十年秉钧忝窃八载荷  上始终保爱赐药遣医专使护送到家卧病舆粟存问尚烦有司臣不胜感愧窃惟心者万事根本固不可不用尤不可过劳臣病无他缘心力疲耳  上春秋鼎盛一日万几要在清心知人恭己成功而已古人祝君曰天子万寿曰子孙千亿臣不胜私愿  上览奏优诏褒答之
　　○甲午改太常寺卿掌国子监事吴惠为南京太常寺卿
</div>
    <div class="pagination">
<a href="明实录世宗实录_page107.html">上一页</a><span>...</span><a href="明实录世宗实录_page103.html">103</a><a href="明实录世宗实录_page104.html">104</a><a href="明实录世宗实录_page105.html">105</a><a href="明实录世宗实录_page106.html">106</a><a href="明实录世宗实录_page107.html">107</a><span class="current-page">108</span><a href="明实录世宗实录_page109.html">109</a><a href="明实录世宗实录_page110.html">110</a><a href="明实录世宗实录_page111.html">111</a><a href="明实录世宗实录_page112.html">112</a><a href="明实录世宗实录_page113.html">113</a><span>...</span><a href="明实录世宗实录_page109.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
