<!DOCTYPE html>
<html>
<head>
    <meta charset="UTF-8">
    <title>国朝献征录 - 第 130 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 130 页/共 245 页</h1>
    <div class="content">
　　严嵩 
　　陈氏世家余姚以宦业称公讳焕字子文自号西愚曾祖孟雍赠吏部文选司郎中祖雷封彰德府同知公廷敬蓟州判官公湖广参政时以太庙恩得赠祖及父如其官祖母孙氏母于氏皆赠淑人公初以礼经魁浙士既举进士授工部都水司主事董漕艘于淮丁内艰服阕补营缮未几疏改南京由南刑部主事员外郎历礼部主客仪制郎中升广西友参议云南提学副使湖广右参政江西按察使布政使入光禄寺卿致仕公天性淳厚居官以仁恕心至义所不可不苟同当在淮时　武宗南幸巨阉悍将从所过大索赂莫敢违者公曰祸福命也何以赂弗赂亦不及于祻在广右分守柳州猺獞出没患参将沈希仪领兵界上欲诛之公谓之曰猺不可尽虽兵之不能止其患不如谕之义以恩信抚之遂与希仪入其境召诸酋长更约不犯则赏之诸酋长大悦听令拥舆送出境而不犯柳州滇南士习异中土公之教切切惟安贫执义以廉节先率之自躬士由是知方焉岁己亥今　上驾幸承天所过有司或坐供张不具得谴湖广抚臣以奉迎事□公公条其巨细罔不饬备复奉旨督修　显陵公殚力□工务极壮固称　上意而诸监视及承事者因缘□没皆不得肆告成诏进一阶有金币之赐一日渡汉江大风雨舟几覆众拥公泣公乃命舟人拯溺者活数十人竟以无虞任江西独四年安和宽简官民便之吉水豪某者依山阻水恃力与有司抗乃逮至庭下察之懵人也贷其死笞之卒改行良民所行每若是光禄典内府诸馐饍中贵率溢额以需公披籍应之中贵颇不便因构语中伤之公于是浩然有归志会岁考察诸大臣例得自陈公称老乞归甚恳　上乃可其奏公归则开圃于旧第之西南垒山凿池莳花木构亭其中中有八景皆以愚名自文记之岁时约里中故旧宾客燕饮相娱乐饮辄至醉醉更称曰愚醉也然则公诚自托于愚者耶其士者曰西愚公岂愚耶嘉靖庚戌十二月三日卒年七十有三公之所履两逢　大狩一治　显陵他人或惴惴虑不免而公皆因之以有誉名柳夷之画宣恩以树威汉江之危急人而忘巳吉豪之狱捐文以得情葢仁厚成性而智足以行之闳材远识固去伦类什伯矣 

　　△光禄寺卿张公忠墓志（欧阳旦） 

　　欧阳旦 
　　余官南都时梅江张公知南陵县余姻党有丞□余言民俗健讼善讦吏御以机智益诡猾难治梅江率其质直不任钩摘吏民同声谓之不烦县以无事部使者佥上南陵治行召补内民不能留相与尸祝之余以是知公而期其远到比余壮召公以光禄卿致其仕而归光禄职　上膳馐及宴享诸务与中贵相涉检柙少疏即耗蠧无纪不可勾稽稍正色其间辄丛怨纳侮谴祸随之公既去而僚属咸思以谓裁节得宜乃中贵亦帖帖无所怨者于时公年纔五十有八余数从公弟翰检君思访公病状谓且复召乃嘉靖癸丑翰检君以苑马卿入觐率公之嗣子照衰绖谒余铭公墓葢壬子四月某日公卒矣公讳忠字显父号梅江世居河间任丘长丰里高祖讳丙领洪武丁卯乡荐授都察院司务奏对数称旨留祖广有隐德祖政父辙皆以公贵赠中顺大夫光禄寺卿祖母刘母徐元配张赠封并淑人公自幼颎悟强记经史成诵即不忘九岁属文有奇语补博士弟子督学御史课试数取冠俦辈及见公状貌凝重进与论古今事理人物往往切当益异待之举嘉靖己丑进士主考大学士罗峰张公所器西樵方公称其文积学有得者由南陵令擢吏部验封司主事调文选司历稽勋验封员外郎迁考功司郎中时考察京朝官凡流言所毁及当路所不悦必核其实以赞冢宰去留拟改文选郎中固辞擢通政司右通政掌清理武臣贴黄正讹补漏不苟尸其官迁南北太仆寺卿马政多所修举寻转光禄将晋陟九列而公谢病去矣　上厉精综核恶羣臣推避前后引疾者数被谴斥及公得请人以忠实之感云公研精经学文不事雕琢所著有四书释义诗辩疑及玉林集若干 

　　△光禄寺卿卢公宗哲墓志（葛守礼） 

　　葛守礼 
　　卢氏其先范阳人也自汉唐以来代有名人世居涞水永乐中名子兴者又徒德州左卫人子兴生斌斌生得得生信信生经配崔氏公之考妣也以公贵封征仕郎翰林院检讨妣赠孺人封君三子长宗儒次宗贤汝王长史公其季也讳宗哲字浚卿以上世居涞自号涞西公生而负俊才有奇质方六七岁从羣儿戏一道士遇之惊言曰贵人也法至三品少长受里师业工文辞诸生莫不避席乃从河间试郡丞姚公文清大器之自谓不及也嘉靖戊子举山东省试高等巳而第乙未进士　天子躬御文华殿授简试诸进士每奏一卷辄亲品第焉得公等三十人以庶吉士尚方给笔札读书禁中公故善古文歌诗至是大肆其力日益有名当是时李文康公执政月试吉士每读公文未尝不咄嗟叹赏也以故卢吉士之名大起丁酉授翰林检讨奉迎征仕君入都下会大庆覃恩征仕君受锡焉既病卒公当举省试时而丁崔孺人艰至是两遭重戚皆哀毁骨立人以难庚子服阕补故官辛丑同考会试所得皆海内知名士其后至卿贰者居十五甲辰同修大明会典丁未擢南京国子监司业会大司成缺公守篆□□念诸生善逸大立要束绳之期不犯然遇之甚有恩义顾贵游子弟关说求出者即不假贷南雍至今严之辛亥满考奏状阙下时严公父子势炽甚然念公留滞南中亦欲稍超擢异之乃公实不持一金予世藩也于是大忤曰先生苐还南矣吾行念之公对曰某来考绩不来讲迁官也严公惭则以南京尚宝司卿即徙通政参议居三年所乃召太常寺少卿提督四夷馆丙辰擢南京太仆寺卿寺故开府滁阳滁阳者山水名胜之地也往士大夫居是则载酒吟啸以常公至乃日夜下计郡邑问马蕃息状寺有赎金二千或谓公内之例也公笑曰岂有怀金卢浚卿哉竟不内也戊午召光禄卿故事光禄上供品物皆榷长安中贾人物然不时予其直积负之万计贾往往破产及公索之藏中乃故有羡金则谓其僚曰夫僦人而不予直是县官绐贾人食物也是主人使仆张空券入市买也乃大发金悉偿之当　世宗时光禄费巨公一切裁省诸中人不便谋所以中公上使使往核之乃知羣阉所卒如公规画久之推户部侍郎严公居中持之不报己未朝正旦出至里第遂病痿痹不起则上书请告以归公自□□□是侵寻二十余年官不出寺卿而故同时诸吉士致位公辅者相望然公处之甚适也及罢归里中就旧第筑室陈几设关日偃卧其中有宾客故人来则弹棊对语倦则复卧终不请谒守吏即四方客过其门未尝不见其下楗也平生所著述甚富然匿不自名一日取其文二十卷焚之子茂从外来望见叩头流涕公曰雕虫小技古人以覆酱瓿何至悲也自是无存者公生弘治乙丑二月卒万历二年四月年七十岁人严毅方正不可干以私然与人交出肺腑相示天性孝友每遇先忌常于邑流涕竟日至白首不渝先人遗产悉以予两兄天津故有节帅公诸生时尝过之帅见公冠敝适有新冠请易公重违其意座上一着罢酒乃着故冠而去其介如此后罢光禄还也发槖中装余四十金则召夫人及茂示之曰此吾二十年宦装可中分之矣茂绩学有声又善治家后居积颇饶凡公病卧里中十五年不困乏者茂也茂亦有操行伯父长史君病且革呼茂之千金茂谢不受公喜曰卢浚卿儿也 

　　△光禄寺卿冯公惟讷墓志（余继登） 

　　余继登 
　　庄皇帝之壬申三月二十又一日光禄寺卿少洲冯公卒子子临辈以其年十一月二十日葬公于尧山之原越十五年公仲孙琦官太史始以公仲兄海浮先生状来请铭登谢不敏而重违太史之命乃按状志而铭之状称冯氏之先世青州临朐人高祖思忠徙家辽左复归于青则公父宪副公始也宪副公有丈夫子五人四登科第并以文章政事擅名于时东海冯氏遂有声于天下公讳惟讷字汝言别号少洲正德癸酉宪副公萧令生公于萧公生有奇质丰神秀彻既长开敏沈毅辨悟绝伦名起齐鲁间一试辄受廪领嘉靖甲午乡荐登戊戌进士庚子除宜兴令宜兴多大猾持吏短长善逋赋有逋至数十年者公至刺诸猾搏击之按籍而摄逋者逋赋大集以数万计输之郡郡守大奇之谓令纔弱冠耳乃老吏不如邑中咸惴惴无敢以少年易公者矣公尝督诸生就试江阴巡江使者某以其间行县至邑阳怒不候巳而阴有所觊公若弗闻也者弗应也使者愈怒摭他事中公调魏令会边警沓至烽火彻郊关畿南震恐公计久远调经费城双井镇以备之未几迁蒲守魏人拥车下不得发乃更定牧马法而□蒲剧州多宗室纷沓难治公治之甚容与暇尝进博士弟子俾执经问难剖疑义士争奋励举于乡者视昔三倍之乙巳晋丞维扬而公寻以外艰归服阕补松江迁南京户部员外郎郎中壬子丁内艰复补北驾部出陜西佥事分巡陇右兼督学政在镇五年武备文教种种毖饬边圉无事升河南右参议分守河北壬戌擢浙江提学副使公念两浙士风海内嚆矢广布条教以示左质右文之意士习翕然咸归于正癸亥升山西右参政即自其省按察使公既秉宪一以强明裁之吏民见者语次寻绎皆得其阴伏廪然无所受私三晋号曰神君丙寅升陜西右布政使秦中多豪强驰骛闾阎锢屯田之利令籍不得稽公乃以法按其豪大搜诸大田得万余顷事闻受白金文绮之赐戊辰转江西左布政使藩司总钱榖日入以巨万计吏弊猬集公立□名验之法额外无毛发余羡宿弊顿袪江右岁输诸瓷器及它经费甚伙皆当出于民又吏缘奸公私困耗公乃议令民亩出一钱以给诸务而诸绝簿书盗财物者率以轻重受刑远近便称焉辛未入觐　阙下精核下吏能否无所依违天官郎亟称之曰诸方伯考□言事凿然有执不存两可者独冯伯也是岁诸方伯去位者迥半公名益起缙绅大夫咸以公辅期之而公请老之志坚不可挽矣疏上　天子惜之特进光禄寺卿予致仕云既归始构室垦田习静远嚣终老计而天不慗遗不踰年逝矣公天性孝友历官所至皆奉太夫人以行即倥偬夜归必徐候户外问寝食然后退其奔丧也徒跣数千里外柴毁逾礼兄弟之间自相师友友爱备至教育诸孤无异所生以至宗戚闾党缓急皆以时周之咸得其欢心交游天下悉当时闻人相与考德问业各取所长然性严重不可以私仕宦三十余年图书诗卷外无长物督浙学时大学士袁公遣官致书谢而不发其介如此幼服庭训用廉平理所至吏民畏而爱之在魏有德政碑在蒲在陇右有去思碑在江右则士大夫叹服谓二百年所未见若小民又人人肖像于室饮食必祝矣生平嗜书无所不读每政暇即手一卷不置博涉而深思闳积而约取发文章温淳尔雅古歌诗取则建安近体在天宝大历之间所著有风雅广逸楚辞旁注选诗约注汉魏六朝诗纪文献通考纂要唐音翼杜律删注冯光禄诗集若干卷行于世史登曰立功立言古今胜事志士杰人毕力而趋者也然狥俗之士往往不顾才质之有限官无崇卑必蕲卓诡业无工拙必蕲表炫至强役其心以争兼能之胜骨骨然用力日劳所至日诎公少通仕籍循资累级数十年始长藩司而一旦弃去如脱屣结发供文词凌厉作者而冲雅和平无一切瓌奇竞胜之气举世所共艳羡者一不入其心故操之无所强而出之常有余不求声而名我随不务胜而人我归可谓有道者矣 

　　○少卿 

　　光禄少卿秦公玘墓志（彭华） 
　　光禄寺少卿李君绅墓志（李东阳） 
　　光禄寺少卿史君后传（张璧） 
　　光禄寺少卿马公从谦墓志（陈恺） 

　　△光禄少卿秦公玘墓志（彭华） 

　　彭华 
　　公讳玘伯玉其字蓟州世家祖定鸿胪寺序班父谆遂昌马步关巡检赠户部主事进光禄寺少卿母李氏封安人赠宜人公正统丁卯领顺天乡荐景泰甲戌登□士巡检公以疾归寻卒丁艰天顺丁丑始授郎户江西司主事辛巳丁李宜人忧甲申改光禄丞成化壬辰九载绩最进少卿辛丑又九载加正四品禄仍旧职葢未几而不起矣公人勤慎处官虽不赫赫沽名而始终如一事无废弛在户部典钱榖出□惟公在光禄几二十年历卿五六人未尝有失色数数与中贵接能不激不随以克有济吏部尝两拟南京光禄卿名皆上闻而竟不得于时同年在朝者皆官三品而公独迟迟如此岂非命邪公生宣德丙午八月二十六日年五十有六 

　　△光禄寺少卿李君绅墓志（李东阳） 

　　李东阳 
　　李氏世居徐之沛县后征至京师隶锦衣卫籍君讳绅字缙卿其自号曰抱犊山人生而朗润数岁能属对人争诵之尝与予从御史岐山展先生游并被甄赏君长予三岁举成化乙酉乡贡连捷丙戌进士授行人司行人数奉使足迹徧天下闻见益博九载考最迁户部员外郎郎中赠其父道明员外郎封母周氏太宜人并受诰命其所领司最剧书簿立办时贵戚方盛有所干请力摧抑尚书李公敏荐光禄寺少卿意气勃发遽罹猜忌会考核京朝官以浮躁例调知山西之忻州忻君所尝奉使地方不欲往上疏乞致仕再上未允复疏曰郡县之职非循良恺悌者弗称兹以浮躁浅露之名而责其循良恺悌之政葢亦难矣既得请榜于座曰五斗懒将双膝屈三章乞得一身间论者赏其志因惜其才之不尽见也君旧居城南徙禁籞　西偏巳乃复故业间归沛置屋数楹岁取僦直忽毁于火又无他贸易岁费且不给持以勤俭未尝见言面喜读道书手自抄录至盈箱箧或讶之笑而弗答与客觞咏投壶戏象或杂以谐谑文采逸发独不及官府事予叩之琅□可听使得再试未必不崭然特着也　今天子登极诏进阶朝列大夫至是卒君素笃恩义兄玄道士晚得末疾迎于家躬视汤药敛葬如礼丁氏妹寡而无子周恤备至尝友索草书久弗致纩未属三日以幅楮抵予必得乃巳交接之际葢至死不易云君生正统甲子五月卒正德己巳十二月年六十六 

　　△光禄寺少卿史君后传（张璧） 

　　张璧 
　　知山光禄寺少卿史君也讳后字巽仲其先出汉外戚平台侯玄平台凡四传至讳崇者以东汉佐命功封溧阳侯因家溧阳之南埭元季有讳升祖者徙下庄遂成世业曾祖文祖镐父祚号慎斋赠南京刑科给事中母郝氏赠孺人继母王氏封太孺人知山少时巳屹然负壮志尝从里中儿嬉御史按部状慎斋公见辄惊喜曰儿他日必亢吾宗乃命名御郝孺人丧知山方九岁哀号哭踊如成人见者之酸感稍长学文援笔立成同侪称赏时戴恭简公督学南畿大奇之乃简入学诸生以名倒置宪衔不可复改曰后无何慎斋公即世知山哀毁若不能生凡丧祭综综合礼度既免丧益穷览坟籍受学于姑苏都御史砺庵毛公学日进遂以易领成化丙午应天乡荐寻游太学适□文庄公祭酒大甄里士重许可累试寘首选弘治丙辰登进士高第观政户部松露周公甚器重使江南称旨丁巳擢南京刑科给事中南科官不备设体甚重知山至则以言责自任数□剌有戚畹家以贵幸不奉法度上章数其罪又言中官宜罢典兵政语侵权嬖京师地震率同官疏弭灾数事言言剀切尝奉命给军衣阅帑藏廵视□门中官校卒皆怖栗相戒莫敢犯会　孝宗皇帝信任台谏知山与大宗伯杨月湖少司空徐北屏同在谏垣相感激言事识者方望其有而知山以满考纳禄归矣既归督耕课子辟园吉亭莳花聚石乐隐具诸所题扁悉取陶靖节集中诗意以见志　今上改元名公巨人有论荐必及知山知山叹曰某今得适林壑足矣不愿再仕也朝廷重违雅志擢知山今官致仕云知山愈亦俯仰自适有泉石终焉之趣家故丰饶然自奉甚简岁荒民窘则亟赈赉恐后癸未江南北大侵道殣相望知山恻然伤之急辇米千斛于南都糜粥食饿者又出二千斛以给邑人贫窭当是时富家相争匿财惟知山敦义首奋人以难巡抚李梧山上其事诏再进朝列大夫葢章厥义风百姓也知山事太孺人孝谨凡意所在将顺无违与伯兄乐山君友爱乐山君卒知山哭恸抚其遗孤若巳出晚年置义田义塾宗向计性方梗不曲意下人然坦易直谅与人交豁如也家庭义方教故其子渐成巨器云生成化戊子正月卒嘉靖丙戌十月年五十有九家居南都时名硕如白岩柴墟白楼双溪诸君子往还倡□诗社所著有知山稿慕陶集归得园集处困稿皆雄雅可传 

　　△光禄寺少卿马公从谦墓志（陈恺） 

　　陈恺 
　　公讳从谦字益之别号竹湖其先河南人晋时讳训者南海郡守随元帝南渡始家溧阳是马之始祖隋唐五季代不乏人至宋廷鸾公拜相耻与史弥远同列归老于家廷鸾公曾孙子富迁居甓桥河东子富生谷公曾祖也元乱弗仕祖贤以子清贵赠文林郎父忠年六十余始生公公幼岐嶷简默不同羣儿游府君指谓太宜人赵曰是亢必亢吾宗恨吾弗及见也后果以公贵赠光禄寺少卿公弱冠邑庠弟子员遂驰儁誉中值家难公泰然居之曰此其药石免我于疾疢者乎益与兄性鲁侄一龙肆力问学入北雍文日益有名六馆士莫敢先者嘉靖辛卯中顺天乡试第一乙未举进士授都水主事分署彭城饬典修令以廉公自持始徐梁牵夫编各州县不习水性每岁被溺者不计旧有公田岁入粟若干斛莅事者以公费公会其赢缩檄州官司其出入以粟募民能水者充役无事则巳有召则千夫即集有余以赈州民之颠连无告者至今颂公德焉二洪之石突九而出千态万状蹲踞水中舟触立碎公捐俸募石工去其害者遂成安流铨曹贤之移官主客主客主四方宾贡先时夷人至必挟彼方物求市译□之交易率自利其十五而复以赝物与之夷情不平公廉其弊绳之以法夷大悦服秩满迁尚宝司丞有朝贵伪造牙牌而佩者公欲上其事同列难之公曰吾职符玺此尚可隐乎章上卒议如律　今上以制诰重典命辅臣选才学者一人专掌之会推公学行超简入内阁司内外制　天子以册储臣工咸得膺封赠之荣公代言典重有体诸以润笔遗者却之寻扈　驾大狩承天诏谕多出其手还奉命之衡府行册封礼赆赠一无所受王甚敬之明年冬升光禄寺少卿兼翰林院五经博士典制如故命甫下奔太宜人丧枕块三年未尝见齿释服仍拜原官辞内阁职躬校簿书大自尚食细至廪饩醪膳靡不综理虽宿巧蠧者敛不敢肆有辅臣贪墨误国疏论之留中不下人皆公虑公不少悸时　上好玄修盛兴斋醮日费数千金其提督中官怙势窟穴其中侵以巨万计公疏暴其罪并谏止斋醮比入其党所抑及向所论辅臣阴嗾之指诽谤遂廷杖死之实壬子十二月十二日也未卒数日前狱中出书教诸子曰吾罪在不贷　圣明不以显辟死且不朽汝等其自勉树毋怠且谕散粟帛以与宗族亲故竟不及家事可谓就死从容者矣公生弘治乙卯寿五十八性孝友事太宜人生则敬养死则敬思嫡兄某天性猛悍凌轹无所不至人皆不堪而公独顺受之至老不较一言官至卿贰出入犹亲扶之与弟从言家居必同食或不至虽食不乐也每有所需辄济之即倾囊弗恡也建家庙捐义粟族人有事即面折是非不令片纸烦官府教子弟以义方尝作二则于厅事左曰训右曰戒各十四言凡夫修巳治家处人经世之道毕备矣处乡党敦厚正直人皆敬而亲之有告者曰某人田与公田邻可得也公正曰色使吾尽田吾邑亦必有邻吾田者吾安能尽人之田乎终其身不多置产南昌万无锡令公明廉慎豪右所谤误闻于直指使者将刺之公偶过会言其事公力诤其良有司遂改荐之万知其故追至宜兴持币谢公闭门拒竟弗与通大抵公性直谅乐与人善人有过亦必面叱之不可假借人不敢干以私家居虽盛暑必衣冠危坐平生不苟言笑暇则课子弟辨析经疑读古文辞商确古人贤否居常不御史绮縠不迩歌舞泊如也诗文汪洋闳肆和平情凿追踪作者论天下事据古证今凿凿若指诸掌如漕河御戎条论诸篇时辈推服焉所著有竹湖小集若干卷藏于家 

　　○寺丞 

　　光禄寺丞丘秉文传 

　　△光禄寺丞丘秉文传 

　　丘秉文字鸣周御史山之曾孙父茂榶举人秉文少颕慧弱冠即喜古文辞登嘉靖甲辰进士初除浙之永嘉令以忧归补长兴政尚简易簿领稍暇辄以声律目娱察廉迁比部主事会车驾郎杨继盛条劾分宜相严嵩罪恶十余事　天子以其事连　东宫系之西狱相嵩先后令人密谕西曹郎故折辱苦之郎客相嵩门下者争希指以求媚秉文独时时具槖饘于杨遇杨病辄佯巳病具药饵潜与之事具载杨自着年谱中既迁光禄丞给事中杨允绳劾奏寺丞胡膏侵夺诸不法事胡遂谬拾杨不根事以中之□允绳私讪　主上荧惑左道日费大官钱数十万胡出示其草秉文面折之曰君具疏苐辨诬足矣何至以谩词上干　天子乎倘事出不测如国家无容谏之度何胡衔之巳而冢宰李默赵文华诽奏系狱分宜相子世蕃遂指秉文李党因以灾异策免李善人伦又好奖引后进秉文以省郎丞光禄也实李自以意用之世蕃久专中外事衔李擅用里子不先启事首相以故秉文坐黜时事出不意诸亲知官京师者争往唁秉文曰吾受知李太宰李今坐系即不能援亦宜投劾行宁能佩珂旦夕过李缧绁所不仰天一疾呼乎遂以单骑即日出崇文门归时年四十有四构东楼藏书数百卷结社于西州之顶咏罢辄颓然自适人莫之测也秉文操笔敏捷谈声律妙悟人玄语时事间愦愦不辨与人交恳款冲挹以故人乐与之亲恨不终身事之也年五十八卒所著诗文各若干卷又有评点品汇批注文选二帙长兴徐中行以词赋名比部时与秉文同舍郎以文章交最至秉文归徐数千里□寄遗稿续文献具载之 

　　○署丞 

　　光禄寺大官署署丞赠征仕郎慎斋李公□□表（刘龙） 
　　光禄寺署丞华君珵小传（文征明） 

　　△光禄寺大官署署丞赠征仕郎慎斋李公□□表（刘龙） 

　　刘龙 
　　陜西苑马寺丞李君堂自平凉函表入贺既竣事过予恳曰昔吾祖光禄署丞死王事吾父以衣冠葬痛之终身以及于堂余六十年于兹矣岁时展谒墓欠辄凄怆不胜若吾祖有在顾未有以表之兹实先人志而堂之责也敢以烦执事按公讳昱字文昭号慎斋世潞州人天性刚毅笃于义慷慨自许动以古人法治尚书领宣德乙卯乡荐卒业太学屡会试不偶巳而授光禄寺署丞正统己巳扈从 
　　英庙陷于虏庭虏人欲用之公曰主辱臣死死有重于泰山有轻于鸿毛顾自处何如耳今日固吾死所也不屈遂遇害寻被恤典进阶征仕郎赠父昂如其官母及妻俱封孺人荫子淳入监读书其制词有曰人孰不死惟死于国事乃荣也呜呼君臣之义无所逃于天地策名委质死生以之故杀身成仁舍生取义见危授命临难毋苟免圣贤垂训不一而足以此防民犹有背汉臣虑忍耻偷生而甘心犬羊者甚矣乱臣贼子不可胜诛也靖康之变李侍郎若水以扈从死节即虏人所重名耀史册流芳百世公岂其苗裔与虽卒以非命而守死善道朝廷所嘉荣及存者受赏巳厚至子淳历汝宁扬州推官高堂同知孙堂以乡荐宰宜君遵化而擢苑马父子接武仕途功名烜赫乡闾延誉则天之报公者亦未尝不丰也节义人之大闲死于其职亦惟成就一是而巳初非有所而之顾获福之隆如此然则节义何负于人人亦何惮而不哉愚故表之以励风化云 

　　△光禄寺署丞华君珵小传（文征明） 

　　文征明 
　　华尚古名珵字汝德尝仕有官称以其仕不久又□好古遗其官不称称尚古生尚古生常之无锡人出南齐孝子宝之后世累高赀不□至济时甫以赀郎后以二子升朝累赠光禄署□户部主事尚古其次子也少积学与弟珏俱隶学□弟子员刻厉自奋既而珏举进士去吏部稽勋郎中而尚古七试辄斥循资贡礼部卒业太学选授光禄寺大官署丞大官掌内庭法膳供具浩穰而事关中禁仓卒皆从中涓取办其徒率饕诐骄扬往往凭恃奸利稍不厌所欲辄能中人以法尚古周慎详雅而洁廉自将又平实沈厚见者沮丧讫其去无有过举一时卿僚方重得尚古而尚古归矣其后有司复援恩例起之卒辞不就葢尚古仕虽晚而辄知止足又乐闲旷既家居率以良时胜日领客燕游南昉钱唐北尽京口数百里中名山胜境靡不践历遐日属高寄黯然兴思有古逸人之风家有尚古楼凡冠履盘盂几榻悉拟制古人尤好古法书名画鼎彝之属每并金悬购不厌而益勤亦能推别赝美恶故所畜皆不下一品时吴有沈周先生号能鉴古尚古时时载小舟从沈先生游互出所藏相与评隲或累旬不返成化弘治间东南好古博雅称沈先生而尚古其次焉尚古家居孝友而接物闿朗未尝督过人古称长者尚古有焉尚古今年七十有几先未有子以稽勋之子钲子晚得一子名铸予家吴门与锡比壤颇闻诸华之盛其间履德植义固多有之要不若尚古生之笃□古人也尚古所藏古名人文集若古人理言遗事古法帖总数十费皆数百千不惜又喜散财利物而不求知主名其事皆有足称者然固富人有识者所能可以不书书其大者以传 

　　◆南京光禄寺 

　　卿 

　　○卿 

　　南京光禄寺卿蔚能传（实录） 
　　南京光禄寺卿杨峻传（实录） 
　　南京光禄寺卿致仕进阶通议大夫杨公峻墓志铭（毛澄） 
　　南京光禄寺卿张公宾墓志（崔□） 
　　南京光禄寺卿王绍传 
　　南京光禄寺卿陆公淞神道碑（罗□□） 
　　南京光禄寺卿项公锡墓志（欧阳旦） 
　　南京光禄寺卿溪田马公理传（薛应□） 
　　南京光禄寺卿张衮传（实录） 
　　南京光禄寺卿南溟敖先生鲲墓志铭（叶向高） 

　　△南京光禄寺卿蔚能传（实录） 

　　南京光禄寺卿蔚能传 【 以下南京】 

　　实录 
　　南京光禄寺卿蔚能陜西朝邑县人以吏员授光禄典簿累升本寺卿进礼部右侍郎后以忤旨调南京光禄寺卿成化二年八月卒赐葬祭如例能虽出自吏胥然有执持尽心职任每朝廷有宴会辄躬自检视品尝之必丰必洁否则责其职掌之人自能去任后所用多科贡士然皆以清流自居不屑细务每岁时宴飨廷赐饮食辄粗恶不中口外夷所嗤能在光禄三十余年未尝私持禁脔还家其尤人所称道者能偕同僚联名上疏请查入内供应器皿有　旨下禁狱问所由能私谓少卿辈曰　上怒不可测某老矣独任之诸公方骎□进用毋相累也既而独受责降官调南京未尝有后言论者以是多之 

　　△南京光禄寺卿杨峻传（实录） 

　　实录 
　　杨峻字惟高江西进县贤人成化丙戌进士授丹徒知县升监察御史历广东按察司佥事以父丧去服阕改福建汀漳兵备升浙江按察司副使按察使有坐报父雠抵死者峻以笃于孝竟释之寻升浙江右布政使镇守中官方横取于民督及有司峻面数其罪取铁索欲相与拘挛诣京势乃稍戢升南京光禄寺卿岁进酒以军民转运后期多败者属吏往往获罪峻请命巡仓者监之始无宿累遂着令弘治末引年乞休正德八年六月卒赐葬祭如例峻为人刚毅政事精敏居官能守廉俭素之茹在家人有不堪者居与县邻致仕十年足迹不一入县门亲终时庐墓至老生日不宴饮接后进必以正论诲廸乡邦称之 

　　△南京光禄寺卿致仕进阶通议大夫杨公峻墓志铭（毛澄） 
</div>
    <div class="pagination">
<a href="国朝献征录_page129.html">上一页</a><span>...</span><a href="国朝献征录_page125.html">125</a><a href="国朝献征录_page126.html">126</a><a href="国朝献征录_page127.html">127</a><a href="国朝献征录_page128.html">128</a><a href="国朝献征录_page129.html">129</a><span class="current-page">130</span><a href="国朝献征录_page131.html">131</a><a href="国朝献征录_page132.html">132</a><a href="国朝献征录_page133.html">133</a><a href="国朝献征录_page134.html">134</a><a href="国朝献征录_page135.html">135</a><span>...</span><a href="国朝献征录_page131.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
