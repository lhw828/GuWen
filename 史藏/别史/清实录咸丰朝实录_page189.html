<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 189 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 189 页/共 502 页
  </h1>
  <div class="content">
   ○又谕、崇恩奏、逆贼直扑临清州城。迎击获胜。并现在守御各情。本日复据善禄奏称、贼匪于初三日、在李官庄。被官兵击败。后队贼匪。直隶牐口。扎筏渡河。又经官兵斩捦多名。未渡河之贼。奔回临清关外民房屯踞。该将军暂劄五里庙地方。相机追剿等语。临清城外窜匪。显系意图牵制我兵。而分股渡河。援应阜城之贼。现已谕令善禄、督兵跟追。渡河进剿。据称、张亮基日内可到东昌。著即迅赴临清。严督兵勇。尽力攻剿。务当乘其喘息未定。与崇恩守城之兵。内外夹击。悉数歼除。断不可闭门株守。贻误事机。此股未经渡河贼匪。即责成张亮基、崇恩、实力剿办。傥令该匪续行由临清渡河北来。朕惟该抚等是问。将此由六百里加紧谕令知之。　　

○又谕、贵州学政黄统奏、粤西匪徒充斥、请速拨兵饷剿办一摺。上年因广西省、自逆匪窜出之后。伏莽未清。蔓延通省。当经谕令劳崇光、督饬所属。拣选兵勇。认真剿办。并晓谕地方绅民人等。举行团练。该抚果能实力剿捕。不难即时扑灭。若如该学政所奏、柳州、庆远、百色、等府厅。盗贼成群。肆行无忌。以致沿边界连地方。无不戒严防范。殊属不成事体。且恐蔓延湖南、云贵、句结广东土匪。剿办更为棘手。右江道张敬修、前据叶名琛奏、已饬令回任。该员缉捕。向称得力。并熟悉广西情形。著该抚与提督惠庆、督饬该员、并地方文武。赶紧将各股匪徒。尽行剿除。毋令日久为患。一面仍谆谕地方绅士。各自办理团练。以助兵力。至该学政所请添兵筹饷一节。近来各路军务殷繁。不但帑项支绌。即徵调亦缓不济急。该抚惟有就本省地方。设法筹办。并随时知照叶名琛、就近接济。毋得任令匪徒肆扰。致干重罪。将此由六百里谕令知之。　　

○钦差大臣胜保奏、暂驻郑家口、派总兵桂龄、驰赴临清合剿。得旨。汝临时酌度缓急。料能胸有成竹。但桂龄前路得手。或能歼捦众多。汝在后路。正可杜其豕突。岂有置而不问。转回阜城之理。必致两处贻误。咎将谁执。著随时相机前进。军威一振。逆魄应褫。断难老在郑口。待其窜至句合。然必须严防绕越。亦不可疏忽。　　

○江南提督和春等奏、庐州攻剿获胜情形。得旨。屡次进攻。总未迅克府城。著赶紧克复。再严防北窜。　　

○贵州学政黄统奏、请收洋烟之税、并严禁铜钱出洋。得旨。所奏亦不尽非。又奏、自粤匪滋事以来。军需已四千余万。请饬各统兵大员。迅图剿灭。以节国帑而苏民困。批。汝远在边省。自不能全悉各省之情形。所奏尚无不是处。此时各省军营。攻剿不暇。何能兼顾别事。况摺内并无实在办法。殊觉太空。　　

○二品衔已革漕运总督李湘棻奏、探闻贼匪北窜。拟径趋济兖一带。抄出贼前。迎头剿击。得旨。览。汝以革任大员。犹单衔奏事。并未有与贼接仗、迫不可缓之势。殊属妄为。李湘棻、著降为三品顶带。伊若奋勉出力。朕必格外加恩。若遇贼接仗。大获全胜。方准伊专摺具奏。　　

○以拏获贵州乌沙山匪徒出力。予州判韩超等、升补有差。　　

○丁未。清明节。上诣奉先殿、寿皇殿、行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。　　

○遣官祭孝德皇后殡宫。　　

○遣官祭端慧皇太子园寝。　　

○谕内阁、恭亲王奕亲王衔定郡王载铨奏、遵议王茂荫条陈钞法窒碍难行一摺。著即照所奏、均无庸议。宝钞之设。原以裕国便民。王茂荫由户部司员。经朕洊擢侍郎。宜如何任劳任怨。筹计万全。乃于钞法初行之时。先不能和衷共济。祇知以专利商贾之词。率行渎奏。竟置国事于不问。殊属不知大体。复自请严议以谢天下。尤属胆大。设使朕将伊罢斥。转得身后指使。百计阻挠。如是欺罔。岂能逃朕洞鉴耶。王茂荫、著传旨严行申饬。　　

○又谕、绵森等奏、遵查北新仓开放甲米、不堪食用一摺。据称、所查廒内存米。黑白成色不一。并未将搀和情弊。确切根究。显有不实不尽。著派翁心存、基溥、覆查明确。据实具奏。北新仓监督。著查取职名。先行交部议处。　　

○又谕、载龄奏、知县未能约束壮勇。并访获夥犯讯供等语。固安县知县吴焘、所募壮勇。不给工食。以致漫散滋事。现经乌尔棍泰拏获夥犯金有等六名。讯有从贼情事。可恶已极。金有等、并续获各犯、即著载龄严讯明确。就地正法。固安县知县吴焘、办理团练不善。已属咎无可辞。复以土匪句串官兵。藉词掩饰。尤属荒谬。吴焘著即撤任。俟该侍郎审明定案时。再行参办。至张海龙一案。仍著将续获各犯。讯取确供。一并就地正法。　　

○谕军机大臣等、载龄奏、涿州地方紧要、拟移兵驻劄一摺。前以贼窜临清。直隶情形。万分吃紧。谕令载龄、熟筹缓急。扼要布置。兹据载龄奏、拏获奸细供称、该逆欲图西窜。涿州为近畿要隘。拟即挑选精兵。亲往该处。并请饬文瑞、前往固安等语。现在涿州、虽有乌尔棍泰、带兵在彼驻劄。深恐未能得力。该侍郎自应亲赴该处。以资防守。文瑞病尚未就痊愈。现复请假调理。本日已谕令假满后。即往军营。该侍郎俟文瑞到营。迅即移营涿州。未启程以前。所有涿州等处防堵事宜。仍著载龄随时妥筹。严密布置。并饬乌尔棍泰认真防范。毋得稍涉大意。至固安留兵仅二百余名。尚形单弱。可否将黄村驻劄之兵。移赴固安。以资防守。并著酌量办理。将此由六百里加紧谕令知之。　　

○又谕、前因袁甲三、追贼不及。折回宿州。当谕令严防南来窜匪。连日以来。并未据该给事中奏报军情。究竟回窜永城之贼。踪迹若何。该给事中、曾否向前迎剿。本日据百胜等奏、永城贼匪。在颍州回溜集地方。被民勇截击。不能窜回六安。并有袁甲三带兵驰往之语。现在庐州迤北。逆匪、土匪、充斥纷扰。秦定三在西北一带堵截。未能专顾徐州。百胜等又不能离城远出。该处带兵大员。仅止袁甲三一人。袁甲三所带兵勇。为数不少。岂可株守宿州。不为进剿之计。且永城虽经收复。据百胜等所奏、尚有陈家集、兖家集、等处。捻匪李月、宋万、逆党数千人。肆行焚劫。正阳关一带。虽有刘玉豹拨兵驻守。其六安迤北之霍邱县。亦为南贼北窜要路。袁甲三、及和春等、叠次奏报。均未筹及。和春等、但知围一庐州。固难辞咎。然北路不能兼顾。亦系实情。该给事中、若仍专驻宿州。则颍亳归陈一带。将听匪党横行。置之不问耶。著袁甲三、即督现带兵勇。赶紧剿办。务将庐州北路贼匪。悉数埽除。并严杜逆贼、自六安一带续来之路。与河南防剿兵勇。合力兜截。傥再有疏失。惟袁甲三是问。寿州、临淮、两处防兵。应如何移缓就急。以剿为防之处。即与和春、福济、妥筹酌拨。将此由六百里加紧谕令知之。　　

○又谕、百胜、王梦龄奏、徐郡绅士、团练民勇。设防劝捐。并保卫萧砀县城。请将该绅民给予奖励等语。此次逆匪窜入徐境。郡城兵力甚单。该绅士等、挑选民勇。竭力扼防。并随同官员。堵御追剿。俾萧砀县城。得以保卫。尚属奋勉急公。著百胜、王梦龄、择其尤为出力者。酌请奖叙。候朕施恩。毋许冒滥。至该地方文武员弁。本有守御之责。业已任贼偷渡黄河。不能堵截。已属罪有应得。惟念守御县城。尚无疏虞。姑免置议。著百胜等、懔遵叠次谕旨。督率兵勇绅民。将南来逆匪。实力防剿。毋令续有偷渡。致干重罪。将此由六百里传谕知之。　　

○成都将军乐斌、奏报到任日期。得旨。川省地方紧要。宜严不宜宽。与裕瑞和衷共济。方能有益于地方。凡事奏牍。皆应字字从实。若稍染习气。半句不实。不独深负朕恩。于汝亦大无益也。　　

○山东巡抚张亮基奏、驰抵临清东关。拟与将军善禄、会商剿办。得旨。该逆分股过河。仍复占踞临清。意图牵掣我兵。逞其逆焰。昨有旨催善禄往北紧追。今观汝奏、欲与伊会商。朕恐汝留下善禄。或善禄亦藉词不进。则断不可。汝所带练勇。既可自信。则足敷剿办。李湘棻能否得力。著随便奏闻。断不准因系本省大绅。稍有回护。又批。贼情变幻靡常。此数日又不知若何情形。若临清势缓。汝仍应迅往北来夹击为是。不可托故观望。　　

○三品卿衔给事中袁甲三奏、贼窜正阳关。请派大员带兵移驻。并拟即回宿州。得旨。门户已开。尚堪补救。岂能任其奔突。置若罔闻。汝因何又要折回宿州。又奏、宿州、临淮、均须守御。请指派驻劄处所。批。朕岂能指汝一定之处。是时总以严防续来北窜之贼为要。又岂能专顾宿州。朕若指示一处。将来正可藉口。　　

○以江苏六合县绅民守城出力。永广学额二名。　　

○戊申。上幸瀛台。　　

○谕内阁、王茂荫、宋晋奏、清查保甲完竣一摺。五城保甲事宜。本应时加查察。现当巡防吃紧之际。尤不可稍有疏忽。既据王茂荫等奏称、现已逐户清查。编造户册完竣。嗣后著即责成巡视五城、及稽察各御史、督饬所属。实力稽查。毋许松懈。　　

○谕军机大臣等、据僧格林沁奏、请驻兵易州、并胜保奏称、驰赴临清迎剿各摺片。现在南来逆匪。大股盘踞临清州城外。众已数万。复又扎垒筑城。意图抗拒。该州为南北水陆要冲。虽经善禄、崇恩、竭力守御。深恐兵力单薄。不敷剿办。已谕令胜保、星速统兵前进。合力兜剿。以期及早歼除。免致南北句结。惟胜保所带马队。仅止二千余名。且运河两岸。道路纷歧。一经被剿穷窜。四路突出。在在堪虞。德勒克色楞、本系帮办胜保军务。著僧格林沁、迅由阜城大营内、挑拨马队一千名。即日交该贝子统领。前往胜保军营。以资剿办。毋少迟延。至所请移兵易州、紫荆关之处。原为择要驻守起见。但以现在军情而论。阜城余寇。未能歼灭。而东境逆势方张。自应扼守来路。可期以防为剿。所有双禧、穆辂、原带官兵二千名。著仍遵前旨。于保定迤南一带。扼要布置。既可固守省垣根本。兼可为胜保后路声援。但能于前路堵截。则西北易州一路。自可无虞。该大臣剿办此股逆贼。究竟何日可以蒇事。应如何设法智取。为埽穴捦渠之计。著即赶紧筹策。毋再迁延玩误。仍著随时与胜保、载龄、桂良、互相知照。并勤加侦探。联络声势为要。将此由六百里加紧谕令知之。　　

○又谕、昨据善禄奏、临清州城。危在呼吸。本日据胜保奏、由油坊镇督兵前进一摺。该匪攻扰临清州城。扎立木垒。三面围扑。虽经善禄、崇恩等、先后击退。惟兵力甚单。贼势猖獗。该州南门月城。已被地雷轰陷。暂用木栅拦护。情形甚属危急。据胜保奏称、桂龄于初六日赶到。与善禄会攻贼巢。歼毙多名。该逆仍坚匿不出。州城尚未解围。殊深焦灼。计该大臣刻下亦必驰抵临清。即著与善禄等、设法分路剿办。并与张亮基、崇恩、妥筹内外夹击。务将此股逆匪。赶早歼捦。万勿令其窥伺西岸空虚。或致奔突大名等处。更滋蔓延。仍随时与僧格林沁、载龄、桂良、互相知照。联络声势。断不准耽延时日。致干重罪。将此由六百里加紧谕令知之。　　

○又谕、现在颍亳一带。土匪蜂起。永城逆匪。虽由正阳关夺船回窜六安等处。难保其不去而复来。和春等围攻庐州。固应迅图克复。但逆匪西绕六安。乘机纷窜。处处可以北犯。大兵全力。专注庐州。而正阳关门户洞开。仅恃刘玉豹千余兵勇。岂能堵遏。况和春等、连日奏报。并无围攻之策。不过贼出与之接仗。贼归即计无所施。逆匪负嵎死守。牵掣大兵。无论郡城尚未攻克。即使克日攻破。而六安、霍邱、颍上、蒙城一带。任贼来往自如。大军全驻东南。于大局仍难收拾。和春等统领全军。岂不知时势缓急。但顾目前。以重兵攻城。而不计正阳关一路。任贼往来。纷纷北窜。总不肯遽为抽拨。贻误之罪。其何能辞。朕以皖省全局。委之和春等。并非专令株守庐州也。本日已谕袁甲三、由宿州进驻临淮。扼庐州东北之冲。如贼由该处北窜。惟袁甲三是问。其西北一带。寿州、霍邱、正阳关等处。即著和春等、添拨兵勇。饬令秦定三管带。扼要防剿。乘此逆贼回窜之时。迅速前往。妥为布置。不准稍有延缓。秦定三抵正阳关后。或应进攻六安。或应沿河迎剿。以分庐州贼势。并杜逆匪北窜之路。均著随时审度机宜。向前截击。亦非令其专事防堵。避难就易。颍亳等处村集。距正阳关均不甚远。所有剿办土匪。亦可随时联络河南兵勇。就近夹击。袁甲三前在宿州。自与蒙亳较近。今既进劄临淮。声息稍远。而宿州乡兵。素与袁甲三相习。仍可随时知照。互为声援。若逆匪再由西面绕越北来。秦定三不能以剿为防。朕必重治其罪。谅该提督久历戎行。必不敢自存大意。致蹈严刑也。将此由六百里加紧谕知和春、福济、并谕令秦定三知之。　　

○又谕、昨据袁甲三奏、请派大员带兵、驻劄正阳关等语。本日已谕知和春、福济、令秦定三迅带精兵。即日前往正阳关。断贼南北往来之路。现在永城败窜贼匪。已由正阳关南窜六安。该给事中追剿不及。又因所带乡勇。系宿州士民。难以强之远行。仍欲折回宿州。该州为徐亳适中之地。而临淮为前路要隘。必须兼顾。今正阳关一带。有秦定三扼守。可以杜贼窜突颍亳之路。惟临淮要隘。仅有吉连、李文安、臧纡青等、在彼防堵。兵力尚觉单薄。著袁甲三、即带得力兵勇。迅速前往。扼守临淮。督同该处防兵。遏贼北窜。傥有土匪句结滋扰。仍随时派兵剿办。并可与秦定三、刘玉豹、联络声势。俾庐州贼匪。不敢北窥。如贼由凤阳左右。分股渡河。或扰及定远。均惟袁甲三是问。至宿州壮勇。应否撤回防守本处。或留若干名。即著袁甲三酌量布置。毋稍疏虞。该给事中仍须统筹全局。不得株守临淮。幸贼踪尚未及关。谓可塞责也。将此由六百里加紧谕令知之。　　

○参赞大臣僧格林沁等奏、连日进剿获胜情形。得旨。不过仍是小胜。何日方能蒇事。殊深焦急。屡降严谕。实无可再加。若有心迟延。朕即将正月半以后严旨。汇齐阅看。次第治汝应得之罪。　　

○直隶总督桂良奏、遵查永平府被抢各案。饬属实力查拏。得旨。缉捕一事。为地方官之首务。汝为总督。尤应认真讲求。为属吏表率。　　

○代办江西巡抚陆元烺奏、拨兵赴楚援剿。并筹发口粮。会同在籍尚书陈孚恩、附片陈明。得旨。陈孚恩、从前有旨、办理省城防守。嗣后别省及本省军务。不必与伊会衔。陈孚恩亦不准干预。　　

○改铸江西鄱阳县石门镇巡检印信。从代办巡抚陆元烺请也。　　

○己酉。谕军机大臣等、前因台涌奏、统筹两省全局。当经谕令体察机宜。与巡抚青麟、互相知照。以期声势联络。本日据青麟奏、连日击贼获胜。惟因援兵不至。省城兵勇无多。未能分拨进剿一摺。现在贼氛肆扰。各路官兵。业已无可徵调。且恐缓不济急。台涌现在剿办云梦、应城、孝感等处余匪。务须赶紧歼除。统兵全力南注。将汉阳屯踞贼匪剿洗。则江面自无虞梗塞。青麟职任巡抚。防守省城。是其专责。据称连日击贼获胜。兵勇尚能齐心。惟有激励将士。竭力固守。昨据陆元烺奏、抽拨江西防兵五百名。练勇五百名。派委南昌协副将罗玉斌、管带赴楚援剿。著青麟即行派员迎提。以资协剿。将此由六百里加紧各谕令知之。　　

○又谕、载龄奏、带兵移劄涿州、并拟派兵防守易州一摺。昨据僧格林沁奏、请移兵紫荆关一带。扼守山路。自系为慎重地方起见。惟现在阜城余匪未净。而临清贼势方张。不得以有用之兵。置之无用之地。致我兵多所牵掣。该侍郎、请令珠勒亨驻劄易州之处。著即无庸前往。良乡一路。又添都尔通阿之兵。亦可与固安互相策应。严饬该员等、加意防范。不准稍有疏懈。本日复谕令恒春、将绥远城备调驻防官兵一千名。调赴紫荆关一带驻劄。如该处情形吃紧。亦可就近调遣。将此由六百里加紧谕令知之。　　

○又谕、前有旨、令恒春将泽潞防兵抽拨一千名赴大名、归张殿元统带。日久未据覆奏。此项官兵。是否业经启程。现在皖匪窜扰临清。阜城逆匪。亦未殄灭。必须厚集兵力。以资剿办。著恒春即将泽潞防兵。迅饬带兵各员。星夜前进。毋稍延缓。再绥远城官兵一千名。前准该抚调赴省城。此时晋豫交界。防剿情形较缓。著即派赴紫荆关一带扼要驻劄。听候调遣。将此由六百里加紧谕令知之。　　

○又谕、前经叠次谕令百胜等、就现有兵勇。捍卫郡城。并严防河岸。毋任南来窜匪。续行渡黄。本日据百胜王梦龄奏、现筹防御情形。仍以兵力不足为词。并因秦定三、援师未到。欲请饬厉恩官、移驻丰砀。黄河两岸。徐州为江南重镇。北窜要冲。自应严密防范。以固北路门户。惟现在颍亳土匪蜂起。永城逆匪。亦回窜六安等处。是该郡贼情。较前稍缓。而欲固徐州之藩篱。尤必断皖匪之来路。昨谕和春、福济、令秦定三带兵。与刘玉豹、扼守正阳关。袁甲三进劄临淮。东西两路。力遏贼锋。则徐州一带。亦可藉资保障。此时各省无兵可拨。厉恩官、已折回山东。随同张亮基、剿办临清窜匪。李湘棻、亦带兵勇、在曹沂等属。剿办土匪。百胜等、仍著遵照叠次谕旨。督饬现有兵勇。夹岸分布。并谆谕乡团。一体巡缉。勿稍松懈。前据张亮基奏、请调回德州营参将安勇、寿张营游击毛三元等、原带兖曹各营官兵一千名。已令琦善饬、令迅速回东。如此项官兵过徐。或可暂留协防之处。著百胜王梦龄酌量办理。毋得一意株待。致皖匪陆续偷渡。亦不得因徐州前路有秦定三袁甲三等、带兵堵截。转于徐境遂不设备也。将此由六百里加紧传谕知之。　　

○广西道御史伦惠奏、棍徒把持仓务。请饬查拏得旨。著联顺等、即日派番役按名拏获。不准一名漏网。　　

○以广西融县被贼窜陷。革署知县卢际运、署典史吴嘉彦、都司唐文灿、把总王启绪职。予阵亡外委赵元祥、祭葬世职。　　

○以围剿广西柳州府城外贼匪出力。赏知县江载愔花翎、同知衔。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百二十四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。三月。庚戌。孝贤纯皇后忌辰。遣官祭裕陵。　　

○谕内阁、太常寺卿富廉、前经派往东陵。查看祀典礼节。回京后自应即日具摺覆奏。乃据奏称、因斋戒期内、有回避字样、未便具摺等语。陵寝字样。本可无须回避。富廉所奏。殊属糊涂。著传旨申饬。所有查看典礼。著即于明日具奏。　　

○谕军机大臣等、户部奏、遵议苏松等属漕米一摺。苏省漕粮。为京仓支放大宗。原不准改行折色。既据该督等、沥陈办漕棘手情形。不能不量为变通。惟折漕银两。专为采买米粮之用。现在京仓。存米无多。若不急筹买补。饷糈凭何支发。该省为产米之区。本年停运数十万石。地方即多数十万石之米。如果实力妥筹。不难即时足额。漕粮为天庾正供。该督抚身任封疆。既已贻误于前。若再不急筹补苴。置京仓于不顾。自问当得何罪。怡良、许乃钊、接奉此旨。著即派委干员。如数采办。迅速由海船运赴天津。务于五月以前放洋。不准稍有迟误。除采买米石若干外。所余折色银两。仍即迅解部库。不得以军饷藉词截留。并将现在办理情形。由驿先行驰奏。此时京仓。于盛京各处采买米石。需费浩繁。专待此项到京。以资接济。傥米粮不能如期起运银两又不能作速解京。朕惟有将该督抚等、治以贻误之罪。决不宽贷。户部摺著钞给阅看。将此由六百里加紧谕令知之。　　

○又谕、前因贼窜临清。谕令僧格林沁、迅由军营、挑拨马队一千名。交德勒克色楞统带。前往胜保军营协剿。兹据胜保奏称、初七日行抵临清城外接仗。歼毙数百名、查勘临清城外、东西南三面。俱为贼踞、该大臣现带之兵、不敷围攻、请添调官兵助剿等语。此股南来逆匪。意在援应阜城。并有绕道北犯之意。必须于前路厚集兵力。遏其凶锋。现在京营各兵。实难抽拨。已谕令胜保、先就现带之兵。相机筹办著僧格林沁、即饬德勒克色楞、克日督带马队一千名。前往胜保军营。毋稍迟误。阜城距临清甚近。我军兵力既分。难保该逆不潜通消息。伺隙奔逃。该大臣惟当赶紧设法筹攻。迅图蒇事。本日据富兴阿奏称、阜城现设长围。仍留东面一路。不知是否如此情形。若果东面空虚。亦恐该逆乘间冲突。刻下军情紧急。如临清之贼北窜。惟胜保是问。如阜城仍不能即日克复。以致贼匪突围而出。又滋蔓延。惟僧格林沁是问。此时胜保带兵前进。据称接办粮台。尚未有人。著僧格林沁、仍饬暂革道员张起鹓、迅赴胜保军营。以免贻误。至僧格林沁军营官兵。著即统归顺天粮台支应。以昭画一。本日据巡防王大臣奏、已拨内帑银十万两。迅速解往该大臣军营矣。将此由六百里加紧谕令知之。　　

○又谕、胜保奏驰抵临清、剿贼获胜、请多调官兵以资剿办一摺。逆匪窜扰临清。现在城外东西南三面关厢。俱为贼踞。据称非有兵四五万。不能合围。胜保、及善禄、魁福、桂龄等、先后带兵一万数千名。复谕令僧格林沁、挑拨马队一千名。交德勒克色楞、带往胜保军营。此股逆匪众至三四万。其中多系裹胁之人。助逆鸱张。该大臣请多调官兵围剿。无论京营各兵。屡经徵调。势难再行抽拨。即现在阜城之兵。剿办正当吃紧。若调拨太多。亦恐久困之匪。乘闲窜出。与南贼句结。剿办更难得手。前谕陕西提督桂明、带兵径赴直隶。该提督统兵二千余名。并谕恒春、迅拨泽潞防兵一千名。赴大名一带。叠经降旨严催。著该大臣迅速迎提。勿任延宕。张殿元、是否已抵大名。并著胜保飞催前进。所有桂明、张殿元之兵。均归该大臣酌量调遣。至僧格林沁、欲亲带官兵迎剿。本无如此办法。前已有旨。谕令该大臣、仍驻阜城。此时阜城之贼。专责僧格林沁、迅图殄灭。一俟埽穴捦渠。即可与胜保合军、并力剿办南来之贼。若临清逆匪。乘间窜越直境。朕惟胜保是问。该大臣久历戎行。自必洞悉贼情。此股逆匪。虽恃众猖獗。断不可先存畏难之见。务当督饬善禄、张亮基等、迅速进攻。勿令负嵎久踞。及分股北窜。致干重罪。善禄、张亮基、先后由景州阜城督兵迎剿。何以于贼未到临清以前。俱未遇贼接仗。以致州城被围。城外关厢。贼得踞为巢穴。著胜保确切查明。如有迁延观望情事。即著据实严参。毋得稍有瞻徇。将此由六百里加紧谕令知之。　　

○又谕、现在阜城尚未克复。南来逆匪。已窜至临清城外。盘踞村庄。树立木垒。崇恩、善禄等、防剿兵单。胜保于初七日督兵赴剿。虽获胜仗。惟该州为南北冲途。三面滨临运河。其漳河一路。可达大名。现获奸细讯供。有逆匪若未能直援阜城。便由他道窜扰畿疆之说。直东接壤。处处可通。而大名尤为扼要。前据桂良奏、存城兵勇已有二千余名。合以副将达年所带。及墨尔赓额、管带之吉林马队。并张殿元、原带步兵九百名。僧格林沁等调换之通永宣化各兵。为数不下数千。本日据胜保奏、临清西面。无兵堵御。不知张殿元、达年等、是否赶到。著该督迅即严饬该署提督等、与地方文武。于要隘处所。严密设防。加意堵截。毋误事机。其武邑防守事宜。该督已派正定镇总兵双禄、前往驻劄。亦须先期布置。以臻周密。桂良统辖直隶。办理防堵。已逾半年。当此逆匪奔窜。军情紧急之时。务当统筹大局。不得因阜城之贼。现有僧格林沁等围剿。临清之贼。胜保等亦已进兵攻击。遂于交界要隘防剿事宜。推诿观望。致干罪戾。将此由六百里加紧谕令知之。　　

○又谕、本日据胜保驰奏、贼匪窜踞临清。势甚猖獗。该处与直隶接壤。大名一带。无兵扼守。甚觉空虚。著恒春即遵前旨。迅将泽潞防兵一千名。派员管带。星夜飞催。前赴大名。听候胜保调遣。其绥远城官兵。速饬前赴紫荆关一带、扼要驻劄、毋得稍延。致干重罪。将此由六百里加紧谕令知之。　　

○又谕、据胜保等奏报、贼匪已屯聚临清州城外。东西南三关地面。均为所踞。虽经崇恩、善禄、协力防剿。胜保亦驻劄该州西岸。力遏其北窜之路。而逆贼沿途裹胁。人数众多。该处为南北要冲。并可由漳河一路。直达大名地界。我军马步队。虽有万余。不敷三面防堵。此时桂明、当已渡河。著即飞速带领官兵。星夜赶赴直隶大名一带、听候胜保调遣。设或该逆、由临清冲突西来。务即痛加剿洗。毋令蔓延。将此由六百里加紧谕令知之。　　

○云贵总督罗绕典奏、校阅省标官兵情形一摺。得旨。所云十二力弓者。十居其四。殊属粉饰。能开八九力弓射箭者。已属寥寥。岂有十二力弓。尚能从容。其谁信之。简阅军实。乃督抚职任最重最要之事。汝辈文员出身。平时并未谙习。不过照例阅看。敷衍入奏。无怪乎日久废弛。有名无实。嗣后务须据实入奏。以期渐有起色。尤须屏除积习。武文并重。懔之勿忽。
  </div>
  <div class="pagination">
   <a href="清实录咸丰朝实录_page188.html">
    上一页
   </a>
   <span>
    ...
   </span>
   <a href="清实录咸丰朝实录_page184.html">
    184
   </a>
   <a href="清实录咸丰朝实录_page185.html">
    185
   </a>
   <a href="清实录咸丰朝实录_page186.html">
    186
   </a>
   <a href="清实录咸丰朝实录_page187.html">
    187
   </a>
   <a href="清实录咸丰朝实录_page188.html">
    188
   </a>
   <span class="current-page">
    189
   </span>
   <a href="清实录咸丰朝实录_page190.html">
    190
   </a>
   <a href="清实录咸丰朝实录_page191.html">
    191
   </a>
   <a href="清实录咸丰朝实录_page192.html">
    192
   </a>
   <a href="清实录咸丰朝实录_page193.html">
    193
   </a>
   <a href="清实录咸丰朝实录_page194.html">
    194
   </a>
   <span>
    ...
   </span>
   <a href="清实录咸丰朝实录_page190.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
