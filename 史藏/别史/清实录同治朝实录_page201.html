<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 201 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 201 页/共 505 页
  </h1>
  <div class="content">
   ○以故不入八分辅国公溥泉子毓森袭爵。　　

○以河南巡抚张之万署河东河道总督。调湖北巡抚吴昌寿为河南巡抚。以河东河道总督郑敦谨为湖北巡抚。　　

○裁湖北汉口镇游击员缺。添设副将一员。移道士洑都司于汉口。并拨马步兵丁二百二十名。改设道士洑守备一员。从总督官文、巡抚吴昌寿请也。　　

○补铸浙江盐运副使、盐运司经历、运库大使、杭州嘉兴松江等批验大使、仁和许村西路黄湾下沙曹娥长亭等盐场大使、各印信条记。从闽浙总督左宗棠请也。　　

○以营盘被袭。摘福建游击李元顺、县丞吴国泰顶带。　　

○以克复甘肃盐茶厅城。并攻拔黑城子贼巢。予提督曹克忠优叙。释已革提督成瑞罪。开复已革按察使张集馨永不叙用处分。赏县丞宓遐龄同知衔花翎。余升叙有差。予阵亡千总周文贵、把总余永盛等、祭葬世职加等。　　

○予周臣散宜生、北魏臣高允、从祀历代帝王庙。从吏科给事中高延祐请也。　　

○庚午。上御抚辰殿。陈帟帐。阅侍卫步射。至丁丑皆如之。　　

○谕内阁、文麟奏、古城失守。合城官兵。同时殉难一摺。古城汉回变乱。围困城池。叠经惠庆督率兵勇。竭力堵御。贼匪屡次开穵地道。轰塌城垣。官兵奋勇迎敌。将贼击退。城中妇女。亦皆出力协助。随时抢筑。苦守至八十余日。屡经危险。俱以力战保全。讵意二月初九日。被贼暗用地雷。将城轰陷。乘势入城。合城官兵及妇女等舍死巷战。相持多时。逆众狓猖。力不能支。均被杀害。其余官民人等。亦俱纵火自焚。古城遂至失守。览奏曷胜愤恨。古城被围日久。该官兵妇女等。平日同仇敌忾。困守待援。已属深明大义。兹以力竭城陷。奋勇杀贼。同时殉难。情形尤为惨烈。二等侍卫古城领队大臣惠庆见危授命。大节懔然。著照副都统阵亡例从优赐恤。以慰忠魂。乌噜木齐左翼协领噶鲁岱、保升直隶州同知甘肃候补通判景秀、著各按本员官阶。照阵亡例从优议恤。右翼协领德寿等五员。著文麟查明该员等姓名。各按官阶。照阵亡例奏请优恤。惠庆之一妻二妾二女。噶鲁岱之一弟一子。景秀之一妻三子。前任古城领队大臣保恒之子锡纶之生母张氏、妻乌苏氏、及其妹。以及合城殉难之官兵妇女等。著文麟一并查明。分别奏请旌恤。锡纶之幼子龄冈、仍著文麟查明下落具奏。刑部主事锡纶、著准其暂留文麟军营差遣委用。至此股逆匪倡乱。胆敢纠集丑类。攻陷城池。荼毒百姓。实为罪大恶极。断难稍稽天讨。前已调派关内大兵十数万。克期出关。大申挞伐。即著带兵各员。迅速分道前进。殄灭逆氛。廓清边徼。用副吊民伐罪至意。　　

○谕军机大臣等、本日据文麟驰奏、古城失守。请兵迅速前来。并奇台危急情形。广凤、奎昌奏、古城满城失守各摺。德克吉讷奏、路途梗阻难进一摺。览奏曷胜焦灼。古城既陷。奇台势益孤危。此股逆匪。虽经乌噜木齐回匪句结西行。与乌城遣勇难民相拒。难保不去而复来。古城为奇台门户。文麟正当乘该逆西行之际。将古城奇台济木萨等处防剿事宜。妥筹布置。以期力持危局。穆家沟一带贼匪。占踞木垒街市。经文麟饬奇台令恒颐挑派民勇。将贼匪击败。所办甚好。仍著激励该勇丁。将穆家地山沟股匪。悉数歼除。以清后路。所请科布多拨银八万两。本日已谕令广凤等、迅将现存银五万两拨赴奇台。并谕令德勒克多尔济、将科布多所用古城之饷银三万。由绥远城筹解。仍著文麟派员迎提。以应急需。文麟办事尚知大体。嗣后奇台及该处东西路一带军情。即著文麟随时奏报。所刻木质关防。准其印用。回务章京达萨杭阿、经扎克当阿派带民勇回兵。及巴里坤营兵。前往奇台。任听回兵在木垒折回。及至木垒交战时。仅有巴里坤绿营兵五十名。该章京并不带勇进剿。一闻古城失守。即将兵勇并木垒商户等千余人。带同东去。以致奇台人心惶乱。玩误已极。著扎克当阿迅即查明。严参重办。毋稍徇纵。回兵因何由木垒折回。亦著扎克当阿会同伯锡尔查办。前调甘凉肃官兵二千余名。头起已于正月二十日行扺哈密。此时德祥是否已由哈密带兵前进。巴里坤木垒一带。与奇台毗连。并著扎克当阿、伯锡尔、德祥、妥筹兼顾。一面固守哈密。毋稍疏虞。伯锡尔素顾大局。忠悃可嘉。自可协助防守。俟立功后定当懋膺恩赏也。前经叠谕都兴阿等拨兵出关。此时盐茶厅城已克。灵州一带。势如破竹。都兴阿务当与穆图善、雷正绾、妥为商酌。拨兵迅速出关援应。陶茂林一军。即著遵奉前谕。驰赴肃州。将该处匪众剿灭。疏通出关道路。并著恩麟派兵力清肃州。毋稍玩误。林之望如克阶州。即著都兴阿檄令带勇由西北前进。与陶茂林合取肃城。鹤龄一军。现已行抵何处。并著骆秉章、恩麟、飞催迎提。饬令西进。鲍超一军。亦著骆秉章严催赴甘。杨岳斌此时计已入陕。都兴阿等如已拨兵出关。即著杨岳斌督率所部。与都兴阿等合力攻剿灵甯。成禄、联捷、已有旨催令出关。现在无论行抵何处。著即星夜督军前进。不准片刻停留。以上所调各路之兵。为数已十余万。不日取道出关。先后云集。定可成破竹之势。德克吉讷因古城已失。未能前进。此时如科布多需人料理。即著在该城帮同广凤等办事。如科城无需多人。则奇台地方紧要。即著帮同文麟办理军务。将此由六百里谕知都兴阿、穆图善、雷正绾、骆秉章、杨岳斌、成禄、联捷、扎克当阿、伯锡尔、并传谕恩麟、陶茂林、文麟知之。　　

○又谕、文麟奏、古城失守。请饬都兴阿等带兵出关。并访查奇台等处危急情形等摺片。览奏曷胜焦急。古城失守。关外情形愈急。自奇台以东。巴里坤哈密。均有岌岌可危之势。若非大兵振旅出关。分路进剿。军务断无起色。朝廷轸念西陲。岂能听其糜烂。惟甯夏既未克复。都兴阿、穆图善、剿贼正在吃紧。雷正绾虽有盐茶等处之捷。而灵州未拔。尚不能与都兴阿等合军击贼。杨岳斌业已起程。尚不知何日抵甘。而肃州被围正急。嘉峪关又被猎户占踞。关内外道路梗塞。办理诸形棘手。是以都兴阿前次有请饬穆图善先清甯夏再行出关之奏。朝廷深悉情形。立予允准。现在新疆危急如此。势不能不速筹进兵。而关内军务未清。兵力不能腾出。空言亦属无益于事。昨于恩麟奏报嘉峪关被匪占踞时。谕令都兴阿等先将甯夏汉城攻拔。肃清余孽。即令穆图善带兵由甘肃甘凉一带。节节进剿。原因腹地未清。势不能冒昧前进。该将军等均系朝廷倚重大臣。自当妥为筹画。以纾西顾之忧。固原余匪。叠犯花马池盐场堡等处。都兴阿等兵力尚嫌单薄。雷正绾攻克黑城子贼隘。收复盐茶。正可乘此声势。席卷长驱。俟攻克灵州后。即著提兵速进。与都兴阿等联络进兵。将甯夏贼氛迅图埽荡。一面并力西向。先解肃州之围。再将嘉峪关踞逆歼尽。庶可疏通粮运。于大兵出关时。不致有阻遏之虞。杨岳斌自楚起程后。行抵何处。著懔遵叠次谕旨。星速进发。并严催蒋凝学一军。由豫拔营西上。一面催提后路兵勇。兼程趱赴甘肃。与都兴阿等和衷商搉。权度缓急。以期次第廓清。乂安边圉。将此由六百里再行密谕知之。　　

○以侦探得力。予古城防御达哈苏等升叙。　　

○壬申。以镶黄旗蒙古都统明庆署正黄旗蒙古都统。正白旗蒙古副都统西拉绷阿署镶白旗满洲副都统。正蓝旗汉军副都统安兴阿署镶白旗蒙古副都统。正红旗蒙古副都统奕贵署右翼前锋统领。镶黄旗蒙古副都统果勒敏署正黄旗护军统领。镶蓝旗满洲副都统灵桂署镶白旗护军统领。　　

○癸酉。谕内阁、御史贾铎奏、请申明讲约旧例。以正人心一摺。我朝雍正年闲。颁发圣谕广训。通饬各直省地方官。于每月朔望。剀切宣讲。务便乡曲愚民。咸和向善。列圣相承。谆谆诰诫。不啻再三。朕御极之初。亦经宣谕中外。实力奉行。毋得虚应故事。乃如该御史所奏。近来州县官藐视旧章。实不知讲约为何事。以致人心风俗。败坏滋深。不但乡里小民。日趋邪僻。竟有身列胶庠。典□见然四民之秀。亦竟离经畔道。而肆无忌惮者。世道人心。所关非细。亟应申明旧例。以示率从。著顺天府五城及各省督抚大吏、严饬所属地方官。选择乡约。于每月朔望。齐赴公所。敬将圣谕广训各条。剀切宣示。其距城较远各乡。即著该地方官选择品行端正绅耆。设立公所。按期宣讲。仍由该地方官随时考察。毋得日久玩生。教谕训导等官。课士而外。惟当与诸生讲论孔孟之道。以砥砺其身心。其各省学政。按临处所。亦当督同学官。随时阐扬正教。认真开导。俾士民各端趋向。有所遵循。傥有地方州县及各学教官。虚应故事。奉行不力者。即由该管督抚学政据实参处。以维风化而振愚蒙。　　

○又谕御史贾铎奏、投效军营之翰林院庶吉士编修检讨等官。嗣后不准保奏留馆开坊。止准按品保升外任等语。著吏部严定章程具奏、以杜取巧。寻议上。除庶吉士一项。于咸丰七年业经奏准有案。应请无庸再议。至翰林各官。在各省军营。如有克复城池。斩捦要逆者。侍读侍讲洗马。准保以道员选补。中允赞善司业。以知府选补。编修检讨。以同知直隶州选补。其余别项劳绩。止准请给升衔加级。或交部议叙。概不准保奏遇缺提奏及应升坊职。从之。　　

○又谕前因乔松年奏参候选知县蔡发春、捏称委赴光息。办理招抚。并被控聚匪为捻各情。当经降旨。将蔡发春革职。交乔松年提讯。兹据都察院奏称、该革令蔡发春遣抱告直该衙门呈称。咸丰六七等年。该军员奉委办理霍邱固始两县交界练务。因禀请霍邱县出示禁匪派粮。为匪众所憾。十年六月闲。蔡发春在霍邱县伊弟蔡洪春庄内。突遇捻首董有等围攻。杀毙伊兄蔡龙春等亲族男女三十五名口。叠经蔡洪春控告。县差受贿。蒙蔽不办。同治二年十月。董有畏罪改名董建勋。股入英翰行营。并令台青照等多人。赴府捏控。将蔡发春关提贿押。固始县田产。尽被董有霸占各等语。是否该革员畏罪情虚。先行遣抱捏控。抑或实有串陷冤抑之处。均应彻底究办。以成信谳。著曾国藩、乔松年、提集人证卷宗。将蔡发春所控各节。汇入前次参案。一并秉公严讯明确。据实具奏。毋稍徇隐。寻李鸿章、乔松年奏、遵讯蔡发春、董有、均系怀疑误控。蔡发春系被害之家。误控有因。应免科罪。惟京控词内。语多失实。业经革职。应无庸议。从之。　　

○谕军机大臣等、有人奏、河南光州训导祖金锡、不以课士为务。惟干预地方词讼。与州署书差来往。狼狈为奸。将学署官廨。私赁于人。勒令附近居民。赴该教官衙门税契。并将学宫树株。私行出卖。请饬查办等语。教官有课士之责。必须品学兼优。方足副司铎之任。若如所春贪鄙妄为。何以正风化而端士习。著吴昌寿确切查明。从严参办。原片著钞给阅看。将此谕令知之。寻奏、遵查祖金锡并未干预词讼。惟结交书役。又将学署闲房出租。实属贪鄙。应请革职。永不叙用。下部知之。　　

○又谕、吴棠奏、贼踪西窜。现派各军严扼运河。并吴毓芬等军。已到扬州等处。请添调水师。严扼东境。月拨清淮防饷一万两各摺片。发捻各匪。由沭阳西窜。由＜?山司＞峿等处径窜＜?石遥-辶＞湾。希图渡运。现又折走吕家湖。西窜邳境。吴棠现派吴凤柱等带马队。随同陈国瑞追剿。詹启纶军亦已抵邳。著僧格林沁督饬该总兵等两面遏击。痛挫凶锋。该亲王马队。至平原旷野。可以纵横驰击。如遇山路水田。仍宜慎重进取。刘铭传一军。叠经谕令由萧砀一带进剿。此时正可迎截。著曾国藩、乔松年、严饬该提督懔遵叠次谕旨。赴徐邳一带剿办。如逗遛不进。以致贼氛肆扰。即行从重参处。吴棠仍催令赵三元带炮船。驶入邳宿运河。赴东境之台儿庄韩庄一带。防贼偷渡。俟江南援兵到齐。悉令进扎邳宿一带。探明贼踪。越境会剿。不得稍分畛域。山东黄运两河。未设河防。黄翼升水师计可到浦。著曾国藩添拨炮船百余号。归黄翼升统带。彭玉麟仍遵前旨带领水师。均著由浦入东。兼顾山东黄河入直之路。如能阻遏河险。偪贼于黄运之闲。可期一鼓荡平。著张之万、阎敬铭、查该省河道。何处浅阻。赶紧挑通。以便舟师来往。毋令阻滞。此股逆匪。昼夜狂奔。恐运道绵长。赴防不及。即可将此起水师。留扎济甯一带。以防捻股日后再有窜越。安徽山东。防务吃紧。乔松年务当督饬各军。严防蒙宿等处。与刘铭传实力剿洗。阎敬铭督饬丁宝桢等扼扎要隘。毋任再行回窜。河北之防。不可不严。吴昌寿即赴豫省相机调派。并遵叠次谕旨。督饬河北镇道等严密防范。河标兵弁。著张之万整顿调派防河。未可有名无实。吴毓芬一军。已到扬防。著李鸿章、吴棠、即饬该道在扬镇抚。张树珊等军。仍著曾国藩、李鸿章、催令迅速到浦。归吴棠调遣。吴棠请于扬防军需节省项下。月拨清淮饷一万两。著曾国藩饬令江甯藩司于四月起。照数划拨清淮防饷一万两。按月解清。不准愆期套搭。将此由六百里各谕令知之。　　

○又谕、雷正绾奏、回匪句结猎户。将嘉峪关先行蹂躏。旋窜入肃州东关。句结城内回民。在城上扎定。安肃道恒龄在城内接仗。势甚危急。与恩麟前奏情形。大略相同。雷正绾现已飞咨陶茂林于所部三十营内。酌拨十余营。亲自督带。驰赴西路剿办。与前次寄谕。适相吻合。即著都兴阿、雷正绾等、飞檄陶茂林星速移军。赴甘郡肃州一带。相机进剿。迅埽狂氛。该提督西行后。所有靖远之防。并由雷正绾抽拨劲旅。会同陶茂林留防各营。严为堵御。其安会适中之地。应否移兵扼扎。并著与曹克忠会筹。随时兼顾。俟雷正绾续募楚勇到甘。饬令于安会及省垣一带。扼要布置。即檄遣陶茂林留防各军。全数西征。以厚兵力。都兴阿、穆图善、雷正绾、当懔遵前旨。迅即规复甯夏灵州。相机联络。稳慎进取。以次廓清河狄。攻克关隘。花马池一带。为都兴阿进兵后路。关系紧要。前经谕令雷正绾分兵兼顾。并著雷正绾酌量迅速调派。兰州省防。及各军粮路。著恩麟妥筹布置。并檄饬肃州民勇赴援。迅解城围。至甘州府崇福所禀。肃州回匪。句结高台等处回匪。围扑甘郡。及东乐县丞钱宝仁所禀各情。互相歧异。与恩麟前奏亦不相符。著雷正绾、恩麟等檄饬甘州府县各官。齐集兵团。妥筹防剿。并将甘州回匪变乱情形。暨肃州城垣曾否解围。随时侦探。迅速驰奏。至所称汉民逞忿起事。回民机变叵测。致令互相残杀。于情事甚为切中。该提督等兵威所及。务在分其曲直。持平办理。庶强横者不能得志。而良懦者不致含冤。所以戡乱者在此。所以弭乱之源者亦在此。将此由六百里谕知都兴阿、穆图善、雷正绾、并传谕陶茂林、恩麟、曹克忠知之。　　

○上以常雩祀天于圜丘。自是日始。斋戒三日。　　

○甲戌。谕军机大臣等、都兴阿等奏、肃州西甯大通等处紧急情形。请催各路援军赴甘。暨请饬庆阳粮台筹拨饷银。请调刘廷鉴差遣各摺片。杨岳斌奏、行抵襄阳。遵驰赴甘一摺。靖远固原匪党。分股北窜。甯郡贼党复增。屡犯平罗。洪广营及磴口粮路。在在堪虞。肃州嘉峪关。既被回匪占踞。恒龄、成桂、均经受伤。口外玉门敦煌。亦有回匪变乱之信。肃东百余里外。贼势猖狂。抚彝回匪滋扰甘州城内叛乱。大通失守。永昌亦有回氛。非但关内外音信不通。而肃州一带贼匪。又复骎骎东犯。甯夏军事。诸多掣肘。若非厚集兵力。分路援应。则糜烂之势已成。西陲大局。何堪设想。雷正绾所部。自攻克黑城子收复盐茶后。军威尚振。昨据奏已派数营。赴安会一带。替出陶茂林十数营。赴肃甘等处进剿。当经谕令照办。并令分兵兼顾甯夏后路。并便谕曹克忠兼顾安会矣。兹览都兴阿等所奏。攻城正在吃紧。而援贼麕集。分扰平罗宝丰等处。意图牵掣。是贼扰后路。情形更紧。即著雷正绾等懔遵昨日谕旨。妥速筹办。都兴阿等仍当稳慎进取。妥筹防范。不可为贼所乘。穵沙金夫。虽尚无蠢动情事。仍著饬令该处文武员弁。妥筹防范。以备不虞。肃州被匪占踞后。成桂等受伤赴乡。有无捏饰。恒龄及在城文武员弁下落。均著恩麟查明具奏。据都兴阿等奏、肃东百余晨外。贼势猖狂。时有东窜之警。情形亦关紧要。陶茂林带兵西进后。即著雷正绾饬令派赴安会等处员弁。与曹克忠督同陶茂林留防靖远各营。严密扼扎。截其东窜之路。以免蔓延。并著恩麟派军。随同陶茂林进攻甘郡肃州。毋稍延缓。鹤龄一军。现在行抵何处。著骆秉章查明催令前进。迅赴肃州。鲍超之军。是否已有成数。著催令赶紧赴甘。以厚兵力。甘凉肃连番告警。嘉峪关又被匪踞。情形危急万分。成禄、联捷、均系西路大臣。必须设法先清关内。再图整旅出关。叠经降旨严催。著该大臣等星夜西发。不得片刻迟延。致干咎戾。都兴阿军饷。前据杨能格奏到。由庆阳粮台支应。现在都兴阿军营用饷甚急。著杨能格查照鄂扬西安等军章程给发。另按月拨银一万两。以备军火赏恤之用。务须按数汇解。毋得愆期缺乏。其刘廷鉴一员。前经刘蓉甄别。降旨革职查办。现在都兴阿营务乏员。著刘蓉饬令该革员驰赴都兴阿军营。以供差遣。杨岳斌既已行抵襄阳。著即星驰就道。并檄令员弁勇丁。随后继进。迅抵甘省。与都兴阿妥速筹商。以安西陲。一俟行抵陕境。即行驰奏。蒋凝学所部。仍在豫楚之交。著吴昌寿仍遵前旨。催令该道随同杨岳斌兼程西进。以期得力。将此由六百里谕知都兴阿、穆图善、雷正绾、骆秉章、杨岳斌、成禄、联捷、刘蓉、吴昌寿、并传谕恩麟、陶茂林、杨能格知之。　　

○以江苏捐输军饷。永广太仓州学额一名。崇明县十名。　　



大清穆宗继天开运受中居正保大定功圣智诚孝信敏恭宽毅皇帝实录卷之一百三十六　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。四月。乙亥。谕军机大臣等、前据瑞麟、郭嵩焘奏、龙岩南靖败匪。趋扑诏安。黄冈饶平。皆形吃紧。兹复据奏称、探闻诏安县城。已为贼陷。漳州逆匪数万。窜至平和粗溪地方。并屯驻上下坪等览。距枫朗仅及三四十里等语。漳州等处逆匪。不下二十余万。现经闽军层层布置。东南北三面。渐成合围之势。贼之去路惟广东一面。现在诏安被陷。潮州屏蔽已失。饶平大埔等处。均形吃重。前谕瑞麟、郭嵩焘、责成李福泰、方耀等军。扼要扎守。此时贼氛日偪。亟须加意严防。仍著督饬李福泰方耀等军。于闽粤交界贼势趋重之处。择要扼扎。迎头截击。并催令卓兴一军。迅速到防。认真扼守。毋令贼匪乘虚窜入。吴棠现因发捻窜入邳境。清淮防务紧要。未能赴粤。瑞麟不得存五日京兆之见。务当与郭嵩焘妥筹布置。固守岩疆。用副委任。汪李等逆。均系粤贼中渠魁。虽经官军围偪。而匪党尚众。困斗铤走。自在意中。闽省此时兵力。不为不厚。左宗棠老于戎事。自必成算在胸。务须将此股逆匪。就地歼除。断不可纵令阑入粤境。或遁入海道。致剿办复行棘手。贼势既趋重西面。左宗棠、徐宗干、即当调派劲旅。严密分布。截其西窜之路。以便方耀等军。专顾粤边。力保完善。均著妥速筹办。近日剿办情形。并著左宗棠等迅速驰奏。将此由六百里各谕令知之。　　

○又谕、传谕署福建台湾镇总兵官曾元福、台湾道丁曰健。丁曰健奏、督军□□穴□又□拏巨匪。并查办善后。妥筹防海。及捦获嘉义逆首等犯正法各摺片。台湾彰化内山匪党。前经丁曰健督军剿办。将洪欉等股踞逆悉数歼除。台湾一律安定。现复严督各军分路□□穴□又□剿。将著名股首庄明得、廖阿螺、及洪欉之胞兄洪狗等捦获。其潜匿坪林山顶之悍贼洪花、亦经官军用枪剌毙。其妻李氏身受铳伤。均枭取首级示众。复将草田庄等贼巢攻破。获匪多名。并捦获罗务等匪党。均先复讯明正法。嘉义匪首严办、亦经曾元福派队歼毙。获党多名。剿办尚属认真。著曾元福、丁曰健、查明所获要犯洪狗洪花等。是否的系正身。不得稍涉含混。致令漏网潜逃。复生他变。其在逃之要犯陈鱼□弗、及零散余匪。并著督饬地方文武员弁团勇。分路□□穴□又□拏。以期尽绝根株。永弭后患。一切善后事宜。著一并妥为筹办。据丁曰健奏称贼党四处逃匿。未便屯兵縻饷。自应量为裁撤。即著斟酌情形。随时遣撤。仍酌留兵勇。将潜匿之匪实力□□穴□又□捕。以期净尽。漳州贼匪未平。深恐句结渡台。不入海之计。著曾元福、丁曰健、仍遵前旨。于海口要隘。妥筹防范。毋令阑入台地。所有斩获嘉义股首严办等出力人员。著曾元福等查明保奏。毋许冒滥。　　

○湖南巡抚恽世临奏、永明痞徒滋事。现饬调兵查拏。得旨、著严饬李明惠等、将为首要犯龚碇湖等严拏务获。按律惩办。仍一面解散胁从。妥为弹压。免致激成事变。　　

○以福建台湾全境肃清。赏道员丁曰健布政使衔。总兵官曾元福提督衔。　　

○丙子。常雩。祀天于圜丘。遣惇亲王奕誴恭代行礼。　　

○谕军机大臣等、阎敬铭奏、贼踪复窜海赣一带。东省筹防情形。李鸿章奏、饬催诸军赴援淮徐各摺。此股窜匪。经僧格林沁追剿。由海沭折回邳境。复至赣榆东安庄等处。往来奔突。已成穷寇无归之势。曾国藩、李鸿章、所派张树珊、张树声、欧阳利见、水陆等军。业已起程。克期当可抵浦。刘铭传、周盛波等部。亦由六安径赴徐宿。是南路兵力厚集。即著吴棠于各军到后。相机调遣。与僧格林沁大军。联络夹击。并酌量分拨水师。于济甯一带扼扎。以杜贼沿河上窜之路。僧格林沁现已追贼至邳。著督饬马步各军乘势力剿。仍稳慎进取。务将此股逆匪一鼓殄除。毋令再行回窜。如兵力不敷。即飞催英翰、詹启纶等军到营。从北面兜剿。与江南派援各军合力夹击。该处东滨大海。若能三面蹙之。必可就地殄除。僧格林沁当严密调派。毋失机会。东省峄滕兰莒各处。与邳赣壤地紧接。该逆经西南两路夹剿。恐仍图从此北窜。著阎敬铭严饬派出之丁宝桢、赣登泰两军。实力防守。并著僧格林沁妥筹兼顾。彭玉麟仍遵叠次谕旨。带领轻利炮船。由浦入东。阻遏河险。毋稍迟缓。其河道浅阻之处。并著咨会张之万赶紧挑浚。现在水师。仅有欧阳利见一军赴浦。尚形单薄。仍著曾国藩等迅催黄翼升炮船。星速前进。扼要防扎。豫省河南北路处防务。著吴昌寿严密布置。并将境内余孽埽荡廓清。直隶距贼较远。而大名等处防堵。亦未可稍松。刘长佑仍当檄饬将弁。认真防范。青州一带。为滨海要区。著阎敬铭咨会恩夔豫筹布置。宋景诗等夥党王振声纠众图乱。经阎敬铭密拏正法。尚为妥速。仍当严饬各属地方官。严密访拏。以消伏莽而清内患。皖北蒙亳地方冲要。著乔松年调派得力将弁。妥筹守御。毋稍大意。将此由六百里各谕令知之。　　

○山东巡抚阎敬铭奏、遵查贼窜甯阳时。丁宝桢驻军省南。先派参将莫组绅前往扼截。兵贼互有伤亡。实因兵寡未能痛剿。并非丁宝桢另有失利之事。报闻。　　

○以刑部尚书绵森兼署兵部尚书。　　

○以镶蓝旗汉军都统西淩阿署正红旗汉军都统。　　

○丁丑。谕内阁、定陵工程处。仍著恭亲王会同宝鋆总司稽查。　　

○谕军机大臣等、劳崇光、张亮基奏、苗匪阑入玉屏。经楚黔官军会同克复。及收复天柱。剿办思南府属教匪各摺片。黔省下游苗匪。自陷天柱后。窜扰思州青溪一带。复袭陷玉屏。经周洪印督率楚师。与葛良治所派乡团。会同进剿。当将县城收复。惟教匪土匪。尚有零星小股。盘踞思州府属后山洞。著劳崇光等督令陈昌运派军实力剿洗。毋任蔓延。此次玉屏失陷。湖南总兵田宗扬、及团首吴遇隆等、均带兵练驻扎西北门外。何以并不援应。乃称各军分投进剿。正在鏖战。该匪缘梯而上。遂入县城。情节殊为惝恍。著劳崇光、李瀚章等、嗣后务饬黔楚官军。联络一气。不准稍分畛域。镇远府属瓦寨等、俱为苗匪出入要隘。湖南防边各军。画疆自守。终不能杜贼窜越。著李瀚章斟酌情形。即饬各军节节进屯贵州境内之瓦寨长吉木梁滥洞各隘。以资扼守。庶于防楚援黔。均有裨益。李瀚章未到任以前。湖南防兵。著石赞清妥筹调度。张亮基身任封圻。亦当力图振作。廓清疆圉。毋得徒恃客兵。致贼势日形滋蔓。天柱踞逆。虽经陈昌运调派团勇。驰往会剿。该匪弃城而逃。惟贼并未大受惩创。著劳崇光等督饬陈昌运、激励士卒。相机痛剿。严守城隘。毋得再有疏虞。河西大堡及大小坉教匪。分窜舒家渡官舟三尖堆等处。叠经兵勇击败回巢。若不乘胜为捣穴歼渠之计。恐该匪去而复来。又肆狓猖。著即严饬各军设法进取。将大堡大小坉各贼巢。次第荡平。以清后患。张亮基另摺奏、病体难支。请开署缺等语。贵州地方。糜烂已极。该署抚岂得遽行引疾乞休。为畏难思阻阻之计。张亮基著赏假三个月调理。贵州巡抚。著裕麟暂行护理。将此由六百里谕知劳崇光、张亮基、李瀚章、并传谕石赞清知之。　　

○以贵州玉屏县城被贼窜陷。旋即克复。革知县唐日华、守备谈锡光、把总杨正林、外委张桂高职。仍留营。予殉难署知府龚世增、县丞金泰、典史杜继尧、祭葬世职加等。　　

○予贵州官舟阵亡守备梁成珍祭葬世职加等。　　

○戊寅。谕内阁、朕奉慈安皇太后慈禧皇太后懿旨。本日恭亲王因谢恩召见。伏地痛哭。无以自容。当经面加训诫。该王深自引咎。颇知愧悔。衷怀良用恻然。自垂帘以来。特＜??闲＞恭亲王在军机处议政。已历数年。受恩既渥。委任亦专。其与朝廷休戚相关。非在廷诸臣可比。特因位高速谤。稍不自检。即蹈愆尤。所期望于该王者甚厚。斯责备该王也不得不严。今恭亲王既能领悟此意。改过自新。朝廷于内外臣工。用舍进退。本皆廓然大公毫无成见。况恭亲王为亲信重臣。才堪佐理。朝廷相待。岂肯初终易辙。转令其自耽安逸耶。恭亲王著仍在军机大臣上行走。毋庸复议政名目。以示裁抑王其毋忘此日愧悔之心。益矢靖共。力图报称。仍不得意存疑畏。稍涉推诿。以副厚望。　　

○又谕、皂保奏、吉林地方。赌风甚炽。请饬部变通旧例一摺。赌博一端。最为风俗人心之害。定例本有明禁。兹据皂保奏称近来吉林地方。无业游民。开场聚赌者。实繁有徒。奸宄托迹其闲。往往酿成抢杀之案。皆由差役图贿包庇。官司规避处分。以致赌风日炽。亟应严申禁令。以绝乱萌。嗣后东三省地方赌博案件。除官吏书役乡地邻佑。讯有受贿纵容得赃徇隐情弊。仍照例尽法惩办外。其旗民放头设局。并同场聚赌各罪名。及官员失察徇纵。或避重就轻各处分。应如何从重定拟之处。著该部分别核议具奏。　　

○以正黄旗满洲副都统察杭阿署正黄旗蒙古副都统。　　

○以得赃纵匪。吉林巡检戈煜革职讯办。　　

○以河南马山口剿贼出力。赏守备刘得胜等花翎。骁骑校巴颜格尔等蓝翎。余加衔升叙开复有差。　　

○己卯。谕军机大臣等、刘长佑奏、添调兵勇。侦探贼踪。现办情形一摺。直隶地势平衍。无险可扼。自应于适中之地。厚集兵力。以资援应而遏奔冲。该督现于威县城内。留驻兵勇一千余名。曲周清河属境。共驻兵勇二千余名。并饬副将崔福泰管带兵勇各五百名。驻防元城县属小滩地方策应。开东长一带防军。仍令徐廷楷于抽练兵内。选备六百名听候调遣。办理尚为周妥。著即督同臬司李鹤年严密巡防。毋稍松懈。聊城县积匪王振声在沙镇传帖聚众。已据阎敬铭奏称将该匪访拏正法。而余党尚未尽除。难保不散而复聚。仍著该抚督饬地方文武。严□□穴

□又□余党。悉数捕诛。毋任一名漏纲。并著刘长佑于交界地方。一体缉拏。毋任窜入大名一带。句结蔓延。僧格林沁所寄刘长佑函内。声称贼于初二日窜赴邳州。经官兵赶至。复由东北遁过沂河。旋又折自红花埠向东南而逸等语。此时海州赣榆一带。当又吃紧。该匪被追穷急。难保不由海口觅船。遁入外洋。著吴棠督饬该地方官。将海州赣榆等处海口船只。先行提往他处。毋为该逆抢掳。欧阳利见水师业已起程赴浦。黄翼升炮船。仍著曾国藩、李鸿章、迅催前进。均著归吴棠调遣。一面严诸里下河水路。一面严扼海口。以防纷窜。张树珊等军。计可抵浦。即著吴棠督令张树珊等、与江北清浦所派诸军。水陆严防。分投堵截。沂郡日照等处海口。即由阎敬铭设法严防。兖沂曹陆路。亦由阎敬铭督饬丁宝桢、赣登泰、两军实力防守。至贼匪窜向东南一隅。偪近海澨。僧格林沁正当乘此机会。严饬各路援军同时并举。聚而歼旃。刘铭传、周盛波两军。已由六安径赴徐宿。即著吴棠飞速迎提。相机调遣。饬令会同僧格林沁之军夹击。以期一鼓殄除。英翰詹启纶等军。亦可由僧格林沁酌量添调。至此股逆匪。踪迹飘忽。奔突靡常。经官军痛剿难保不回窜皖豫。乔松年、吴昌寿、务当于交界处所。分布兵勇。檄令在防将士严密扼守。毋令匪踪阑入本境。致滋延蔓。将此由六百里各谕令知之。　　

○又谕、左宗棠、徐宗干奏、官军两路进剿。叠获大捷。现筹办理情形一摺。前据瑞麟等奏闽贼趋重西面。恐以粤东为去路。当经谕令左宗棠调兵分布。截其西窜之路。兹据左宗棠等奏称闽军自永定至长泰。北路要隘。均有布置。漳州东路。有高连升、黄少春两军。连日将贼众击败。腹地亦可无虞。漳南一路。有郭松林等军扼截。是东南北三面布置。均尚周密。惟西面之云霄平和漳浦诏安等处。贼氛甚炽。左宗棠等亦虑及闽军攻急。必以粤东为退步。徐图逞其江下海之谋。现已调王开琳、康国器等军。严防永定一带。足以遏贼奔窜。而娄云庆一军万余人。现在武平。距粤较近。正可移缓就急。为江西助粤之军。著孙长绂即饬娄云庆统带所部迅速前进。瑞麟、郭嵩焘、一面迎提。相机调拨。以固边防。饶平大埔。为粤省冲要之路。方耀一军。已经调回本境。粤边防军。亦不为薄。瑞麟、郭嵩焘、务当督饬李福泰等实力严防。如遇贼踪窜近。即饬各军迎头截击。毋得专待客兵。致多贻误。汪逆既有窜江之意。孙长绂亦当先事防维。毋稍大意。现在漳州之贼。叠经官军痛剿。其势渐蹙。左宗棠等仍当督饬高连升、王德榜、刘典等军。乘胜进剿。力拔漳城。并将云霄平和等处次第埽荡。毋稍延缓。硿口铜山。均系闽省海边要口。徐宗干已调萧瑞芳红单船六号驶赴硿口。左宗棠又调吴全美统带红单拖罾等船四十号驶赴铜山。即著催令星速到防。并督饬该提督实力严密梭巡。不得稍有疏失。石码海澄等处。即饬杨鼎勋等军严密扼守。以截侍逆南窜之路。粤省之汕头海口。瑞麟等亦当加意严防。务臻周密。将此由六百里谕知瑞麟、左宗棠、徐宗干、郭嵩焘、并传谕孙长绂知之。　　

○又谕、恩麟奏、甘省西南两路贼势蔓延。请饬催川湖等省援军。并曹克忠攻剿盐茶厅踞匪获胜各摺片。肃州逆势猖獗。经恩麟派兵援应。在沙滩庙与贼接仗。因众寡不敌。登时溃乱。甘州回匪。占踞犁园察汉俄博二营。永固堡城。亦被猎户攻陷。洪水营回匪。又复滋事。该护督现已添调昆都伦蒙兵二三千名。就近助剿肃州。咨商陶茂林抽出数营。径赴甘州堵剿。并咨催鲍超等军趱程援应。是肃州逆焰既张。甘郡亦岌岌可危。况该逆句连撤回欲图大逞。傥援军日久迁延。必至益形糜烂。前据都兴阿等奏甘州城内叛乱。肃州嘉峪关被匪占踞。关内外音信不通。肃州之匪。又复东犯甯夏。军事掣肘。叠经谕令雷正绾派兵前赴安会。替出陶茂林十数营赴肃甘等处进剿。并谕恩麟派军会击。即著雷正绾迅饬陶茂林督率所部十数营。前赴肃甘等处。与恩麟调派各军会合进剿。毋稍延缓。都兴阿、穆图善、务当督饬相机进取。攻拔甯夏。雷正绾仍遵前旨。兼顾甯夏后路。迅克灵甯。疏通北路。前据杨岳斌奏业已行抵襄阳。当经降旨催令迅速西进。刻下甘省回氛日炽。关内外信息不通。亟应先清关内。再图进剿。著杨岳斌懔遵叠次谕旨。迅即趱程前进。毋再迟延干咎。鲍超一军。谅已部署起程。著骆秉章催令迅速赴甘。以资攻剿。蒋凝学一军。已至楚豫之交。著吴昌寿仍遵前旨。饬令随同杨岳斌大军克日西发。并著杨岳斌、李鸿章、飞调金国琛、李鹤章、各率所部援军。迅由陕西凤翔一路驰赴甘境。毋稍迟缓。肃州等处。既有陶茂林等军。足敷剿办。蒙古兵历次调赴西路。均不得力。恩麟添调之昆都伦蒙兵。著毋庸调往。以节糜费。将此由六百里谕知都兴阿、穆图善、雷正绾、骆秉章、杨岳斌、李鸿章、吴昌寿、并传谕恩麟、陶茂林知之。　　

○以福建漳州剿贼获胜。予知府魏光邴等加衔升叙有差。阵亡游击黄柳溪、都司李文质、守备罗福清等、祭葬世职。　　

○予福建诏安殉难知县赵人成祭葬世职加等。建专祠。家属人等一并附祀。　　

○旌表守正捐躯直隶冀州民刘文黑女三连、安平县民王在庭妻刘氏。
  </div>
  <div class="pagination">
   <a href="清实录同治朝实录_page200.html">
    上一页
   </a>
   <span>
    ...
   </span>
   <a href="清实录同治朝实录_page196.html">
    196
   </a>
   <a href="清实录同治朝实录_page197.html">
    197
   </a>
   <a href="清实录同治朝实录_page198.html">
    198
   </a>
   <a href="清实录同治朝实录_page199.html">
    199
   </a>
   <a href="清实录同治朝实录_page200.html">
    200
   </a>
   <span class="current-page">
    201
   </span>
   <a href="清实录同治朝实录_page202.html">
    202
   </a>
   <a href="清实录同治朝实录_page203.html">
    203
   </a>
   <a href="清实录同治朝实录_page204.html">
    204
   </a>
   <a href="清实录同治朝实录_page205.html">
    205
   </a>
   <a href="清实录同治朝实录_page206.html">
    206
   </a>
   <span>
    ...
   </span>
   <a href="清实录同治朝实录_page202.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
