<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 403 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 403 页/共 505 页
  </h1>
  <div class="content">
   ○丙申。谕内阁、李鸿章奏、查明知府保案实无冒滥。垦仍照原保奖励。并自请察议等语。候选知府沈保靖、前因剿捻出力。经李鸿章奏以道员留于湖北补用。续经吏部议以该员从征楚省。系在丁忧期内。原保并未声叙。亦未先行奏调。按照定章。撤销保案。惟念该员随从李鸿章剿贼。尚属得力。未便没其微劳。沈保靖著仍准其免选本班。以道员留于湖北归候补班前先补用。以示鼓励。李鸿章先未奏调究属疏忽。著交部察议。　　

○谕军机大臣等、据御史吴镇奏、四川节年被扰。近复津贴邻饷。民力维艰。该省并有私派流差夫马、缉捕经费、委员薪水、及弥补历年欠项前任亏空等名目。莫不取偿于民。其各处厘金。有应遵旨停止者。现仍收取如故。请饬严禁等语。四川川东沿江各厅州县。本年被水甚重。业经谕令该督查勘情形。优加抚恤。若如该御史所奏各情。民力愈形拮据。著吴棠认真访察。将一切私派名目概行革除。其被灾较重地方无力津贴者。即酌量先行裁减。如查有官绅侵蚀欺蒙等弊。即著据实严参。毋得稍有回护。将此谕令知之。　　

○又谕、李鸿章奏、遵旨通筹全局。据实覆陈一摺。据称甘军稍振。陕事亦松。似无须别置一军。致左宗棠或生疑忌。若以陕事责成刘铭传。恳请破除常格。兼任地方。以免牵掣等语。所奏不为无见。惟陕事甘事。各有责成。淮楚两军。彼此分办。何至积不相能。且甘省前敌各军。剿办得手。尤恐贼匪乘隙窜陕。该省兵力尚单。必得知兵大员督兵防剿。方臻周密。北山一带。居民渐次复业。而伏莽犹多。亦宜及时弹压芟除。刘铭传声威卓著。忠勇性成。又能驭将爱民。决机应变。本日已明降谕旨令该提督督办陕西军务矣。刘铭传抵陕后。将陕甘毗连处所。严密布置。以固陇军后路。一面将北山等处土匪叛勇埽除净尽。所有善后事宜。随时会同蒋志章和衷商办。毋执己见。藉可历练地方公事。勉成令器。事权不为不专。期望不为不厚。该提督当能仰体朝廷委任至意也。该提督赴陕。自应统带所部铭军。方资得力。昨据毛昶熙陈奏。已谕令李鸿章妥筹办理。本日复命军机大臣传知该提督即日请训。以便迅赴天津。与该督筹商一切。该督接晤后。尤当尽言规劝。俾磨炼益深。庶备国家异日干城之选。至郭松林、周盛传等军。如何分地布置。或拨给若干以资助剿之处。均著李鸿章会商曾国藩、刘铭传后。再行具奏。将此谕令知之。　　

○命前任直隶提督刘铭传督办陕西军务。　　

○予陕西军营病故提督程广和祭葬恤荫。建专祠。　　

○丁酉。减免贵州兴义、都匀、镇远、思南、黎平、贵阳、石阡、思州、大定、安顺、十府。平越、贞丰、麻哈、黄平、开、广顺、永甯、黔西、正安、独山、平远、威甯、定番、镇甯、普安、安南、兴义、都匀、清平、施秉、天柱、安化、印江、龙泉、永从、开泰、贵定、龙里、修文、余庆、瓮安、湄潭、贵筑、遵义、绥阳、镇远、婺川、青溪、桐梓、仁怀、安平、清镇、毕节、玉屏、四十四州县。暨普安、长寨、两同知。清江、下江、归化、水城、四通判。册亨州同、罗斛州判、锦屏乡县丞所属。并古州左右、清江左右、八寨、台拱、黄施、丹江、凯里、九卫被扰地方旧欠额赋有差。　　

○戊戌。谕内阁、英元、乔松年奏、请派员承修剥船。并由部筹款一摺。里河剥船。应行添排改排。既据英元等奏称、通库无款可筹。请援同治七年成案。仍归户部筹款拨发。并派大臣承修。著照所请。派延煦、贺寿慈、会同英元、乔松年、核实估修。奏明办理。　　

○谕军机大臣等、李鸿章奏、漕运剥船。不敷周转。请及时筹备一摺。前因天津剥船不敷。曾国藩请由直隶分年排造九百只。经户部奏请仍由江西湖南湖北等省排造。解赴直隶应用。当经降旨允准。兹据李鸿章奏称、来岁南漕抵津。若待江西等省剥船赶到。诚恐缓不济急。请先行拨款赶办等语。漕粮为天庾正供。关系甚重。李鸿章豫筹各节。自系实在情形。著户部先行拨借银十二万两。解赴直隶。交李鸿章收纳。该督接到此项银两。即责成天津道就地赶造剥船一百只。一面招商由海道赴南。购运木料到津。续造二百只。务于明岁漕前造齐。以备应用。此项拨借银两。著李鸿章、郭柏荫、刘坤一、刘昆、于江西湖北湖南三省。照数摊解户部归款。其余应造剥船六百只。并著李瀚章等饬令各该省承办各员。勒定限期。赶紧分造。务于明年夏初黄运水涨时。解送直隶。毋得稍有迟误。将此由四百里各谕令知之。　　

○追予贵州都匀阵亡知府黄德裕谥威恪。交国史馆立传。于死事地方暨原籍建立专祠。总兵官王松林等十五员一并附祀。　　

○予贵州历次阵亡从九品陈庆云等官绅弁勇一百五十七员名分别赏恤如例。　　

○己亥。谕军机大臣等、崇实、吴棠奏、改拨协黔的饷。请饬提督赴任接办军务一摺。贵州提督周达武、在川带兵。素称得力。现在川省援黔一军。久未得手。崇实等请饬该提督驰赴本任。接办军务。以一事权。所筹尚妥。即著崇实、吴棠、传知周达武。即赴贵州提督本任。接办军务。遇有军营紧要机宜。准该提督就近会同曾璧光列衔具奏。唐炯各营。即著分别裁撤。妥为安置。周达武所需饷银五万八千两。著照崇实等所拟。由川按月筹拨。解赴贵州省城。专供周达武马步全军之用。不得短少。崇实、吴棠、务当传知该提督。赴黔后。迅率所部克期进兵。与楚黔各军联络夹击。周达武本系贵州提督。著曾璧光饬令黔省带兵各员。遇有应剿应防事宜。悉听周达武调遣。席宝田一军。并著刘昆檄令该员迅督所部。会同周达武等合力进攻。此次贵州壁垒一新。该将军督抚等、务当懔遵叠次谕旨。严饬带兵各员。迅图会剿。毋再推诿迁延。周达武原部达字新字各营。崇实等已令回川填扎。即著饬令提督陈希祥等妥为布置。以固边防。将此由五百里各谕令知之。　　

○以练兵抚番。始终勤奋。赏西藏驻防游击王虎臣总兵官衔。　　

○庚子。谕军机大臣等、成禄奏、汉回构隙。杀害职官。请饬查办。并请将各省运到军火。改由草地转解巴城。暨恳令常顺带队西来各摺片。肃州收复未久。必须汉回相安。方免另生枝节。乃金塔所属河西西红二处汉民。以署金塔协标都司马万福有通贼情事。辄聚众围署。将该都司枪毙。并将其妻子杀伤。掳劫衣服财物。马万福前虽充当肃回头目。业已投诚免死。并系职官。即使通贼果真。亦非百姓所可擅杀。若不认真查办。无以服众回之心。现在已有陕回数百。由南山窜至肃城。傥因汉民仇杀之故。潜行唆惑。恐滋事端。著左宗棠迅派妥员。前赴肃州。将马万福被杀一案秉公查办。以息争端。应否带队前往之处。著该大臣酌度办理。署肃州镇总兵陶生林赴省未回。员缺岂可虚悬。著左宗棠即饬该总兵回任。或另派明干之员迅往接署。藉资弹压。前已有旨令成禄暂缓拔营前进。听候谕旨。该提督既未西行。高抚金肃一带。当就近妥为镇抚。以安反侧。各省运解成禄军火。著仍暂存归绥道库。听候拨解。成禄前请调吉林黑龙江马队。未经允准。如果将来有兵调往。再令常顺统带前进。将此由五百里各谕令知之。　　

○署河东河道总督苏廷魁、奏报秋汛安澜。命诣河神庙祀谢。实授苏廷魁河东河道总督。　　

○辛丑。上奉慈安皇太后慈禧皇太后幸漱芳斋。侍午膳。　　

○谕内阁、前据詹事府詹事夏同善、通政使司副使朱智、鸿胪寺少卿许庚身、呈进前任内阁中书张应昌所著春秋属辞辨例编八十卷。当交南书房翰林阅看。据称张应昌所著春秋属辞辨例编。原本宋儒。兼及众说。闲附按语。亦颇详审。该员耆年好学。甚属可嘉。所进之书。即著留览。　　

○谕军机大臣等、丁宝桢奏、漕船阻浅。拟改由陆路设法挽运等语。江北漕船。行抵八里庙一带。节节阻滞。现在水势消涸。抽沟剥运。业已无及。丁宝桢已筹雇民车。改由陆路运至临清。再行接运。自应如此变通办理。即著魁玉、丁日昌、丁宝桢、分饬江安粮道王大经、运河道王化堂等、赶将已到临清之米一万余石。立即装载开行。其未到漕米。务当星速雇齐民车。一律转运。并筹备船只。随时随装。不得再有迟延。并著李鸿章督饬各该地方官。于漕船人直境后。务趁河冰未冻。催令连樯北上。毋稍耽延。将此各谕令知之。　　

○以山东曲阜捕获枭匪。予知县朱焜以同知直隶州知州用。并赏花翎。都司郝禄等升叙加级有差。　　

○壬寅。慈禧皇太后圣寿节。遣官祭太庙后殿。奉先殿。　　

○上率王以下文武大臣诣慈宁门行庆贺礼。众官于午门外行礼。　　

○诣平安室慈安皇太后前。侍早膳。　　

○奉慈安皇太后慈禧皇太后幸漱芳斋。侍午膳。　　

○谕内阁、前据丁宝桢奏、请以道员用山东济甯直隶州知州程绳武备授东昌府知府。经吏部以与例不符奏驳。兹据丁宝桢奏称、东昌府员缺紧要。程绳武署任以来。措置裕如。为地择人。请仍准以该员补授等语。著照所请。山东济甯直隶州知州程绳武。准其补授东昌府知府。　　

○又谕、前因同知张同方招摇讹诈。妄拏乡民。经丁宝桢奏参。当将该员革职。交丁宝桢严审究办。兹据奏称、张同方因遣回勇丁不知下落。疑被禹城等处民团。误作败匪活埋。该革员并不知会地方官查办。辄将团长范德荣等妄拏。以致范德荣等畏其官势。有许给盘费情事等语。张同方恃官滋事。妄拏平民。殊属藐法。已革知府衔候选同知张同方、著从重发往军台效力赎罪。以儆官邪。　　

○又谕、前因河南祥符县在籍都司葛振川、与王姓争殴各节。坚不实供。经李鹤年奏参。将葛振川革职审办。兹据李鹤年奏、审明定拟等语。此案已革都司葛振川、因强食王兴洋烟争骂。经黄友劝散后。该革员复寻王兴殴打。直入河督衙署。挟制滋闹。殊属不法。亟应严行惩办。葛振川著从重发往黑龙江充当苦差。不准留养。　　

○谕军机大臣等、刘昆奏、湘潭会匪滋事。剿办情形一摺。据称湘潭县南乡朱亭。有哥匪约众起事。经县丞葛治平捕获何腾澐等二名。该匪胆敢聚众至朱亭抢犯。葛治平带团迎击。受伤殒命。朱亭被匪焚掠。并扰及黄茅山门渌口等处。大股窜踞凤凰山莲花寨为巢穴。分党肆扰。偪近湘乡等语。近年哥匪滋事之案。层见叠出。虽经随时扑灭。而根株未绝。实为地方之害。此次湘潭匪徒。戕官焚掠。盘踞山寨。形同叛逆。必须乘其初起。赶紧剿办。悉数歼除。以绝后患。著刘昆饬令道员李光燎等迅速进剿。毋任他窜。致滋蔓延。傥兵力不敷。即著会商曾国荃、选择得力将弁。招募劲旅。统带前往。协同会剿。该前抚谊切桑梓。该处地势人情。较为熟悉。且曾统带勇丁。杀贼立功。于战守机宜确有把握。谅必能妥速筹办。克期蒇事也。将此由五百里谕令知之。　　

○又谕、刘昆奏、湖南饷源匮竭。请饬协拨一摺。据称湖南援黔之师。所费浩繁。近来饷源日窒。需饷日多。各营欠发饷银。已近二百万两。现自九月起年至底止。统计出入大数。入款约可收银六十万两。出款节省算计万不可缓者。约需银九十七万余两。所短几及十分之四。又据湘潭湘乡衡山攸县醴陵等县禀报。哥匪蔓延。亟应派兵剿办。是援邻军饷。正虞竭蹶。又加腹地切近剿匪之饷。情势尤为偪迫。请饬拨协饷等语。该省援黔各军。正拟进图台拱。而内地哥匪。又乘闲窃发。饷需匮乏。自系实在情形。著曾国藩、魁玉、丁日昌、于江南迅筹协饷银二十万两。李瀚章、郭柏荫、杨昌浚、英翰、瑞麟、李福泰、于湖北浙江安徽广东四省。各迅筹协饷银十万两。务于年内如数解赴湖南。以济要需。将此由五百里各谕令知之。　　

○河东河道总督苏廷魁奏、江北漕米。现拟改由陆运。得旨、昨据丁宝桢奏、改由陆路运至临清。当饬赶紧筹办。著该督飞饬该道等、迅雇民车装运。毋稍迟误。　　

○予湖南湘潭伤亡县丞葛治平祭葬世职加等。如阵亡例。　　

○癸卯。上奉慈安皇太后慈禧皇太后幸漱芳斋。侍午膳。　　

○甲午。谕军机大臣等、崇厚等奏、天津机器局告成。动用经费各款。开单奏一摺。天津设立机器局。经崇厚督饬在事人员度地庀材。随时监视密妥士等认真经理。现已一律告成。所用款项。既据崇厚等声称事由创举。难以例价相绳。所有单开用过银数。即著准其开销。至密妥士所称再添研药机器三分。每年所出火药。可增三倍。而人工所加有限。较之采买。即可节省。尚属久远之计。崇厚现在出差。应如何斟酌添制开拓之处。著交李鸿章妥为筹画。奏明办理。该督于此事讲求有素。务当督饬津局委员。事事悉心研究。务将此中机巧。竟委穷源。庶可有裨实用。不至徒托空言。将此各谕令知之。　　

○又谕、金顺奏、剿贼获胜。移营进偪王疃一摺。陕回屡扰河西。冀阻官军粮道。王疃通昌等寨悍贼。亦潜出沿山窜扰。经金顺会商张曜、派队前往平洪一带探剿。将东面沙梁及北沙窝窜匪击败。西山边沿村劫粮之贼。摉杀净尽。逆酋亦被捦斩。各起巡防兵勇。复分路截击零星回股。粮道现在疏通。剿办尚为得手。惟金积堡突出陕匪。欲入王疃各寨就食。若不尽数截杀。迅拔坚巢。必至句结拒守。图抗官军。金顺现已会同张曜督队进扎王疃。著即相度机宜。滚营进偪。捣穴捦渠。尽歼丑类。该逆现在遣党潜赴河东。句引陕回。均由马家滩一带偷渡。并著知照河东各军。随时认真巡防。毋任贼踪窜渡。金积堡业已合围。恐尚有匪徒逸出。并著该署将军会同张曜。严饬各军侦探兜剿。以杜纷窜。将此由五百里谕令知之。　　

○署甯夏将军金顺奏、添调留防中卫总兵官黄金山两营来甯助剿。报闻。　　

○命前任奉天府府尹德椿来京以三品京堂候补。　　

○乙巳。以都察院左都御史庞钟璐为顺天武乡试正考官。户部左侍郎潘祖荫为副考官。　　

○丙午。赏五城贫民棉衣银。　　

○丁未。上奉慈安皇太后慈禧皇太后幸漱芳斋。侍午膳。　　

○谕内阁、御史邓庆麟奏、新选奉天府治中齐鹤松、向在吉林长春厅开设万庆栈店。置有房产。往来奉天省垣及海口等处贸易。该治中于注册投供领凭时。并不照章声明。呈请回避。实属有心隐匿。长春厅虽非奉天所属。惟该厅文武童生。均归治中府考。以向在该处贸易之人。校试该处。贿属情通。尤所不免等语。齐鹤松于长春厅置有产业。往来奉天省垣及海口等处贸易。是否实有其事。并是否例应回避、该治中有心隐匿。著吏部查明具奏。至所称奉天府治中一缺。请饬变通选法。嗣后或专用科甲出身人员。或由现任正途人员升调之处。并著吏部议奏。　　

○谕军机大臣等、有人奏、吉林理事同知安荣、由革员开复补授实缺。孳孳为利。纵任书役。到处索诈。民怨沸胜。积压案件数百起之多。又伯都讷理事同知博霖、纵赌殃民。收纳赌局钱文。并将拏赌之乡地刑责严押。现有土匪刘发、邱老疙疸等、动用枪炮。屡在厅属向阳泡长兴屯各镇市当铺吓诈钱文。该同知匿不以闻。积压案件。不胜枚举。又协领花里雅春、在刑司纳贿擅权。与永笔帖式表里为奸。上年春闲。有生员刘焕辰之胞伯。因抢案牵众累。经京员杨士端、赵朴、讯明省释。该协领因诈赃未遂。擅自提审。酷刑杖责。杨士端等力争。该协领负气。竟将刘姓杖毙。以致赵朴抑郁而死。又黑龙江呼兰厅同知文瑞、到任后将双山堡街基址重敛地价。得钱二万余吊。每年复得钱数千吊。经人在该将军衙门呈控。又于同治七八年闲。向烧商索钱一万余吊。去冬厅属有抢劫重案。该同知派刑书林向荣前往代办。将事主钉指。偪索钱文。从此盗案不敢报闻等语。近年东三省地方。时有马贼窃发。必须该地方官洁己奉公。随时认真整顿。方能戢奸宄而安良善。若如所奏各员贪劣情形。纵贼殃民。实为闾阎之害。著瑞联即行驰赴吉林。会同毓福。将安荣等被参各款逐一查明。从严参办。并著德英将文瑞被参各节详细查明。据实严参。均不得稍有回护隐饰。又据奏称、奉天承德县新民厅广甯铁岭开原等县盗贼充斥。抢案层见叠出。吉林叶赫地方。被贼抢去站马若干匹。并闻五常堡有马贼焚烧衙署之事。似此缉捕废弛。该将军等岂竟毫无闻见。著都兴阿、毓福、德英、督饬所属实力摉捕。消患未萌。毋得因循怠玩。致酿事端。原摺均著钞给阅看。将此各谕令知之。　　

○赏八旗暨步军营绿营兵丁一月钱粮。　　


大清穆宗继天开运受中居正保大定功圣智诚孝信敏恭宽毅皇帝实录卷之二百九十三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治九年。庚午。十月。戊申。谕军机大臣等、魁玉奏、武生贩带私盐。聚众拒捕。现在妥筹办理一摺。私盐本干例禁。本年九月闲。江甯文闱扃试时。竟有武生仇茂森等兴贩私盐。船至千余号盐至数万引之多。经魁玉派委文武各员前往查禁。该武生竟敢鸣锣拒捕。以致弁勇受伤。实属不成事体。现在魁玉饬令运司筹款收买。并拏获抗捕之犯数人。仍著该署督出示严禁。并饬各关卡文武员弁实力稽查。不准有闯卡漏私等事。此次倡首拒捕之武生仇茂森业经格毙。其武生吉殿邦等、即著饬令该运司逐细查明。分别轻重。按律惩办。将此谕令知之。　　

○又谕、金顺奏、偪剿王疃回匪叠胜。并攻克马四贼寨一摺。金顺一军。自前月二十二日移营后。会同张曜督军进偪王疃庄。贼分三股出巢抗拒。经各军分中南西三面迎击。金顺由东北率众截剿。叠次获胜。败匪奔入马四寨。复经截杀多名。官军乘胜将马四寨攻克。王疃东南一带之贼。又毙多名。回酋兰州阿浑已被轰毙。此次金顺等军进攻王疃回逆。连日获胜。攻毁寨垒。剿办甚属得手。即著金顺会商张曜。督饬各军乘胜围偪。务将王疃攻拔。歼厥渠魁。其北路各回寨。与王疃回逆同类。难保不伺隙潜出。图扰粮运。并著严饬后路各营实力防范。毋任纷窜。将此由六百里谕令知之。　　

○以翰林院侍读黄钰、祁世长、充日讲起居注官。左春坊左中允钟宝华、左赞善赵佑宸、右春坊右赞善徐致祥、署日讲起居注官。　　

○旌表守正捐躯河南叶县民孙印川妻英氏。　　

○加赏通州王恕围等处煮赈粟米六百名。　　

○己酉。谕军机大臣等、崇实奏、密陈贵州教案情形。设法筹办一摺。前谕崇实驰赴遵义。筹办教案。必民教各无异词。实有完案确据。方不至再滋口实。原恐含糊了事。难免枝节复生。乃该教士果米帖然意图翻悔。崇实自应迅赴遵义。督饬各委员悉心筹画。以期民教相安。及早蒇事。兹该将军以遵义民情犷悍。教士又意存要挟。一入其境转难著手。所虑亦不为无见。惟当体察实在情形。妥速结案。如所派之员不能得力。必须崇实亲身前往。仍著该将军懔遵叠次谕旨。力疾起程。以便就近斟酌机宜。切实办结。崇实现在派员前往遵郡。著曾璧光饬令该地方官会同该委员认真访查。务得确情。并将该教士如何翻悔根由。详细咨明崇实。以凭核办。毋许稍涉含混。崇实另片奏、已革贵东道多文熟悉情形。派令前赴黔省设法开导等语。多文系曾经偾事之员。恐不可靠。崇实当随时留心访察。不得稍有迁就。致误事机。将此由五百里各谕令知之。
  </div>
  <div class="pagination">
   <a href="清实录同治朝实录_page402.html">
    上一页
   </a>
   <span>
    ...
   </span>
   <a href="清实录同治朝实录_page398.html">
    398
   </a>
   <a href="清实录同治朝实录_page399.html">
    399
   </a>
   <a href="清实录同治朝实录_page400.html">
    400
   </a>
   <a href="清实录同治朝实录_page401.html">
    401
   </a>
   <a href="清实录同治朝实录_page402.html">
    402
   </a>
   <span class="current-page">
    403
   </span>
   <a href="清实录同治朝实录_page404.html">
    404
   </a>
   <a href="清实录同治朝实录_page405.html">
    405
   </a>
   <a href="清实录同治朝实录_page406.html">
    406
   </a>
   <a href="清实录同治朝实录_page407.html">
    407
   </a>
   <a href="清实录同治朝实录_page408.html">
    408
   </a>
   <span>
    ...
   </span>
   <a href="清实录同治朝实录_page404.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
