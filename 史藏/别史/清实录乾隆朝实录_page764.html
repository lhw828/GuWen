<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 764 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 764 页/共 1860 页
  </h1>
  <div class="content">
   ○又谕、从前伊犁奏事到京。不过二十余日。今乌噜木齐、较伊犁甚近。而亦需二十日。未免过于迟滞。现在巴里坤以内台站。已派大员巡查。今大兵前进。巴里坤以外台站。愈关紧要。雅尔哈善队内、著派哈宁阿专管。兆惠队内、著派巴禄专管。　　

○甲寅。谕曰、御史朱嵇、参奏侍郎于敏中、两次亲丧。朦混为一。恝然赴任一摺。前于敏中守制回籍。陈请归宗。原为伊本身生母起见。若非归宗。则于例不得受封。此亦人子至情。至于回籍后、复丁母忧。伊闻命暂署刑部侍郎时。未经具摺奏明。此一节原未免启人訾议。而该御史、遽用张大其词。见之弹劾。污人名节。不无过当摺内引梁诗正等回籍终养。以为比例。此尤未悉朕心。梁诗正之父。年已衰迈。而梁诗正欲回之意。亦不甚切。且其时有人谓朕不喜汉大臣回乡里者。朕是以转令其回籍侍养。俾遂父子之情。且免求全之毁。而吕炽、彭启丰、二人。在卿贰中。本属无所短长。故亦准其终养。若于敏中、才力尚可造就。非吕炽等比刑部侍郎缺出。一时未得其人。是以降旨起用。凡遇宴会。不令与列。此正与从前用蒋炳、庄有恭、为巡抚。同一不得已之苦心。所降谕旨甚明。而该御史、辄以侍郎巡抚。意为区别。岂外任封疆。不妨从权起用。而内任部务。竟不必需人办理耶。且雍正年间。有因员缺紧要。特令在任守制。如朱轼、嵇曾筠、孙嘉淦等。指不胜屈。今所用者。不过此一二人而已。若必谓在籍终丧。方为尽孝。无论一切居乡守制人员。未必尽皆庐墓。即昔时筑室居庐之人。借此钓名干进。徒滋物议者。不一而足。于风教并无裨益。该御史又称梁诗正等。准其告养。海内闻风向化。试思四海甚大。此数人得请家居。即能浇风尽息。然耶否耶。明季科道陋习。动以夺情视事。交章争论。哓哓不已。徒启党援攻讦之端。于国事究属何补。殊不思科道为朝廷耳目之官。如果政事有所阙失。官僚贪黩败检。即据实举劾。朕方深为嘉予。以风言路。若所陈不过如此。冀以博敢言之名。朕不取也。朱嵇摺著发还。　　

○乙卯。上奉皇太后居畅春园。　　

○还宫。　　

○谕军机大臣等、据巴图济尔噶勒奏、伊解送之马。惊走七十三匹。恐混入果木尼勒图马群。询其牧群章京喀勒占云。多出马数相合。而果木尼勒图、坚称无有。却阴令分入两牧群。又至苏鲁图台站驻宿时。查原议分队马群。须相隔稍远。且二队不可越过头队。乃果木尼勒图、是晚移驻。将马群冲入伊马群内。以致俱被惊散。次日收聚。据称倒毙十匹。查系伊马印记者三匹。余马惟余头蹄。无凭查验等语。巴图济尔噶勒、颇知小心效力。所奏自属实情。且多出马匹。藏入两群之言。俱系果木尼勒图队内章京自认。则愈可为证。果木尼勒图、系钦差侍卫。不思有益公事。反将他人逸马收留。又故令惊散。甚属卑鄙狡诈。著传谕兆惠、将果木尼勒图、革职查审。如情罪确实。即正法示众。巴图济尔噶勒、不能作字。必伊队内人等、因被欺情急。代为缮摺具奏。问之其人。即可得知。兆惠将来、仍好为差遣。不可因伊系厄鲁特人。且将果木尼勒图首告。即行外视。再上年吞图布之死。传言未确。并著兆惠于进兵之便。留心访察。　　

○是日起。上以祭社稷坛。斋戒三日。　　

○丙辰。以平定准噶尔、及哈萨克归降。宣谕布噜特部落。谕曰、准噶尔自噶尔丹策零身故以来。互相杀害。群生不得宁居。朕为天下共主。罔有内外。一体抚绥。何忍坐视其乱。用是特遣大兵。平定伊犁。擒获达瓦齐。安集众厄鲁特部落。俾得其所。乃准噶尔人等听逆贼阿睦尔撒纳之言反覆逃叛。为大兵击败。阿睦尔撒纳逃入哈萨克。我兵深入追袭。哈萨克阿布赉、拒战大败。仅以身免。始悔为逆贼所误。于上年遣使归诚。欲擒献阿睦尔撒纳。逆贼知觉。复逃入俄罗斯。今已出痘身死。俄罗斯遣人送尸请验在准噶尔人等、罪恶深重。不得已始行剿灭。以靖边陲。尔布噜特、本不与准噶尔相涉。但旧为邻国。今准噶尔全部平定。则尔土地。即与朕疆界毗连。尔等若如哈萨克慕化来归。朕将令照旧安居。不易服色。不授官爵。不责贡赋。惟遣使来请朕安。即加恩赏赉。其或尔等、以外藩习俗。与中国异宜。不欲投诚降服。亦惟尔便。但能约束所部。永守边界。不生事端。朕亦不加兵骚扰。倘尔等不安常分。或越界游牧。肆行盗窃。则系自启衅端。斯时问罪兴师。尔悔将何及。朕仁爱为心。不惜开示利害。尚其熟思审处。谕军机大臣等、前据成衮扎布奏称、此次进剿沙喇伯勒。再往办回部。或经由布噜特。应谕令擒献霍集占等语。昨已命兆惠、雅尔哈善等。照成衮扎布所见传谕。今更缮发敕书。谕以平定准噶尔、及哈萨克归降等事。令其守分安居。兆惠等酌量颁给。此次进兵。伊等如不必经过布噜特。即另行取道亦可。何以总未奏及。岂谓陈奏后。即当办理攻取耶。布噜特以外。部落尚多。岂有尽行攻取之理。然伊等若惊疑生事。又何可置之不问。惟先期晓示。庶可潜消祸本。再去年珲齐等叛逃。正值兆惠前赴伊犁之时。迂道相避。贼始得脱。此次进剿。不可复蹈故辙。　　

○谕、据吉庆奏、近年截漕过多一摺。称康熙年间、共截过漕粮二百四十万石。雍正年间、亦不过二百九十余万石。今已截至一千三百二十余万石等语。所奏固亦慎重京庾之意。但朕偶遇偏灾。已饥已溺之怀。自不容已。初亦不计截漕之数。遂至如此之多。若恐京仓易缺。而于待哺灾民。稍有靳惜。朕从来无此意见。设多方顾虑。其遂将重视仓廪之储蓄。而偶有灾歉。不为通融拯救耶。至各省地方官。因朕屡屡截漕。遂于常平仓谷。不实力筹办。此种情节。实亦不免。要在督抚司道等。严饬属员。先事豫图。行之以实耳。常平所贮。原以备水旱不虞。若需用过多。自不能不再取给于漕粮。而究不可专恃漕粮、为散赈平粜之用。况江、浙、等省。有漕可截。尚可藉以接济。若云、贵、等无漕省分。惟资仓谷赈借。设不实筹储＜彳侍＞。一遇灾歉。将何以应之。嗣后各省大员。务当留心查察。勿得奉行故事。以致有名无实。至朕轸念灾黎。有加无已之意。固有出于不自觉者。无论所截漕粮。已十倍于康熙雍正年间。而截漕之外。一切赈借所用仓谷。又不知凡几。此亦天下所共知者。易曰。有孚惠心。勿问元吉。朕非问也。然试平心而论。朕之于民。为痌瘝一体耶。抑犹有隔膜之见耶。近年如江、浙、河南、山东、等省被灾。虽已多方赈恤。不下数千百万。朕心犹不免惄然。而蚩蚩无知之流。或邪教之屡兴。或怨谤之自若。则有司奉行之不善。教化之未臻。不能不愤懑于怀。而愧吾诚之未至也。然朕必不因吉庆此奏。鳃鳃过计。致于抚恤灾黎。转有所节啬也。　　

○是月。钦差侍郎梦麟等奏谢。得旨、览。尔等勉力襄事。固宜嘉予。然近日颇有繁言。谓河工不无□销。只待春水一过。便可了事。如此、则朕不惜帑、兴修水利。将为贪员饱私槖耶。恐汝等当不起。慎行严察。及今察出。犹可免己罪。不然。如何结案。　　

○又奏、洪泽湖水出路。一由清口、会黄归海。一由运口、入运达江。一由山、盱、五滚坝过水。由高、宝、诸湖入运、归江归海。高、宝、一带入江各河港。已节次疏浚。运河源头。尚须节制。查惠济等闸。向遇重运过后。即相机启闭。使清口来水少、得腾空运河。滚坝过水。畅遂归江。近启闭失宜。且惠济闸圯坏。现已勘修。嗣后每年重运过毕、五坝过水盛大时。将惠济、通济、福兴、等闸酌闭。数日启放一次。俟五坝水小。开放各闸。湖河之水。去路疏通。洪湖出口之水。旁分无多。亦可专力敌黄。且可防倒灌。即或清水偶弱。闭惠济等闸数日。不使黄流进口。运河亦免沙淤。得旨、览。又批、不看至此。朕几疑汝等欲以高、宝、为壑矣。然正不可因有此旨。惟以闭闸为得法也。总之运河。节制惠济之进水犹可。而节制高、宝、湖水之入则不可。仍以早行疏洩为是。　　

○钦差侍郎裘曰修等奏、毛城铺口门。东西两裹头间。沟槽逐年刷深。口南旧乱石坝。亦坍卸。遇蒋家营等处漫溢。睢河下、遂成巨浸。拟将沟槽填平。建坝一座。高三尺。口南旧坝修复。高二尺。蒋家营、傅家洼、各引河。遵前旨不令开放。遇盛涨之年。不得已暂为启放。或自行漫滩。毛城铺沟槽既填。且有乱石坝抵御。无虞冲刷。豫、安、两省毗连州县。并下江萧县、砀山、诸水。皆可安流。报闻。又批、此语仍属河工积习。迁就不可行。朕意但当听其自行漫滩。今石堤已固。何虑徐州耶。　　

○又奏、东省沂河西岸之江风口。旧有迎水、滚水、各坝。分水入武河。现俱坍损。由坝口洩水入武河之支河、淤垫。武河正流。亦间沙淤。请将原坝修理。坝侧筑堤。坝外支河、及武河、并江风口外之陷泥河。武河西之燕子河。又西之芙蓉河。淤浅处、一并挑挖。得旨、如议速行妥办。　　

○钦差给事中海明等奏、查看伊家河。河头原过水六尺。今三尺。应围筑圈坝。再加迎挑。并乘时普勘河身淤垫处。一律疏浚。得旨、好。又批、此系因湖水减落乎。抑系因水过泥停。河底淤高乎。再迎挑之口门。何不令与湖底一律深通耶。速行详悉奏来。　　

○直隶总督方观承奏、直省泊河、河浦、津军、等厅属河身。因上年漳、卫、并涨。沙淤甚多。勘明可缓办者。九十一段。余四十五段。淤宽难挑。请顺溜开漕。流刷浮淤。工银、于北运河工节存项拨用。得旨、如所议行。　　

○两江总督尹继善等奏、江都属之芒稻河。为湖、河、诸水归江第一尾闾。闸坝自应起放。但淮南盐艘。向由此行。启闸溜急。恐碍盐运。芒稻闸东、旧有越河。长六百余大。挑挖淤浅。可直达金湾北闸。盐艘改由此运。洩水运盐。分为两途。芒稻闸可长启放。洩水归江。得旨、甚是之举。又批、得之矣。　　

○升任江南副总河嵇璜奏、淮、扬、下河各工。俱于去冬陆续报竣会奏在案。兹查运河下游之瓜洲、仪徵、一带。地势兠湾。洩水不畅。惟芒稻河为归江第一尾闾。将前挑河所筑各坝开放。计运河可日减水寸余。运河水面低。则高、宝、卲伯水。层递归江。四月以前。湖水约已大减。伏、秋、五坝过水。三尺以内。归江之路。足资宣洩。即过水渐多。宣洩不及。将高邮湖诸港口、开放入运河。由车逻、南关、二坝减洩。归海水少。下河田可无虞。又白驹、青龙、大团、八灶、等四闸。引河淤浅。应开浚。至范堤海口。以盐城县天妃、石＜石达＞、二闸为最畅。第由串场河、达石＜石达＞闸。河形湾曲。应于石＜石达＞上。对闸河、开引河三十余丈。直洩水势。得旨、甚好。下河一带经理。汝功不小也。又批、若非此番经理。安能有此。又批、此向来所无之事。勉为之。　　

○河南巡抚胡宝瑔奏、豫省流民。前因时值冬寒。奏允动项、随地留养煮赈。春融、资送回籍。今春气候较寒。即为资送。恐仍失所。请展赈一月。三月初旬遣回。得旨、览奏俱悉。　　

○河东河道总督张师载等奏、全属东省境之徒骇河。分属直隶南皮境之老黄河。苇草盘结处。挂淤阻水。应令沿河州县、劝民刨挖。又东省马颊河头十八里。承四道引河之水。应于两岸、各展宽河身一丈。挑深四五尺。通河、及河尾入海窄狭处。两岸各展宽一丈。至老黄河、分哨马营、四女寺、两坝水。盘折直、东、两省。山东。自四女寺坝口、至直隶吴桥交界。引河长十二里。老黄河长四十六里。均应挑、面宽四丈。底宽二丈。深四五尺不等。四女寺滚坝石桥、雁翅坍塌、拆修。哨马营坝外引河、并归入老黄河河头。淤浅处挑浚。直隶。自吴桥交界之严家庄、至玉泉庄。老黄河长四十余里。均加挑、面宽四丈。底宽二丈。深三尺至六七尺不等。南皮境内冯家口、淤滩。抽挑河槽。霍家园、至姚家口。并下游一带。挑浚宽深。堵筑支流。得旨、如所议、实力妥为之。　　

○山西布政使刘慥奏、晋省积年。事无大小。通省派捐。解司收放。计一州县、岁解捐款。不下数百金。恐启侵那库帑、藉派绅户等弊。现清查、除地方官分应办事。例无开销。捐数不多者。分别酌留外。滥款革除。得旨、甚是。勉为之以实可也。　　

○大学士管陕甘总督黄廷桂奏、起发屯、征、兵。原议屯兵、三人给一车。征兵、四人给一车。现因车不敷用。通融令屯兵轮流步行。减半给车。征兵、三车减给一车。减价、按分各兵。得旨、所办好。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百五十五


大清高宗法天隆运至诚先觉体元立极敷文奋武孝慈神圣纯皇帝实录卷之五百五十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十三年。戊寅。二月。丁巳朔。祭先师孔子。遣协办大学士鄂弥达行礼。　　

○谕、朕于三月初四日启銮。恭谒东陵。礼成。即前诣易州。祇谒泰陵。所有应行豫备事宜。著各该衙门。照例敬谨办理。　　

○谕军机大臣等、吴达善等奏、准兆惠咨称、顺德讷已派往鲁克察克。其所带兵丁在军营原派数内。伊至巴里坤时。即交与侍卫璊绰勒图、速赴军营等语。近因顺德讷、由哈布塔克、拜达克、至巴里坤。前往军营。恐逾进剿之期。谕令至巴里坤稍为休息。听雅尔哈善调遣。至兆惠此时即应起程。犹固执原派兵数候此数百人同进。岂因朕召回成衮扎布。伊等无可推诿。愈加恇怯。惟冀增兵以自卫耶。现在军营兵丁。并非寡弱。马匹口粮。均已陆续起运。且沙喇伯勒等逸贼。复有何人、为之接济粮马。何以畏难若此。如必坐待青草发生。始行前往。则贼众亦因此得延喘息。其力倍增矣。为今之计。宜带兵进发。或缓行以养马力。不当再为驻候也。顺德讷之兵。仍遵前旨。即业经起程。亦速行追回。可传谕兆惠、雅尔哈善、吴达善知之。　　

○署广西巡抚鄂宝等参奏、养利州知州丁鹤起、吏目易昌腾。疎防重犯越狱。虽限内全获。仍请一并革职。得旨、重犯越狱。地方官固有应得处分。其限内全获者。自应分别议处。今鄂宝题参养利州知州丁鹤起、吏目易昌腾、藐视监狱。请旨一并革职。该州逃犯。已于数日内全行拏获。在职司监狱之吏目。任意疎纵。固律无可宽。至该州牧、虽防范不严。而既经全获。被议自有轻重。若一并议以革职。又何以处缉拏不力。迟延未获者耶。该抚办理。未为允协。此案该知州丁鹤起、著革职留任。　　

○戊午。祭大社大稷。上亲诣行礼。　　

○以大学士史贻直、充经筵讲官。　　

○命左春坊左赞善郑虎文、提督湖南学政。　　

○己未。遣官祭关帝庙。　　

○以举行仲春经筵。遣官告祭奉先殿、传心殿、上御文华殿。讲官暨侍班之大学士九卿詹事等。行二跪六叩礼。分班入殿内序立。直讲官四人。出就讲案前。行一跪三叩礼。复位。直讲官伍龄安、蒋溥、进讲论语博学而笃志、切问而近思、仁在其中矣、三句。讲毕。上宣御论曰。此非四事。盖两事耳。博学而不笃志。则或涉为荒唐。切问而不近思。则或入于无稽。然志也、思也。一心之事耳。仁、人心也。安见笃志近思。而心常驰骛于外者哉。故曰仁在其中。朱注以为未及乎力行而为仁。此或为下学者言。夫笃志近思而不力行。则又安得谓之笃志近思乎。子夏虽文学之科。此言实见道之论。故博学切问。仍文学之事欤。而笃志近思。则心存矣。心存而仁存。是知学问思辨智之事。而智亦仁之事。不然。元何以贯四端而长万善哉。讲官暨侍班官、跪聆毕。兴。直讲官介福、秦蕙田、进讲书经思其艰以图其易、民乃宁、二句。讲毕。上宣御论曰。夏不能不雨。冬不能不寒。于其常也。而民犹有怨咨者。非怨雨寒也。力耕桑而不得饱食暖衣。斯其艰也。斯民之宜其无时而不怨咨也。治人者岂可不思其艰乎。思其艰则当图其易。而易正不易图也。必也生众食寡。为疾用舒。三物五典。以教以安。庶其菽粟如水火。而民免罹于艰。得少宁乎。然民有可免艰获宁之理。而上终不可得有觉易不艰之日。盖以为易。则其艰立至矣。治民乃一节。若夫守先王之业。综万几之理。其难其慎。惟日孜孜。又何尝一息一刻、有不艰觉易之时也耶。讲官暨侍班官、跪聆毕。大学士傅恒等、奏曰。皇上学贯天人。德隆覆载。义精仁熟。犹勤孙志时敏之思。物阜民安。尚切暑雨祁寒之虑。敬胜而缉熙无斁。求宁而宵旰不遑。徵言契古圣之渊源。至道该前王之谟烈。臣等幸侍讲筵。亲承圣训。不胜荣幸。奏毕。诸臣出就拜位。行二跪六叩礼。礼成。上还宫。赐讲官及侍班官等宴于协和门。　　

○上诣畅春园、问皇太后安。　　

○幸圆明园。　　

○谕军机大臣等、朕命雅尔哈善为将军。专办回部。今授以靖逆将军之印。著派乾清门侍卫齐凌扎布赍送。即留伊军营效力行走。　　

○庚申。署定边左副将军纳木扎勒等奏、乌梁海户口。各得沁有十余户、二十余户不等。请将户少者归并。约四十余户。编为一得沁。又总管莽噶拉克幼时。所属九得沁。曾三分。同布珠库、辉齐赉等管理。今布珠库已死。辉齐赉年老。户口亦仅足五得沁之数。请均归莽噶拉克管辖。至新附之鄂木布、特楞古特三得沁。并归察达克、图布慎等管辖。报闻。　　

○辛酉。谕军机大臣等、据雅尔哈善等奏、从前擒送达瓦齐之伯克霍集斯、仍在图尔璊办事等语。则霍集占等、不能胁服人众可知。我兵至彼。伯克霍集斯等。必来归顺。然必须留心防察。如上年成衮扎布等、招降克哷特、乌噜特等鄂拓克。大兵既过。随后叛逃。即其验也。雅尔哈善等进兵时。如回人果能恭顺归降。自当收恤。令其头目从军。余人仍居本地。其稍有抗拒者。即宜剿杀。以振军威。勿虑伊等前路惊疑。稍事姑息。盖回人俱有城邑田庐。非若厄鲁特之易于惊窜也。若既取库车、阿克苏等城。亦应留兵弹压。玉素布为人诚实。自必善守。可于二城内。择何处最要。即令驻劄。既可坚新附之心。亦资以联络台站。再图尔璊地名。是否即系吐鲁番。现在吐鲁番、为额敏和卓游牧。今伯克霍集斯所居图尔璊。与何处相近。在何地方。著察明因便奏闻。　　

○礼部题、朝鲜国王李目□今、遣使表贺万寿、冬至、元旦、三大节。及进岁贡方物。赏赉筵宴如例。　　

○壬戌。上诣畅春园、问皇太后安。　　

○谕军机大臣等、据阿里衮等奏称、追剿沙喇斯、玛呼斯贼众。入呼尔塔克山。于塔喇图、乌沙克塔勒两处遇贼。擒获玛呼斯得木齐额默根等。据供、因大兵进剿巴图尔乌巴什、昂吉岱等。不敢相投。惟藏于山林幽僻之处。现在前往罗布诺尔、哈吗尔岭等处搜捕等语。昨雅尔哈善等奏、据素赉璊、询问伊父额敏和卓、遣来回人。知阿里衮等、追贼至呼尔塔克。剿杀玛哈沁。带兵回程。距吐鲁番约五百里。因马力疲乏。兵多步行等语。是伊等业已彻兵。今阅此奏。似尚在穷追贼众。若马力果乏。亦当彻回。其呼尔塔克等处。距进剿回部之路相近。雅尔哈善、与额敏和卓、应于此等地方。留心搜捕。或贼众四散。有往投昂吉岱等游牧者。亦著兆惠、严行搜剿。其敦多克哈什哈等、尤当拏送来京。毋致兔脱。　　

○豁除湖南平江县、水冲难垦田、一顷七十亩有奇额赋。　　

○癸亥。谕、陕省榆林府属之葭州、榆林、怀远、神木、府谷。延安府属之靖边、定边。鄜州属之宜君等八州县。上年秋禾被灾。业经降旨蠲赈。但现在例赈。已经告竣。而麦收之期尚远。灾民未免谋食维艰。尚须接济。著加恩将该八州县内。被灾八分之极贫。与九分之极次贫民。再行加赈两月。仍每石折给银一两二钱。以资买食。用示优恤至意。该部即遵谕行。　　

○甲子。遣官祭先医之神。　　

○乙丑。遣官祭昭忠祠。　　

○谕、湖北拨运豫米。船料业经降旨、免其徵收。其运东、川、米原船回空时。如查无揽载客货。著一体加恩、免其徵收船料。以示优恤。该部即遵谕行。　　

○谕军机大臣等、兆惠、富德、将伊等去年出兵。未经查出之侍卫官员。分别功次。补请议叙。又将领队大臣罗布藏多尔济等功次。声明具奏。甚觉繁琐无谓。夫恩自朕出。其效力行走之人。皆分所应尔。岂可稍生觊幸。兆惠等在彼闲居。并不将现在切要事件。留心计议。惟一味沽名渎奏。在伊等之意。以为准其所奏。则官兵得以邀恩。即不准行。人亦咸怀感激。如此存心可乎。且将以此为办事乎。然在侍卫官员。前次疎漏。未经查出者。补请议叙犹可。若罗布藏多尔济、因其效力。已封郡王。岂以为尚未加恩乎。即图伦楚、顺德讷、俱加恩授为副都统。伊等果能胜副都统之任否。其余议叙升级者尚多。若谓行走一次。即应加一次之恩。则与佣工取直何异。且兆惠身为将军。两路俱应视同一体。何以于珠勒都斯一路。未经查奏耶。朕因珠勒都斯一路。办理无绪。将成衮扎布彻回。舒赫德、鄂实降革。岂大臣获咎。官兵内遂无一二效力者。乃兆惠仅将随伊行走之人奏叙。此何理耶。若辈现在亦随兆惠进兵。如此、将何以冀其出力。若谓兆惠等一路功多。亦不过获一巴雅尔耳。而疎脱阿睦尔撒纳者。独非伊等乎。至奏将存留之翎。赏给西通阿等三人。有何紧要。况留翎三枝。即有三人效力。安得如此凑巧。何见之小也。但业经具奏。姑如所请。其珠勒都斯路。有效力行走官兵。从前未经查出者。可一并查奏。著传谕兆惠等知之。　　

○又谕、从前曾派第鲁巴、往管西路台站。正值贼人变乱之际。或被戕害。或有他故。并无信息。若果为贼所害。亦应加恩优恤。著兆惠等查明奏闻。　　

○又谕、据雅尔哈善等奏称、所调陕、甘、绿旗兵丁。计二月二十日以外。可至鲁克察克。自鲁克察克至玛纳斯。又需二十日。于三月初十左右。始至军营。距兆惠进兵之期。已逾一月等语。前因兆惠屡次奏请增兵。又将伊所领索伦兵一千名。拨给雅尔哈善。故派绿旗兵一千名前往。近因雅尔哈善奏、伊现在所有索伦、察哈尔、及富绍等送马兵丁。将及三百名。拟分派哨探策应、及巡察牧群之用。朕虑此数尚不敷用。谕将一切差遣回程索伦兵。留于鲁克察克。合计可得若干。如有不足。再自兆惠军营遣发。又谕顺德讷、阿里衮兵丁。俱归雅尔哈善之队。亦将及一千。但未知此内有索伦兵若干。若得六七百名。已足敷用。则兆惠所领索伦兵。即无庸调遣。或已经起程。行走未远。亦可调回。再绿旗兵虽赴调稍迟。而随后进发。亦足增声势。可仍行遣往。若兆惠竟不需用。即存留屯种亦可。著传谕兆惠、雅尔哈善、一面咨商办理。一面奏闻。
  </div>
  <div class="pagination">
   <a href="清实录乾隆朝实录_page763.html">
    上一页
   </a>
   <span>
    ...
   </span>
   <a href="清实录乾隆朝实录_page759.html">
    759
   </a>
   <a href="清实录乾隆朝实录_page760.html">
    760
   </a>
   <a href="清实录乾隆朝实录_page761.html">
    761
   </a>
   <a href="清实录乾隆朝实录_page762.html">
    762
   </a>
   <a href="清实录乾隆朝实录_page763.html">
    763
   </a>
   <span class="current-page">
    764
   </span>
   <a href="清实录乾隆朝实录_page765.html">
    765
   </a>
   <a href="清实录乾隆朝实录_page766.html">
    766
   </a>
   <a href="清实录乾隆朝实录_page767.html">
    767
   </a>
   <a href="清实录乾隆朝实录_page768.html">
    768
   </a>
   <a href="清实录乾隆朝实录_page769.html">
    769
   </a>
   <span>
    ...
   </span>
   <a href="清实录乾隆朝实录_page765.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
