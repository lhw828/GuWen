<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 432 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 432 页/共 848 页</h1>
    <div class="content">
○直隶总督琦善奏、访闻通州监犯。有淩虐同囚。吓诈钱文情事。业经审明拟罪咨部。并通饬各府州县一律查禁。以重监狱。得旨、查办甚好。必须通饬查禁。有不认真阳奉阴违者。从严究治。　　

○湖广总督讷尔经额奏、遵旨查办苗疆厅县占补地丁。朘削科敛各弊。查湖北武昌道邵甲名、办事精细。曾任湖南学政。熟悉该省情形。现委赴湖南。会同抚臣委员。按款访查。研究覆奏。得旨、所委甚好。但总要汝给伊主张。俾伊得尽其长。方于公务有裨。其留意焉。　　

○甲午。谕军机大臣等、前据步军统领衙门续获形迹可疑各犯。当降旨交刑部审讯。兹据讯明陈发等五起内楚心成等一起。楚心成系直隶宁晋县南官庄人。据供现在本省因案涉讼。带同族侄楚焕、表弟张宝来京。欲行具控。所带结盟小摺内开写楚文桢、楚文楷、及在京贸易之河南安阳县人张怀秀、三人姓名。至陈有祥一起。据供系直隶武邑县戴兴村人。该处兴立北山会。伊系会首。于本年正月起意来京烧香。被官拏获。其陈发一起。据供系河南汤阴县石家庄人。素闻该县狗头山、有贼匪刘善洪在彼藏匿。时出抢夺。并有恶丐偷窃田苗。名为红门社。牛至山一犯。据供系直隶深州牛家庄人。该处数年前。兴立善会。敛钱修庙。有村人牛老立等各为会首。柳磬一犯。据供系直隶肥乡县白少堡人。许愿烧香。来京被获等语。该犯柳磬、长途远涉。酬愿烧香。陈有祥等纠集多人。敛钱祈福。难保无为匪不法重情。陈发、牛至山二犯。均系只身行乞来京。刑迹诡秘。难保无负罪潜逃情事。供出之刘善洪、牛老立等。是否实有其人其事。均应彻底查究。楚心成一起。业在本省涉讼。自必有案可稽。著琦善督同臬司陈崇礼、栗毓美督同臬司经额布、迅即各派干员。驰赴各该县。于各该犯家严密摉查。讯明该犯等平素在籍。有无滋事。别情。取具切结。并查明有无刘善洪闻拏潜逃。牛老立等敛钱修庙。并焚心成是否在本省控告。将地亩卖钱措资。及楚文桢、楚文楷、张怀秀、三人如何结盟之处。迅速确查。详细声叙报部。以凭核办总须不动声色。密速查办。不准稍有含混。亦不准稍涉张皇。致滋扰累。原单著钞给阅看。将此各谕令知之。寻直隶总督琦善奏、楚心成之父楚皋、前以越泳青等吞使工价。赴步军统领衙门呈告。甫于上年十一月咨回。俟讯明分别解京质讯。护河南巡抚栗毓美奏、陈发一犯。讯据伊兄陈兴、陈旺、并地邻人等、佥供于本年正月间因贫外出。并无为匪情事。汤阴县并无狗头山。亦无刘善洪其人。惟林县有狗惊山。俗呼为狗头山。上年八月曾经访获匪徒刘三红纠抢妇女。并审出杀死开州人楚得功弃尸灭迹之案。善洪三红。土音略似。俟提该犯来省。再行确讯办理。查该县向有丐匪。用瓦片划伤头面。恶讨乞食。土人呼为红门丐。已饬地方官查禁。现在并无此等丐匪。楚心成摺内所开安阳县人张怀秀。遍查并无其人。其与楚文桢、楚文楷、如何结盟之处。无从查讯。均下部知之。　　

○以故翁牛特镇国公乌呢济尔噶勒子桑噶巴拉、袭爵。　　

○旌表守正捐躯直隶天津县民杨杰妻卢氏。　　

○乙未。孝仪纯皇后忌辰。遣官祭裕陵。　　

○上诣大高殿行礼。　　

○还宫。　　

○孝慎皇后殡宫月祭。遣官行礼。　　

○旌表守正捐躯直隶东安县民崔克兴妻赵氏。　　

○以祭社稷坛。自是日始。斋戒三日。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百四十九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十四年。甲午。二月。丙申朔。谕内阁、长清等奏、屯田试种有效。请定则升科一摺。巴尔楚克之毛拉巴什赛克三一带荒地。前经奏准开垦。兹据长清等奏、查明该处统计开田二万四千余亩。共招种地民人三百六十余名。水畅土肥。夏秋二禾收成。均在九分以上。请自十四年起。按亩升科。所办甚好。著照所请、所有巴尔楚克新垦地亩。准其仿照北路升科则例。及民屯认垦各成案。酌中轻定科则。同喀什噶尔屯田。均自道光十四年启徵。以供兵糈。并著造具新招屯民年岁籍贯认种地亩总数清册。咨部备查。所有办理巴尔楚克、喀什噶尔、两处屯田各员。著长清等将认真出力者核实具奏。量予鼓励。毋许冒滥。此次开垦屯田。试种业有成效。所办尚属认真。惟此外可垦之地尚多。该参赞等务饬委办各员设法招徕。妥为经理。俾认垦之民。源源踵至。庶草莱日辟。田亩日增。足以实边储而壮声势。毋得日久懈怠。致令屯务废弛。以收寓兵于农之实效。勉之又勉。　　

○谕军机大臣等、长清等奏、卡外色哷库勒回庄。被贼滋扰。现在办理情形。挋称叶尔羌所属卡外色哷库勒回庄。于上年九月被霍罕头目诺尔巴依、带领布噜特五百余人。前来掳掠。并称欲向该庄收税。维时霍罕额尔沁吊噶尔拜、已至叶尔羌。即令阿布都尔满向伊责问。该额尔沁极口分辩。恳求遣人出卡晓谕驱逐。该头目诺尔巴依、稍有解散。尚有数十人驻扎该庄附近地方。经长清等派令伊斯玛依尔、复向询问。据额尔沁称、遣人回霍罕告知该伯克。将该回庄众人撤退。并留额尔沁为质。等候回信等语。此次该额尔沁前来送出裹胁兵民回子。一闻色哷库勒庄、被霍罕头目率众滋扰。即遣人出卡晓谕。并恳求遣人回埶罕告知该伯克。将滋扰该回庄众人自行撤退。尚属明白恭顺。此时滋扰回庄各众。如该霍罕已行撤回。自可相安无事。傥仍未撤回。该参赞等务当晓以大义。今额尔沁遣人先回。谕令该霍罕遵守旧界。长受天朝厚恩。贸易通商。妥为约束属人。不准妄生觊觎。复滋事端。即留额尔沁在此为质。俟该霍罕伯克回覆到时。再行奏明办理。该回庄远处卡外。夷人反覆靡常。该参赞等务令该伯克豫为戒备。加意堤防。并通饬各城严巡各卡伦。一体小心防范。不许轻出邀功。以免疏虞而弭边衅。将此谕令知之。　　

○吏部尚书朱士彦、乞假省亲。允之。以工部尚书汤金钊、兼署吏部尚书。　　

○以修建巴尔楚克城垣。赏故阿奇木伯克阿布都尔满子头等侍卫迈玛特爱孜斯、花翎。总兵官唐俸等、升补议叙有差。　　

○丁酉。祭先师孔子。遣大学士潘世恩行礼。　　

○谕内阁、乌尔恭额奏、请将相验不实之员解任质审一摺。此案代理新民厅事务奉天府经历傅钟琭、于相验民人赵银、殴伤王世宽身死案内、刑仵受贿匿伤。毫无觉察。若非明知故纵。何至被吏役朦蔽一至于此。且恐该经历之家丁。亦难保无通同舞弊情事。傅钟琭著解任。交乌尔恭额亲提丁胥人等、暨全案犯证。彻底根究。严行鞫审。务得确情。勿使一名漏网。按律分别定拟。该经历如有得贿舞弊之处。著即据实参办。不可徇隐。　　

○闽浙总督程祖洛奏、陈提镇司道知府密考。或观其材识。或证以官声。大约中材居多。而有猷有为有守者仅见。浙省不免一疲字。尚能率由旧章。闽省则疲而兼玩。惟有因地因人。随时随事。勤加训诫。以挽颓风。得旨、所论两省吏治营伍。俱极详明。可见卿到处留心。胸中既有成竹。必当分绥急。辨重轻。实心督饬。实力整顿。一切破除情面。力挽积习。固不可操之过急。反失真当。亦不可因循迁就。更成难返之势。务须振刷精神。以副重寄。勉之又勉。　　

○以户部左侍郎敬徵、工部左侍郎吴椿、署经筵讲官。　　

○戊戌。祭大社。大稷。上亲诣行礼。　　

○遣官祭文昌帝君庙。　　

○两广总督卢坤奏水陆捕盗情形。得旨、查拏水陆盗犯。乃海疆第一要务。须一力督办。文武有不认真用命者。断勿姑息。奋发有为者。务当奖励。必期水陆肃清。安闾阎而弭后患。方为至善勉之又勉。以副重寄。　　

○以摉捕贼犯出力。予广东通判穆克安等升叙有差。　　

○己亥。以举行仲春经筵。遣官告祭奉先殿。传心殿。上御文华殿经筵。直讲官穆彰阿、潘世恩、进讲中庸故君子之道。闇然而日章。讲毕。上宣御论曰。易曰。天地相遇。品物咸章。又曰。含章可贞。谓当含晦其章美也。晦不终晦。其志厚者其义章。此中庸引诗得闇之音。而知君子之章本此也。君子为己之学。存之为心。成之为道。道也者明而能闇者也。扬于外无以足乎内。则内念已夸。炫于人无以持乎己。则己意先驰。故物不閟其华。情每迁于伪。事不行吾素。性必动于浮。而欲其相得益章也可乎。君子不自置于表暴之地。而白贲旡咎矣。君子不自失其浑穆之怀。而黄中通理矣。愈收敛斯愈发越。平淡之内。绚烂自生。有笃实斯有辉光。质朴之中。精英自炳。贞正而固。积厚而流。美在其中。而畅于四支。发于事业。美之至也。此可知诗之尚絅故闇然。衣锦故有日章之实。下学立心之始。其可忽诸。直讲官禧恩、史致俨、进讲书经好问则裕。自用则小。讲毕。上宣御论曰。人君抚临区夏。咨岳牧。询刍荛。舍己从人。不自私其功。盖欲罗四方之英俊。而急亲贤之为务。非徒恃一己之聪明。而夸予知以自雄也。此商书仲虺之诰。所由重好问而戒自用。试申论之。今夫天下之大。万民之众。非广咨博访。无以穷治乱之根源。非兼听并观。无以辨邪正之心术。故前席而问之。使从容敷奏而不辞。亦临轩而问之。俾剀切直陈而无隐。是以德尊而业广。则绰绰乎有余裕矣。夫好问者。合天下之人以为用也。而岂愚而好自用乎。嘉谋嘉猷之入告。自用则等于自专。群策群力之相资。自用则甚于自弃。将所云用作砺。用作舟楫。用作霖雨者。皆以有用之用。而置诸无用之用。犹欣欣然以自用为得计。其反为人用也。何事能治。不亦小乎。仲虺举古人之言。谓之自得师者。真知已之不足。人之有余。委心听顺。而无拂逆之谓也。好问则求有余师矣。自用则欲其附己矣。昔大知如舜。察迩言而好问。执两端而用中。所为不自用而取诸人者。其即此义也夫。礼成。上幸文渊阁。赐讲官及听讲诸臣茶。复赐宴于本仁殿。　　

○谕内阁、前因陡元等奏、昆明等州县地震。请蠲免本年钱粮。未将已未成灾之户分晰叙明。当经降旨饬令查明具奏。兹据奏称、此次该处被灾。系查照乾隆年间成案。各州县钱粮。初奏全行蠲免。及后来秋收丰稔。仍分别有灾之户蠲也。无灾之户不免。现在昆明等十州县年额应徵钱粮银米。约计合银八万余两。此中应免者。大约数不及半。必须分别查明。再行具奏等语。被灾地方。应免钱粮。必应确查分晰办理。所有昆明等十州县额徵钱粮银米。合银八万余两。该督等即督饬各地方官逐户挨查。将有灾无灾各户。应免银数若干。应输纳银数若干。详晰核明具奏。务使灾黎均沾实惠。无任奸胥蠹役。从中涉手。致不被灾各户。稍有影射。以昭核实而免浮冒。　　

○谕军机大臣等、本日据祁＜?土贡＞由驿驰奏、接据越南国来文。剿办夷匪完竣一摺。览奏俱悉。上年十月间。该国保乐州夷匪侬文云等、分路攻破三歧牧马等镇、及文渊州。又围攻谅山。势甚猖獗。迨十一月间。该国王于收复三岐后。又调派夷兵。招幕土人。分两路剿捕。一潜越山岭。占夺保乐州城。一由黎京直趋谅山镇救援。夷匪势力不敌。谅山围解。退据牧马地方。旋探越南国阮藩、派统领军统官吴文口□杯、参赞官武文清、带兵三千余名。前至九封牧马一带征剿。于九封哙口□贺地方接仗。保乐夷匪大败。复乘胜攻打牧马。该夷匪阮祐谨、阮祐旋等穷蹙。即将牧马仓库烧毁逃散。现在谅山九封牧马等处。均已收复。谅山已立墟市。并有新放夷官到任。惟农文云无获。尚未撤兵。恐该匪势穷内窜。经护右江镇满承绪、拨兵三百名。分布各要隘。并据阮藩咨称生获匪目。供称农文云携挈妻小夥匪百余人。向云南边地投窜。呈恳云南省拏解等语。越南国称藩纳赆。恭顺有年。兹夷地既已肃清。边境乂安。朕心实深欣慰。夷匪农文云既向云南边地逃窜。有应严行拏缉。著阮元、伊里布、卢坤、祁＜?土贡＞、惠吉、严饬各边界一体堵缉。毋令匪徒一名逃入。并严谕沿边居民。不得容留面生可疑之人。致滋混迹潜藏。傥农文云潜逃内地被获。该督等一面奏闻。一面缚交该国。自行惩办。将此谕令知之。　　

○又谕、据阮元等奏、已革土司刀绳武不知悔罪。犹复勾结边夷滋衅。经弁兵追捕。刀绳武远逸无踪等语。刀绳武暋不畏法。可恶已极。现虽卡破练散。不致滋事。断难容其潜匿在边。致贻后患。将阮元、伊里布、严饬该镇道委员追踪缉拏。务获惩办。将此谕令知之。　　

○以詹事府詹事史谱、为内阁学士兼礼部侍郎衔。　　

○以查办灾赈出力。予云南同知姚延之等加衔升叙有差。　　

○免云南铜厂民欠无著工本银。　　

○庚子。谕内阁、鄂顺安奏、审讯已革马甲铢隆阿等京控一案大慨情形。请将被控之员并狡展之武举。分别解任斥革一摺。此案铢隆阿等所控厅营舞弊。侵蚀兵粮重款。业经该抚审属子虚。复据供称大盈仓米石。向系米铺包揽。每以兵丁应领之米。抵兑花户应完之米。并不出仓。又据费扬阿布供称、城守尉将未经中箭之马甲庆瑞挑补领催。虽为原控呈内所无。均应彻底根究。以期水落石出。太原驻防镶蓝旗满洲防御布勒哈、骁骑校塔尔哈、印房笔帖式文渊、俱著解任。委署骁骑校达文、武举费扬可布、俱著斥革。交鄂顺安督同臬司龚绶、亲提全案人证。严行质讯。按律定拟具奏。寻奏、传讯米铺。佥供伊等遇徵粮时。花户多买米完纳。从未买过旗人应领之米抵换。铢隆阿亦并无证据。庆瑞挑补领催。据城守尉覆称、庆瑞差使奋勉。是以挑补。防御布勒哈、骁骑校塔尔哈、佥供庆瑞中箭二枝。费扬阿布自认妄控。应请将铢隆阿、费扬阿布、照例拟杖徒折枷。下部议。从之。　　

○引见各衙门保送京察一等人员。得旨、此次京察一等圈出人员。著各该堂官再行出具切实考语。交吏部带领引见。圈出之满洲蒙古中书笔帖式等官。著归入理事同知通判内。遇有缺出。与旧记名人员。一体带领引见。其汉军汉人。著交部以抚民同知通判分别选用。兵部主事明谊、光禄寺署正乌勒登布、刘光棨、仓场监督中仓刑部主事沈彦方、詹事府主簿蒋国琳、通政司经历陈鼎治、国子监助教富明阿、沈学诚、鸿胪寺鸣赞觉罗福升、銮仪卫鸣赞鞭官那瀛太、俱著交部照例以应升之缺升用。翰林院侍读周祖培、侍讲王植、俱著准其一等。吏部郎中清平、礼部郎中久祥、俱著改为二等。其余内阁侍读乌金布等二百五十六员。俱著准其一等加一级。　　

○调正黄旗蒙古副都统王兰、为西安右翼副都统。以刑部右侍郎恩特亨额、兼正黄旗蒙古副都统。　　

○辛丑。上幸圆明园。　　

○诣绮春园问皇太后安。　　

○福建台湾道刘鸿翱奏报到任。得旨、汝系朕特旨简调之人。海疆紧要。一时一事。不可疏忽。公勤清慎。服膺勿失。朕惟知赏功罚过而已。懔之勉之。　　

○以镶蓝旗汉军副都统壁昌、署正黄旗汉军副都统。　　

○壬寅。　　

○孝淑睿皇后忌辰。遣官祭昌陵。　　

○高部议准、安徽巡抚邓廷桢疏报、采访桐城县贞节妇女张丁氏等三千一百六十三口。河南巡抚杨国桢疏报、固始县王周氏等六百七十口。原武县娄张氏等十七口。密县孙张氏等八十一口。孟津县蔡李氏等七十九口。各请建总坊旌表。从之。　　

○癸卯。以户部左侍郎敬徵、署都察院左都御史。　　

○以郑亲王乌尔恭阿、署正红旗汉军都统。镶白旗满洲副都统裕诚、署镶白旗护军统领。　　

○旌表守正捐躯直隶定州民魏胖儿妻齐氏。逼嫁捐躯四川阆中县民权三让妻任氏。　　

○甲辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○遣官祭先医之神。　　

</div>
    <div class="pagination">
<a href="清实录道光朝实录_page431.html">上一页</a><span>...</span><a href="清实录道光朝实录_page427.html">427</a><a href="清实录道光朝实录_page428.html">428</a><a href="清实录道光朝实录_page429.html">429</a><a href="清实录道光朝实录_page430.html">430</a><a href="清实录道光朝实录_page431.html">431</a><span class="current-page">432</span><a href="清实录道光朝实录_page433.html">433</a><a href="清实录道光朝实录_page434.html">434</a><a href="清实录道光朝实录_page435.html">435</a><a href="清实录道光朝实录_page436.html">436</a><a href="清实录道光朝实录_page437.html">437</a><span>...</span><a href="清实录道光朝实录_page433.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
