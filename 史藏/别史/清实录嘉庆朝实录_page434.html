<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 434 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 434 页/共 523 页</h1>
    <div class="content">
○引见内务府京察一等人员。得上□日、此次内务府三院等处京察一等圈出人员。著各该堂官再行出具切实考语。带领引见。圈出之主事恒梧、笔帖式福祥、增禄、塔清阿、长庚、宝善、景德、著交吏部记名照例选用。所有一等官员达他笔帖式、俱著准其一等加一级。　　

○以大理寺少卿同麟、为内阁学士。兼礼部侍郎衔。陕西布政使陈观、为太仆寺卿。　　

○以湖南按察使徐炘、为陕西布政使。太仆寺卿海龄。为湖南按察使。　　

○甲申。遣官祭历代帝王庙。　　

○谕内阁、百龄奏、禁止鬻妻溺女一摺。民闲溺女、最为恶俗。该督于所属三省州县。倡率捐置育婴堂、收养遗婴。如仍有溺女者、查明照例治罪。各地方官、果能行之以实。其恶习自可渐革。至鬻妻一事。大率出于无赖游民。然果使衣食有资。亦孰肯轻于离异家室。此又在亲民之官。为小民熟筹生计。能使人习勤劳。俗敦俭朴。富者余于所蓄。而有赒恤之施。贫者足以自完。而无饥寒之迫。则衣食足而廉耻生。庶妻孥皆可以相保。是又教与养相因。不徒恃法令之禁止也。　　

○大学士托津等议奏、江西省行销淮引、堵缉邻私章程。得上□日、此项缉私巡役。准其携带鸟枪。但必编刻字号。官为给发。如所带鸟枪、并无官编字号。即属私带。虽实系抵御聚众私枭。仍照凡人鸟枪杀伤例治罪。　　

○乙酉。复引见京察一等圈出人员。得上□日、德荫、陆蕖、查讷勤、吴信中、陶梁、林培厚、刘荣黼、费丙章、齐哈纳、穆扬阿、朱桂桢、祥瑛、吴鼎臣、福祥、胡枚、巴彦珠、瑞生、奎昌、嵩岫、程同文、世宁、祥德、梁承福、德光、诚安、惠显、吴荣光、福兆、马瑞辰、张本枝、柏龄额、永和、德宁额、富禄善、程赞宁、宜清安、黄鸣杰、蔡炯、增柱、俱著交军机处记名以道府用。　　

○复引见内务府京察一等圈出人员。得上□日、六库郎中达林、会计司郎中□□车桂、造办处郎中嘉禄、上驷院郎中恒太、奉宸苑郎中阿扬阿、南苑郎中富森保、圆明园郎中明禧、会计司员外郎普成、营造司员外郎达三、都隆阿、武备院员外郎长庚、圆明园员外郎文祥、俱著交军机处记名。　　

○丙戌。旌表守正捐躯山西太平县民吴五成妻卫氏。　　

○丁亥。上耕耤。诣先农坛行礼。更服。至耤田所。躬耕三推。复加一推。御观耕台。命礼亲王麟趾、睿亲王端恩、郑亲王乌尔恭阿、各五推。吏部右侍郎佛住、户部左侍郎果齐斯欢、礼部左侍郎宝兴、兵部左侍郎禧恩、刑部右侍郎彭希濂、署工部左侍郎戴联奎、都察院左副都御史多山、通政使司通政使张鹏展、大理寺卿恩宁、各九推。毕。顺天府府尹率农夫终亩。赏赉农夫耆老如例。　　

○以詹事府少詹事昇寅、为太仆寺卿。　　

○戊子。清明节。上诣寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○谕内阁、本日节届清明。朕恭诣寿皇殿瞻礼神御。因忆嘉庆己巳、朕五旬正寿之年。清明日恭谒裕陵。躬行敷土礼。并举隆恩殿大飨。及今已越七载。朕春秋五十有七。自惟精力康强如昔。敬拟于己卯朕六旬正寿之年。仍恭诣裕陵。行敷土礼。并举隆恩殿大飨。朕非敢于过礼。敬念仰承皇考高宗纯皇帝付托之重。丙辰年亲御太和殿授玺。又复训政三年。罔极慈恩。实为亘古所未有。朕孺慕之怀。与年俱益。计惟捧土珠邱。藉可稍申忱悃。著礼部。太常寺、将此上□日存记、届期奏请、亲诣行礼。令各该衙门敬谨豫备。　　

○己丑。谕内阁、奏摺题本。乃臣下告君之言。岂可以市井匪类秽语、连形章牍。初八日刑部进呈直隶总督那彦成等具题、赵春秽詈边范氏、以致气忿自尽一本。将字典未有之字。极村极秽之言。连叙二处。刑部堂司各官、俱未看出。依样葫芦。仍照原题直书。甚属因循失体。非寻常错误字句者可比。著大学士董诰、托津、尚书苏楞额、吴璥、将具题之那彦成、盛泰、及本内列名之堂司各官、写本之人、分别议罪。于十二日具奏。　　

○以故阿噜科尔沁扎萨克贝勒多尔济帕勒玛子丹津巴勒桑、袭爵。　　

○以江南江宁城守协副将鲍友智、为湖南永州镇总兵官。　　

○旌表守正捐躯直隶肃宁县民妇边范氏。　　

○庚寅。上启銮。恭谒西陵。　　

○谕内阁、前因松筠审办布噜特比图尔第迈莫特罪名、前后两歧。于该犯谋逆情形、声叙亦未明晰。特降上□日令长龄会同成宁等秉公确查。兹据长龄等奏、讯据图尔第迈莫特之子阿则依、及壻莫玛什等供、该犯先曾应允帮同孜牙墩滋事、抱经起誓。继欲谋害霍隆武等、经其妻及子弟等劝止。嗣事竣后、贪得孜牙墩庄田未遂。心怀怨恨。复有断不甘心定行闹事之言。是该犯同谋助逆。有众供可凭。自应按律治罪。但该犯究系谋而未行。与孜牙墩之纠众背叛戕害官兵者、情罪有闲。松筠既经奏请将该犯斩枭。所拟罪名。原无错误。必应俟奉到谕上□日后、再行处决。方为正办。乃未奉明示。忽将该犯凌迟处死。与孜牙墩毫无区别。且纵令该犯家属多名同时遁逃。办理实属草率。松筠前已革去太子太保。部议降四级调用、无级可降、应行革任。著加恩改为革职留任。阿奇木伯克伊萨克、经松筠派查图尔第迈莫特逆迹。既查有端倪。即应将该犯家属先行严密防范。乃于席闲探出逆言。乘夜面禀。全不慎密。以致犯属脱逃。亦属疏纵。伊萨克著即降补五品伯克。其喀什噶尔阿奇木伯克员缺。著长龄会同松福、贡楚克扎布、秉公拣选。择其实堪胜任者。奏请调补。　　

○是日。驻跸旧衙门行宫。翼日如之。　　

○辛卯。孝贤纯皇后忌辰。遣官祭裕陵。　　

○壬辰。谕内阁、前因刑部议覆直隶总督那彦成具题赵春秽詈边范氏以致气忿自尽本内。将极村极秽之言。连叙二处。有失体制。特降上□日令董诰等。将具题之那彦成、盛泰、及本内列名之刑部堂司各官。分别议罪。兹据董诰等奏请、将盛泰革职。那彦成及刑部堂司各官、分别降调。所议甚是。此案盛泰先将秽语叙入原详。本应照议黜革。姑念该臬司现在查办逆案。一时更换乏人。盛泰著革去花翎、加恩改为革职留任。盛泰既已从宽。其原议降三级调用之那彦成、著加恩改为降三级留任。原议降二级调用之刑部郎中福智、员外郎德光、蒋翎、主事富祥、候补主事汪鸣谦、七品京官梁恩照、俱著加恩改为降二级留任。原议降一级调用之崇禄、韩崶、那彦宝、卢荫溥、文宁、俱著加恩改为降一级留任。惟彭希濂于昨日召见时。奏称伊阅看此案。曾将本内村秽字句。用笔记出。因嘉庆五年奉有谕上□日、凡语言调戏案件。令将该犯如何调戏、致本妇羞忿莫释之处。详晰声叙。是以拘泥未经删改。亦未与各堂官相商。所奏殊属巧辩。朕前降谕上□日、原令将案内情节详晰声叙。岂令将村俚之言。一并载入。彭希濂强词支饰。不胜刑部侍郎之任。著以正三品京堂降补。　　

○谕军机大臣等、据严烺奏、秦州知州李醇和、在皋兰县任内、代各衙门餧养马匹一节、该司前在兰州道内骑用骡马、亦系该革员代为餧养、恳请交部严加议处等语。向来藩臬准令奏事。如该省督抚有不公不法、及地方紧要事务。匿不上闻。原许两司专摺陈奏。若寻常事件。总应禀详督抚据以入告。岂容越分妄陈。甘省亏空之案。现派钦差大臣、会同总督查办。严烺曾交首县餧养马匹。亦系案内之事。自应禀明景安等、归案汇办。何须自请严议。殊属迈越。著景安等传上□日申饬。其该藩司交首县代餧马匹一事。著景安等归入同案交餧马匹各员、一律参处可也。　　

○调吏部右侍郎帅承瀛、为刑部右侍郎。署工部左侍郎戴联奎、为吏部右侍郎。　　

○赏看守南苑各行宫苑户一月钱粮。并赏海户银一千三百两。　　

○是日。驻跸团河行宫。　　

○癸巳。谕内阁、百龄等奏、王营减坝盘做裹头工程、必须丞倅专司经理、请将丁忧同知唐文睿暂留掌管等语。王营减坝盘头工程。非抢办紧要钜工可比。南河厅员、及候补人员甚多。尽可量材派委。唐文睿现已丁忧。例应回旗守制。似此违例夺情。其端断不可开。所奏不准行。唐文睿著即饬令回旗守制。毋任迁延。　　

○是日。驻跸新衙门行宫。　　

○甲午。谕内阁、张映汉奏、黑龙江减回内地流犯龚亚文在配脱逃。于五日内拏获、讯系附近躲避、尚未出境、遵例请上□日定夺等语。龚亚文著仍发黑龙江为奴。如再脱逃拏获。即行正法。余俱照所议完结。嗣后凡免死减等发遣盗犯改发者。如在配脱逃。五日限外拏获。仍照例正法。其五日限内拏获。讯明实系附近躲避、并未远扬者。即仍发原配地方。毋庸奏请定夺。著为令。　　

○是日。驻跸黄新庄行宫。　　

○乙未。赏直隶扈卫弁兵等银币有差。　　

○除陕西城固县水冲地十顷三十二亩有奇额赋。　　

○是日。驻跸半壁店行宫。　　

○丙申。驻跸秋澜行宫。　　

○丁酉。上临慧愍固伦公主园寝赐奠。　　

○赏跸路经过看守各行宫弁兵半月钱粮。　　

○是日。驻跸梁格庄行宫。　　

○戊戌。上恭谒泰陵。泰东陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、均随行礼。　　

○至孝淑皇后陵寝奠酒。临妃园寝赐奠。　　

○旌表守正捐躯直隶南和县民王焕新妻张氏。　　

○是日。回銮。驻跸秋澜行宫。　　

○己亥。谕军机大臣等、景安等奏、讯明李醇和前在皋兰县任内、赔累各项共银八万余两、余银四万一千余两、据供零星用去、不能逐款指出等语。那彦成前在陕甘总督任内。除将旧亏奏明弥补外。其失察所属州县、自十六年以后。又新亏仓库二项。至一百万余两之多。其咎甚重。景安等将来定案时、应以此将那彦成严参。其李醇和所亏银两。除自认赔累各款外。余银四万一千余两。该革员但以不知俭省滥行花费空言登答。殊属含混。究竟作何使用。或伊馈送何人。令其据实供吐。傥竟不能逐款指实。则系该革员自行侵蚀。或捐官。或置田。或徵歌选舞。俱应胪列实迹。不准含混。讯明后即照所亏银数问拟罪名。又另摺所奏章程五条。已交军机大臣速议具奏。该省查办亏缺。总当以新亏银数多寡分别轻重。若十五年以前旧亏。前于那彦成查明奏请分限弥补时、已降上□日允准。此次仍著遵照前议办理。如祇有旧亏而无新亏者。尽可留任。照依原定年限分别追补。其新亏旧亏俱有者。则必应从重惩办。即照山东亏空之例。分别银数多寡、著追治罪。景安等先确实查明。分别核办。俟军机大臣议奏上时。再降上□日饬遵可也。将此谕令知之。　　

○是日。驻跸半壁店行宫。　　

○庚子。谕内阁、百龄等奏、江宁旗营开缺甲兵家口养赡不敷、设法调剂一摺。前据穆克登布等、因该旗营无依丁口较多。请将各兵旧置洲地、变通办理。以为历久赒恤之需。当经降上□日、令百龄再行会同覆核具奏请上□日。兹据该督等会商覆奏、请将洲租钱文计口分给。虽应给丁口。随时增减。而岁入租项。总有赢无绌。官兵既免扣饷。公费亦可节省。实于该旗营大有裨益。俱著照所请行。该将军等惟当督饬经管各员、认真稽核。以期经久无敝□大。并造具册图报部、以备查核。　　

○又谕、前据御史卢浙奏、州县徵收钱粮。例用三联串票。欲杜州县亏欠之敝□大。请饬令盖用该管道府印信。经户部议准通行。兹据百龄等会奏窒碍难行之处甚多。朕详加披览。所言皆系实在情形。徵收钱粮串票。钤用州县印信。奉行已久。即加用道府印信。如已徵之银、仍不催提报解。亦难杜亏挪之敝□大。徒使官病稽迟。民滋扰累。吏胥往返。亦易作奸。江苏安徽江西三省情形如此。推之他省。自必皆然。与其纷更无益。不若仍循旧章。以归＜闲＞易。所有前议三联串票盖用道府印信之例。著通谕各直省、即行停止。　　

○旌表守正捐躯河南太康县民刘成妻李氏。　　

○是日。驻跸黄新庄行宫。　　
</div>
    <div class="pagination">
<a href="清实录嘉庆朝实录_page433.html">上一页</a><span>...</span><a href="清实录嘉庆朝实录_page429.html">429</a><a href="清实录嘉庆朝实录_page430.html">430</a><a href="清实录嘉庆朝实录_page431.html">431</a><a href="清实录嘉庆朝实录_page432.html">432</a><a href="清实录嘉庆朝实录_page433.html">433</a><span class="current-page">434</span><a href="清实录嘉庆朝实录_page435.html">435</a><a href="清实录嘉庆朝实录_page436.html">436</a><a href="清实录嘉庆朝实录_page437.html">437</a><a href="清实录嘉庆朝实录_page438.html">438</a><a href="清实录嘉庆朝实录_page439.html">439</a><span>...</span><a href="清实录嘉庆朝实录_page435.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
