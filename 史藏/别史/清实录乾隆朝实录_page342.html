<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 342 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 342 页/共 1860 页</h1>
    <div class="content">○是日驻跸巴彦沟。翌日如之　　

大清高宗法天隆运至诚先觉体元立极敷文奋武孝慈神圣纯皇帝实录卷之二百四十六


大清高宗法天隆运至诚先觉体元立极敷文奋武孝慈神圣纯皇帝实录卷之二百四十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董浩内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十年。乙丑。八月。乙卯。上行围于乌里雅苏台。　　

○赐王大臣、蒙古王、额驸、台吉、等宴。　　

○丙辰。上诣皇太后行幄问安。　　

○行围于毕图舍哩。　　

○兵部侍郎开泰奏。宣化府属、被灾各州县。现在督臣委员确勘。陆续散赈。但该处向例相沿。既行散赈则平粜稍缓。查宣属山僻。且被灾较重。若拘泥缓粜之说。恐米价渐增。臣酌令地方官查明曾开粜之处。如米价犹昂。不必速议停止。其未开粜者。即量行出粜。以平市价。得旨。所奏俱悉。　　

○是日驻跸依逊萨尔巴里。　　

○丁巳。上诣皇太后行幄问安。　　

○遣官祭昭忠祠。　　

○是日上行围于阿济格鸠和罗。驻跸。　　

○戊午。祭大社、大稷。遣履亲王允祹恭代行礼。　　

○上行围于僧机图。　　

○大学士等遵旨议奏。直省蠲免钱粮。现奉谕旨、令臣等将耗羡可否一并豁免之处。酌议办理。查正项钱粮。已分三年蠲免若将耗羡一例豁除。则养廉充公等项。无可支用。虽有节年存剩盈余各闲款可拨。而此外不敷之数尚多。应将耗羡仍徵。得旨。是。知道了。　　

○是日驻跸博勒齐尔。　　

○己未。上诣皇太后行幄问安。　　

○行围于永安湃。　　

○是日驻跸齐尔博库口。　　

○庚申。顺天府府尹蒋炳奏。顺天府属各州县、被旱歉收。现今粮价。虽属平减。民间杂粮。亦宜撙节。查烧锅一项。最为耗费。例应严行查禁。现饬各属实力奏行。得旨。是。知道了。　　

○是日上行围于英图和洛。驻跸。　　

○辛酉。上诣皇太后行幄问安。　　

○谕、此次奏请随围之热河官员兵丁等。并未支给路费。著赏佐领福当阿、大缎一疋。其余官员、各赏官缎一疋。兵丁等各赏银三两。俟抵库尔奇哷地方。将热河随来之官员兵丁等。俱著副都统玛尔拜、带回。　　

○是日上行围于萨达克图口。驻跸。翌日如之。　　

○壬戌。世宗宪皇帝忌辰。遣官祭泰陵。　　

○户部议准、闽浙总督马尔泰疏称。江南吴县商民游仲谋等八十二人。因在中洋遭风。飘至琉球国地方。彼处官员、多方援救。安顿养赡。复遣通事蔡宏谟等、护送来闽。足徵远藩爱戴之忱。现在员役人等、除照例安插廪给外。并请酌赏缎纱布疋。其解送船只。亦为验勘修葺。从之。　　

○赈贷湖北宜城、长乐、二县、并荆州右卫本年续被水灾饥民。　　

○以翰林院侍读学士赫瞻为太仆寺卿。以镶白旗护军参领鄂鼐、为景陵总管。　　

○癸亥。上诣皇太后行幄问安。　　

○赐哈玛尔上行走之公琳沁、达尔汉侍卫、塔布囊、及官员兵丁等、银币有差。　　

○谕军机大臣等、朕闻江南徐州一带。被水歉收。现在贫民、多有行至河南之商邱、虞城、山东之曹、单等县、地方谋食者。从前尹继善奏、下江之淮、徐、海、所属各州县、低洼地土被淹。现今确查抚恤等语。经朕批谕、被灾之处。加意抚恤。毋致小民失所。今该处乏食贫民。流移四出。尹继善身任地方。何未据实奏闻。可寄信询问。令其将该处实在情形。及如何办理安辑之处。即速具奏。寻奏、徐州一带。自七月望后。续因豫、东、等省、上游水发。黄河骤涨以致铜山、萧县、砀山、等县、同时被淹。臣即飞饬府县。将被水贫民。先行抚恤安顿。但地方猝遭水灾。民居冲塌。遂有行至附近之商邱、虞城、曹单等县、谋食者。现闻本地加意抚绥。陆续回里。其有未回者。并咨豫、东、二省送令回籍。一体入赈。再上下江被水各属、轻重不等。臣与两抚臣、悉心筹办。先将被灾较重之处赈一月口粮。再酌定加赈月分多寡。冲塌房屋。照例给银修葺。目下正当种麦之期。其涸出地亩并借给耔种。得旨。果如此实力办理可以稍救灾黎矣。　　

○是日上行围于池老图博勒齐尔。驻跸。　　

○甲子。上诣皇太后行幄问安。　　

○总督仓场户部侍郎觉罗吴拜奏本年北河水小横浅颇多。自榆林庄、至蔡村一带河道。因北风正作。河水日消。各帮回空船只。行走甚艰。若不竭力疏浚恐误新漕兑限。现饬沿河汛弁、多雇人夫。将横浅处所。作速挑挖。务令帮船及早出关。奏入。报闻。　　

○是日上行围于库尔奇哷。驻跸。　　

○乙丑。上诣皇太后行幄问安。　　

○遣官祭贤良祠。　　

○是日、驻跸尚图河。　　

○丙寅。谕曰、三旗牧厂、盈余牛九十九只。羊七千二百七十八只。商都达卜逊诺尔牧厂、盈余马三百四十一匹。著赏给随围之王公、大臣官员、兵丁太监、并蒙古王、额驸、台吉、及察哈尔官员、兵丁等。其如何赏给之处。交总理行营事务王大臣、酌量办理。　　

○户部议准贵州总督兼管巡抚事张广泗疏称。黔省每年办运京局、及川、黔、两省铅觔。为数甚多。各处铅厂、开采日久。出铅不敷。查大定府属之猓木底产有铅矿。现已试采。请照莲花厂之例。每铅百斤、抽课二十斤。即令水城通判、总理厂务。设押运人役。照例支给养廉工食。至收买余铅。向例每百斤、给价一两三钱。灶民工本尚亏。请酌增一钱。从之。　　

○浙江巡抚常安疏报、临安、归安、慈溪、定海、西安、等县、乾隆九年、恳熟田、地、山、荡、一百三十顷三十六亩有奇。　　

○补行议叙出征西藏、镇海堡、两处军功之镶蓝旗蒙古佐领巴图、孟可、授云骑尉如例。　　

○赈贷甘肃安定、会宁、靖远、等三县、本年旱灾饥民。　　

○赈广东电白、吴川、二县、本年旱灾、海丰县虫灾、及南澳厅所辖隆、深、二澳风灾、饥民。　　

○是日、驻跸多伦诺尔。至戊辰、皆如之。　　

○丁卯。秋分。夕月于西郊。遣理郡王弘＜?日为＞、恭代行礼。　　

○上诣皇太后行幄问安。　　

○赐王、大臣、蒙古王、额驸、台吉、等食。　　
</div>
    <div class="pagination">
<a href="清实录乾隆朝实录_page341.html">上一页</a><span>...</span><a href="清实录乾隆朝实录_page337.html">337</a><a href="清实录乾隆朝实录_page338.html">338</a><a href="清实录乾隆朝实录_page339.html">339</a><a href="清实录乾隆朝实录_page340.html">340</a><a href="清实录乾隆朝实录_page341.html">341</a><span class="current-page">342</span><a href="清实录乾隆朝实录_page343.html">343</a><a href="清实录乾隆朝实录_page344.html">344</a><a href="清实录乾隆朝实录_page345.html">345</a><a href="清实录乾隆朝实录_page346.html">346</a><a href="清实录乾隆朝实录_page347.html">347</a><span>...</span><a href="清实录乾隆朝实录_page343.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
