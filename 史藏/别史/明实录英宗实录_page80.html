<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 80 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 80 页/共 263 页</h1>
    <div class="content">　　○戊戌设狭西兴平县底张马驿
　　○己亥赤斤蒙古卫都督佥事阿速等遣指挥把丹等来朝贡马驼赐宴并彩币等物有差仍命把丹等赍敕并彩币表里归赐阿速等○命直隶凤阳府怀远县典史李文斌复任升从九品俸文斌九载任满县民诉于巡按御史言其性资纯笃莅事公平乞留复任御史以闻吏部覆奏亦以为宜故有是命
　　○给辽府并益阳王贵烰等新佥校尉一百八十名月粮
　　○山西按察司佥事陈善布政司参议鲍时尝按部至临县善索取白金时低价市物县官俱徵之民且侵其半为巡按御史吉庆所奏都察院逮至鞫之论俱赎徒为民  上命降时杂职谪善充口外军
　　○庚子赐秦府永寿王志埴子名长曰公铤次曰公锬
　　○壬寅日生晕赤黄色围圆鲜明○癸卯以天旱遣翰林院侍读周叙习嘉言编修萨琦吕原倪谦杨鼎江渊徐珵检讨王玉给事中姚夔章瑾李素刘益尚达中书舍人李庭修张杰分祭岳镇海渎钟山之神
　　○升直隶保定府清苑县主簿高俨为本县县丞俨专理马政九载秩满去任会县丞缺耆民百余人诣阙奏保俨堪任其职  上特从之
　　○乙巳升山东右参政刘琏为户部右侍郎先是琏奉敕往宣府赞理军务总督粮储九载任满升从二品俸至是又历九载  上念其劳特升之令任事食俸如故
　　○给宁府镇国将军奠土□垒等禄米岁各一千石俱米钞中半支给
　　○吏部言近奉旨教官九载任满无举人者试其学问果优仍任教官乞将今后无举人教官考中者教授学正教谕俱降训导训导调任边远其不中者仍降杂职著为定制从之
　　○丙午命直隶真定府阮氏县主县尚俊复任升从八品俸俊专理易州薪炭以任历九载属民言其慎于持己处事得宜乞留复任左通政陈恭为之请故有是命
　　○命迤西答罕卜三保奴为副千户答失等八十七人为头目量给赏赐遣往德州城内居住拨与田地屋房先是都指挥佥事陈友等出境剿贼至阿良哈答罕卜等率其妻孥来降  上嘉之故有是命
　　○戊申安南国王黎浚遣陪臣何甫等来朝贡金银器皿方物赐宴并彩币等物有差
　　○己酉户部言狭西腹里粮多宜将今秋粮存留三分于本处有军卫仓收贮备用余七分半徵本色半徵银布绢悉运赴甘肃宁夏延绥各边方收贮庶缓急得用  上曰卿等所画良是边储急务当预处置苟临期措办鲜有不失事者矣
　　○巡按四川监察御史陈员韬奏旧例四川囚犯俱发松潘卫纳米近奉都察院移文欲令一体于本处纳榖不惟轻重不伦抑恐松潘缺粮失误边事乞仍旧为便  上曰法难拘一四川边粮岂可不多方预备乎御史所奏其从之
　　○初甘肃总兵官宁远伯任礼奏劾守备镇番卫都指挥使马麟剥削军粮侵盗官物诸不法事下巡按御史蒋诚鞫实以赦前除其罪第坐奏事不实赎徒还职  上曰麟不才如此不许守备令听总兵镇守官调用再蹈前非不贷
　　○山东按察副使王裕奏在外诸司府州县重囚例当巡按御史及三司官会审或踰年始克一会是以囚多瘐死往者尝遣监察御史等官会按察司官详审释遣甚众今莫若罢会审之例而行详审之法敕遣按察司官一员专审诸狱庶刑狱清简不致淹禁章下都察院谓详审特出一时恩典而会审著令已久难遽罢且朝廷置按察司备正佐官虑所部阔远不能周至复分数道令佐贰官以时出巡审理冤枉今欲遣官专审则责归一人众皆推诿请如旧例行之便  上命会审例仍如旧复如详审例定委按察司公廉官一员与按察御史同审罪轻者即为决遣重者锢禁以俟情可矜疑者具奏处分有冤枉者从公与辩原问官吏失出入者姑勿问涉赃私者究如律御史及按察司委官不谨审勘因而坐罪不当冤抑无辜者不宥
　　○工部请令芦沟巡检司巡逻芦沟桥及固安堤毋令损坏从之
　　○夜有星大如鸡弹色青白有光出轩辕西北行至云中
　　大明英宗法天立道仁明诚敬昭文宪武至德广孝睿皇帝实录卷之一百十五
　明英宗睿皇帝实录卷之一百十六
　　正统九年五月庚戌朔内使陈景先送女官吴淑清还扬州索取府卫白金彩叚等物及干私事越期而还  上命锦衣卫鞫实监禁之
　　○辛亥升都指挥佥事陈友为都督佥事宁夏右参将指挥使王荣为都指挥同知复充军立功陈斌署都指挥佥事仍听宁夏总兵等官调遣
　　○命京卫带俸都指挥同知王昇贺智都指挥佥事许瑛于大宁都司管事
　　○宥贵州三司官巡按御史罪初兵部尚书靖远伯王骥言贵州各卫所官军肆为毒害风宪官缩手箝舌如木偶人乃命右副都御史丁璇往理其毙至是璇案都指挥同知张锐洛瑄佥事侯礼张景左布政使易节左参议顾理右参议汪泳按察使林坦副使朱理李睿佥事屈伸巡按御史杨刚皆旷职废事请治其罪  上以锐等犯在赦前命都察院移文责而宥之
　　○靖远伯王骥等执麓川叛贼思机发男菡盖等至京命宥菡盖等四人死没入御马监养马余十二人谪戍口外边卫
　　○壬子擢进士陈钝为户部河南司主事
　　○命云南鹤庆军民府儒学训导杨应复任应九载秩满赴吏部生徒数十人言应训诲有方乞留复任同知赵瓒以闻故有是命
　　○命故孝陵卫指挥使邹兴子福羽林前卫指挥使张礼弟永郭能子瑛指挥同知那罕帖木儿子剌吉金吾左卫指挥同知孙胜弟旺金吾后卫指挥佥事刘玉子聚俱袭职燕山右卫指挥同知胡宽子敬金吾后卫指挥同知刘全子海金吾左卫指挥佥事崔信子通俱代职
　　○巡抚河南山西大理寺左少卿于谦奏河南山西今岁旱灾凡一应买办及夏税屯粮俱乞停免减徵以宽民力既而山东东昌等卫北直隶真定等府亦各诉旱灾下户部议宜令各司府州县该运在京大小二麦及各边折布者仍旧运纳余本色并折色俱量数停减从之
　　○癸丑免直隶淮安府所属州县旱伤夏麦五万五千余石
　　○敕云南总兵官右都督沐昂等曰得靖远伯王骥及尔等奏议留招赛及其母妻安置云南并遣头目刀木立刀怕年归抚夷民今悉如所言招赛等量加优恤毋令失所刀木立等量与赏赐晓以大义令回原管地方抚安妻子人民仍令与恭项等体念朝廷恩待之意同心□报缉探残寇思机发父子声息遇彼出没乘机擒捕以绝一方之患有功必重升赏
　　○甲寅端阳节赐文武百官扇及宴
　　○安南国王黎浚遣陪臣程昱来朝贡金银器皿及方物
　　○和宁王部下头目答罕卜等八十九人来归赐银钞彩币表里等物有差
　　○直隶保定府新安县言县城南古有长沟河西通徐曹二河东连雄县直沽近为沙土淤塞者数里请发丁夫＜锍-釒＞浚从之○致仕兵部左侍郎郑辰卒辰字文枢浙江西安县人永乐中进士授监察御史江西安福民有告谋逆者辰往廉之得其诬状抵以罪谷庶人有异谋遣辰阴察其虚实比还  太宗召至便殿亲询之辰语其不轨之状甚悉寻擢山西按察使赐楮币驰传之任潞州盗起朝廷欲遣兵往讨辰谓此贫民惧徭役窜入山谷闲者不宜加兵乃躬往抚谕遂皆安业召升工部左侍郎奉敕考察云南四川方面官还浚漕河有言宜自大名开渠通卫河以便行舟辰以劳民奏罢之正统中迁兵部左侍郎两历九载以疾致仕至是卒命有司营葬遣官赐祭
　　○乙卯哈密忠顺王倒瓦答失里遣指挥把鲁等赤斤蒙古卫指挥同知锁合者乌思藏剌麻加八僧宜等狭西宁夏卫灵州土官指挥韩鹏俱来朝贡马赐宴及彩币表里等物有差
　　○降工部右侍郎邵旻为广西柳州府知府旻坐侵盗官物事觉下狱当为民既而遇赦又以丁母丧去至是服阕吏部以为言  上曰旻职居大臣不耻穿窬玷污朝列其降黜外职
　　○狭西金山迤东等处达贼入寇指挥佥事尹祯等八十九人俱阵亡命有司致祭仍恤其家给赐银两绢布等物有差
　　○降河南按察司佥事孔谔为云南广南府通判谔因公杖杀人例输赎还职吏部以为言  上曰谔用刑过暴不可复任风纪其降黜之
　　○丙辰南京鹰扬卫带俸署都指挥佥事盛琦老疾以其子刚代为指挥同知
　　○丁巳革广东韶州府英德县河泊所○戊午琉球国使臣梁回进贡还奏乞一海船以便岁时朝贡从之
　　○礼部尚书胡濙年七十乞致仕  上念先朝旧臣况精力未衰特留任事
　　○户部言本部先委官验视永平并山海卫仓粗杂盐粮今已验实其纳米客□五百五十二人宜行各原籍追问罚米官攒斗级人等二百九十九人俱官治罪上曰若一概提问折罚不免累及良善客商其宥之官攒人等听巡按御史鞫治奏闻处分仍戒所司今后收粮有不如法者俱重罪不宥
　　○己未广东按察使郭智奏沿海备倭官军宜以每月朔望于小海内驾船操习水战从之
　　○刑部郎中郭恂员外郎陆瑜奏蒙推选臣等审南北直隶狱囚乞令法司录付重狱原词以凭详审其已辩者暂释桎梏听候裁决若理刑官有受财枉法者文职五品以上亦乞许臣执问  上俱从之但令已辩重狱仍锢禁之
　　○刑科给事中陈傅以天下疑狱既皆命官会录请两京亦如之  上命左副都御史张琦往南京命刑科给事中王铎同三法司堂上官录在京者三法司复援例请内官会录不允既而琦在道疾甚以刑部侍郎马昂代焉
　　○庚申巡按狭西监察御史蒋诚奏肃王赡焰披发持杖登城请治承奉长史等官防护不严之罪  上雅知王患风宥之不问
　　○大同总兵官武进伯朱冕等奏大同地方广远密迩敌境近年胡虏骄矜往来之间多纵凶横虽云通好其实怀奸所宜预加兵备今本处军马止有二万四千六百余人内分天城等六处守备外左参将石亨等领四千人守备东西二路余存大同若居常无事则可倘贼势奔突分寇恐策应不给况马队尤少师旅之兴步军持重守营而驰骤追剿克敌制胜惟马是赖请以大同原调步军二千四百人往山西行都司屯田者仍旧遣回选其半为马队更于山西河南操备步军内选一千五百人为马队赴京领马分中东西三路操练庶军威大振战守无虞从之
　　○辛酉  仁宗昭皇帝忌辰遣官祭  献陵
　　○命刑部右侍郎丁铉复职以母丧服阕也
　　○镇守狭西都督郑铭等奏狭西屯军选操在城者先已准给粮赏今户部以屯军户有人丁代种田者欲止不给缘狭西连年亢旱余丁子粒尚且负欠正军供给复何所需乞仍旧给赏为便  上曰狭西天旱军士艰难应得粮赏仍与之
　　○壬戌给代府灵丘王逊烇禄米岁二千石米钞兼支
　　○给赐兴安侯徐亨平卿伯陈怀招远伯马亮忠勇伯蒋信诰券追封三代
　　○大理寺左评事王亮奏凡坐偷盗充军边卫者率多逃亡无益边备乞改内地刑部议此类如充军内地是待以姑息余无警惧亮言难从  上是之
　　○初浙江湖州府乌程等五县俱被水患有司迟于申报其该徵粮草不得除豁户部复移文促完巡抚侍郎周忱言如此则民愈困矣乞折徵银从之○癸亥狭西西安卫致仕百户王聚奏子玺见任百户被参政年富酷刑棰死富奏指挥胡昇等嗾聚陷己至是巡按御史等官言聚自诬富富妄奏昇自镇守总兵至府县官又皆上＜锍-釒＞为富伸理且盛陈富足边公勤有方  上命宥富罪但停俸三月
　　○大理寺左寺丞廖庄言直隶军民诣京陈诉似非蓦越而法司有如例论充军者有如例论以赎徒者坐罪同而援例殊  上诘问法司都察院言涉朝廷机密重事者非越诉小事擅动实封募人转递主使教唆诬捏者为越诉今论赎徒者告大恶也论充军者告小事也庄所言者乃直隶德州卫军姜肆儿告本管千户杨衍科歛小事今赴京是为越诉  上曰赎徒者所告虽大恶然岂机密事充军者亦岂例意例明云小事擅动实封募人转递主使教唆诬捏者为越诉充军尔等不之详概以论不告亲管上司者及朕诘问又多饰词论法不可恕今姑识之后此更尔致刑罚失当必罪不宥
　　○巡按直隶监察御史吴镒按漕运官酷虐军士之罪  上命都察院治之且曰漕运官恣肆总兵官何不禁约其檄责武兴辈戒其毋仍纵官虐人
　　○巡按四川监察御史陈员韬等奏番寇著少等紏众劫杀军民臣等令指挥使徐贵同国师商巴等往各寨谕之已从抚化然蛮性不常宜严守备松潘南先结沟等处皆贼人山没要路请设平夷靖夷普安三堡各拨官军二百五十人守之半岁一更其镇守官都指挥佥事王杲高广请令一员巡视各关堡往来提督一月一更庶兵备整饬又按察司佥事朱良巡察边务兼理粮事然地里辽远不能周历请设布政司官一员督粮  上曰番人虽已从化方面官仍以时巡视尽心整饬遇有不清即与王杲等相机抚捕毋贻边患管粮设参议一员吏部推选以闻
　　○夜月食
　　○甲子先是命文武大臣举京卫及各都司卫所武臣五府同兵部试以弓马及策问得其优者指挥使许贵正千户朱敬副千户韩鉴百户施能吴诚中四矢以上者署都指挥佥事李贵指挥陶瑾等十七人千户张谅等四人至是太保成国公朱勇等第其名以闻  上命许贵等五人升署职二级余升署职一级仍从朱勇等提督操练以俟擢用
　　○乙丑命工科给事中白琮掌本科事○命湖广德安府经历张孟昇复任升正七品俸孟昇九载秩满去任属民数百人累章保其律己奉公祛革奸毙乞留复任事下巡按御史并布按二司覆验其实故有是命
　　○丙寅命故前军都督府布都督韩僖子铭袭为指挥使
　　○升哈密卫都指挥使脱脱不花为都督佥事从忠顺王倒瓦答失里奏请也
　　○丁卯命刑部右侍郎丁铉光禄寺寺丞吕泰往四川儧运茶课时户部奏狭西西宁河州洮州等卫所属各番簇番民例应三年一次纳差发马一万四千五十余匹合用茶偿其价宜预遣官往四川保宁等府儧运茶赴狭西西宁等茶马司交收以俟故有是命
　　○江西饶州府造青龙白地花缸瑕璺不堪太监王振言于  上遣锦衣卫指挥往杖其提督官仍敕内官赍样赴饶州更造之
　　○巡按山西监察监御史吉庆奏山西布政司丰赡库内官钞六十余万朽烂成灰臣见本处每岁买办并折俸赏给支钞不敷不知比先缘何不依次支给以致无用宁非经该官攒作毙乞差官查理追究又山西存留太原府大盈仓粮一十余万正欲供给军士近体得提调及官攒人等通同作毙多将糠秕中半粗米一概混收军士不得餋赡乞敕该部委官看验若有亏折责监收官陪偿庶有所警奏下户部议请差官一员往同布按二司官查理看验追陪  上以差官恐致劳扰就令巡抚少卿于谦整理仓粮果多不堪支用奏来区画
　　○戊辰升户部广东司主事高鹏为工部都水司郎中专理河渠
　　○赏左参将都督杨洪等官军八千一十四人彩币银两绢布有差以迤北杀贼功也
　　○命给罕东卫已故都指挥同知绰儿加男赏卜儿加茶百斤米二十石麻布二十五疋时赏卜儿加以其父故赍番文告乞斋粮食茶行都司以闻  上以绰儿加尝效力边鄙宜有恤典遂允所请
　　○乙巳琉球国王尚忠遣通事蔡让等占城国王摩诃贲该遣使臣芙留该等俱来朝贡马及方物赐宴并彩币等物有差
　　○给大同马队官军马二千七百匹
　　○复设广东肇庆府四会县税课局以本县奏复设之便也
　　○革湖广柳州驿以山深路僻使客不经故也
　　○庚午韩王范圯薨王韩恭王第三子母夫人邓氏正统二年封开城王八年袭封韩王至是薨亨年二十有五讣闻  上辍视朝三日遣中官致祭谥曰怀命有司营葬事
　　○靖江王府辅国将军赞俊卒禄米例应住支家口八十余人无所仰食广西布政司以为言  上命给之如故
　　○云南总兵官右都督沐昂等奏缅甸党蔽贼首思机发谲诈万状欲再兴师征剿缘海隅地僻恃险负固未易攻克况军民连年征进财力困毙兼以旱涝相仍粮饷亦乏未可轻举其麓川来降头目恭项等尝为我军乡道深入贼巢擒其妻孥已与地方分守宜令缉捕思机发仍遣土官数人往木邦令宣慰罕盖法遣人同至缅甸谕以祸福俾俘献贼首仍令管束夷民若固拒朝命候粮饷有积军民少苏再议进取之策  上从之
　　○辛未敕谕刑部右侍郎马昂及南京三法司堂上官曰朕惟刑乃国家辅治之具重刑尤民命所关肆即位以来祗体  天地好生之心  祖宗仁厚之政赦过宥罪悉从＜宀十见＞典数戒中外法司务存钦恤毋事深刻期在刑当其罪善知所劝恶知所惩近闻囹圄中重狱颇多盖争讼者惟构词以图诬陷鞫狱者或智识有所不周毫厘之差死生之决  天鉴孔昭朕心惓切在外囚系已命巡按御史及按察司官清理况辇毂之下岂容冤滥今特命尔昂前去南京会同三法司堂上官审实诸司重囚其间果有情轻而议重者有情可矜法可疑所司狃于成案不与分辩者并与审覆具实奏闻以凭处置尔等宜同志协虑必公必明必存敬畏用副朕心若情得其实议拟当罪使人无冤惟尔之能或徇私自用推避利害致有冤抑即尔之辜明有国宪幽有鬼神尔等其敬慎之合行之事并列于后一会审之际原问该道该司官吏不许干预或有故入失入等罪悉宥不问尔等亦不必紏举其该吊查案卷俱令用印封识付首领官送尔等处查考一重囚执称冤枉不肯承认及有悉异必须照勘者尔等即令原问衙门录其原发及番异情词行移彼处巡按御史及按察司审刑官令拘集里老亲邻旗甲人等审勘务得实情径自具奏一尔等各于本衙门选拣通晓文案勤谨监生二三名跟随书写不许带办事官吏一好生恶死人之同情其有真情实犯之人证佐已明议拟已当情无可矜罪无可疑者不许听强辩饰非展转及攀指诬陷平人一狱囚有见照勘未至及已审过应行勘者今夏暑方盛令原问衙门暂释重系监收俟照勘至日发落一审实毕日尔昂与三法司公同具本尔昂赍来复命
　　○浙江提督海道署都指挥佥事金玉有疾命杭州前卫指挥同知脱纲署都指挥佥事事往代之仍听总督都指挥使李信节制
　　○壬申朝鲜国王李祹遣陪臣黄裕等来朝贡马及方物赐宴及彩币表里等物有差
　　○召提督辽东军务左副都御史王翱还京
　　○先是户科给事中李素等核奏巡抚侍郎周忱不遵成规妄意更变专擅徵科掊多益寡乞正其欺罔之罪以为将来之戒  上命姑记其罪俾图自新至是忱奏臣本以微贱荷蒙任使缘直隶苏松常州各府税粮繁重自永乐初年至宣德七年以前并无一年纳完者臣受命以来夙夜恐惧是以不避嫌疑违越常例令各府县于水次置立仓场将一应税粮连其食用船钱加耗米俱收于内见数拨运积有余剩付有司赈济贫民及买办军需公用近八九年间方得总足通关缴报臣妄作聪明擅为更变罪犯深重死有余辜不胜恐惧之至  上谓户部臣曰忱旧加耗米既为公用悉寘不问今后仍令忱提督有司勘实贫富等第贫者止收正米富者酌量加耗具数来闻庶不负累贫民若有当用以苏民力明白支销须区画得宜税粮无欠官有稽考民不受害敢有不才有司及里粮人等通同侵欺听忱及巡按御史究问
　　○广东崖州守御正千户陈政闻黎贼出没同副千户洪瑜领军追捕乃围熟黎村黎首出见政等輙杀之又令军旗孙得等十五人焚其庐舍杀其妻孥数人掳其财物致各黎激变政及官军百人皆为所杀巡按监察御史赵忠鞫瑜等罪应斩  上命忠同三司再谳之瑜果无冤依律处决孙得等俱宥死杖一百发充广西边卫军
　　○癸酉诏停徵浙江杭州嘉兴绍兴温州台州五府属县被灾秋粮十四万五千五十余石马草六百六十余包台州屯田粮一千六百六十石有奇又以台州府并所属永盈仓被水渰没腐烂不堪米麦十四万六千九百余石给民粪田每石折收钞三贯俱从户部奏请也
　　○后军都督佥事陈友率兵出境至阿良哈山栲来等口招抚达子答罕卜等四百八人来归赐彩币袭衣等物
　　○改福建柳营江批验盐引所为柳营江巡检司隶龙溪县从巡按监察御史郑颙言也
　　○左军都督佥事曹俭卒  上辍视朝一日遣官赐祭命有司营葬
　　○夜昬刻火星犯左执法
　　○乙亥复除山东道监察御史齐韶于河南道广西道监察御史冯杰于贵州道俱以亲丧服阕故也
　　○命湖广襄阳府均州知州王从复任升从四品俸从九载秩满当升巡按御史马恭等言民数百人诉称从勤廉抚字有方乞留复任  上从其请故有是命
　　○四川布政司奏叙州府高县筠连茶课司茶不堪易马连年收积无用事下户部覆议以为宜裁革茶课司其原收茶每一斤折钞一贯准作官员俸粮从之
　　○丙子升直隶扬州府泰州判官王思旻为本州同知思旻专理马政会州同知缺员军民一千九百余人诉保思旻公勤才干堪任其职巡按御史王瑛以闻事下吏部言以未及九载例不应升其缺已除官补之矣  上曰司民牧而得民心正宜超擢以示劝何以例为其从之新任者召回调用
　　○河南都指挥佥事崔智老疾以其子宣代为指挥佥事
　　○命都指挥同知张泰协同宁夏总兵官守备署都指挥佥事施云掌备御营事俱从总兵官都督黄真言也
　　○狭西都指挥佥事宋成坐占所部田宅赎杖还职
　　○丁丑敕谕缅甸军民宣慰使司宣慰使莽得剌男卜剌浪马哈省以速剌及大小头目人等曰近者尔奏麓川叛寇思任发为尔所获已监于阿瓦城中即欲角□羊来恐中途为贼党所劫乞官军于贡章接取朝廷从尔所请岂意尔等反覆不常谲诈百出令人徉报声息窥觇虚实总兵等官灼见尔情拘留来人为质待尔执思任发至即皆遣还尔乃率其党类袭击官军似此不忠不义天地所不容鬼神所共怒今大小将士咸请兴师往正国典朕念大军所临未免伤及无辜姑遣敕谕尔宜体念朝廷＜宀十见＞待之意思保全尔一方生灵之命即将贼首思任发押送云南则宥尔罪仍加升赏恩待如旧若复冥顽不悛必命总兵等官统率精兵顺江而下分截海道水陆并进诛尔及尔父母妻子戮尔人民屠尔城寨夷尔境土此时虽悔已无及矣且尔缅甸自我  祖宗以来开设衙门除授官职掌管地方人民尔之祖父世效忠诚恭脩职贡今尔甘心与贼为党罪莫大焉麓川贼首谋为不靖父子窜身妻妾不保亡家丧土殃及种类尔等不以为鉴而乃欲效之是欲自取祸也呜呼敬  天事大保全生灵者天必祐之党恶构兵殃及无辜者天必诛之尔一方生灵祸福在尔等一转移之间时不可暂失恩不可再得尔等其深省之
　　○敕谕木邦军民宣慰使司土官宣慰使罕盖发及大小头目人等曰尔木邦自我  祖宗开设宣慰司以来尔祖尔父世效忠诚近因麓贼不道尔克遵朝命躬率所部夷兵协同官军杀贼其忠诚尤为可嘉今贼首为缅甸所获缅甸党比匿藏肆其狡恶朕未忍加诛姑遣敕谕尔等宜体朕安边之心及尔父祖忠敬朝命之义开谕缅甸执贼来献庶使边永宁官军不劳彼处生灵得免重祸尔之功劳足以光前振后朝廷论功必加非常之赏尔等忠义之名亦将传于永世矣其钦承朕命毋怠
　　○敕谕管守麓川地方大头目恭项等曰麓川贼首思任发窜身缅甸贼子思机发潜伏草野苟图延缓尔恭项等灼见大义首来归降又为官军向道协力搜捕贼徒特令管食地方尔宜体朝廷眷待委用之意仍哨探思机发声息果彼诚心悔过欲亲来朝即差人伴送总兵官处起送来京量与宽贷如冥顽不改尔等能督率夷兵设法擒捕角□羊京朝廷论功重加升赏切不可轻听奸谋蛊诱阴相党蔽弃尔前功自重祸尔等其钦承朕命毋怠
　　○云南总兵官右都督沐昂等奏云南军民连岁征进转输财力困乏又值荒歉米价腾涌饥者尤众宜有以休养之其马匹倒死应陪偿者军器折损应脩置者官私逋负应追还者俱宜暂停止之
　　○免直隶保定府大名府和州所属去年灾伤粮二万三百九十余石草二十七万五千九百余束
</div>
    <div class="pagination">
<a href="明实录英宗实录_page79.html">上一页</a><span>...</span><a href="明实录英宗实录_page75.html">75</a><a href="明实录英宗实录_page76.html">76</a><a href="明实录英宗实录_page77.html">77</a><a href="明实录英宗实录_page78.html">78</a><a href="明实录英宗实录_page79.html">79</a><span class="current-page">80</span><a href="明实录英宗实录_page81.html">81</a><a href="明实录英宗实录_page82.html">82</a><a href="明实录英宗实录_page83.html">83</a><a href="明实录英宗实录_page84.html">84</a><a href="明实录英宗实录_page85.html">85</a><span>...</span><a href="明实录英宗实录_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
