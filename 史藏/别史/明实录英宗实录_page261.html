<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 261 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 261 页/共 263 页</h1>
    <div class="content">　　○给大兴县宛平县养济院贫人御寒绵布一百五十余疋从户部奏请也
　　○陕西都指挥王震守备西边番贼肆掠震畏不敢追捕镇守甘肃官劾其罪命巡按御史鞫之
　　○兵部奏先是镇守广西等官泰宁侯陈泾佥都御史吴祯等言猺贼剿杀之余已招抚陆续复业又分调官军据守要害以扼其出入之路今两广地方稍宁夷人各安生业曾不两月泾等又奏贼徒千万成群劫掠州县乡村原其所由盖是泾等闻知本部奏调官军往会广东剿贼故诡奏贼势猖獗意在拥兵自安似此沮坏军务论法俱合究治但今急切用人之际宜姑记泾等之罪俾其洗心涤虑改过革非如遇广东移文调兵即便驰赴毋误军机从之
　　○巡抚湖广左佥都御史王俭奏武昌汉阳荆州各府州县今岁五月以来久雨禾苗渰没房屋牛畜多被漂流军民惊惶依山露宿乞加赈济并将无徵秋粮子粒停免庶得存活从之
　　○巡按广西监察御史吴璘奏桂林等府州县今年六月以来禾稻槁死人民失望今年税粮无以办纳量乞优免  上命户部处之
　　○戊子狭西西安前卫指挥使樊盛署本都司都指挥佥事
　　○浙江右参议高崇以事挞衢州府知州唐瑜瑜因奏崇贪酷数事都察院请下巡按御史并执鞫罪从之
　　○己丑命故武骧右卫勇士指挥佥事贾通子斌袭职武成后卫带俸都指挥同知杨盛子钊袭为指挥使
　　○庚寅敕云南总兵官都指挥都督同知沐王□赞等曰今闻大理澜沧等处盗起流劫乡村阻截道路尔等宜调官军相机抚捕务在目下剪除毋贻民患
　　○哈密忠顺王母弩温答失里遣都指挥苦儿鲁海牙并福余等卫都指挥朵罗干等遣指挥伯咬歹乌思藏街舟等寺剌麻番僧簇生领占等来朝贡马及方物赐宴并金织袭衣彩币等物有差
　　○升户部员外郎角□羊延年李叔玉江阴县知县周斌为知府
　　○总督漕运左副都御史王竑言去年积贮天津仓粮米二十八万余石恐岁久浥烂请令各处运粮官军明年粮船至天津仓支带前赴通州仓交纳从之
　　○昏刻木火二星合于女宿
　　○辛卯南京前军都督同知范雄年老乞致仕命其子瑄代雄原职指挥佥事于南京锦衣卫带俸
　　○壬辰升监察御史茂彪为山东按察司佥事史瓘为江西按察司佥事
　　○命故前军带俸都督佥事刘福子铎袭为大宁卫指挥同知金吾右卫带俸都指挥使孙斌子经袭为指挥使
　　○甲午福建左布政使姚龙先为河南左参政尝分巡裕州知州秦永昌坐罪诛龙以不能紏其罪逮下狱都察院论当赎杖还职
　　○乙未总督漕运副都御史王竑言运粮官军得罪者令于淮安常盈等仓支米另行倩船运之京仓比来支米者并载于原运粮船重累军士不便请自今得罪者纳米赎罪如京师常例从之
　　○丙申命故辽东都司都指挥佥事邓铎子纲袭为指挥佥事
　　○南京国子监祭酒吴节言臣任祭酒九年蒙升从三品俸今又三载给由窃揣宠恩渥洽宜图报补于涓埃其柰老病侵寻恐妨误于后学伏望矜悯特许退归俾感激于  天恩庶保全于晚节  上曰国学师傅正湏老成卿宜懋称毋容恳辞
　　○月犯外屏西第四星
　　○丁酉命赈西安等府州县被灾缺食军民共八十四万余口用粮一百八十三万余石
　　○后军右都督徐恭卒恭直隶和州人永乐元年袭父三保职为燕山右卫指挥同知寻升今吾右卫指挥使累扈从迤北征进宣德三年调兴州前屯卫正统元年选调锦衣卫掌卫事十四年升都指挥佥事充总兵官往浙江金华等处剿贼有功升都督佥事寻佩漕运印充总兵官往淮安等处督运粮储景泰四年升都督同知天顺元年升右都督仍督漕运至是卒赐祭命有司营葬恭为人小心谦谨行事安静然在漕运无所建明亦不能革奸弊云
　　○戊戌改巡抚狭西右副都御史王概为大理寺卿初召狭西按察使项忠为大理寺卿而狭西官僚各奏留之  上遂命忠巡抚而以概为大理寺卿
　　○己亥沈府肥乡县主卒县主沁源恭定王第二女也母黄氏正统三年生景泰四年封配仪宾赵珍至是卒遣中官谕祭命有司治丧葬
　　○庚子狭西总兵官保定侯梁瑶等奏西番苽咂等簇二千余人攻西固城千户所杀川寨杀死官军臣欲行文镇守河州卫署都指挥韩春起调官军一千人往剿之兵部请如其奏从之
　　○癸卯  诚孝昭皇后忌辰遣官祭  献陵  复书襄王瞻墡曰近以次子德王见潾年长令其出府此亦常典乃荷叔父重亲爱之念赐之礼物兼示诲言欲其隆孝敬励学问节用爱人亲贤乐士皆格言也非叔父贤明曷克臻此深感深感已令德王佩服嘉训用图成德专此奉复
　　○命有司修秦府汧阳王府从王公鏳请也
　　○南京工部纳诰敕至中书科中书舍人周暠等辨验以王诰宜用玉筯篆文今造柳叶篆文与王夫人同制非宜请更造从之
　　○甲辰雨木冰
　　○己巳礼部引岁贡生员赴奉天门前考监试御史吕益任玺为仪制司郎中周骙等邀食于东廊适  上自右顺门出见其不监试遂下之锦衣卫狱且命都察院堂上官具状以闻右都御史李宾右副都御史林聪左佥都御史滕昭俱输疏慢失告戒御史罪  上曰既输罪姑宥之
　　○命锦衣卫执福建按察使马文升以其奏章佥名于都司布政司官前也
　　○盐徒刘清伏诛清俗名刘奤子父铨初为邳州卫百百得窃盗鍜炼为强盗以功迁副千户事觉坐诬杀人诛清发万全怀安卫充军既而逃归集无赖子贩私盐横行江海中及都御史林聪捕盐徒时清逃匿湖广聪还清又收集二千余人置巨舰百余艘列兵器其上刻钦差工部办事官关防遇官军巡捕輙拒敌甚至縳其官乞死命乃释之魏国公徐承宗奏请捕之清自安庆卫指挥朱昇家出拥众以去诏许胁从者自首免罪众乃散去清势孤逃之湖广又之广东久之为千户周清所执械至京  上命锦衣卫遣官往护以来法司论以谋叛诛之
　　○朵颜卫指挥兀孙帖木儿奏孛来营所逼近本卫乞依边城牧放兵部言夷情谲诈难信宜令沿边守将为备并令通事都督季铎等省谕兀孙帖木儿回还遍谕其部落毋得近边从之
　　○丙午升四川布政使司右参议陈安为湖广布政使司左参政
　　○升广东潮州府潮阳县知县陈瑄为本府试知府时巡抚佥都御史叶盛言潮阳地险民悍贼寇出没不时瑄能招来剿捕今郡缺守乞以瑄补之故有是命
　　○宁府仪宾程焘数召妓者饮火者常永清谏之焘忿言景泰亦尝与妓者饮食卧起妓亦有为后者永清讦之下焘锦衣卫鞫送都察院论罪比妖言律当斩从之
　　○怀来卫城有僧受军士赂送之越关逃关吏角□羊僧赴京僧中道脱走复为盘诘者所得械赴守备都指挥杜俊俊收之怀来卫狱僧夜杀守卒越狱出城去巡抚佥都御史李匡奏俊为边将而无守备如此宜治其罪  上命巡按御史鞫之
　　○丁未敕巡抚广西佥都御史吴祯曰今广西贼寇流劫广东日甚一日逼近广州势已危急尔其驰赴广东会同彼处镇守等官计议方略其两广官军悉听节制朝廷以尔有谋有为特兹委任两广安危责任在尔尔其尽心竭力图称任使毋忽怠于宦成尚其勉之
　　○戊申初韩府乐平王冲烋以狭西平凉府艰窘请他徙  上许之诏置府广东韶州府至是成有司请王就徒  上曰姑已之
　　○广东灵山县先是因贼数为患设守御所于县之东筑城以环之所县二署皆城内而民多住城外贼至千户所官闭门不容民入避往往遭劫掠知县林锦更为土城以御然县署隔城民苦趋役至是有司请徙县署于土城  上命勘实徙之
　　○夜月犯内屏东南星苍白云一道长余二十丈东西横贯天棓天厨星
　　○己酉升吏科给事中鲁崇志为南京太仆寺少卿
　　○狭西按察司副使刘安任满九载赴部以老疾乞致仕从之
　　○夜月犯太微垣上相星东方有星大如盏色青白尾迹有光起自五车正北行至文昌星没
　　○庚戌宁王奠培以失于遣仪宾孔永明谢恩蒙赐敕谕戒不加罪奏欲诣京谢  上以亲王无赴京谢罪例复书止之
　　○夜金木二星合于女宿  辛亥朝鲜国王李瑈遣陪臣安庆孙来朝贡马及方物赐宴并金织纻丝袭衣彩叚表里绢布等物有差
　　○降监察御史朱贤为四川忠州花林水驿驿丞先是贤上言欲多取进士以备任使  上恶其干誉下锦衣卫狱至是都指挥佥事门达言由进士为官以贪墨奸诈败者甚多而贤妄言进士得人宜重罪之法司论当徒还职  上特命赎毕降之
　　○壬子韩府襄陵王冲炑奏欲诣京谢赐书奖谕孝行复书止之
　　○癸丑命故金吾右卫指挥佥事孟保住子玉燕山右卫指挥佥事耿俊子伦南京金吾前卫指挥使朱广子瑾羽林前卫指挥同知萧珏子缙俱袭职
　　○洵阳王禄埤奏父肃王婴风疾日甚乞赐药疗治  上命太医院择所有而宜于病者赐之
　　○夜土星犯垒璧阵第二星
　　○甲寅免齐谷二庶人坟所官民山地该徵丝绵税粮
　　○巡抚四川左佥都御史陈泰奏四川布政司广济库岁收折粮银数多成都广豊等仓粮米数少请将今年至天顺九年粮该折银者徵米运赴广豊等仓上纳以备支用事下户部覆奏从之
　　○谪广州卫千户周清充军初朝廷虑盐徒刘清作乱出榜购求之许捕获者以升赏刘清走广东居市肆中为人所觉遁往惠州都司委清追捕之既获就命清械送赴京清于中道棰死贼徒之难制者及多有所赍负为刘清所窥既至命三法司廷鞫刘清等刘清因言清擅杀其徒并匿其赃乞搜其行李刑部尚书陆瑜都指挥门达等信其言遣人检之果得酒器等物瑜等坐清以死罪奏谪之
大明英宗睿皇帝实录卷之三百五十九
　　天顺七年十一月乙卯朔钦天监进天顺八年大统历  上御奉天殿受之给赐亲王及文武百官颁行天下
　　○襄王瞻墡奏臣自备工力欲俟年豊于府内后园起一楼以娱老景又欲于府西墙内置便屋为日后随侍老臣宫属优餋之所况臣老景将至愿先为便室乞借夫匠百名供用工完臣当给钞万贯为顾倩之资  上许之
　　○浚南京中下二新河以便操江船出入也
　　○夜火星犯土星
　　○丙辰  皇太子千秋节文武百官诣东宫行庆贺礼
　　○丁巳命修南京历代帝王真武汉寿亭侯庙及鸡鸣寺普济禅师坛宇
　　○戊午冬至节遣官祭  长陵  献陵  景陵
　　○  上诣  奉先殿行礼讫出御奉天殿文武百官及四夷朝使行庆贺礼群臣复诣  东宫行庆贺礼  皇后免命妇朝贺
　　○昏刻月犯十二诸国代星
　　○庚申文武百官朝亲王于奉天门东廊
　　○夜有流星大如杯色赤有光烛地出天仓西行至壁宿四小星随之
　　○辛酉命故永清左卫带俸都指挥佥事李芳弟荣袭为本卫指挥使
　　○命锦衣卫执湖广布政司参议李孟芳从都指挥佥事门达言校尉丁礼等访知其有贪淫迹也
　　○秦府永兴王公鉐奏弟镇国将军公金□冉病故原赐禄米乞仍与赡其家事下户部请俟公金□冉子嗣封时给与从之
　　○弗提卫指挥使卜当哈自其地护送朝廷所遣使武忠等还至京卜当哈寻卒  上特命赐祭有司具棺殓葬之
　　○乙丑  万寿圣节遣官祭  长陵  献陵  景陵
　　○  上诣  奉先殿行礼毕出御奉天殿文武百官行礼如朔望仪先是礼部以贺礼请  上曰母后违餋未及大祥朕生辰岂忍张乐受贺耶特命已之
　　○敕镇守蓟州永平山海等处右监丞龚荣等曰近年兀良哈三卫遣人进贡不绝恐此贼谲诈假此为由往来探听虚实或带迤北人在内已谕令自今不得无故遣使兹特遣通事序班一员往尔处专验其番字奏文若非时进贡及非奏报声息者毋令入境
　　○礼部奏光禄寺厨役龚腊仔妻姚氏一产三男命给赐如例
　　○丙寅洮州卫番僧三竹亦失等贡马及佛像等物赐彩币
　　○先是有民诉金华府知府张瑄僣张黄盖及贪淫酷暴十数事  上命锦衣卫遣官及校尉密察其事若有僣分即籍没之有赃即追否亦械瑄以来至是副千户赵璟具报民诉多诬仍械瑄至遂下锦衣卫狱
○哈密忠顺王卜列革死后世绝未封屡诏哈密议当袭封者其使臣哈只请以命王女之子把塔木儿王母奴温答失里请于阿儿察王兄弟中命一人至是使臣苦儿鲁海牙来言把塔木儿难袭阿儿察王见居阿真地面乃王母同祖兄弟宜袭乞差人去后选取礼部言哈密孤城悬在万里之外迫于癿加思兰危在乾夕今苦儿鲁海牙乃哈密用事得力之人云若袭封不定王母必湏自来其哀苦迫切之情无非为本国生民之计况救急存亡朝廷大义宜俯顺其情令于阿儿察王兄弟七人中推一人赴哈密待王母复奏然后授以王爵主掌城池  上从之　　
○邹平王泰塍薨王鲁王肇煇子母妃严氏永乐十七年生正统二年册封至是薨享年四十五讣闻  上辍视朝一日谥庄靖遣官致祭命有司营葬
　　○丁卯协同守备大同东路阳和等处都知监右监丞阮和娶妻纳婢私役军士耕种又拷掠之甚酷为其所诉锦衣卫官察之具得实  上命和自陈和输罪遂宥之
　　○掌锦衣卫事都指挥佥事门达权势隆赫同列皆下之惟都指挥佥事袁彬恃恩不为之下遂有隙彬妾父千户王钦藉彬势诓人财达廉知之欲因以倾彬奏请下彬狱法司论彬赎徒还职达犹未快适有赵安者得罪在鞫安初为锦衣卫力士尝役于彬后谪充铁岭卫军遇赦还改府军前卫达因令安言其改府军也彬为之请托而得于是复捕彬拷讯之因讦彬尝受石亨曹钦及诸干谒者馈遗多用官木造私居索内官督工者甎瓦夺人子女为妾诸不法事狱已成未上军匠余丁杨埙素为彬所爱赴登闻鼓为彬诉屈语侵达事闻并收埙付达达拷讯之曰汝岂知为此必有教汝者埙知达意即指学士李贤以对先是贤闻达令校尉察鸿胪寺序班二十余人求索朝觐官财物尽执下狱谓达曰罪一二人足矣何大多也且此辈求索不过得银十数两若锦衣卫官校乃取于人以千万计后达又差官校出外访诈校尉贤谓达曰校尉得财故人诈为之达因是恶贤且以其势与已抗恐其于  上前言已过恶故欲害之至是得埙言喜甚奏请三法司会鞫埙于午门外  上遣中官袭当监鞫达欲执贤与对当曰大臣不可辱况此小事耶埙亦吐实言达嗾我指贤于是贤得免执彬历言达所受赂遗尤多凡馈彬者必倍馈达法司畏达不敢以彬言闻论彬赎绞埙斩狱上  上特命彬赎毕调南京锦衣卫带俸闲住而禁锢埙
　　○刑部员外郎贝钿与百户李荣善荣死钿淫其妻杜因数为杜请托有百户马祥者其女与指挥赵禄通祥诉禄强奸下刑部郎中冯维鞫之祥贿杜请钿为属维释祥治病于外病愈乃论决荣侄刚袭荣职杜以非已子恒詈辱刚刚与杜争讼下刑部郎中孙琼鞫之钿又为杜请于琼称病得释不系寻亦论决给事中黄甄与刚邻亦以刚借贷不偿詈之刚因数扬言于通衢谓杜与钿及甄皆有奸且尽发其诸事为校尉所觉钿维琼甄等俱下锦衣卫狱门达奏请三法司会鞫论钿赎徒除名维琼赎杖甄赎笞俱还职  上特命枷钿于刑部前发维琼充铁岭卫军甄如拟钿竟死焉
　　○狭西按察司佥事李玘与都司布政司会勘公事具奏佥名于前都察院劾其违旨遂逮至京命三法司锦衣卫廷鞫之玘言具奏时尚未得旨鞫者谓其言无左验不允论当赎徒还职  上命锦衣卫仍系之
　　○戊辰命金吾右卫带俸都指挥同知聂恿镇守临清从都指挥门达举也
　　○镇守云南等处右监丞黎义奏臣欲往云南寻取宝石并装封槟榔礼物马匹等件进贡以效微勤缘无公廨居住臣见云南城内原有参赞官遗下公廨空闲乞与臣顿放进贡礼物为便从之
　　○夜月犯轩辕星
　　○己巳郑王瞻埈奏世子祁锳妃张氏因挞婢有伤惊惧自缢  上览奏疑其事有不实遣中官察之中官言世子实嬖于婢妃为所譛置别室不相见四年及是纵群婢凌逼至死  上怒命太监萧敬持敕符往召祁锳
　　○命故南京左军都督同知许贵子宁袭为南京羽林左卫指挥使
　　○庚午设顺天府通州弘仁桥巡检司
　　○初监察御史田斌与钦天监漏刻慱士单诚友善斌巡按四川诚以事至蜀府日相过饮适夹江等处盗起斌委都指挥佥事徐钦督同指挥朱昭等讨之钦等不设备遇贼兵败镇守右少监阎礼等劾钦钦度都察院必令斌按之乃干诚以黄金赂斌觊得减罪事下斌论钦杖罪未得报輙遣钦等出校尉伺察觉之  上命锦衣卫遣官往追其赃并械斌诚钦等以来往者搜斌无所得拷之极惨酷斌言所受金其半寓于诚半寄进表参议冯諲来京付其家斌诚钦等既至京下狱諲以所寄金首于官亦下狱命三法司锦衣卫会鞫之议斌诚当充军钦赎徒諲赎杖俱还职  上曰田斌单诚还加拷讯令具报御史行人进士差出似此受赃者有几人若问不出原问官亦罪不宥钦等如所议  辛未降后军带俸都督同知江福为辽东都指挥使右军带俸都督佥事林宏为辽东都指挥佥事万全都指挥佥事张杰为三万卫指挥同知俱带俸福等以失机下狱法司当福杰充军宏斩  上皆宥而降调之  三法司锦衣卫言奉旨拷掠田斌单诚斌言前巡按御史钱琎往建昌卫选军政曾受金银序班丁华赍诏至四川受银五两诚言钦天监监候陈鼎有事于伊王府亦受银两诚与斌又言工部主事陈善行人李麟杨魁先后至蜀府行人文贞志至頴川王府俱假公事受赂遗然皆风闻不知虚实欲先收善华鼎麟下狱与对魁志贞出使未回宜待其至琎已迁福建副使亦宜遣人逮之至日另行对问  上是之
　　○癸酉致事左布政宋钦为贼所害钦广西苍梧县人由举人授户部主事进郎中四转而至布政使素以廉干称至是居家值流贼七百人夜入城总兵官陈泾亦在城中拥兵数千不敢与战惟用以自卫贼大肆劫掠民不胜荼毒钦出谕贼遂被害
　　○乙亥升刑部郎中浦清为福建按察司副使复除山东布政司左布政使李颙于浙江布政司
　　○命故羽林卫带俸都指挥同知刘通子宁金吾左卫带俸都指挥佥事陈广子瑛俱袭为本卫指挥使中都留守司故署都指挥佥事吴能子麟袭为凤阳卫指挥使
　　○北虏遣使来朝将及关朝廷恶其数为边患欲却之内阁臣李贤等言于  上曰胡虏叛服不常自古皆然中国驭之务得其道今孛来遣人进贡不过贪图财利而已容之则喜却之则怨怨则必来扰害莫若且宽待之其使臣一千余人宜皆许其来京勿令久住就赐宴赏俾回亦自省费  上亦曰然狭西布政司右参议柳荣湖广按察司佥事沉靖云南按察司佥事金恺俱以老病乞致仕从之
　　○夜月犯内屏星
　　○丙子敕镇守宣府太监王受总兵官海宁伯董兴等曰近得大同奏报孛来遣使臣千余来进贡然前此累敕孛来令少遣使臣今愈增多岂其诚心不过假此以生衅端耳若我边将谋勇士卒精强虏虽变诈奚能为患尔其体朕此意整搠军马严谨了备如其侵犯即为机相剿杀毋畏缩以贻边患并敕辽东代州延绥宁夏紫荆倒马偏头各边关守臣亦如之  四川按察使钱博初鞫副千户张清掊克诸罪清父惧得罪重赂博为不竟狱校尉伺觉察之  上命锦衣卫遣官往追其赃并械以来三法司锦衣卫会鞫之论博受枉法财当充军命仍系之
　　○丁丑命故也孙伦卫指挥同知不卜剌子冲撒奴袭职升弗提等卫指挥使塔失为都督佥事指挥同知恼纳等八人俱为指挥使指挥佥事阿哈塔等二十一人俱为指挥同知  昏刻东方有星大如盏色青白有光起自参宿正南行至近浊
　　○戊寅升南京刑部郎中陈寔为贵州镇远府知府杨荣为石阡府知府擢进士李谔为直隶真定府定州知州
　　○日生左右珥色黄赤又生背气色青赤夜月犯亢宿南第一星
　　○己卯复除河南按察司佥事郑敬于云南按察使
</div>
    <div class="pagination">
<a href="明实录英宗实录_page260.html">上一页</a><span>...</span><a href="明实录英宗实录_page256.html">256</a><a href="明实录英宗实录_page257.html">257</a><a href="明实录英宗实录_page258.html">258</a><a href="明实录英宗实录_page259.html">259</a><a href="明实录英宗实录_page260.html">260</a><span class="current-page">261</span><a href="明实录英宗实录_page262.html">262</a><a href="明实录英宗实录_page263.html">263</a><a href="明实录英宗实录_page262.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
