<!DOCTYPE html>
<html>
<head>
    <meta charset="UTF-8">
    <title>名山藏 - 第 44 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名山藏 - 第 44 页/共 112 页</h1>
    <div class="content">　　六安州 

　　合肥县 

　　附郭曰合肥县汉旧县黄山有峰三百六十周回约二百里大蜀山蜀之为言独也此山单椒特峙矣青阳山余阙读书焉顶山魏伯阳炼丹所也龙穴山张路斯与蓼人郑祥远并为龙战于水郑不胜投合肥西山以死龙穴山是也河曰金斗水曰肥水天文一星在南斗曰合肥对九江星夹辅黄道而合肥入斗度最多尔雅归异出同曰肥肥水之流一东南入巢湖一西北入淮水浦曰筝笛曹操溺妓浦中渔入夜闻筝笛声焉嗟虞墎项羽别虞姬于此左路城项羽失道渔父纟左台之同食馆唐刺史路应求所建韩愈为记凡编里六十四 

　　舒城县 

　　西南百一十里曰舒城县唐名本舒国春秋时群舒叛楚汉龙舒县汉高兄子羹颉侯之食邑梅福山福所隐也鼓乐山梁武帝未子宝志云有高人隐此山中三生前为伶官作乐可致后生昭明太子名山曰鼓乐春秋山有宋李公麟读书堂龙眠山公麟以为号多智之山饮泉能智县东南六十里曰六城皋陶后所封河曰石塞有石塞于河中七门堰惠迹堰皆羹颉侯所筑渚曰鹊尾左传楚伐吴吴人败诸鹊岸杜预注舒城鹊尾渚也人曰文翁包拯凡编里四十五 

　　庐江县 

　　南百八十里曰庐江县梁名冶父之山其山独尊故名为父左慈井慈置丹焉水帘洞慈尝喝石以塞洞口湖曰白湖人曰毛义凡编里十九 

　　无为州 

　　东南二百八十里曰无为州元名商时巢国汉居巢临湖襄安三县地毛公山有毛公洞石壁尽刻毛诗紫芝山宋皇佑间生紫芝三百五十本笑泉吕洞宾卓剑而涌人有笑漫泉涌益甚官廨石宋知军米芾所拜墨池芾凿也宝晋斋芾所建墨池闹蛙芾押瓦投之蛙遂永息禾孙楼芾出观禾田则获矣又若有秋老农曰禾孙也濡须坞神禹所凿万卷堂宋景仙藏书之堂书多于秘阁凡编里四十七领县一 

　　巢县 

　　巢县 

　　州北九十里曰巢县隋名古巢伯国成汤放桀焉奏居巢县半汤山有二泉一寒一温金庭山道书十八福地也踟蹰山左传楚子观兵于坻箕坻箕踟蹰音近也亚父山在县东北二十四里八公山八公所居巢湖在县西十五里周围四百余里港大小三百六十占巢合肥舒城庐江四邑地廖永安渝通海诸将结水军湖中扞盗而归舟于太祖者也有会吴城春秋哀公会吴于槖皋者也有拓皋之河回车巷孔子回车处也钓鱼台浮丘伯钓鱼焉关曰东关在县东南四十里天下有事必争之地也凡编里二十 

　　六安州 

　　西百八十里曰六安州古六国禹封皋陶后于此春秋六蓼国汉六安国治六指封山汉武南廵见其峻拔指封为霍岳之副武陟山汉武所陟是生六安之茶凡编里六十七领县二 

　　英山县 
　　霍山县 

　　英山县 

　　州西南四百五十里曰英山县本蕲州罗田县东乡地山曰英山塘曰润州润州水涨则塘水满不流水消则塘水浅不竭凡编里二十七 

　　霍山县 

　　霍山县本六地故埠镇弘治间刑部尚书郑时以六安英山相离险远奏立县霍山高七千七百七十丈汉武南廵以衡山远阻移祀岳神于此山又名南岳山河曰化龙三湾凡编廿里二十 

　　△安庆府 

　　安庆府扬州之域分野斗春秋皖国亦为舒桐二国战国时属吴继属越后属楚秦属九江郡汉初淮南王国文帝时分为庐江郡唐东安州舒州盛唐郡同安郡宋德庆军安庆军安庆府皇朝改宁江府后复为安庆直隶京师领县六其山潜山其水长江 

　　怀宁县 
　　桐城县 
　　潜山县 
　　太湖县 
　　宿松县 
　　望江县 

　　怀宁县 

　　附郭曰怀宁县东晋名晋陵之坂累累十余里皆疑塜也二此有陵晋人辟田见石门而止莫辩何代矣太子墩魏武至此生子令三军聚土为记尽忠之井余阙死处也风节之井于阙妻子死处也长风沙见李白长干之诗凡编里四十二 

　　桐城县 

　　东北百五十里曰桐城县春秋时楚附庸桐国汉枞阳县吕蒙城在枞阳城门外浮山之山三十六岩七十二峰可居可游盛唐山汉武过此作盛唐之歌鲁石共山鲁肃所居射蛟亭汉武南廵登天柱山自浔阳浮江射蛟江中舳舻千里自枞阳而出凡编里六十三 

　　潜山县 

　　西北百二十里曰潜山县元名潜山在县西二十里一名皖伯台或曰汉武所封霍岳曰南岳者是此山也是华子期乐长子左慈之所游遁也上有二十七峰二岩四洞二池迭嶂层峰为长淮捍蔽皖山与潜山连一名皖公山皖伯始封地天柱山与潜山连汉武登封焉三祖山有三祖塔山谷寺在其南梁宝志所卓锡也黄庭坚爱其山水之胜读书于此因号山谷道人应梦泉唐玄宗梦游而赐之名潜水合皖水入于江有汉乔玄故居舒台在县南王安石尝居此后封舒王凡编里六十七 

　　太湖县 

　　西二百三十里曰太湖县宋名司空山在县西北一百六十里二祖传衣三祖之地李白读书于此是生常春之藤独阜山石刻陇西李白所避地也太湖在县西南今为陆矣河白后部曰马路凡编里六十八 

　　宿松县 

　　西南二百七十里曰宿松县晋名响石之山履如鼓响子孤之山独跨于江中分经台高百余丈昭明太子分佛经于此湖曰鰔湖鰔鱼生焉凡编里五十四 

　　望江县 

　　西南百二十里曰望江县隋名孝感山唐徐仲源所居孟宗台孟宗为渔官居此卧池在县南王祥与母弟于此避地池虽极寒不中如人卧之形邑人重祥而异此水遂以名池凡编里十七 

　　△太平府 

　　太平府扬州之域分野斗春秋吴地继为越战国属楚秦属鄣郡汉丹阳郡地宋太平州元太平路太祖渡江首得此路遂改为元帅府后为府直隶京师领县三山横望水曰丹阳 

　　当涂县 
　　芜湖县 
　　繁昌县 

　　当涂县 

　　附郭曰当涂县晋湖县东晋时以江北当涂流民南渡者众乃侨立当涂县于湖横望山春秋楚子重伐吴所至地其山四望皆横上有陶弘景隐居石门古祠白纻山桓温隹冏妓而听白纻之歌灵虚山丁令威飞升于此青山谢眺筑室李白所葬也黄山浮丘翁放鸡于此有宋离宫及凌歊怀古二台采石山昔人于此采石临江矶曰采石矶常遇春所先登者也牛渚山有牛渚矶温峤燃犀焉连矶山谢眺所赋诗金山出铜类金名丹阳铜九井山桓温凿也井殷仲文九日从温登山赋诗湖曰丹阳溪曰姑熟人则陶安凡编里一百六十九 

　　芜湖县 

　　西南六十里曰芜湖县汉名以其地卑水生芜藻晋曰逡遒赤铸干将铸剑焉赭山在县西北五里郡以名丹阳蟂矶山在大江中有石穴蟂居焉蟂老蛟也有上党郡城淮南郡晋时侨立以处上党淮南民之南渡者江曰鲁明河曰长河凡编里三十五 

　　繁昌县 

　　西南百六十里曰繁昌县东晋名东汉春榖县地浮丘山浮丘翁所名隐静山杯渡禅师道场也三山矶宋陈尧佐泊舟矶下有老叟先言风尧佐如言避之明果大风行舟尽溺叟见尧佐某江之游奕将也公他日当相故来相语凡编里十三 

　　△宁国府 

　　宁国府古扬州之域分野斗宿春秋属吴后入越战国为楚秦属鄣郡汉置丹阳郡治宛陵东汉丹阳郡唐宣州宣城郡宋宣州宁国府皇朝直隶京师领县六山曰敬亭水曰宛句 

　　宣城县 
　　宁国县 
</div>
    <div class="pagination">
<a href="名山藏_page43.html">上一页</a><span>...</span><a href="名山藏_page39.html">39</a><a href="名山藏_page40.html">40</a><a href="名山藏_page41.html">41</a><a href="名山藏_page42.html">42</a><a href="名山藏_page43.html">43</a><span class="current-page">44</span><a href="名山藏_page45.html">45</a><a href="名山藏_page46.html">46</a><a href="名山藏_page47.html">47</a><a href="名山藏_page48.html">48</a><a href="名山藏_page49.html">49</a><span>...</span><a href="名山藏_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
