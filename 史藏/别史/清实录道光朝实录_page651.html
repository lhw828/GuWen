<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 651 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 651 页/共 848 页</h1>
    <div class="content">○谕内阁、刘鸿翱奏、请将丁忧官员。暂留军营差遣等语。福建前任前江场盐大使保泰、候补县丞黄许桂、现在丁忧。著即饬令各回旗籍守制。所请留营差遣之处。著不准行。　　

○戊申。上诣皇太后宫问安。　　

○谕内阁、桂轮奏、缉获矿匪。讯明挟讎放火情形一摺。热河平泉州属回子地地方。被矿匪挟嫌烧毁房屋。现据该都统奏缉获矿匪首从二十一名。并据首犯李长春供认。与高升等五人起意书写名帖。邀人放火洩忿各情。此案矿匪聚众滋事。至二百余人之多。恐为首不止五人。现在获犯仅有十分之一。恐各犯现供尚有不实不尽。仍著该都统严饬各属。将未获首要各犯。上紧缉拏务获。同现获各犯。讯取确供。分别从重惩办。傥所属各员不能迅速获犯。著即严参办理。千总何承泰、收到矿匪名帖。匿不禀报。著即照议斥革千总刘德印自甘讳窃。亦属不合著交部照例议处该部知道寻奏。续获贾汶仲等一百三名。讯明实因挟村民架名偷窃之嫌放火洩忿。请将为首偷穵金砂起意纠众之李长春拟暂立决并传首犯事地方以昭炯戒。张帼太等二十五犯。除为从然火。止发近边充军轻罪不议外。应请照偷穵矿砂例。发极边烟瘴充军余分别问拟流徒。下部议。从之。　　

○谕军机大臣等、御史张庭桦奏保举人员被控。请饬查办一摺。已有旨派慧成驰驿前往湖南查办矣。此案郴州知州王景章。先据裕泰将该员明保。复据裕泰因该员被该州士民邓得彩等、联名列款呈控奏请解任提审。嗣据吴春浚以该员堵缉矿匪。奏准暂缓解任仍饬该督抚访查询办。究竟该员列入保举是否允协。被控加徵科派各款是否属实吴其浚将该员奏留缉匪。有无袒护消弭等情著慧成逐层详细查究。毋稍含混。原摺著钞给阅看。将此谕令知之。　　

○又谕、前因裕谦家人呈诉余步云心怀两端。并于临阵声言保全生灵。顾惜妻女等情。当经面谕该将军等到浙后确查究办。本日据余步云奏、衙署被毁请给王命旗牌等件。因思该提督当镇海将陷之时。裕谦决意殉节。余步云有妻女三十余口可怜并伊女今日出阁之语。迨镇海失守。退入宁波。宁波失守。退保上虞。所称巷战被伤殊不足信。现称衙署尽被拆毁。文卷全行焚烧如果属实则该提督三十余口妻女势必不能生全。叠据奏报情形并无家口被掳被杀情事是但知保护家属而于王命旗牌等要紧物件一切置之不问。著该将军等确切查讯。如何向裕谦密语。如何连次退避。宁波失守以后该家属等有无被难如何出城逐一查讯明确务使水落石出。如果该提督实有心怀两端。临阵退避。及保护眷属罔顾职守情事。一面由驿具奏。一面传旨将该提督革职拏问。严行惩办。浙江提督著段永福暂行署理。再余步云奏、陆续收回散兵三千余名。此项散兵。自系定海镇海宁波三处溃散之兵。即不能尽数诛夷。亦当分别惩治。若临阵任其退缩。事后招回入伍。该兵丁等复何惮而不畏死偷生也。现当军务吃紧之际。各省精兵劲旅。固当体恤爱护。此种失律士卒。必应明正军法。俾将士知所儆惧。著奕经等讯明逃散实情。将首先溃散之人。于军前正法示众。即稍有可原情节。亦当分别轻重。按律惩处。断不可任其滥厕军籍仍糜粮饷。反使勇将劲兵。见而解体再定海镇海宁波失守以后。阵亡将士。朕已逾格施恩至逃避将弁。必当重治其罪。亦著该将军等确切查明。按律究办。毋任讳饰避就。以肃戎行。余步云摺钞给阅看。将此由五百里谕令知之。　　

○钦差正蓝旗都统哈哴阿奏、遵旨酌撤防堵山海关绿营官兵三分之一。计前后共撤八百二十三员名。间日起行。三起归伍。其余留防兵丁。地方官一律办给芦棚。以资栖止。得旨、依议妥办。　　

○添设热河旗营擡炮二十杆。炮兵六十名。从都统桂轮请也。　　

○旌表守正捐躯湖北天门县民董先扬女大姑。　　

○蠲缓安徽和、怀宁、凤阳、怀远、含山、贵池、宿松、巢、庐江、宿寿、建平、亳、蒙城、霍邱、阜阳、颍上、滁、定远、潜山、太湖、舒城、宣城、天长、盱眙、全椒、合肥、南陵、青阳、建德、望江、无为、铜陵、当涂、芜湖、繁昌、东流、凤台、太和、五河、灵壁、桐城、泗、四十三州县及屯坐各卫被水灾区新旧额赋有差。赈望江、无为、铜陵、当涂、芜湖、繁昌。东流、凤台、太和、五河、灵壁、泗、十二州县及屯坐各卫军民。给房屋修费。并给无为、铜陵、灵壁、泗、太和、凤台、东流、和、怀宁、凤阳、怀远、含山、贵池、宿松、十四州县及屯坐各卫军民一月口粮。　　

○减免直隶新河、宁晋、隆平、安、天津、五州县积涝地亩。本年额赋有差。　　

○己酉。上诣火神庙拈香。　　

○莅寿安固伦公主第。　　

○谕内阁、此案匪徒多人。在官柴厂聚赌。经番子刘福兴。会同把总李长青等带兵查拏。该匪徒等胆敢闭门夺犯。殴打弁兵。致外委姜钰因伤身毙。实属暋不畏法。著步军统领衙门、顺天府、五城、及内务府番役。一体上紧缉拏。务将该匪等等全行弋获。交刑部认真严讯。按律惩办。以儆凶顽。西城吏目糜宗彝。未能即时设法协拏。以致各犯逃逸著交部议处。寻刑部奏、讯明贾三主使拒捕杀差。拟斩立决。枭首示众。田玉帮同拒捕杀差。拟绞监候。梁六儿等照为从例。拟发极边足四千里充军余分别定拟流徙。从之。　　

○河东河道总督朱襄奏、祥工失事大溜旁趋堤身应大加培补。得旨、河防固属紧要。不可疏失然值此经费短绌之时。不能不通盘计算。设法慎为之。　　

○添备河南山东各厅防料碎石。并浚山东运河。从河道总督朱襄等请也。　　

○庚戌。上诣寿皇殿行礼。　　

○谕内阁、黄爵滋等奏、查验续增剥船一摺。据称查看尚堪留用船三百十九只。不堪修用船二百四只。此项尚堪留用之船。一经修整。尚不致为废材等语。著直隶总督即饬天津道。责令承管各州县认真修理。毋任草率了事。其不堪修用之船。即照例变价。雇船顶补济运。又据查此项剥船一千只内。尚有南省应行赔造船一只。岁久延未补解。并著直隶总督。查案严催。以符定额。　　

○又谕、德兴奏、东路烟郊等处行宫。应请黏修一摺。又另片奏、盘山行宫内坍塌各款。并请派员查办等语。著暂缓一年。再行办理。该衙门知道。　　

○又谕、牛鉴等奏、请将扬州关徵存税银留拨赈需等语。本年南河豫购岁料工需。经户部咨拨扬州关税银五万两。兹据该督等奏称、江苏省赈济。即须核给散放。著准其将扬州关徵存税银六万两。留拨赈需。其所拨南河岁料银。短少五万两。著户部另行筹款具奏。　　

○谕军机大臣等、据都察院奏、安徽桐城县监生林光勋。以平夷各策赴该衙门呈请代奏等语。该监生所呈水陆并攻二策。防守天津一策。御炮伏兵陷人诸法。是否可行。著该将军等酌量采择。原呈钞给阅看。将此谕令奕经、特依顺、文蔚、耆英、讷尔经额、牛鉴、梁章钜、托浑布、知之。　　

○都察院奏、嗣后呈递海防事宜。请饬赴军营自行投递。从之。　　

○蠲缓江苏长洲、元和、吴、吴江、震泽、常熟、昆山、新阳、华亭、奉贤、娄、金山、上海、南汇、青浦、川沙、武进、阳湖、无锡、金匮、江阴、靖江、丹徒、山阳、阜宁、清河、桃源、安东、盐城、高邮、泰、东台、甘泉、兴化、宝应、铜山、丰、沛、萧、砀山、宿迁、睢宁、太仓、镇洋、海、沐阳、江都、上元、江宁、句容、溧水、高淳、江浦、六合、仪徵、泰兴、宜兴、荆溪、丹阳、金坛、溧阳、六十一厅州县及苏州太仓、镇海、淮安、大河、徐州、金山、扬州、八卫被水灾区新旧额赋有差。赈上元、江宁、句容、溧水、高淳、江浦、六合、仪徵、泰兴、宜兴、荆溪、丹阳、金坛、溧阳十四县及扬州卫军民。　　

○缓徵河南尉氏、中牟、兰仪、商水、西华、项城、扶沟、夏邑、永城、虞城、安阳、汤阴、临漳、内黄、延津、考城、原武、武陟、孟、温、阳武、孟津、汝阳、上蔡、新蔡、遂平、二十六县被水村庄新旧额赋。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百六十一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十一年。辛丑。十一月。辛亥朔。旌表守正捐躯河南淇县民夏三妮妻王氏。　　

○壬子。谕军机大臣等、孟保等奏、探明夷贼滋事情形。相机攻剿一摺。览奏均悉。该夷贼因希图唐古特金厂。勾结森巴番众。侵占地方。经噶布伦等带兵查办。尚敢聚众据守。复称令唐古特给与银两。方肯撤回。实属肆无忌惮。现据该大臣等详审地势。一面于要隘处所。分兵堵御。一面由麻参地方。绕道径趋茹妥前后攻击。著照所议办理。并著该大臣饬令噶布伦察看情形。如该夷贼仍负固不服。即行进兵攻剿。痛加惩创。不得任意耽延。致将来办理费手。如果有求和之意。亦断不准令唐古特给与银两。将就了事。致启各部落效尤之渐。该大臣惟当加意防范。相机筹办。以期迅速蒇事。勿致蔓延。是为至要。将此谕令知之。　　

○又谕、据僧格林沁等奏、查阅南路海口形势一摺。据奏狼坨子地方原驻兵一百名不动。再于后路羊二庄地方原驻兵一百名外。由沿海撤出驻兵内。添拨兵二百名。归并驻劄。应驻羊二庄之兵。移驻齐家庄。祁口河酌留兵一百名等语。览奏已悉。所请募练乡勇一节。此等沿海居民。宜令自行团练。保卫村庄。即令官为操练。亦未必尽能得力。自应择要驻兵。化散归并。并于沿海改安马拨。俾兵力不致过单。而哨探亦可迅速。已谕知讷尔经额酌量办办。另片奏山东海口情形。已有旨令托浑布妥为布置矣。将此谕令知之。　　

○又谕、据僧格林沁等奏、查阅南路海口形势一摺。据奏祁口河狼坨子等处。分设重兵。再于沿海添设马拨。面商该督。意见相同。应即照议办理。其沿海哨探各兵。著讷尔经额体察地势。酌定名数。奏明筹办。其乡勇一项。祇能各保村庄。即使官为操练。恐临阵亦难得力。总在该督随时激劝。调度得宜。庶可以收实效。至天津拱卫京师。地方紧要。迥非闽粤浙江等处可比。现在北风司令。逆夷未必前来。明春东风解冻。难保不乘潮北驶。若稍有警动。关系匪轻。讷尔经额身任总督。且经筹办年余。责无旁贷。必须相度形势。设法堤防。不在节节添驻重兵。万不可因府城距海尚远。稍存大意。以致临事周章。是为至要。将此谕令知之。　　

○又谕、前据托浑布奏、查明海丰县海口情形。当有旨谕令僧格林沁等驰往履勘。兹据奏称、该处城子庄等处近海一带情形。暨水陆设伏处所。与原奏无异。惟通海内河一道。河口较宽。东风潮长。时有宁波商船乘潮驶入。贩运杂货。现在关家庄尚有三桅商船九只。在河守冻等语。＜?口英＞逆诡诈异常。该处海口。内地商船既可驶进。即难保夷船不从此窜入。且恐其饰作商船。溷迹窥伺。必应未雨绸缪。不动声色。密加防范。该海口为两省接壤之区。若仅驻兵数百名。安炮数尊。未必遽能得力。然遽议添兵添炮。又未免徒滋更调。至乡勇一项。祇能保卫村庄。傥恃此临阵攻剿。恐亦难收实效。该抚务乘此潮枯水落之际。应如何择要据险。妥为布置。使之有备无患。著即悉心体察情形。妥议具奏。将此谕令知之。　　

○命户部尚书祁寯藻、兵部尚书许乃普、刑部尚书阿勒清阿、李振祜、理藩院尚书恩桂、都察院左都御史沈岐、在紫禁城内骑马。　　

○以捐修安徽宁国府城垣书院。予候选教谕汪际虞等尽先选用。　　

○癸丑。上诣皇太后宫问安。　　

○谕内阁、据礼部奏、查明南掌国承袭王爵。应颁诰敕等语。著即遵照嘉庆二十四年成案。于敕书外再行颁给诰命一道。以符定制。俟该国年贡使臣到京时。一并给该使臣。敬谨赍交该国王祗领。　　

○谕军机大臣等、据奕经等奏、抽拨兵丁。设法防守。并酌拟先行分兵赴浙。豫为应援各等语。览奏均悉。现在浙江本省及调拨兵丁。已共有万余名。加以募雇义勇沙民等三万余人。以之分守水陆要隘。如能调度得宜。已足互为照应断无偶见夷船辄议添兵之理。著该将军等议察情青。分别最要次要。将现在调集兵勇。提拨分段防守。务使疏密相间。首尾相应。如尚嫌兵力单弱。浙江本省乡勇义勇。亦无难续行招募。总宜善于调遣。毋使顾此失彼为要。至逆夷先开数船。欲往上海天津之语。虽系传闻。究宜豫为防备。牛鉴现已赶赴上海查看情形。如果有夷船滋扰。该将军等即带领调到之河南湖北兵丁前往剿办。如该处现尚安静。即无须截留赴浙兵丁。著照所议。仍将城内守兵。移驻紧要口岸。于适中处所屯扎大营。以壮声势。如有不敷。再就近酌调本省官兵。豫为来春防御地步。该将军等俟安设粮台。及上海防堵事宜商办妥协。即带兵赴浙。与特依顺会同相机进剿。或分或合。朕亦不为遥制。伫盼捷音。以慰谨注。将此由六百里谕令知之。　　

○户部奏、筹议折支俸甲米石。一、外任有世职人员。例准将俸米留京关支。其盛京官员无世职者。应令就任所支食。一、向例官兵得缺之日。在开放以前。准其赶领。世职出膺外任。及告假出京者。准将米石留京。随时补领。应请此项米石。全行折银。一、遵化、易州、良乡、密云、沧州、宝坻等处、驻防官兵俸饷。向于漕粮内分虽拨运。应请由直隶总督筹款半折。改运京仓。从之。　　

○命塔尔巴哈台领队大臣伊勒东阿、库车办事大臣多欢、来京。以乾清门侍卫那敷德、为塔尔巴哈台领队大臣。正黄旗蒙古副都统扎拉芬泰、为库车办事大臣。　　

○以四等侍卫辑瑞、为乌噜木齐领队大臣。　　

○以翰林院侍读李棠阶、署日讲起居注官。　　

○予故前任乌里雅苏台将军庆山、祭葬。　　

○缓徵吉林伯都讷、新城局、珠尔山、歉收各屯额租。　　

○甲寅。遣官祭先医之神。　　

○谕军机大臣等、昨据奕经等奏、＜?口英＞夷有赴上海等处滋扰之说。该将军等与牛鉴商办防堵。惟该逆诡诈异常。往往声东击西。现在该逆株守宁波郡城。故作操演情形。安知不以数船游奕上海等处。使我移兵往援。而彼则水陆并力。径攻浙江。抑或在浙虚张声势。佯言攻击杭绍诸郡。而暗遣兵船。潜赴上海等处滋扰。凡此种种诡谋。该将军等不可不防。务当谋勇兼施。计出万全。处处皆有准备。事事皆操胜算。是为至要。前此粤东办理军务。布置尚未妥协。该夷即肆其猖獗。汉奸乘间助逆。以致我兵仓卒应敌不能得手。现在大兵尚未到齐。傥彼复用其故智。为先发制人之计。将如何豫为准备。总须反覆计较。确有把握。始足以破奸胆而张吾军。至行军之际。兵民杂处。人数众多。一切机谋。尤宜慎密。凡奏报事件。某封有关系重大者。即将某封用黄纸包封。盖用扬威将军印信。仍纳入封筒内。朕亲加拆阅。昨日所寄密谕一道。系朕面谕军机大臣承旨缮发。即军机章京等皆不得而知。可见慎之又慎矣。将此谕令知之。　　

○又谕、前据刘韵珂奏、浙江兵丁未能得力。现在雇募义勇沙民。藉资防堵。办理尚为妥协。惟念逆夷诡计多端。往往潜令汉奸奸煽惑勾结。甚至贿买内地奸徒。为其间谍。不可不密加防备。浙江省义勇沙民。人数既多。即难保无匪徒迹其中。必应稽察周防。勿堕诡计。至于管领之人。尤为紧要。必当慎选结实可靠。激于忠义者。派领一队。方无意外之虞。著刘韵珂即将现募义勇人等设法稽查。密加厘剔。信赏必罚。以作士气而杜奸萌。将此谕令知之。　　

○予故户部尚书隆文、入祀贤良祠。赏其子桂清、服阕后以刑部主事遇缺即补。怀清、服阕后以六部笔帖式遇缺即选。　　

○乙卯。谕军机大臣等、因特亨额奏、弥补甘省亏款一摺。据奏该省亏银四十万八千余两。钱十万二千余串。自原议分别生息捐摊立限之日起。截至本年秋季止。已弥补银二十万七千余两。钱五万七千余串。限期尚无迟逾。并无虚捏情弊等语。是办理已有成效。其未完银十八万九千余两。钱四万五千余串。著即分别责成道府实力督催。务令埽数全完。无任再有悬宕。俟弥补全完后。即行奏闻。至所奏严禁新亏章程。著即照议责成该管各道府州。于所属仓库实力稽查。不准丝粒续亏。该督仍不时密查。傥有亏那情弊。立即从重究办。并将稽查不力。未经揭报之该管上司。随案并参。毋稍姑容。将此谕令知之。　　

○赏挑往江宁防堵青州满洲营员弁俸银一年。及兵役行装银。　　

○丙辰。谕军机大臣等、现在天气严寒。河冰冻结。天津防堵事宜。叠据奏报情形。布置已属周妥。约计封印以前。省城应办事件。当必不少。著讷尔经额酌量情形。奏明暂行回省。俟明年二月初间。再赴津门督办。先期请旨来京陛见。在防官兵。著该督与胡超等悉心体察。妥为安顿。总期体恤防范。事事妥协。方为有备无患。将此谕令知之。寻奏、大沽北塘两处。除将兵房土房分匀居住外。其余弁兵。同陕兵二千各。拟将帐房数架连为一处。外用秫秸编织成帘。四面遮护。涂以厚泥。足蔽风雪。丰润等处。亦俱照此办理。并量予薪炭。以为向暖之需。炮台等处。仍令轮班驻守。得旨、著照所议妥办。　　

○丁巳。旌表守正捐躯河南正阳县民范双喜妻何氏。山西绛县民贾鹤田妻李氏。　　
</div>
    <div class="pagination">
<a href="清实录道光朝实录_page650.html">上一页</a><span>...</span><a href="清实录道光朝实录_page646.html">646</a><a href="清实录道光朝实录_page647.html">647</a><a href="清实录道光朝实录_page648.html">648</a><a href="清实录道光朝实录_page649.html">649</a><a href="清实录道光朝实录_page650.html">650</a><span class="current-page">651</span><a href="清实录道光朝实录_page652.html">652</a><a href="清实录道光朝实录_page653.html">653</a><a href="清实录道光朝实录_page654.html">654</a><a href="清实录道光朝实录_page655.html">655</a><a href="清实录道光朝实录_page656.html">656</a><span>...</span><a href="清实录道光朝实录_page652.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
