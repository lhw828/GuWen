<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 229 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 229 页/共 502 页</h1>
    <div class="content">○谕军机大臣等、本日据王茂荫奏、大江南北。捐局过多。官私错杂。扬州以下。沿江各府州县。设有十余局。苛敛行商过客。假公济私。包送违禁货物。甚至聚众敛钱。以钱聚众。普安薛家港等局。竟至互图并吞。大肆争斗。商民无不受害等语。雷以諴、创议捐厘。协济军饷。原在扬州一带。办理尚属妥协。何以普安等局。竟有收捐未解粮台之弊。著托明阿等、确切访查。如有奸徒、藉端渔利。藐法营私。即著饬令该地方官、严行究办。其在大江以南者。并即移咨怡良、就近查明。如系私设。即行严禁。务期济饷安民。两无窒碍。原摺单著钞给阅看。将此由四百里谕知托明阿、陈金绶、雷以諴、并传谕文煜知之。　　

○又谕、陈启迈奏、吴城贼匪退窜、官兵进劄南康、并广东匪徒、攻扑定南、龙南、剿办获胜各摺片。此次贼匪夤夜退窜。并非大受惩创。即官军追至南康。斩获亦不甚多。该抚虑其去而复来。欲严扼南康。防其回窜吴城饶郡之路。固为腹地紧要起见。但贼踞九江湖口。被我军水陆堵截。岂肯甘心就戮。楚省兵勇。转战已久。昨阅曾国藩等所奏、浔郡城池。似尚未能即克。该抚派往协剿之布克慎、恩龄、所带兵勇。不过七百余人。能否自成一队。接应楚军。吴锡光、既能奋勇出力。岂可转使株守南康。不令出湖夹击。著陈启迈即行体察情形。妥筹迎剿。仍一面严守省城要隘防贼回窜。不得以本省地方。专委楚军也。韶州匪徒。窜扑江西边境。虽经攻剿败窜。亦未能摉除净尽。该抚前奏、挑选壮勇。进驻始兴。救援韶郡。嗣后情形。未据续奏。叶名琛前奏、韶城于八月十四日解围。骆秉章探奏、则称十月初间。府城又复被围。该抚此次所奏定南、龙南胜仗。已在十一月初闲。其为韶州兵力不能兼顾。以致蔓延邻省。已属无疑。该抚前派往始兴之勇。现在何处。务须饬令带勇各员。与广东兵勇、联络攻剿。不得专防本境。其由鄱湖入饶州水路。及由安徽建德、入饶州小路。均著一体严防。毋致顾此失彼另摺奏刁徒藉端讹诈、现在出示严禁一摺。即著照所议办理。地方刁悍之徒。挟仇告讦。在平时犹应严办。况当人心未定。民气未复之时岂可稍存轻纵。即实在甘心济匪者。亦应由地方官严密访拏。何得任其肆意搏噬。鱼肉善良。著该抚严饬各属。遇有此等案件。自应从严惩办。其或挟嫌诬告。有意倾陷者。亦当从重治罪。以儆刁风而苏民困。将此由六百里谕令知之。　　

○兵部等衙门奏、遵议失察富升擅入宫禁、照例分别严议议处。得旨。惇郡王奕誴、怡亲王载垣、均著加恩改为革职留任。仍各罚王俸一年。奕湘、著加恩改为革职留任。仍罚公俸一年。革去内大臣。所有此案失察之王大臣等、应得处分。均不准其抵销。　　

○以兵部尚书阿灵阿、为内大臣。　　

○赏内阁侍读学士满庆、头等侍卫。为巴里坤领队大臣。　　

○命二等侍卫多慧、往安徽军营。交江南提督和春等差委。　　

○以剿办江西南康府贼匪出力。赏都司吴锡光、花翎。外委吴邦柱等、蓝翎。　　

○缓徵直隶河闲、阜城、二县。被扰村庄。本年粮租。并赏吴桥、东光、二县灾民。一月口粮。　　

○是日。乙卯年立春。顺天府进土牛。春山宝座。　　

○癸丑。谕军机大臣等、何绍基奏、敬陈地方情形一摺。据称、川省近年吏治废弛。前次钱粮津贴。多徵少解者、不下二三十州县。该学政衙门。有控告安县亏空仓谷一万五千余石。会理州短解津贴银四千八百余两之案。又称、牧令中由科甲出身者、不及一半一首府。两首县。均系捐班。州县中文理明通者甚少。致词讼拖延不结。考试录送文童。多未通顺。著名庸劣之玉钧、全顺、任其恋栈等语。各省官员。科甲固未必尽贤。捐班亦不皆无用。原在该上司随时查察。举劾公明。吏治自有起色。至于徵解钱粮。听断词讼。是其专责。若如所奏。多徵少解者、竟有二三十州县之多。甚至积压案件。录送文童。未能通顺。该省公事。废弛已极。若不力求整顿。尚复成何事体。乐斌现署总督。无所用其回护。著照所奏情形。确查具奏。并查明玉钧、全顺、庸劣实迹。据实严参。无稍徇隐。原摺著钞给阅看。将此谕令知之。寻奏、钱粮徵多解少。并未指明何州何县。会理州、安县、短解亏空各款。均俟查明核办。词讼并未积压。惟安安氏一案系已结复控。业经提省覆讯。录送文童。已饬各属严别弃取。玉钧等、均无实在劣迹。报闻。　　

○赏睿亲王仁寿子德长、二等侍卫。在大门上行走。郑亲王端华子、二等侍卫谦善、在乾清门上行走。科尔沁郡王僧格林沁子、布彦讷谟祜、二等侍卫、花翎。在乾清门上行走。　　

○以两淮盐运使崇纶、为内阁学士、兼礼部侍郎衔。翰林院侍读学士廉兆纶、为内阁学士、兼礼部侍郎衔。仍留江西学政任。　　

○甲寅。谕军机大臣等、劳崇光、惠庆奏、匪徒窜扑全州、经兵勇痛加剿洗一摺。此次灌阳恭城游匪。经兵勇先后击败。复纠另股匪徒。由兴安窜扑全州。经广西、湖南、兵勇会剿。该州境内。已一律肃清。惟当督饬地方官、乘势将余匪摉捕净尽。毋令再滋蔓延。该省土匪充斥。前奏荔浦、修仁、阳朔、永福、永甯等处均有匪徒滋扰。本日据奏永甯、义甯、两处贼匪。均经击退。而荔浦等处。如何剿办情形。并未叙及。大墟土匪。已据该抚等、奏称督兵击退。究竟近省一带地方。能否安谧。殊深廑念。前有旨。令劳崇光、出境剿贼。惟此时该省各属匪徒。聚散无常。必须迅速扑灭。省垣重地。尤应妥为镇抚。劳崇光、著毋庸出省。其梧州、与广东肇庆、接壤处所。即著惠庆、察看情形缓急。带兵驰往剿办。至本省防剿事宜。仍著与该抚随时知照。毋得顾此失彼。致令该匪日肆鸱张。此次全州文武。戮力同心。将大股贼匪。迅速扫荡。湖南兵勇、越境会剿。亦能不分畛域。著劳崇光等、择其尤为出力者。酌量保奏。候朕施恩。将此由六百里谕令知之。　　

○以广西义甯县城被贼窜陷。革代理知县刘澐等职。予阵亡训导李宜春、州判梁赞国、祭葬世职。　　

○以广西兴安县城被贼窜陷。革知县周谦光等职。仍戴罪效力。予阵亡廪生何霖、生员蒋方第、赏恤如例。　　

○予广西阵亡知州吴文洲、祭葬世职。建立专祠。子丙生、赏恤如例。外委阮士清、祭葬世职。均附祀。　　

○予江西阵亡千总王树英、黄理和、把总马春芳、宛世麟、外委吴兆魁、祭葬世职。举人袁炳勋、赏恤如例。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之一百五十五　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。十二月。乙卯。谕内阁、刑部奏、请留捐复司员一摺。所请殊属非是。该司员文启等、于承审户部书吏用钞抵银一案。不能悉心研鞫。以致罪名互有出入。例案生疏。已可概见。业经加恩准予捐复。已属从宽。乃该部辄称、该员等熟悉部务。并援照道光年间主事瑞珊之案。奏请留部。试思该员等、如果刑名熟谙。何至派审重案。含糊定谳。且承审错误。与瑞珊之失防监犯自尽。情节迥不相侔。尤不应率行援引。捐复郎中文启、高士濂、员外郎尚阿布、并主事翟云章、均著不准留于刑部。仍归吏部照例铨选。刑部堂官。著传旨申饬。　　

○谕军机大臣等、英桂奏、遵旨驰赴陈郡督防、并派员进驻六安一摺。皖豫交界防堵。据该抚所奏、三路布置情形。尚属周密。惟袁甲三、前派臧纡青等、进攻桐城。原以接应楚师。此时刘玉豹、虽退守六安。一俟添有劲旅。仍应迅速进剿。英桂现派王庭兰前往。而可拨之兵。仅止一二百名。并以前派赴皖之兵。伤病过多。不过数十名可用。拟令添募壮勇等语。皖省需兵甚急。著英桂即饬令王庭兰、速行召募。统带前进。不得稍事耽延。至豫省各路官兵。有无可以分拨、交王庭兰带往之处。仍著英桂通盘筹画。其赴皖兵勇口粮。务须源源接济。毋得以库款竭蹶。任令缺乏。该抚即著前赴陈州。居中调度。至归德等处。虽派令张维翰等、分投驻劄。英桂仍应处处兼顾。何路有警。即往何处策应。断不准株守一隅。致滋贻误。辉县抗粮之案。仍严饬地方官。妥为办理将此由五百里谕令知之。　　

○补铸江南江甯县知县印信。从总督怡良请也。　　

○补铸湖北布政使、盐法武昌道、武昌、汉阳、黄州、安陆、德安、五府知府、各关防印信。从总督杨霈请也。　　

○予江苏阵亡六品顶带李升、赏恤如例。　　

○予江苏丰县殉节知县张志、训导冯调鼎、典史施积福、祭葬世职。眷属家丁等、旌恤如例。　　

○丙辰。上诣寿康宫、问皇贵太妃安。　　

○谕内阁、朕之兄隐志郡王奕纬、尚无子嗣。著将奕纪之子宗室载中、过继与隐志郡王为嗣。封为多罗贝勒。　　

○调任山西巡抚王庆云、奏报交卸启程日期。得旨。汝抵任后。一切吏治营伍。自应妥协整顿。惟当务之急。京师及各军营饷项。最关紧要。若能源源接济。庶不负朕之委任也。　　

○江甯布政使文煜奏、遵审已革在籍中书丁晏被参各款。现已严催提审。得旨。此案应从严惩办。断不准如该漕督之瞻徇情面。迁就了结。朕知汝尚非自顾身家。置是非于不问者。　　

○以剿办贵州独山州贼匪出力。赏道员承龄、荫生薛文焄、同知直隶州用李琛、参将英志、都司杨廷柱、守备贾连升等花翎。知县邱树桐等蓝翎。余加衔升补有差。　　

○以东河抢办险工出力。河道总督长臻、下部优叙。赏同知陆嘉言花翎。通判郭蓬瀛等蓝翎。余升叙有差。　　

○丁巳。上御抚辰殿大幄次。赐蒙古王、贝勒、额驸、呼图克图等宴。并赏赉有差。　　

○谕内阁、吴振棫、蒋霨远等奏、官军击散新城贼匪、并兴义府城解围一摺。贵州安南县贼匪涂令恒等、先扰普安县分防新城县丞地方。复分股窜扑兴义府、及贞丰州二城。经吴振棫等、派令总兵金刚保、带兵赴援。先由新城。顺道进剿。毙贼百数十名。十一月初三日。贼扑兴义府城。知府张锳、与护游击守备汪光瑞、激励兵勇。奋力夹击。毙贼千余人。生捦贼首伪大王李狗狗、伪元帅彭老三、郑帼祥、及夥匪一百五名。其窜往北乡、及坉脚地方贼众。经生员李士英等、招集坉脚乡民。将首逆涂令恒、及要犯王丙、熊喜、刺毙。并斩捦多名。二十日。张锳、会同金刚保、胡霖澍兵练。驰赴北乡。分路进攻。将该匪等围至纳勒地方。奋力轰击。歼毙伪元帅冉秉忠等七名。生捦伪元帅将军汪二生、萧乐和等五名。余匪窜往卡戛寨。踞险抗拒。胡霖澍、带领敢死壮练数十人。密上山巅。将火箭、火弹、烧焚贼寨。引动贼设地雷。毙贼无数。又贞丰州贼。于十一月初一日。径扑州城。被兵练击退后。复在教厂山、负嵎抗拒。知州蒋时淳、密饬兵练兜剿。毙贼数十人。生捦三十余人。其另股贼匪。在安南县属滋扰。蒋时淳会营驰往。督同乡练。截杀数十名。生捦伪将军涂令言等、当即正法。此股贼首涂令恒等、胆敢聚众围攻郡城。该府张锳、督同文武。竭力固守。于官兵未到之先。调练剿击。立解城围。并经生员李士英等、将首逆设计歼毙。办理尚为妥协。道衔兴义府知府张锳、前因属县疏防。革职暂留本任。著即开复原官原衔。仍责令会同金刚保等、将兴义府属巴林一带、另股贼匪。及新城、贞丰、所有余匪。赶紧剿除净尽。以靖地方。　　

○又谕、前任驻藏大臣谆龄、于廓尔喀国王正月内递到表文。迟至三月内。始行代奏。迨接奉谕旨。又复因病延搁。并不迅速檄谕。办理实属迟延。谆龄、著交部议处。　　

○谕军机大臣等、侍顺奏、迎接呼毕勒罕、请饬沿途派兵护送、并酌拟变通一摺。据称该副都统、由西甯赴藏。行抵青海。两盟官兵。均未出迎。及抵柴达木。亦无玉树官兵护送。仅有青海所属之扎萨克朗观车林扎勒、带兵五十名照料等语。此次迎接哲布尊丹巴呼图克图之呼毕勒罕、经过各地方。自应妥为护送。俟来春事竣回牧。著易棠、会同西甯办事大臣、查照成案。派员带兵。直抵西甯交界之通天河、驻候迎接。以备护送。其青海两盟。及玉树等处官兵。既据侍顺奏称、难期得力。即著毋庸拣派。该督等务当严饬各该属、小心护送。毋稍疏虞。将此谕令知之。　　

○又谕、谆龄奏、接据廓尔喀国王来禀、分别拟办、并钞录禀稿檄文呈览、及自请议处各一摺。该大臣前接该国王呈递各表文。并不迅速代进。办理迟误。咎有应得。已明降谕旨、将谆龄交部议处。惟详阅该国王来禀。牵涉唐古忒所属营官。不遵旧章。徵收税课。及欺负抢劫。伤毙该国民人等事。自应秉公查办。照旧贸易。不准例外浮收。任意欺压。被抢案件。亦宜彻底根究。毋得偏袒。致该国有所藉口。上年察木多番商、与巴勒布番民、在藏斗殴。既有卷宗可稽。何以有人在该国王处唆弄是非。致令疑惑。是否唐古忒番官。实有办理不公之事。不难依案查究。以服该国王之心。至该国王因帮兵经费无出。要唐古忒代赔一节。尤属居心叵测。该国欲派兵助剿。本与唐古忒无干。况尚未有旨允准。何得藉口兵费。从前廓尔喀欲与披伦打仗。曾经具禀求赏银两。经驻藏大臣孟保等、正言拒绝。旋亦相安无事。该国与披伦用兵。中国可置之不问。唐古忒系我朝藏属地方。岂容该国藉端起衅。该大臣当据理开导。不可说明奏奉谕旨。即作为该大臣之意。方为妥善。所拟未行檄谕底稿。即照拟发去。务使各释猜疑。免生他变。至所请援照嘉庆二十一年旧案。豫备军械等语。未免已涉张皇。转恐动其疑贰之心。谆龄只可不动声色。暗地设防。毋得稍露防备之意。致多窒碍。将此谕令知之。　　

○正黄旗汉军副都统侍顺、奏报抵藏日期。得旨。想尔等一路甚是平安。明□山戊不□回去。事事小心。以慰众蒙古之企盼也。　　

○以剿办皖豫交界捻匪出力。赏参将胡松额、都司李恒清花翎。余加衔升叙有差。　　

○以查拏江南铜山县土匪出力。赏知府毓彬花翎。游击常海等蓝翎。余加衔升赏有差。　　

○予贵州阵亡幕友黄梦莲、赏恤如例。　　

○戊午。谕内阁、贵人他他拉氏、著封为丽嫔。索绰罗氏、著封为婉嫔。　　

○又谕、袁甲三等奏、查明知县收复城池、恳恩开复等语。前因土匪窜扰安徽凤颍一带。当降旨、将颍上县知县程钰、革职。交袁甲三严切查明。如有临期逃避等情。即以军法从事。兹据奏称、该革员亲赴正阳附近地方布置防堵。不意贼绕他路。遽扑县城。旋即星驰赴援。各乡团练万人。闻风踵至。立将县城收复。实无临期逃避情事。收复后。复能屡挫贼锋。捍卫地方。并查该革员、素著循声。民情爱戴。程钰、著准其开复知县原官。仍留安徽补用。　　

○谕军机大臣等、袁甲三等奏、派员驻劄英、霍、相机会合楚师一摺。前因攻剿桐城。未能得手。谕令和春等、拨兵策应。并谕袁甲三兼顾六安。原因曾国藩等、水陆大军。现攻九江。若郡城克复。赴皖甚速。必须厚集兵力。既可联络声势。并可杜败窜之匪。乘间北窥。况庐、舒各城。尚未克复。宿、望、太、潜等县。均为贼踞。江北情形。甚属吃重。袁甲三等、现派何桂珍、进驻英山。招集乡勇。为进剿太湖之计。刘玉豹等、由六安进驻霍山。一俟楚师抵皖。即归曾国藩调遣。自应如此办理。惟该员等所带兵勇。是否足资协剿。臧纡青原带各勇。虽经袁甲三挑选。能否得力。和春等仍当随时察看。就近抽拨兵勇。相机策应。一面严饬该员等、实力防剿。探明楚师。以图会合夹击。前据英桂奏称、派王庭兰、进驻六安。惟所带兵仅一二百名。尚须添募壮勇。此项兵勇。并著袁甲三、飞速催提。毋任延宕。和春等攻剿庐州。秦定三围攻舒城。均系坐拥重兵。日久未能克复。前已于摺内严切批示。傥再事迁延。恐上游溃匪。水陆麕至。庐城贼匪。势更鸱张。和春等自问当得何罪耶。将此由六百里加紧各谕令知之。　　

○以吏部尚书翁心存、刑部左侍郎李钧、充经筵讲官。　　

○以大学士裕诚、贾桢、充文渊阁领阁事。内阁学士宝鋆、翰林院侍读学士煜纶、充文渊阁直阁事。　　

○以剿办安徽沿江逆匪出力。赏署按察使恩锡、协领托云布、都司塔思哈、刘鹤翔等花翎。守备福珅等蓝翎。余升赏有差。　　

○己未。孝庄文皇后忌辰。遣官祭昭西陵。　　

○上诣慈宁宫、寿康宫前殿、行礼。后殿、问皇贵太妃安。　　

</div>
    <div class="pagination">
<a href="清实录咸丰朝实录_page228.html">上一页</a><span>...</span><a href="清实录咸丰朝实录_page224.html">224</a><a href="清实录咸丰朝实录_page225.html">225</a><a href="清实录咸丰朝实录_page226.html">226</a><a href="清实录咸丰朝实录_page227.html">227</a><a href="清实录咸丰朝实录_page228.html">228</a><span class="current-page">229</span><a href="清实录咸丰朝实录_page230.html">230</a><a href="清实录咸丰朝实录_page231.html">231</a><a href="清实录咸丰朝实录_page232.html">232</a><a href="清实录咸丰朝实录_page233.html">233</a><a href="清实录咸丰朝实录_page234.html">234</a><span>...</span><a href="清实录咸丰朝实录_page230.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
