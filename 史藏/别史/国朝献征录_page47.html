<!DOCTYPE html>
<html>
<head>
    <meta charset="UTF-8">
    <title>国朝献征录 - 第 47 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 47 页/共 245 页</h1>
    <div class="content">　　项文曜 
　　通议大夫吏部左侍郎谥文庄叶公盛神道□（彭时） 
　　嘉议大夫吏部右侍郎兼詹事府丞谥文懿杨 公守陈墓志铭（何乔新） 
　　前吏部侍郎燕泉先生何公孟春墓碑（顾璘） 
　　通议大夫吏部左侍郎兼翰林院学士中峰先生董公玘墓志铭（徐阶） 
　　吏部右侍郎讱斋余公佑神道碑（张岳） 
　　吏部右侍郎兼翰林院学士虚山席公春墓志铭（孙承恩） 
　　吏部左侍郎兼翰林院学士赠礼部尚书谢公丕行状（徐九皋） 
　　吏部右侍郎王公道　道碑（严嵩） 
　　通议大夫吏部右侍郎赠工部尚书谥恭简欧阳公铎神道碑（王世贞） 
　　吏部左侍郎茅公瓒墓志铭（诸大绶） 
　　吏部左侍郎靳学颜（实录） 
　　吏部右侍郎兼翰林院侍读学士赠礼部尚书山阴诸公大绶行状（张元忭） 
　　吏部侍郎陶文僖公大临传（王世贞） 
　　陶公大临（维风编） 
　　嘉议大夫史部左侍郎定宇赵公用贤行状（瞿汝稷） 
　　嘉议大夫吏部右侍郎兼翰林院侍读学士赠礼部尚书盛公讷神道碑（王家屏） 
　　嘉议大夫吏部左侍郎兼翰林院侍读学士贞复杨公起元传（邹元标） 

　　○吏部侍郎陈敬 

　　陈敬字行简河南人敦实有行义先河南儒学训导洪武十六年刑部尚书开济荐吏部试尚书十七年坐事免归后又起广东龙川知县洪武二十三年二月以诣阙言事称旨擢今职 

　　○通议大夫行在吏部左侍郎兼左春坊左赞善 赠资善大夫行在吏部尚书许公斯温墓志 铭（王汝玉） 

　　王汝玉 
　　叔雍姓许氏讳斯温世吴人祖考讳祥卿考讳义皆潜德弗章而好善乐施生叔雍稍长值　圣朝大兴学校遂补吴县庠弟子员习朱氏诗敻出同舍生右洪武二十六年贡冑监声誉籍甚二十九年　朝廷选学成行优者于六堂授之以官叔雍在首选署刑部尚书郎寻除监察御史改知广东揭阳县未上复故秩三十年以荐升今北京按察司副使三十二年擢署大兴县是年奉　教注永平府所属滦水六州县集民丁永乐元年以守城功升授刑部左侍郎嘉议大夫二年选兼左春坊左赞善三年丁先府君忧承　命强起视事四年转阶通议大夫秩如故六年六月二十三年以疾卒享年四十有二余在乡里闻叔雍之祖若父能以善自力积至叔雍遂居显位然叔雍性雅朴直不能与物低昂故名立而毁随之幸逢　圣明之世竟以自全人方期其用之未艾而叔雍遽死焉岂命也夫 

　　○北京行部左侍郎金华刘公辰墓志铭（胡俨） 

　　胡俨 
　　北京行都左侍郎刘公既卒其孤征以予与公故乃寓书奉状来求墓铭按状公讳辰字伯静姓刘氏其先沛人后徙鄞迁婺之金华则自公之曾祖三顾始也三顾仕元明台上万户府经历幼鞠于舅氏王遂因其姓故公之祖文璜父志皆姓王氏至公复姓刘公慷慨负气节喜立功业以表见于世初王师亲下婺州公首上谒署典签奉命使方谷谷令左右饰二姬以进公峻却之其人惭而退浙江左丞李文忠开省于严辟公置幙下以资赞画时元帅葛馂守广信当祁塞集丁夫浚城濠民苦之欲变文忠止之不听遂怒欲临以兵公请往谕以大义俊即悔悟谢文忠意乃释既而授监办金华茶盐官秩满课最以亲老归养教授乡闾尝道遇故人李惟中死于逆旅具棺敛瘗之任昊母丧不举遗金葬之未几二亲继殁执丧哀毁不胜衣所居室庐仅蔽风雨饘粥或不继处之裕如也里人刘十人怀金入城遇二卒图其金与饮醉之扶行水次欲加害公见力解之获免后以怀材抱德起湖广道监察御史临江同知陈斌受赇及银工盗金皆坐死公辩之得减死论居二年以蹇谔闻擢知镇江府兴废举坠勤于其政闻宋宗忠简公墓在丹徒荒秽墓田据于民即加封树复其田令墓傍寺僧收田之入以主其祀丹阳道接句容细民任负载者往往因日暮行刼行旅患之公严禁盗遂息郡有濒江田五十余顷岁久沦没仍责赋于民公请于朝除之京口闸废舟楫不通东南漕运者转新河江阴二港以出江多风涛阻溺公乃自京口至吕城百二十里去淤塞甃石作坝修闸门修水势之出入于是公私便之然漕河源浅易涸每仰练湖以益水湖有三斗门亦废公又修筑之三斗门成漕运之舟既通湖下之田益稔时浙河转输之民道其境上死者收瘗疾者给米命以小舟送出境赖以活者数百人永乐元年夏六月以预修国史知故实赐白金文绮龙衣升江西布政司左参政至则以久雨江水泛溢九江诸郡濒江之田皆涝饥民盗富室多罹其害公即檄郡邑劝富民出粟以贷饥者蠲其役以当其息官立券约明年偿本粟由是富者乐从饥者得食南安赣州等九府荒田粮六万石有司岁抑取于民民不堪公以闻悉蠲其额后以同官坐事相连免归永乐六年秋命下复起北京刑部左侍郎出特恩也公以老不任政日被顾问留京师者三年乃赐勑书文绮钞锭致仕归踰年复驿召至京命督工武当未行疾作又赐钞锭给驿舟送还至常州毘陵驿遂卒实永乐十年某月二十三日春秋七十余孙祚奉柩归葬文星门下阁塘先茔之次是年冬十二月九日也娶陆氏董氏董元中书参政嘉纳女陆氏有妇道子男二人征观观早世女二人孙三人祚祺禧予与公旧同史馆知公人直谅多闻而公亦以此自信有古节士风可尚巳铭曰不挠不污而端其趋不激不随而安以居恩荣始终而善不虚呜呼来祀欲知其人视此刻珉 

　　○吏部右侍郎王让传（太学志） 

　　太学志 
　　王让字宗礼山东益都人幼勤敏端恪读书日积寸累事亲有孝行尝庐墓致涌泉之应洪武末由乡荐授国子学录施教以孝先诸生有以罹艰告者让一闻涕泪辄涔涔下以故多所感化　文皇帝简侍　皇太孙读书谓侍臣曰孝者百行之源也君子之所当则也故诗曰有孝有德朕闻让孝于其亲故擢用之让在讲筵首陈尧舜之道惟在孝弟人主躬行孝弟则天下感化不劳而治每谈经必端凝拱立敷宣明畅　皇太孙敬而爱之时同事之臣陈山张瑛以顺　旨被宠戴纶林长懋则强谏不少诡随惟让谦卑自牧简默寡言每进规讽亦委曲切中事情　皇太孙敛容听之益加礼重及扈从北行常被　召见厚加赐予升本监助教洪熙初　皇太孙正位东宫让进左春坊庶子未几　东宫即位是　宣宗章皇帝宣德改元以辅导功首升让吏部右侍郎山瑛及纶等皆居其次居部二载卒让言若不出口而提身素履人所不及游历荣显恭俭若布衣时　上简注未尝矜耀忠亮清介始终如一十林重之 

　　○通议大夫资治尹行在吏部右侍郎郑君诚墓 志铭（杨荣） 

　　杨荣 
　　君讳诚字文实世家建昌之南城高祖瀚远以君贵赠吏部右侍郎父守中累封吏部右侍郎妣王氏累封赠淑人君自少刻志问学选邑庠生究春秋之旨同辈自以莫及永乐辛卯领乡荐入太学生夙夜淬砺器宇日充历政冬官以勤慎自効擢吏部司务于职克称寻以侍郎师逵荐升考功员外郎君虽年少居要职懋履谦恭事先辈以礼课功责实无所狥人以是多之未几丁内艰日念母疾弗克躬侍汤药哀毁逾礼及葬阴雨不止君号泣吁天天稍霁人以孝感所致制未终特起改文选员外郎寻转郎中时同官孙英号称狷介少许可于君独加敬让洪熙纪元受诰命荣及二亲宣德丁未归省还朝仍故职庚戌以少师蹇公荐吏部右侍郎选任精审敷奏详明尤众所推　宣庙时召问庶官品级及居职者贤否君历对称旨遂受宝带龙衣之赐　今上皇帝嗣位益致公勤虽故旧执贽相见亦却而不纳乡人有大学生者于君有宿怨及当受官自谓必见抑君惜其才擢寘五品其所守所行类如此正统戊午以疾卒于官自卿士以及仆隶莫不嗟惋翌日　上闻之悼惜遣礼部尚书胡公致祭仍命有司治葬事 

　　○明故资善大夫吏部左侍郎俞公山墓志铭 

　　公姓俞氏讳山字积之号楳庄其先汴人南渡家于携李故今嘉兴秀水人祖伯纲乐善好义父仲玉博通古今以公贵皆累赠吏部左侍郎阶资善大夫祖母周氏累赠夫人母王氏素闲家训于公之幼时即束以礼让课之经史年十九始游郡庠从司训西园李先生孟昭受春秋能悉领其奥义永乐癸卯遂中乡试前列以祖母年高不忍远违又三载始会试礼部入南监卒业祭酒四明陈公师道尊严于六馆生鲜许可而独以优礼待公宣德庚戌公复会试中教官选朋辈多沮公勿就公曰吾亲老需禄养秩崇卑非所计也于是拜苏之昆山训导诸生乐公善教率力学自奋无几公以父丧解任诸生至有相从抵家受业者服除调常之宜兴时教谕杨先生宗道于公执友相与协心严立规范以故士习丕变科目未尝乏人居无何又以祖母丧解任正统庚申岁服阕宜兴诸生相率诣提学彭御史乞奏公复任彭奏达且令所司促公上道公甫至吏部简贤亲藩辅吏部谂公贤即奏伴读公于经史敷绎精详诵说明白而尤善于讽谏多所禆益暇则授徒私第从游者动以百计四方士夫求诗文者户常接踵令雅好宾客客至恒与饮酒醉乃得去故公处是职虽家无赢赀而怡然自得焉正统己巳公以藩邸旧学擢鸿胪寺丞故兴济伯杨公善时掌寺事雅重公荐升少卿寻拜吏部右侍郎兼经筵讲官转左侍郎尝欲进某内阁继欲升尚书皆固辞乃巳凡再颁诰命阶自嘉议大夫至资善大夫秩初公伴读秩将满俄右长史员缺众拟公可任而左长史亦讽公求巳援引公故不往因窃叹曰士贵乎审义而安命乌可乞人于私家而与之同事于公室乎其事遂寝识者以有古君子之操及佐铨衡尤以古道自处凡所荐擢不求人知有请谒者辄正色拒之子弟乘问问其故公曰用贤朝廷事也吾可市私恩耶台谏有持正者以言事取疾于权幸公曲折调护后相继显用景泰初议迎复之礼同列颇有难者公独奋曰銮舆复然后人心悦而天下安况天伦所系之至重耶极力赞之事乃克济朝廷知公清慎赏赉有加且作岁寒图并题诗赐之以寓褒美之意公尝持节册往封晋藩归触暑遘风疾温诏遣太医官数辈更视投剂又屡遣中使络绎劳问而公以疾难瘥上疏乞骸骨诏留京就禄者踰年疾少瘥复连章固申前请始赐允给官舟以送仍赐汤药之资先是有以易储请者朝廷从之公密谏不见听退而忧曰祸机自此始矣于是浩然有去志及以疾归朝野之人识与不识莫不高公之行焉 

　　○项文曜 

　　曜淳安人踰冠举进士文曜貌美如玉便辟好言笑而才敏阴贼亡不畏之兵部郎中于谦时柄任号能公直亡阿狥而亦甚亲爱文曜荐右侍郎每朝会故当众妩媚谦可憎状时人语曰雄其冠雌其节生不知耻于公妾再迁吏部左侍郎尚书王直老矣而贤有声于谦重之文曜因心利代直构其隙于谦几惑亡何英庙复辟杀谦捕文曜下狱杖之百戍边年仅三十余 

　　○通议大夫吏部左侍郎谥文庄叶公盛神道□（彭时） 

　　彭时 
　　公讳盛字与中姓叶世吴郡昆山人祖明赠通议大夫吏部右侍郎妣郭氏赠淑人考春屡赠通议大夫吏部右侍郎前母汤母陈俱赠淑人继母沈封太淑人公天资颖异自少博学强记下笔惊人正统十年举进士授兵科给事中毅然以言责自任十四年英皇北狩郕王监国公率同列劾将臣扈从者失律败事请诛之以谢天下然后选将练兵以复不共载天之雠兴师问罪以除大逆不仁之贼如此则大纲以正大义以明而圣驾之旋轸可期矣闻者壮之九月监国即位颁赏廷臣公以时艰辞不许十月京师戒严公请罢内府军匠悉遣征操及虏骑近城又请令有司储粮料以给战士遣散卒迎取军器于大津以张外援三四日间凡上八疏悉合机宜虏既退公言赏功罚罪天下要务今日之赏罚既行他日之劝惩攸系赏罚明信则人人力于事功耻无不雪雠无不复矣今効劳如孙镗死事如谢泽韩青皆当赏以示劝其它守关不严赴难不力者皆当罚以示惩从之升都给事中时边境未宁大臣有奏留边将守京师者公言今日之事边关急往者独石马营不弃则六师何以陷土木紫荆白羊不失则虏骑何以薄都城即此而观边关不固则京师虽守不过仅保九门无事而巳其如陵寝何其如郊庙坛土遣何其如田里之民荼毒何宜急遣固守宣府居庸便巳而河南陈州流民扇动命公往视公即兼程以进除贪虐赈饥寒威惠并行民用安辑景泰元年春还复上言京城天下根本而八府旱蝗相仍加以虏寇侵扰民不聊生乞议宽恤俾安生理不然臣不能不社稷忧也八月北虏送驾还京将入关矣有隐名具帖言迎复事者大臣见之顾忌不敢举公曰此野人无倩之言达于上感动必矣或沮以匿名书不顾具疏言之有旨令尚书胡濙封进帖虽留中而正论有不泯焉是冬公以北虏南蛮患不巳上疏请令中外文武要职各陈安边济时之策二年六月天象示异公又条陈弭灾防患十二事以上及闻禁中颇事游畋又请举行祖宗午朝故事公当多事之秋遇事辄形于疏每疏不下百千言而大要则以扶忠直抑奸佞恤生民御外患主其有裨于时政多三年迁山西布政司右参政监督宣府粮饷寻命协赞独石等处军务先是独石马营八城遇虏失守残里殳未复公列其利害可兴革者八条以进次第罢行之八城既复乃立社学以教子弟置医药以济疾病立义塜以瘗死亡设暖铺以便行旅均蔬圃以给将士制度品式纤悉备具而又请官银五千两买牛千余头摘戊卒不任战者俾事耕稼岁课余粮于官凡军中买马除器劳功恤贫诸费皆于是乎取给自是边人欢洽岁亦屡登有嘉禾同颖之祥七年冬以外艰去八城之人如失父母连章乞留而公固辞不可天顺二年英宗皇帝嘉其能驿召至京面加奖论寻擢都察院右佥都御史廵抚两广公乞终制不允至广兴利革弊尤尽厥职旧例广东盐课不出境岁久盐积商困往往赂守关津者越过广西市利公以听之则法坏而利归于商禁之则商滞而利归于关津乃请计盐多寡入米饷边而后出境于是公私两利焉时广西流贼多入广东害而两广守将颉颃自异是以讨贼不成功公请革两广正将立总镇于梧州居中调度则贼可平矣众是其策而不果行公不得巳请益兵英宗乃命都督颜彪率兵赴之公与彪协议破贼砦八百所擒斩数万人而还或又以杀降谤之而不知实积年反复之贼也天顺八年今上嗣位升公左佥都御史廵抚宣府修复官牛官田之法垦田益广积粮益多以其余岁易补战马千八百余匹其屯堡废缺者力修筑之不数月完七百余所兵民始虽怨之既而恃以无恐□欣戴焉在宣府屡有建白且请行养老令于边褒恤巳往贤臣方来勤上嘉纳之成化三年升礼部右侍郎五年改任吏部是冬持节封渖府稷山王六年畿内大饥命公巡视定保定二府赈恤贫困绥辑流亡既还复命赈济人民之饥者全活甚众八年北虏出没河套西边患有言增兵守险者有言大举搜套驱出河外沿河筑城堡抵东胜徙民耕守其中者公受命往议方略奏言搜河套复东胜此皆事势所难不敢妄意惟增兵守险可远图宜令守臣铲削边墙增筑城堡收新军以实边选土兵以助守此不但可责近效而亦足长便也上是其言九年转左侍郎公自入佐部政每议礼用人从容赞决其间僚长敬信司属悦服至若事非部分而关当时利害系生民休戚者遇诸卿必相辨正因而帮助者不少一日坐后堂署事忽疾作不能言舆归私第的卒实甲午三月八日也享年五十有五上闻深悼惜之赐赙钞三十缗谥文□遣官谕祭营葬公人温雅简重崇道谊尚名节言动思跂古人居家惇孝友莅官清慎勤恪设施不苟与僚友论事不激不随而言色自若其取人先行检而后才艺然存心宽厚终不及人之过恶所寓门无杂客公退手不释卷考古辨疑殆忘寝食而于世俗声色财利之好澹然不以经心平生文师欧阳而功业自期于韩范以范公乡先正尤景慕焉惜乎大用未究而卒所著诗文奏议总若干卷藏于家 

　　○嘉议大夫吏部右侍郎兼詹事府丞谥文懿杨 公守陈墓志铭（何乔新） 

　　何乔新 
　　弘治二年冬十月吏部右侍郎兼詹事府丞四明杨公以疾卒于家享年六十有五讣闻　天子嗟悼赐谥文懿命礼部致祭工部遣官治葬事公讳守陈字维新世家鄞之镜川曾祖讳浩卿富而勇于义祖讳范学行卓然时名儒学者宗之称栖芸先生考讳自惩克传家学官止泉州司仓累赠翰林侍讲学士母张氏封太孺人追赠宜人初孺人方娠梦大星□然入怀及生公天庭有黑子七宛类北斗状见者异之五岁就家塾日记数百言初学诗歌辄有奇语稍长习举子业所作词理兼优敻出伦辈四方学者往往传录所作经义论策之文以式景泰庚午试浙省第一明年登进士第选入翰林庶吉士得尽读中秘书繇是学益博文益有名未几学士府君卒于泉解官归持服继丁栖芸先生忧又丁祖母朱夫人忧在丧七年居庐读礼有所得作礼记周礼仪礼私抄继而旁读羣经悟先儒注释不能无失者又作孝经大学中庸论孟尚书周易春秋等诸私抄皆正其错简更定其章句其于诸儒之传惟是之从附以己见有不合者虽濂洛关闽大□之说不苟狗□□顺二年服阕至京授翰林编修预修　大明一统志寻柀　命授徒内侍省公辞不许则严教规正师道虽素贵幸者皆肃然承教罔敢肆　宪宗皇帝初开经筵公以选讲官赐白金二十两文绮二成化二年升侍讲　英宗实录成迁司经局洗马赐白金三十两文□□公在讲筵多所启迪一日讲书武成篇公进曰鲁论称舜无而治周书称武王垂拱而天下治是则圣人之治皆不劳而佚也然后世人主有深居禁中委政内侍者乃召望夷之祸有高居无肆情嬖艳者乃启禄山之变是何也盖舜之所以无者由其封山浚川以至举相去凶无一不尽其道武之所以垂拱者由其列爵分土以至崇德报功无一不究其心皆尝忧劳而有乃始佚乐而无也后世人主则孟子所云安其危而利其菑乐其所以亡者耳此圣狂治乱所以异惟　陛下留意时左右听者悚然公卿侍讲筵者退相语曰讲官也其它日进讲因事开陈多此类八年迁侍讲学士校正通鉴纲目赐楮币五百贯预修宋元通鉴纲目书未成以太孺人丧去　上念公劝讲岁久命礼部遣官论祭太孺人七品命妇例无赐祭者公所被盖　特恩也服除还任公官五品十有六年泊然退处未尝求进权幸有重公欲援之者使所亲谕意公谢却之私语其人曰吾犹嫠妇也守节三十年今老矣岂白首而改节耶士大夫至今传诵其言　今天子在春宫公日侍讲读以　文华大训成赐楮币千贯升詹事府少詹事仍兼侍讲学士　上既嗣位例迁宫寮执政拟公南京吏部右侍郎　上览之取御笔涂南京二字而下之时起三原王公宗贯吏部尚书而刘公绍和与公左右侍郎三公协心政相得甚欢凡黜陟人才公于其人忠邪易险愿奸侃侃言之不以嫌三公知公好恶无私率皆听用故当时所用舍天下以当　宪宗升祔礼官议尊　德祖始祖而不迁公言礼祖有功而宗有德我　太祖皇帝起布衣肇造区夏功莫大焉今宜别立庙以祀德懿熙三祖而自　仁祖以下七庙异时祧尽则正　太祖南向之位万世不祧之祖时议虽不从然知礼者是之弘治元年春二月公上疏请　上日御经筵及午朝听政大略谓　陛下一日之间居文华殿之时多干清宫之时少则心清理明　圣德日隆矣　优诏嘉纳修宪宗实录以公副总裁仍兼理部事公上章请解部事专史职章再上皆不允巳而嗜进者以讦直诬诋大臣君子不自安公叹曰吾可久处此耶乃疏乞致仕且曰吏部进退百官众怨所集闻望如尚书王恕者尚招人言况臣迂疏岂胜此任大望放臣致仕俾养病林下以尽余年　上不许致仕命公以吏部侍郎兼詹事府丞史馆供职如故公尝言古人谓国可灭史不可灭我　太祖定天下即命儒臣撰元史　太宗靖内难其后史臣不纪　建文君事遂使建文数年朝廷政事及当时忠于所事者皆湮没不传及今采辑尚可补　国史之缺　景皇帝巳复位号而　英宗实录标目犹书郕戾王附是宜改正旧例羣臣章疏留中者虽有可传皆不得书乞以留中之奏悉付史馆择而书之草奏欲　上以病不果有识深以恨 
　　杨文懿公守陈以洗马乞假觐省行次一驿其丞不知其何官与公坐而抗礼卒然问曰公职洗马日洗几马公漫应曰勤则多洗懒则少洗无定数也俄而报一御史且至丞乃促令让上舍处之公曰待□至而让未晚也比御史至则公门人也跽□□□□乃睨御史不见蒲伏阶下百状乞怜公卒亦不较 
【 维风编】 

　　○前吏部侍郎燕泉先生何公孟春墓碑（顾璘） 

　　顾璘 
　　嘉靖甲申国家用今少傅张公孚敬等言更议大礼固一代与则内阁杨公廷和等各持论不合时二家附和者甚众非必自能深考极论以折衷礼制甚者怀观望图以国玩唯吏部侍郎何公孟春前后三上疏劝从初议辞意明恳实由其衷间得张或问十三条即夕具疏辩析尤尽复偕百官大阙以请且号泣于廷岂蹇蹇匪躬勿欺而犯者邪　上怒夺俸一月调南京工部旋引疾归及明伦大典成诏削籍所谓求仁得仁又何怨也天下愈重其望夫君子之事君有所见于道则言之不隐有所得于道则行之不挠曰吾求忠国家利生民以无负所学而巳穷达祸福有天命存吾何虑乎哉斯道也圣贤之所共由而世俗之所不及知也呜呼何公君子哉既没之三年璘以职事观风于郴拜其墓未有碑尽然伤之曰古者高行士皆有碑况公大卿邪属其子仲方碑璘乃叙曰公字子元先世庐陵人迁于广元有都统镇郴桂者因家郴至公曾祖义坚合州同知祖俊云南按察佥事父说刑部郎中以公贵俱赠通议大夫吏部右侍郎祖母廖继李母李俱赠淑人公少颕异称奇童长游李文正公之门文正尝称曰子当表吾楚登弘治癸丑进士第任兵部主事员外郎郎中大司马马端肃公刘忠简公大见器重曹无滞政尝使山陜清马政条目毕举还上五事并劾抚臣不职朝论韪之河南参政称仁明擢太仆少卿究极马政利害兵部着例　武宗朝尝欲取马价他用公力言不可竟止晋正卿拜都察院右副都御史廵抚云南多所兴革详见抚滇条约讨十八寨叛夷立永昌府增五长官司五守御所岁增赋若干石升俸荫子皆辞不受召南京兵部右侍郎寻改吏部以引拔人才巳任与乔太宰宇林司寇俊彭司马□汪少宰俊同心谋议时望治平焉天性至孝父卒扶榇舟还遇飘风人各奔免公誓与榇存亡独守不去竟全母病痿不能言公色养必得其欲尝扶母避寇临急弃椟以脱母比还则椟犹存人以神庇公神充于貌临事敢言人信其刚直然仁厚检约着长者风博究经史虽历数兵法皆精其学诗文少骋庄骚后一归于义理所著书有余冬序录六十五卷闲日分义百卷皆讨论今古参订是非学士矜式政事所犯则又有抚滇条约军中耳学平夷录备荒书恤刑书奏议藁通数十卷注孔子家语陶靖节集易疑初筮西涯拟古乐府行于世所居有泉以燕来去时消长故学者称燕泉先生子二长仲方巳举于乡有节操次仲平方力学向上公以丙申年五月一日卒春秋六十有三葬永宁乡祖墓兆内尝语方曰吾于忠孝大节幸无失虽以士礼葬密迩先墓奚憾哉璘赞曰烈烈何公气贯日星靡言不直矧切国经白刃可蹈朱绂何荣于道无枉生顺没宁孝德唯风学泽唯海鼓之润之百世攸在前作有基后述无改乃复乃昌竚焉斯待 

　　○通议大夫吏部左侍郎兼翰林院学士中峰先生董公玘墓志铭（徐阶） 

　　徐阶 
　　公讳玘字文玉其先汴人宋之南有讳康者来家会稽之东小江遂会稽人入　国朝彦升以荐被征而升子谏谏子敬相继以文行闻浙之东西敬二子长某仕至某处按察佥事次某举进士历黟县知县云南知府有祠于其民娶章氏继娄氏实生公公少以神童称然凝重静默至终日不出一言年十九领浙江乡荐第二游于太学祭酒枫山章公奇之指示诸生曰此天下士也弘治乙丑举会试第一廷试笔一甲第二授翰林院编修予假归娶召修　孝宗□录及成升俸一级当是时逆瑾欲摧抑天下士使□巳屈出公知成安稍迁刑部主事人意公于法律□所习且有所不屑乃公治狱独不少厌倦其所狱词即老吏自谓不能及又时用事者诸所按劾务刻深公数抱律以争曰法固止是用事者往往屈而从焉改吏部考功主事张彩附瑾欲尽更故事命取诸司故牍焚之公持不可乃止瑾兄死朝贵咸走吊公作东游纪异以刺人咸公危会瑾诛还公翰林同考辛未会试甲戌满九载迁侍读乙亥充经筵讲官寻迁左春坊左谕德兼侍读丁丑乞归省色□者五年　今皇帝登极云南公以大义促公行至则与修　武宗实录充日讲官赐衣带嘉靖壬午主考南畿甲寅升侍讲学士寻充副总裁官先是　孝宗实录焦芳多以意毁誉其间而　武宗朝大奸相继乱政其事庞杂诸史官相顾不能书公于纪载详而不冗简而能尽又因以正前录之讹谬归之至公其有功于国史甚大少师费公每举以语人迁詹事府詹事兼翰林院学士而忌者谓故事书成迁转不越二级公独得五级于是谤始作矣其冬以日讲劳赐诰命赠祖及封云南公皆詹事赠祖妣及前母封母皆淑人会修　睿宗实录仍充副总裁丙戌主考会试寻奉　命教庶吉士秋实录成升俸一级丁亥迁吏部右侍郎仍兼学士转左侍郎戊子满三载　诏荫子入监读书冬十一月闻云南公丧诏赐祭葬给驿以归初公在吏部拒绝请托尤严于君子小人之辩御史胡明善所多不法公疏出之草巳具而讣至不果上公又薄都御史汪鋐鋐明善胥怨公公之请恤典也值方郊有司不敢覆请及命下则去闻丧巳喻月鋐明善因诬公谓有他觊不肯行而昔之以请托见拒者咸相与构之诏落公职公方在疚不敢自明其后三年诬始白奉诏与致仕南北台谏及御史之按浙者交章荐公而公犹以前持法羣小所不悦不果用最后有知公者则公以遭娄淑人丧积毁成疾继以卒闻矣呜呼惜哉隆庆初赠礼部尚书谥文简 

　　○吏部右侍郎讱斋余公佑神道碑（张岳） 

　　张岳 
　　公讳佑字子积别号讱斋其先自歙之篁墎迁鄱阳清泥高祖浩又自清泥迁仙坛别为方山余氏而二族俱以繁衍曾祖企周祖泰福清知县父澜以公贵赠承德郎南京刑部主事母吴氏赠安人公自幼颖异始入小学既慨然有求道之志闻余干胡敬斋先生居仁潜心践履徒步往师之先生一见谓其器可以远到以女女焉公学问溪径启发于敬斋者最蚤成化丙午领乡荐登弘治己未进士授南京刑部贵州司主事转广西司员外正德戊辰勋臣有争袭者公尝署其案忤逆珰刘瑾意落职瑾诛大臣以廉正执法荐起家知福州府爱人恤狱事先大体不以耳目摘发聪明镇守内臣豪买市物不予之直又以白金二百两强府令市改机若干公入其金于帑民以不予直诉者十百羣涕泣慰遣之将以状闻于朝镇守惧稍戢求以事挠公会天旱众请祷雨镇守曰余知府自谓爱民必能感动天地而使之独祷公斋戒出郊而雨随应镇守惭愈媢大思以倾公阴遣人构于厂卫曰不去余知府镇守不得伸手也公行素高媒孽竟无所得则谩好言曰余知府好官吾岂敢不敬之但好官亦无庸慢我会迁山东按察司副使始解丁父忧未上服除补山东整饬徐州兵备南京进贡人臣多挟商货索夫马价至数倍知州樊准白公公命诘其私货入之诬逮锦衣狱谪广西南宁府同知稍迁韶州知府投劾去今　上登极诏复副使升河南按察使屡与抚按两院争可否平反寃狱按黜巨赃以数十当其据理以争辞气棘棘听者至不能堪乃因考察横中之其劾章有心慕乎古气失之偏之语公闻之笑曰偏则有之慕古吾岂敢也坐调广西按察使迁湖广右布政云南左布政使以太仆卿召未行转吏部右侍郎公自调广西后公论益以明白当国者知公刚正可大用故三任皆未久而迁吏侍报至公巳不及闻矣嘉靖戊子某月日也享年六十有四公学务有用不事空言发端于敬斋而推其本原以出于程朱故于程朱之书尤究心焉微言精义多所自得其言曰程朱教人拳拳以诚敬入门学者岂必多言惟去其念虑之不诚不敬者使心地光明笃实邪僻诡谲之意勿留其间不患不至于古人矣其时公卿间有指主敬存养朱子晚年定论者公摭朱子初年之说以折之谓其入门功夫非晚年乃定又辑朱子书之切治道者经世大训其论及文章辞翰者游艺录见其学之备体用兼大小非近时所谓单传妙诀者可拟也其笃信如此盖公进欲以其学施之天下退欲著书立言以垂后来不幸皆未及成就其余绪之见于世者公不自以至也好善嫉恶出于天性所交游皆贤士大夫而于庄渠魏公子才尤善人有过不能忍常面斥之而退无后言有以其过攻之者欣然乐受人以是信而重之推论当世正人必及公云 

　　○吏部右侍郎兼翰林院学士虚山席公春墓志铭（孙承恩） 

　　孙承恩 
　　少宰学士虚山席公以嘉靖十五年十二月廿六日卒昔公伯兄文襄公世名臣公讳春字同仁别号虚山世四川遂宁人汝霖生曾祖思恭祖暄而祖宪则公考也配吴氏后以文襄公贵增三世皆如其官吴封一品夫人公自童稚即俨然如老成人强毅有操执祖每异之曰他日必能负荷大事及长与弟给事君彖从文襄公学丁丑举进士改翰林庶吉士　武宗潜幸居庸关廷臣屡疏莫回中外人心惴惴公上书内阁欲乞两官懿旨遣中使迎　驾还宫而馆阁府部百司各以一二居守余俱趋行在祈请务必得然后返否则从此巡游南北国事滋多忧其始矣识者是其言寻授河南道监察御史出按云贵厘革军政凡钱榖刑狱欺蔽被罪者无怨吏役假冒至七百余皆罢斥莫能迯者时黔国总兵交结近幸威权日甚藩臬每被讦论台中有参其假公言以结民心恐将来专王之渐得罪下狱外谪黔乃益骄横公至痛裁抑家人干纪殃民者悉缚致论罪马进士某以罪谪戍金齿潜入总府充记室凡章奏公移多出其手凭籍冒例都指挥公廉得之至是偕众参谒与见任无异公执之禠其服仍发隶原伍指挥王乔稔恶众所嫉当道者莫能治至是亦论以法滇南之肃清今　天子登极疏上时政兴革利弊多符诏款人称其冇经济之具寻以文襄公职中丞改翰林院编修癸未殿试充弥封官修　武宗实录充纂修官书成升修撰丙戌会试同考试官寻充经筵展书修明伦大典仍与纂修书成升侍讲学士赐金帛文绮充经筵讲官　圣天子励精治理考古帝王所图治　简命公与二三词臣经筵外复进讲西山氏大学衍义每宠锡大僚公必预辛卯主南京考试多得名士己丑壬辰殿试充读卷官随擢翰林院学士掌院事充经筵日讲官未几擢礼部右待郎癸巳秋转吏部右侍郎文襄既受宸眷　上后知公文襄弟乃于诸侍从中顾公独厚擢翰学擢吏礼二侍皆简自　圣衷于是颇时所忌公既感　上知遇益思报称在吏部数与宰诚斋汪公议不合司属复有肆间者二公乃遂失欢寖成隙汪疏公起用大礼迁谪诸臣又诬公不贺　皇太子诞生等事疏入　命下公冠带闲住即日陛辞怡然就道人劝公论辨公曰吾惟无媿于心耳又何辨且吾老无子得归素志也渭厓霍公继少宰汪寻去位凡公所欲更置者悉见施行后台谏论汪陷害僚属盖指此云公家居杜门谢客绝口不及朝政时与二三故旧登涉玉山涪水之间啸咏竟日邑故称淳朴后渐事侈靡公归敦俭素表率乡闾俗因以变 

　　○吏部左侍郎兼翰林院学士赠礼部尚书谢公丕行状（徐九皋） 

　　徐九皋 
　　汝湖先生讳不字以中姓谢氏少傅户部尚书谨身殿大学士赠太傅文正公仲子也母夫人徐氏成化壬寅四月十八日生先生于京邸先生颖异不凡甫七岁塾师授以句读过目辄成诵应对敏给动止若成人文正公与西涯李公同入政府李公文名振海内文正公遣先生从之游大器之辛酉先生年十九以文正公三品考绩恩入国学读书秋举顺天乡试第一人乙丑举会试第四人廷试第一甲第三人授翰林院编修正德初先生请告归省顷之逆瑾构祸文正公见几勇退既而落职瑾移怒先生亦民后瑾诛文正公与先生皆复官先生构肥遯嘉遯二庄日与高人燕赏乐文正公家居喜接后进先生尤加意奖掖凡隽异之材必欲成就之以济世用先生立教重经义治事有宋湖学风士争兴起远方来学者踵至　今上登极先生奉诏征用甲申复翰林编修升俸一级乙酉武庙实录成升左春坊左赞善赐白金文绮秋八月同石门翟公主考顺天乡试时称得人丁亥升太常卿提督四夷馆兼翰林院侍读是年文正公被召再入相戊子先生充经筵日讲官士林荣之无何文正公乞休先生欲请告扶侍南归文正公止之曰日讲臣子効忠启沃时也毋苟旷弗果甲午任太常寺少卿兼翰林院学士掌院事赐云鴈袭衣四书大全书传乙未孝静毅皇后梓宫发引特命捧主上临轩策士特命读卷孟冬时享太庙等庙特遣行礼屡拜银币书籍之赐先生以礼侍日讲未有翰林带衔会推兵部侍郎李公廷相充讲职兼翰林院官先生奉内批兼翰林院学士每进讲敷陈剀切而仪观详雅上之倾注自是宠渥日深遣祭先师庙从幸山陵赐孔雀袭衣金带银瓢诸物修饬七陵洎预建寿宫命先生同大学士未斋顾公辈往祭天寿山之神寻转吏部左侍郎兼翰林院学士仍掌院事东宫诞生遣祭内殿恩赉有加荫子入监读书随命充管录累朝宝训实录官同修大明会典捧孝肃孝穆孝惠三后神主奉安陵殿骎骎大用矣岁丁酉丁陆太淑人忧遣官谕祭赐宝镪给驿归其丧仍遣官祭葬服阕巡按传公具疏荐起而先生卧弗应因修谱牒创宗祠置义仓义学施药饵以拯贫病造桥梁以济往来乡人多德之后有被召当国者与先生寮旧道武林先生避不一见京华权近亦不一通问遗暇即汝湖胜处葺东岩辟留园逸老所盘桓其间因自号留园野老盖先生至是绝意于世用矣病时命诸子曰吾生荷国恩巳溢涯分莫可报身后慎勿乞恤典卒年七十有五讣闻　上悯悼勑吏礼二部举恤典赠礼部尚书赐祭二坛 

　　○吏部右侍郎王公道　道碑（严嵩） 

　　严嵩 
　　吏部侍郎王公讳道字纯甫山东武城人也公之行义孚于乡而闻誉重于当世伟矣昔在正德辛未之岁举进士选入中秘时山东寇乱欲奉祖母避地江南上疏乞补学职词恳切得应天学教授居应天学二载升南京仪部主事召改吏部验封历考功文选中更忧制前后在吏部十年雅操端洁大学士西樵方公上言王某学行纯正识度宏远可备宫僚劝讲之职乃擢春坊左谕德公引疾固辞曰朝廷以名器重不轻假人以不次之官而人臣惟义分是安当致谨于非分之获大望收回成命庶大臣所荐虽不得经明行修之士犹不失安分知耻之人于是得旨允以病归公虽去而名益高士大夫日跂其复用居一载起南京国子祭酒未几又以疾乞归自是一意家居屏迹城府读书讲学种树灌园以自适盖不通仕籍者十有三年而当是时自公卿以至台谏荐日至嘉靖丙午起南京太常卿未至迁南京户部侍郎寻改礼侍召掌北雍履任三月改吏部右侍郎然仅阅月公以属疾遂不起矣公貌厚而气温学笃而志远始也驰骋词翰既而叹曰此无益也乃遂研精于义理之学取宋儒程朱书读之既又取论语一部反复潜玩有悦于心曰圣门平实简易之学固如是也公虽潜心理学而见世之立门户相标榜者则深耻之尝言汉以前无名道学者其人品如张文成曹相国黄叔度管幼安皆道学之流虽老释二氏亦各有所见不可厚非凡其言议不随时苟同故能表见辈流大自树立不利害所动进退从容累迁铨曹两任国子执法端教表率人才期于俗变风美入官虽久自奉如寒素是以君子察其行而考其言推其用心而需其柄用以福生民利国家而天不愸遗遽云以殁呜呼夫岂斯人之不幸哉公所著书大学亿老子亿易书诗春秋等亿诸史论断大学衍义论断批点□□书及韩柳欧苏文若干卷公于书无所不读精□强记妙契疾书其所论著义理深到剖决明当自阴阳律历医卜农桑刑名地志之类靡不通贯晓悉焉曾祖讳复礼祖讳纶考讳琮赠吏部郎中配李氏生公公生成化丁未享年六十有一讣闻诏赐祭葬如例隆庆初赠礼部尚书谥文定 

　　○通议大夫吏部右侍郎赠工部尚书谥恭简欧阳公铎神道碑（王世贞） 

　　王世贞 
　　嘉靖二十三年吏部右侍郎泰和欧阳公卒于家其明年大宗伯寀言故侍郎铎精白博茂砥节秉公以保乂我王家宜祭葬宜谥　诏曰可予祭葬及谥其更下太宰太宰浃言具如大宗伯宜赠　诏曰可赠工部尚书其更下翰林翰林臣言具如太宰于法敬慎事上曰恭一德不懈曰简宜赠恭简　诏曰可予谥恭简于是翰林臣致谥大宗伯致祭太宰致赠大司空致水衡金钱以葬而公始有归曰工部尚书欧阳恭简公之墓故事三品得树石神道盖三十年而未有举也子献以督府都事左倅吾州而来谒拜曰唯是先公之有遗憾于大邦也则不敢请以不榖之待罪而大邦也则不敢请以不榖之待罪而大邦有□也则不敢请乃大邦之吏民以先公故而及不榖曰公庶几有后哉敢假先君之灵徼惠于吾子以不朽请世贞乃拜手曰此不佞之所与闻于父兄者也按状公字崇道别号石江世潭人其先大司徒歙以经术鼎承率更询兰台通以学行继武至刺史琮治吉留吉人数传而徙泰和遂又吉之泰和人公少颖卓四岁能尽识云台二十八将名氏六岁受经辄成诵十三工属文十七补诸生居久之就试其后先试而邵公宝蔡公清者俱能名知人见公文叹曰是岂经生俦耶而家丈忠公与苏黄复出矣即首之遂以其岁登乡荐盖甫踰冠也而其明年复成进士公自是力古文辞而尤精治经史曰其退可提身而进则宰天下者久之授行人上书论时政语剀切报闻寻使蜀　蜀王奇公貌欲自结厚遗金帛扇皿公一无所受曰使事有职不敢以私拜君王赐也归下峡舟束于盘涡欲覆众呌号不巳公色自若徐命取器物投之涡杀其势而会风怒薄舟于滩以免人自是服公有大臣器俄迁行人司副工部虞衡员外郎进郎中时有填临清中贵人者假寇警请得如江西故事督军务疏上诸大臣皆茅靡公时在郎署乃独持衡大臣间曰柰何无事而弄兵以边鄙我中土而要节钺夫中土无大兴而节钺不轻假中贵人不当帅勿听便大臣赖以强乃得罢公以便养乞南得兵部武库戒藏吏悬隶直以待至则给之毋得先显者其显者亦毋予羡诸曹署甚称之时乔庄简公尚书贤公至引以自副每语辄达丙夜曰吾老矣固当让欧君也出福建延平知府公思□□□其俗首下令禁黩祀淫祠故数十百所悉彻以其材葺学宫里社建李先生祠馆诸儒生茂异彬彬矣诸死者毋久匿弗葬葬毋张宴毋得佛会盖未几而家无积丧寺舍无寓棺也首司礼者曰萧敬外谬共谨而羣从子弟多丞郎缇帅所从舍人子里居暴横时强买民田而遗其赋列肆栉比侵官道至不能方车丸而民苦赋争徙窜公归赋于萧氏曰柰何重困我民也巳又正官道界斩其余椽曰复尔我尽役而肆矣巳又得萧氏奴杀人状立决母所纵舍舍人子愤跳之司礼所谗公司礼大恨曰及我幸也而鱼肉我一旦失　上意吾无归地矣谋中公以法将缇骑逮太宰元微闻而举公堪剧改调守福州公叹曰彼固有大珰在将寘我穽也竟投劾归部固檄公上公上而填福尚珰者果盛气以待曰萧公诚贵人无柰桑梓何吾而帅也公不顾裁减其横需且半郡有祭当颁胙故事益市肉肉且及其客咸徧公弗市肉益肉又不及客也尚恚使隶委肉郡庭而去公阳喜谓诸生尚公母以若相礼而劳苦耶趣分肉诣谢尚益不自得会迎春公又削其宴剧尚益恚因谒次庭诘公公不动尚至出僭誖语公徐拱手曰尚公非臣子哉而忍是言即上闻得无不可耶遂趣出而城中士大夫公阴喝尚客曰府君尽得而奸私矣巳则曰吏民府君持若录而槖矣客大惧交关尚以解而公益自励苦节大要以宽省刑役县官牧养小民肺石之锾即尺布不以自供而备庾赈至绝一切会贽曰吾不欲溷吾民也尚廉得公状自愧因藩臬诸公以谢而公于诸公以一切绝故不能有加礼诸公外阳浮称之心弗善也而公议里役则曰郡饶士大夫其士大夫又饶产民无几矣请得稍减分民半役则上下交哗公时巡按汪御史珊独心是公而持之居久之上下则亦信而公以治行闻癸未应朝吏部奏课天下第一赐彩币羊酒明年擢广东按察副使督学政公至则惇礼崇让以行检先诸生即试而疏缪者所察跌宕少检者聊示惩而巳再试及察如故乃始斥乙酉当乡举五人魁其经而公屈指曰吾得其四矣谓唐穆陈思谨郑弘彝李日森琼潮士也诗魁得无广庠乎非岑万则曾贯试连士谓张叔庠廉士王养民迟之俟后举张稍俊可名在二十王不能七十前也后皆如其言广人人能言之以神满三岁迁云南布政使司右参政未上召太常少卿是时　天子方有事礼乐议建南北郊改□高皇帝旧下羣臣议咸唯唯而公独以时诎未可报时相雅重公欲入公翰林公力辞之泊如也遂迁南京光禄寺卿上六事皆官节省摉干没稽出入　天子嘉之着絜令寻以后母忧归服除即家拜南京都察院右副都御史督操江兼佐院事会后以父忧不果上服除召补前职方旦夕顜筴江防事而改公抚应天十郡督粮储矣谓吾不虞它七郡而独虞苏松常吾三郡之是虞而最甚者苏夫苏弹丸黑子地耳而漕饷天下半即不给柰何厥田虽上下伯季也季亩仅五升而伯至十五倍之是且驱而芜也既而曰吾得之矣吾不能额减而能均乃请于上比其最重与最下者而稍损益之重而不能尽损者递减耗米轻赍折除之以阴见轻轻不能益者征本色递赠耗米加乘之以阴见重诸推收田从圩不从户田母人子奸巧无所容逃窜渐复而公又令民岁以田出缗钱顾役毋得仍十年旧裁省邮置滥费定收纳凡数十百条而会苏守王君仪者迁兵备副使与公合以是能推行之无害时吴人顾公居相位以书贻公曰公行法而吾家赠赋千石也然百贫家家减十石矣公所惠政于十郡非一而独于苏着又独于田赋着是时　章圣皇太后梓官拊　显陵道经公所治公第严饬守令将佐储糗糒除戎器广游徼母令梓宫有它而巳问所以待山陵使者公曰使非彻侯中贵中耶此有司事非吾任也既事竣而所经由抚臣以次受赏山陵使独劾公不饬下公既巳迁南京兵部右侍郎犹夺三月奉　上虽以山陵使言夺奉而所遣缇骑詷公者交得公治状以闻　上遂器公无何吏部阙侍郎以应补者请不应凡再请再不应而欲求老成名持法者乃上公辄报可公之佐吏部也不携家曰吾乃安敢家此官乎哉时当考察法司属公佐其长务以精核行之不阻势不修忮其斥谪以否不以毁公之乡人有居相位者谓公且移德我公自以孤诚受　上知弗谢也　九庙灾大臣当乞休公念无他过引乃自引衰　上曰铎未老而衰耶其赐归里公明日即束装辞就道人谓公缓之　上姑怒公以示眷行且召矣夫相君者公向弗谢也而又弗辞且以公怼公谢曰去弗敢留召弗敢稽者人臣节也彼知我者以我恭不知我者以我怼公归而卜武溪之胜构盱武草堂与伯兄爕读书杯咏其中甚乐也可二年所而九卿给事御史合二京荐公者亡虑二十疏言甚切然公巳寝疾亡何遂剧公犹起坐自若家人谋销饮器医药费者公不可手书从伯兄所贷余镪俄瞑目不语至明而卒卒之前十日有光起旴武若落星越禾蜀江而坠故居春秋五十有八人以祥云 

　　○吏部左侍郎茅公瓒墓志铭（诸大绶） 

</div>
    <div class="pagination">
<a href="国朝献征录_page46.html">上一页</a><span>...</span><a href="国朝献征录_page42.html">42</a><a href="国朝献征录_page43.html">43</a><a href="国朝献征录_page44.html">44</a><a href="国朝献征录_page45.html">45</a><a href="国朝献征录_page46.html">46</a><span class="current-page">47</span><a href="国朝献征录_page48.html">48</a><a href="国朝献征录_page49.html">49</a><a href="国朝献征录_page50.html">50</a><a href="国朝献征录_page51.html">51</a><a href="国朝献征录_page52.html">52</a><span>...</span><a href="国朝献征录_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
