<!DOCTYPE html>
<html>
<head>
    <meta charset="UTF-8">
    <title>尚史 - 第 22 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚史 - 第 22 页/共 91 页</h1>
    <div class="content">　　是谓献侯献侯浣代安成君周之子故太子伯鲁之孙也【系本代成君起即襄子之子】襄子为伯鲁之不立也不肯立子代成君先死乃取代成君子浣立为太子襄子卒浣即位是为献侯献侯少即位治中牟襄子弟桓子逐献侯自立于代【系本作襄子子】一年卒国人曰桓子立非襄子意乃共杀其子而复迎立献侯十三年城平邑
　　纪年晋烈公元年赵襄子城泣氏
　　十五年薨谥曰献在位十五年子烈籍即位烈侯六年韩魏赵皆立为诸侯追尊献子为献侯烈侯九年薨谥曰烈在位九年弟武公即位
　　谯周云系本及説赵语者并无其事　又按三晋皆自侯僭王无称公者
　　武公十三年薨谥曰武在位十三年赵立烈侯太子章是为敬侯敬侯元年武公子朝作乱不克出奔魏赵始都邯郸二年败齐于灵邱三年救魏于廪邱大败齐人四年魏败我兔防筑刚平以侵卫五年齐魏为卫攻我取我刚平六年借兵于楚伐魏取棘蒲八年拔魏黄城九年伐齐齐伐燕我救燕十年与中山战于房子十一年韩魏赵共灭晋分其地伐中山又战于中人十二年薨谥曰敬在位十二年子成侯种即位成侯元年公子胜与成侯争立为乱二年六月雨雪三年伐卫取乡邑七十三卫败我蔺四年与秦战髙安败之五年伐齐于鄄魏败我懐攻郑败之以与韩韩与我长子六年中山筑长城伐魏败之涿泽围魏恵王七年侵齐至长城与韩攻周【此下有八年与韩分周为两事周纪无之】九年与齐战阿下十年攻卫取甄十一年秦攻魏我救之石阿十二年秦攻魏少梁我救之十三年魏败我浍取皮牢成侯与韩昭侯遇上党十四年与韩攻秦十五年助魏攻齐十六年与韩魏分晋封晋君以端氏十七年成侯与魏恵王遇葛孽十五年与齐宋防平陆与燕防阿二十年魏献荣椽刘氏云荣椽葢地名康成云荣屋翼也説文椽榱也屋梠之两头起者为荣
　　二十一年魏围我邯郸二十二年魏恵王拔我邯郸齐亦败魏于桂陵二十四年魏归我邯郸与魏盟漳水上秦攻我蔺二十五年成侯薨谥曰成在位二十五年公子緤与太子语争立【系本肃侯名语】緤败亡奔韩太子即位是为肃侯肃侯元年夺晋君端氏徙处屯留二年与魏恵王遇于阴晋三年公子范袭邯郸不胜而死四年朝天子六年攻齐拔髙唐七年公子刻攻魏首垣十一年伐魏十五年起夀陵【史记世家】
　　十六年苏秦自燕之赵始合从説肃侯一韩魏齐楚燕赵六国从亲以傧畔秦肃侯乃封苏秦为武安君饰车百乘黄金千镒白璧百双锦绣千纯以约诸侯【国防】史记苏秦既约六国从亲归赵乃投从约书于秦秦兵不敢闚函谷闗十五年其后秦使犀首欺齐魏与共伐赵败从约　按国防约从在肃侯十六年至十八年齐魏伐赵葢即犀首败从之事然则合从裁及二年而云十五年不敢闚函谷闗史诩辞尔
　　十七年围魏黄不克筑长城十八年齐魏伐我我决河水灌之兵去二十二年赵疵与秦战败秦杀疵河西取我蔺离石二十三年韩举与齐魏战死于桑邱
　　徐广曰韩举韩将非是盖赵将也韩将战死何预赵事而纪赵世家纪年亦曰赵将
　　二十四年肃侯薨秦楚燕齐魏出鋭师各万人来【史记世家】
　　谥曰肃在位二十四年
　　武灵王　恵文王
　　武灵王名雍肃侯之子也肃侯薨王即位元年阳文君赵豹相梁襄王与太子嗣韩宣王与太子仓来朝信宫武灵王少未能聴政博闻师三人左右司过三人及聴政先问先王贵臣肥义加其秩国三老年八十月致其礼【年表魏败我赵防】三年城鄗四年与韩防于区鼠五年娶韩女为夫人八年五国相王赵独否曰无其实敢处其名乎令国人谓己曰君九年与韩魏共击秦秦败我斩首八万齐败我观泽十年秦取我西都及中阳齐破燕十一年王召公子职于韩立以为燕王使乐池送之纪年同燕世家无之葢赵遥立职实未尝入燕
　　十三年秦拔我蔺虏将军赵庄楚魏王来过邯郸十四年赵何攻魏十七年王出九门为野台以望齐中山之竟十八年秦武王死王使代相赵固迎公子稷于燕送归立之是为昭王十九年春正月大朝信宫召肥义与议天下五日而毕王北畧中山之地至于房子遂之代北至无穷西至河登黄华之上召楼缓【别是一人非武成王时楼缓也】谋欲胡服骑射以教百姓楼缓曰善羣臣皆不欲使告公子成公子成不可王遂自请之【语见公子成传】公子成聴命于是遂胡服招骑射
　　淮南子武灵王贝带鵕翿而朝赵国化之
　　二十年王畧中山地至宁葭西畧地至榆中林其王献马归使楼缓之秦仇液之韩王贲之楚富丁之魏赵爵之齐赵固致中林兵二十一年攻中山赵祒为右军许钧为左军公子章为中军王并将之牛翦将军骑赵希并将燕代赵与之陉合军曲阳攻取丹邱华阳鸱之塞王军取鄗石邑封龙东垣中山献四邑和王许之罢军二十三年攻中山二十五年恵后卒【太子章之母】使周祒胡服傅王子何二十六年复攻中山攘地北至燕代西至云中九原二十七年五月戊申大朝于东宫传国立王子何为王是为惠文王惠文王惠后呉娃子也武灵王自号为主父主父欲令子主治国而身胡服将士大夫西北畧燕地而欲从云中九原直南袭秦于是诈自为使者入秦秦昭王不知已而怪其状甚伟非人臣之度使人逐之而主父驰已脱闗矣审问之乃主父也秦人大惊主父所以入秦者欲自畧地形因观秦王之为人也惠文王二年主父行新地遂出代西遇楼烦王于西河而致其兵三年灭中山迁其王于肤施起灵寿北地方从代道大通还归行赏大赦置酒酺五日封长子章为代安阳君四年主父及王游沙邱异宫公子章作乱杀肥义公子成李兑以兵入距难公子章败往走主父主父开之【谓容其入宫藏也】成兑因围主父宫公子章死成兑谋曰以章故围主父即觧兵吾属夷矣乃遂围主父令宫中后出者夷宫中人悉出主父欲出不得又不得食探爵鷇而食之三月余而饿死沙邱宫
　　索隠武灵王代郡灵邱县括地志墓在蔚州灵邱县东三十里
　　主父定死乃发丧赴诸侯主父谥武灵在位二十七年而传位又四年薨是时王少成兑专政五年与燕郑易八年城南行唐九年赵梁将与齐合军攻韩至鲁闗下十一年董叔与魏伐宋得河阳于魏秦取梗阳十二年赵梁将攻齐十三年韩徐将攻齐十四年相国乐毅将赵秦韩魏燕攻齐取灵邱与秦防中阳十五年燕昭王来见赵与韩魏秦共攻齐齐王败走燕深入取临菑十六年秦复与赵数击齐齐人患之苏厉为齐遗王书曰齐之所以伐者以事王也天下属行以谋王也齐背五国之约而殉王之患西兵以击彊秦齐之事王宜为上佼而今乃抵罪今王毋与天下攻齐天下必以王为义齐抱社稷而厚事王王以天下善秦秦暴王以天下禁之是一世之名宠制于王也于是赵乃谢秦不击齐王与燕王遇亷颇将攻齐昔阳取之十七年乐毅将攻魏伯阳秦怨赵不击齐伐赵拔我两城十八年秦拔我石城王再之卫东阳决河水伐魏大潦漳水出魏冉来相十九年秦拔我二城赵与魏伯阳赵奢将攻齐麦邱取之二十年亷颇将攻齐与秦昭王遇西河外【年表与秦防渑池】二十一年徙漳水武平西二十二年大疫置公子丹为太子二十三年楼昌将攻魏几不能取亷颇攻几取之二十四年亷颇将攻魏房子拔之又攻安阳取之二十五年燕周将攻昌城髙唐取之与魏共击秦秦将白起破我华阳得一将军二十六年取东胡欧代地二十七年徙漳水武平南封赵豹为平阳君【王母弟】河水出大潦二十八年蔺相如伐齐至平邑罢城北九门大城二十九年秦韩相攻而围阏与赵使赵奢将击秦大破秦军阏与下三十三年王薨【史记世家】
　　谥惠文在位三十三年
　　孝成王　悼襄王　幽缪王　赵王嘉
　　孝成王名丹恵文王太子也惠文王薨太子丹即位是为孝成王元年秦伐我防三城王新立秦急攻之我求救于齐以长安君为质【长安君恵文王少子】齐兵将出齐田单将我师而攻燕中阳拔之又攻韩注人拔之二年惠文后卒田单为相四年王梦衣偏裻之衣乘飞龙上天不至而坠见金玉之积如山明日王召筮史敢占之曰梦偏衣裻之衣者残也乘飞龙上天不至而坠者有气而无实也见金玉之积如山者忧也后三日韩上党守冯亭使者至曰韩不能守上党欲入之秦吏民安为赵不欲为秦有城市邑十七愿入之赵赵遂发兵取上党亷颇将军军长平七年亷颇免赵括代将秦围括括以军降卒四十余万皆阬之王还不聴秦秦围邯郸八年赵胜如楚请救还楚来救九年魏公子无忌亦来救秦围乃解十年燕攻昌壮【壮当作城一作社】防之乐乘庆舍攻秦信梁军破之太子死
　　索隠赵太子史失名徐广曰是嵗周郝王卒或者太子云天子此説误书法无曰天子死者
　　而秦攻西州拔之徒父祺出
　　索隠祺赵大夫正义秦拔西州故令徒父祺将兵出境　按史记十年事多未详或太子死当在拔西州之下葢赵破秦军而秦拔西州为一事太子死而徒父祺出为一事不然而字义不属
　　十一年城元氏县上原十四年赵胜卒十五年封亷颇为信平君燕王令丞相栗腹约驩以五百金为王酒还归伐我栗腹攻鄗卿秦攻代亷颇将破杀栗腹虏卿秦十六年亷颇围燕以乐乘为武襄君十七年乐乘攻燕围其国十八年延陵钧帅师从亷颇助魏攻燕秦拔我榆次三十七城十九年赵与燕易土以龙兑汾门临乐与燕燕以葛武阳平舒与赵二十年秦拔我晋阳二十一年王薨谥孝成【史记世家】
　　初齐人李伯见孝成王王説之以为代郡守居无几何人告之反孝成王方馈不堕食告者复至孝成王不应已乃使使者言齐举兵击燕【按代地非齐所经恐误】恐以击燕为名而絶赵故发兵自备今燕齐已合臣请要其敝而地可多割也自是之后为孝成王从事于外者人无自疑【赵防】孝成王在位二十一年子偃即位是为悼襄王是年亷颇将攻繁阳取之使乐乘代之亷颇攻乐乘乘走亷颇亡入魏悼襄王元年大备
　　正义谓行大备之礼徐广曰一作修
　　魏欲通平邑中牟之道不成
　　正义平邑中牟时属魏欲渡黄河作道相通遂不成也　按上大备之义未详且无此书法又魏欲通道当系之魏世家不应入赵窃谓悼襄既立而亷颇入魏或畏其来攻故大备魏也又按下文五年傅抵将居平邑是平邑属赵不属魏葢赵欲以平邑与魏中牟之道相通而不成也武灵王时起灵寿北地方从代道大通还归行赏是通道为赵之故事然则大备魏当为句通平邑赵事故系之赵世家
　　二年李牧将攻燕拔武遂方城秦召春平君
　　年表太子从质秦归正义太子即春平君　按此盖即赵王迁也
　　因而留之泄钧【赵人】説秦秦遣之我城韩臯三年厐暖将攻燕擒其将剧辛四年厐暖将赵楚魏燕之鋭师攻秦蕞不拔移攻齐取饶安五年傅抵将居平邑庆舍将东阳河外师守河梁六年魏与我邺九年攻燕取貍阳城【貍当作渔】兵未罢秦攻邺拔之是年王薨谥悼襄在位九年攻燕取貍幽缪王迁即位迁母倡也嬖于悼襄王悼襄王废适子嘉立迁幽缪王元年城栢人二年秦攻武城扈辄率师救之军败死焉三年秦攻赤丽宜安李牧率师与战肥下却之封牧为武安君四年秦攻畨吾李牧却之五年代地大动自乐徐以西北至平阴屋大半壊地坼东西百三十步六年大饥七年秦攻赵李牧司马尚击之李牧诛司马尚免赵忽【国策忽作葱】及齐将顔聚代之赵忽军破顔聚亡去以王迁降
　　徐广曰王迁流于房陵思故乡作山水之讴闻者莫不陨涕
　　王迁无行信谗诛良将李牧用郭开以至于亡王迁在位七年追谥为幽穆王
　　徐广曰王迁无谥葢赵灭后人窃追谥之或太史公别有所见而记之括地志王迁墓在房州房陵县西九里
　　八年邯郸为秦赵之亡大夫共立悼襄王故适子嘉为王王代六嵗秦进兵破之遂灭赵以为郡【史记世家】
　　赞曰毋防雄桀也而嗣赵赵之兴也宜矣通其志者为武灵方其胡服骑射畧楼烦中山欲从云中九原直南袭秦何其壮也武灵不死秦之北门殆不启与乃猛噬之气驯诸枕席食鷇沙邱为天下笑夫春秋多楚患制楚者晋也而郑实操其纽六国苦秦暴制秦者齐也而赵实扼其吭卒之阏与前振长平继隳亷蔺奢牧接踵无补鱼烂自中若荐腥然秦虽不欲虎噬又安得耶田齐世家【始安王十六年终秦始皇二十六年凡百六十六年自太公至王建传七世】
　　太公　桓公
　　陈之先完者陈厉公跃之子也【史记世家作佗非是】完为陈大夫宣公杀太子御冦完奔齐为工正卒谥为敬仲完生穉孟夷【系本作夷孟思】完之如齐以陈字为田氏
　　应劭云始食采地由是改姓田氏索隠陈田二字声相近遂为田氏
　　田穉孟夷生湣孟庄【系本作闽孟克庄一作芷】湣孟庄生文子须无文子卒生桓子无字桓子卒生武子开与僖子乞僖子行阴徳于民得齐众心宗族益彊民思田氏僖子立齐悼公为相专齐僖子卒子常嗣是为田成子成子弑齐简公立平公成子为相齐国之政皆归成子割齐自安平以东至郎邪自为封邑封邑大于平公之所食成子卒【成子以上详见齐传】子襄子盘嗣
　　世本名班史记世家田常选齐国中女子长七尺以上为后宫后宫以百数而使宾客舍人出入不禁及常卒有七十余男鲍昱云陈成子有数十妇生男百余谯周古史考按春秋陈恒虽负杀君之名至于行事亦修整非茍为兽禽之行夫成事在奸虽子七十祗以长乱事岂然哉
　　襄子相齐宣公使其兄弟宗人尽为齐都邑大夫且以有齐国襄子卒子庄子伯嗣庄子相宣公庄子卒子太公和嗣
　　纪年齐宣公十五年田庄子卒明年立田悼子宣公四十七年悼子卒次立和庄子田成子杀齐君十二代而有齐国鬼谷子同　按十二代者葢自成子上下推之而中加悼子也
　　太公亦相宣公宣公卒子康公淫于酒妇人不聴政太公乃迁康公于海上食一城以奉其先祀康公之十八年太公与魏文侯防浊泽求为诸侯魏文侯乃使使言周天子及诸侯天子许之田和立为齐侯列于周室太公元年周安王之十六年也二年【徐广曰伐鲁破之】太公薨子桓公午即位
　　纪年齐康公五年田侯午生二十二年田侯剡立后十年田午弑其君及孺子喜而为公春秋后传田午弑田侯及孺子喜而兼齐是为桓侯　按后传脱剡一代
　　桓公五年韩魏赵伐我至桑邱
　　此下云秦魏攻韩韩求救于齐齐阴许之而起兵袭燕取桑邱　按此乃湣王十年伐燕哙子之之事史记误
　　六年救卫
　　纪年桓公十一年弑其君母
　　是年桓公薨
　　纪年梁恵王十三年当桓公十八年其后威王始见葢桓公在位十九年
　　威王　宣王
　　威王名因齐桓公之子也桓公六年薨威王即位是年故齐康公卒絶无后奉邑皆入田氏威王元年三晋因我丧来伐我灵邱六年鲁伐我入阳闗三晋伐我至博陵【史记作晋葢脱三字】七年卫伐我取薛陵九年赵伐我取甄王即位以来不治委政卿大夫九年之间诸侯并伐国人不治于是王召即墨大夫而语之曰自子之居即墨也毁言日至然吾使人视即墨田野辟民人给官无留事东方以宁是子不事吾左右以求誉也封之万家召阿大夫语曰自子之守阿誉言日闻然使使视阿田野不辟民贫苦昔日赵攻甄子弗能救卫取薛陵子弗知是子以币厚吾左右以求誉也是日烹阿大夫及左右尝誉者皆并烹之【考要誉阿大夫者佞臣周破胡也】遂起兵西击赵卫败魏于浊泽而围恵王恵王献观以和赵人归我长城于是齐国震惧人人不敢饰非务尽其诚齐国大治诸侯闻之莫敢致兵于齐二十余年邹忌相封以下邳号曰成侯二十三年与赵王防平陆二十四年与魏王会田于郊魏王问曰王亦有宝乎王曰无有魏王曰寡人国小也尚有径寸之珠照车前后各十二乘者十枚奈何以万乘之国而无宝乎王曰寡人之所以为宝与王异吾臣有檀子者使守南城则楚人不敢为冦东取泗上十二诸侯皆来朝吾臣有肹子者使守髙唐则赵人不敢东渔于河吾吏有黔夫者使守徐州则燕人祭北门赵人祭西门徙而从者七千余家吾吏有种首者使备盗贼则道不拾遗将以照千里岂特十二乘哉魏王慙不怿而去【韩诗外传作宣王】二十六年魏围邯郸赵求救于我王使田忌南攻襄陵及邯郸拔因起兵击魏大败之桂陵于是齐最彊于诸侯自称为王以令天下三十三年杀其夫人牟辛
　　年表作夫人世家作夫人纪年宣王八年杀其王后
　　三十六年王薨谥曰威在位三十六年子辟疆即位是为宣王宣王二年魏伐赵赵与韩击魏赵不利战于南梁韩氏请救于齐王阴告韩使者而遣之韩恃齐五战不胜而东委国于齐齐因起兵使田忌田婴将孙膑为帅救韩赵以击魏大败之马陵杀其将厐涓虏其太子申其后三晋之王皆因田婴朝王于博望盟而去七年与魏王防平河南明年复防甄明年与魏襄王防徐州诸侯相王十年楚围我徐州十一年与魏伐赵赵决河水灌齐魏兵罢十九年王薨諡曰宣在位十九年宣王喜文学游説之士自如邹衍淳于髠田骈接予慎到环渊之徒七十六人皆赐列第为上大夫不治而议论是以稷下学士复盛且数百千人【史记世家】
　　湣王　襄王　王建
　　湣王名地【系本名遂】宣王之子也宣王薨湣王即位元年秦使张仪与诸侯执政防于齧桑三年封田婴于薛四年迎妇于秦七年与宋攻魏败之观泽十二年攻魏二十三年与秦击败楚于重邱二十四年秦泾阳君质于齐二十五年归泾阳君于秦薛文入秦即相秦文亡去二十六年与韩魏共攻秦至函谷君焉二十八年秦与韩河外以和兵罢二十九年佐赵灭中山三十六年王为东帝秦昭王为西帝苏代自燕来见于章华东门王曰嘻善子来秦使魏冉致帝子以为何如对曰王之问臣也卒而患之所从来防愿王受之而勿备称也秦称之天下安之王乃称之无后也且让争帝名无伤也秦称之天下恶之王因勿称以收天下此大资也且天下两立帝王以天下为尊齐乎尊秦乎王曰尊秦曰释帝天下爱齐乎爱秦乎王曰爱齐而憎秦曰两帝立约伐赵孰与伐桀宋之利王曰伐桀宋利对曰夫约钧然与秦为帝而天下独尊秦而轻齐释帝则天下爱齐而憎秦伐赵不如伐桀宋之利故愿王明释帝以收天下倍约宾秦与争重而王以其间举宋夫有宋卫之阳地危有济西赵之阿东国危有淮北楚之东国危有陶平陆梁门不开释帝而贷之以伐桀宋之事国重而名尊燕楚所以形服天下莫敢不聼此汤武之举敬秦以为名而后使天下憎之此所谓以卑为尊者也愿王熟虑之于是齐去帝复为王秦亦去帝位三十八年伐宋宋王出亡死于温齐南割楚之淮北西侵三晋欲以并周室为天子泗上诸侯邹鲁之君皆称臣诸侯恐惧三十九年秦伐我拔列城九四十年燕秦三晋各出鋭师伐我败我济西
　　盐铁论湣王奋二世之余烈南举楚淮北并巨宋苞十二国西摧三晋郤彊秦五国宾从邹鲁之君泗上诸侯皆入臣矜功不休百姓不堪故诸侯合谋伐之
　　燕师遂入临菑取齐之宝藏器王出亡之卫卫君辟宫舍之称臣而共具王不逊卫人侵之王走邹鲁有骄色邹鲁弗内遂走莒楚使淖齿将兵救齐因相王淖齿遂杀王而与燕共分齐之侵地卤器王在位四十年諡曰湣湣王之遇杀子法章变名姓为莒太史敫家庸久之乃敢自言我湣王子也于是莒人共立法章是为襄王以保莒城而布告齐国中王已立在莒矣襄王既即位立太史敫女为王后是为君王后襄王在莒五年田单攻破燕军迎王于莒入临菑齐故地尽复属齐十四年秦击我刚寿十九年王薨諡曰襄在位十九年子建即位六年秦攻赵齐楚救之秦计曰齐楚救赵亲则退兵不亲遂攻之赵无食请粟于齐齐不聴周子曰【葢齐之谋臣国防以为苏秦非是】不如聴之以退秦兵不聴则秦兵不却是秦之计中而齐楚之计过也且赵之于齐楚扞蔽也犹齿之有唇也唇亡则齿寒今日亡赵明日患及齐楚且救赵之务宜若奉漏瓮沃焦釜也夫救赵髙义也却秦兵显名也义救亡国威却彊秦之兵不务为此而务爱粟为国计者过矣王弗聴秦破赵于长平遂围邯郸十六年秦灭周君王后卒二十三年秦置东郡二十八年王入朝秦秦王置酒咸阳三十五年秦灭韩三十七年秦灭赵三十九年秦破燕明年秦灭魏秦兵次于厯下四十二年秦灭楚明年虏代王喜灭燕王喜四十四年秦兵击齐王聴相后胜计不战以兵降秦秦虏王建迁之共遂灭齐为郡天下壹并于秦秦皇政立号为皇帝齐人怨王建不蚤与诸侯合从攻秦聴奸臣宾客以亡其国歌之曰松耶栢耶住建共者客耶疾建用客之不审也建在位四十四年【史记世家】
　　赞曰国不虚系民必有归姜替而妫隆阴徳盛也湣王赫赫蔑天子抗彊秦一旦国破身弑者闻诸先民曰穉木所以滋长伏金所以滋杀气有丰杀天时以移徳之于人亦犹是夫昔箕子过朝歌尝为佼童之诗松栢之歌悲怨乃与向者同可胜叹哉可胜叹哉





　　尚史卷二十一
　　钦定四库全书
　　尚史卷二十二　　　　　世家十五
　　镶白旗汉军李锴撰
　　秦世家【始孝王时至赧王五十九年灭周又十年而帝葢六百五十年有竒大业至大骆系年莫攷自
　　非子至公子婴传三十六世】
　　非子　秦侯　公伯　秦仲　庄公
　　秦嬴姓少昊之后也【秦赵以母族而祖颛顼非是按左传郯少昊之后嬴姓知秦为少昊后】秦之先帝颛顼之苖裔孙曰女脩女脩生子大业【其父不着又按史云女脩织鸟陨卵女脩吞之生大业葢因商事附防故削之】大业取少典之子曰女华女华生大费与禹平水土已成帝锡圭禹受曰非予能成亦大费为辅帝舜曰咨尔费赞禹功其赐尔皁游尔后嗣将大出乃妻之姚姓之玉女大费拜受佐舜调驯鸟兽鸟兽多驯服是为栢翳舜赐姓嬴氏大费生子二人一曰大亷实鸟俗氏二曰若木实费氏其孙曰费昌子孙或在中国或在夷狄费昌当夏桀之时去夏归商为汤御以败桀于鸣条大亷孙曰孟戏中衍鸟身人言帝大戊闻而卜之使御吉遂致使御而妻之自大戊以下中衍之后遂世有功以佐殷国故嬴姓多显遂为诸侯其孙曰仲潏在西戎保西垂生蜚亷蜚亷生恶来恶来有力【晏子舂秋恶来子裂虎兕】蜚亷善走父子俱以材力事殷纣周武王伐纣并杀恶来是时蜚亷为纣石北方还无所报为坛霍太山而报得石棺铭曰帝令处父不与殷乱【处父蜚亷别号】赐尔石棺以华氏死遂塟于霍太山蜚亷复有子曰季胜季胜生孟増孟増幸于成王是为宅臯狼臯狼生衡父衡父生造父造父以善御幸于缪王得骥温骊【温音盗盗窃也浅青色】骅骝騄耳之驷西廵狩乐而忘归徐偃王作乱造父为缪王御长驱归周以救乱缪王以赵城封造父造父族由此为赵氏自蜚亷生季胜已下五世至造父别居赵赵衰其后也恶来革者蜚廉子也蚤死【与前恶来或是二人】有子曰女防女防生旁皋旁臯生大凡大凡生大骆大骆生非子以造父之宠皆防赵城姓赵氏非子居犬邱好马及畜善养息之犬邱人言之孝王孝王召使主马于汧渭之间马大蕃息孝王欲以为大骆适嗣申侯之女为大骆妻生子成为适申侯乃言于孝王曰昔我先郦山之女为戎胥轩妻生中潏以亲故归周保西垂西垂以其故和睦今我复与大骆妻生适子成申骆重婚西戎皆服所以为王王其图之于是孝王曰昔伯翳为舜主畜畜多息故有土赐姓嬴今其后世亦为朕息马朕其分土为附庸邑之秦使复续嬴氏祀号曰秦嬴亦不废申侯之女子为骆适者以和西戎秦嬴生秦侯秦侯立十八年卒生公伯公伯立三年卒生秦仲秦仲立三年厉王无道诸侯或叛之西戎反王室灭犬邱大骆之族宣王即位乃以秦仲为大夫诛西戎西戎杀秦仲秦仲立二十三年死于戎有子五人其长曰庄公宣王乃召庄公昆弟五人与兵七千使伐西戎破之于是复与秦仲后及其先大骆地犬邱并有之为西垂大夫庄公居其故西犬邱立四十四年薨【史记】
　　襄公　【世父附】
　　襄公庄公之子也庄公子三人其长男世父世父曰戎杀我大父仲我非杀戎王则不敢入邑遂击戎让其弟襄公为大子庄公薨襄公即位元年以女弟穆嬴为丰王妻二年戎围犬邱世父世父击之为戎人所虏嵗余复归世父七年犬戎与申侯伐周杀幽王郦山下公将兵救周战甚力有功周避犬戎难东徙雒邑公以兵送平王王封公为诸侯赐之岐以西之地曰戎无道侵夺我岐丰地秦能攻逐戎即有其地与誓封爵之公于是始国与诸侯通使聘享之礼乃用駵驹黄牛羝羊各三祠上帝西畤十二年伐戎而至岐薨【史记】
　　在位十二年諡曰襄
　　文公　【四十四年入春秋竫公附】
　　文公襄公之子也襄公薨公即位元年居西垂宫三年以兵七百人东猎四年至汧渭之防曰昔周邑我先秦嬴于此后卒获为诸侯乃卜居之占曰吉即营邑之十年初为鄜畤
　　括地志秦文公薨黄蛇自天而下属地其口止于鄜衍作畤郊祭白帝曰鄜畤
　　用三牢十三年初有史以纪事民多化者十六年公以兵伐戎戎败走于是遂收周余民有之地至岐岐以东献之周十九年得陈寳
　　晋太康地志文公时陈仓人猎得兽若彘不知名牵以献之逢二童子童子曰此名为媦常在地中食死人脑即欲杀之拍捶其首媦亦语曰二童子名陈寳得雄者王得雌者霸陈仓人乃逐二童子化为雉雌止陈仓北坂为石秦祠之
　　二十年法初有三族之罪二十七年伐南山大梓丰大特
　　録异传文公时雍南山有大梓树公伐之輙有大风雨树生合不防时一人病夜往山中闻语树神曰秦若使人被髪以朱丝绕树伐汝汝得不困邪树神无言明日病人语闻公如其言伐树防中有一青牛出走入丰水中其后牛出丰水中使骑击之不胜有骑堕地复上髪解牛畏之入不出故置旄头武都郡立怒特祠是大梓牛神也
　　四十四年鲁隠公初即位四十八年【隠五年】太子卒赐諡为竫公竫公之长子为太子五十年【隠七年】公薨葬西山【史记】
　　諡曰文在位五十年
　　宁公
　　宁公竫公之子文公之孙也文公薨公即位二年【隠九年】徙居平阳遣兵伐荡社
　　索隠西戎之君号曰亳王葢成汤之其邑曰荡社
　　三年【隠十年】与亳战亳王奔戎遂灭荡社十二年【桓八年】伐荡氏取之公生十嵗立立十二年薨塟西山【史记】
　　帝王世纪宁公塟西山大麓号秦陵山
　　諡曰宁在位十二年
　　武公　【出子附】
　　武公宁公长男为太子鲁姬子【宁公妾】生出子宁公薨大庶长弗忌威垒三父废太子而立出子为君【史记】
　　出子二年【桓十年】我纳芮伯万于芮初芮伯出居魏芮更立君宁公时我侵芮败焉我防王师围魏执芮伯以归至是纳之【左传】
　　六年【桓十四年】三父等复共令人贼杀出子出子生五嵗立立六年卒三父等乃复立故太子武公公元年【桓十五年】伐彭戏氏【戎号也】至于华山下居平阳封宫三年【桓十七年】诛三父等夷三族以其杀出子也十年【庄六年】伐邽冀戎初县之十一年【庄七年】初县杜郑灭小虢【虢叔所封是曰西虢】二十年【庄十六年】公薨塟雍平阳初以人从死从死者六十六人【史记】諡曰武在位二十年
　　徳公
　　徳公武公同母弟也武公薨公即位元年【庄十七年】初居雍城大郑宫以牺三百牢祠鄜畤卜居雍后子孙饮马于河梁伯芮伯来朝二年【庄十八年】初伏【正义伏者隠伏避盛暑也歴忌金气伏蔵之日也】以狗御蛊徳公生三十三嵗而立立二年薨【史记】諡曰徳在位二年
　　宣公　成公
　　宣公徳公长子也徳公薨公即位元年【庄十九年】卫燕伐周出惠王立王子頽三年【庄二十一年】郑伯虢叔杀子頽入恵王四年【庄二十二年】作宻畤【括地志秦宣公作宻畤于渭南祭青帝】与晋战河阳胜之十二年【庄三十年】公薨諡曰宣在位十二年宣公生子九人莫立立其弟成公公元年【庄三十一年】梁伯芮伯来朝四年【闵二年】公薨諡曰成在位四年成公生子七人莫立立其弟任好是为穆公【史记】
</div>
    <div class="pagination">
<a href="尚史_page21.html">上一页</a><span>...</span><a href="尚史_page17.html">17</a><a href="尚史_page18.html">18</a><a href="尚史_page19.html">19</a><a href="尚史_page20.html">20</a><a href="尚史_page21.html">21</a><span class="current-page">22</span><a href="尚史_page23.html">23</a><a href="尚史_page24.html">24</a><a href="尚史_page25.html">25</a><a href="尚史_page26.html">26</a><a href="尚史_page27.html">27</a><span>...</span><a href="尚史_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
