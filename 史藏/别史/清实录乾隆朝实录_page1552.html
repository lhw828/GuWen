<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1552 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1552 页/共 1860 页</h1>
    <div class="content">
○诣安佑宫行礼。　　

○幸圆明园。　　

○谕曰、海禄著补放乌什参赞大臣。总理各回城事务。副都统敷伦泰、著前往喀什噶尔办事。图思义、著加恩赏给二品顶带。暂往乌噜木齐。署理都统事务。效力赎罪。图思义若不能照海禄妥办。定行从重治罪。尚安未到任以前。著庆玉由彼速赴吐鲁番。暂署领队大臣事务。　　

○戊申。谕军机大臣等、据农起奏、太、原平阳、汾州、等府属。于闰三月及四月内。陆续得有雨泽。二麦正在吐穗灌浆之际。得此甘霖。颗粒愈加饱绽。其秋禾杂粮等项。长发甚为畅茂等语。今年北省雨泽较迟。朕心深为廑念。昨德成回京。询以沿途麦苗情形。据称山西雨泽、及二麦情形。不及西安。今该抚所奏、得雨及二麦情形。是否在德成经过之后。何以与德成所奏不符。朕因农起、向能留心民事。于地方公务。办理尚属认真。是以加恩擢用巡抚。今据所奏二麦现在情形。与朕面询德成之言不符。岂其意存讳饰耶。著传谕农起。即将现在二麦结实是否尚能饱绽。收成若何之处。即行据实覆奏。毋得稍有回护隐饰。致干咎戾。寻奏前奏雨泽二麦情形。在德成出境以后。现在麦粒饱绽秋禾茂发。得旨览奏稍慰。　　

○又谕、据李侍尧奏。据平庆道沈鸣皋参将李良辅会禀。小山回民田五等。已经起事戳伤百姓衙役各一名。占据西安州营土堡现在该参将督兵擒拏并据刚塔札称。已调各镇营兵。前往协剿等语小山回民。聚众私立邪教。攻破城堡。看来此等小丑。不但不似撒拉尔之苏四十三、并非王伦。王伏林之聚众滋事者可比。今既窜伏西安城堡若官兵四面围截。已成釜底。自无难立时扑灭现在李侍尧。刚塔。已亲赴该处。相机办理。且各处所调之兵。已有二千余名。尽足擒剿。不值钦派大臣往办。但甘肃逆回新教。自前岁大加。惩创之后。为时无几。乃田五等。复敢私起新教。纠众攻占城堡。不法已极。著传谕李侍尧。即督率官兵。迅速擒捕。审明后。必须尽法歼除。务净根株。不可藉称胁从。稍存姑息。使凶顽得以漏网。　　

○江苏巡抚闵鹗元覆奏、徐州府、及海州属闰三月未得雨。二麦丰歉不齐高粱粟谷等项。望泽甚殷现在行查。如有需缓借之处。即奏请办理得旨、览奏俱悉、　　

○已酉。谕军机大臣等。据李侍尧奏、接平庆道沈鸣皋等禀称。回匪李玉化等。现已藏匿化山。其倡立新教之首犯田五、亦窜回山内。现在参将李良辅等。带兵前往堵截擒拏等语。同日又据刚塔奏贼匪自攻破西安土堡之后。由鸡窝山。沙沟店子一带抢掠。窜往西北地方等语。是刚塔所奏现在情形。贼匪不尽窜匿山内。尚有逸在他处滋事者。与李侍尧所奏不符。且两摺声叙亦均未明晰。固原盐茶厅一带。回民较多。贼匪既窜往鸡窝山等处。恐有潜相煽动。纠约入教等情。该督等。务宜迅速带兵。堵截擒拏。剿捕净尽。毋使一名漏网。至此案田五等。复敢倡设新教。纠众滋事。究系从前李侍尧、未能歼绝根株。以致复萌余孽。自难辞办理不善之咎。而此时紧要关键。总以抚安旧教为主。所有禀首之李应得、李化雄、应酌量奖赏。并给以外委虚衔顶带。以示奖励。即其余回民内。或有新教之人。现因畏罪。自称旧教。亦可暂且毋庸深究。再督提各标所属兵丁内。回民居多。其中恐不无暗从新教者。此最紧要。不可不密防。此时伊果系随同出力。亦祇可置之不问。然李侍尧、刚塔、不可不密为留心访查。随时防范。总俟此案完结。一半年后。再行严查办理。务令新教名目。净绝根株。永无后患。方为妥善。将此由六百里加紧传谕知之。仍将现在办理情形。迅速覆奏。　　

○又谕、据柴大纪等奏、缉获从前械斗案内逸匪侯愈、审明系焚抢奸占凶犯。当即恭请王命。将该犯绑赴市曹处斩枭示讫。奏请敕部议覆施行等语。侯愈于台湾械斗案内。焚抢奸淫。不法已极。复敢负罪潜逃。冀漏法网。今既经拏获。该镇等、业已恭请王命。将侯愈正法。不过奏闻。交该部照例存案。无可核办。乃摺内复请敕部议覆。殊不知摺奏体例。柴大纪、永福、杨廷桦、俱著传旨申饬。其未获逸犯许悦等。仍著严行饬缉。务获究办。毋使一名漏网。　　

○以大学士阿桂、蔡新、内阁学士朱圭、吏部尚书刘墉、吏部右侍郎彭元瑞、户部右侍郎曹文埴、礼部左侍郎达椿、都察院左副都御史觉罗、巴彦学、为殿试读卷官。　　

○调江南提督任承恩为福建陆路提督。以江南苏松镇水师总兵蓝元枚、为江南提督。广西庆远协副将爱星阿、为广西左江镇总兵。　　

○庚戌。上御勤政殿听政。　　

○策试天下贡士侯健融等一百十二人于太和殿前。制曰、朕寅奉丕基。仰荷昊縡纯佑。吏谨民淳。咸知顺则。比者展义行庆。河海奠安五世一堂欣被景贶。用是弥深乾惕式懋凝承。劼毖宵旰。不敢自康。逾廑崇实学昭雅化敦善俗。裕民天虽略臻康乂。而犹日孜孜。上期淳懿周咨博稽。以裨集思广益之治尔多士其敬听予询。夫致用在乎通经。士自束发授书。思探奥旨。先考赜文。宋儒谓有举其辞而不能通其义者矣。未有通其义而不能举其辞者也。简策异同。微言实关。大义诸经互引。厥有殊辞。唐人刻石犹存。或间与今判。郭氏之易举正。王氏之诗考。杂胪歧出。礼之大学。书之武成。考定纷如。春秋经文。三传间别。诵习有素。其能赅檃而条系欤。辟雍之制。古者所谓建国君民。教学为先也。或谓殷无辟雍。信欤。有文王之辟雍。有武王之辟雍。于经何据。自西自东。自南自北。或解以为四学。师氏守东南。保氏守西北。义相通欤。辟雍之名。或取字义或取地形。有达诂欤。灵台、明堂清庙太室异名同地说可订欤。三老五更。养于太学。老更何义各一人。或三五人欤。今方茂举钜典考古证今能通贯其制欤三王不易民而治。然淳朴日开。奢俭相矫。中天盛世已非复狉榛旧俗矣。虽风会所关。在上者宜引为巳责将何以善所导欤。王制谓无旷土无游民。而周礼则有闲民。无常职。转移执事。无乃异制欤千亩嘉禾。不无稂莠。或以邪教鼓愚。或以告讦罔利。岂民尚未能迁善欤。抑亲民者化之未浃欤。由俭入奢易。由奢入俭难。顾俭非貌取。雕文纂组。或资其业以养生。浣衣狐裘。或矫其行以希世。将何以撙节而务实欤。积贮者生民之大命。常平社仓今久行之。毋庸缕述古制矣。顾贮则有浥烂之虞。出则有那移之蠹。方其补也。市价或因采而昂。及其发也。奸胥或冒民以领。甚或仓非实储。户或俵籴。将欲杜弊端而经理得宜。何道之从。朕念切民依。截漕平粜。动不惜费。计期周溥。果黎氓实被其泽。而吏无中饱。商无囤积欤。尔多士横经就塾。鼓箧圜桥。服我教泽。将以学古入官。讲求民生风俗之原。养恬之效。固仕学所均宜有事也。毋泛毋隐。具著于篇。朕将亲览焉。　　

○谕朕此次巡幸木兰。驻跸热河。著多罗质郡王、克勤郡王、大学士阿桂、协办大学士尚书伍弥泰、留京办事。所有吏兵二部。应行引见官员。文职知县以上。武职守备以上。著于未启銮往木兰之前。该部每月派堂官一员。轮流带赴热河引见。其文员内佐杂等官。武弁内八旗护军校、骁骑校、及外省送到之补放水手骁骑校、并年满千总等官弁、仍著王大臣照例验放。至八月以后月选等官。亦照向例办理。其各省督抚、提。镇等奏摺。著赍摺人前赴行在投递。进哨后。著兵部派员驻劄哨门。接递各省奏摺。封送行在。候朕批示发回。仍于哨门、交付赍摺人祇领。该部通行传谕知之。　　

○又谕、各衙门带领引见排单。不必将各堂官衔名全列。此后止写该衙门领头大臣某人等。　　

○又谕曰、海成。著赏给员外郎衔。在军机章京上行走。候六部员外郎缺出。即行坐补。　　

○谕军机大臣等。据毓奇奏、江淮卫头帮领运千总王殿魁、因头工周泰成、捏词索赏。辱骂本官。责处致毙一案。已批毋庸治罪矣。及阅夹片内。该督亦援浙省石门令朱麟徵、责毙地保一案。为之声请。官弁因公按法。责毙所属人役。非任性滥刑可比。虽有应得处分。原可毋庸治罪。朕早见及此。是以披阅该督参摺时。即行批示。并非因夹片声请。始予宽免也。将此谕令知之。　　

○又谕、回匪田五等。由沙沟一带窜逸。不过沿途抢窃。且其家口已被拏获。计刚塔此时追蹑贼踪。无难即时扑灭。但此案回匪。复藉新教名色滋事。伤害民兵。恐易于煽动。现在盐茶衙门监禁多人。李侍尧亲往审讯。所有田五踪迹、及起事缘由。均无难彻底根究。著李侍尧于审明后。即将现获各犯。分别凌迟斩枭。一面奏闻。一面正法。其案内情节较轻。应行缘坐之犯。亦不可从宽。自应牢固监禁。于结案后另降谕旨。再行从严办理。此案关键。总以迅速为主。即刚塔此时前往沙沟一带。剿捕贼匪。亦应速行搜捕净尽。勿留余孽。至平庆道沈鸣皋。盐茶同知敦柱、及副将玉桂、参将李良辅等。于此案回匪劫掠情形。随时禀报。且能拏获多人。尚属奋勉。著李侍尧于此案完结后。查明实在出力文武各员。据实奏明。候朕酌量加恩。以示鼓励。如有庸懦退缩。不肯出力者。一并据实参奏治罪。如此赏罚严明。庶文武员弁。知所劝惩。　　

○军机大臣议奏、据陕甘总督李侍尧等奏称、哈密南路。应否照北路亦设台车等语。查哈密至辟展、吐鲁番、各回城。每年回部伯克往还。屯田换班官兵。及调取经费满饷等项。应照北路安设台车运送。其应送南路官物。照所议车价。先行雇运。得旨、依议速行。　　

○四川总督李世杰疏报冕宁县、报垦下田二顷八十二亩有奇。　　

○豁免陕甘乾隆三十八年、至四十六年分。民欠银、二十三万一千五百三十五两有奇。粮、一百三十八万五千三百八十二石有奇。　　

○以江苏太湖营副将魏辙、为苏松镇总兵。　　

○旌表守正捐躯河南宝丰县民李绳妻王氏。云南通海县民胡云龙妻王氏。　　

○辛亥。谕、前已有旨、将李绶补授江西巡抚。但该省巡抚。兼管提督事务。李绶系翰林出身。未能谙悉营伍。李绶著调湖南妄抚。其江西巡抚员缺。著伊星阿补授。仍照例兼管提督事务。　　

○前任江西巡抚郝硕疏报吉水、永新、广丰、鄱阳、德兴、宁都、六州县。劝垦老荒、新生田、地、塘、三顷六十三亩有奇。　　

○蠲免湖北。黄梅、广济、黄冈、江夏、四县。武昌、黄州、蕲州、三卫。乾隆四十八年分。水灾额徵银、三万四千二百十两有奇。米、五千八百九十石有奇。并予成熟各乡村缓徵。　　

○壬子。谕、直省现在餧养驼只。既足敷巡幸热河、及木兰＜马犬＞载行装之用。刘峨所进驼只。自应发还。乃部臣并未留心。因现无需用之处。即将伊所进者。仍交本人变价。成何事体。刘峨所进驼只。著发还。　　

○又谕曰、李侍尧参奏。署贵德营游击扎伦布、私扣兵丁月饷。又派兵砍木割草。及勒收商民羊只等物。作价扣收银两。以致兵丁赵有等挟忿。将营书张有成扎毙。该署千总相昌。扶同不报。请旨革审等语。月饷钱粮。所以赡养兵丁。丝毫不容克扣。乃该署游击扎伦布、竟敢贪黩营私。侵扣肥橐。署千总相昌、复为扶同匿报。均属目无法纪。仅予革审。不足蔽辜。扎伦布、相昌、著革职拏问。交该督提同案内人犯。严审定拟具奏。该部知道。　　

○又谕。据李侍尧奏。肃州安西等处。雇觅出口车辆。向例每百里以一两六钱核给。经海禄查奏、止须给银一两。续经核奏、每百里。止须给银六钱。应查明历任报销车价浮冒之各该州县。一体核办。但此项车价。原系照例给发。其咎在明知例价有余。不行据实呈出。尚与舞弊侵冒者有间。可否罚令加倍赔缴。勒限严追。暂免革职治罪等语。所见甚是。雇用出口车辆。从前给价稍优。俾小民运费之外。略得赢余。以资糊口。相沿日久。已视为固然。海禄遽请减去银一两。并将历任经手各员。一体革职治罪之处。所奏未免过当。前已据乌什办事大臣绰克托奏、喀喇沙尔以西。戈壁颇多。车辆甚少。若照新定六钱之例。实难雇觅。请仍照从前一两六钱银数支给。而塔尔巴哈台办事大臣惠龄、亦复咨请到部。是新定车价。减省过多。各处势有难行。纷纷咨奏。自系实在情形。理应通盘筹画。核实酌中定价。方可行之永久。著交李侍尧、绰克托。惠龄、及各城驻劄大臣。各按该处实在情形。有无必需仍旧发给车价之处。详筹妥议。据实具奏。至此项车价。其咎在始定例之人。其历任不过照例给发。并未从中侵蚀。其过在明知有余。不行据实呈出请减。较之捏灾冒赈。凭空舞弊者。轻重略别。此项人员。俱著免其革职治罪。并毋庸罚令加倍赔交。即照减定之例。按数追出。已足示警。该部知道。　　

○谕军机大臣等、据舒常等奏、听受外番伪职。帮同劫掠之要犯唐阿矮、在监病重。先行正法一摺。已批该部知道矣。前因该省符咒迷人案内之首犯黄亚水。地方官不加意照料。以致监毙。曾传谕舒常等。抵任后。严饬各属。认真办理。今相隔未久。又有唐阿矮之事。监犯偶然病毙。原所不免。但何至数月之间。要犯屡报患病沉重。恐系该犯等自知罪重。万无生理。贿嘱禁卒人等私通信息。冀逃显戮。此案唐阿矮、业经正法。姑免深究。著传谕该督抚。嗣后务宜留心稽察。勿任属员仍前玩视囹圄。致滋弊窦。　　

○癸丑。上诣大高殿、寿皇殿行礼。　　

○还宫。　　

○御乾清宫。召读卷官入。亲阅定进呈十卷甲第。　　

○谕曰、据保宁等奏、四月初一日。四川省城西南三义庙失火。因风大不能扑救。以致学政衙署、及盐道、并提标左营游击、督标都司守备衙署。均被延烧。保宁等自请交部议处。其应议地方官各职名。俟督臣查参等语。该省学政等衙门被毁。缘邻寺失火延烧。又值风大火烈。以致救护不及。所有保宁、佛智、成德、钱樾、王站柱、奏请议处之处。俱著宽免。其地方文武员弁。并著免其查参。　　

○甲寅。上御太和殿传胪。赐一甲茹棻。邵玉清、三人进士及第。二甲李长森等四十人。进士出身。三甲陈观等六十九人。同进士出身。　　

○谕军机大臣等、此次逆回聚众滋扰。节经李侍尧等奏报情形。尚不至如苏四十三之猖獗。况甘肃省城。自四十六年以后。城垣已一律修整。华林山又增添营堡。各营汛亦俱添设额兵。河州有总兵。固原有提督。形势联络。足壮声援。似此小丑跳梁。无难克期扑灭。陕省相距遥远。亦何必纷纷调集多兵。徒滋烦扰。且该处将军、都统、俱已带兵起程。藩。臬两司。又赴交界地方。料理护送。毕沅复札派兴汉、延绥、两镇。各带兵一千名。赴凤翔。定边等处堵御。又复密咨晋省。豫备兵二三千名候调。所办殊属张皇。莽因毕沅本系书生。未娴军旅所致。现在陕省各路。官兵业经起程自当听甘省派拨。协同堵御。其山西兵。竟可毋庸豫备。著传谕农起。即行停止派拨。至陕省各属。回民甚多。伊等俱系旧教。从前曾降旨李侍尧。令其明切晓谕慰安旧教。严办新教。毕沅亦应照此办理。况贼人既已西去。自无复东回之理。尤宜不动声色。妥为抚辑。　　

○又谕曰、傅玉奏、接到李侍尧调取西安兵咨文。即将豫派兵三千。与副都统明善、分队带领前往等语。此事甚属错误。明善曾经身历戎行。所有前赴甘省兵丁。自应明善带往。傅玉若自揣亲身带兵。于事有益。即当令明善存留防守。今西安城中。惟有巡抚一人。而将军、副都统、俱前往甘省。并不通盘筹画。以期有济。徒为自占地步。傅玉于此事尚不明悉。何以办事。且永安奏请陛见。业已起程。途中闻逆回滋事之信。以陛见非甚紧要。即奏明前往固原。能知事体轻重。傅玉何反不如永安乎。著传旨严行申饬。并谕明善。永安知之。　　

○是月。浙江巡抚福崧奏、沿海淤涨地亩。最启争端。州县袒民。场员袒灶。案延数年。批此等外省习气甚多。可恶。诸弊皆由此起。当力为督办。又奏、现委隔属干员。分往查讯。限六个月办结。得旨、好。实力妥为之。　　

○广东巡抚孙士毅奏、粤省吏治废弛。各属一月内。抢案至三起。及易结之案不结。代验人命羁迟者。立即题参。至凶徒以假人命诈财。许人出首。茭塘沙湾。遴员挨查。得旨。事在人为。勉之以实。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百五


大清高宗法天隆运至诚先觉体元立极敷文奋武孝慈神圣纯皇帝实录卷之一千二百七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十九年。甲辰。五月。庚午。谕、甘省逆回田五等滋事。经官兵剿拏。田五中伤自戕。余贼困守马家堡。已成釜底游魂。俟其力尽计穷。别无逃路。自必束手就毙。前因李侍尧奏。马家堡靠山居险。朕即虑其翻山逃逸。早经节次降旨传谕李侍尧、迅速亲赴该处。会同刚塔等。设法四面严密围堵。毋使贼匪一名兔脱。乃于朕旨未到之先。刚塔惟知在马家堡围剿。并不严防山后去路。致贼得以设计乘间奔窜。该提督又不星夜带兵追捕。尚咨会总督、来往文移耽延。迨贼已远扬。止在后尾追。任其肆出劫掠。李侍尧又安坐靖远。以办理逆犯家属。为畏避地步。并不亲赴调度会剿。及闻贼人逃逸。毫无措置。失意张皇。并不即行亲往。此事若仍交伊二人办理。恐致贻误。倘日久使贼蔓延。尚复成何事体。是以特命尚书福康安、带钦差关防。同领侍卫内大臣海兰察、带领巴图鲁侍卫章京等。驰驿前往。福康安素娴军旅。且兵力厚集。贼匪余党。自可克期扑灭。地方百姓。亦得早就奠安。似此小丑跳梁。原不值特派大臣前往。但以该省督、提、办理不善。不得不简重臣督率整顿。以期速于蒇事。所有该省办理不善之文武各员。统俟贼匪剿除净尽。福康安按其功过。核其情罪。详晰奏闻。另降谕旨。将此通谕中外知之。　　

○又谕、甘肃小山逆回田五等。谋兴新教。煽诱匪徒。抢掠村堡。扰害良民。现在贼首虽已就毙。而夥党尚未剿净。其所过地方。百姓田庐牲畜。被其抢掠。及闻信惊避。迁徙流离者。均为可悯。著福康安到彼。即会同该督。将该处村庄户口。详晰查明。酌量抚恤。其应行蠲免钱粮。及给与口粮之处。一面办理。一面据实分晰具奏。以示朕安抚良民、务期得所之至意。此旨当先到甘肃。李侍尧、即誊黄普谕各属。该部遵谕速行。　　

○又谕、松潘镇总兵刘俸、前因旧伤举发。请解任调理。朕念其曾效力戎行。打仗受伤。已降旨加恩。照旗员之例。一体给与全俸。今据李世杰奏、该镇在省。因伤发身故。殊为可悯。著交部议恤。酌量给予千总恩荫。以示朕轸念前劳、有加无已之至意。　　

○又谕。据绰克托奏。齐哩克部落之布噜特侍卫额森等。未待往拏。已自行投到。额森等恭顺可嘉。著交海禄、每人各赏库贮大缎二匹。并谕以前此绰克托奏请往唤尔等之时。大皇帝早已洞监鉴。此事与尔等无涉。即令遣回。嗣后惟宜感激天恩。愈加恭顺等语。抚谕遣回。倘已经起解。海禄奉到此旨。飞饬解员。著将额森等。即行释回。　　

○谕军机大臣等、据刘峨奏、大名府属。于五月十一日。得雨五寸。已为深透。晚谷晚豆。正可及时赶种等语。览奏深为欣慰。今夏直隶大名等府。及河南卫辉等属。雨泽稀少。屡为廑念。前据何裕城奏、该省四月二十九、三十等日。开封、卫辉、怀庆、彰德等府。俱经得雨。若五月望前。再续得雨泽。尚可赶种无误等语。兹直隶大名府属。已于十一日得雨深透。河北卫辉。彰德等属。境壤毗连。想必同沾渥泽。且刘峨摺内。称西南一带。云气较厚。雨势自必广远。著传谕何裕城、即将卫辉。彭德、怀庆、及开封府属各州县。是否一律普沾深透之处。速行查明。据实覆奏。以慰悬注。　　

○辛未。谕军机大臣曰、刚塔奏、初九日马营街剿贼情形一摺。看此光景。较前稍有起色。但贼现屯聚马营街。刚塔、俞金鳌、图桑阿等所带之兵。俱已到齐。即应各领弁兵。分布前后左右。将贼人四面合围。并力进攻。方能一举集事。尽数歼除。不致仍前翻山逃窜。乃阅摺内。该提督等、仍会集一处。并不筹算及此。若复致贼人翻山而遁。更属不成事体。又本日据李侍尧奏称。靖远现无留办之事。即起程前赴巩昌、安定、一带贼踪较近处。驻劄办理等语。李侍尧、既知应亲往办理。即当星赴马营街打仗处所。与刚塔等面商妥办。乃仅于贼踪较近之处。逗留驻劄。是何言耶。看来此事。刚塔惟知在贼后尾追。全不筹及绕在贼前。并督率官兵。分布左右。以期四面围杀。不使窜逸。俞金鳌。图桑阿等。则以剿贼为刚塔一人专责。伊等如帮办者然。而李侍尧、则一味退缩不前。仍思于贼踪不到之处。遥遥安驻。似剿贼事宜。与伊无涉。彼此推诿。竟无一人实心承办、李侍尧、刚塔、俞金鳌、图桑阿、著再传旨严行申饬。此时若再不派重臣前往督率。恐有贻误。昨已令尚书福康安、同领侍卫内大臣海兰察、带同巴图鲁侍卫章京等。驰驿前往。但福康安到彼。尚需十余日。而此时剿贼。正在紧要之际。伍岱素娴军旅。曾为参赞大臣。福康安未到之先。即著伍岱总理一切。所有彼处带兵之大臣官员。俱听其节制调度。伍岱此时。务当相度机宜。速筹围剿。不可使贼人有一名兔脱。亦不可因福康安未到。稍存观望等候之见。至贼人自马家堡奔窜后。又有杨填四等。聚众接应。并有张阿浑、马建功等。亦被贼人纠约入夥。以致复行屯聚。且贼营内。俱系新白布帐房。又有鸟枪等项器械。贼人甫经窜逸。各处回民。即纷纷接应入夥。帐房器械等物。俱非仓猝可办。从前苏四十三滋事。尚因副将新柱、知府杨士玑激成。此次贼匪。竟系蓄谋已久。暗中勾约豫备。所以能同时聚扰。皆由李侍尧、平时不能督率地方文武员弁。漫无防范觉察所致。俟事竣后。著福康安查明。详悉参奏。另降谕旨。又前此贼人田五等。自小山起事后。其余贼由盐茶厅、至西巩驿一带。四出奔窜。所经之处。地方已属辽远。沿途村堡。被贼抢掠。百姓受害者必多。且前据该督等。查有民人展廷隆、因贼胁令入夥不从。父子被害。可见民人等。平时受朕抚恤深恩。虽遭荼毒。仍至死不肯从贼。殊堪嘉悯。昨已降旨、令福康安到彼。会同该督、即详晰查明。酌量抚恤。李侍尧接奉谕旨。即速先行普谕各属。务期良民安辑。毋使一人失所。再据李侍尧奏、分窜鹰窝石贼匪。经副将八十五、玉柱等。带兵迎截。击毙甚多。所办尚好。八十五、玉柱等。于分窜之贼。能奋勇截杀。亦属可嘉。著存记。俟事竣后。福康安、查明果系出力。奏闻候朕降旨。其余贼二十余人。李侍尧、仍严饬该副将等。上紧擒拏务获。勿任乘间逃窜。　　

○又谕、甘省逆回滋事。节经檄调西安满汉官兵。及宁夏、凉州等满兵。并各提镇所属兵丁进剿。不下数千人。其如何支给应付之处。总未据李侍尧详悉奏及。看来此时李侍尧、竟属张皇失志。一筹莫展。诸事漫无料理。兵丁等追剿贼匪。盐菜口粮。最关紧要。况今又调川省屯练降番兵。及阿拉善蒙古兵。到彼协剿。此项兵丁。俱从别处徵调前来。应得口粮。必需随时宽为应付。从前剿捕苏四十三时。所调川省屯练、及阿拉善兵。并陕甘官兵土兵。支给盐菜口粮。俱办有章程。著传谕李侍尧、即派委大员。专司妥协办理。照前支给。不必拘泥成例。俟事竣后具奏。将必需情由声明。候朕酌量降旨。庶承办之员。不虞掣肘。而兵丁等得资饱腾。自必倍加奋勉。勇往从事。并谕福康安知之。　　

○又谕曰、傅玉行至会宁地方。闻贼在马营。即将所领西安兵。交永安带领。前往歼贼。所有前队西安兵一千名。著即交永安调用。其明善所带后队之兵。著交调任西安副都统敷伦泰、即速带领。驰赴永安驻劄之处。与伍岱等、并力剿贼。傅玉年老。于用兵机宜。未经历练。著与明善、并回西安。同哈清阿守城。至莽古赉。亦已年力就衰。著回宁夏驻守。所派宁夏满兵。著即交旺沁班巴尔。一并带往马营等处。协同伍岱等剿贼。　　

</div>
    <div class="pagination">
<a href="清实录乾隆朝实录_page1551.html">上一页</a><span>...</span><a href="清实录乾隆朝实录_page1547.html">1547</a><a href="清实录乾隆朝实录_page1548.html">1548</a><a href="清实录乾隆朝实录_page1549.html">1549</a><a href="清实录乾隆朝实录_page1550.html">1550</a><a href="清实录乾隆朝实录_page1551.html">1551</a><span class="current-page">1552</span><a href="清实录乾隆朝实录_page1553.html">1553</a><a href="清实录乾隆朝实录_page1554.html">1554</a><a href="清实录乾隆朝实录_page1555.html">1555</a><a href="清实录乾隆朝实录_page1556.html">1556</a><a href="清实录乾隆朝实录_page1557.html">1557</a><span>...</span><a href="清实录乾隆朝实录_page1553.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
