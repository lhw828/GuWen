<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 398 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 398 页/共 848 页</h1>
    <div class="content">
○旌表守正捐躯浙江钱塘县民叶京得妹七姑。　　

○贷陕西汉中、兴安、商、三府州属并宁陕、孝义、二厅歉收贫民口粮。以安康县粮价较昂。拨南郑、城固、西乡、三县仓谷平粜。　　

○庚子。谕军机大臣等、陶澍等奏、十月二十八日。佘山直东洋面。有夷船一只。竖立三桅。载有炮械。桅上有旗写天竺国商船字样。该船有说华语之人。据称天竺系＜?口英＞咭唎属国。船内装载呢羽等物。并称在直东大洋。有江南遭风船只。经该夷救起水手十二名。现要送交等语。并称答语之人。系前次口□胡嗄咪船内之夷夥甲利。据云前船已回。此另系刘罗船。殊不可信。该夷狡诈性成。难保不藉此为更换面目之计。且船自北来。前由奉天折回。又驶至江苏洋面。恐又阑入他省。著奕颢、琦善、陶澍、程祖洛、钟祥、林则徐、富呢扬阿、魏元烺等、分饬沿海文武员弁。夷船到境。立即驱逐。不许停泊登岸。将货物与民人交易。所需水米。尤不许沿海居民卖给接济。祇须严密防堵。断不准用炮轰击。及上船摉查货物。以致滋生事端。是为切要。该夷船一抵广东。著卢坤、朱桂桢、中祥等、谕以天朝制度。祇应在广东贸易。务遵定例。不准私越各省。即饬该国大班管束。饬令迅速回国。至该夷用脚船送出难民徐胜等十二名。讯均系崇明县人。在周长发船充当水手。尚有刘连一人。见宁波船救去。著陶澍、林则徐、确查崇明县有无周长发商船出口之事。据实具奏。将此各谕令知之。寻陶澍等奏、崇明县周长发船。出口装载豆石是实。报闻。　　

○贷江宁驻劄灾区八旗官兵两月饷银。　　

○辛丑。谕内阁、卢坤等奏、防剿事竣。酌议善后章程一摺。广西贺县猺匪滋事。剿捕完竣。善后事宜。自应随时变通。以期永臻绥靖。兹据该督等奏称、猺人生计艰难。每被地棍游民欺压。著责成各该县。每于季首轻骑赴山。传谕各猺目。如有前项人等。立即禀究。民人侵占猺业者。查明退还。猺人在山外承佃民业者。照旧耕种纳租。若赴墟市交易。不得任听奸徒欺诈。猺人涉讼在官。谕令该猺目等交出。毋许兵差入山拘扰。违者役处官参。傥有汉奸赴山勾引为匪者。许该猺目等禀究。猺人私藏鸟枪。著遍行晓谕。缴官领价。铁匠铺户。受贿违例铸造。严拏治罪。民人卖给火药。照私贩硝磺例究治。失察之地方官。一并严参。尤不得任听书役人等以查缴鸟枪为名。藉端索扰。至猺人之安分与否。惟附近猺山绅民人等。闻见较真。即饬各州县文武官员。于附近猺山。选择公正绅士。诚实乡民。随时晓谕。令各安耕凿。毋许滋事。傥有外来匪徒。入山吓诈。及猺头不能妥为经管。致众猺不服者。该绅民等禀报究办。并将懂事良猺随时奖励。至猺人性多愚拙。易于煽惑。著就各冲设立义塾。于附近绅衿中。择延品端学正之士。以四子等书训课猺童。各该县随时亲临查察。其頴秀可教者。优为奖励。并恭宣圣谕广训。俾猺众渐知礼法。勉为驯良。数年之后。果能读书向义。酌量奏明。设立猺童学额。至所请重官守以资治理。选猺目以定赏罚二款。著该部议奏。　　

○旌表守正捐躯直隶雄县民任明义妻赵氏。　　

○壬寅。谕内阁、尹济源奏、蒲滩津贴银两。筹款生息归补一摺。前据阿勒清阿奏、请将津贴蒲滩贫民三年银两。借款动放。捐廉归补。并饬司筹补地丁原额。当降旨交尹济源妥议具奏。兹据奏称蒲滩禁止私晒。官引畅销。商纲受益。自应以商力之有余。济小民之生计。惟三年内商力未复。亦未便遽令商捐。请在河东道库销价生息项下暂行借动。提款生息归补。著照所请、准将津贴蒲滩贫民、自道光十二年起、至十四年止、三年共银二万七千四百五十二两零。又代完滩地钱粮银一千六百二十九两零。先在商捐销价生息闲款内按年借动。并提出银三万两发商。按月一分生息。计至八年连闰应得息银二万九千余两。归足津贴代赋借动原款。即将本银三万两提回贮库。又据另片奏、滩民获有津贴。生计不致拮据。恐阅时既久。故智复萌。且商夥人数众多。或有作奸牟利之徒。藉官夹私。勾串滩民乘间晒卖。不可不防其渐。著该抚严饬该管文武各官并委员等、严密稽查。如有前项情弊。即时破案。傥员弁兵役。营私包庇。一并严行参办。嗣后该省巡抚查阅营伍。及盘核河东道库。顺道亲往查察。如日久弊生。随时具奏。实力整顿。不得视为具文。　　

○又谕、本日卢坤奏堵捕外洋盗匪摺内。称稽查旧案。内地民人。因与越南壤地相接。多有越境采捕。该国王尝咨呈查办。前任总督亦尝照会该国办理等语。李鸿宾身任两广总督有年。此等关涉外藩事件。何不奏明办理。著军机大臣会同刑部、即提李鸿宾审讯。令其明白登覆。取录供词具奏。寻奏传到李鸿宾。据供前该国王咨呈内。仅请饬禁渔船越境采捕。并未指有渔船滋事。当即严饬查禁。并照会该国王。查旧案粤省与越南交涉。除朝贡及通市。或侵犯边界。应行具奏外。偶遇照例事件。均止照会。是以未经陈奏。谨录供呈览。报闻。　　

○谕军机大臣等、据钟祥奏、江南决堤要犯陈端。前据袁双观供、该犯欲往濮州城西武家庄武姓家投住。查明濮州境内并无武家庄。祇有吴家庄。亦无姓武之人。旋据江南移会、该犯实欲往濮州吴家庄。兹委员访得濮州吴家庄吴振川、实与陈端交好。十一月初九日。陈端曾在吴振川家告贷。吴振川资助盘费。伴送出境。前往江南投首。现饬文武员弁驰往濮州一带。分路掩捕。并委提吴振川家属来省。究追陈端确实踪迹等语。陈端前由东平州逃往濮州吴家庄。既经吴振川资助伴送。其家属等自必知其下落。所称前往江南投首之语。断不可信。该抚即飞饬文武员弁。密速掩捕。并提吴振川家属。亲自讯明逃往何处。即跟踪追缉。获后派委妥员。将陈端及吴振用、一并解往江南。归案审办。将此谕令知之。　　

○又谕、本日卢坤奏、据报福建台湾嘉义县贼匪滋事。分饬文武不动声色。戒备巡防一摺。南澳镇总兵庄芳机、本日已降旨调补琼州镇总兵。其南澳镇总兵之缺。著沈镇邦补授矣。南澳为闽粤两省出入门户。庄芳机著督率舟师。加意巡防。并会同潮州镇道知府、镇静弹压。密饬所属文武、拣派员弁兵役。在水陆要路稽查。如有台匪窜入。协力兜捦。毋使一名窜匿。庄芳机著俟沈镇邦到任后。再赴新任。闽省官兵渡台。一切军火等项。傥有应需策应之处。该督接到知会。不分畛域。随宜协济。是为至要。将此谕令知之。　　

○又谕、卢坤奏、廉州琼州二府所属外洋。毗连越南处所。聚有盗船。散出劫掠。现饬堵捕。歼捦盗匪多名。务清洋面一摺。据称廉州府知府张堉春禀报、探得越南红螺沙口白龙尾洋面。有匪船三十余只。盗匪数百人肆劫。越南国现有师船缉捕。难保不窜越内地。该督即咨行水师提督李增阶、并各该道府等会拏。嗣据代理钦州知州胡灿廷、思勒州判沈炳文禀称、在竹山洋面遇盗。督带水练兵勇渔船。捦获盗匪阮亚管等三名。格毙四名。合浦县知县翁忠瀚禀报、召募乡勇渔船。选派差役。巡至南澫外洋。遇盗截拏。该匪放枪抵御。适龙门师船、及廉州营弁钦州兵差追至。格毙张亚四一名。溺毙六名。生捦李亚德等五名。起获枪刀旗帜。该县访询绅耆澳甲。探得盗踪在孤悬海外之涠洲。即会同廉州营游击区成达、诣海口八字山等处演放炮位。以张声势。使盗匪不敢登岸。又令兵役渔船。在涠洲左近。佯作捕鱼诱缉。见大暇罟盗船。竖旗排列枪炮。正在抢劫商船。官兵四面兜捕。格杀盗匪三名。又格伤溺毙五名。将盗匪梁亚有等捦获。并获盗船一只。及枪炮等械。又于另船生捦蓝亚晚等六名。被劫难民六名口。究出大头目杨就富、盖海老。盖海老系越南国人。又据李增阶咨称、副将李贤等巡至崖州三恶外洋玳瑁洲。与越南夷洋接壤。见匪船三只。每船约一二千人。当即追捕。记委陈鸿恩等被伤。兵役奋前施放枪炮。打沉匪船一只。击毙拒伤水手贼匪一名。溺死者不计其数。生捦朱恶二等十二名。该匪等现聚夷洋甲洲山岛护赃。与龙门协所属竹山不远。该署镇已飞饬龙门舟师。购线侦探。闻有匪船三十余只。常在马洲老鼠山甲洲等处踞占。时出游奕。今被廉州等处捦杀多名。已经丧胆。自不敢深入内地。现觅雇儋州红鱼船。配坐兵丁。行驶洋面诱缉等语。所办尚属妥协。惟华夷洋面虽连。而疆域攸分。必须确悉情形。方可计出万全。盗船在洋行劫。固应严密追捦。贼巢越在夷境。应密咨该国严饬夷官。多拨师船。厚集兵力。订期会剿。俾首尾牵制。并力歼除。肃清洋面。该督即饬李增阶、会同道府等分头堵捕。一面檄谕该国王合力同心。剿除净尽。于内地固为有益。在该国亦免劫掠。卢坤素为晓事。檄文自能措词得体。务须剀切宣示。令该国王敬服。合力剿捕。迅速蒇事。海口出入商船。著严行稽查。毋许以军火米谷济匪。伤亡弁兵。查明照例办理。所需经费银五千两。准其动拨备用。此等积猾奸民。因壤地相接。越境行劫。若及其党羽未盛。设法缉拏。何至日久滋蔓。总由李鸿宾辜恩溺职。延不查办。一至如是。可恨之至。该督检查旧案。内地人民越境采捕。该国王曾咨呈查办。前任督臣亦尝照会该国办理。李鸿宾从前曾否办理之处。著一并查明据实具奏。将此由五百里谕令知之。　　

○以捐筑山东汶上县马踏湖堤。予知县周灿庭议叙。　　

○户部议准、陕甘总督杨遇春疏报、乌噜木齐头屯、芦草沟、塔西河、三所垦种地十六顷五十亩。照例升科。从之。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百二十七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十二年。壬辰。十二月。癸卯朔。谕内阁、本日兵部将各省将军等保举堪用都司之防御廉春等七员、带领引见。已交兵部记名矣。朕思此项人员。俱备绿营之选。自应令在朕前射箭。观其技艺之优劣。定去取而壮干城。每年冬三月进宫后。照例祇令开弓。不令射箭。似不足以昭核实。著兵部传知各省将军等。嗣后保送堪胜绿营都司等官。俱著自春间开印后起。至九月止。送部引见。候朕阅射布靶。观其挽强命中之能。以拔真才而修武备。　　

○又谕、吴邦庆等奏、拦黄堰土埽工程。划分官民修守。各专责成一摺。前因黄沁厅属拦黄堰镶修工段。逐年增加。需费繁重。降旨交吴邦庆等、将新生埽工应否摊徵。并如何划分段落。会商妥议。奏明办理。兹据该河督等覆奏、拦黄堰官修埽坝。并埽后堰工。共长一千五百四十四丈。民堰共长二千五百一十七丈。现在要工皆在官修段内。其民修段落。长丈虽多。而应镶埽工。仅止数段。余俱距河较远。祇须照常办理。傥此后民修段内。或因河势北卧。接生新工。所需钱粮。请先在司库借用。归于河北三府摊徵。遇有帮培土工。仍循旧章。汇同沁堤估办等语。均著照所议办理。惟何处应归官办。何处应归民修。必须赶紧划定段落。俾免因循推诿。民修段内新生要工。所借司库钱粮。归于河北三府摊徵之款。将来应如何按照缺分繁简。分别成数多寡。并勘立界石。慎重防守。一切章程。著吴邦庆、杨国桢、会同详细妥议具奏。寻奏、西自裹头头埽后身起。东至官工尾挑坝后身止。堰长一千五百四十四丈。应归官办。其西自青峰岭脚起。至东接官工头止。堰长一百八丈。又西接官工尾起。东至沁堤尾相接处止。堰长二千四百九丈。应归民办。将来民修段内。遇有新生埽工。动借库款。按照河北三府地粮银数多寡。分年均摊。从之。　　

○礼部疏请、道光十三年元旦应行礼仪。得旨、是。照例行礼。奉皇太后懿旨、停止筵宴。其在外福晋命妇进内行礼之处。并著停止。　　

○以镶白旗汉军副都统赓音通阿、署镶蓝旗蒙古副都统。　　

○户部议准、浙江巡抚富呢扬阿疏报、象山县开垦荡田一顷五十八亩有奇。瑞安县瘠田三十七亩有奇。照例升科。从之。　　

○甲辰。上诣皇太后宫问安。　　

○谕内阁、载铨奏、原任銮仪使长庆、令伊子蓝翎侍卫安惠、呈借銮仪卫库生息银二千五百两。自嘉庆二十一年起。至道光四年止。归还本银九百二十八两零。未交本银一千五百七十一两零。安惠著革退侍卫。交该旗都统勒限半年完缴。如逾限不完。将该革员照例办理。所有未完银两。著自安惠呈借之日起。历任銮仪卫堂官分赔归款。至安惠所交银九百二十八两零。复经銮仪使佛麟、在冠军使任内借用。佛麟著勒限半年归还。仍交部严加议处。此项银两。既系公款。岂可私行借用。嗣后著不准丝毫借动。如再有亏那情事。严惩不贷。寻部议、请将佛麟革职。得旨、著加恩降为蓝翎侍卫。在大门上行走。历任该管上司。该部查取职名议处。　　

○又谕、魏元烺奏、台湾米船。进口稀少。省城及漳泉二府。粮价增长。请委员分赴浙江江西。运米协济一摺。福建省城及漳泉二府。向赖台湾米贩接济。现值嘉义匪徒滋事。商贩不前。粮价渐增。该抚奏请豫为筹备。以免小民食贵之虞。著准其照案办理。并著浙江江西巡抚、俟闽省委员到日。指示米多价贱之处。委员同往。每省各买米十万石。饬地方官代雇船只。浙江之米。分运漳泉。江西之米。径运福建省城。傥该二省一时难以采买。仍照前办成案。浙江于沿海一带。江西于附近水次州县。每省各拨仓谷二十万石。碾米运闽。价脚等项。于该二省藩库借给委员领用。即在粜价钱文内易银解还。以期民食有济。　　

○谕军机大臣等、本年近畿一带。灾歉较重。民力未免拮据。明年正月至四月。青黄不接之时。势必嗷嗷待哺。强者或流为盗贼。弱者或转填沟壑。朕恫瘝在抱。宵旰焦思。著顺天府府尹、直隶总督、于应行接济之区。逐细查明。分别轻重。妥议如何办理。据实具奏。此时节届季冬。转瞬即是开春。已属迫不及待之时。亦难言未雨绸缪之计。该府尹等接奉此旨。迅速筹办。勿致临事周章。用副朕轸念灾区至意。将此各谕令知之。　　

○年班御前行走喀喇沁扎萨克贝子玛哈巴拉、因疾不能来京。命在游牧处所调理。并赏人薓三两。交其子年班来京三等塔布囊锡林达瓦、赍回侍奉。　　

○停阅本年八旗、内务府三旗、冰技。仍给半赏。　　

○裁福建沙县长汀县县丞、兴化府泉州府漳州府延平府建宁府汀州府司狱、福清县莆田县浦城县清流县永定县宁德县福鼎县永春州大田县巡检、十七缺。从巡抚魏元烺请也。　　

○旌表守正捐躯直隶文安县民王志勉女二明。　　

○乙巳。谕内阁、前据御史汪报原奏、六安州土豪张四条聚党劫夺。淫掠妇女。当降旨交邓廷桢亲提究办。兹据邓廷桢奏、张四条本系逃军。复敢窝匪叠窃。至二十七案之多。又叠抢犯奸妇女。不法已极。业经审明。请即正法。该御史所奏得实。能为地方除害安良。著加恩交部议叙。　　

○以翰林院侍讲学士保瑞、右春坊右中允龙元任、充日讲起届注官。翰林院编修王煜、署日讲起居注官。　　

○免浙江定海县扬风冲失盐斤帑本。　　

○丙午。谕军机大臣等、本日据程祖洛等由五百里驰奏、嘉义匪徒围城攻庄。镇臣连获胜仗。夺回炮位关防。民心已定。并彰化匪徒戕害官兵情形。及筹定剿办事宜。酌添官兵饷银各摺片。览奏均悉。粮饷为行兵紧要。魏元烺及程祖洛、前后筹拨银三十万两。如有不敷。该督等于就近省分。一面动拨。一面奏闻。火药铅子。已降旨令富呢扬阿、周之琦、迅速办解。至攻破斗六门土城。戕害官兵。未据查明伤害者何官何名。而刘廷斌禀内。有被护都司许荆山等击退之语。又另禀获犯陈太山等、供认随同曾吉等、于十月十八九。在茅港尾与官兵打仗。杀兵抢银。并有官员烧死。查台湾道平庆与臬司凤来禀。似系传闻之讹。又据泉州府传询内渡船户。称蔡长青阵亡。陈雪蛟烧毙。与刘廷斌所讯陈太山供词相同。著确切查奏该镇先后共发八禀。均无遗失。可幸之至。陈办等既专在嘉义滋事。该处为全台适中之地。自应固守台湾彰化两城。藉以控制凤山淡水。再图两路夹攻。该督称马济胜带兵二千名先到。后起兵一千五百名。尚未全到。剿或不足。守则有余。断不可轻率前进。或有挫失。转令贼势鸱张。又窦振彪带兵一千三百名已到。后起兵五百名。因风飘散。不知收泊何所。副将谢朝恩等带兵一千二百名。由五虎门对渡。至八里坌进发。遭风不能聚集。已分饬各将弁。就近径渡鹿港。直抵彰化。听窦振彪调遣。所称收集义勇已二万人。恐其中不尽善良。若系贼匪混杂。不可不虑。著妥加斟酌分晰。如实系良民。方可收为义勇。又台湾远隔重洋。全赖商船济渡。现当大兵云集。若各商船畏避。则文报更属难通。著多备船只。一体给价。不许克扣。俾无贻误。该匪等非窜入内山。即潜遁外海。入山则恐勾结生番。下海即汪洋难捕。务须派拨将领。于沿海要口。严密防堵。至先后调台弁兵。仍查照成案办理。彰化情形。更为吃重。窦振彪一军孤单。莫若厚集兵力。为一鼓歼捦之计。至密札戴雄豫备官兵二三千名。此项兵丁。不能得力。竟可全撤归伍。所调河南西安贵州兵已起程。四川兵亦令迅速起程。本日又降旨令瑚松额等赶紧遄行。程祖洛到厦门后。体察情形。如马济胜等力能进取。即飞速渡台。办理善后事宜。傥贼众兵单。著暂驻厦门。俟瑚松额等到日。大兵一鼓作气。聚而歼旃。凡有剿捕事宜。责成瑚松额、哈哴阿、妥办其后路粮饷军火等事。责成程祖洛、魏元烺、源源接济。如稍有贻误。惟程祖洛等是问。副都统富亮、业已休致。福州将军印信。即交瑚松额署理。渡台亦可带往。将此由五百里谕令知之。　　

○又谕、程祖洛等奏、借拨浙江江西两省火药铅子。以资接济一摺。据称闽省各营火药硝斤。向赴山东采办。往返需时。磺斤在该省上杭县开采。现在采煎尚未成数。铅子一项。库存止敷年额领用。兹值嘉义匪徒滋事。已于省标借拨火药一万斤。铅子一万斤。又备火药二万斤。恐尚不敷。查照成案。请于浙江江西各借拨火药五万斤。枪铅子二万斤。劈山炮铅子各五千斤。已飞咨两省办理等语。火药铅子。为行军利器。著富呢扬阿、周之琦、迅即如数借拨。委员解闽接济。不可稍有迟误。如运到后匪徒已平。即抵作各营应领年额。仍将硝磺铅斤价银。扣收报拨。将此由五百里各谕令知之。　　

○又谕、嘉义匪徒滋事。前降旨派河南兵一千名。西安马队三百名。贵州兵五百名。四川兵一千五百名。前往剿办。已据杨国桢、桓格、麟庆、将各兵起程日期奏报。四川尚未奏到。此时自已调拨起程。著鄂山饬令迅速行走。经过省分。著各该抚严饬地方官妥为支应。毋误军行。并飞催各带兵将弁兼程前进。不准稍有延缓。将此由五百里各谕令知之。　　

○又谕、本日据程租洛等由五百里驰奏、嘉义贼匪情形一摺。前此调派各省弁兵。早已起程。不日陆续到闽。瑚松额等著迅速前往。毋稍迟延。程祖洛等摺片。及寄该督等谕旨一道。著钞给阅看。再福州将军印信。已降旨令程祖洛交瑚松额署理。渡台亦可带往。将此由五百里谕令知之。　　

○钦差户部左侍郎敬徵等覆奏、御史周彦条陈淮北票盐。以为与场灶起徵。名异实同。利枭不利国。查票盐系官为设局。民贩在局纳课。买盐领票。迥异场灶起徵之散漫无稽。于国并无不利。即其人本系枭贩。而领运有课之盐。非曩时贩私可比。似别无利枭之处。原奏以借官票运私盐。引少盐多。设卡抽验。人众不服。兵役受贿包庇。为一可虑。查民贩俱挨号次。到卡抽验。各顾资本。无敢不服。苟查察不严。商贩亦有夹带。缉私卡巡。岂免贿纵。惟有犯必惩。自知儆惕。原奏又以试行滞岸。两三月内。已销一年之盐。必系侵及畅岸、暨淮南引地。场税增银有限。而引地被占。负课更多。为二可虑。查北盐出场。须俟六七月间双金闸启放。趁水赶运。冬春例应闭闸。故本年七月后。请运逾额。票盐成本轻减。得价即售。故销数较多。票内填注姓名籍贯、运盐引地、往销州县。其未改票盐口岸。不准请运。是畅岸既未侵及。距淮南引地更远。原奏又以匪徒占立马头。械斗纷争。滞销之地。商仍裹足。为三可虑。查民贩各销各盐。数月以来。皖豫等岸。均无争占。至极远滞岸。始则观望。经委员领票运往倡导。亦乐附从。原奏又以如果利多害少。请移其法于淮南。诚如圣谕、自相予盾。淮北每纲钱粮三十余万。淮南正杂各款。多至七八百万。既难轻试。淮北引地。仅皖豫一角。淮南之湖广江西口岸。居各省腹中。若行票盐。势必四侵邻境。于各省盐法有碍。得旨、仍照原议尽心妥办。　　

○大学士卢萨溥、因病复请解任。命再赏假两个月。并赏人薓四两。以户部尚书王鼎管刑部事。　　

○丁未。命初八日于大高殿设坛祈雪。　　

○谕军机大臣等、陶澍等奏、夷船驱逐开行。饬舟师押赴浙洋。分别饬查防范一摺。此次＜?口英＞咭唎夷船。向营船声称在洋搭救商船。将梢篷折损。求赏木板铁钉修艌。经苏松镇总兵关天培等酌赏。已于十一月十五日起碇开行。著该督等责成该镇、督率将弁兵船押逐。皇浙省舟师。明白交替。毋许含混。并飞咨浙江省押逐回粤。第夷情狡狯。或于押赴东南深水外洋后。仍复绕越过北。著飞咨山东。分饬沿海县营。严行堵截。再此次夷船。比口□胡嗄咪船小至二丈有余。樯桅亦少一道。据甲利称口□胡嗄咪坐原船回去。伊搬刘罗船上。其为包揽指引。已属显然。口□胡嗄咪曾否回国。尚未可定。该督等仍饬水师将弁。押送浙省交替后。在洋了探。傥复有夷船窜至。立即堵截回南。沿海县营。随时防范。仍遵前旨。不许停泊登岸。将货物与民人交易。米粮尤不许沿海居民卖给。并著咨会广东。查明口□胡嗄咪及刘罗船果否回粤。统饬该国大班管束。将此谕令知之。　　

○又谕、本日据陶澍等奏、＜?口英＞咭唎夷船复至江苏洋面。酌赏木板铁钉修艌。于十一月十五日开行。飞咨浙江。一体押逐回粤。此次夷船。比口□胡嗄咪船小至二丈余。樯桅亦少一道。据甲利称口□胡嗄咪坐原船回去。伊搬刘罗船上等语。著卢坤等查明口□胡嗄咪船、及此次刘罗船、果否回粤。该夷船一抵广东。卢坤等谕以天朝制度。祇准在广东贸易。务须遵守定例。不准私越各省。即饬该国大班管束。令迅速回国。将此谕知卢坤、朱桂桢、并传谕中祥知之。　　

○赏休致副都统富永、富亮、全俸。　　

○戊申。孝惠章皇后忌辰。遣官祭孝东陵。　　

○户部议准、陕甘总督杨遇春疏报、皋兰县开垦荒地一顷四十一亩有奇。照例升科。从之。　　

○己酉。上诣皇太后宫问安。　　

○予故太子太师闽浙总督孙尔准、入祀名宦祠。从福建巡抚魏元烺请也。　　

○庚戌。以雪泽优沾。上诣大高殿行礼。改祈为报。　　

○诣时应宫拈香。　　

○贷山西丰镇、朔、右玉、代、五台、繁峙、六厅州县被旱被水被霜灾民仓谷。　　

</div>
    <div class="pagination">
<a href="清实录道光朝实录_page397.html">上一页</a><span>...</span><a href="清实录道光朝实录_page393.html">393</a><a href="清实录道光朝实录_page394.html">394</a><a href="清实录道光朝实录_page395.html">395</a><a href="清实录道光朝实录_page396.html">396</a><a href="清实录道光朝实录_page397.html">397</a><span class="current-page">398</span><a href="清实录道光朝实录_page399.html">399</a><a href="清实录道光朝实录_page400.html">400</a><a href="清实录道光朝实录_page401.html">401</a><a href="清实录道光朝实录_page402.html">402</a><a href="清实录道光朝实录_page403.html">403</a><span>...</span><a href="清实录道光朝实录_page399.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
