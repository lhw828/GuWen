<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 264 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 264 页/共 367 页</h1>
    <div class="content">　　○礼科给事中萧近高言国家笃念懿亲凡名封婚娶祭葬载在会典及宗藩条例要例酌例诸书盖犁然备矣优恤耆旧凡祭葬赠官荫谥载在会典及恤典条例一书又犁然备矣明例一定较若画一所以劝亲亲劝大臣法不骫而情不溢矣赖有此也迩乃有违例狥私肆行请乞者何可不一申饬哉以宗藩言之例曰宗室亲生子女三日后即具启亲郡王及管理府事取具收生亲识官眷人等保结按季类奏或因事稽迟下季补奏此定例也今迟至一二年而报者有之又迟至十数年者有之夫今日之奏报异日请封请婚之地也历时既久情伪百出中间乞养过房花生传生将致朦胧妄报其渎乱宗枝玷滥名器甚矣所当申饬者一也例于额外滥妾之子不给名粮何其慎也近来请乞名粮者其所生之子一向未经奏报其生子之母又不明开婚封奏选与否明知例有违碍犹冒然渎请觊觎非分之福滥亦甚矣所当申饬者二也例曰将军而下正室故后无子者辄请选继虽有子嗣动以幼小为名乞娶内助若不查其妾之有无概与题覆殊为大滥今之乞娶内助者往往不开有无妾媵其有妾媵者又不明开曾否奏选倘一失核是额妾之外又增内助矣盖宗室有每位至生子数十人者皆繇婚娶之滥故耳所当申饬者三也以恤典言之会典曰大臣在家致仕养病给假等项病故者各有司具履历缘繇及病故日期申报抚按核实季终类奏中间果有行业超卓公论共推及罪过昭彰公论共弃者据实开列听礼部覆议此定例也今大臣病故不匝月即行陈乞又不经繇有司抚按核其贤否请之有如取携不得辄生觖望所当申饬者一也恤典条例曰凡大臣病故应得恤典者奏内止许直陈履历听候处分不得别加品题眩乱名实乃今不但自行陈乞已也方且盛为铺张高自矜诩曾经论劾则巧饰其疵行一经荐叙即侈谭为军功其眩乱莫甚焉所当申饬者二也会典又曰凡孝子顺孙义夫节妇志行卓异者有司正官举名监察御史按察司体核转达上司旌表门闾此定例也夫不徒曰孝顺节义而必曰志行卓异此必有非常特操超绝流俗然后旌异加焉庶当之者足为荣而风之者足为劝耳今四行之中节妇之举尤滥夫一蚤亡幸逮五十为子若孙者即冒然以旌表请矣朝廷风励之钜典祗启子孙激恩之幸窦所当申饬者三也夫明例昭若日星而人情乃敢越渎大抵皆起于持例之不坚耳若非仰藉  明旨重为申饬何所底止然申饬之外又有例当增议者如谥法所以易名视祭葬赠荫典为尤重近该礼部题准不得子孙陈乞必俟类题定夺然不限之以年数恐官如传舍孰肯身府辜功而明加评隲乎今后或限十年一题或十五年一题盖时太久则闻见易湮时太近则名实未定酌之以十数年之中则盖棺事定物论攸昭该部加以虚心博采类奏庶旌别当而劝惩昭此又恤典中所当增议者也宗室仪宾成婚之后请给诰命禄米随从因亲及亲待之诚厚第时有缓急事有宜节今宗室之贫困尚无术以给之况异姓之戚乎自今除缔婚亲郡王者不议外他如宗女宗婿于议婚之时  明谕各宗不得肆为需索以恣浪费成婚之后朝廷给之诰命有司复其徭役亦足夸示宠荣矣禄米之给是不可杀乎近该礼部题请事属可行此又宗藩中所当增议者也＜锍-釒＞入不报
　　○辛酉户部覆淮扬巡按御史黄吉士勘过所属灾伤地方议得旨这灾荒地方既查勘明实准分别减免以苏民困
　　○癸亥户部尚书赵世卿言河西务等钞关七处徵收船料商税岁该三十万二千七百余两数年以前岂惟不至亏欠间且报有羡余自万历三十至三十二年三年之间共亏原额银三十一万一千九百有奇日侵月削莫知所底将何所资其缓急之用乎盖自徐淮稔恶凶魄虽禠而清源煽虐饕心未厌繇临清以至河西务上下七八百里间驾言验单公行攘夺商贾既无飞渡之术奸宄遂生漏网之谋于是有搭附于马船者有藏匿于漕船者有寄载于官船者上之搜括愈严而愈密下之规避愈巧而愈多亏损额数职此之故臣以为欲足额数宜清弊端得旨关税乃国用所需岁额日亏何以敷用今后有以商货附载马船漕船官船者着管关官如例搜查不许容纵其临清无单而径至河西务通湾崇文门者悉从漏报论官员行李尤宜崇尚简素岂得恃势玩法自隳名简其奉差关吏亦不得因而藉口致损额数该部查出俱一体参奏至于各处棍徒倚名税监多设关津公行劫夺致贾竖巧生规避此又奸所繇起还着各处税监严行禁治如有违犯的会同各该有司拏究以清弊源
　　○户部又言本色漕粮乃军国之命脉非遇大灾大祲不得轻议改折近该总督仓场右侍郎游应乾条议以后漕粮地方虽罹极灾不得议改新奉  明旨议覆遵守又该河臣建议大挑欲协济漕粮四十万石而巡仓御史亦以濒河被灾州县应折为请当此匮绌之极仓余能有几何而此削彼割未有已时至于各年之逋赋正边饷之急需况江南连岁秋成颇称丰稔目前虽罹灾眚较之濒河丰沛一带逈不相同据按臣题议改折缓徵二项目击捐瘠之灾民自是优恤之雅意倘察臣部万苦万难之状或难强其勉从也恭侯命下将苏常镇三府漕粮靖江县南粮俱各照旧起运不准改折带徵各年钱粮依限照数徵解以后并不得轻议改折缓徵致误国计诏从之
　　○甲子谕内阁朕自夏来感受湿毒足心疼痛且不时眩晕前已有谕服药静摄尚未痊愈即前寿节进历  圣母慈谕亦免行礼兹礼官题请  郊祀亲行朕思何以成礼况今殿门未备城工未完出警入跸岂便严肃观瞻朕每览发章奏曷尝自逸卿等宜当体念传示该部遣官及各执事务秉精虔行礼以昭朕敬  天祈祐诚意特谕卿等知之
　　○大学士沈一贯等以  玉牒加恩三辞未允复合＜锍-釒＞恳辞  上以屡＜锍-釒＞恳切特允所请以成劳谦之美
　　○乙丑礼部以冬至届期奏请勉出亲  郊以致居歆以迓多福  上曰  郊祀祈  天保国佑民升香昭事朕岂不知但朕自夏以来感受薰蒸下体湿毒足心疼痛且不时眩晕亲行恐弗成礼已有旨遣官恭代  天象仁爱屡警朕心兢惕修省你每文武官员各要恪修实职共图消弭毋事虚文
　　○吏部言验封司职掌莫重封赠荫而荫为尤重近有二三弊端不得不为厘正一大臣身后乞荫原会典及本部职掌所不载正德八年该本部题准三品以上京堂三年考满即与查取一子题荫免其自行陈乞未考满者不准其或称有军功者行移兵部核实上请盖为有军功而未及考满者言并无身后陈乞之文也至会典则并军功等语删去所为防滥请者至矣查嘉靖三十二年副都御史张愚四十年副都御史石永万历元年副都御史阮文中俱以军功未经考满陈乞准荫皆查有斩获首功也至万历十五年本部题覆原任兵部侍郎谥端恪冀炼谓本官未经考满军功足录然示有赠无荫矣近来边臣或以满荫或以功荫至锦衣世袭从不轻畀而朝廷东征西讨不爱名器以酬勋劳比比有之乃子孙仍以军功乞录岂生前之宠赏不酬劳非例之恩幸可屡徼乎且所引事例皆云查得职掌内大臣病故称有军功者行移兵部不知此何载也合无以后大臣病故除葬祭赠官恤典所载者该部覆题其荫叙一节生前已有者毋得援引滥陈一会典所载正德二年定京官三品以上未经一考不许荫子查万历十五年原任工部尚书赠太子少保谥清惠刘麟孙自新奏伊祖三品及二品俱历有年月乞折筭准满本部立案不行夫本官已经赐谥而本部竟不为题荫者盖谥以彰贤荫以酬劳两者原各有主且以谥比荫典尤隆重即有名世之贤一谥足矣何必非分之荫然后为旌贤之典乎近因一二三品未考满大臣清忠雅望破格覆请准荫遂有比例陈乞近该礼部题覆侍郎田一俊子元振奏请恤典谓本官耿介端方似应补谥至于荫之一典未经考满难以并与以开幸端诚为画一之法合无再加申饬以后大臣照依正德二年钦定事例毋得妄有陈乞一万历十二年题准三品官日讲年久开陈有劳者虽未考满许荫一子入监读书盖为有日讲之功而未及考满者言乃朝廷优待讲臣渥典然又必待年久有劳则优异之中未始无慎重之意查原任吏部右侍郎诸大绶曾为日讲且三品俸已历三十二个月万历元年伊妻钱氏奏乞不准至十二年再奏方俸旨与荫盖其慎也近一二日讲之臣已经荫叙其子孙妄引  东宫讲读之例仍行奏乞虽蒙钦准然考之会典及职掌俱无开载一旦创为题请果何据乎查万历十六年原任吏部左侍郎丁士美准荫一子盖士美原为  东宫侍班后充日讲即士美男有周所引只侍班官李中吴昂等例非以其日讲也今一二陈乞诸臣便以士美为例剌谬甚矣合无申饬以后日讲诸臣已经荫叙毋得妄有陈乞＜锍-釒＞入不报
　　○丙寅户部＜锍-釒＞议河工大挑钱粮除江北被灾州县改折漕粮银一十五万二千五百八十余两听候取用外尚欠四万七千四百一十一两于附近临清仓发米九万四千八百二十二石共足河臣原请二十万两之数诏从之
　　○工部奉旨酌议开纳事例以济河工报可
　　○南京吏科给事中陈嘉训＜锍-釒＞论拾遗候代浙江巡抚尹应元及福建巡抚徐学聚各贪秽暴横状请亟点浙江抚臣早与交代其余学聚于吴建一事官兵杀人数千匿不以报红毛番之役彼以一船来市远泊彭湖一矢未加何功可叙乞下部院勘议施行不报时少詹事全天叙以嘉训所列应元事款中语连及具＜锍-釒＞剖白并求罢斥  上以其波及无干命供职如故
　　○丁卯山东巡抚黄克缵以所属济宁鱼台单县金乡四州县水灾重大乞将派俵马匹折价徵解仍自三十四年为始改折二年俟黄河顺流另行议处下兵部覆议从之
　　○刑科言长至届期一阳初复天地生生之心于是乎见然所以迎微阳而使著导生机而使达者先王于政事间每三致意焉矧刑罚阴之属也阳之反也人之死生系焉其所关于天地之心国家之和者最要且急而可不及时加意哉查为矿税被逮见监锦衣卫者有横岭参将梁心湖广武昌府同知卞孔时见监刑部者有湖广承天府生员沈机等十二人庶民刘正举等五人乞将此十九人或从宽释或发原籍抚按问拟将好生之德下洽于民而上格于  天于以迎阳导和平政体而昌国运胥在于此＜锍-釒＞入不报
　　○戊辰宴朵颜等卫进贺  圣节夷人头目阿都赤等二百五十七名命泰宁候陈良弼待
　　○遥授江西隐士章潢为顺天府儒学训导令有司旌表其门仍量给月米潢学行著闻为巡按御史吴达可所奏荐故有是命
　　○吏部侍郎杨时乔以衰病乞休九＜锍-釒＞不报复请命别部大臣代摄事  上曰大臣之道委致其身当以忠义为重何得推避固辞杨时乔因前大察疑畏故后滥举要誉饰非屡行谩词奏扰念其独任铨曹留中未发却乃日久杜门不出致妨大选日期着即出供职大选于明日行
　　○己巳大选进士田一井等以下共三百八十七员
　　○吏部覆川贵总督王象乾四川巡按李时华勘得原任重庆府知府历升河南左布政使降二级用王士琦出守重庆在万历二十三年杨酋出勘安稳之日至二十七年酋陷綦江薄重庆按臣乃因而追论之彼时正酋奏准征倭回巢朝廷待以不死责以出勘于势非渝城之俘系于罪无綦江之逆萌而可责守土之臣以不倡剿议哉况海上之劳屡经题叙核功可以准过论才难以弃瑕原任綦江县知县马效武既无御寇之能复失死绥之义偷生苟免罪无可原得旨王士琦着于原降二级外再降一级用马效武行原籍抚按官提问具奏
　　○庚午大学士沈一贯五＜锍-釒＞请假修墓  上发阁拟票大学士赓因言一贯每奉  明旨谓臣等不谅其苦心徒存体面切责无已伏望亲赐裁决  上并置之
　　○调山西冀北道右布政使陈所学为福建右布政使
　　○朝鲜国王李昖奏乞买办硝黄火药下兵部覆议准令进贡陪臣自备价值每年一次收买三千斤仍照旧给与车辆沿途递送俟该国兵强警息之日另议停止诏从之
　　明神宗显皇帝实录卷之四百一十四
　明神宗显皇帝实录卷之四百一十五
　　万历三十三年十一月辛未朔礼部言亲
　　郊久旷誓戒不闻人心不无少怠顷奉  圣谕务秉精虔乞命纠仪御史三令而五申之俾肃然清静以称  大祀之威仪得旨  郊祀重典朕以服药静摄不得躬亲此心兢兢不敢一息少逸宫中斋沐恭默如对  上帝自秉精虔其文武陪祀官员毋得私宴交游各宜存心竭诚恪遵誓戒以祈昭格有无故托疾及多带从人溷入  坛丘近地喧哗无忌者纠仪御史即行挐治不许避怨姑息次日仍以陪祀员数有无整肃具＜锍-釒＞来闻其三坛四孟二丁各祭俱照此例行尔部还先期出示申饬务要着实遵行
　　○户部奉旨会同工部议处大挑工费工部谓往例原协助三分之一坚主二十七万两之议户部谓四分之一旧案可考请仍照河臣所议以四十万石从事  上特命于四十万石之外所余七万两部各认其半毋复再执致有妨误
　　○壬申兵部覆两广督抚官戴燿等题思明府叛目成擒地方无人管理土官黄应雷纵仆启衅弃印在逃断无复官之理黄应宿争地屠戮六哨成讎具系螟蛉岂应袭爵黄应聘系承祖幼子目民具结阖府归心似应准袭以存黄氏宗祀所有未尽事宜条为六款上请定夺一定袭爵以安目民谓应雷有罪当革应宿不宜袭应聘当袭无容议矣但降府为州事属未妥应令应聘仍袭知府则各项事宜可免于更张而该府目民不致于反侧洵仍旧之便计也一处罪人以杜乱阶谓应雷既废不宜同城应降为土舍其后有子止袭土舍籍田养赡制其出入应宿仍管故业俱属思明府节制则不惟寓存恤于今日抑且杜乱阶于将来此别嫌防微之长虑也一摄府篆以控边地谓应聘应袭土知府因年甫七岁不能管事暂令流同知署掌待至十五岁交印接管其俸薪事务俱应照旧则军民控驭得人而一切事务有攸赖矣一分流土以远嫌忌谓流土不宜同城但应聘年幼流官远住六哨恐有他虞仍应同城各署公移列衔俟应聘长成仍移六哨以原题银两创建衙宇料理四寨地方提调六哨等处则奸人无罅隙之可乘而管辖无掣肘之后患矣一顺夷情以绝觊觎谓思明府赋税取办于六哨若割五哨以属流则赋税无出恐起争端今应仍属土官严禁暴虐事务不致于纷更而地方相安于无事矣一建学较以广风教谓学较之设乃用夏变夷之意该府应设教授一员量设廪生六名其寄附太平府者悉归本学嗣后续增其统属营缮祭祀廪饩之用悉如所议则斯文可以渐兴风俗可以渐化仍移文吏部增设铨选合用印信照例请给悉诏从之
　　○锦衣卫都指挥李承恩家人翟春持匿名揭帖内讦镇远侯顾大礼永康侯徐文炜都督佥事陈胤徵锦衣卫指挥余彦发及抚宁候朱继勋各事迹投首锦衣卫南镇抚司管事陈胤徵处胤徵与大礼等合词奏闻乞下法司严究承恩母  宁安大长公主亦具＜锍-釒＞代辩谓翟春怀讎掐写  上以事情重大命法司从公勘议具奏议再上得旨李承恩投递匿名有迹本当重处念在八议之列姑罚俸一年翟春依律问拟
　　○癸酉户部以保定巡抚孙玮奏报灾伤奉旨勘议谓地有彼此灾有重轻必覆核得实而后拯济容转行各巡按御史速为勘报仍令抚臣申饬道府多方设处预籴粮米以待冬寒招抚流移以俟春种一应朘削疵敢有害民生者速为议罢一切接济良法有禆荒政者急于修举统候勘回之日详议覆行从之
　　○以蓟辽昌保四镇大阅八事叙录文武各官原任总督邢玠加少保及时起用荫一子入监读书赏银四十两大红蟒衣一袭总督蹇达加太子少保赏银四十两大红飞鱼一袭顺天巡抚刘四科加右都御史荫一子入监读书辽东巡抚赵楫升兵部右侍郎荫一子入监读书给与应得诰命保定巡抚孙玮升俸一级原任保定巡抚汪应蛟升兵部左侍郎遇缺起用荫一子入监读书各赏银三十两大红纻丝三表里原任保定巡抚李盛春礼部从优议恤辽东总兵李成梁加太傅赏银四十两大红蟒衣一袭蓟镇总兵尤继先加太子太保赏银三十两大红蟒衣一袭保定总兵倪尚忠原任昌平总兵黄名臣各升署都督同知赏银三十两昌平总兵常世爵升俸一级赏银二十两其道府偏禆以下各升赏纪录有差
　　○以狭西延宁甘固四镇大阅八事叙录文武各官总督李汶加太子太师荫一子入监读书赏银四十两大红蟒衣一袭甘肃巡抚徐三畏加兵部尚书荫一子入监读书宁夏巡抚黄嘉善加兵部右侍郎荫一子入监读书原任延绥巡抚听勘王见宾候勘明升一级起用各赏银三十两大红纻丝三表里各总兵官达云升实职一级赏银三十两大红飞鱼一袭萧如薰升俸一级孙仁升署都督同知各赏银三十两管一方赏银二十两其道府偏禆以下各升赏纪录有差
　　○原任河道总督李化龙奏臣愚不肖蒙  皇上授以总河之任以其年七月入境八月视事至次年七月丁母忧今年二月旋里中间开过泇河二百六十里行运二年计船一万六千以上今年运事视往年更蚤二月已经巡漕御史及河漕二总督具＜锍-釒＞报明臣以为可幸无罪矣近见邸报工科右给事中宋一韩条陈河事多及于臣科臣所以少臣者其说非一总之弃黄工泇致失行堤而已其意岂不曰开泇分黄费亦不少并之以挑黄河则一了百了何用泇河又岂不曰河即不成但弃泇而守堤亦何至失堤嗟夫臣何尝一息敢忘黄河哉惟是当年时势有难以即兴大工者查前总督所估大挑计费一百四十万金起夫动至一二十万彼时见银尚不数万工何敢即兴大役之后僵尸数万民间视挑河如就死地工又何敢即兴纵使有银矣有夫矣开挑之工迟以二年计连以一年计再速以半年计而运船不能待矣然则臣非敢弃黄工固必不得速也臣非欲工泇势固必不得已也且泇非独目下可以代黄也以二百六十里之安流代三百六十里之险道日者八千运船不两月而过尽即谓之百年水利非耶今谈河者多以南阳之漕为虑不知泇成而后可虑者止此百里之漕泇成而后为漕防河者止此百里之间耳以连年之物力连年之事变相提而论泇纵不即开河亦不即成河既不即成堤亦不即保纵使河成矣堤保矣黄水之泛滥虽掣而李家口之漕尚费挑修浊河之故道虽复而徐邳间之溜犹然险恶是鱼济徐邳上下数百里之漕皆可虑也泇成而漕有所归乃敢少缓治黄用以休养民力待其喘息少定驱之再事大挑则泇不但为黄代漕亦且为黄助治也此臣开泇之意也泇甫就而臣值忧姑不得复治黄矣丁忧之后尚有河工时不可失之＜锍-釒＞有奉旨估计河工之＜锍-釒＞臣何敢一息忘黄河哉向非丁忧则一年开泇一年挽黄运既不误河亦可回何至烦言官之评议耶至于行堤之失则于泇工无干泇河所代者夏镇以南之运道行堤固无与也若当时遽罢泇工而调尽官夫以守一堤先已无漕忧漕事者且在夏镇以南阳哉且自三十一年七月河决苏家庄栏水坝是日即决该县缕水堤又一日即决沛县四铺口太行堤盖臣未至济宁太行堤沛县者在河丰单者在水其半已失而其半已必不能守矣尚幸分黄之后全河一半南行故南阳之漕是年不淤今年之淤则以八月大水全河北行之故耳泇河与焉嗟夫使行堤无三十一年之失则刘萧口之决河可以成河使无三十二年之失则朱旺口之分河可以成河乃堤再失而河再不成虽曰天灾亦有人事臣职司行河分按信地罚治各官乃议未脱于口而谤议四腾臣已为射的矣臣所心折于科臣者谓臣实有侥幸图成之心夫开泇分黄所持者狭所欲者奢安得不谓侥幸然实以时势艰窘工程浩大故情急虑生欲以救目前之急且图为国家省数百万钱粮为地方省数十万民命无米而为全家之炊徒手而搏负嵎之虎臣之遇诚穷臣之心良苦矣泇之成早故臣得以二三十万成前估二三百万之工河之成迟故臣不得以数万成今估七八十万之事盖其所能者人也所不能者天也臣实不职无所逃罪伏乞俯赐  宸断将臣先行削籍以谢人言然后下工部严行查勘臣之审于治黄是否有合机宜臣之急于开泇是否有禆缓急行堤之失果否起自臣身臣之经营是否有误河事皇天后土必能知之天下后世必能亮之臣即伏死苫块有余荣矣下工部覆议大约谓化龙能以二三十万之费治泇而不能复以今估七八十万之数治河能以强弩之末争衡于河伯而不能以造物之忌不夺于忧制至今日而河且日徙日北势几无漕奚怪乎科臣之拾其后哉任事者为物力计赢诎势有难于兼举议事者为运道计安危言非涉于求多今钱粮既经措处大挑时已兴工惟严饬在事诸臣同心协力底有成绩可也得旨顷年河工未成祗因财力困诎有难措手所以前局未竟今已措处钱粮着河道各官上紧用心＜锍-釒＞治务同心协力底于成功不必多滋议论无禆实济
　　○甲戌祭  三皇于  景惠殿命侍郎李廷机行礼
　　○以考成未完事件夺各该巡按御史曹揩吴楷徐元正俸各一月
　　○山西税监孙朝病故原管税务命有司照数按季徵收归并矿监张忠兼管类进待朝门三殿工有次第奏请停免
　　○狭西巡抚委官汉中府同知张光宇等中途被水浥损本章通政司据实以闻敕彼处衙门查审罚治启本启揭另造补进
　　○山东左布政使今升巡抚河南右副都御史沈季文以患病乞休蒙恩简擢具＜锍-釒＞控辞诏以中州填抚久缺着上紧赴任供职
　　○南京大理寺右寺丞今升应天府府丞颜素以久病不起奏乞休致命即到任管事
　　○乙亥  恭让章皇后忌辰命中官祭金山  陵寝
　　○复除原任南京太仆寺寺丞赵鹏程于太仆寺添注管事　　○调补原任四川左布政使崔应麒于狭西
　　○加升辽东兵备参政张中鸿为右布政使山西兵备佥事李茂春为副使各照旧管事以三年考满为该督抚按所保奏也
　　○准四川督抚按奏升保宁府知府黄应龙重庆府知府彭自新马瑚府知府蔡凤梧俱本省副使
　　○升直隶保定府同知刘道为山东登州府知府
　　○丙子命太仆寺西路少卿吴华代摄东路巡烙寺丞赵鹏程代摄京营点烙
　　○户部覆山东巡按严一鹏勘过所属灾伤地方议得旨这被灾地方既覆勘明实依拟蠲免以苏民困
　　○丁丑大学士沈一贯以前＜锍-釒＞未报复恳切求去  上命鸿胪寺堂上官赍敕宣谕即日入阁赞襄
　　○兵科给事中孙善继言应天巡抚周孔教一＜锍-釒＞议将坐营姜良栋改调边方要地遗下员缺将原任副将吴惟忠原任参将蓝芳威除补先是闻良栋奉职无状孔教欲行论斥良栋假以条陈历数抚臣行事乖张具揭投院事遂得寝臣谓事出风闻恐未必然今良栋不议斥而议调矣无论奉职无状要挟抚臣就如＜锍-釒＞中所称疾病委顿之状亦宜准其回卫调理不宜改调边方要地以误封疆至于吴惟忠起自纳级滥竽副将旋蹶旋起武弁中第一神钻即如二十八年密令张忠义以千金来京营荐征播事发逮问鞠审拟徒赃罪明确谳牍俱存蓝芳威狼贪无厌粗悍寡谋无论东征偾师侥幸免戮即臣科题参诸不职状俱凿凿有据该部覆奉钦依禠职未经数月而抚臣曰资颇相当堪以起用不知所云资者谓何果相当不耶且惟忠浙江人芳威江西人籍不隶于东吴名不挂于幕府抚臣曰查得二臣堪以起补不知凭何而查从何而得也乞敕兵部申饬各督抚以后调用武职必境内所辖真知其贤毋得滥举以开幸窦该部起用废闲亦必屡经荐举详核生平毋得概用以紊旧章下兵部覆议姜良栋回籍养病吴惟忠蓝芳威永不叙用
　　○戊寅  显陵配殿兴工命巡抚梁云龙行礼
　　○宴朝鲜国进贺长至陪臣吏曹参判李相信等二十一员命侍郎李廷机待
　　○准仪真税监暨禄奏徐州原额税银四万两于内除去山东剡城馆陶等处过税每年徵银二万两解进应用以昭朝廷宽恤商民德意禄又言故监陈增误听人言妄称山东运司积余引目十年可徵银十五万两今移文会议原系挨掣正引岂容变卖止拟每年割户部饷银一万五千两三年而止共银四万五千两解进应用  上并从之
　　○己卯以考成未完事件夺各该抚按官吴楷吴崇礼梁云龙汪以时俸各二月
　　○升云南都司佥书王万年为湖广都司掌印浙江昌国把总詹斌为福建都司掌印大同朔州守备唐国良为山西都司佥书淮大运粮把总许自诚为湖广都司佥书　　○庚辰准御史方大美在籍养病吴楷免代出境宽限赴京
　　○户部奉旨分认大挑工费七万之数议将直隶桃源等县未完三十二年漕折银一万三千六百八十三两七钱二分督解淮库再留三十四年分头运轻赍银二万一千三百一十六两二钱八分共足三万五千之数听总河衙门支用如有余剩照数归还勿仍昔年分黄导淮将本部多余银两径自留用致以四分之一执为三分之一也制曰可
　　○以刑部提牢厅失火司狱俞大纯提问如律司官倪朝宾兵马莫踰位姑免究
　　○辛巳兵部覆淮扬巡按黄吉士勘过所属灾伤地方议蠲免暂停有差仍将蠲免过年分钱粮分数榜示通衢使灾民咸沾实惠毋容里递胥徒朦胧催徵诏从之
　　○壬午冬至  大祀  天于  圜丘先期视牲及至日行礼俱命英国公张惟贤代告请  太祖配  帝命驸马都尉侯拱宸代怀远侯常胤绪宁阳侯陈应诏侍郎杨时乔看牲成国公朱应槐武定侯郭大诚尚书萧大亨赵世卿分献侍郎李廷机请神上香杨道宾黄汝良导引祝版遣官代填
　　○命隆平侯张炳保定侯梁世勋武安侯郑惟孝怀宁侯孙承荫宣城伯卫应爵遂安伯陈伟南和伯方＜火节＞彭城伯张守忠武进伯朱天爵分祭  诸陵惠安伯张元善祭  恭仁康定景皇帝都督同知陈承恩祭  哀冲  庄敬二太子各陵坟
　　○癸未  上不御殿免称贺辅臣赓同文武百官于午门前行礼辅臣鲤以患病在告偕辅臣赓于仁德门叩头辅臣一贯于私寓望阙叩头各赐上尊珍馔
　　○罢庆成宴
　　○赐节钱钞锭
　　○  皇太后免命妇朝贺
　　○升右通政陈子贞为左通政
　　○升湖广副使朱南英为狭西苑马寺卿
　　○复除原任知府赵世徵于直隶安庆府
　　○准河南巡按王业弘奏升按察使蔡逢时为右布政使管按察使事
　　○甲申戌时  皇太子第一子生
　　○乙酉英国公张惟贤以祀  天遣代事完复命  上以其遣代四年恭勤无失特加太子太保
　　○丙戌礼部言我  皇上仁孝格  天克昌厥后维兹  元孙诞育当  圣母六袠祝寿之期又  皇女百日命名之会且初逢长至适叶令辰诚  宗社无疆之休  皇上如天之福綦隆极盛难以名言百官兆民欢呼踊跃所有祭告称贺等项礼仪查得万历十年  皇太子诞生臣部具题奉旨祭告南北郊  太庙  社稷各遣勋臣行礼随诏告天下并遣官各王府及遣使朝鲜今  元孙诞生应照万历十年例其祭品合照前例  郊仍加牛祭告礼毕即于是日恭请  皇上御殿受贺候受贺毕敬请  皇太子于文华门东受贺得旨祭告
　　南郊遣公张惟贤  北郊公朱应槐  太庙驸马万炜  社稷侯陈良弼各行礼称贺俱免
　　○宴海西弗木思等卫进贡夷人庄台等一百一十名命泰宁侯陈良弼待
　　○升南京都察院右都御史孙矿为南京兵部尚书参赞机务
　　○吏部文选司郎中马洙六选已满升太常寺少卿提督四夷馆添注管事
　　○工科以日至届期城工未毕乞敕工部酌议某工可宜暂停某工可宜减作嗣岁一意城工并日修筑以固保障  上曰城工委宜早竣该部便酌量各工缓急具奏时工部适以殿门鼎建条上紧要事宜有旨殿门固难稽缓但工程浩大物力不敷各处灾伤岂堪骚扰且河工城工最为紧急一时并举力已不支这大工不妨次第行之以宽民力昨该科已有章＜锍-釒＞你部里还遵近旨酌议各工缓急具奏来行
　　○丁亥大学士朱赓言蒙发工部条陈大工一本臣匆匆拟票但云次第举行未及明言其故盖皇居临莅之所在臣子岂不愿速成而财尽民穷之时在
　　皇上不可无远虑＜锍-釒＞中所陈远则稽嘉靖间三殿故牒近则引十年前两宫成规不知嘉靖间物力有余协助可办四方库藏不空百姓科派亦易今何时也即两宫经始节慎库尚百十余万金今罄然无分毫之蓄且有累年数万之逋而欲兴一千万金之役该部能为无米之炊否昨见仓场侍郎游应乾所进会计之数老库不过三十万外库不及数千而九边嗷嗷之兵枵腹以待能以三十万助工否又见太仆寺卿连标＜锍-釒＞云该库马价各处借用外老库仅存二十余万恐一旦有事无从得马又能以二十万助工否又如湖广川贵三省自征播之后疮痍未起民方憔悴一旦责以大木不赀之费重以一侍郎奉敕督催地方能堪之否又如各省直旱潦相仍兼以织造烧造包矿包税所在怨咨可目之为无事之地而复行科派否此犹自在外者言也京师细民非  皇上膝前赤子乎近来闾井萧索十室九空昨岁佥报商人不过十余名犹满路哀告有自缢投河者今一则曰行五城佥报若干一则曰行顺天府佥报若干总之不下百余家旨意一出富者各投势要百方避匿止余中下人家力不能营求者抵数代死辇毂之下扰嚷号啼变且莫测此尤其不可者也盖工部职掌所关不得不一条陈以尽厥职  皇上以四海为家万民为子可不顾痛痒而轻动天下之民乎理乱之机在此一举臣所谓宁缓毋急也得旨朕览卿奏具悉忠爱详慎今河工国家咽喉城工切近保障最为紧急便着设处钱粮刻期奏绩其鼎建殿门理不可缓但工程浩大财尽民穷之时且内外帑藏匮乏各处奏报灾伤委应远虑议处次第落成以昭朝廷宽民固本德意卿还会同元辅二辅拟谕来行特谕卿知
　　○以  南郊陪祀倾跌失仪夺制敕房办事太仆寺少卿包渐林俸二月
　　○戊子  孝惠皇后忌辰命定远侯邓绍熅祭  茂陵
　　○同日  孝烈皇后忌辰命宁晋伯刘天锡祭  永陵
　　○己丑  圣母慈圣宣文明肃贞寿端献皇太后万寿圣节免命妇朝贺辅臣鲤赓诣  慈宁宫门叩头一贯于私寓望阙叩头各赐上尊珍馔
　　○礼部上  皇第十女百日命名仪注如第九女仪
　　○庚寅敕御史徐兆魁往顺天乔应甲往辽东康丕扬往山西沈正隆往广东各巡按张大谟巡视光禄何尔健巡视京通二仓
　　○升浙江按察使洪启睿为右布政使
　　○以狭西雒南县拖欠矿金住调任知县杨鹤俸待解完之日奏请开复
　　○辛卯以宣大山西三镇修举八事三阅总叙文武各官原任总督王世扬加太子少保荫一子锦衣卫百户世袭服阕起用总督杨时宁加太子太傅各赏银四十两大红纻丝三表里原任宣府巡抚王象乾升右都御史兼兵部左侍郎服阕起用原任山西巡抚魏允贞升兵部右侍郎及时起用俱荫一子入监读书原任大同巡抚张悌服阕起用原任山西巡抚白希绣遇缺起用各赏银三十两大红纻丝二表里原任大同巡抚房守士荫一子入监读书与原任宣府巡抚彭国光俱从优给与恤典其总镇道府偏禆以下各升赏纪录有差兵部尚书萧大亨前任总督加兼太子太傅原荫儿男升二级世袭赏银五十两大红纻丝四表里
　　○以狭西河州擒斩功绩叙录文武各官总督李汶加兼太子太师回部协理京营荫一子锦衣卫百户世袭赏银五十两大红纻丝蟒衣一袭原任巡抚贾待问从优恤赠荫一子锦衣卫百户世袭总兵官孙仁实授都督同知荫一子本卫正千户世袭赏银四十两大红纻丝二表里其道府偏禆以下各升赏有差兵部尚书萧大亨原荫儿男升二级世袭与户部尚书赵世卿各赏银五十两大红纻丝四表里兵科都给事中田大益巡按杨文＜艹洍＞原任职方司郎中申用懋各赏银十二两大益依部推升太常寺少卿用懋已推巡抚吏部查拟来看职方司郎中赵抉极升俸一级纪录赏银十两其余司官各八两
　　○壬辰谕工部今河工国家咽喉城工京师保障最为紧急你部宜上紧设处钱粮期于奏绩毋得迟延其鼎建殿门虽理不可缓但工程浩大比别项兴作不同今财尽民穷之时内外帑藏虚匮各处奏报灾伤又当赈恤时绌举赢朕甚不忍你部当深惟远虑酌量工程缓急次第举行以昭朝廷宽民固本德意还详议来说
　　○蓟辽总督蹇达奏辞阅视加恩优诏不许
　　○癸巳以  圣母万寿圣节赐辅臣一贯银五十两纻丝三表里鲤赓各银四十两纻丝三表里及讲官李廷机有差
　　○郑世子载堉言臣自万历十九年至今十五年间凡七＜锍-釒＞乞正伦序蒙礼部覆议令臣以世子本爵终身以成臣忠臣男翊锡代臣管理府事以继亲藩之统此所谓朝四暮三虽以悦臣未见其成臣也庶子袭封不许越次乃  皇上钦颁要例之语  皇上重万世之纲常以有此书臣愚禀  皇上之宪章以有此举令臣男继统则伦序安在臣今年七十衰病之人死在旦夕亦抱遗憾于地下乞令载玺袭孟津王代臣管理府事听继亲藩之统臣及臣男悉照庶子袭封例从公改正以成臣忠该礼部覆议得见□□淴之以诬枉废也生既蒙  孝宗之矜释死又蒙  世庙之册印见□□淴之爵既复则见□□淴之子孙宜袭而载堉以见□□淴弟见＜氵贡＞之曾孙而袭其封于序未顺于义未安此所以久逊不袭必欲改而归之载玺也顾废置业已多年承袭又经三世载玺既相安于无竞载堉可居之而不疑而乃累辞固让老而弥坚不私其身不顾其子直欲与泰伯夷齐季札子臧之流后先媲节此殆  祖宗积德累仁之所孕毓  皇上孝友亲睦之所感动宗藩之中有贤如此安可不成其志遂其高哉查载堉曾祖见＜氵贡＞成化十年封东垣王至正德四年见□□淴诬废见＜氵贡＞薨逝见＜氵贡＞子祐檡始以侄进封郑王祐檡子厚烷封袭郑王而东垣郡爵以祐檡庶一子厚炯承封厚烔子载墽载墽子翊铠递袭然考其世系则东垣乃见＜氵贡＞原封而其孙载堉本等之爵也若亲王改还载玺则东垣当改还载堉而翊铠之子仍应另封一郡特载堉父子既受世子世孙之封无降封郡爵之义合无令载堉仍以世子其子翊锡仍以世孙翊铠仍以东垣王各终身俟翊锡身后其子袭封东垣王以接见＜氵贡＞之统翊铠身后其子另封一郡以接厚烔之统若载堉所奏欲载玺先袭孟津王代管府事日后听继王爵则臣以为不如截然一举而改正之以省转折之烦但载玺即已袭王不宜责世子世孙以常礼况载堉年高德劭博物洽闻荐屡布袍萧然尘外载玺当以夷齐之尊事之而载堉得及此尚在之年遂其求仁得仁之欲是亦昭代天潢一胜事千秋万＜礻冀＞一美谈可以丹青治化照耀简编者也查世子世孙例不支禄若载堉父子合无给与郡王之禄以示优贤之义仍赐敕褒嘉树坊表宅俾天下宗藩以及缙绅士庶有所观感而兴仁让且以愧忮求躁竞隐忍贪昧之徒制曰可
　　○甲午以河州大捷加首辅一贯少师兼太子太师荫一子尚宝司丞赏银五十两彩叚四表里次辅鲤少傅兼太子太傅赓少保兼太子太保各荫一子中书舍人赏银四十两彩叚三表里都给与新衔诰命一贯等合＜锍-釒＞控辞优诏不许
　　○兵部尚书萧大亨奏辞阅视叙功加恩优诏不许
　　○吏部覆各省抚按会＜锍-釒＞考察过各王府官员周府等府左长史等官郑金各致仕闲住为民有差诏如拟
　　○山东巡抚黄克缵奏进士陶人群道经汶上纵仆逼死开河驿驿丞吉星人群亦具＜锍-釒＞奏办俱奉旨下部
　　○乙未宴海西脱伦兀卫进贡夷人著只木等一百九名命泰宁侯陈良弼待
　　○敕御史金忠士往浙江温如璋往山东各巡按吴达可南京畿道刷卷
　　○升漕运总督李三才为左副都御史照旧任事敕书补给
　　○丙申兵部＜锍-釒＞请申饬勾补事宜得旨勾补之法原有定制近来鬻伍害军弊孔滋甚委宜痛加厘革依拟严行内外衙门着实永远遵守
　　○工部以改造叚疋供应无措奏请宽减得旨近来供应繁巨夷赏渐增织造叚疋良非得已你部既说改造钱粮额无编派公私交匮设处甚难且将各处已经议估的严行该管内外官作速织解先行接济未经议估的责令抚按司府通那议处不得以钱粮无措为辞遂致稽误其应天抚按所议苏松织造诸＜锍-釒＞你部便据揭覆议来看　　○丁酉谕礼部  皇太子第一子生正值  圣母六袠万寿亲见曾孙隆茂  慈闱大庆朕幸钦承宜崇加徽号尊称之礼朕思冬末行礼未便可择明春吉日具仪来行
　　○戊戌先是湖广抚按会奏楚藩善后事宜十二款一重王躬谓王奉皇上谕书业已深悔前非仍当再行申饬俾致力改行释嫌修睦一重郡权谓宗室宜听各郡王钤束有犯即启王处治则亲王之怨以分而藩封之尊自在一重抚按谓抚按所辖地方但有藩封敕书内务要开载宗室一叚遇有悖逆及诸不法事情径目拏问参奏一重有司谓宗室于有司不得私行交际如有呈词令家人抱告对理犯罪笞杖以下止坐家人军徒以上并坐本宗轻则罚禄重则降革仍于构讼之日即行住禄完日查支一修燕见谓岁时寿节朝见之后宜赐诸宗宴会以问寒暄宣湮郁一立义田谓王宜量拨庄田若干或捐禄若干置立义田其郡王将军中尉必好义而共成其美所收子粒以给庶宗之贫不能婚葬者一戒偏听谓王府书椽班较人等几引诱罔利舞弄朘剥者尽行严革另选醇谨之人充之仍有生事如前者抚按司道径行提问发遣承奉典宝等官有犯参奏处治王如纵容即以白简从事一任辅导谓长史一官宜选择升补其辅导有方钤束得体者抚按不时荐举与外官一体升迁审理纪善教授等官一体慎择无容幸位一驭庶宗谓庶宗无名无粮及花生传生之辈如有肆恶犯禁有司酌量情罪与齐民一体问拟究治一处罪宗谓荆岷庶宗众至二百近日之事实鼓其焰除犯该重罪外其稍轻者即还之原府余者姑听宗长拘禁有犯即次第发之至楚藩口粮庶宗有犯亦一切以此法迁之一严宅禁谓楚府闲宅宜以八郡王轮流主之多拨旗尉把守更夫巡逻仍与武昌府巡捕通判监放薪水不许私自出外如有不服钤束者启王墩锁甚则调发别藩并其妻子迁徙一谨城禁谓宜申严禁令爵禄之宗不得出城其无名无粮者许于封城境内营生不得越境如有祭扫殡葬必不得已者启王给假限销礼部会府部九卿科道覆议内修燕见立义田二款姑俟异日其余悉如原拟议上未报而巡抚梁云龙具＜锍-釒＞催发仍坚请并行二款侍郎李廷机因言人各有见不能尽同臣不敢改前说亦不敢执前说所望  皇上之裁定而已＜锍-釒＞留中　　○己亥以  圣母徽号典礼隆重命文书官传宣元辅次辅即日入阁赞襄
　　○敕御史史学迁往湖广巡按
</div>
    <div class="pagination">
<a href="明实录神宗实录_page263.html">上一页</a><span>...</span><a href="明实录神宗实录_page259.html">259</a><a href="明实录神宗实录_page260.html">260</a><a href="明实录神宗实录_page261.html">261</a><a href="明实录神宗实录_page262.html">262</a><a href="明实录神宗实录_page263.html">263</a><span class="current-page">264</span><a href="明实录神宗实录_page265.html">265</a><a href="明实录神宗实录_page266.html">266</a><a href="明实录神宗实录_page267.html">267</a><a href="明实录神宗实录_page268.html">268</a><a href="明实录神宗实录_page269.html">269</a><span>...</span><a href="明实录神宗实录_page265.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
