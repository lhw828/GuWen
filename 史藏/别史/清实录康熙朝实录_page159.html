<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 159 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 159 页/共 681 页</h1>
    <div class="content">○乙酉。抚远大将军都统大学士图海疏言、将军毕力克图报、所调鄂尔多斯兵仅千名。马又羸瘦。令进内地。未必有益。臣因移会毕力克图、令鄂尔多斯兵、暂驻边外、养马以待。又以平庆诸路、虽已底定。而川逆尚未殄灭。令彼即率副都统恰塔兵、员外郎拉笃祜所部土默特兵、及副将来塔绿旗兵、速赴臣军。上谕、鄂尔多斯兵、暂驻边外秣马。署副都统额业图、会同鄂尔多斯王等、选择甲兵、补给马匹军械、听候调遣　　

○丙戌。以原任户部左侍郎管右侍郎事董安国、为刑部右侍郎　　

○升江南安徽按察使丁思孔、为湖北布政使司布政使　　

○丁亥。上诣太皇太后宫、问安　　

○谕户部尚书觉罗勒德洪曰、尔等请上□日、遣官往归化城买马。此皆为大军备用。关系非轻。今宜严饬所遣官、务选择精壮马匹。如以不堪者塞责。察出治罪。决不姑恕　　

○以翰林院侍读张玉书、充日讲起居注官　　

○己丑。上诣太皇太后皇太后宫、问安　　

○庚寅。上诣太皇太后宫、问安　　

○壬辰。宁夏提督赵良栋疏言、臣按问谋害原任提督陈福者、参将熊虎等四人、实为首恶。见在拨兵拘禁。伏候敕上□日。上谕、吴逆叛背以来、潜布伪书、煽惑人心。原任提督陈福、妻子虽在四川、毫无瞻顾。笃志忠贞。剿御贼寇。恢复城池。功绩茂著。及率兵进剿固原、中途遇害。前因变出仓猝、不能救护之兵弁、俱释不问、其倡谋为乱、手刃主将者、国法难宽。今既察明熊虎等四人、实系首恶。即行正法、以惩奸宄。其余兵弁、各守汛地。毋得牵连。嗣后如再有首告者、即以其罪罪之。其遍谕宁夏提标官兵知悉　　

○靖逆将军甘肃提督侯张勇疏报、逆贼偏将军李良柱、侵犯岷州。臣遣发兵弁、于梨川地方击败之。下部议叙　　

○癸巳。上诣太皇太后宫、问安　　

○甲午。吏部议覆、大学士巴泰等疏参、大学士熊赐履、将狭西总督哈占题报获盗犯开复疏防等官之疏、误票三法司核议具奏。奉上□日查问。熊赐履欲掩饰己过、私取草签嚼毁。以大学士杜立德所票另疏草签、扯去纸边、改写小字。希委咎于杜立德。殊玷大臣之职。应将熊赐履革职。得上□日、熊赐履、著革职　　

○扬威大将军和硕简亲王喇布疏报、逆贼侵犯新淦。署副都统杨古代等、遣发官兵、迎敌于博岭山。大败贼众。阵斩七百余级。下部议叙　　

○乙未。中元节。遣官祭永陵、福陵、昭陵、孝陵、仁孝皇后　　

○丙申。翁牛特、喀喇沁等八旗兵、共一千五百余名、奉调进古北诸口。上命翁牛特等四旗兵、往驻河南府。喀喇沁等四旗兵、往驻兖州府　　

○己亥。上诣太皇太后宫、问安　　

○庚子。上幸南苑行围　　

○癸卯。升江苏布政使慕天颜、为江宁巡抚　　

○乙巳。予故镶黄旗二等精奇尼哈番散秩大臣齐锡、祭葬如例　　

○赠殉难江西南丰县知县王应魁、按察使司佥事。予祭葬。荫一子、入监读书　　

○扬威大将军和硕简亲王喇布疏报、满汉官兵、于七月十一日、进取金溪。贼首杨益茂盘踞县城、倚山立营、共二十余座。大兵奋力进攻、破其木寨、直抵山下。阵斩三千余级。贼败走。恢复县城。得上□日嘉奖、下部议叙　　

○丙午。上自南苑回宫。诣太皇太后皇太后宫、问安　　

○福建提督段应举疏报、缙云地方、通金华、处州、两府。为粮运要途。逆党萧君球、率贼侵犯。随征总兵官刘显芳、遣发官兵、进剿于黄鸟岭。攻破木城。屡败贼兵。斩获甚众。下部议叙　　

○丁未。以都察院左都御史姚文然、为刑部尚书　　

○河南土寇张成武、侵扰永宁县境。驻劄河南府参领胡什霸等、移会巡抚进兵。报至。上切责胡什霸等曰、大兵驻防河南府、本为扑灭盗贼。今永宁有警、胡什霸、额勒布等、距贼百八十里、不率兵星赴、乃称移会巡抚、迁延时日、殊为不合。著胡什霸等、即率官兵进剿。该抚镇、亦即遣兵会剿。无使滋蔓。仍禁戢军士、勿扰地方　　

○戊申。以原任河南巡抚郎廷相、为福建总督　　

○喀尔喀车臣汗、遣使进九白年贡。宴赉如例　　

○抚远大将军都统大学士图海疏报、秦州乐门等处、逆贼横行。振武将军佛尼勒、提督张勇、王进宝等、统满汉官兵会剿。贼不能支。伪将军吴之茂、于六月二十六日。率众宵遁。我兵追剿之。败贼于牡丹园。复败贼于西和县北山。斩获无算。吴之茂仅以十余骑、越山而遁。下部议叙　　

○己酉。谕兵部、吉安一郡、逆贼盘踞日久、小民被胁蓄发者多。此实畏死之恒情也。且劳师讨贼、原以为民。若大兵所至、将蓄发者概行诛戮。殊非朕抚恤残黎至意。倘有据守城池山寨、执持兵械、抗拒不降者、仍诛剿之。其余俱著免死、俾得自新。尔部通行晓谕各将军、一体遵行　　

○升直隶天津道薛柱斗、为江南按察使司按察使　　

八月。辛亥朔。礼部左侍郎史大成、以病乞假。允之　　

○壬子。予故浙江提督塞白理、祭葬如例　　

○甲寅。上诣太皇太后宫、问安　　

○抚远大将军都统大学士图海疏报、将军穆占等、于六月二十七日、进兵乐门。贼遁去。追剿贼于红崖等处。恢复礼县。又庆阳伪总兵周养民、王好问、伪副将孔荫熊等、共率所属文武伪官九百余员、兵丁四万八千二百名有奇、陆续投诚。得上□日嘉奖、下部议叙　　

○乙卯。靖逆将军甘肃提督侯张勇疏言、番人滚布、窥我兵调征河东、乘隙入内地、收掠番族人畜。上谕、番人潜入内地、著将军侯张勇、严饬甘凉沿边将弁、加意防守　　

○以故三等阿思哈尼哈番辛泰子席济浑、袭职　　

○调山西大同总兵官何傅、为直隶真定总兵官　　

○丙辰。升吏部左侍郎陈＜岂支＞永、为都察院左都御史　　

○丁巳。上诣太皇太后皇太后宫、问安　　

○遣大学士李霨、祭先师孔子　　

○戊午。祭大社大稷。上亲诣行礼　　

○扬威大将军和硕简亲王喇布疏言、署副都统莽依图等、于六月初九日、抵舒恕军前。其士卒铠仗耗敝。马匹缺乏。上谕、铠仗马匹、皆大兵急需。著江南江西总督、多备弓矢。江西巡抚、动支额银、制造甲胄、俱存贮南昌。令大将军简亲王、副将军希尔根、率兵速取吉安、通赣州路。将所贮甲胄弓矢、运至舒恕军前。又谕议政王大臣等曰、大将军简亲王、副将军希尔根等、俱有保全江西、剿灭贼寇重任。岂得各分疆界、互相推诿。今将军舒恕等、兵至南康、赣州、为日已久。马匹资仗乏绝。如听其因地取给、必致扰害生民。吉安虽未恢复、岂无间道可通赣州。王及将军总督等、宜多拨官兵、由间道解送资粮器械、接济士卒。吉安既系南康、赣州、孔道。大将军王等、率兵速取之。仍酌留官兵、同总督董卫国、镇守南昌　　

○己未。太宗文皇帝忌辰。遣官祭昭陵　　

○谕定远平寇大将军安亲王岳乐等、朕闻王恢复萍乡、大创逆贼、直抵长沙。甚为嘉悦。今日之事、利在神速。若稍迟缓、俾贼得以固守、则攻取不易。今秦省全定。蜀中来逆贼十余万、尽已歼灭。大兵即不下四川、贼亦不敢复出。若分发见在狭西之兵、前赴湖广。庶或有济。王其善抚百姓。倘民困已极。即得地方、亦复何益。至叛变之人、皆系胁从。情非得已。且原皆朕之臣子。王其时加招徕。即吴三桂果有悔罪输诚之心、亦何不可容受。王膺此重任、自有成算。特以朕意示知　　

○江西总督董卫国疏报、逆贼李蓬头等、犯余干县。广信营参将曹得成等、击败之。斩首八千余级。擒三百余人。又游击冯元常、张射光等、败贼于金溪、新昌等处。下部议叙　　

○庚申。谕钦天监、尔衙门专司天文历法。任是职者、必当习学精熟。向者新法旧法、是非争论。今既深知新法为是。尔衙门习学天文历法满洲官员、务令加意精勤。此后习熟之人、方准升用。其未经学习者、不准升用　　

○辛酉。太祖高皇帝忌辰。遣官祭福陵　　

○上诣太皇太后皇太后宫、问安　　

○壬戌。上奉太皇太后行幸汤泉。太皇太后登辇。上随行、出神武门。然后乘马。至进膳处。上扶太皇太后下辇。入行宫。上进膳毕。复诣行宫前、候太皇太后登辇。上扶辇行数武。乘马。路遇泥泞、即下马阅视。至汤泉。上步行。随太皇太后入行宫毕。驻跸汤泉　　

○吏部议覆、狭西总督哈占疏言、平凉固原等处地方、已经恢复。州县佐贰驿丞大使、需员甚多。请将考定吏员等、发往补用。应如所请。从之　　

</div>
    <div class="pagination">
<a href="清实录康熙朝实录_page158.html">上一页</a><span>...</span><a href="清实录康熙朝实录_page154.html">154</a><a href="清实录康熙朝实录_page155.html">155</a><a href="清实录康熙朝实录_page156.html">156</a><a href="清实录康熙朝实录_page157.html">157</a><a href="清实录康熙朝实录_page158.html">158</a><span class="current-page">159</span><a href="清实录康熙朝实录_page160.html">160</a><a href="清实录康熙朝实录_page161.html">161</a><a href="清实录康熙朝实录_page162.html">162</a><a href="清实录康熙朝实录_page163.html">163</a><a href="清实录康熙朝实录_page164.html">164</a><span>...</span><a href="清实录康熙朝实录_page160.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
