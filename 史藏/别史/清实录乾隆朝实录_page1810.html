<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1810 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1810 页/共 1860 页
  </h1>
  <div class="content">
   ○谕曰、弘畅向来声名狼籍。于办理收马事务。全无章程。经朕询问。复支吾巧辩。殊不称职。著革去领侍卫内大臣。所遗员缺。著保宁补授。　　

○以镶白旗蒙古副都统奎舒、正红旗蒙古副都统博斌、对调。　　

○癸酉。孝端文皇后忌辰。遣官祭昭陵。　　

○谕、据福宁奏、保举堪胜知府之武定府同知嵇承群、曹州府同知陈文骏二员。并声明嵇承群系大学士嵇璜之子等语。外省保举。自应简拔寒畯。况前降谕旨。令督抚等各保举一二员送部引见。如该抚因一时乏人。即保举一员。有何不可。且该省同知、直隶州知州。不下十余员。其中岂无一二才具堪膺方面之选者。而必须将嵇璜之子嵇承群、登诸荐剡。殊属非是。大学士之子。皆朕所素知。如果才堪任使。原可量加擢用。即如阿桂之子阿迪斯、现任侍郎。和珅之弟和琳、前因办理廓尔喀粮饷军务。认真出力。洊擢尚书。然此皆朕特加简擢。并非因人保荐。始行用至卿贰也。朕临御五十九年。因材器使。一秉至公。大学士子弟。从不准臣工等互相保荐。致启党援之渐。今福宁辄将嵇承群保奏。虽于摺尾声明。究不免瞻徇情面。福宁著交部议处。嵇承群不准送部引见。　　

○又谕、原任敖汉贝子桑济扎勒所得之爵。系由台吉渐次晋封。现在身故。理应削除。惟伊效力多年。朕甚轸惜。著加恩将伊子济克济扎布、授为公品级。以示朕加惠蒙古旧仆至意。　　

○谕军机大臣曰、福宁奏历城县禀报省城于初九日得雨二寸又章邱、临邑、陵县、惠民、商河等县。各报得雨一二寸等语。一二寸之雨。并未深透。仍不足以资沾润。现在曾否续降甘霖。著即查明速奏。又阅所奏三月分粮价单内。济南、武定二府。米价均较上月加增二三分不等。麦子一项。加增四分。虽青黄不接之时。粮价向不免昂贵。但增至一二分。尚不为多。若增至四分。民食恐不无拮据。著传谕福宁、务须留心察看。所有麦价增至四分之各州县。或有应酌量平粜者。即一面办理。一面奏闻。不可因前有粮价不止增昂之奏。稍存回护讳饰。又据穆和蔺奏、开封省城。及许州、襄城、于四月初三四日得雨一寸等语。该省大河以南各州县。春膏叠被。尚为优渥。今又得此寸许之雨。自更足以资接济。至河北之彰德、怀庆各府属。阅所开单内。三月内皆止得雨二寸。而初三四之雨。又未据奏报同沾。即直隶保定、正定等处。虽据梁肯堂奏、于初四五六等日。连得雨泽。保定又于初九日得雨二寸。但去冬今春雨雪稀少。兹虽得雨一二寸。究欠沾足。看来京城迤北之雨。尚为沾润。而迤南各属。仍不免望泽孔殷。著传谕梁肯堂、穆和蔺、即将京南河北缺雨各州县。目下曾否优沾渥泽之处。迅速查明具奏。如有因雨泽短缺。应行借粜者。亦即妥为办理。据实具奏。毋得以上年秋收丰稔。遂存大意。致小民稍有失所。　　

○又谕、据吉庆奏、浙江省会仁和、钱塘、二县所辖城垣。间段坍损。应行及时修整等语。此项城工。若祗交地方官办理。恐于工程多未谙悉。且一任承办官吏浮冒开销。未可凭信。全德近在同城。伊系内务府司员出身。于一切工程。素所熟练。所有仁和、钱塘、二县应修城垣。著该盐政会同该抚、确估督办。以期工料坚固。实用实销。毋任草率偷减。俾可久资捍卫。全德现在来京。除面行谕知外。将此传谕吉庆知之。　　

○又谕曰、吉庆奏报三月分海塘沙水情形一摺内称。西塘范公塘迤至西乌龙庙涨沙一道。现在五百余丈。宽自一二丈至八十余丈等语。朕初阅之。以乌龙庙系属北岸。现有涨沙。自系南坍北涨极好机会。及阅所进图说。方知竟系旧沙。覆阅摺内称。较上月奏报时。转刷短一百余丈。刷窄十余丈。是北岸塘工。不无吃重。该抚摺内乌龙庙涨沙。当称乌龙庙旧沙。声叙殊欠明晰。著传谕吉庆、如北岸护沙塌卸。渐有逼近塘工情形。务宜随时察看。先事绸缪。俾资障卫。并嗣后奏报此等涨沙。俱当分晰新旧字样。以便一览了然。毋得仍前含混。　　

○甲戌。谕、前因直隶去冬今春雨雪稀少。节经降旨令该督查明。如有应行接济之处。妥为办理。兹据梁肯堂覆奏、保定等府各属。虽得雨数次。究未沾足。除滨临河淀等处地亩。麦收尚属可望。其高阜处所。难望有收等语。著加恩将保定府属之清苑、满城、安肃、定兴、新城、唐县、博野、望都、容城、完县、蠡县、雄县、祁州、束鹿、安州、高阳、新安、顺天府属之涿州、房山、固安、永清、东安、文安、大城、保定、霸州、通州、武清、蓟州、香河、宁河、宝坻、昌平、顺义、河间府属之河间、献县、阜城、肃宁、任邱、交河、宁津、景州、吴桥、故城、东光、正定府属之正定、获鹿、井陉、阜平、栾城、行唐、灵寿、平山、元氏、赞皇、晋州、无极、藳城、新乐、顺德府属之邢台、沙河、南和、平乡、广宗、唐山、钜鹿、内邱、任县、广平府属之永年、曲周、肥乡、鸡泽、广平、邯战、成安、威县、清河、磁州、大名府属之元城、大名、南乐、清丰、东明、开州、长垣、易州并所属之涞水、广昌、定州并所属之曲阳、深泽、深州并所属之武强、饶阳、安平、赵州并所属之柏乡、隆平、高邑、临城、宁晋、冀州并所属之南宫、新河、枣强、武邑、衡水等一百七州县。应徵本年节年仓谷钱粮。均著缓至本年秋成后。再行徵收。俾民力宽纾。以副朕轸念闾阎。有加无已至意。该部即遵谕行。　　

○旌表守正捐躯湖北江陵县民张克用妻文氏。　　

○乙亥。谕、昨据太原总兵德龄奏巡查营伍一摺。均用汉文缮写。甚属非是。太原有满州驻防。非无满兵省分可比。寻常巡查事件。缮用清文。有何不能明晓之处。况提镇等得项较厚。即延幕代书。亦无不可。德龄辄舞弄文墨。有意沾染汉习。著传旨申饬。并通谕直省满洲提镇等、嗣后如仍有以汉字摺具奏者定行治罪。　　

○又谕、巴林贝子和硕额驸德勒克、在御前行走有年。颇为奋勉。兹闻溘逝。胜甚悯恻。著派绵勤阿哥、丰绅殷德、前往奠醊。并赐经被一袭。仍赏银五百两料理丧事。应得恤典。该衙门察例办理。以示轸恤。　　

○广东提督窦瑸、年老休致。调云南提督路超吉、为广东提督。以江南寿春镇总兵王柄、为云南提督。调云南临元镇总兵定柱、为寿春镇总兵。以江西袁州营副将塔克慎、为临元镇总兵。　　

○丙子。谕曰、弘畅、弘旿、经朕屡次宥过。仍肆意妄为。不顾宗室体面。甚为可恶。弘畅著罚郡王俸三年。弘旿著罚廉俸十年。以示惩戒。　　

○又谕曰、弘畅不称宗人府左宗正之职。淳頴前往天津。亦属懒惰。弘畅之缺。即著淳頴调补。所遗宗令员缺。著永璇补授。　　

○吏部等部议覆、湖南巡抚姜晟奏、武陵县贡生欧阳纬、造词讥世。审拟治罪一案。请将失察之历任上司现任山东巡抚福宁、广西巡抚陈用敷、陕西巡抚秦承恩、按察使姚学瑛、均照例降二级调用。无级可降。应行革任。得旨、此案欧阳纬所著诗文。止于诞谬。与悖逆者有间。且历年既久。诗管地方官及历任上司。若照部议概予实降。亦未免人数太多。朕心不忍。福宁、姚学瑛、陈用敷、秦承恩、俱著免其革任。　　

○调镶白旗满洲都统弘畅、为正蓝旗蒙古都统。正红旗满洲都统福长安、为镶白旗满洲都统。镶蓝旗汉军都统德明、为正红旗满洲都统。　　

○丁丑。上诣黑龙潭祈雨。　　

○谕、向来南粮余米。俱准在通州变卖。以资食用。今南漕现已抵通。旗丁于交足正供之外。所有多余米石。情愿出售者。仍著加恩。准其就近于通州粜卖。在旗丁等既所乐从。而近畿地方。于市价民食。均有裨益。该部即遵谕行。　　

○以镶白旗满洲副都统丰绅济伦、正红旗满洲副都统诺穆亲、对调。　　

○旌表守正捐躯广东番禺县民胡觐奉妻陆氏。　　

○戊寅。上御勤政殿听政。　　

○谕军机大臣曰、孙士毅覆奏、川省改铸情形一摺。川省民间使用钱文。薄小破烂。甚至行之此站者。彼站即不能使用。必须另将银两易换。方可行使。而私铸小钱。种类难以悉数。此即大弊。深为商民之累。断不可不严行查禁。设法妥办。节经孙士毅饬属收缴。并面加晓谕。定立限期。城乡已将小钱呈官缴换。但据摺内称。询之司道。俱以川省行用小钱。由来已久。节经收缴。未能净尽等语。此何言耶。又据称、近边宁远一带。因崇山竣岭。陆路脚费太重。间或尚用小钱等语。此更不可。川省小钱相沿既久。以致日聚日多。此时既经查禁。自当收缴净尽。务绝根株若近边一带。仍听其行用小钱。则根株未断。奸民市侩。日久必故智复萌。私钱私贩及夹带搀用等弊。仍难断绝。又据称、川省奸民。私将官钱镕化。改铸小钱。一可变两。系属势所必至镕化官钱。罪在不赦。地方官果认真整顿亦何难查禁。今川省小钱如此充斥。自由地方官并未认真整顿。咎将谁诿耶。又据称、前此初禁小钱。民间颇不愿从。议者谓必有拦舆哄闹之事。及出示之次日。周历晓谕。铺民皆伏地唯唯等语。查禁小钱。系为地方除弊。自当令在必行。何至拦舆哄闹。为此议者。孙士毅不当据实参奏乎。著传谕福康安、于到任后务须实力稽查。设法筹办。督饬所属通行禁止。俾民间纯用大钱。毋任再有小钱夹杂。以期积弊肃清。根株永断。不致日久弊生。以副委任。　　

○又谕、据善德奏、杭州乍浦倚靠兵丁度日之女子适人。及养育兵娶妻。前未支给恩赏银两。请著落协领佐领名下追出补给。又据成明奏、此项依靠兵丁之兄弟女子等。从前将军穆尔泰奏请添给赏项。经军机大臣议驳。且伊任西安协领时。亦并未支给各等语。成明所奏。甚属明晰有理。善德前系宁夏协领。后任广州将军。若谓应行改正。何以不早陈请。今至杭州。始行具奏。无论此项女子适人有年。不便再行补给。即欲怜恤伊等通融支给。当如昨吉庆所奏。于养赡孤独空闲牧厂地租项内。稍为增添。岂有将数年未给之项。著落协领等赔补之理。此事善德是否有意沽名。固执已见之处。著吉庆据实奏闻。善德年已衰迈。不胜将军之任。著将印务交吉庆暂行署理。即速来京候旨。　　

○以太仆寺卿成德、为通政使。祭酒那彦成、为詹事。　　

○己卯。谕曰、成德前在廓尔喀办事。迎合巴忠。获咎甚重。经朕加恩宽宥。赏给副都统衔、命往驻藏协同办事。嗣因伊年迈。令其来京。现在杭州将军员缺。一时简用乏人。若即将伊补授。未免稍优。著仍以副都统衔、前往署理。此时杭州将军印务。尚有吉庆暂署。成德即著来京请训。再赴新任。　　

○以光禄寺卿方维甸、为太常寺卿。　　

○庚辰。上诣觉生寺祈雨。　　

○还宫。　　

○谕军机大臣曰、梁肯堂奏、保定一带仍未得雨。现在敬率司道虔诚步祷等语。直隶甘膏未霈。梁肯堂身任地方。自应焦急。而轸念民依。因此宵旰廑怀。倍为殷切。该督现在率属吁求。固为民事起见。但雨泽未沾。惟当敬谨祈祷。应天以诚。以冀感召庥和。不可因盼泽焦急。辄听道流妄用符箓法术强求。转致亵渎也。至该督奏请于上年采买谷石内、照市价酌减出粜。以平市价。自应如此办理。梁肯堂务宜督饬所属。俾得实惠及民。毋任吏胥侵渔滋弊。方为妥善。将来如有尚须酌借耔种之处。仍著该督察看情形。随时具奏。再据苏宁阿奏、沧洲、景州一带。于四月初五六等日及十二三四日连次得雨。惟高阜之地。尚在望泽。日内如沾渥泽。大田播种。尚不为迟。民情尚俱安堵。览奏稍慰。其所奏挑挖运河古浅。分别发价。俾小民藉工得钱一节。此即以工代赈。所办亦好。现在保定省城、及景州一带。曾否得有甘霖。并著梁肯堂等迅速具奏。将此传谕梁肯堂、并谕苏宁阿知之。　　

○辛巳。上御太和殿视朝。文武升转各官谢恩。　　

○幸圆明园。　　

○谕、镶蓝旗汉军都统员缺。著范宜恒补授。仍照从前三和等例。兼任侍郎。以示朕矜恤勋臣后裔。有加无已至意。　　

○壬午。谕、京师去冬今春雨雪稀少。入夏以来。虽屡经得雨究未沾足现当大田播种之时。农民望泽孔殷朕心盼雨倍切著该部照例敬谨设坛虔诚祈祷。以期渥霈甘霖。　　

○又谕、据福宁奏、济南、武定、等府各属。雨泽稀少。麦苗未能长发粮价渐增。民力稍形拮据等语。东省上年收成。虽属丰稔。但本年入春以来。雨泽稀少。高阜处所。麦收失望。若不及时接济。复将新旧钱粮同时并徵。民力不无拮据。所有济南府属之历城、章邱、长山、邹平、新城、长清、齐河、齐东、济阳、禹城、临邑、陵县、德州、德平、平原、淄川、武定府属之惠民、青城、阳信、海丰、乐陵、商河、沾化、蒲台、滨州、利津、东昌府属之聊城、堂邑、博平、茌平、清平、莘县、冠县、馆陶、恩县、高唐、临清州并所属之夏津、武城、邱县、衮州府属之寿张、阳谷、曹州府属之范县、观城、朝城、青州府属之博兴、乐安、高苑、临淄、泰安府属之东阿、平阴等五十一州县。并坐落卫所。应徵新旧各项银粮。俱著加恩。缓至本年秋收后。再行启徵。并著动支仓谷。减价平粜。以资接济该抚务须督饬所属。实力妥办。俾小民均沾实惠毋任吏胥从中弊混。以副朕轸念民依。无时或释至意。该部即遵谕行。　　

○旌表守正捐躯浙江定海县民何启顺妻胡氏。　　

○癸未。谕军机大臣曰、蒋兆奎奏耆民席元宗亲见七代一摺。已批该部知道矣。各直省耆民躬睹七叶。原因其为昇平嘉瑞。是以于该督抚等奏到时。俱交部照例颁赏。乃蒋兆奎将此摺与杀死一家二命之摺。一并具奏。岂该抚不知其不伦。而以之同时入告耶。蒋兆奎身任封圻。何不晓事体若此。著传旨申饬。　　

○军机大臣等遵旨议奏、新疆各案人犯。请按原犯军流杖徒罪内情节尚轻。年久者、依次递减。予杖徒完结。年浅者、俟满三年。按原罪递减情节略重者。仍留三年。限满后按原罪递减。其并无原拟罪名。迳发新疆者。核其年分情节照军流杖徒重罪发遣人犯例。一体分限减等。其新疆情节较重各官犯。自不应复行录用。惟情节尚不甚重者。请再留戍所三年分别减等。该将军等遇有需员差委。先尽此项官犯内、择才具堪用者挑补。至吉林、黑龙江等处人犯。向无效力释回之例。应并核其情节可原者。入新疆各犯单内。酌减完结。其军台各犯。俟年满交清台费。准报部存案。释回旗籍。未满年限。力能捐赎者听。曾任州县以上等官。效力年满。咨查原籍。实在无力完缴。亦准释回。佐杂微员。及武职守备以下。不能交清台费者。即于年满酌改徒罪发落。从之。　　

○甲申。谕、昨因雨泽愆期。盼望綦切。于二十六日降旨。设坛祈祷。礼部于次日尚未将一切应办事宜。具奏请旨。该堂官实有应得之咎。是以于伊等奏请议处摺上时。虽即发交部议。仍欲量加宽宥。但当此盼泽孔殷之际。朕宵旰焦劳。无时或释。乃该堂官于此等祭祀钜典。办理迟误。无论宽免与否。俱应趋赴宫门。伺候引咎。乃昨日系传唤方到。今日又不即来。宴坐衙斋。于心何安。该堂官等不应糊涂错谬至此。除王杰在军机处行走。姑从宽宥外。德明、铁保、多永武、俱著拔去花翎。纪昀、刘权之、刘跃云、俱著各罚廉俸一年。以示惩儆。　　

○谕军机大臣曰、梁肯堂奏、审明劣监抗粮殴官、分别办理一摺。胡发等抗粮不完。复敢聚众殴官。罪无可逭。梁肯堂审明后。即将为首及逞凶各犯。先行正法。所办虽是。但此等聚众重案。该督奏到后。朕尚当特派大臣前往覆审。以昭信谳。直隶距京甚近。该督审拟具奏。自应候旨遵行。乃即恭请王命未免过急。自因目下尚未得有透雨。该督盼望焦迫。以致思虑不到。但现在问拟绞候之程老质等、尚在省城监禁。已派胡季堂、松筠、迅速前往保定。提同案内人证。严鞫得实。所有程老质等犯。亦应押至犯事地方正法示众。其各该犯赀产。并著查抄。给与该村安分民人。使知朕抚绥兆庶。刁悍者法所必加而善良者亦恩所必逮。如此劝惩并用。更足以彰宪典而服舆情至该犯等殴官时。所有向前拏获匪徒救护知县之衙役。著胡季堂等、传知梁肯堂查明。酌量奖赏。以示鼓励。又该督另摺奏、铜船抵通一摺内称。北河水浅。照例起拨等语。铜船非漕船可比。现因天旱水浅。重运正需起拨。若复分拨铜船。转恐兼顾不及。该督何不知缓急若此。想总因天久不雨。该督目击情形。过于焦灼。以致所办诸务俱不能权度轻重。朕亦不值加之责备也。又据徵瑞奏、天津地方。四月初五初九两日。得雨三四寸不等。二十六日。又得雨二寸有余等语。朕前驻跸天津时。见该处土脉稍乾。农民未免望泽。今据徵瑞奏、四月以后。连次得雨。看来该处雨泽。或足滋沾润。但未稔该府所属二麦能否薄收。大田曾否播种长发。民情若何。总未据梁肯堂奏及。并著传谕该督、即速查明据实覆奏。毋稍回护。　　

○调镶蓝旗汉军副都统范建丰、为正蓝旗汉军副都统。以内阁学士瑚图礼、为镶蓝旗汉军副都统。　　

○乙酉。谕、据穆和蔺奏、彰德、卫辉、怀庆三府属安阳等二十二州县。高阜地方。麦苗难望有收。牵算收成。不过三四五分等语。河北本系积歉之区。本年雨泽未能优溥。麦收既已歉薄。大田播种尚稽。若将新旧钱粮。同时并徵民力不无拮据。著加恩将彰德府属之安阳、汤阴、临漳、林县、武安、涉县、内黄、卫辉府属之汲县、新乡、辉县、获嘉、淇县、延津、滑县、浚县、封邱、考城、怀庆府属之河内、修武、武陟、原武、阳武等二十二县。应徵新旧钱粮。缓至本年秋熟后徵收。其应于本年麦熟开徵之节年借欠耔种口粮等项银谷。均著缓至六十年麦熟后开徵。该抚务须督饬所属。实力奉行。俾闾阎生计。益资宽裕。以副朕勤求民瘼至意。该部即遵谕行。　　

○谕军机大臣曰、朱圭进御制论史古文。阅其后跋。以朕论史之文绎推阐。有因史成。经绍六为七之语。但朕自临御以来。宵旰勤求。几余典学。凡史册内有关政治者。偶经论断。为之折衷。而见诸设施者方且引以为愧。朱圭跋语固非铺张扬厉泛为謀辞。究属称颂过当。第观其文义。尚为典核。著赏给纱扇笔墨等件。以示奖励。此册并著诸皇子、及皇孙绵恩、各缮一部。豫备观览　　

○又谕曰、景安奏、头进漕船全过安陵一摺内称。近日水势稍弱。现在分段多设拨船以拨兑拨直至水深之处。再归原载等语。此法好。景州一带水势既形微弱。若遇浅起拨。过浅即归原载。则粮船高大。拨船低小。辗转起卸实属稽迟。今景安酌量办理。自可遄行无滞。现又据苏宁阿奏称、漕船回空重运往来不致拥挤。所办亦好。著传谕景安等、悉心筹画。遇有河道新淤。随时疏浚。并接催二进帮船起拨北上以期迅速无误。　　

○又谕曰穆和蔺奏、通省二麦约收分数。其大河以南。雨泽涵濡。合计麦收有八分。较为丰稔。民食自当充裕。现在直隶省雨泽愆期。麦收歉薄正可以豫省之有余。济直省之不足。穆和蔺当晓谕百姓等、如遇有商民前往豫省贩买麦石。务须公平粜卖。不可擡价遏籴。俾源源接济麦石流通。豫省小民既可粜售得钱而直省百姓。亦可得食。岂不两有裨益。并咨会所过关津。此次如有豫省麦船前赴直隶贩售者。将应徵税课。量为轻减。迅速放行。商贩等闻知获利。自必踊跃从事。源源贩运。实为两便。穆和蔺务须明晰劝谕。不可令官吏等借端抑勒。从中滋弊。转致以利民之事。而适以累民。以副朕廑念民依。因时调剂至意并速奏河北近日情形如何。将此谕令知之。　　

○豁免福建台湾拨运内地遭风失水兵米兵谷四百八十石。　　

○丙戌。上命皇八子永璇诣天神坛皇十一子永瑆诣地祗坛皇十五子永嘉亲王颙琰诣太岁坛、祈雨。　　

○谕军机大臣曰、蒋兆奎奏报、省城得雨一摺阅所奏情形。省北之大同等属省南之汾州等属均于春间雨雪连绵。土脉滋润二麦可冀有收。至太原、平阳、蒲州等处。得雨未经透足。兹省城于二十五日得雨。亦仅止三寸未至深透。乃该抚遽称农民欢忭何得为此过满之言。著传谕蒋兆奎、即将太原、平阳、蒲州等处。是否续沛甘霖。迅速具奏。其缺雨处所。如有民力拮据。应行接济。借给耔种酌予缓徵之处并察看情形。据实奏闻。毋得稍有讳饰。　　

○是月。天津巡漕御史祝云栋奏故城河道多淤。随商同天津道。于该处六十余里。分作六段。每段委。丞倅一员。督夫挑挖。帮船一到。皆挽运无阻。得旨、好。勉为之。　　

○江南河道总督兰第锡奏、外河厅清口顺黄坝。旧有二三四等架木龙。按现在情形应各移上二三十文方与溜势趋向有益。其外河南岸陈家庄工原设木龙一架。长三十丈现因溜势下坐应移下二十丈地方另扎。并加长五丈足资挑护。得旨、以实妥为之。
  </div>
  <div class="pagination">
   <a href="清实录乾隆朝实录_page1809.html">
    上一页
   </a>
   <span>
    ...
   </span>
   <a href="清实录乾隆朝实录_page1805.html">
    1805
   </a>
   <a href="清实录乾隆朝实录_page1806.html">
    1806
   </a>
   <a href="清实录乾隆朝实录_page1807.html">
    1807
   </a>
   <a href="清实录乾隆朝实录_page1808.html">
    1808
   </a>
   <a href="清实录乾隆朝实录_page1809.html">
    1809
   </a>
   <span class="current-page">
    1810
   </span>
   <a href="清实录乾隆朝实录_page1811.html">
    1811
   </a>
   <a href="清实录乾隆朝实录_page1812.html">
    1812
   </a>
   <a href="清实录乾隆朝实录_page1813.html">
    1813
   </a>
   <a href="清实录乾隆朝实录_page1814.html">
    1814
   </a>
   <a href="清实录乾隆朝实录_page1815.html">
    1815
   </a>
   <span>
    ...
   </span>
   <a href="清实录乾隆朝实录_page1811.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
