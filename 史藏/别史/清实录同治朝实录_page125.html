<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 125 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 125 页/共 505 页
  </h1>
  <div class="content">
   ○以剿办热河窜匪出力。予吉林协领永祥等升叙有差。　　

○予山东陵县等处阵亡殉难男妇一千八百四十三名口分别旌恤如例。



大清穆宗继天开运受中居正保大定功圣智诚孝信敏恭宽毅皇帝实录卷之七十七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年。癸亥。八月。乙未。遣官祭贤良祠。　　

○谕内阁、僧格林沁奏、请将带兵大员议处等语。直隶总督刘长佑、督办三省剿匪事宜。自应迅速进兵。将宋景诗股匪殄灭。乃时经数月。尚未成功。殊属迟延。刘长佑著交部议处。山东曹州镇总兵保德、按察使丁宝桢、管带马步兵勇。驻扎堂邑。不思励兵灭贼。辄至辛集地方。令宋景诗谒见。未经禀商刘长佑。擅议收抚。尤属非是。保德、丁宝桢、著一并交部议处。寻议、刘长佑照任意耽延例降一级调用。保德、丁宝桢、均照不应重私罪例降三级调用。得旨、刘长佑著加恩改为降三级留任。保德、丁宝桢、均著加恩改为革职留任。　　

○又谕、前因内外臣工。奏参胜保摺内。有胜保倚通匪回弁马兆麒、金回回、为心腹。用偾事勒休之提督孔广顺为翼长。收受通贼回弁马振麟金盆美女。劄给差使。并将地方官拏获从逆之回教荫生马承恩、索银释罪各等情。当经谕令多隆阿严讯具奏。兹据奏称、孔广顺于同治元年八月。经胜保委充翼长。旋以旧伤复发辞退。九月初一日。准陕西巡抚行知。奉旨休致。回弁马承恩由世职充补驻京提塘。住居省城北关。被回裹去。乘闲逃回。胜保劝其捐银助饷。因无力应允。发交长安县监禁。并未从贼。亦无索银释罪情事。回民马振麟由武举投充胜保军营。屡次打仗。保至都司花翎。上年六月。经陕西巡抚派赴回营。劝谕解散。实未通匪。八月。胜保到省。面委催捐回民富户。送过黄精五加皮等药。并未送黄金美女。回弁马兆麒由守备保升尽先都司。前在孔广顺军营带队。后归王梦麟统带。并无潜通消息情事。亦未在胜保军营听差。请分别定拟等语。前任固原提督孔广顺。经胜保派充翼长。在未经休致之前。且为日无多。尚无弊窦。该员业以老病休致。著勒令回籍。闭门思过。不准在陕西逗遛。马承恩虽讯无甘心从逆。及交银免罪之事。惟身为职官。被贼掳去日久。忍耻偷生。实属不知大义。著即行革职。交地方官严加管束。以示炯戒。马振麟既无私通回匪及馈送黄金美女等事。著与并未随胜保当差之马兆麒、一并交多隆阿军营差委。以观后效。傥再不知愧奋。即著从严惩办。　　

○谕议政王军机大臣等、前据刘长佑奏、宋逆被剿南窜。当经谕令僧格林沁督兵追剿。并饬刘长佑驰回直境。严防该匪西窜。兹据僧格林沁奏、行抵魏湾安营后。即督饬马步各军。分路前进。先后将赵家塔头等处村庄克复。直偪甘官屯刘贯庄贼巢。连日毙贼数千。尚有步贼二百余名。向东铤走。其余马贼六七百名。向西南狂窜。官军紧蹑其后。该逆遂窜过开州。现在派兵追剿各等语。宋景诗股匪。经僧格林沁督师进剿。击杀殆尽。所有逃窜马步各贼。为数无多。亟应悉数歼除。肃清畿辅。其东窜步贼。业经成保等带队摉剿。谅易殄灭。惟马贼狂窜开州。该大臣务当严饬苏克金、恒龄、尽力追蹑。乘其喘息未定。将此股窜匪。就地殄除。毋令阑入豫境。并著刘长佑督率兵勇。由开州一带迎头截击。以剿为防。会同苏克金等军。两路夹攻。仍严催李明惠由河北进剿。以收聚歼之效。张之万当恪遵前旨。檄饬河北镇道。扼扎直豫交界处所。豫防余匪窜越。毋得稍有疏虞。致干重咎。僧格林沁因莘堂观朝等县。素有匪党窝藏。现拟驻扎刘贯庄。调派地方官督饬各团。次第清理。即著严饬各该员弁。实力摉拏。务绝根株。毋贻后患。此时宋逆一股。离巢远窜。镇压摉捕。无须多兵。该大臣请将直东调募兵勇。赶紧遣撤。自系为撙节饷项起见。惟直东交界地方。人情浮动。剽悍匪党尚多。僧格林沁指日督师南下。刘长佑、阎敬铭、各有地方之责。自应乘此军威大振之时。将各处伏莽。陆续摉捕净尽。届时察看情形。兵力如果有余。自当分别遣撤。以节糜费。本日僧格林沁所陈。应将兵勇分别酌留、撤遣归伍归农之处。著刘长佑、阎敬铭、斟酌办理。恒龄于绿营事宜。既据僧格林沁奏称未能谙练。所有直隶提督一缺。即著改派江长贵暂行署理。该员能否胜任。仍著刘长佑随时察看。据实具奏。将此由六百里各谕令知之。　　

○又谕、曾国藩奏、皖南紧要。未能拨兵赴援临淮一摺。据称滨淮之要区吸五。距淮稍远之要区有四。皆为苗逆必争之地。现在周宽世所部。分守六安迎河集二处。尚嫌单薄。又调桐城一营。并扎迎河。蒋凝学又叠平贼圩。袭破倘逆老巢。严防河路。为将来进兵溜子口之许。毛有铭所部驻守老庙集。寿六良圩。赖以自保。成大吉驻固始三河尖。潘垲等圩。赖以维系。均属难以调动。大江南岸诸军。自江西肃清后。黄汶金等股围扑青阳。守将朱品隆病笃不能登陴。兵单粮绝。岌岌可危。李榕由水路赴援。甫抵离城十八里之铜埠。江忠义等由陆路赴援者。尚未至池州。贼意将遍扰皖南最要之区。以掣金陵官军之势。至李世忠可保无他。其部众未必用命。万一军心不固。前敌挫失。恐五河后路。又蹈二浦覆辙。欲拯临淮之急。转贻全局之忧。该大臣已解饷银军火赴临。请俟皖南略松。另筹一旅会剿等语。所虑甚属周密。陈国瑞一军。已叠经催令僧格林沁饬即速赴临淮。并令山东等省。迅解协饷。当已拔营前进。计日可到蒙城。前以江北军务稍松。又令富明阿酌带精锐兵勇。赴援临淮。唐训方可派弁分头迎探。俟各路兵勇到齐。斟酌机宜。妥速进剿。临淮兵力渐厚。暂可无须曾国藩拨兵援应。青阳危急。必须援兵早到。方可保全。江忠义、席宝田二军。现在行抵何处。著曾国藩、沈葆桢、迅即催提此项兵勇。令与李榕水路之师会合。力解青阳之围。保全皖南要地。曾国藩已檄令鲍超引军西上。以剿由江回皖之贼。其甯国芜湖南陵泾县等处。著饬各守将严为戒备。以鲍超为游击之师。毋令逆氛肆扰。此股窜贼。由江西败遁。其胆已寒。得江忠义等军。并鲍超一军合剿。当可聚而歼旃。沪上各军。正在得手。必须加功于金陵。方可收效于苏郡。俟青阳贼股剿办完竣。仍令鲍超等军前赴金陵。以图合围而顾全局。至李世忠之军。如其踊跃用命。自不必拒绝以寒其心。设仍观望不前。亦无庸催调以资其力。此中操纵机宜。谅唐训方必能领会也。蒋凝学等军。如可进捣逆巢。安抚圩众。著曾国藩饬令酌量战守。其倘贯金一匪。是否歼毙。并著查明具奏。将此由六百里各谕令知之。　　

○又谕、多隆阿等奏、回逆大股渡河扑营。击剿获胜。及阴雨未霁。陶茂林一军。不能拔队遄行各等语。此次回匪渡河扑营。虽经雷正绾督兵击退。而悍贼均赴高陵。并力抗拒。余孽又在咸阳苏家沟等处。调来伪元帅孙义宝。率党数千渡河。意图攻扑三原各营。亟宜严加防范。杜其西窜。仍一面进剿高陵。迅歼丑类。并分兵攻捣永乐店等处老巢。以牵贼势。不得稍有迟延。致误戎事。至凤翔被围一年。危在旦夕。陶茂林一军。自应恪遵前旨。星夜进兵。即使泥潦载途。亦应念凤郡数十万生灵望援之急。迅速拔队。岂得畏难苟安。藉口不进。著多隆阿等迅饬该署提督克日赴凤。立解城围。傥敢任意迟延。致凤翔或有疏失。必当重治其罪。决不宽贷。雷正绾自入陕后。所向克捷。且能以少击众。洵属智勇兼优。本日已明降谕旨交部优叙。该署提督务当益思感奋。廓清全陕。与多隆阿同膺懋赏。实有厚望焉。吉顺已准其开缺回旗。其所遗河州镇总兵一缺。多隆阿辄请以曹克忠补授。殊属不谙体制。惟念曹克忠战功叠著。且知洁己爱民。以之补授河州镇总兵。可期胜任。是以降旨允准。嗣后遇有提镇等缺。该将军惟当请旨遵行。不得再行拟员请＜??闲＞。以符定制。多隆阿日内计已出省剿贼。所有省城防守。及筹运饷需各事宜。即著张集馨会同穆腾阿。妥筹办理。毋稍疏懈。将此由六百里谕知多隆阿、雷正绾、并传谕张集馨知之。　　

○以都察院左都御史载龄署管户部三库事。　　

○甘肃河州镇总兵官吉顺因病解职。以记名总兵官曹克忠为甘肃河州镇总兵官。　　

○以战功卓著。署陕西提督雷正绾、总兵官成禄。下部优叙。　　

○以勇数缺额。革陕西参将刘炽、游击何九皋等职。仍留营。守备谢联升革职遣戍新疆。予整顿营务游击赵万金以参将补用。　　

○丙申。谕议政王军机大臣等、穆腾阿奏、藩司粮道抗不发饷。请饬查办。及派署左翼副都统各摺片。西安驻防官兵。口粮缺乏。叠经谕令该省巡抚。督率司道设法筹款。按四成搭放。俾资糊口。兹据穆腾阿奏称、自革抚瑛棨因循玩愒日甚一日以迄于今。所领之饷。即按二成核算。亦复不足。现在兵丁男妇大小。又饿毙二千六百余名。幸多隆阿拨麦三百石。又得苟延数日。恳饬署抚臣张集馨速筹接济。并请将屡次玩延之藩司粮道查办等语。所奏谅系实情。除瑛棨业经革职发往新疆外。所有署藩司刘齐衔署粮道德纯、于军饷要需叠奉谕旨之件。并不遵旨支发。任意迁延。坐视旗兵纷纷饥毙。至于此极。此中有无别情。亟应彻底稽查。以惩玩泄。即著多隆阿、刘蓉、将该署藩司粮道等。究竟因何任意玩视之处。详细查办据实具奏。其满营兵丁月饷。缺乏日甚。仍著张集馨懔遵叠次谕旨。迅速设法筹款接济。即按四成实银。米粮折半六斗。不敷米豆。折价支放。以资糊口。傥再仍前膜视。一味稽延。即惟张集馨是问。西安左翼副都统一缺。著德兴阿照例兼署。伊昌阿即著前赴乌什本任。以重职守。将此由五百里谕知多隆阿、穆腾阿、德兴阿、刘蓉、并传谕张集馨知之。　　

○又谕、玉通奏、花寺奸回。句结撒匪。攻陷城堡。已偪郡城。现筹办理。及兵勇接仗情形一摺。西甯花寺奸回肆扰。已将喇课镇海堡二处营堡攻陷。其南川营塔尔寺、及威远白塔寺、各报回匪聚众焚杀。经各营官兵。及各该奇呼图克图等。会同攻剿。各有杀伤。现在该匪并从西川蜂拥进扑郡城。盘踞城东关厢。势甚凶很。经玉通督饬兵勇。登城守御。并分路出剿。即著玉通激励该处员弁兵勇。严密守御。相机出剿。飞催所调青海蒙古番子官兵。并阿家呼图克图等练勇。星速到齐。合力剿办。并著恩麟仍遵前旨。迅即派拨劲兵。交前任提督经文岱统带。前往西甯进剿。该处情形愈紧。经文岱何时进发。如果该员不克分身。此外何员可以另派带兵往剿之处。著熙麟、恩麟、迅速办理具奏。西甯镇营官兵饷银。欠发已一年之久。此时郡城被回匪围困。该官兵昼夜防守。仅由玉通于捐款内酌给口食。饥危可想。著熙麟、恩麟、督令甘省署藩司。无论何款。务即赶紧筹拨解济。以资散放而振兵心。毋稍玩延。青海蒙番。业经玉通檄调。其贵德巴燕戎格两厅番族。是否可为我用。著玉通、恩麟、仍遵前旨。妥商筹办。乜氏马奎源母子。此时曾否行抵西甯。该头人如果能为回教信服。解释纷争。玉通即遵前旨。饬令道员雅尔佳纳。督率该头人妥为办理。此时该匪已偪城关。凶焰正恶。自应实力剿击以挫其锋。如能叠加惩创。退出城关。该回众实有两教相持求为剖辩等情。即著玉通相机妥为办理。以平仇怨。将此由六百里谕知熙麟、玉通、并传谕恩麟知之。　　

○句到四川情实罪犯。停决斩犯四人。绞犯一人。余五十六人予句。　　

○丁酉。世宗宪皇帝忌辰。遣官祭泰陵。　　

○上诣寿皇殿行礼。　　

○谕内阁、前因山西贡生朱德秀条陈时务。当经降旨交英桂派令随同赵德辙等办理团练。兹据英桂奏称、该贡生由京回籍。沿途骚扰。于派赴运城办团后。具禀运城团练废弛。由于官绅各存意见。并自请饬拨薪水各情。经英桂派令筹防局员。查明所禀多属虚诬。并叠据赵德辙、徐继畬函称。该贡生携带多人。由籍来运。沿途俱用驿站差车。帖东率用钦差字□□羕。与地方监司大员平行。并称其人本非端士。素为乡里所不齿。恳请奏明撤回等语。此等诞妄夸诈之徒。亟应从严办理。以示惩儆。惟念朱德秀系应诏陈言之人。若予以重惩。恐中外之人。疑系因言获咎。殊非朝廷广开言路之意。朱德秀著从宽革去贡生。递回原籍。交地方官严加管束。毋许干豫外事。　　

○又谕、劳崇光等奏、请将庸劣不职各员革职一摺。贵州按察使衔贵东道多文、昬庸乖谬。能谄能骄。前署贵阳府任内。声名狼藉。道衔补用知府缪焕章、办理军营文案。捏叙战功。屡次滥膺保举。轻浮妄作。补用知府黄绍贽、心术不正。专意钻营。前署贵筑县任内。军民啧有烦言。补用同知直隶州知州袁鸿基、嗜好太重。不能振作。保升同知直隶州知州彭澜、巧诈性成。惯走声气。滥膺优奖。众心不服。捐升通判陈光铦、抽厘苛扰。不惬舆情。补用知县王桢、操守不谨。声名平常。补用知县朱德昌、贪鄙见小。被控有案。以上各员。均著即行革职。其多文一员。尚有应行查办案件。仍著劳崇光、张亮基、饬令归案听候查办。　　

○谕议政王军机大臣等、刘长佑奏、宋逆被剿西窜。亲督步队分道堵截。及贼由浚县渡过卫河。窜入临成一带各摺片。所奏宋景诗被剿狂奔。窜过开州等情。与僧格林沁前奏。大略相同。该督以捦获贼供。有宋逆在井店被马队击败。已由浚县西渡卫河之信。当派余承恩等各队。驰赴临漳。江长贵、徐廷楷、各率所部。驰赴临洺关及顺德府一带。以备边防而资后劲。讵贼已于十七八日为马队追及。由浚县凫过卫河。窜入临漳成安一带。是贼踪已复自西而北。余承恩等各队。曾否与贼相遇。该督现驻大名。正可督令与江长贵等各军。由顺德临洺会合堵剿。王榕吉之兵驰赴钜鹿。参将刘祺驰赴正定。亦皆可以联络接应。著刘长佑迅即严督诸军。迎头截击。以防北窜。恒龄、苏克金马队。由内黄取道追剿。是已在贼之南。追剿愈紧。必至贼踪偪近畿疆。此贼马队尚多。直省官军均系步队。不足制贼死命。著僧格林沁饬令恒龄、苏克金、速即闲道绕出贼前。自北而南。奋力迎剿。其河北一路。著张之万懔遵前旨。饬令该镇道等实力防剿。贼由开州窜越浚县渡河。业经扰及卫辉属境。该镇道等、曾否带领兵练截击。并著张之万严行督率。认真防剿。毋任贼匪乘闲往来。致干咎戾。晋直交界。相距漳洺道里非遥。现在宋逆有图窜山西之势。并著英桂豫饬所属严加备御。毋令贼于直境被击得以西越晋疆。扰及完善。僧格林沁现在是否尚驻刘贯庄。所有莘堂观朝等县窝藏匪党。摉捕如何。如已有端绪。即可径交阎敬铭督率地方办理。该署抚务当严督所属。联合绅团。实力摉捕。净绝根株。宋景诗一股。残败之余。率其死党。冒死纷窜。谅人数已不甚多。即著僧格林沁督令各军。乘势埽除。尽歼丑类。刘长佑督师日久。未能将此贼迅图殄灭。现在贼踪复扰直境。尤应激励各营兵勇。与恒龄等马队会同夹击。以速收效。其大名镇道姜国仲祝垲二员所部兵勇。现尚驻开州等处。仍饬严防回窜。随时探明贼踪。与迎头拦截之军。合力兜围。毋再贻误。将此由六百里各谕令知之。　　

○又谕、吴棠奏、蒙城危急。遵饬陈国瑞赴援一片。据称涡河南北两岸之王圩宋圩。皆为贼踞。自蒙城东南。现绕至北面西面。悉皆苗垒。皖军在城外所扎各营。尽包贼中。其英翰小涧集官军。隔于城西。该城粮道四绝。万分危急。苗逆以马步七八千出外分抄。英翰一军。被贼冲退。经姚广武从旁夹击。该逆复以步贼数千由南路冲上。两面包裹。凶悍异常。官军奋勇苦战。逆众始行溃遁等语。蒙城自马新贻移军赴临后。贼势趋重。筑圩环偪。实属情形万紧。该城所恃以为援应者。惟陈国瑞一军。该总兵已于八月十四日抵徐。即著吴棠传知该员迅速进兵。先通蒙城饷道。力解城围。毋得稍事迁延。致令孤城坐困。北窜捻股。既由丰县南遁回巢。宿西一带。有艾宪银一军。谅资堵剿。其姚广武一军。即著吴棠饬令与陈国瑞之兵。联络策应。合力进取。毋误事机。前因江北军情稍松。而临淮甚紧。有旨令富明阿酌带官兵。赴临援应。此时蒙城危急万分。富明阿之军。如能早到临淮。相机进取。亦可掣动蒙城贼势。即著该都统懔遵前旨。迅即拔队兼程前进。与唐训方合力战守。江北防兵。久经休息。临淮得此生力之军。亦可大振声威。兼筹进取。则蒙城军事。或可稍松。解围必当更易。谅富明阿必能领会机宜。迅速前进也。江北防务。即著都兴极督令在防各军。严扼要隘。毋稍疏忽。以副委任。将此由六百里各谕令知之。　　

○又谕、李云麟奏、驰援陕南。通筹进剿。请由楚陕两省各设粮台一摺。陕南军务。亟须整饬。毛震寿虽尚能搘拄。而剿办总难期得力。即著李云麟迅由郧阳带领所部。星驰赴陕。速解汉中城围。分救镇安。其汉阴及山阳所属之漫川关等处分布各军。即照所拟办理。仍著刘蓉迅速由川赴陕。以资统率。刘蓉到陕南后。一切地方军务。及毛震寿、李云麟、新旧各军。均归该抚节制。以一事权。李云麟即可会同刘蓉陈奏事件。无庸自行单衔具奏。至楚陕两省。应行各设支应粮台。著官文、严树森、刘蓉、张集馨等、查照办理。并将陕南军饷。由两省源源解济。毋令缺乏。李云麟现在带兵由鄂赴陕。如需襄办营务文案等件之员。秦楚两省。自不乏人。可以随时择调。所请国子监司业绍祺、兵部郎中国英二员。均著毋庸令其前往。将此由六百里谕知官文、严树森、刘蓉、李云麟、并传谕张集馨知之。　　

○又谕、劳崇光奏、查明前署督臣殉难。及滇省大概情形一摺。所奏前署云贵总督潘铎死事缘由。与前日骆秉章所奏。大略相同。现在杜汶秀仍盘踞大理。叛逆已成。马荣踞寻甸。马联升踞沾益。皆受杜汶秀伪职。时至附近各处滋扰。徐之铭一言一动。皆听回教诸人指挥。近则不独回民挟制。即岑毓英亦遇事把持。滇省大小政务。皆由岑毓英马如龙主持。徐之铭谄附回民。以为护符。是非倒置。任意欺罔。实堪痛恨。马如龙心术隐微。固不可知。既据该督奏称、外貌颇袭取忠义之名。不肯自居叛党。且具禀该督。词尚恭顺。即著劳崇光、贾洪诏、乘机诱掖。或尚有可用之处。即照该督所拟。设法暂与羁縻。但须随时防范。不可堕其诡谋。省城兵权利权。均归回民。虽当此兵饷两绌。未能遽挽积弊。然将来应如何办理。亦当豫先筹画。庶可渐图规取。劳崇光、贾洪诏、务当随时确查该省情形。与骆秉章悉心筹商。妥为办理。至本地团练。如临安之梁士美、东川之杨盛宗。既称得力。应如何加意拊循。俾为我用之处。并著会同妥筹。设法驾驭。将此由六百里各谕令知之。　　

○又谕、劳崇光等奏、通筹黔中下游大局。并攻克桐梓县属鼎山城贼巢。黔西州水城厅肃清各摺。贵州黎平之六峝、镇远之张家寨、石阡之荆竹园等处贼匪。负嵎老巢。句结蔓延。虽张家寨荆竹园窜匪。叠经官军堵剿获胜。将火烧桥等处各贼巢。先后攻克。惟黎平等府贼匪。仍尚不少。亟须痛加剿洗。著劳崇光、张亮基、督饬将弁。激励兵勇。实力进攻。务当埽除群丑。迅殄逆氛。所称贵州骁将健卒。尚不乏人。但由湖南拨饷。按月解黔。不难陆续荡平。无须以楚援黔等语。该督抚办理贵州军务。是其专责。今但借资湖南之饷。而不复资其兵力。谅劳崇光等确有把握。定能克期埽荡。以慰朝廷廑系。桐梓县属之鼎山城贼巢。现已攻克。黔西水城。一律肃清。惟贼踪飘忽。时散时聚。从前田兴恕办理军务。于各该地方屡复屡陷。甚不足恃。该督抚务将已复各州县。督饬该地方官。严密守备。认真防御。毋令贼匪再行阑入。以期次第廓清。傥业经肃清之地方。复被贼匪窜陷。惟劳崇光张亮基是问、贵州教民一案。昨因时阅月余。未据该督抚将办理情形覆奏。复谕令劳崇光等查明。如田兴恕之任性妄为。实由劣员谢葆龄等愚弄所致。究竟何员尤为可恶。系属罪魁。该督等即将其愚弄田兴恕及或有挑唆惩恿等情。切实查明。尽法惩办。并将该劣员谢葆龄等罪状奏闻。著劳崇光、张亮基、懔遵八月十五日寄谕。妥为办理。设法赶紧了结。该督抚老成练达。素顾大体。谅能不负委任也。将此由六百里各谕令知之。　　

○又谕、常清奏、遵筹伊犁分界。办理防御情形。添兵守卡。堵御获胜。调武隆额等来营。续获胜仗各摺片。明绪等奏、先事豫防。麟兴等奏、查边情形各摺。俄人在伊犁卡外逞兵。叠次扑我营盘。并听哈萨克回匪句结。越岭内犯。均被我兵先后击败奔窜。防堵甚属严密。惟俄人添纠党与。复来滋扰。亦恐不免。常清现调武隆额、穆克登额、前赴伊犁差委。著即迅催该员等驰往。以便带兵防剿。如俄人仍添党内犯。伊犁官兵。不敷应用。即著常清飞咨平瑞、奎栋、迅将备调官兵。饬令驰赴伊犁助剿。常清布置各节。不得不如此办理。惟此事须以速于了结为是。仍著遵奉前次谕旨办理。以为后日转圜地步。至伊犁地方回众。该将军业将颁到分别良莠谕旨。广为晓谕。自可稍安反侧。仍当督饬各城文武严密稽查。以清内奸。毋令与外夷句结。所称俄人如果前来伊犁商议分界。拟先与议明不带器械。止准十人入卡。筹画亦尚周密。惟前已叠次谕令明绪、明谊、令其照会该国西悉毕尔。约定勘界日期。会同该国使臣。准照该使臣议单妥为办理。并谕知常清令其行知各城大臣。一体妥为照办。著常清仍遵前旨办理。其伊犁分界事宜。亦著该将军知会明绪等。统由塔尔巴哈台议定。以归画一。此时伊犁叠获胜仗。转圜较易。并著明绪、明谊、乘此机会。速将分界事宜办结。以免别启衅端。其哈萨克布鲁特人众。分入俄国。及仍隶我界之哈萨克等部落。应如何分别安插。并著常清知会明绪等。于分界时。妥议章程。俾无后患。至良善内附之哈萨克布鲁特等。自不能任听俄人强行索去。致令回部人众解体。其出力报效。并打仗出力之官弁兵勇。并著常清汇案奏奖。以资鼓舞。塔尔巴哈台所属之胡素图卡内。有俄我兵队擅来驻扎。虽经撤退。难保不去而复来。并有续添俄兵。与巴克图卡外原驻俄兵合队。情形叵测。明绪等所筹布置。尚为妥协。明绪、明谊、仍当遵奉前次谕旨。向俄营告知。以现已由总理各国事务衙门知照。准照该国使臣议单办理。令其静候使臣来塔定议。仍一面严加防范。毋稍疏懈。至科布多所属之哈屯河地方一带。经麟兴等派员前往查勘。行至库克乌苏地方。因路险林杂。不能前进。据向导兵称、自道光十九年以来。并未到过哈屯河地方。巡边事务。废弛已久。惟现当分界之时。不得不认真查办。仍著麟兴拣派妥员。探明路径。并查明该处有无俄罗斯兵队。如无兵队阻截去路。即饬前往查明。以清疆界。至乌梁海每年交送俄罗斯鹿皮。日久相沿。且当分界未定人情惶惑之时。兹事止可无庸深究。本日复据景廉密奏、伊犁奏查哈萨克承袭汗爵公举之人。与前奉谕旨两歧一摺。绰坦冒袭汗爵。前据景廉于结案时奏明。情尚可原。曾经降旨加恩宽免其罪。嗣因常清奏查阿勒坦沙拉父子下落。并未将前奉谕旨声明。复经谕令常清、景廉、饬令哈萨克各台吉公举一应袭汗爵之人。并未将绰坦汗爵革除。现据景廉奏称、该游牧人等久经遵奉绰坦为汗。且该绰坦又有不肯归顺俄国之语。塔尔巴哈台边境。哈萨克人众。皆系绰坦所属。值此边疆有事之秋。自应设法羁縻。本日据明绪等奏、恐内附之哈萨克。被俄人煽惑。已调绰坦等轻骑来城。晓以利害。可见绰坦尚能为我尽力。岂可令其妄生疑惧。绰坦著仍准其承袭汗爵。其常清现在行查塔城公举应袭汗爵咨文。即著明谊密行撤销。以安其心。切勿轻行宣露。致生枝节。明绪奏接俄国西悉毕尔总督覆文。因外封系咨覆明谊。未便拆阅。仍转递伊犁拆阅等语。明绪既与明谊常清等同办一事。于接到覆文时。尽可先行拆阅。如有应行核办之处。庶无贻误。阅后加封转递。止须知照拆阅一节。以免展转耽延。嗣后常清、明谊、明绪、遇有公文。均当如此办理。不必过于拘泥。现在所递公文。著常清于拆阅后。即知照明谊、明绪、妥筹办理。将此由六百里各谕令知之。　　

○又谕、景廉奏、遵旨侦探俄罗斯布鲁特情形。倭里罕后裔下落。并密陈绰坦仍宜承袭汗爵各摺。倭里罕是否陷入霍罕城。或由城内逃出被害。斜黑阿浑子孙。是否在倭什地方。或附从希皮察克布鲁特。均无确实消息。著景廉仍行设法切实探明。随时具奏。至俄罗斯占踞安集延城池三处。或引诱沙雅克等爱曼布鲁特随从。或与布鲁特鄂斯满等构衅。虽系卡外蛮触相争。惟俄夷贪心无厌。卡外各部落。势将尽为吞并。与西路边界日形偪近。不可不豫筹防范。况阿哈玛哈尔爱曼俄罗斯头目巴什吐克等。既有教布鲁特带俄人七百名。前往喀什噶尔之信。若系为通商而来。何至聚集如此多人。该国既句结哈萨克人众。在伊犁卡伦滋事。难保不于喀城边卡。窥伺滋扰。著景廉严密行知奎英、福珠淩阿、加意防范。毋稍疏忽。鄂斯满等、既聚众一万二千名之多。在松库勒地方。将俄人击败。尽可设法笼络。俾为我卡外屏藩。著景廉即拣派妥员。带令晓事回子前往侦探。或可藉资臂助。至绰坦冒袭汗爵一案。现据景廉奏称、哈萨克奉绰坦为洁。业已相安日久。且所属部众。多在塔城附近地方。又不愿附俄人。本日据明绪等奏、尚调绰坦等轻骑前赴塔城晓谕。自应设法羁縻。俾为我用。绰坦本未降旨革除汗爵。著即仍循其旧。本日已谕令明谊等。将常清咨文撤销。并谕令常清知悉矣。将此由六百里谕令知之。　　

○山西巡抚英桂、议覆湖北巡抚严树森条陈停补制兵粮额。查晋省幅员辽阔。额兵三万一千九百余名。现因徵调设防。不敷分拨。遇有缺山。势难停额待补。至外来勇丁。口食厚于制兵。强令入伍。恐非所愿。应无庸议。下部知之。　　

○四川总督骆秉章奏、军务未竣。请将本年军政。展缓办理。从之。　　

○以贵州永安协副将全祖凯为云南腾越镇总兵官。　　

○以剿贼迟延。直隶总兵官姜国仲、道员祝垲、下部议处。　　

○以抗调索扰。革云南总兵官刘义方、游击周宗清职。　　

○以贵州黔西剿办号匪。州境肃清。赏参将何显仕二品封典。道员盛鉴、都司彭万盛等花翎。知县刘联星等蓝翎。余加衔升叙有差。　　

○以贵州桐梓攻克贼巢。予总兵官沉宏富以提督用。余加衔升叙有差。阵亡副将李明万、游击王永堂、都司张继春、守备唐正位等祭葬世职加等。　　

○以贵州水城剿办苗匪。厅属肃清。赏都司胡云龙等蓝翎。余升叙有差。予阵亡守备刘云山祭葬世职。如游击例。　　

○予云南东川阵亡通判吴荣禧祭葬世职加等。　　

○予贵州普安阵亡署知县陈澍南祭葬世职加等。　　

○调乌噜木齐绿营兵一千五百名。阿克苏换防兵五百名。赴伊犁协同防剿。　　

○豁免山西丰镇、绥远、归化、太谷、兴、岢岚、洪洞、翼城、汾西、临汾、黎城、甯乡、应、山阴、灵邱、朔、虞乡、临晋、榆社、和顺、沁、沁源、忻、定襄、代、垣曲、霍、隰、二十八厅州县。并清水河、甯远、和林格尔、托克托、萨拉齐、通判所属地方积欠钱粮地租。　　

○戊戌。陕甘总督熙麟奏、平凉被围。檄饬余万明等飞速往援。得旨、平凉被围已久。急盼援兵。该督当严饬余万明激励将士。一鼓作气。迅解城围。俟所募楚勇到齐。再图分攻合剿。廓清大路。接仗情情。仍著续行奏闻。　　

○以巧滑规避。革甘肃知县邹文蔚职。遣戍军台。　　

○予江苏海州殉难候选县丞朱镇平等绅民妇女九十一员名口分别旌恤如例。并予建祠。　　

○句到陕西等省情实罪犯。停决甘肃斩犯一人。余三十九人予句。　　

○己亥。谕内阁、和润、德椿奏、清查仓库亏短各员。请分别办理一摺。奉天各厅州县仓库。自道光二十八年清查后起。截至咸丰十一年止。统计各属仓库。共亏银十四万七千二百余两。票银三万三百余两。制钱十一万四千一百余串。小数钱九千二百余串。粟米二十万八百余石。展转亏那。愈积愈重。亟应核实查办。以重库储。著照所请。所有奉天历任欠员。无论在省离省。在任离任。均著先行革职。勒限追缴。俟限满有无完交。再行分别办理。其业因亏空参追及另案革职病故各员。俱著归入此次清查。一律办理。至接收前任亏空。而本任实无亏短者。著加恩暂行免议。如有前任参追无著之款。仍著落最后出结之员赔缴。若延不完缴。即著从严参办。历任失察之治中知府及兼尹府尹等。均著查取职名。照例参处。和润查办迟延。著一并交部议处。余著照所议办理。另片奏、请饬告病回旗之知县。来省核算交代等语。前任承德县知县肇麟、交代款项。与前后任诸多轇轕不清。著该旗催令该员前赴奉天。会同前后各任详细核算。并著和润等查明有无亏短确数。再行分别办理。寻吏部议、和润照查办事件迟延一年以上例降一级留任。得旨、准其抵销。　　

○谕议政王军机大臣等、前据左宗棠奏、台湾粤勇溃散情形。当经降旨。将署提督吴鸿源革职拏问。所有福建水师提督。即命林文察署理。责令迅速起程。渡台剿匪。本日接据原任台湾道洪毓琛六月初三日摺报。所陈军务迁延兵饷匮绌情形。并请特派大员来台督师。勒限灭贼各等语。虽未将吴鸿源等贻误实情。据实参劾。而军事之掣肘。呼应之不灵。实已意在言外。该故员于病势危殆之际。犹能念及时艰。殚心筹画。实属可悯。现在林文察一军。是否渡台。即著左宗棠、徐宗干、饬令该署提督懔遵前旨。赶紧前赴台郡督率诸军。力图埽荡。并著左宗棠等酌度贼势军情。勒限蒇事。傥再逾限无功。吴鸿湖覆辙具在。断不能为林文察宽宥也。丁曰健受朝廷厚恩。膺斯重任。当与林文察等妥筹防剿。毋得稍有疏懈。致干咎戾。将此由五百里谕知左宗棠、徐宗干并传谕丁曰健知之。　　

○又谕、英桂奏、皖捻阑入豫西。调派各路兵勇严防一摺。据称探报捻匪大股。已由许州窜至洛阳。相距河岸及潼关不远。晋省在防兵勇。数止万余。如该匪锐意西趋。一至新渑陕州。则垣曲县之东滩渡。平陆县之茅津渡。芮城县之大禹等渡。皆系一河之隔。在在须防。该抚已飞饬袁复清统带楚勇。先往东滩渡驻扎。并抽拨劲旅分赴茅津渡等处。与原派防兵严加守御。如匪党窜近晋边。或附近潼关一带。豫省有兵追剿。晋师尚可酌派渡河会击。傥豫省无兵。贼势浩大。沿河口岸。同时吃紧即有自顾不遑之势等语。前因张之万奏、亳捻扰及许境。经兵练击败。悉数西趋。谕令英桂认真防守。昨据刘长佑奏、宋逆被剿。由浚县渡过卫河。窜入临漳成安一带。当以晋直交界。相距漳洺道里非遥。恐该逆图窜山西。复谕英桂、豫饬所属严加备御。兹据奏报防河情形。尚属认真。著即饬令和昌、刘子城等、于防务较松处所。拨派兵勇扼贼来路。无论捻匪宋逆窜及河干。均即实力剿击。毋使一人一骑得以偷渡。如豫省直隶有追剿之师。即派兵渡河会击。以期一鼓殄除。其潼关一带。即咨会多隆阿、张集馨、迅派兵勇。迎头截击。并饬令潼关厅、将沿河各项渡船。全提北岸。以免抢渡。该抚务当严饬所属。实力办理。不得徒托空言。致干重咎。张之万于八月初七日。奏报捻匪扰及许境。被击西趋。至今将及二旬。未得该抚续报。现据英桂奏、捻匪大股。已由许至洛。似已蓄意西趋。张之万当一面飞咨英桂派兵堵剿。一面仍饬张曜等兵绕出贼前。痛加截击。不可徒成尾追之势。致令窜入晋疆。昨据刘长佑奏、宋景诗由开州窜越浚县渡河。业经扰及卫辉属境。亦经谕令张之万督率防剿。毋任乘闲往来。该抚身膺疆寄。于捻逆宋逆分道肆扰。蔓延豫境。惟当会同毛昶熙商调兵勇。分投堵截。保卫地方。岂可迁延贻误。莫展一筹。再蹈郑元善覆辙。著即严饬带兵各员弁。实力剿办。并将近日军情。迅速驰奏。将此由六百里各谕令知之。　　

○闽浙总督左宗棠等奏、广东红单师船剿匪得力。请留闽省水师调遣。并将管带船勇各将弁归闽补用。允之。　　

○补铸杭州织造、北新关、南新关、各关防。从巡抚左宗棠请也。
  </div>
  <div class="pagination">
   <a href="清实录同治朝实录_page124.html">
    上一页
   </a>
   <span>
    ...
   </span>
   <a href="清实录同治朝实录_page120.html">
    120
   </a>
   <a href="清实录同治朝实录_page121.html">
    121
   </a>
   <a href="清实录同治朝实录_page122.html">
    122
   </a>
   <a href="清实录同治朝实录_page123.html">
    123
   </a>
   <a href="清实录同治朝实录_page124.html">
    124
   </a>
   <span class="current-page">
    125
   </span>
   <a href="清实录同治朝实录_page126.html">
    126
   </a>
   <a href="清实录同治朝实录_page127.html">
    127
   </a>
   <a href="清实录同治朝实录_page128.html">
    128
   </a>
   <a href="清实录同治朝实录_page129.html">
    129
   </a>
   <a href="清实录同治朝实录_page130.html">
    130
   </a>
   <span>
    ...
   </span>
   <a href="清实录同治朝实录_page126.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
