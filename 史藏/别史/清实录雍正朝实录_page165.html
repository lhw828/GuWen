<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 165 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 165 页/共 216 页
  </h1>
  <div class="content">
   ○甲午。谕大学士等。费雅思哈、伍什巴著往推河地方。与侯马兰泰一同领兵驻劄其伍什巴所管兵丁。著护军参领委三代管。副都统塔尔马善、著同阿成阿前往将军达尔济军营。在参赞上行走　　

○又谕。察哈尔总管副总管之缺。因本地无应补之人。是以于京城蒙古旗分官员内拣选补授。伊等俱系由披甲护军升用之员。口外游牧地方。并无产业。艰于谋生。未免向属下人等、混行勒索。致被讦告。为稽查官员参奏。若竟照贪婪之律治罪。殊属可悯。嗣后于京城拣选补授察哈尔总管副总管办事官员。作何施恩赏给之处。著酌议具奏。寻议、嗣后察哈尔总管。请赏给帐房四架。马十匹。牛十头。羊八十只。副总管帐房三架。马八匹。牛八头。羊六十只。办事官员帐房二架。马六匹。牛六头。羊四十只。赏给之后。伊等再有勒索苛累等弊。查出将产业追还。从重治罪。从之　　

○以兵部尚书鄂尔奇、内阁学士班第、为繙译乡试正考官。内阁学士索柱、德龄、为副考官　　

○乙未。以漕运总督性桂、署刑部尚书。礼部尚书魏廷珍、为漕运总督　　

○以故苏尼特扎萨克多罗郡王垂际功苏隆子旺臣、袭爵　　

○丙申。谕内阁。冬春以来。京师未得雨雪。朕与诸大臣等戒惧修省。虔诚祈祷。以冀仰格天心。闻畿辅地方、及河南、山东。雨雪亦少。山西、陕西二省。虽有得雪之处。亦未周遍。朕心忧虑。深恐二麦歉收。小民难于糊口。已切谕该督抚等、多方筹画。为思患预防之计。从来天人感召之理。捷如影响。所赖该督抚等、以恤民之心。为格天之本。果能使民气舒畅。未有不感召天和者。至于清理刑狱。亦祈求雨泽之要务。除在京已命刑部法司、清查案件。速行归结。以免拖累外。其畿辅地方及河东山陕等省。郡县繁多。有司贤否不一。其中或有听断刻核、滥及无辜者。或有淹滞覊留、尘案莫结者。或有牵连待质、致误恒业者。该督抚大吏等、当悉心体察。严饬属员。速为清理。应释放者释放。应取保者取保。务期平允矜慎。俾闾阎各安生业。其他政令稍有不便于民者。急思力为改图。总在该督抚等、体朕若保赤子之心。各切痌瘝乃身之念。至诚恻怛。勤求民隐。殚竭实心。普行实政。庶几上天昭格。早降甘霖。勉之勉之　　

○转理藩院右侍郎众佛保、为左侍郎。实授纳延泰、为理藩院右侍郎　　

○以陕西肃州总兵官张朝良、署山西太原总兵官　　

○丁酉。遣大学士尹泰、祭先师孔子　　

○赐喀尔喀多罗贝勒册卜登信勇名号　　

○宁远大将军岳钟琪奏言、据办理哈密事务员外郎永恒、查斯海、副将焦景竤、贝子额敏呈称、正月二十一日。鸭子泉卡伦。见有准噶尔百余贼人往来。二十二日。贼兵逼近哈密城池。登城瞭望。约有三千余人等语。臣查哈密地方。有副将焦景竤、带领官兵一千五百名驻防。又参将韩良弼、带领山西绿旗兵八百名驻劄城内。足资固守。但贼人既已侵逼哈密。自应遣兵截杀。臣随遣总兵官曹勷等、带领绿旗兵五千名。星夜由回落免大坂五堡地方。截其后尾。直至哈密应援。又遣总兵官张豹、带官兵二千名。由阔舍图岭前赴哈密接应。又据永恒等报称、二十三日。城池左近。贼兵甚少。其大队俱往南湖黄芦冈。向东北沿山一带。前赴塔尔那沁等语。臣查塔尔那沁地方。有提督颜清如、带兵四千名驻劄城内。可以固守。又令总兵曹勷等、于黄芦冈一带。相度地势。据其要隘。相机掩杀。臣更虑贼人或由毛垓图图尔库尔等路。窜入北山、逃遁归巢。查北山正西、及西北两路。有巴汉恩度尔、插汉专津二处。俱系贼人必由之路。臣更派副将军石云倬、带领原任兵部尚书马会伯、率绿旗兵三千二百名。前赴巴汉恩度尔一路埋伏。署镇安将军卓鼐带领前锋统领宗室哈尔吉、副都统僧保、张正文等、率骁勇官兵。暨八旗满兵。共三千八百名。前赴插汉专津一路埋伏。副将军常赉、带领都统艮敦、总兵官张存孝等、率满汉兵三千二百名。前赴无克克岭地方截杀。臣等军营兵马。现在准备接应。理合缮奏。奏入。报闻　　

○戊戌。祭大社大稷。遣皇五子弘昼行礼　　

○大学士张廷玉等奏言、恭遇纂修圣祖仁皇帝实录。臣等承敕监修。得窥金匮石室之藏。恭纪圣德仁功之盛。荣幸已极。乃以瑶函告竣。特颁议叙恩纶。稽考旧章。应加宫保。伏思臣等洊沐隆恩。已膺极品。何敢以载笔微劳。更邀议叙。况追思圣祖仁皇帝数十年教育之恩。即捐糜顶踵。何足仰酬万一。伏祈俯鉴微忱。免加议叙。视从优奖赏、更为光荣矣。得上□日皇考圣祖仁皇帝实录告成。监修总裁官等、积多年之心力。敬谨纂修。勤劳懋著。允宜加恩议叙。以示褒奖。乃张廷玉等具奏恳辞情词诚切。朕若允其所请于心实有未慊。若不允所请。又似不察其恳挚之情将原摺发出。著诸王、九卿、会议具奏。寻议大学士张廷玉等、仰沐国恩。至为深重。奏辞议叙。实属悃忱。伏乞俯赐俞允。从之　　

○大学士鄂尔泰奏言、古州丹江等处。开辟苗疆。一皆凛遵圣训。宣布仁威。将士用命。非臣之能。况数年以来。叠受殊恩异数。臣自问百无一酬。伏乞皇上俯鉴愚忱。准免议叙。得上□日、览奏情词恳切。具见诚悃。卿忠勇懋著。使苗梗向风。不但绥靖苗疆之功绩。为人所难能。而仔肩重任之公诚。亦大臣中所罕有。国家酬庸赏功。关系钜典。非卿可以己意逊让。亦非朕可以私心增减者。仍遵前上□日行　　

○己亥。孝康章皇后忌辰。遣官祭孝陵　　

○兵部遵上□日议奏。升任云贵广西总督鄂尔泰、贵州巡抚张广泗、办理苗疆。巢□刀抚允协。鄂尔泰、应给与一等阿达哈哈番。查鄂尔泰、现系三等阿思哈尼哈番。应并为一等精奇尼哈番。张广泗、应给与拜他喇布勒哈番。得上□日、大学士鄂尔泰、节制云贵广西三省。历有岁年。于所属苗疆。无不悉心经理。使蛮夷等慕义向风。咸登乐土。至于古州等处生苗。自昔未归王化。鄂尔泰运筹调度。巢□刀抚兼施。俾苗人怀德畏威。抒诚内向。疆圉开拓。边境辑宁。数年以来之功绩。实非寻常平定苗疆。剪除寇贼者可比。鄂尔泰、著授一等伯爵。世袭罔替。用奖殊勋。余依议　　

○宁远大将军岳钟琪奏言、据驻劄塔尔那沁提督颜清如陆续报称、正月二十三日。准噶尔贼人。占据天生圈山口。遣参将米彪、带兵六百名。前赴三道大坂防范马厂。随即督兵守城。自辰至酉。贼人始退西北山下。二十四日。米彪领兵行至白杨沟一带。与贼对敌。贼人退败。随遣副将陈经纶、带领官兵一千五百名。出城御敌。贼人由西南原路而逃。陈经纶领兵追逐。沿途搜巢

□刀等语。臣查贼人率众长驱。深入塔尔那沁一带。原图掳掠牲畜。今军营所留马匹骡头。俱在山南四道沟毕留大坂内牧放。官兵防护严密。牲畜并无伤损。奏入。报闻　　

○庚子。谕内阁。国家典礼。首重祭祀。每当斋戒日期。必检束身心。竭诚致敬。不稍放逸。始可以严昭事而格神明。朕遇斋戒之日。至诚至敬。不但殿庭供设铜人。即坐卧之次。亦书斋戒牌。存心警惕。须臾弗忘。至内外大小官员。虽设斋牌于官署。但恐言动起居之际。稍有亵慢。即非致斋严肃之义。查明代祀典。凡陪祀及执事之人。有悬祀牌之例。今酌定斋牌之式。令陪祀人员。佩著心胸之间。使触目警心。恪恭罔懈。并得彼此观瞻。益加省惕。其于明禋大典。愈昭虔洁。著传谕各部院、及八旗、并直省文武官员。一体遵行　　

○宁远大将军岳钟琪奏言、臣令总兵官曹勷、统领副将纪成斌等、率兵应援哈密。于正月二十七日。将至二堡地方。正遇贼人大队。约有五千余人。即奋勇进击。交战一昼夜。二十八日。贼众登山抵拒。曹勷等复四面奋攻。争先力战。从卯至午。贼众大溃。杀伤无数。夺其马匹牛羊。并救出兵丁、及汉回商民数百名。所余贼兵。由沙碛、败遁西逃。曹勷领兵搜捕。直抵二堡下营。二十九日。曹勷自二堡行至柳树泉。总兵官张豹、协同哈密副将焦景竤、塔尔那沁副将陈经纶等、与曹勷合兵一处。乘夜追巢□刀。臣思贼人背腹受敌。纵有残寇兔脱。势必逃至无克克岭。臣随知会副将军石云倬、常赉、署镇安将军卓鼐等、派遣满汉兵丁六千名。于无克克岭南山口之梯子泉一带截杀。仍著总兵官曹勷、将所领官兵。在沙枣泉驻劄。以张声势。所有大捷缘由。理合缮摺奏报。得上□日、大将军岳钟琪、奏报各路拨派官兵进巢□刀堵截。及总兵曹勷等击败贼人之信。调度有方。运筹亦备。官弁兵丁、奋勇效力。击败贼众。朕心嘉慰。惟是曹勷领兵一路。正当贼锋。其所带兵丁。稍觉单弱。而勇健将弁。亦觉尚少。再、贼人若由无克克岭逃遁。则有常赉石云倬等、堵邀击杀。假若败残余贼。由沙碛而遁。必由齐克塔木经过。吐鲁番之官兵。早能得信。与回民并力邀击。岂不更善。又穆垒驻兵一事。朕已降上□日与岳钟琪、令其计议举行。则吐鲁番回民迁移之事。可以缓商。至穆垒筑城。若事在必行。以速为善。今贼夷受创而去。乘机动工。更觉顺便。并令岳钟琪速议奏闻　　

○癸卯。大学士等议覆。直隶古北口提督路振扬等、查奏直隶、山西边境事宜。直隶独石口参将。请改为副将。添设都司一员。千总二员。把总三员。马营堡把总。改为千总。再添拨千总一员。龙门路城都司。改为游击。赵川堡把总。改为守备。张家口路属柴沟堡。添设参将一员。把总一员。其应添兵丁。请于宣化镇兵内、抽出四百三十名。再招募四百名。以敷防守。至于山西沿边各营路将领应行增添。新平路、助马路俱添设千总把总各一员。将军会堡。添设千总一员。马市水口。改原设外委把总为千总。平鲁路添设把总三员。得胜路。添设把总二员。镇弘堡、镇边堡、弘赐堡、镇羌堡、拒门堡、保安堡、鉄山堡、威虎堡、迎恩堡、焦尾城、添设把总各一员。其应添兵丁。于大同镇、杀虎协、朔平城守营内、抽拨足额。无容另为招募。所有直隶山西一带边墙。无庸修筑。其坍塌各口。应用木栅鹿栅堵塞。均应如所请。从之　　

○予故广东潮州总兵官马纪勋、祭葬如例　　

○甲辰。以世子熙良、署镶红旗汉军都统　　

○正黄旗蒙古副都统满丕、缘事降调。升正黄旗参领瞻岱、为本旗蒙古副都统。一等侍卫哈达哈、为镶蓝旗蒙古副都统。二等侍卫觉罗七十五、为三姓地方副都统　　

○乙巳。谕内阁。扎萨克旗分地方。各处耕种。所收米石存仓。原为伊等地方荒岁之用。目今喀喇沁等处米石。尽行散赈。伊等属下蒙古。仓廪空虚。不可不预为之备。著于赈济米石外。再行施恩。每石给发价银一两。交与各该扎萨克等、买米存仓收贮。俟入仓之日报部。部内差员查验。若将给价买补之米不行入仓。及有侵蚀等弊。必从重治罪　　

○蒿齐忒郡王雅穆聘尔、科尔沁贝子乌尔呼尔故。各遣官致祭　　

○丙午。大学士等议奏。陈泰世受国恩。身为参赞。傅尔丹统兵进巢□刀之时。特授伊兵二千。令在科布多河岸驻劄。以备敌兵。乃陈泰一闻索伦逃兵讹言。即畏懦领兵回向扎布韩地方。后经傅尔丹屡次催调。陈泰惟事推诿。又不即赴科布多。殊干法纪。应照律拟斩秋后处决。行文军营。令将陈泰解送来京。交刑部监候。得上□日、陈泰之罪。断无可赦。著照拟处斩。即在军营监禁。至秋审时。拟为情实具奏。俟命下之日。再行正法　　

○丁未。谕内阁。朕闻西宁北川口外白塔地方。出产石煤。系附近汉土番回民人、穵取贩卖。以为生计。每＜马犬＞纳税钱三十文。西宁府委员收解充饷。约计每年收银一千九百余两。近因西陲用兵之际。西宁移驻兵弁、较前为多。率皆用煤以供炊爨。煤价渐至昂贵。若仍照例徵收税银。恐价值不能平减。于兵民均有未便。著将应收税银宽免。该督抚转饬有司。实心稽查。傥胥吏人等、有照旧私收。或借端需索者。务令察出治罪　　

○谕刑部。凡监候待质人犯。除强盗案件、不应宽释外。如人命等案内。有正犯未获、牵连余犯、监候待质、已过三年者。著取保释放。俟缉获正犯之日。再行质审。傥暂行释放之际。有私自逃匿者。除保人重惩外。定将本犯严拏从重治罪。著直省一体遵行　　

○江西布政使李兰、缘事降调。升江南安徽按察使王纮、为江西布政使司布政使。直隶按察使姜頴新、患病解任。以光禄寺少卿窦启瑛、为直隶按察使司按察使。浙江宁台道孙诏、为安徽按察使司按察使　　

○戊申。调湖广彝陵总兵官杜森、为陕西西大通总兵官。升山永副将冶大雄、为湖广彝陵总兵官　　

○裁山西吴城、青龙二驿驿丞各一员。从山西巡抚觉罗石麟请也　　

○己酉。理藩院奏言、喀尔喀扎萨克多罗郡王达玛林多尔济、缘迟误军需。已革王爵。其子例不准袭。应否将其弟多尔济扎尔袭爵。恭候钦定。得上□日、多尔济扎尔著袭封扎萨克多罗郡王　　

○辛亥。宁远大将军岳钟琪奏言准噶尔贼人。由五堡之南、沿沙碛败遁。若寻有水草路。必绕至无克克岭一路西窜。臣前派副将军常赉、石云倬、所领之官兵六千余名。俱于正月二十九日午未时、齐至无克克岭。臣与副将军常赉面议。官兵一到无克克岭。略为歇息。即令石云倬、挑带四五千名。先赴梯子泉一路截杀。署镇安将军卓鼐带满兵三千名随后接应。其余官兵。令常赉带领、守截无克克岭山口。三十日午后。贼人适在山口二十里屯住。石云倬等、如即遣发官兵乘夜潜袭。灭此自不待朝食。讵料初一初二等日。杳无捷音。至初三日。始据卓鼐咨称、初一日。贼兵业已逃窜。初二日。即遣骁勇官兵。近搜远捕。贼人从陶赖大坂之西。越向纳库山遁归。臣思将军三员。带兵万余。乃观望不前。以致贼人惊觉远扬。深为骇异。及副将军等陆续撤兵回营。询其情节。据常赉、卓鼐等、同称三十日午后。见有贼人屯住山口。石云倬总不发兵。直至戌时、始派兵一千五百名。令总兵官张存孝、带领在山下等候。又数次遣人拦阻。不许前进。石云倬安寝帐房。初一日天明。始领兵东行十余里。随即安营造饭煎茶。才转西而行。张存孝至贼人屯住之处。余火未息。报称贼人窜遁不远。请其速行前进追巢□刀。石云倬又传令撤兵。不许追袭。臣以梯子泉一带。实逆贼归巢之要路。又虑无克克岭之西南。尚有塔库纳库一路。亦系贼人归途。务须派兵堵截。查有凉州右营外委马得玉、乃熟识塔库纳库道路之人。令其驰赴行营。听候发兵领路。不料石云倬大怒以马得玉为多事。欲行责治。并不发兵邀截。贼人果由塔库纳库一路逃归。坐失机会。石云倬乖戾偾事。臣实难代为隐讳。不得不据实奏闻。得上□日、办理军机大臣严察议奏。寻议、石云倬应革职。交与岳钟琪、同常赉、卓鼐等、询明确供解京按律究拟。从之　　

○壬子。春分。朝日于东郊。遣平郡王福彭行礼　　

○谕大学士等。派往白格尔地方之蒙古兵甚少。著于鄂尔多斯六旗内、再派一千。带领前往。仍照前令王查木阳、协理台吉策旺多尔济额默根等。会同该扎萨克选派。俟整束行装完备。即与王查木阳所领二千兵。一同起程。著王查木阳等、于六旗协理台吉大员内。拣选人去得、能管辖兵丁者二员。再酌派官员。带领前往。王查木阳若已起程。著六旗扎萨克贝勒贝子公台吉等。会同选派。务将器械马匹。办理整齐。令其起程。其赏赐兵丁银两。另派员随从送往　　

○又谕。据大将军岳钟琪奏报。贼人从纳库一路遁逃。并撤兵回营各情由。此次贼夷狂肆昏乱。深入重地。投身罗网。乃自速灭亡也。我师既以逸待劳。且我众彼寡。但能申明军纪。要截击杀。并不必奇谋异算。断不致兔脱狼奔。今乃坐失机会。不但不能屠巢□刀。且使贼人由坦途而遁。此实朕与廷臣意料所不及者。其领兵之石云倬、已降上□日治罪。至大将军岳钟琪、素谙军旅。本非庸材。缘怀游移之见。致乖战守之宜。前车之鉴。非止一端。嗣后当深悟前非。痛自省惕。先事绸缪。临事坚定。壹号令以振军声。示威信以齐众志。庶可以奏肤功而收后效。朕犹深望之　　

○江西南昌总兵官陈王章、缘事革职。升陕西洮岷副将王廷瑞、为江西南昌总兵官。仍领兵驻劄吐鲁番。以陈王章、仍署南昌总兵官　　

○癸丑。谕大学士等。内阁学士索柱一家著出包衣佐领入上三旗。其入于何旗何佐领之处。著伊自定　　

○又谕。前议三四月间穆垒筑城驻兵一事。已降上

□日大将军岳钟琪、令其酌量办理。今再四思维。以数万官兵。移驻穆垒。春间马驼既恐膘力不足。且时日稍觉忙迫。未必事事皆能就绪。不若迟至六月夏秋之交。将诸事预行慎密办妥。大兵迅发。一举可成。将来预备兵丁之时。须出其不意。速完城工。则战守皆易矣。穆垒驻兵之举既缓。则吐鲁番之兵粮。当急为筹画。吐鲁番既有官兵三千名。若再加三千名。则军势益壮。不但可以保护回民。即将来禾稼在野之时。贼人前来践踏。我师合回众擒巢□刀之。亦易为力。此时发兵三千前往。就便可以将米粮运送。或由沙碛小路。零星运往亦可。傥雇哈密之人运送。而令吐鲁番之人接应。皆照数给与脚价。著岳钟琪悉心妥议办理　　

○又谕。西路军务。关系紧要。军营之中。协办大臣甚少。福建总督刘世明、于西边情形。素所谙悉。著驰驿来京。面请训上□日。前赴军营。先赏藩库银一万两。制办行装。福建总督印务。著广东总督郝玉麟署理。广东总督印务。著广东巡抚鄂弥达署理。广东巡抚印务。著广东布政使杨永斌署理。广东布政使印务。著江南苏松常镇道甘汝来署理。郝玉麟未到闽之前。福建总督印务。著阿尔赛暂行署理。仍兼管提督事务　　

○又谕。西路副将军石云倬、已革职议罪。朕欲于各省督抚提镇中。简用一人。前往军前协办军务。贵州巡抚张广泗、才干优长。实心任事。数年以来。苗地用兵。该抚亲历戎行。深谙军务。著印驰驿来京。面请训上□日。前往军营为副将军。赏藩库银一万两。制办行装。贵州巡抚印务。著广西布政使元展成、前往署理。广西布政使印务。著广西按察使张钺署理。广西按察使印务。著广西庆远府知府徐嘉宾署理　　

○又谕。从前因归化城留兵甚少。谕令副都统图尔赛等。带领土默特一千兵。前往照看台站。俟马尔赛所领兵丁、至扎克拜达里克时。将土默特兵丁撤回。贝勒僧滚扎布等。领往之喀喇沁一千兵。令驻扎台站。今噶斯一路土默特兵丁。俱经撤回归化城。归化城既已添兵。图尔赛等领去之土默特一千兵。著暂行停止撤回。仍令看守台站。喀喇沁一千兵丁。著往扎克拜达里克地方、屯扎候上□日　　

○甲寅。孝昭仁皇后忌辰。遣官祭景陵　　

○谕内阁。云南鹤丽总兵南天祥、朕另有简用之处。著即起程赴江南江宁府候上□日。其云南鹤丽总兵员缺。著广西梧州副将杨国华补授　　

○又谕。绥远将军马尔赛军营。著将护军统领职衔吉当阿、委署前锋统领。建勋将军达尔济军营。著将副都统塔尔马善、委署前锋统领　　

○移江南淮徐道、驻宿迁县。从江南河道总督嵇曾筠请也　　

○乙卯。谕大学士等。贼人侵犯哈密塔尔那沁等处。所派官兵征巢□刀堵截。其中多有步行者。虽因将领无能。观望退缩。致令贼众逃遁。而兵丁之奋力前驱。勤劳实堪轸念。著大将军将大营塔尔那沁哈密等处、此次出征之兵丁。查明分别。赏赉。其阵亡受伤之兵丁。尤可怜悯。著查明照例赏恤　　

○又谕。哈密被贼侵扰。回民等、并力抵御。甚属可嘉。闻其在外牧放之牲畜。一时不及收回者。被贼人盗去。虽据报贼遁之后。仍将牲畜夺回。但恐遗失倒毙者已多。朕心深为轸念。其遗失牲畜之头目回民等著赏银一万两。守城御贼者。著赏银五千两。按名分给。其擒获贼人者。优加赏赉。务令均沾恩泽
  </div>
  <div class="pagination">
   <a href="清实录雍正朝实录_page164.html">
    上一页
   </a>
   <span>
    ...
   </span>
   <a href="清实录雍正朝实录_page160.html">
    160
   </a>
   <a href="清实录雍正朝实录_page161.html">
    161
   </a>
   <a href="清实录雍正朝实录_page162.html">
    162
   </a>
   <a href="清实录雍正朝实录_page163.html">
    163
   </a>
   <a href="清实录雍正朝实录_page164.html">
    164
   </a>
   <span class="current-page">
    165
   </span>
   <a href="清实录雍正朝实录_page166.html">
    166
   </a>
   <a href="清实录雍正朝实录_page167.html">
    167
   </a>
   <a href="清实录雍正朝实录_page168.html">
    168
   </a>
   <a href="清实录雍正朝实录_page169.html">
    169
   </a>
   <a href="清实录雍正朝实录_page170.html">
    170
   </a>
   <span>
    ...
   </span>
   <a href="清实录雍正朝实录_page166.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
