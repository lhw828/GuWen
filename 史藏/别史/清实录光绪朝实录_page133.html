<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 133 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 133 页/共 1316 页</h1>
    <div class="content">
○河南巡抚涂宗瀛奏、豫省连年荒歉。请展缓阅伍。从之。摺包　　

○又奏、早秋已届。民困渐苏。谨即办理资遣。酌留工厂粥厂。并豫筹甫复流民籽种口粮。及买还仓谷。报闻。摺包　　

○辛卯。谕军机大臣等、夏同善奏、请申谕疆臣。酌量蠲缓灾区下忙钱粮一摺。前经降旨。将山西平阳等府州所属各州县。本年下忙钱粮蠲免。本日复降旨。将河南祥符等州县。新旧钱漕。分别蠲缓。直隶前经被灾地方。应否蠲缓下忙粮赋。前据李鸿章奏称、俟八九月闲。察看情形具奏。著该督迅速确查。奏明办理。兹据夏同善奏、请将直隶山西河南被灾各州县。本年下忙钱粮。除因荒未种、及已种失收之处。应免尽免外。其秋禾成熟田亩。例应开徵者。亦概酌量分成蠲缓等语。著该督抚体察情形。酌度具奏。所有奉旨蠲缓钱粮。务即遍行晓谕闾阎。毋任吏胥影射侵蚀。以期实惠及民。用副轸念灾区至意。将此各谕令知之。现月　　

○理藩院奏、遵议贝勒格楚克处分。得旨、格楚克所兼御前行走及理藩院额外待郎差使。著加恩免其开去。随手　　

○漕运总督文彬奏、汛水接长。兼筹疏御情形。得旨、据奏湖河水势增长。现已启放车逻、南关、南新、三坝。水势略定。仍著文彬督率道厅。加意修防。务期堤工稳固。保卫田庐。毋稍大意。随手　　

○河南巡抚涂宗瀛奏、飞蝗过境。扑捕情形。得旨、仍著严饬各员。加意摉捕。以期净绝根株。随手　　

○蠲缓河南祥符、陈留、杞、通许、尉氏、洧川、鄢陵、中牟、兰仪、郑、荥阳、荥泽、氾水、禹、密、新郑、考城、睢、安阳、汤阴、临漳、林、内黄、武安、涉、汲、新乡、辉、获嘉、淇、延津、封邱、滑、浚、河内、济源、原武、修武、武陟、孟、温、阳武、偃师、巩、宜阳、登封、新安、渑池、永甯、泌阳、内乡、裕、舞阳、叶、西平、确山、淮甯、商水、西华、太康、扶沟、许、临颍、襄城、长葛、郾城、汝、郏六十八州县被灾地方新旧额赋有差。现月　　

○壬辰。谕内阁、前因已革江苏知县曾绍勋。以并未沾染嗜好。被沈葆桢奏□□□尔□冤抑。赴都察院呈诉。当交吴元炳查验具奏。兹据奏称、传验该革员。虽未吸食鸦片。惟有售卖烟土确据。吸食即非无因。且劣迹昭著。有干预县署案件。从中关说等情。该革员平日既行同无赖。经沈葆桢奏□□□尔□后。复敢怙恶不悛。妄行呈控。似此刁风。断不可长。曾绍勋业经革职。著发往军台。效力赎罪。以示儆戒。现月　　

○又谕、吴元炳奏、特□□□尔□庸劣不职各员等语。江苏候补知府陆费森素性佻达。操守难信。宜兴县知县施惠、纵役豢盗。昏愦无能。候补同知直隶州知州潘青照、行为不端。声名甚劣。均著即行革职。现月　　

○癸巳。遣官祭文昌帝君庙。外记　　

○谕内阁、御史傅大章奏、各省吏治因循。请饬认真甄别一摺。各省试用人员。向例一年期满。由各该督抚分别奏留补用。原期详加考察。以定去留。近来往往视为具文。凡试用期满之员。概请留省补用。殊非澄叙官方之意。嗣后各省督抚。于捐纳保举人员到省。务当破除情面。悉心考察。于一年试用期满后。认真甄别。不得一味姑容。概请留省补用。其实缺正途。暨业经留省。及毋庸试用各员。仍当随时严行查核。如有贪劣不职者。即行奏明□□□尔□处。毋稍徇隐。现月　　

○又谕、御史傅大章奏、试署期满人员。并不题请实授。易于取巧。请饬酌定章程等语。著吏部议奏。现月　　

○谕军机大臣等、李鹤年奏、本年黄沁两河。溜势冲射。险工迭生。前拨之款。所短尚钜。请南岸添拨银六万五千两。北岸添拨银二万两等语。著涂宗瀛督饬藩司如数筹拨。并前款未清银两。于霜清以前。一并拨交。俾资修守。将此谕令知之。现月　　

○甲午。谕内阁、松溎奏、特□□□尔□办理不善之粮员。请饬查办等语。察木多粮员候补知县毛锐卿、舞文取巧。恃才专擅。乍了、察木多、互相械斗。该员并不立时阻止。率行请兵。希图邀功。并扣兵饷二成。名为运费。勒令兵丁出具甘结。以致物议沸腾。著丁宝桢速派妥员。前往察木多接换。即将毛锐卿撤回。查明该员有无侵吞亏挪情弊。并办理不善之处。据实□□□尔□奏。以肃官方。现月　　

○以豫亲王本格署镶白旗满洲都统。吏部尚书灵桂署镶红旗蒙古都统。正黄旗满洲副都统恩麟署正蓝旗护军统领。明发　　

○予历著战功。故陕西布政使蒋凝学。如军营立功后病故例议恤。现月　　

○乙未。遣官祭关帝庙。外记　　

○谕内阁、御史孔宪珏奏、仕宦日巧。请饬部严定章程一摺。著该部议奏。现月　　

○云南巡抚杜瑞联奏、安平等厅县。请自光绪六年□山戊不□试为始。设学定额。下部议。摺包　　

○丙申。谕内阁、前据铭安、玉亮奏吉林偏脸子屯齐傅氏家。夤夜被抢财物。砍伤事主一案。承缉之佐领三庆。缚拏傅甸奎等、起获赃物。均多不实。并不将栽赃诬陷之齐广贞。躧缉到案。当经降旨。将三庆暂行革职。并令铭安等、传获齐广贞。严切根究。兹据齐傅氏之子侍卫倭兴额。遣抱赴都察院呈诉。此案获赃拏犯情形。多有不符。齐广贞亦并非该侍卫家藏匿。不令到案。吉省原有股匪窜扰。该将军并不剿办。该处揽讼之程思敬。展转蒙蔽将军。致派委之人。有接济金匪等情。案关事主冤诬。边匪猖肆。虚实均应根究。著派崇绮、冯誉骥、驰驿前往吉林。秉公查办。据实具奏。随带司员。著一并驰驿。侍卫倭兴额。著即前赴吉林。听候质讯。现月　　

○直隶总督李鸿章等奏、请添设热河围场学额。下部议。摺包　　

○丁酉。谕内阁、文煜、翁同和奏、遵旨会讯刑部掌责身死人犯一案。据实覆奏一摺。此案刑部司员。因马甲文瑞。叠次抗传不到。当堂掌责。旋即身死。讯系带伤痰壅气闭所致。并非决不如法。惟该犯曾经患病。到案时并不从容推鞫。遽行掌责。究系未能详慎。刑部员外郎吉顺、郎中冯惟寅、均著交部照例议处。现月　　

○戊戌。谕内阁、梅启照奏剿捕海岛匪徒。擒获首要各犯。分别惩办一摺。浙江定海厅属大衢山地方。匪犯金启兰。因清查该处荒地。该匪抗不指丈。经该管同知会营前往弹压查拏。胆敢胁众戕害弁兵。句结海贼。负嵎抗拒。经提督黄少春派拨兵勇。总兵官郭定猷亲督标兵。同往剿办。摉杀匪党多名。当将匪首金启兰擒获。地方现已肃清。办理尚为妥速。即著梅启照督饬甯绍台道。讯明确供。尽法惩办。一面饬令定海厅。安抚良民。将该山查丈升科事宜。妥为办理。所有在事出力之台州府同知成邦干、候补同知张权英、均著赏给三品顶戴。其阵亡之定标右营把总洪廷芳、武生武廷卫、均著交部照例议恤。现月　　

○又谕、李鸿章奏、已故大员。功绩卓著。请宣付史馆立传一摺。前署贵州巡抚韩超。于咸丰年闲。署理贵州巡抚。值饷匮兵疲之际。卒能击退石达开大股逆匪。并攻克尚大坪等处贼巢。肃清大定、安顺、遵义、思南、铜仁、诸郡。洵属战功卓著。嗣因患病。回籍调理。兹闻病殁。轸惜殊深。著将该故员生平事迹宣付史馆立传。并加恩予谥。以彰荩绩。寻赐祭葬。谥果靖。现月　　

○谕军机大臣等、铭安等奏、官军入山摉捕匪徒情形。拏获穵金匪首正法。暨请开垦藲梨厂外荒地。绘图呈览各摺片。吉林东南各山。素为盗贼渊薮。此次该署将军等、派队入山。歼擒匪党多名。抚谕流民。各安生业。办理尚为妥协。惟该处地方辽阔。仍当督饬各队。扼要驻扎。随时严密摉缉。务期尽绝根株。至清查荒地。安插穷民等事宜。均属地方要务。铭安等其实心筹办。次第举行。以安疆圉。金匪孙百万。于投充勇目后。仍敢纠众穵金。殊属目无法纪现经官兵将该犯及其夥党。一并擒获正法。仍著饬令员弁。于东山各沟。认真摉查。如有匪党潜匿。即行严拏惩办。并将无业流民。妥为安抚。藲梨厂界外闲荒地亩。既据该署将军等、奏称无碍贡品。堪以开恳。著照所请。准令佃民认领升科。图留中。将此各谕令知之。现月　　

○直隶总督李鸿章奏、留防淮勇。军需短绌。现筹裁勇就饷。下部知之。摺包　　

○前福建巡抚丁日昌奏、此次办理晋豫赈捐。数钜解速。将将闽粤劝捐出力员绅优保。暨道员林维源捐款优奖。得旨所有劝捐出力各员绅。及道员林维源捐款。著丁日昌分别知照李鸿章、何璟、吴赞诚等、奏请奖叙。摺包　　

○以光禄寺卿许庚身为太常寺卿。外记　　

○予故提督韩殿甲等、入祀苏州无锡淮军昭忠祠。及安徽本籍昭忠祠。从直隶总督李鸿章请也。摺包　　

○旌表矢志完贞江苏候选同知江家吉聘妻陈氏殉夫捐躯直隶候选郎中石元俊妻吴氏。摺包　　

○己亥。予前阵亡同知徐树楠于杭州省城建立专祠。及咸丰十一年满营殉难官兵遗骸封茔。列入祀典。从浙江巡抚梅启照请也。摺包　　

○庚子。世宗宪皇帝忌辰。上诣寿皇殿行礼。遣官祭泰陵。黄绫　　

○谕内阁、刘长佑奏、请饬催总兵官到任等语。云南腾越镇总兵官张从龙。前准文彬奏请。仍留清淮军营。兹据刘长佑奏称员缺紧要。未便久悬。张从龙著即赴腾越镇本任。以重职守。现月　　

○谕军机大臣等、穆图善等奏军台差务尚繁。请仍照案添雇驼马一摺。现在新疆厎定。嘉峪关驿路畅通。西路各城差使。已改由驿路行走。现据穆图善等奏称、乌库科等处防兵。尚未遣撤。运送饷需。一切均由察哈尔所属台站供应。且布鲁图帮台之察克达哈布苏尔嘎驼马雇觅不易。该处台站费用。仍难规复旧章。即著照所请。所有察哈尔每月应发各台津贴等项银两。仍准照前开放。如有紧急要差。由该都统等派员驰往布鲁图各台。发价添雇驼马。俾资应用。一俟乌库科三处防兵遣竣。布鲁图帮台驼马到台。即著穆图善、奎昌、体察情形。奏明停放。以节糜费。该城军需支绌。著刘秉璋、李文敏、文格、迅将应解察哈尔衙门军需银两。克期拨解。以应急需。至布鲁图帮台之察克达哈布苏尔嘎驼马。何以屡经严催。抗不应付。著理藩院严催乌兰察布盟长。迅将所属各旗。应出帮台驼马备齐。速赴各台。俾资协济。毋得仍前玩忽。致误要差。将此谕知理藩院。并由四百里谕令穆图善、奎昌、刘秉璋、李文敏、文格知之。现月　　

○总理各国事务衙门奏、出使大臣崇厚、曾纪泽、俸薪拟分等支给。崇厚以侍郎为全权大臣。作为头等。曾纪泽以承袭侯爵候补四五品京堂。作为二等。比照二三品充二等例。允之。摺包　　

○又奏、刊给出使大臣曾纪泽等关防。报闻。摺包　　

○云南昭通镇总兵邓有德因病乞休。允之。以记名总兵麟志为云南昭通镇总兵官。现月　　

○以前陕西汉中镇总兵杨长春为云南临元镇总兵官。现月　　

○予历著战功。故提督衔云南临元镇总兵官李明惠优恤加等。并附祀本籍与立功地方昭忠祠。从云贵总督刘长佑请也。　　

○壬寅。谕内阁、顺天府奏、请赏普济堂米石一摺。顺天各属。本年春闲亢旱。麦收歉薄。穷黎生计维艰。普济堂功德林两处粥厂。自应先其开放。所有恩赏小米三百石。加赏小米五百石。均著照例赏给。另片奏、卢沟桥地方。及附近各村。民多困苦。请设厂放粥。暨资善堂。请赏粥米各等事。加恩著照所请。赏给卢沟桥粥厂粟米四百石。并拨资善堂粟米三百石。以资赈济。现月　　

○癸卯。吏部左侍郎彭久余因病乞解职。允之。　　

○甲辰。秋分夕月于西郊。遣庄亲王载勋恭代行礼。　　

○钦奉慈安端裕康庆昭和庄敬皇太后。慈禧端佑康颐昭豫庄诚皇太后懿旨。孚敬郡王之嗣子载沛。现在溘逝。著以奕瞻之子载楫。改名载澍。承继孚敬郡王为嗣。加恩封为多罗贝勒。现月　　

○转吏部右侍郎童华为左侍郎。调刑部左侍郎黄倬为吏部右侍郎。未到任前。以内阁学士祁世长署理。调礼部右侍郎冯誉骥为刑部左侍郎。以内阁学士龚自闳为礼部右侍郎。未到任前。以大理寺卿朱智署理。现月　　

○乙巳。湖广总督李瀚章等奏、遵旨派队驰赴河南伏牛山。会同豫军巡哨。并无匪踪潜匿。地方一律绥靖。报闻。摺包　　

○以不守营规。革湖北守备黄兆翔职。随手　　

○丙午。谕军机大臣等、总理各国事务衙门奏闽省城内洋楼被毁。请饬妥速办结一摺。据奏前据何璟等函称、福建省城士民。因英国教士。在乌石山雀舌桥。添盖洋楼。有碍风水。禀经该督等饬查。实系侵占。旋因教士胡约翰嫚骂。群情愤愤。致将新盖楼屋三闲烧毁。现据英国使臣傅磊斯声称、此案与领事官所报情节不符。业经该衙门函复该督等查办等语。此案起衅情由。教士固有理曲之处。然该处民人。遽将其楼屋焚毁。亦属卤莽。地方官临时既未能弹压保护。若再办理迟延。更滋口实。且恐日久枝节愈多。尤难了结。著何璟、吴赞诚、严饬该地方官。迅速查明实在情节。持平妥办。不准稍涉迁延。原摺均著钞给阅看。将此由五百里各谕令知之。洋务档　　

○纂修官余炳文恭纂　　

总纂官钱骏祥恭辑监修总裁世恭阅四签三月二十三日正总裁那恭阅四月十八日专司藳本陆恭覆阅壬子六月十三日　　

徐恭阅二签闰六月十三日　　
</div>
    <div class="pagination">
<a href="清实录光绪朝实录_page132.html">上一页</a><span>...</span><a href="清实录光绪朝实录_page128.html">128</a><a href="清实录光绪朝实录_page129.html">129</a><a href="清实录光绪朝实录_page130.html">130</a><a href="清实录光绪朝实录_page131.html">131</a><a href="清实录光绪朝实录_page132.html">132</a><span class="current-page">133</span><a href="清实录光绪朝实录_page134.html">134</a><a href="清实录光绪朝实录_page135.html">135</a><a href="清实录光绪朝实录_page136.html">136</a><a href="清实录光绪朝实录_page137.html">137</a><a href="清实录光绪朝实录_page138.html">138</a><span>...</span><a href="清实录光绪朝实录_page134.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
