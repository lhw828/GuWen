<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 601 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 601 页/共 681 页</h1>
    <div class="content">○乙巳。上诣皇太后宫、问安。　　

○户部议覆、四川陕西总督鄂海等疏言、甘肃所属靖远等处、被灾穷民。当青黄不接之时、应大口给粮三合、小口二合、以为养赡。其有田地、缺乏籽粒者、每亩给粮五升、作为籽粒、令其竭力耕种。其未回籍者、令该地方官送回。到籍之日、房屋倒坏、无栖身者、臣等酌量安插。应如所请。从之。　　

○谕户部、甘肃一带地方、去年春麦失收、秋田亦歉。经该督抚奏报甚明。其地俱系山田、稍遇天旱、易致荒歉。是以旧岁特沛恩泽、蠲免租赋。见在虽据该督抚、设法赈济、给与牛种。此外更应作何筹画、使小民得所、永有裨益。著遣工部右侍郎常泰、大理寺少卿陈汝咸、到彼会同该督抚、详察地方百姓情形、确议具奏。　　

○丙午。古北口总兵官马进良、以衰老乞休。允之。　　

○丁未。升左通政王景曾、为太仆寺卿。　　

○戊申工部议覆、河南巡抚鹿祐疏言、封邱县大王庙前、大溜冲刷、直射堤根。亟宜加套埽、以资捍御。应如所请。从之。　　

○己酉。上诣。皇太后宫、问安　　

○辛亥。兵部议覆、广东提督王文雄疏言、广东番禺县属石棋市桥、并顺德等处、多有盗贼。臣前后招抚山海盗贼、四百三十九名、公同督抚筹画、有愿入伍者、择其精壮二百二十名、分发附近水陆各营、入伍食粮、随营操练、严加管束。即令在本处洋面地方、专司捕盗。其余二百十九名、发各地方官、收管安插。应如所请。从之　　

○癸丑。差往甘肃工部右侍郎常泰、大理寺少卿陈汝咸、请训上□日。上谕曰、朕曾至宁夏、其地方有似蒙古。所种惟青稞。遇岁不收、民既流散。尔等到彼、应与总督鄂海、巡抚乐拜计议、教百姓牧养牛羊。盖甘肃地方、不比直隶、山东、与蒙古同。宜畜牛羊。虽遇荒岁、食乳亦可度日。又地产肉苁蓉、天门冬、煮食之、味似山药。又一种沙米、亦可食。被灾诸处、尔等亲身往勘、会同督抚、酌议以闻。　　

○甲寅。皇三子和硕诚亲王允祉、恭请上幸王园、进宴　　

○丙辰。上诣皇太后宫、问安。　　

○丁巳。遣官祭历代帝王。　　

○原任户部尚书王鸿绪、进所撰明史列传、二百八十卷。命交明史馆　　

○己未。万寿节。上诣皇太后宫行礼。停止朝贺筵宴。　　

○遣官祭福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○遣官祭真武、东岳、城隍之神。　　

○癸亥。上诣皇太后宫、问安。　　

○丁卯。京口将军何天培、陛辞。上谕曰、京口地方紧要。练兵修船二事、所当留意。朕南巡时、次金山寺、欲观舟师操练。将军等、数以风大为辞、未行操练。尔时朕即疑其为船不备故也。后用船时、果未全备。马三奇尚安静、但于事务、不甚留心耳。尔宜尽心料理。　　

○奉天府府尹郝林、陛辞。上谕曰、盛京旗民杂处、命案甚多。尔必亲历所属地方、诚心教导。毋谓此非久任之地。将事诿与将军各部。国家设一官、即有一官之职。为官者、当立志尽职、兴起教化、有一番整顿、方无忝厥职也。　　

○西藏班禅胡土克图、遣使进贡。赏赉如例　　

夏。四月。壬申朔。享太庙。遣领侍卫内大臣公阿灵阿行礼。　　

○上诣皇太后宫、问安。　　

○谕兵部、贵州威宁总兵官张之麟、年老衰迈、不能骑射、殊不胜总兵官之任。著以原品休致。此缺另拟补授　　

○癸酉。谕吏部、教官有教养士子之责、员缺甚属紧要。嗣后掣选教官者、应取至京师、令大臣面试、方可补授。又谕、补授州同人内、不堪者甚多。亦应取至京师、令九卿面试补用。有出身不明者、著革退。　　

○谕和硕诚亲王允祉等、古历规模甚好。但其数目、岁久不合。今修历书、宜依古之规模、用今之数目为善。　　

○甲戌。上诣皇太后宫、问安。　　

○乙亥。谕礼部、朕惟治天下、以人心风俗为本。欲正人心、厚风俗、必崇尚经学、而严绝非圣之书。此不易之理也。近见坊间、多卖小说淫辞、荒唐俚鄙、殊非正理。不但诱惑愚民、即缙绅士子、未免游目而蛊心焉。所关于风俗者非细。应即行严禁。其书作何销毁、市卖者作何问罪、著九卿詹事科道、会议具奏。寻议、凡坊肆市卖一应小说淫辞。在内交与八旗都统、都察院、顺天府。在外交与督抚、转行所属文武官弁、严查禁绝。将板与书、一并尽行销毁。如仍行造作刻印者、系官、革职。军民、杖一百、流三千里。市卖者、杖一百、徒三年。该管官不行查出者、初次、罚俸六个月、二次、罚俸一年、三次、降一级调用。从之。　　

○户部左侍郎塔进泰以老病乞休。允之　　

○庚辰。上诣皇太后宫、问安。　　

○辛巳转户部右侍郎噶敏图、为左侍郎。升内阁学士绰奇、为户部右侍郎。　　

○甲申。谕兵部、正白旗护军统领苏克肫、久病、人亦不及、著革退。　　

○乙酉。喀尔喀扎萨克辅国公车礼布穆故。遣官致祭。　　

○兵部议覆、广东提督王文雄疏言、广州府番禺县之市桥石棋、及归善县之饭箩冈、皆滨海要区。应拨虎门协都司一员、千把总各一员、带兵三百名、驻守市桥。拨千总一员、带兵一百名、驻守石棋。并移沙湾司巡检、同驻市桥。其石棋陆汛、拨广州协大龙汛把总、带兵六十名、移驻防守。饭箩冈陆汛、拨惠州协平山汛守备一员、带兵一百名、移驻防守。平海营驻防稔山之把总、移驻平山。庶海疆实有裨益。应如所请。从之。　　

○丙戌。上诣皇太后宫、问安。　　

○升内阁侍读学士管宝、为内阁学士兼礼部侍郎。　　

○丁亥。谕大学士等、昔人有言、正朝廷以正百官。正百官以正万民。举贤退不肖、正百官也。二者不可偏废。如但举贤而不退不肖、则贤者知所勉、而不肖者不知所惩。终非劝众之道。惟黜退不肖之员、则众人方知所戒、俱勉为好官矣　　

○以翰林院侍讲陈邦彦、充日讲起居注官。　　

○戊子。孝端文皇后忌辰。遣官祭昭陵。　　

○予故镇国公讷墨孙、祭二次。造坟立碑如例。加赐银二千两。　　

○调江南提督师懿德、为甘肃提督。升江南苏松水师总兵官穆廷栻、为江南提督　　

○调河南南阳总兵官杨铸、为古北口总兵官　　

○镶白旗满洲副都统鄂齐礼、以病乞休。允之。　　

○己丑。以礼部郎中杨存理、为云南乡试正考官。检讨赵泰临、为副考官。大理寺少卿俞化鹏、为贵州乡试正考官。编修林之浚、为副考官。　　

○庚寅。上诣皇太后宫、问安。　　

○升四川化林副将杜汝昆、为贵州威宁总兵官。河间副将高成、为河南南阳总兵官。　　

○刑部题、原任江南江西总督噶礼之母叩阍、内称我亲生子噶礼、令厨下人、下毒药、欲将我药死。此等凶恶、皆系我少子色尔奇、与噶礼之子干都、合谋而行。又噶礼以昌泰之子干太。认为己子、令妻私自抚养。我丈夫普善在日、将噶礼之妻、并干太逐出。昌泰聚集亲戚、拆毁我房屋、几至殴打。又噶礼家巨富、将妻子及亲密人等、俱住河西务、不知何意。噶礼奸诈凶恶已极。请正典刑等语。审据噶礼、及噶礼之弟色尔奇、子干都、并首服。噶礼身为大臣、任意贪婪、又谋杀亲母、不忠不孝已极。应凌迟处死。妻论绞。弟色尔奇、子干都、立斩。昌泰之子干太、发黑龙江当苦差。家产并入官。得上□日、噶礼、著自尽。其妻亦令从死。色尔奇、干都、俱改应斩、监候秋后处决。余依议。　　

○旌表山西烈妇郭命弘妻李氏、拒奸殒命。给银建坊如例。　　

○辛卯。上奉皇太后避暑塞外。命皇三子和硕诚亲王允祉、皇四子和硕雍亲王胤祯皇八子多罗贝勒允禩、皇十五子允禑、皇十六子允禄、皇十七子允礼、随驾。是日、自畅春园启行。驻跸林沟地方。　　

○壬辰。宗人府题、辅国公赖士、不安静守分、令伊太监李寿、串同内太监、在各处探听信息、布散流言、行事甚属不端。应将赖士之公革退、监禁、彻去所属佐领人员。得上□日、赖士、著革退监禁。其公爵、与应袭之人、承袭。所彻属下佐领人员、给与承袭公爵之人。　　

○乙未。上驻跸南石槽。　　

</div>
    <div class="pagination">
<a href="清实录康熙朝实录_page600.html">上一页</a><span>...</span><a href="清实录康熙朝实录_page596.html">596</a><a href="清实录康熙朝实录_page597.html">597</a><a href="清实录康熙朝实录_page598.html">598</a><a href="清实录康熙朝实录_page599.html">599</a><a href="清实录康熙朝实录_page600.html">600</a><span class="current-page">601</span><a href="清实录康熙朝实录_page602.html">602</a><a href="清实录康熙朝实录_page603.html">603</a><a href="清实录康熙朝实录_page604.html">604</a><a href="清实录康熙朝实录_page605.html">605</a><a href="清实录康熙朝实录_page606.html">606</a><span>...</span><a href="清实录康熙朝实录_page602.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
