<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 96 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 96 页/共 1860 页
  </h1>
  <div class="content">
   ○又议准。盛京礼部侍郎德福奏请、选补盛京等处满洲官员赴任。照汉司员之例。兵部给与路引。吏部给与执照。以为路途徵验。从之。　　

○山东巡抚法敏奏、莱州府掖县东海神庙。请照川省江渎神之例。动正项春秋二祭。从之。　　

○大学士仍管川陕总督查郎阿疏称、陕甘督、抚、提、镇、协、营、均匀分给兵丁生息银两。除将本息银分给外。陕省不敷银三千三百六十两有奇。请令布政使照数拨发。甘省余剩银九千二百五十两有奇。请移知陕西藩司、将陕省各营不敷银两。就近拨领。至固原、宁夏、河州、等营。相距甘凉遥远。应于领饷时、在司库给发。又兵丁果有急需。令其报明该管将弁。会同文员借给。每月以一分起息。但不得过五两。按照五季扣除。其营运未获息以前。兵丁有红白事。分别同居、不同居。在司库地丁项内动支。营运获息之后。先尽防兵。吉事赏银四两。丧事六两。迨息利丰裕。将存营之兵。减半赏给。下部议行。　　

○御书宋太师徽国文公朱熹婺源家庙扁曰、百世经师。　　

○赈恤陕西蒲城、长安、鄠县、华州、渭南、邠州、同官、临潼、富平、蓝田、十州县属被雹灾民。　　

○甲寅。孝诚仁皇后忌辰。遣官祭景陵。　　

○是日起。上以夏至祭地于方泽。斋戒三日。　　

○乙卯。户部议准、两江总督那苏图奏称、臣衙门京省提塘。自省至京。六十六塘。所有塘兵岁支饷银。皆以江宁、宿松、等州县城厢隙地。输纳租税银抵放。今因年久屋圯。人民迁徙。艰于输纳。请与芜湖河篷银两。一体豁除。其塘饷一项。应于司库耗羡等项内拨给。从之。　　

○丁巳。夏至。祭地于方泽。上亲诣行礼。　　

○戊午。谕大学士鄂尔泰等。观博第所奏。奉天所属。雨水调匀。各种禾苗。皆获丰稔。米豆价甚贱。米一石、银四五钱。高粱一石、银三钱余。可寄信博第、不可因年丰岁稔。稍不留心。任意滥费。当于价贱时、照时价买贮。本省即不用。运至直隶各省亦好。寻据奏覆、上年直隶总督李卫。遣员来盛京。采买粮米。所有旗仓卖米银三千一百余两民仓卖米银二万六千六百余两。今即动用此项。照时价采买。但采买过多。恐价即腾贵。是以暂行停止。俟秋收时再行买贮。得旨嘉奖。　　

○又谕、向来山东、河南、山西、江苏、数省地方。多有商贩囤买麦石躧麯。最为耗费。今值二麦丰收之时。允当严行查禁。朕前已降旨。令该抚等化导稽查。务除夙弊。若此数省。果能严杜躧麯。则转贩之烧酒。必应渐少。此裕民足食之本计也。今朕留心体察。该地方官员。不过虚应故事。并未留心奉行。且通邑大都。车载烧酒贩卖者。正不可以数计。若果严禁躧麯之事。则此酒从何得来。可再寄信各该督抚等。务须严饬各属。实力禁止。毋得视为具文。致损民食。倘有怠玩不遵者。各督抚亦不得辞其咎。　　

○兵部议准、镶黄旗满洲都统疏称、绿旗营将弁缺出。请将八旗蒙古、择其粗通汉字者。与满洲一体拣选。得旨。若满州官员。必识汉字。方准保举。则满洲人等。皆致弃其旧学。专习汉书。此议不合。著行文八旗。仍照现行则例遵行。　　

○官禄奏、应升御史人员内有服制者。请亦令其引见。其记名者。该部另行注册。服满之日。声明简用。得旨允行。　　

○定边副将军额驸策凌奏、大兵既彻。每月需饷无多。军营现贮粮十七万余石。屯田米三万余石。又范毓馪每年运到粮二万石。旧米支尽。始动新粮。蒙古等处、积雪春融。必有潮气。入夏未乾。不时扬晒。仅免霉烂。亏折实多。兼患鼠耗。军粮所关重大。而西路桥湾、布隆吉尔、等处、所存米石。前者刘于义奏请每年一解。许耗一升。业已议行。此处应请一体办理。其司仓各官。耗少者议叙。多则劾治追偿。亦请如西路之例。下大学士等议覆。寻议、今年应运粮石。俱已起程。应毋庸议。请自明年为始。暂停挽运。二三年后。再行请旨。从之。　　

○已未。上诣大高殿行礼。　　

○诣畅春园、问皇太后安。　　

○幸圆明园。　　

○直隶河道总督朱藻奏、直隶河兵。照江南例。改为战二守八。使出力之桩手。得食战饷。得旨。直隶河工。岂可比河、东、等省。但汝等既陈奏桩手之苦。改为一分战饷足矣。俟有旨谕部。谕曰。河防兵丁内、有桩手一项。下埽签桩。较之众兵更为出力。前已降旨将河南、山东、二省河兵。照江南之例。改为战二守八。俾桩手均食战粮。以赏勤劳。今思直隶河工。虽不得与河、东二省比并。然桩手较众兵出力为多。亦当加恩鼓励之。著将直隶河兵。改为战一守九。俾用力较多之桩手。得食战粮。以厚其养赡。该部遵谕即行。　　

○刑科给事中黄祐奏请、严旗丁盗卖米粮、折雇夫剥之禁。下部议行。　　

○赈恤山东章邱、邹平、长山、新城、齐东、德州、泰安、莱芜、宁阳、邹、泗水、济宁、沂水、高苑、寿光、等州县卫被雹灾民。　　

○缓徵山西永济、猗氏、万泉、等县二年分秋禾被灾额赋。　　

○庚申。工部议准、河南山东河道总督白钟山疏言、聊城白家洼迤北。运河东岸。博平县属三教堂地方。旧有减水闸三座。年久废弃。请将第二闸照旧修建。足资宣洩。淤填支河。挑浚深通。俾水洩入马颊河。则下游之水。有所归束。又查四空桥不必复设。请于三空桥旧址。修减水闸一座。仍挑通支河。使运河之水。归徒骇河以杀其势。至裴家口东南一带坡水。无从宣洩。亦应测量地势。添建涵洞二座。再三空桥挑挖支河土方。即于支河南岸筑堤。以资关束。其房家口应建水闸之处。上下堤岸六段。亦请一并估修。从之。　　

○先是。户部侍郎赵殿最疏言、豫省钱粮。有田一亩、而输一亩五分。及二亩三亩之粮者。有田三亩、而输三亩及二亩一亩五分之粮者。名曰折中行粮法。请敕该省厘定上、中、下、科则。不许复行此法。至是。河南巡抚尹会一奏、豫省钱粮。原不画一。今通省下则之粮。将近足额。而上则之赋。犹多抛荒。皆由从前开垦之地。俱以下则报升。以致现今实在下则之地。欲仍报下则。则原额已足。欲报升上则。则出产无多。每有将已垦之地。复行抛荒。亦有将可垦之荒。任其废弃。即如许州长葛地亩。原分堪、稍、磏、山、四则。堪为上。稍次之。磏又次之。山为下自顺治年间除荒之后。小民陆续开垦。多以下则报升。是以稍地额数已经全复。磏、山、二色。缺荒无多。惟上等堪地。缺额尚多。前督臣王士俊查荒案内。及首报隐地案内。除堪地报复本则外。其余各色地亩。均属溢额。臣思下则报升。相沿已久。难以清查。而现今续垦未垦之荒。若不按其土色。概照上则输赋。实于民生未便。请嗣后凡有报垦地亩。但查无避重就轻情弊。不必拘定原额盈亏。各就本等科则报纳。下部议行。　　

○赈恤陕西雒南、商州、陇州、凤翔、汧阳、宜君、白水、郃阳、八州县被雹灾民。　　

○辛酉。上诣畅春园、问皇太后安。　　

○戒臣工迎合。谕、人君宅中出治。建极绥民。自有千古不易之理。万年一定之经。以为敷政宁人之本。至于政务之日陈于前。亦惟物来顺应。初无成见成心。若豫立意见于事先。则宽严赏罚之间。必有不得其平者矣。人臣事君。于事之是非可否。一当以理为准。若存揣摩迎合之意。妄希有当上意。而不顾事理当然之则。则偏陂轻重之弊。不可胜数矣。数年以来。朕屡以此训戒臣工。无如积习已深。猝难变化。即如朕于当宽之事。降一宽恤之旨。而诸臣遂以为朕意在宽。凡所办理、所条奏之事。悉趋于宽之一路矣。朕于当严之事。降一严厉之旨。而诸臣遂以为朕意在严。凡所办理、所条奏之事。悉趋于严之一路矣。且有今日之号令甫颁。而明日之摹拟旋至。一人未改面貌。两事迥异后先。人心不古。何至于兹。夫朕本无心。而臣工视为有意。朕以公心出之。而臣工以私心测之。所谓差之毫厘。谬以千里。岂朕之所望于诸臣者哉。即朕已经降旨施行之事。傥有几微未协。犹当据理直陈。不难收回成命。如此、方不愧献可替否之义。朕自嘉奖重待之。岂可徇流俗之见。怀观望之心。揣度意旨。以为容悦。而适为朕之所轻鄙哉。用是再颁谕旨。愿内外诸臣。各矢悃忱。屏除旧习。以赞成国家荡平正直之治。　　

○调福建漳州镇总兵官谭行义、为湖广镇筸镇总兵官。以四川副将龙有印、为漳州镇总兵官。　　

○翁牛特扎萨克都楞郡王罗布藏、故以其子齐旺、袭爵。　　

○缓徵山西兴、临、永宁、临晋、荣河、五州县秋禾被旱额赋。　　

○壬戌。兵部议准、两江总督那苏图疏言、京口、云阳、毗陵、锡山、四驿。当极冲孔道。额夫不敷差使。请照姑苏、平望、二驿之例。复设长养二分。嗣后即遇大差踵临。统于长养各夫名下承办。从之。　　

○贵州总督张广泗等奏报、贵阳府属之定番州。所属姑卢寨。有苗头老排者。突于本年正月内。藉称有苗女阿埽。为方番司属谷粟寨民刘世昌等拐卖。索诈银两。掳去马匹。于二月内复率众往打。路经大树寨。即强拉牛只。杀死民人向云登。嗣经该州将首犯老排拏获。其子阿沙、不知畏惧。反以被获在官。敢于二月十九纠合数百人。潜至鸡场地方。绑掳汉民张具清、陈士林、杨君相、三人回巢。以为索换老排之计。又于二十四日。烧毁甲浪店房。掳劫财物。砍牛纠众。臣等以苗疆初定。不便加兵。即派精细弁役。前往晓谕。以罪犯止在老排父子。与众无涉。傥将阿沙擒献。尚可姑宽进剿。乃该苗冥顽不灵。复于三月初二日。攻犯羡塘场。肆行抢劫。种种狂悖。诚恐更滋蔓延。臣等随就近派拨标协各营官兵。二千五百名。定番、都匀、土兵。九百五十名。由明通关一路进发。不谓该逆苗于大兵既到之后。尚敢与副将马似龙、哈当德、对阵。当被官兵击退。复乘夜攻犯游击陈纶营盘。官兵奋勇。逆苗大创。兹据各将弁禀报。大兵于三月十二三等日。自定番分路前进。于十九日同抵该处。沿途汉夷各寨。俱各安堵。到后、随有小石板等十三寨。赴营投首。自称并未附逆。其附逆者。系大石板、下新、大树、石头、冗心花、江西、沟边、路口、八寨。该副将知府会商。若不先擒阿沙。其首从良顽。难以分别。嗣于二十五日。据定广协外委吴洪业、白纳司土官周钊、方番司土官方铣、将首犯阿沙以计擒获。随于二十六日。将老排所居之下新寨。阿沙所居之石头寨。并附逆之大树寨。冗心花寨。江西寨。俱经剿毁。所有余孽。悉窜入大石板寨。于二十九日。三路会兵齐攻。逆苗败窜入箐。当将逆巢焚毁。被掳汉民。俱已走回。各遣宁家。现在唯搜擒羽党。其为阿沙威胁者。尚可从宽。其从前附和老排。杀人劫牛。暨阿沙供出随同烧劫场市。掳民犯营。为首各犯。断不使一名漏网。再定广协副将哈当德。系原任贵州提督哈元生之子。丁忧员缺。请以带兵出力之都匀标右营游击陈纶接署。得旨。此事办理得宜。成功迅速。固为可嘉。然事起之时。即应奏闻。此虽非前年之苗。然亦苗也。其善后经久之规。终有未尽合宜、以致复有此事否耶。至陈纶已有旨补授定广副将矣。先是。贵州兵粮。岁于湖南常、沅、等府属仓谷内。碾米二万石拨运。定限于七月中旬。起运一半。八月初旬。全数运完。至是。湖广总督德沛、以定番生苗滋事。米价骤昂。将此顶兵粮。先期碾运。以资接济。得旨。如此办理。乃封疆大臣之度也。　　

○革内阁学士吴金职。　　

○旌表守正被戕之河南林县民雷克化妻王氏。　　

○癸亥。上御勤政殿听政。　　

○谕大学士鄂尔泰等、朕自幼读书。深知清心寡欲之义。即位以来。三年之内。素服斋居。此左右近侍。及在廷诸臣所共知者。上年释服以后。虽身居圆明园。偶事游观。以节劳勚。而兢兢业业。总揽万几。朝乾夕惕。惟恐庶政之或旷。此心未曾一刻放逸。每见廷臣动色相儆。至不迩声色之戒。尤未尝一日去诸怀也。近闻南方织造、盐政、等官内。有指称内廷须用优童秀女。广行购觅者。并闻有勒取强买等事。深可骇异。诸臣受朕深恩。不能承宣德意。使令名传播于外。而乃以朕所必不肯为之事。使外间以为出自朕意。讹言繁兴。诸臣之所以报朕者。顾当如是乎。况内廷承值之人。尽足以供使令。且服满之后。诸处并未送一人。惟海保处曾进二女子。其一已经拨回。曾进一班弋腔。因甚平常。拨出外者二十余名。此人所共知者。何至广求于外。致滋物议。是必有假托内廷之名。以惑众人之听闻者。闻者。尔等可密传朕旨晓谕之。傥果有其事。可速行悛改。如将来再有浮言。朕必究问其致此之由也。　　

○吏部议准、大学士管浙江总督事嵇曾筠奏、绍兴府同知赵世燕、恳请将伊弟赵世烈随任。得旨。赵世燕在威宁州知州任时。因伊弟赵世烈年已及岁。遵例送归该旗。今复请令往协助。与例不符。外任旗员子弟。十八岁以上。悉令归旗者。以伊等原系应行当差之人。且恐在外生事。是以定有此例。其中若有嫡亲子弟。旧系同居。实有不能相离之势。许其随任协助。揆之情理。尚属可行。近来部议旗员请留子弟随任者。一概议准。未为允协。赵世燕请弟随任之处。不准行。嗣后旗员请留子弟随任者。该部务须查明。实有不能相离情由。方可议准奏闻请旨。　　

○引见刑部郎中穆臣等、二十七员。得旨。永寿、九成、杨安、金溶、王柯、吴文焕、刘学祖、高泽、侯嗣达、记名以御史用。　　

○予故镶黄旗护军统领参赞大臣兼云骑尉阿成阿、祭葬如例。　　

○闽浙总督专管福建事务郝玉麟疏报、海口场垦复盐地九十五亩有奇。园地三顷八十亩有奇。　　

○甲子。遣官祭关帝庙。　　

○户部议准、广西巡抚杨超曾疏言、粤西各州县社仓谷石。民间岁歉偏灾借领者。即遇丰收。免其收息如系青黄不接之时。循例借领者。傥遇歉岁。祇还本谷。其在丰收之年。秋后还仓。则照例收息。从之。　　

○又议、两淮盐政三保疏称、通、泰、淮、三分司。所属盐课大使二十五员。淮南北批验所大使二员。盐运库大使一员。既于雍正六年改定正八品。其俸银亦应照品支领。应如所请。从之。　　

○予故大学士迈柱祭葬。谥文恭。　　

○先是。山东抚标左右两营守备。赁居民房。如遇新旧交代。搬移军械。甚费周章。至是。巡抚法敏、疏请建造衙署。下部议行。　　

○丙寅。上诣关帝庙行礼。　　

○诣畅春园问皇太后安。　　

○予被灾五分者、亦准报灾。谕、各省地方。偶有水旱。朕查蠲免钱粮旧例。被灾十分者。免钱粮十分之三。八分七分者。免十分之二。六分者。免十分之一。雍正年间。我皇考特降谕旨。凡被灾十分者。免钱粮十分之七。九分者。免十分之六。八分者。免十分之四。七分者。免十分之二。六分者。免十分之一。实爱养黎元。轸恤民隐之至意也。朕思田禾被灾五分。则收成仅得其半。输将国赋。未免艰难。所当推广皇仁。使被灾较轻之地亩。亦得均沾恩泽者。嗣后著将被灾五分之处。亦准报灾。地方官查勘明确。蠲免钱粮十分之一。永著为例。　　

○兵部议覆、福建巡抚卢焯疏言、泉州府属同安县。铺递厦门公文。凡浙省闽省兴化泉州二府。由康方等铺。接递至厦站。曲折迟滞。请照武职塘汛之例。于下尾等六处。设立塘汛。程途径直近速。应如所请。从之。　　

○裁思恩府属之宾州州同。改上林县县丞。从广西巡抚杨超曾请也。　　

大清高宗法天隆运至诚先觉体元立极敷文奋武孝慈神圣纯皇帝实录卷之六十八
  </div>
  <div class="pagination">
   <a href="清实录乾隆朝实录_page95.html">
    上一页
   </a>
   <span>
    ...
   </span>
   <a href="清实录乾隆朝实录_page91.html">
    91
   </a>
   <a href="清实录乾隆朝实录_page92.html">
    92
   </a>
   <a href="清实录乾隆朝实录_page93.html">
    93
   </a>
   <a href="清实录乾隆朝实录_page94.html">
    94
   </a>
   <a href="清实录乾隆朝实录_page95.html">
    95
   </a>
   <span class="current-page">
    96
   </span>
   <a href="清实录乾隆朝实录_page97.html">
    97
   </a>
   <a href="清实录乾隆朝实录_page98.html">
    98
   </a>
   <a href="清实录乾隆朝实录_page99.html">
    99
   </a>
   <a href="清实录乾隆朝实录_page100.html">
    100
   </a>
   <a href="清实录乾隆朝实录_page101.html">
    101
   </a>
   <span>
    ...
   </span>
   <a href="清实录乾隆朝实录_page97.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
