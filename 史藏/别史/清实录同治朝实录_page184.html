<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 184 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 184 页/共 505 页
  </h1>
  <div class="content">
   ○又谕、前因玉明等奏参领催禀控协领蒙蔽上司。错填军政荐本各款。当经谕令和润等提讯具奏。兹据宝珣、志和奏称、查明虚顶领催易广安所控骁骑校庆麟等、步射未能张弓一款。实因考验时因病上队。转求别人代写亲供。以致错误。委无另有情弊。协领成殿鳌蒙填荐本一款。实因佐领全顺因见册内年□山戊不□不符。自行贴改。当时忘未报明更正。该协领于经制册内。未经查出。委系遗漏。并无知情徇隐情事。拣选水师营协领不合原奏一摺。系属易广安因误会怀疑具控。实与原奏并无不合。派差甘苦不一。并营干仓差一款。系属得之误闻。至收受奁敬一款。则因该协领嫁女时。易广安等公送玉镯。亦因素有往来。始行收受。请分别定拟等语。此案已革佐领全顺、于经制册内增改年

□山戊不□。虽讯无希图免验骑射情弊。惟不呈明报部。擅自贴改。究属任意妄为。全顺著开复原参革职处分。仍交部照例议处。撤任协领成殿鳌、于保举全顺荐册内。并非蒙蔽错填。其派充仓差。亦无营干情事。收受奁敬。系亲故往来。例所不禁。与地方官接受馈送者不同。惟于军政箭册年□山戊不□不符。并不回明查对。并于全顺免验骑射。亦未查例回堂。实非寻常错误可比。成殿鳌著交部严加议处。佐领德庆等承办军政箭册。并未详查。辄将荐举印册。令照箭册回明更改。均属疏忽。佐领德庆、李天恩、防御荣斌、骁骑校马有利、景祥、均著交部议处。协领集尔哈布、佐领李兴诗、于全顺贴改年□山戊不□。失于觉察。著交部分别察议。骁骑校庆麟考验步箭。倩人代写亲供。致有错误。著交部议处。盛京将军玉明、前署副都统侍顺、于失察全顺年□山戊不□错误。业经自行检举。惟因全顺年届六十。未验马箭。荐举册内。填注骑射优考语。虽系照案办理。究与条例未合。玉明、侍顺、仍著交部察议。司达荣庆、高殿试、将全顺年□山戊不□贴改。系属奉官指使。尚无不合。著无庸议。已革虚顶领催易广安所控各情。虽皆事出有因。究属于已无干。所控补缺派差各项。审明均系虚诬。迹近逞刁挟制。自应照例定罪。惟或因误会。或系怀疑。究非尽属子虚。尚可量从末减。易广安著照例折枷鞭责。交该旗严加管束。嗣后该将军等、凡遇军政补缺派差等事。务当秉公办理。厘剔弊端。力挽积习。不得仍前玩忽。致滋贻误。　　

○谕议政王军机大臣等、户部奏、北路草地。递解新疆军饷。请饬迅速趱运。并覆查伊犁将军奏核各城应用银数一摺。据称山西巡抚沈桂芬、奏报筹解银八万两。于八月十三十七等日起程。解交归绥道衙门。由德勒克多尔济转解科布多。知照古城迎提。又报河东道筹拨盐课银三万两。于八月二十五日起程。解交归绥道衙门。迄今保恒尚未接据知照。是否北路各城。任意稽延。请旨饬查等语。新疆匪势蔓延。需饷甚迫。如各该城节节延宕。致令各省业经报解之款。日久未能解到。因循疲玩。贻误戎机。尚复成何事体。著德勒克多尔济、麟兴、车林敦多布、广凤、奎昌、查明山西委员韩升之、李敬淑、解到之八万两。长启解到之三万两。系于何日解到绥远城。该城系于何日转解乌里雅苏台。何日解到科布多。其各处委员。是否沿途逗遛。并科布多知照古城及各路日期。迅速详细奏闻。并著该将军大臣等将此外续到饷银。随到随解。随时奏报。傥委解任意迟延。不即知照各路。以及各委员有逗遛情事。即著户部据实严参。以为玩视军需者戒。昨因常清等奏、核定各城饷银数目。均令解交伊犁分拨。当经谕令户部办理。兹据该部奏称、原拨新疆饷银六十万两。除山东山西解过四万外。将山西未解之二十七万。以八万转解古城。由保恒提取。再将其余十九万。并山东未解之六万。河南未解之七万。由北路运存科布多。由伊犁将军、塔尔巴哈台大臣、豫核南北各城缓急。应用若干。知照各城赴科自行提取。又将四川未解之十六万。由陕甘解存安肃道库。备南路各城提取。并非概由北路草地趱运。亦非以六十万统归伊犁将军核定。更不能俟运至伊犁后。再行分拨等语。朝廷于新疆饷银。方虑程途窎远。转运不能迅速。致误军粮。若如常清等所奏。均交伊犁。再行分拨。势必令饥军枵腹。坐视饷银往返数千里之遥。殊属不知缓急。著明绪、锡霖、豫核南北各城缓急情形。各应用若干。知照各城自行提取。毋庸解交伊犁再行分拨。哈密为南北路之门户。古城又新疆各城之门户。科布多运饷。必先至古城。安肃道运饷。必先至哈密。各省饷银。必运至该二城。著保恒、惠庆、扎克当阿、妥为照科。即行知照各该城迅速提取。毋稍延缓。至山东山西河南四川等省未解新疆饷银。著户部飞催迅速趱运。傥再迟延推诿。置回疆要需于不顾。即著该部指名参处。原摺均著钞给阅看。将此由六百里各谕令知之。寻德勒克多尔济奏、查明解过新疆饷银。暨委解日期。覆核无误。以后遇有饷鞘解到。随到随解。傥委员及各站弁兵。稍有耽延。遵即指名严参。下部知之。　　

○又谕、前因保恒、惠庆奏、乌里雅苏台所派喀尔喀蒙兵一千五百名。业已齐抵古城。该署都统拟将麟兴等派往之主事职衔遇春等七员。留于军营管带蒙兵。以资得力。而遇春执意不从。遂带领存保起程旋回。当经批示。令该署都统严催遇春等折回古城。听候差委。并于麟兴等陈奏遇春由古起程旋回片内。批令迅饬该员前赴古城。不准逗遛。嗣据广凤、奎昌奏、该员违令启行至科布多。尚有私发传条。勒索台员供给。擅行驰驿各情事。复将遇春革职。勒令折回管带蒙兵。如再迟延。即行治罪。兹据麟兴等奏、接据保恒咨调。拟令防御萨锡等五员前往。其遇春存保二员。仍留乌里雅苏台办理蒙古事务。所奏殊属不知缓急。麟兴前于奏派遇春带兵赴古时。则称其管带蒙兵。缓急可恃。并于未经起程之先。越级保奏。加协领衔委营总。以防御首先坐补。朝廷业经允准。该革员宜如何激发天良。乃敢不遵军令。擅行折回。情殊可恶。麟兴等此次又复代为奏留。岂以该城办理蒙古事务。较之古城带兵需员。尤为刻不容缓耶。何懵昧至此。著即懔遵前旨。催令该革员遇春及存保等、赶紧前赴古城。听候保恒等差遣。以观后效。傥敢抗违逗遛。及到古城后不遵调度。不能得力。即著保恒按照军法治罪。毋稍宽贷。将此由五百里各谕令知之。　　

○又谕、总理各国事务衙门、户部奏、据美国公使蒲安臣在总理衙门呈递照会。内称咸丰八年。伍崇曜向美国旗昌洋行借银三十二万两。经前任两广总督会同粤海关监督立揭银单。由伍崇曜交与洋行收执。请饬广东督抚。将伍氏欠项查明。于应缴各项内。先行拨抵。或由伍氏自行划扣。将印票收回。并将各年款项。分晰造报等语。伍崇曜前代筹借三十二万两。当时给与海关印票。初无借自美国之说。前经谕令毛鸿宾传谕该故员家属。将此项银两。妥为筹措。自行经理。尚未据该督等将现办情形具奏。兹据美国公使呈递照会。请照单计息清还。此项银两。既经发给印票。自应早为清理。现由户部查明。该省递年应行报解各款内。有伍氏所开之怡和等行。欠缴公项银二百六十八万余两。著毛鸿宾、郭嵩焘、师曾、迅将伍怡和等行积年欠解公项。截至本年止。究竟有无按限完缴。据实查明。勒限催解。一面在于应缴各项内。准其先行拨抵。或由伍氏自行划扣。抑或仍归藩库转发。务须迅速妥办。将印票仍由海关收回。以免轇轕。此外应缴各军款项。已未完解。亦即分晰造册报部查核。该督等务当仰体朝廷宽大之恩。传知该故员家属。俾知感激图报。速为清理。傥仍藉词推诿。有意宕延。即照道光二十五年奏案。执法严惩。毋稍徇纵。原摺著钞给阅看。将此谕知毛鸿宾、郭嵩焘、并传谕师曾知之。　　

○壬戌。以神灵显应。加河南项城县城隍神封号。曰灵应。　　

○谕内阁、昨因绵森等奏、查出上年查群大臣熙拉布有收受程仪情事。当经谕令熙拉布明白回奏。兹据奏称、上年四月闲。派往商都查群。曾经收受该处总管折给驼骡等项银四百两。马二匹。自请治罪等语。熙拉布系派往查群大员。宜如何洁己奉公。认真查办。以期厘剔弊端。整饬牧政。乃于历久相沿之陋规。未能拒绝。安望其破除情面。剔蠹惩奸。若奉使大员。皆如此不自检束。则朝廷派查事件。不几视为具文耶。熙拉布著交部严加议处。　　

○癸亥。谕议政王军机大臣等、僧格林沁奏、追剿发捻各股贼匪。先后接仗失利。现驻邓州。相机追击。檄调楚皖官军扼剿。并自请严议一摺。发捻各股。由枣阳黄龙垱峪山等处。向西北滚河一带窜去。经僧格林沁督军追击。乃带兵各官。未能戮力同心。以致马步官军。或因陷于沟坎泥淖。遂至失利。或因雾气迷漫。为贼所乘。总由该将弁等带兵不能得力。屡致败挫。即著僧格林沁查明。据实严参惩办。以肃戎行。该逆现窜邓州东北白牛里一带。僧格林沁移扎邓州。即著整饬队伍。督令带兵将弁。合力追剿。以赎前愆。僧格林沁自请严议之处。著加恩宽免。贼踪已入豫境。著张之万严饬张曜等实力严防。毋令纷窜腹地。扰及完善。邓州距陕较近。著刘蓉檄饬在防各军。严密防剿。毋令阑入边境。陕省兴商等处。兵力甚单。蒋凝学一军。现扎商城。未能由郧西绕出贼前。迎头截剿。必须由楚省调拨劲军。绕前截击。方能遏其入陕之路。即著官文迅拨得力兵勇。驰赴豫陕之交界地方。会合陕军。奋力兜截。毋稍延缓。前谕曾国藩迅饬刘连捷等军。星驰入鄂。归官文调遣。即著仍遵前旨。饬令迅速前进。傥敢逗遛。即著曾国藩查明严参。并著官文檄调刘连捷等军到鄂。以便腾出兵力。赴陕助剿。以资周转。国瑞现由光山移扎信阳。即著该将军妥筹布置。相机策应。将此由六百里各谕令知之。　　

○又谕、林鸿年奏、拟办滇事大概情形。暨剿办镇雄土苗等匪各一摺。所陈筹度办滇之法。非借资川力。别无良策。自系实在情形。惟现在马如龙与梁士美不协。岑毓英亦与马联升不协。滇省员弁兵练。不知纪纲。以故数年来百端废坠。棼如乱丝。该抚现拟先靖黔匪。黔事既定。即可合力办滇。著即咨商四川湖南各督抚。妥筹会剿。其滇黔边界。即以刘岳昭任之。滇之东境。亦可藉资震慑。峨边马边民勇。即由林鸿年酌募精壮数千人。认真训练。所需军火。由川省借用。傥滇省机有可乘。即可相度进剿。以期得力。昨据劳崇光等奏、贵州新城回匪。与云南曲靖府逆回马连升句连一气。岑毓英进攻曲靖。该逆马连升被剿穷蹙等语。此次摺内。仅称岑毓英与马联升不协。是否即系劳崇光等所称之马连升。著林鸿年查明具奏。永北厅失守情形。及文武下落。并著查探明确。照例办理。一面饬令派出各员。前赴大姚元谋永北一带。激励团练。防其北窜入川。镇雄与川黔相错。偪近昭通。土苗各匪啸聚。自应迅图廓清。方不致阻塞由昭通一带进兵之路。现在李延忠节节进剿。捦获贼首。镇雄地方。渐有起色。即著责令该署牧乘此声势。逐节清厘。如果始终出力。即著林鸿年酌核请奖。该州附近土匪。多系云贵四川三省边界之人。苗匪则毕节威甯者居多。三省地势交错。自须会商剿办。方可迅就扑灭。即著与骆秉章、劳崇光、张亮基、妥筹办理。以顾全局。将此由五百里谕令知之。　　

○又谕、林鸿年奏滇省军饷。万分支绌。请饬广东湖南迅速拨解饷银等语。滇饷支绌。系属实情。湖南东征局筹用渐舒。广东厘金协助江南大营者。亦经停解。均可匀出饷需。分拨滇省。以资剿办。著毛鸿宾、郭嵩焘、恽世临、酌量数目。迅速筹出若干两。源源拨解。以济要需。毋稍迟延。将此由五百里各谕令知之。　　

○甲子。谕议政王军机大臣等、官文奏、兵力厚集襄樊。会剿败匪。楚省可保无虞。定期回省。曾国藩奏、遵旨回任。拟赴安庆黄州。妥筹防剿各一摺。据曾国藩奏、刘连捷等军。宜以黄州上巴河为老营。凡黄州八属有警。即令分队驰剿。刘铭传等军。宜以三河尖固始为老营。凡皖豫交界有警。即令相机防剿。有此二枝劲旅。庶可腾出湖北本省兵力。专顾德安襄阳等处。以为通力合作之计。自是老谋深算。惟远防不如近剿。现在贼踪骎骎西窜。若驻扎三河固始。未免距贼较远。兵情旦夕变迁。著曾国藩饬令刘连捷、刘铭传等、入鄂入皖之军。探踪前进。均归僧格林沁调遣。以期力殄狂氛。肃清余孽。曾国藩拟俟科场完竣。诸务就绪。乘坐轮船。驶赴安庆黄州一次。不若就目前李鸿章尚在江甯。该督即日出省。规画指挥。严饬诸将认真防剿。较可得力。俟各路布置定妥。仍即驰回江甯。办理善后一切要务。官文以西征军实。及金陵遣勇欠饷。尚无端倪。并公事积压已久。请回省督办。自系实情。著即回省。督饬司道认真筹办。一面严饬水陆各军。认真剿办。务将此股贼匪。即在楚境就地歼除。毋任旁窜他省。僧格林沁暂驻邓州。惟当恪遵昨日谕旨。稳慎进兵。力图剿洗。凡遇山险泥淖。均以步队当先。平原旷野。以马队当先。并须豫拨劲兵。严扼该逆西窜之路。前截后追。毋任入陕。刘连捷、刘铭传等军。并著该亲王酌量调度。以资厚集。其何路兵将赴调迟延。即著僧格林沁严行参奏。皖境现虽无贼。乔松年仍当饬属妥防。不可稍有疏失。张之万惟当懔遵昨日寄谕。严饬张曜等实力防剿。兴商之防甚单。刘蓉当设法添派兵勇。豫筹堵截。免致临渴掘井。贻误事机。将此由六百里各谕令知之。　　

○以江南克复江甯府城。暨随营筹饬出力。赏游击蔡麟厚二品封典。总兵官熊济圃、杨龙光、杨维胜、张光德、周日昇、副将罗芝云、赵升扬、陈禄安、刘国斌、刘取仁、王春和、滕代祥、刘价贵、李光裕、佘有德、缪福宾、柳金源、陈复堂、廖云清、参将张得胜、徐洪仁、钱荣华、梁崇利、朱光明、钟明亮、游击茅子庄、巴图鲁名号。按察使何璟、参将喻光彪等花翎。千总喻子鹏等蓝翎。余加衔升叙开复有差。　　

○予江南江甯合门殉难国子监典籍钱继文祭葬世职。附祀江甯府暨浙江嘉兴府原籍昭忠祠。眷属旌恤如例。　　

○乙丑。谕议政王军机大臣等、景纶、麟瑞奏、山匪聚众蠢动。派兵剿捕获胜一摺。据称该城西南许三家子屯地方。突有山匪多人。持械入屯。抢劫团练枪炮。经景纶等派佐领依常阿带兵役驰往□

□穴□又□剿。击毙夥首张楚儿把势等五十余人。生捦宋义等十三人。余匪向围场边山边逸。分窜响水河子屯一带地方等语。吉林围场地方辽阔。盗贼易于匿迹。若不迅速歼灭。必致蔓延。著皂保、麟瑞、严饬依常阿等。并添派之云骑尉富明阿等。分路掩捕。务将此股匪党。殄除净尽。并将匪首梁才拏获。毋任他窜。并著玉明、宝珣、选派得力弁兵。一体堵击。其附近围场各地方。该将军等尤当随时实力巡缉。以靖寇踪。将此由五百里各谕令知之。　　

○又谕、雷正绾奏、规拔固原。叠平逆垒。曹克忠驰解秦州城围。进捣盐关。请饬佘福象在营效力各摺片。雷正绾自克莲花城后。回军泾平。规复固原。将石家沟等处逆巢平毁。移营进偪东山城。贼复大溃。追至距固城三十里之打河店。并将鹦哥觜等处巢穴蹋平。所办甚为得手。此时军威大振。该逆败溃之余。闻风胆落。雷正绾现抽军十五营。由瓦亭大道进剿。饬总兵胡大贵等次第滚营大举。不难功收破竹。迅复名城。著即亲督各军。两路夹击。务须严防回逆狡诈。稳慎进兵。将该逆就地聚歼。坚城立拔。其逆首孙义宝、尤当设法捦斩。毋令漏刃他窜。又形句结。曹克忠驰援秦州。城围立解。复将分扰甘泉寺之贼。斩馘殆尽。拔营赴天水进剿盐关。毙贼甚夥。著即饬令该总兵乘此声威。鼓行而西。迅将盐关巨巢攻克。以期节节埽荡。该处地连秦蜀。道路纷歧。尤当防其与阶州发逆句合联络。致剿办又形棘手。陶茂林现赴兰州。专顾西路。著传谕提督仍遵前旨。先解静甯之围。顺道剿除安会一带逆匪。再赴兰州。将河狄一带军务。妥筹会办。此时甘省各军。分三路剿办。贼势既分。军务不难日有起色。都兴阿、穆图善、雷正绾等、惟当通盘筹画。妥为调度。迅殄狂氛。以期肃清西陲。用副委任。佘福象一员。现经雷正绾派令回楚招募精锐六营来甘。俟抵甘后。即著该署提督留于军营效力。以资臂指之助。其所募勇丁。或分拨数营赴穆图善军营之处。届时斟酌军情。与穆图善妥筹调派。雷正绾、张集馨另奏、军饷万分支绌。请将部准新疆赎罪章程。量为变通。酌减银数。以济要需一摺。雷正绾等营。饷项异常支绌。自属实在情形。前经奏准已未到戌各官犯文武赎罪银两数目。奉文已届半年。尚无一人捐赎。该提督等以银数仍钜。各官犯力量未必尽宽。是以虽有赎罪之条。并无济饷之实。请照筹饷事例。分别已未到戍。银数核减五成。定以呈限半年。银限一年。以奉到部文之日起限。不准展缓。他省不得援以为例。其中如情节较轻者。捐赎后准回旗籍。如情节稍重者。捐赎后由流减徒。改发军台。呈缴三年台费。方准释回旗籍等语。著即照所请行。其有情节甚重者。仍著随时奏请办理。以示区别。本日又据刘蓉奏、副将颜明亮押解饷银五百两。行抵城固县。被勇丁刘占洪劫去饷银。将颜明亮杀死等情。刘占洪系曹克忠部下副新中后两营勇丁。胆敢劫夺饷银。杀毙副将大员。实属罪大恶极。著都兴阿、雷正绾等、饬令曹克忠迅将该犯刘占洪严拏。解交刘蓉归案审办。尽法惩治。毋任漏网。将此由六百里谕知都兴阿、穆图善、雷正绾、并传谕张集馨知之。　　

○以礼部右侍郎汪元方为实录馆副总裁官。　　

○补铸浙江嘉兴府知府、理事同知、水利通判、儒学、经历、照磨、司狱、西水驿驿丞、乍浦同知、巡检、嘉兴县儒学、秀水县知县、儒学、嘉善县儒学、县丞、主簿、海盐县儒学、平湖县儒学、白沙湾巡检、石门县知县、儒学、桐乡县知县、儒学、各印信关防条记。从兼署巡抚左宗棠请也。　　

○以打仗出力。免陕西已革都司崔胜朝罪。仍留营。　　

○以失察勇丁劫饷戕官。撤陕西知县程道源任。下部议处。　　

○缓徵陕西府谷县被雹村庄本年下忙额赋。　　

○丙寅。以神灵显应。颁哈密关帝庙扁额。曰德威广运。火神庙扁额。曰离德光昭。　　

○谕议政王军机大臣等、前据户部奏拨新疆饷银六十万两。叠经谕令各该督抚等按数拨解。并据户部飞催各该省迅速趱运。以济要需。迄今数月之久。已据山西陆续报解银十余万两。山东仅解到银一万两。四川河南两省。并未丝毫报解。现在新疆军务吃紧。需用浩繁。傥再迟延日久。必致饥军枵腹。贻误戎机。于边陲要地。大有关碍。著阎敬铭、张之万、转饬各该藩司。即将应由科布多转运之山东欠解银六万两。河南欠解银七万两。赶紧筹解。其应由安肃道库转运之四川欠解银十六万两。著骆秉章迅速派委妥员。趱程运解。毋稍延缓。并著沈桂芬速将欠解饷银。如数解由科布多转解外。仍随时筹拨银两。源源接济。毋得稍存膜视。致误要需。将此由五百里各谕令知之。　　

○又谕、给事中博桂奏、顺天文安县小赵村地方。有凶犯寇玉林充当本县总乡长。与衙役刘沅和、并刘沅和之父刘四、及蠹棍李福桂等、朋比为奸。请饬捕拏审办等语。前有旨令各直省督抚。禁革私立总社长总保长等名目。若如博桂所奏。则是顺天地方。尚有棍徒充当总乡长。假公济私。有干例禁。并据奏称、寇玉林家有地窖。曾于咸丰二年闲。殴死民人王三。私埋匿报。现复充总乡长。索诈揽权。如果属实。不法已极。著万青藜、卞实第、派员前往查明。如实有其事。即查拏惩办。并著刘长佑派员一体前往查办。毋稍轻纵。原摺著钞给阅看。将此各谕令知之。　　

○又谕、前据给事中博桂奏、热河土棍赵秀淐等聚众传徒。制造枪械。与都统衙门门丁王守斋系属姻亲。图典官地承种。并构衅焚抢庄头范帼鼎家产。王守斋从中夤缘。反将范帼鼎押禁。以致众佃心俱不服。当经降旨交刘长佑密派妥员。前往热河查拏提审。兹据麒庆奏称、查得赵秀淐等聚众置械各款。全无端倪。其抢夺范帼鼎家产一节。核与本案情事。显然相反。至都统衙门。向无总办门丁名目。家人中并无王守斋其人。即该都统批呈。亦无饬将范帼鼎锁押。原奏种种舛误等语。御史风闻言事。原不能尽属可凭。若舛错太甚。致令无辜平民。反受拖累。殊非朝廷申理冤抑之意。著麒庆将金案人证卷宗。饬交委员瑞珊。带赴直隶省城。交刘长佑亲提严讯。务将此案是非曲直。彻底根究。以成信谳。范帼鼎抢夺赵幅淐家产。已据赵幅淐在热河都统衙门呈控有案。何以博桂原奏。则称赵秀淐等抢夺范帼鼎家产。情节相反。所称门丁王守斋等亦属子虚。其为有人属托出奏。显而易见。著刘长佑提集案内要证。严切根究。何人从中属托。有无贿赂。务须尽情吐露。据实具奏。傥仍有不实不尽。含混了事。将来别经发觉。惟刘长佑是问。麒庆片著钞给刘长佑阅看。将此各谕令知之。　　

○又谕、保恒、惠庆奏、逆回势益猖獗。分股上窜。请饬大兵出关剿办。文祺奏、扑灭巴里坤逆回。并坤郡劝捐粮石。筹办城防各摺片。回逆自攻陷迪化后。分陷绥来南北两城。库尔喀喇乌苏城垣。亦于九月二十九日失守。并有欲犯伊犁之谣。库尔喀喇乌苏、与伊犁仅隔晶河。伊犁为新疆总会重地。设有疏虞。边陲大局。何堪设想。著明绪督饬在事员弁。认真堵遏。毋令贼氛纷窜。所属各城。并须镇静弹压。严密防守。以固藩篱。其驻扎济木萨一带蒙古旗绿各兵勇。著保恒、惠庆、饬令勤加训练。以备进剿。并将南山与吐鲁番相通之处一带隘口。严密防堵。以防贼匪乘虚窜入。库尔喀喇乌苏失守详细情形。及该城员弁并武隆额下落。著保恒等查明具奏。前因该城大臣等屡有先抚后剿之奏。朝廷正虑回众居心狡诈。反覆堪虞。此次武隆额因与贼匪讲和。受其愚弄。兵败不知何往。以带兵大员。甘为逆回所绐。丧师捐威。殊堪愤懑。嗣后保恒等务须严饬各城带兵员弁。一意堵剿。毋得再言抚议。致蹈从前覆辙。现在甘省军务。大有起色。都兴阿等已分三路进兵。俟办理就绪。即当分拨劲旅出关。以张挞伐。援兵未到之先。明绪、保恒、均当慎重固守。以免疏虞。巴里坤回匪变乱。满汉官兵民勇。即时扑灭。办理尚属妥速。著文祺会同扎克当阿、郡王伯锡尔、并咨色普诗新、督饬在事员弁。□□穴□又□捕余匪。以净根株。巴里坤民勇。及公局人员。于回匪酿乱之时。奋力杀贼。并捐助粮石以济兵食。尚属出力。著文祺查明请奖。毋许冒滥。将此由六百里各谕令知之。　　

○以哈密剿办吐葫芦逆回净尽。赏守备赵英杰花翎。千总张梁栋等蓝翎。余升叙开复免戍有差。予阵亡外委高万清祭葬世职加等。　　

○丁卯。谕内阁、长善奏、防获逗遛宗室。解交宗人府收管。请饬严定章程一摺。宗室存瑞、自上年告假出京。逗遛山海关。将及一年。迄未回京。现经长善访获。解回宗人府。即著该旗族长严加管束。至宗室人等因事告假出京。或在途中不安本分。致有骚扰招摇等情事。地方官因系宗室。不能拘责。遂益肆行无忌。扰害民闲。讹诈地方。此风断不可长。嗣后遇有宗室出京。在途滋事。应如何严定章程。随时查办之处。著宗人府妥议具奏。　　

○又谕、满庆等奏、请派青饶汪曲办理商上事务一摺。汪曲结布因病出缺。无人办理达赖喇嘛商上事务。查罗布藏青饶汪曲人甚明白。办事谨慎。为合藏僧众素所推服。若令该喇嘛办理商上事务。实于藏中事务有裨。著照所请。即著青饶汪曲敬谨办理商上一切事务。并赏给诺们罕名号。达赖喇嘛现在年幼。该喇嘛务当留心妥为照料。俟遇便再行颁给敕书。　　

○谕议政王军机大臣等、满庆、恩庆奏、汪曲结布病故。商众公举僧人代理一摺。藏中事务紧要。必须得人办理。罗布藏青饶汪曲。既据僧俗大众称其深通黄教。并晓公事。即著满庆等将本日清字谕旨二道宣示。令其感激恩施。勤慎办公。务协舆论。傥能始终奋勉。僧俗永远相安。将来必当锡以名号。准其转世以奖勤劳。如始勤终怠。不惬众情。致藏地未能绥靖。朝廷洞烛万里。必将该诺们罕治罪。原保之人。亦岂能辞咎耶。福济、景纹、行抵雅州。何以迄今尚未赴藏。此时打箭炉至乍察一带设站事宜。闻已办理就绪。即著福济、景纹、克日起程。迅速入藏。毋许再有逗遛。致干重咎。罗布藏青饶汪曲协理商上事务。能否得力。并著到藏后随时察看。据实具奏。毋稍徇隐。将此各谕令知之。寻景纹奏、遵查新派掌办商上事务诺们罕罗布藏青饶汪曲。老成持重。素为合藏僧俗敬谨。藏地厎定。僧俗相安。报闻。　



大清穆宗继天开运受中居正保大定功圣智诚孝信敏恭宽毅皇帝实录卷之一百二十三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬槁本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。十二月。戊辰朔。上诣绥履殿问慈安皇太后安。平安室问慈禧皇太后安。至丙申皆如之。　　

○谕内阁、户部等部奏、仓储重地请严饬稽查以专责成一摺。户部内仓廒座及工部木仓库房。坐落地面。各该弁兵等。均责有专司。理宜严密防范。乃近年以来。该二仓屡有偷窃之案。若漫无责成。难保不日久懈生。仍有前项情弊。著前锋统领护军统领步军统领各衙门。于该二仓坐落地面。再行严饬直班及地面弁兵。认真稽查。加意看守。东西长安门。毋许闲杂人等任意出入。自此次申谕之后。傥该二仓再有被窃等项情事。即著该部据实奏参。将直班官兵等、交刑部审办。以昭慎重而专责成。　　

○又谕、户部奏、查办黑地。请严定章程。申明赏罚一摺。黑地一项。直隶奉天。所在多有。前于咸丰十一年间。经宝鋆等、会同直隶总督、顺天府府尹、查出昌平州地四百四十余顷。试办升科。并奏准饬令直隶总督、盛京将军、顺天奉天各府尹、一体办理。乃两载以来。各州县具报寥寥。皆由该地方官畏难苟安。于旗圈迷失地亩。及山隅河闪。不能详稽档案。亲历查勘。以致愚民观望隐匿。奸吏从中讹索。扶同欺隐。弊窦滋多。甚至无赖棍徒。在京外各处。假充委员。查办黑地。恐吓得赃。地方官不加详察。任其肆行无忌。扰累乡愚。而于应查之地。转多置之不办。亟应严定章程。以除积弊。嗣后直隶盛京顺天奉天等处。遇有查办黑地之委员。著该将军总督府尹等。饬令地方官详细盘查。如无户部先期咨会。及随身劄付。即属棍徒诈冒。立即按名严拏押解。奏明究办。至所请各该州县查出隐地二十顷以上者。照例给予优叙。其勘办升科地亩最多者。随时奏请恩施。如有因循不办。任令地户私垦。吏役诈赃。别经发觉者。即以溺职例参处。均著照议行。经此次明定章程之后。各该将军总督府尹等。务饬所属实力遵行。以期兴利除弊。毋得视为具文。　　

○又谕、前因福建省捐务积弊案内。已革藩库大使屠堃。应追部饭火耗等银八千八百余两。当经降旨将该革员提省讯追。兹据户部奏称、据福建巡抚咨覆。该革员告病。已回宛平原籍。应由部就近提解讯追。复据顺天府查覆。宛平县并无其人。又据吏部覆称、该革员报捐时。并未声明祖籍。请旨饬拏等语。已革福建藩库大使屠堃。应追款项。至八千八百余两之多。且系奉旨追办之案。若竟以查无下落。任令脱逃。何以儆官邪而重款项。屠堃著步军统领衙门顺天府五城御史。并直隶总督福建巡抚。查明该革员现匿何处。一体严拏务获。归案追办。　　

○谕议政王军机大臣等。左宗棠奏、督师入闽。行抵浦城。现筹剿办情形一摺。闽省漳州各城。均为贼踞。署提督林文察仓卒进剿。致后路被贼抄袭。兵勇败溃。林文察中枪阵亡。贼势狓猖。泉厦危急。高连升一军。已抵泉州。著左宗棠、徐宗干、飞檄该署提督。迅率所部。急趋同安。务期到在贼前。扼要防剿。以保泉厦门户。并饬调赴长泰之黄少春等军。合力兜剿。稳慎进攻。毋令贼踪再行滋蔓。刘典前队已抵甯化。王德榜一军。由江西取道入闽。计已驰抵汀界。著即照左宗棠所筹。飞饬刘典所部。先将汀州连城甯洋一带踞匪肃清。进攻龙岩之北。王德榜所部。由汀州南趋上杭。进攻龙岩之西。总期联络遏截。妥筹分布。将龙岩踞逆。悉数聚歼。以免复行旁窜。左宗棠因中路空虚。先拨随行四营。驰赴延平。即率亲兵续进。著俟抵延平后。居中策应。分筹遏剿。即将办理情形。迅速奏闻。漳龙一带。贼势鸱张。各军分路环攻。能将该踞逆在闽境就地聚歼。自属上策。惟恐该匪被剿穷蹙。铤而走险。则回窜江西。旁窥粤境。或潜踪入海。以致滋蔓难图。均在意计之中。毛鸿宾郭嵩焘所派粤军。前已越境收复武平等城。著仍懔遵前旨。迅饬方耀等军。跟踪追剿。会合江西闽浙之军。进规漳郡。殄除窜匪。其闽粤滨海地方。并著左宗棠、徐宗干、毛鸿宾、郭嵩焘、拨兵严防。傥任令匪踪入海剽掠。必惟该督等是问。江西援闽之娄云庆等军。现在行抵何处。著沈葆桢迅催前进。并由左宗棠、徐宗干、探明催提。以厚兵力。沈葆桢务当严饬江防诸军。严扼要隘。以杜匪踪回窜。毋稍疏忽。本日已降旨将刘典开缺。仍以二品顶带帮办福建军务。闽浙剿匪事宜。即著左宗棠随时与刘典筹商办理。迅将逆氛埽荡。疆圉肃清。以副委任。将此由六百里各谕令知之。　　

○准丁忧署浙江按察使刘典开缺。仍以二品顶带帮办闽浙总督左宗棠军务。以浙江盐运使杨昌浚为按察使。　　

○以浙江温州台州巡洋出力。赏都司汤昭龙等花翎。余加衔升叙有差。　　

○豁免浙江瑞安县被扰地方节年民欠额赋。　　

○己巳。谕内阁、左宗棠奏、请将北新关暂缓开设。按月由厘捐酌拨。以抵关税一摺。据称浙省叠遭兵燹。雕敝不堪。市肆萧条。小民未能复业。即设法招徕。疮痍犹难遽复。若再竭泽而渔。不但百货翔贵。商贾糊口无赀。即此孑遗之民。生计益形穷蹙。北新关试办已逾三月。徵数寥寥。实因关书巡役等。向来视为利薮。一经设关。故态复萌。藉端刁索。以致商民视为畏途。裹足不前。请将关税暂停。以顺舆情等语。所奏切中地方利弊。浙省蹂躏已深。正宜休养生息。以培元气。若任令关书巡役人等擅作威福。肆意诛求。于国课毫无裨益。而闾阎苦累甚深。殊非体恤商贾之道。著恒延将北新关暂缓开设。关口各税。一概暂停抽收。毋得任听关书等怂恿。别生枝节。并著照左宗棠所拟。于浙江各属厘捐项下。按月划拨钱一万串。解交织造。为采办一切工料之需。另拨银一千两。津贴织造司库库使等办公。及该衙门书吏匠役纸张饭食各项用费。俟军需一律告竣。厘捐停止。再行循照旧章办理。　　

○又谕、左宗棠奏、敬举人才。请旨录用一摺。浙江杭州府学生员丁丙、在杭州赈抚局办理各务。巨细咸宜。著以知县发往江苏补用。内阁中书陈政钥、在甯波襄理局务。能持大体。江苏候补知县陈其元、办理甯波局务。勤干有为。以上二员。均著以直隶州知州发往江苏补用。国子监学正衔洪自含、甘贫守正。劝捐善举。皆有实济。著赏加光禄寺署正衔。以示鼓励。　　

○又谕、左宗棠奏、甄别道府知县各员。请分别降革勒休一摺。浙江金衢严道恒山、衰庸充位。难期振作。著勒令休致。绍兴府知府怀清、才具中平。不胜繁剧。著以同知候选。候补知县蒋正坤、试用知县籍文学、以上二员。才识迂浅。难膺民社。均著以教谕铨选。补用知县江森棠、叶九龄、蒋尔钧、先用知县林宠铣、候补知县徐兆森、李曾祜、试用知县徐士圭、周莹、张清棻、以上九员。才具平庸。志趣亦无所取。均著以县丞降补。先用知县吴荣、嗜好甚多。不堪造就。候补知县刘焞、性情巧滑。声名尤坏。以上二员。均著革职。永不叙用。闲用知县冯志勤、试用知县耿举贤、性情鄙陋。声名平常。以上二员。均著即行革职。汤溪县知县庆龄、当浙省两次沦陷时。延不赴浙。至本年秋闲始行到省。实属规避取巧。著一并革职。　　

○谕议政王军机大臣等、骆秉章奏、黔省苗号各匪。窜扰川边。截剿获胜。请饬贵州派兵夹击一摺。贵州苗号各匪。突由赤水窜至叙永属之了叉场。知府刘岳旸等分队直捣。贼殊死战。千总许长发等死之。贼亦溃败。向马蹄滩而奔。该逆复纠约苗杠各匪。分窜黑泥哨。牵缀我师。藩司刘岳昭由合江抽拨两营。前往助剿。斩捦悍贼数百名。余悉败遁。其桐梓绥阳等处。匪势亦尚狓猖。黔省与川省之叙永合江江津綦江南川。以及彭涪酉秀。在在毗连。群贼环绕窥伺。虽屡经川军击败。而后路无兜剿之师。每由黔疆退遁。若不亟筹截剿。何以戢匪股而靖地方。著劳崇光、张亮基、拨兵数千。由遵义埽荡而前。与川军两面夹击。骆秉章仍严饬刘岳昭等。不分畛域。出境会剿。速将盗薮铲除。乂安边境。将此由六百里各谕令知之。　　

○又谕、玉通奏、会剿番贼。追获营马。并塔尔寺僧团与回人构衅各摺片。青海驻牧之汪什代克族番。夥同曲加洋冲等野番。抢劫甘州营马多匹。经玉通调派弁勇。会同扎萨克王公。探踪驰剿获胜。将马匹全行追回。办理尚属认真。青海驻牧各族野番。族众人繁。良莠不等。玉通惟当设法羁縻。严加防范。毋任滋生事端。塔尔寺阿家呼图克图。与回众构衅。未肯散团。玉通现派官绅驰往该寺并小南川各庄。善为排解。即著饬令该官绅妥慎办理。回情狡谲异常。甘言就抚。殊属未可深恃。仍著玉通妥筹防御。不得因该回暂时相安。遂将团练全行遣撤。致堕狡谋。另片奏、请饬甘肃拨解蒙古王公俸银等语。甘省军情吃紧。需饷浩繁。恐无闲款可敷分拨。本日已谕令沈桂芬由山西省迅筹拨解矣。将此由四百里谕令知之。　　

○又谕、玉通奏、青海各旗蒙古郡王等□山戊不□支俸银。自同治元年起。至本年止。共应支银二万七千三百两。迄今未据甘肃藩司动拨。叠次咨催。均以军饷浩繁。库款告匮。未能设法。该蒙古生计维艰。不免因困苦而生觖望。请饬速催拨解等语。蒙古王公应支正俸。欠发至数年之久。兼之西甯回匪滋事。该蒙古等被抢穷蹙。养赡无赀。尤应亟筹体恤。以免别滋事端。甘肃军务未竣。库储已罄。著沈桂芬即将前项银二万七千余两。迅速筹款。准于欠解甘饷中划抵。刻即派委妥员。解交玉通。以资散放而恤外藩。毋得稍分畛域。将此由四百里谕令知之。　　

○漕运总督吴棠奏、请无庸兼管江北事宜。以符旧制。得旨、即著将清淮善后事件。次第举办。曾国藩现须筹办鄂豫等省军务。及金陵等处善后事宜。其江北地方公事。一时尚难兼顾。仍著吴棠管理。俟江苏善后完竣。再行循照旧章办理。又奏、遵查刘际昌呈控唐守中一案。湖田各自为团。不尽归唐守中钤制。所控主使焚掠等情。毫无实据。湖田总局。系官设办公之所。并非唐守中所设。唐守中之子唐锡龄、捐纳县丞。验看到省。系属照章办理。鱼台境内。并无匪徒滋扰。现在清丈湖田。编查户籍。并拟派员移扎。以资弹压。批、仍著会同李鸿章、阎敬铭、妥筹办理。　　

○以江西九江府捐输军饷。永广学额三名。德化县九名。
  </div>
  <div class="pagination">
   <a href="清实录同治朝实录_page183.html">
    上一页
   </a>
   <span>
    ...
   </span>
   <a href="清实录同治朝实录_page179.html">
    179
   </a>
   <a href="清实录同治朝实录_page180.html">
    180
   </a>
   <a href="清实录同治朝实录_page181.html">
    181
   </a>
   <a href="清实录同治朝实录_page182.html">
    182
   </a>
   <a href="清实录同治朝实录_page183.html">
    183
   </a>
   <span class="current-page">
    184
   </span>
   <a href="清实录同治朝实录_page185.html">
    185
   </a>
   <a href="清实录同治朝实录_page186.html">
    186
   </a>
   <a href="清实录同治朝实录_page187.html">
    187
   </a>
   <a href="清实录同治朝实录_page188.html">
    188
   </a>
   <a href="清实录同治朝实录_page189.html">
    189
   </a>
   <span>
    ...
   </span>
   <a href="清实录同治朝实录_page185.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
