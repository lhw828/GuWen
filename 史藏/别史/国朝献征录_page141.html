<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 141 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 141 页/共 245 页
  </h1>
  <div class="content">
   应廷育 
　　公胡姓讳森字秀夫别号未斋自幼英特逈迈不□大父期公硕器幼龄送入黉宫博究羣书文隽拔领正德丙子乡荐丁丑魁太学试庚辰中式礼闱越辛巳　上首策多士赐公进士出身初授南京□部河南司主事继陟本部陜西司员外郎更广西司明察廉平宽惠信决平富民沈氏之讼父子兄弟咸输其情听讼之中教化行焉察铸钱之私并得假官之状请托之杜摘伏神焉告谒月余则部案累积视事□日则囹圄几空逮系之释数百皆呼青天而去繁剧之理有仁恕焉不激不随有学有守心存恺悌而谳狱本于平恕志向高远而自处拔乎流俗则见于部堂季襄惠公之荐遂有吏部稽勋司署郎中之擢岁在戊子率土来宾大明黜陟实难其选朝论佥同升公考功郎中公广询博访誓心秉公于时大礼着成典矢议诸臣皆就外补执政欲追前尤公从容回斡士类藉以保全太仆卿杨公最时宁波守以刚方忤部使被论公独谅其不阿之解释覆奏卒以忠谏显有省宪长等在议黜例首相欲私庇之公竟黜之不少贷考绩事竣历转文选司郎中明扬侧陋惟其贤不惟其类辟引善类士途之一清□罢贪庸首相之莫挽冢宰渭涯霍公疏可证也会升南京太常寺少卿时有祀典明禋之疏以求无愧于天理民彝之极其署光禄之印革厨役之滥输省曲孽之冗费却署官之余金不以非专职而不事事癸巳之秋北补太常少卿提督翰林院四夷馆官阶清要士民倾心无何公妣王恭人卒以内艰去任扶柩归葬结庐墓侧哀礼备至服阕茕茕在疚四期始起赴京又以靳于请谒忤首相补南京鸿胪寺卿公以局闲事省减去直役时与渭涯霍公泰泉黄公东郭邹公泉亭吴公谈说理学讲明国是以需大用　皇上克谨天威因遇灾异许令自陈三疏乞休遂得请家食宰相寻亦被论去无几召复相舟停濲溪请见公辄称病不往嗣后内外交荐皆不报继其相者公南官邸旧比邻也厥子窃柄遂不与通尺楮大中丞欧阳公必进虽有特疏之荐而公高尚之志于此决矣厥后二相果不令终人由是服公之先见躬飦粥调药饵养封君中宪公又十余年寿跻大耋而卒公年亦迈其哀恸居庐动必如礼营墓建祠皆亲课弗懈又聿追前季家庙之在青阳者皆修葺而拓其基焉余惟杜门九降韬养自晦优游林下者凡二十余年而卒 

　　△南京鸿胪寺卿观吾史君朝宾墓志铭（袁洪愈） 

　　袁洪愈 
　　余读杨忠愍传咨嗟愤懑泫然涕泣不得倳刃奸凶腹中以恨　世庙虽御臣严未始不谋于辅臣如徐文贞调护海君瑞上怒甚卒得解忠愍之见杀严氏力之也佐贼者仇贼所撼曲法蔑理孰知有忠臣孰知有国家良心亡无所不至亦鄙夫恒情于时以下僚抗上官执辞曰不可虽弗获竟其志岂不亦难哉观吾史君所以无愧于人其行可述其墓可铭也巳按状严氏嵩之欲杀忠愍也授指刑部侍郎王学益文致其罪史君适以山东司员外郎署司事论辨终日曰继盛何罪也王知不可夺自律案以诈传亲王令旨律藁成授司令署衔君痛心疾首无如之何乃自署疏尾有杨继盛语虽诖误心实无他惟复　陛下悯其狂愚谪发远戍以全好生之德等语疏入嵩怒杨坐死而君则降职调外矣君虽左迁声誉自此勃勃起由泰州判官升杨州府通判升南京户部员外寻升郎中丁母忧服阕补工部郎中管张秋升河南佥事升尚宝少卿升南大理寺丞应天府丞南鸿胪寺卿时文贞元辅方欲大用君未几而君逝矣君以正德庚午四月二十九日生以隆庆辛未十月初三日卒卒十有六年　今上万历 
　　岁余始志其墓中之石君姓史氏讳朝宾字应之别号观吾其先浙之四明人元至正中有禡者避地入晋江遂晋江人禡生元吉元吉生惠有孝行　诏旌其门以长子盛贵封户部郎中惠生隲隲生时泰时泰生商崕公宏琏任金坛训导赠鸿胪卿君之父也母包氏封太宜人赠太恭人君以嘉靖辛卯荐于乡第二人丁未试春官南宇高公所录第一人试于　廷二甲第四人君雅尚澹泊简约耻时俗丽态自宦所归僦居僧寺舍车而徒宛然寒素士也孝友忠信不言而躬行居官奉法循理节冗费恤民隐郄馈遗雪冤抑所至着绩荐于端简郑公晓曰表里无间夷险一节称于蔡廵抚汝楠林宗伯濂曰不饮大梁一滴水曰听其言若吶吶不出口而胸中胆略有万夫莫当之勇余尝与君共事留都葢亲覩记其议论猷有道气象前辈风流不可及也　诏赐谕祭乡推贤祠君没有余荣焉而诸子皆彬彬守其窭贫而厉志进修福泽绵绵葢未有涯也君尝集自古父子兄弟言行可法者史氏内范行于家 

　　△又行畧（弟朝富） 

　　弟朝富 
　　当　肃皇帝癸丑之春杨椒山公继盛以兵部郎上疏极言严氏纳赂蠧国十事疏中有引二王语　上大怒命杖之百下司寇狱举朝皇皇时余伯兄观吾以员外郎署司事部堂则　　何公也问当拟何律观吾答以奏事不以实当用此律堂翁曰更有一律可用汝试寻之次日复翁曰以员外见只有此律它无可传者翁乃指许传王旨一条谓用此何如观吾争不可时急矣延数日狱未上堂翁乃曰汝执诚是然　圣怒不测与其俱毙无益不若姑狥　上意以待后解左堂王者严氏姻人也则曰司官欲狥名姑饶我老命于是改拟诈传王旨绞藁成授司令署衔兄痛愤既不可柰何乃自署本末云杨某言虽诖误心实无他惟复　陛下悯其狂愚谪发远戍以全好生之德数语及疏入相嵩怒杨坐死司官降三级调外任堂上官罚俸三月方严氏势熖士大夫相见以目不敢言及椒山事同年提牢者至一黑羊不许入诸相问者椒山俱闭目不言独观吾至则张目视曰史年兄耶多费心矣兄濒行与杨书曰遇翁之事当以死诤宾不死者□冀翁之不死也带罪出门望翁自爱明明者天庶几一悟杨复书曰批奸人肠誓不俱生自分必死翁何苦也翁行矣天下事尚可土重珍重手书至今存调任之后达官贵人见皆啧啧慰劳至见次相李南梁公未及厅遥指曰此男儿也遂降阶延入慰藉尤至今缙绅大夫不惟不知观吾事杨椒山亦或惘然王凤州杨立传仅及郎史君不详其实而且没其名可惜也余观今之巧于取名者稍建一言着一节哓哓以名节自负人亦争以名归之虽一时遭抑旋即偿之因而负重望跻膴仕若观吾者一遭谴谪萧然一州幕赴任上官无物色之者三年尽瘁供职竟不得一引荐富时观吏部政杨武东公掌选以风裁自□□□□天下□□道及将处之一京职以严氏意未解量□杨州通判及李古冲公位冢宰李素知观吾省乃稍迁南户部郎严氏败诸所挤斥者俱蒙赐还观吾复以河南佥宪转尚宝卿寻丞大理骎骎向用矣竟以无书抵政府留滞南都终于鸿胪散卿以没呜呼此诚拙之效其视今之巧于取名者何如也 

　　△中宪大夫南京鸿胪寺卿张公朝瑞墓表（焦竑） 

　　焦竑 
　　万历辛卯凤梧张公以金华守入觐太宰陆庄简公负人伦鉴择计吏卓异者六人请旌之公与焉当是时公廉直之声天下莫不闻余意公必矫然有以自异者久之与公游葢阎然笃行君子也嗟乎吏不受赇常耳而世辄以自矜诩訑訑见于颜面宜其一节之鲜终而又何以论于其大余以是叹庄简之知人而公之贤不可及巳公年六十有八以癸卯二月十一日卒明年冬十月二十六日诸子将葬公州孔望山之原而属表其墓余恶能辞公讳朝瑞字子祯生敏而恪五岁知字义十三入州校嘉靖辛酉举应天乡试隆庆戊辰举进士属州有倭警议筑城公即捐坊金倡释褐令安丘台使者以治迹交上未几丁外内艰归服阕补鹿邑令公至益自发舒赋溢额蠲之土芜蔓不理辟之集流移举乡约严什伍大要以惠元元遏奸宄急邑疆半侵于卫人民苦虚赋公履亩以核复侵地七千余顷于是公声称奕然着三辅间矣以令高第征次当补给事中御史而时相衔公著书有所刺讥仅迁南行人司副巳转计部员外郎晋郎中凡钞关皮闸之役以膏脂名者力辞不行时时典衣称贷朝夕费至事关大体则不惮悉心以筹大司农倚重焉出守金华储胥其民而袵席之甚具会岁饥谷涌公出帑金贵籴而平粜活饥民以百万计郡故有先贤祠日圯公葺之更拓书院置田二千余亩延师儒贮载籍以教语具崇正书院志中迁济南兵使者兼治河时有议凿性义岭者公相度川原谓凿空而劳数十万人之力损大司农金钱非便慨然建议有三当谋八可巳二可患之说与总河大臣意忤杜门求去因调金衢而总河糜度支水衡钱无算功卒不就朝论翕然多公居无何湖中民变起上下嚣然复假公参知以填之公居湖黜贪残吏壹以清静治若义仓义冢善政具举而止矿一疏先诸司民请命□珰卒诎于舆论者本公首倡力也召南京兆丞再迁鸿胪寺卿会黄河西徙漕纲梗公以分淮导黄非策抗疏极论之大旨在塞黄堌口复徐鄢故河谓黄堌口不塞则徐吕水不流江南四百万漕艘无入京之路疏入主计者雠夷莫决公引疾乞骸两奉　旨慰留给由复职摄南京兆公再莅事风清弊绝民以敉宁念士贫无资前置田者娄矣至是钩陈牍摉伏匿得五百金益买良田以赡之如在郡邑时贡院之前筑避雨舍徙甓治衢不欲以沾体涂足多士患也京兆有表忠祠祀逊国诸臣公以未备检括史志增至六十余人主成躬奉以入且辑忠节录一编以垂久远其加意风教类如此累推光禄大常卿　命未下疾作一日端坐而瞑惜哉公仕既通显敝衣粝食终身不厌故庐湫隘不蔽风雨卒之日笥无责金赖南中好义者奔赙始克成殓夫世号洁廉者如建鼓而求子惟畏人之不知也自非然者或硁硁坚瓠无当县官用公廉而不伐业与沾沾自喜者异矣其临民莅政殚竭心力至日不暇给或遇国家大计意气激发侃侃所避虽贲育莫能夺也公气色恬穆鲜所见喜怒乃至违上守巳奇祸不折危议不摇殆庶几社稷臣之风而廉吏不足以槩公矣平生面目严冷交游间正色直言不作寒暄语扬历三十年不以竿牍一通于津要以此自立亦以此不合于时然公悔也事伊湖公色养备至又广其意作族谱九卷附名贤家训于末创祠堂义田义学收族之贫者而养以□□推其赢于周亲闾党咸被焉昔范文正身无以□子无以丧而尽其力于施贫活族问如公之所何必古人呜呼难巳公淮安海州人考讳日永即伊湖公累赠中宪大夫南京鸿胪寺卿嫡母孟氏继王氏生母锺氏俱累赠恭人配葛氏累封恭人子三人应濯应泰应浚皆诸生孙一人□□三集外有孔门传道录禹贡本未皇明贡举考南国贤书宋登科录鹿邑县括地志两邑节爱录金华荒政邹鲁水利常平仓纪奏疏文集总若干卷公既歾都人士思之不置谓公清畏人知如胡威爱而能诲如子产争传诵之犹若未悉其美也中丞耿公定力奉常丁公宾给谏祝公世禄拟具公事行请赠谥于朝未果余故□史职有善而不彰罪也爰掇其大都表于墓俟诸君子以次而举焉 

　　焦太史编辑国朝献征录卷之七十六 

　　●焦太史编辑国朝献征录卷之七十七 

　　尚宝司 
　　南京尚宝司 

　　◆尚宝司 

　　卿 
　　少卿 
　　司丞 

　　○卿 

　　太常寺卿掌尚宝司事刘公幕墓志铭（孙升） 
　　尚宝司卿张公信墓表（杨士奇） 
　　尚宝司卿孙公伯坚墓志铭（孙升） 
　　尚宝卿徐公文灿传（万士和） 
　　尚宝司卿汪公文辉行状（潘士藻） 

　　△太常寺卿掌尚宝司事刘公幕墓志铭（孙升） 

　　孙升 
　　余闻之词林耆旧称故相刘文穆公辅　宪皇历孝皇累着勋劳尝读月毕星津之疏有毅然不可挠者益仰想其风采及接公之季子太常卿乃又感叹知有所启之也乃太常公谢政家居于嘉靖戊申十二月十有七日逝矣公讳幕字用植世畿内博野人初补校官弟子力学蕲取科名弘治中诏录文穆遗勋征子中书舍人公出就职然以诗书自淬砺脱纨绮习人咸称之九载考绩迁大理寺寺副仍掌中书舍人事典诰敕惟仅又六载迁尚宝司司丞　武皇南狩扈跸多称旨赐金绯服三银牌一今　上赐绣服一九载考绩迁尚宝司卿掌司事又九载迁太常寺少卿仍掌尚宝司事又九载迁太常寺卿仍掌司事典符玺综诸务甚理久益练达上下宜之以年老休致令终　上遣礼卿谕祭工曹治葬恩至渥云公性简重不苟言笑不轻议人短长不与世浮沉历事三朝通籍四纪声誉流缙绅间册封藩王者二大祀视牲者九廷试贡士掌弥封者六举称任□□恭奉文穆公曁母夫人吉氏孝养备至抚诸子爱不忘劳下至驭感获亦鲜鞭朴族党联络恩礼周浃用是卒也无间疏戚皆哭之尽哀疾革召诸子诀曰吾平生无可称述但守清白二字不坠家声汝曹勉之呜呼文穆子哉 

　　△尚宝司卿张公信墓表（杨士奇） 

　　杨士奇 
　　正统七年二月三日尚宝司卿张信彦实卒于官张氏世古山东掖县其祖若父皆以行称于乡彦实孝友出于天性自幼虽饥渴饮食不先父母父丧哀毁母病数更医不效益困闻人肉可疗疾即自封臂煮液进之遂愈永乐初乡里上其行有司以达于朝下御史验之信诏旌其门命尚宝司丞授承直郎进承德郎居家事二兄如父壮老贱贵一致居官治职务勤慎处同寮有善能让有过举率自引咎其度有容同寮或造诬毁之或挟势陵之一不挍如罔闻然遇行不当理必据义执辞不以出位嫌前尚宝卿朱琇辈行尊且有宠于□上亦严惮彦实心恒德其忠于巳九载升尚宝少卿阶奉训大夫进奉直大夫侍　二庙监国凡上表奏则翰林书辞用宝函封毕□尚宝以髹版夹护然后行一日所上髹版内夹敝故纸既达行在内侍以闻命臬司诘所自　仁庙召翰林尚宝询之故彦实对云在函封内臣不敢预知函封外则臣之罪遂遣彦实自陈其同官在扈从者□之援翰林以觊幸免彦实曰不敢自欺况敢欺□父乎臬司论彦实不敬有旨薄罚复职以是廷论重之　仁庙嗣位首进尚宝司卿授奉议大夫赐诰命以所授散官赠其父封其母太宜人又九载加四品禄彦实乐闻善言初官近侍日接内阁诸公自念我庶民望斯人如在云汉何由得聆一辞今幸旦暮相亲其可自弃袖鲁论一编遇间处辄揖请教二三公皆乐之尽既终篇常涵泳不厌而日临写智永千文一过不废其人闿敏易直谦和无竞交处有诚年六十有六而卒葬应天府城南凤栖乡 

　　△尚宝司卿孙公伯坚墓志铭（孙升） 

　　孙升 
　　嘉靖丁未五月二十有五日朝列大夫尚宝司卿致仕孙公卒公讳伯坚字道夫其先山西潞安州人永乐间始迁兴济曾祖讳旺祖讳让皆不仕父讳友以公贵赠尚宝司少卿母李氏赠太宜人公幼勤学弱冠补校官弟子屡举不第学益弗倦蕲以文艺自致会弘治癸亥　孝庙覃恩戚里拔中书舍人公以君命不可违也乃出就职然犹耽嗜经史诵习不休正德丁丑考绩迁大理寺寺副寻掌中书舍人事嘉靖乙酉迁尚宝司少卿壬辰晋卿加四品服色俸级掌事如旧公谙练典章凡　先朝沿革能悉记人有叩之无弗应者不崖峻幅截之行亦不燕隋阿媟待僚友和敬并至出入禁闼三十载谨厚无过声誉流缙绅间当是时公弟伯强通政使司经历伯义鸿胪寺少卿京师人士以兴济三孙衣冠之盛侈谈云年未甚衰即疏乞休致或劝止之公曰　明主御极典百司庶政剩有人也吾以书生叨显秩幸免过举不于此时见几引退更复何待疏再上得允舆论高之兴济小邑孙氏寔巨室公归不以势加乡里又时时捐余赀稍赈贫乏邑人多颂其德宅第在县治东筑一小轩焚香阅书以怡朝夕轩侧有□□花木寄傲其间时二弟亦既家居恒置酒与故旧高会有广受之风余尝南归过兴济舣舟河浒公出延欵叙平生幸公无恙越数载乃竟不起距生成化壬辰享年七十有六 

　　△尚宝卿徐公文灿传（万士和） 

　　万士和 
　　公讳文灿字德章居洑溪之滨洑溪在邑东故号曰东洑大学士赠太师文靖公之孙封尚宝卿云谷翁之子也始文靖公相　孝宗皇帝总百揆识大体天下称太平宰相云谷翁遗逸江湖具山泽间仪公少逮事大父长侍云谷翁脱去世味至于德器宽厚浑然天成则其所自得居多在邑中不问亲疏贤愚待之如一邑人评论乡大夫或可或不可至指公不问亲疏贤愚必皆曰长者长者平生耻言人过自少至老未尝忤物亦未尝有盛怒时亲友交际馈送之仪公一不失乃若人之答不答则公不知也年十六游邑庠应乡试不偶发愤读书有远大之志值文靖公卒公乃尊父命荫中书舍人正德初逆瑾用事以公世家子荫啖以富贵招致之公不往由是积忤瑾□革职瑾诛始复原任公外貌朴实多然诺其于大节侃侃不阿如是葢公于人之贤不肖事之是非曲直胸中了然若别黑白而口不言人但见公对众谈论不甚剖析一笑置之不知公文明内止确乎不可□也时以诗鸣世者若棠陵方公辈三四君子皆乐交公且结社长安里公每有佳句诸公鉴赏嘉靖壬午转尚宝丞上疏建白勋戚贵臣悬带牌面亲授受如旧制由是代领之弊始革公由中舍尚符玺以迄致仕居官五十年历事　孝武二庙及今　上皇帝每视朝公捧御宝当驾前委蛇趋跄不失尺寸　上尝目属之辛卯升本司少卿戊戌　上如承天公以职事从辛亥升本司卿加从四品服级凡朝廷典故新进少年未谙晓者以问公公记忆甚悉历历如指掌葢公位虽未尊而承事日久屹然众倚赖可谓老成典刑者矣公在内与会试者一与廷试者二在外捧册封藩王者四赍诏谕者三宣祭告者一每衔命必便道归省云谷翁及母蒋宜人世羡其荣云谷翁与宜人白首齐眉性复喜宾客宾客满座公时须眉亦皓然矣与其诸弟执役左右甚恭宾客局踳不安自云谷翁夫妇及公兄弟一门荣禄寿考人以相国食报之远然公之厚德要自有以致之公貌劲直精神溢出仪表步履强徤当大耋年生育不衰葢其机事少则抱一不离心不耗散则神完而守固理有然者林居十年不乘肩舆与亲戚谈旧事终日无倦色性容忍有常视世人视势之盛衰趋避者断然有所不友于兄弟至老益笃以故乡人归之无间言公每人所不责其偿死之日家无□□呜呼公其先民之遗也与古谓世禄之家鲜克由礼虑其以侈夺志也者公者设一旦授以万锺其意气必不盈溢惜拘于时刖不得秉政事不然即休休有容无他技之大臣何以加焉 

　　△尚宝司卿汪公文辉行状（潘士藻） 

　　潘士藻 
　　尚宝汪公讳文辉字德充别号都山系出唐越国华当　高皇帝庚戌开科有讳翔者登第官应天府尹四传至于福迁古丰古丰之有汪至尚宝四世矣父初号碧庵以尚宝贵封如其官母江氏赠宜人碧庵公尝道出得遗金数十斤谨护以待失者至而还之时家故窭甚明年尚宝生祖东轩公方馆海阳夜梦异人自空降鼓吹随之入户熟视之一婴也觉而喜亟谢主人归则公举适二日与梦符固巳卜其必贵长授易诸生发愤精研始若愦愦他日阅至哀公问政章忽觉了然若神来意得者自是业愈入解而性故廓落魁垒有大志尝经五城值水涨筏者所尼奋袖谓曹偶曰异时所不成此津梁有如河道路咸目笑之公意气自如家壁立不具晨炊得一钱辄周人缓急忘巳之举火待也当就台试友人与偕者马旋堕水死同列以试逼仓皇解散公独留殡之乃去比至试事罢岁甲子督学天台耿先生优拔之试卷鄢陵刘公养旦鉴赏寘本房第一明年登第观政工部念碧庵公素善病上疏归养未及下不能旦夕濡忍遂先发途闻讣号泣欲绝亟驰归哀毁如礼巳而江宜人亦病继卒营葬凤山之隅庐其侧服阕北上授工部虞衡司主事会见连岁水旱国课目损武备废弛纷纷兴作不巳欲以职守　上开陈节省之要以在事浅未轻发而日赞部尚书镇山朱公裁缩诸浮费凡大内营缮苦中贵人渔蠧凭依城社莫可爬梳诸解户上诸物料留难朘削有所中系经年不释者而所侵夺官产无筭尚书以付公悉核还之解户铺垫之费得大省系亦释入督暖阁工裁减几三之一大取訾于貂珰以危言相撼公贻书力争且将执奏司礼之气夺有马□者请故所没陶人第公独计第壮丽留此以待勋戚柰何狥中贵人执议不可至今　上以赐戚畹李所省大司农钱数万部尚书贤之独诫母过刚生事端公受诫益务眘重而名籍籍起时受尚方赐者再高新郑以内阁总铨衡改公云南道御史公既居言路益思所以自效而会新郑修故相徐华亭之郄诸门下客怀观望日媒蝎之衅端公心虞新郑内伤于所恃而外中于浮薄之口乃上疏专责言官曰臣观今日臣工竞务标榜险陂交倾大非济济师师之谊且堕国体夫言官司封驳职纠劾固将正君心正朝廷正百官正万民者焉有巳不正而可正人者哉臣每追思　先帝末年委任大臣夙德重朝端众贤和庶位始以一二言□兄庙堂意见稍殊猜疑一生嫌隙遂起观望之徒窥其所向而攻其所忌且势无常盛情亦随之或向或背态变于终朝乍贤乍佞评更于月日倒置是非荧惑圣听以致二三耆俊进退不一其中又有乡里故旧意气激成者臣愚以此非大公之心也臣每见正人君子论事理辨人才止衅息弊时有指摘闻者愧屈非中无所而大义之足服其心乎大前事不忘后事之鉴使今不知谨而复踵其弊臣恐倾陷成风消息迭胜邪正混淆忠诈莫辨于宗社至计不深有可虞哉昔宋元佑之事始也以君子攻君子卒使小人投门排众正而阶祸乱千古覆辙柰何不鉴故正心术戒观望言官第一义次曰谨条陈戒纷更曰慎纠劾戒苛刻曰平意气戒护短而要归欲大臣戒夬履之厉勿用希旨之人母令中伤善类以自累疏入新郑嗛其异巳而华亭游说竟出佥宪宁夏公虽去而诸翕翕言比言比之议竟沮事在　穆皇帝辛未春公抵宁夏覩边民穷苦状下令省刑轻徭宽逋负招流移给牛租条陈屯政利病而酌其机宜时盐课累亏运司所发多浙引价廉而无所牟利商不乐趍滞特甚军饷告乏乃建议以淮浙各半均疏之又请以花马二池盐课夏镇挑渠助蘓民劳而两坝水闸议驱石易之或疑其费巨会庆藩以岁禄时给德公致馈金不获谢则输以建闸宣言庆府之乐义也王悦更大出金助诸阃帅及抚朔方者咸愿助立乞完闸十二所称永赖利矣公日夜筹宁夏利害实关全陜迩者士马疲于援卫之烦民力竭于赋役之重上之人犹一切按陈谭谓其地饶鱼盐粟米塞上江南莫之轸恤居民大困多窜匿时时幕府言强边之策莫急恤民遂得准輍无影田粮万二千石有奇诸亡者稍复业而课更以最先是东路套虏黄台吉乞互市督抚檄驻清水营将明旨监之明年壬申西路虏宾兔复以互市请公奉檄监焉乃托猎出单骑立沙上以示虏诸酋悉下马罗拜迎入账房宾兔亲抚胡琴进酒公引满而徐令军中具酒食赉之虏输诚受赉至毕市叩天誓不复反且称东虏数夺西番赏赐愿得一报之公谕尔事我犹西番之事尔也汝以西番故构东虏藉令不胜我能坐视弗汝援耶吾视汝兵力弱姑务自靖毋躁举伤天朝浩荡恩宾兔稽颡谢低回不忍去葢自是而互市之议定时有议减军饷者公力言边军劳苦厚恤之宜得其死力柰何以旦夕宁故罢其供巡边萧兑隅公以闻议遂寝公锐意肩事持论悉车丸于正虽严贵愈益谔谔伸其说不能一语狥要以脱人于厄前御史孙丕扬得过高新郑某子甲希旨间之行该省勘问直指会藩臬诸大寮计所宜覆相顾错愕不敢发公独抗言今无他端而龁齮一按臣以快用事者之意此必不可因缓之无何朝事更某子甲坐阿附免孙公前构得雪起中丞折简谢曰微公言某不知处所矣佥事职刑名尽论释诸矜疑者所平反若干人而艳妻杀夫无左验一鞫立得其情遂伏辜公故不以家累随行厨所需米盐必藉即边帅馈遗世所视外府者一切闭不内踰年以边功受赏四荐剡亦屡腾今　上初政新郑废朝廷追论前御史文辉所论当国是遂召入尚宝卿公既还朝犹日以军民疮痏达司计典枢之臣葢屡致意焉天台先生起尚宝丞过从相得驩甚因子提掇问学之要微言时有所入而寮东泉石公阜南陆公意气悬合豁如也旋将册命东使齐竣事过家遂引疾请告公虽林卧而心悬魏阙至恳闻一贤人进辄喜不胜闻一匪人进辄如负痛悒悒竟日书劝江陵张奖拔豪隽无以常格拘预朝廷数世之用若以振刷之名行苛刻之实督责日深征科日急虽有近功实基后祸中韩流弊尤宜切戒当是时公巳先见江陵之微久之以夺情干正议忠谠见锢匪人骤登孔臭滥鼎甲公知言之不入遂决志不出而会乡人有丝绢之竞按祖制后湖册籍丝绢实歙征一旦称独累摊派五邑民相恐大骇至廑抚按奏牍公镇哗以静而调停于上竟得旨如旧制公登仕版二十年履任纔四冀天台先生尝劝以蚤曰出吾人语默出处原非二道昔富郑公当使金郄献纳时其英烈亦犹之贤也后来相业则得之守口防意多矣贤近得此力否公得书深自怆悔觉曩所英气大露与友人书谓昔日惟知成其是今日始自觉其非因绎旧闻潜心语孟羲易大义有所得疾书之草窻见意稿属江陵物故言官发□阉之奸　主上赫然削藉诸党与即故所尝推毂者悉罣齿牙而逓起乙亥以来建言得过诸臣巳又诏廷臣议召跧伏淹废庙堂舆论翕然首公□议铨衡铨衡盛拟还之侍从而公竟以甲申三月得肺疾四月二十三日遽终距生嘉靖甲午十一月十八日年仅五十耳忆昔辛未春闱初试之日则公上封事日也翼旦得疏草方食弃七筯起立急读之立儒勃勃生气公闻而心相善也甲戌与公更相切劘于天台先生公素不致良知之说天台先生语予德充肝胆膓胃毕见乃无一念不朝廷非实致良知者不能山居于民便多所建白郡邑大夫无不折节者居常称贞者事之干吾以一言终身之符予曰大直若绌大道委蛇古善藏其用以干天下者类若此公曰人臣之义以王陵正吾从程子乎最后益向往于学几乎遽伯玉之知非说者谓公再起下之苍生朝之善类将实赖之而公不逮矣卒日不能敛具葢公起孤寒仕益不屑生产而诸父昆弟姻党死丧时有分予身所尝食同仆御之贱者客时下车存之乏坐具仅以竹兠治一肉脱粟之饭欢退而服其脱畧然卒雠五城津梁之志乡人语曰岳岳大夫洪流作砥涂语至今传之 

　　○少卿 

　　尚宝司少卿袁公忠彻墓表（李贤） 
　　尚宝司少卿朱祚传（实录） 
　　尚宝司少卿李公源行状（王慎中） 
　　尚宝司少卿陆先生师道行状 
　　尚宝司少卿南州徐公自得传（程绍） 
　　尚宝司少卿北山李公先芳墓志铭（于慎行） 
　　奉训大夫尚宝司少卿北山先生濮阳李公先芳行状（邢侗） 
　　尚宝司少卿潘君士藻墓志铭（澹园集） 

　　△尚宝司少卿袁公忠彻墓表（李贤） 

　　李贤 
　　士生天地间有遭遇明时而不得见于世者有见用于世而不得见知于君者有见知于君而无才术以显其名者有名虽显而不能保全始终福寿俱隆者今之君子兼而有之者吾于尚宝袁公见之呜呼休哉公讳忠彻别号静思前人世居南昌至七世祖子诚仕宋累官邢部尚书南渡时扈跸家于鄞六世祖考古州泰和令高祖镛咸淳进士宋死节曾祖泽民养道不仕祖士元元翰林国史院检阅父珙国朝太常寺丞赠中顺大夫太常寺少卿母倪氏封恭人公自幼颖敏神气异常读书强记童丱时巳能诗文凡名士巨儒一见知大器太常君精于风鉴公得其传　文庙在潜邸时闻太常君名以书币召之公随侍　文庙见公论相大喜赏赉甚厚寻许归家未几　高庙崩　建文嗣位信任非人猜忌宗室文庙不安因有靖难志召公问之对曰天命有在谁能御之奉命纂人象大成书以献赉予有加壬午夏文庙入正大统遣使召公父子至官其父太常寺丞曰且忠彻临事有断制所言多验特授鸿胪序班赏赉殊厚公入谢曰　陛下当畏天修德偃武崇文率由旧章振肃纲纪樽节财用明慎赏罚礼貌大臣黜陟臧否用臻太平之治并赐嘉纳寻知公在戎籍即令兵部蠲之又尝勉公进学公以务冗对遂升尚宝司丞且曰此职有暇可亲诗书公退而感激不怠庚申改中书舍人己丑春营北京公扈从既至日与大议复遣中使召太常君至父子相随出入禁庭寻密遣公乘传看楚王子重瞳公还奏无他异庚寅春以公父高年优赉遣还公扈从北征既还　上屏左右从容密问大臣优劣之状武臣丘福朱能张辅李还陈懋柳升薛禄文臣姚广孝夏原吉蹇义金忠吴中吕震李广方宾公一一论断以对　上曰卿所识鉴正合朕意是岁冬太常君卒赙葬加厚公奔丧毕诏起复之癸巳春扈从至北京甲午春复扈征瓦刺乙未夏　上谓公曰东宫不闻教子对曰臣闻古者不亲教子宜选文学老成之人以辅导之责其成遂选儒臣仪智陈山等日侍讲读丙申春秩满复尚宝司丞特加赏赉戊戌春召公至便殿示以进升之意公固辞以父未有赠官即日召吏部赠其父官赐诰命公益感励进相书机要丙子升尚宝司少卿恩典稠迭莫与比壬寅春扈从北征公言利出东路　上不从洎还军在东者果大获复观将兵者得利巳而捷至每从征所言无不验者　仁庙登极待之尤厚赐诰命寻赐还家燎黄省视　宣庙嗣位召至京宣德改元丁内艰不获奔丧诏以从子代还襄事一日覩　上容色曰宗室人有谋上之意七日内果有报汉王反状者公扈从往征之既还受赉弥厚甲寅春得展祭还乙卯春今　上嗣位公入朝己未夏恳乞致仕既得请南归倾朝缙绅祖饯都门外公之术奇验于　文庙者不能尽述若公效忠谠论则人不及知者甚多如终大孝之情而甚密机事论养贤之实而赡其取给乞赐孔氏玉轴之诰历言遣使取宝之非议武职宜准终丧谏服药勿信方士如此之类皆有人所难者休官居闲二十余年忽遘疾顾其子曰死生常理吾何憾惟诚信忠厚可以立身汝宜勉之屏药端坐而终公生于洪武丙辰十一月七日卒于天顺戊寅三月三日寿八十有三公人慷慨有大志不随流俗正论毅然不以利害少沮与人交洞见肺腑不立町畦见人患难恻然力援倾囊不惜理有不直者面折不少借其致政也闻朝廷出令之善用人之当则跃然而喜有不便于民者必忧形于色此其人岂特风鉴一事可称道哉所著凤池吟藁符台外集若干卷 
　　袁忠彻得其父太常珙之传以相术妙天下尝道吾苏过阊门沈氏沈一子方周岁抱求观尚宝笑且抚其首曰切头切头更无他言沈以戏弄耳其子长名洪凶狼不肖竟坐重辟是岁录囚止此一人吴谚至今有沈洪出阊门独杀之语又尝人南濠徐生药家生子适三日方浴而啼尚宝及堂闻其声曰是一强盗耳徐闻而怒几欲捶之子后亦以探丸论死古有视熊状而知灭族闻豺声而识丧宗者殆不多让也居乡时友人家一童子姿貌韶秀且性机警尚宝相之以不利于主使逐焉友虽素神其术然意不忍也数言之不得巳而听之童既去无所归往来寄食于人一夕宿古庙中久不寐见墙角一破衲中裹黄白约数百两欲取之忽自叹曰我以命薄不得主意横被遣逐今更掩有此物则是不义天益不容矣当守之以待失主至旦遂住庙中不去巳而闻哭声见一妇人掩涕而来四顾彷徨问之答曰吾夫军也以事系狱应死指挥某者当治之妾卖家产及假贷通得金银若干将以献彼因裹着破衲中挈之过庙少憩不觉遗下今追寻无得吾夫分死矣童历□其锭数多少皆合即举以还之妇感激欲分以谢不受遂携去夫因得释念童之德徧以语人某指挥者闻而异焉令人访致之育于家年老无子悦其美慧遂子之又数年致仕此子遂袭职归而告拜故主主叹曰袁君之术乃疏如此乎留之迟袁至使仍故服捧茶而出袁见之惊起曰此故某人耶何以至是主谬云逐出无归今又来矣袁笑曰君无戏我今非君仆矣三品之武官也形神顿异畴昔岂尝有善事以致兹此乎子备述前故友乃叹袁术之神焉 
　　盛琦宁波卫人少服役于刘指挥家袁尚宝忠彻过刘见其执扇在旁谓刘曰善视此儿乃进士知县也后果业举子登商辂榜进士授无锡知县 
　　东溪先生杨浩然讳集髫龀时父谷堂征士讳宗字叔振命早过邻家黄氏其家门尚未启从门外呼之有一人闻叩门声闇中呼先生将与语先生心惧不应急扣而入论事毕天巳明黄氏子式送出门其人犹在注自良久问曰汝谁氏子旁人谓曰杨姓其人曰惜哉吾初闻其声法当位极人臣名满天下故竚立伺之今观其貌与声不称后日官亦至五品然其声洪远不在其身子孙必有兴者又谓黄氏曰此儿亦不凡位当七品言毕竟去征士闻其事遣人追访之其人乃袁忠彻也东溪先生年十八县学生尝赍诏至福山巡司例有欵赠银五两同行者又二人皆长年庠友也尽取之止以欵筵食品送先生先生以二人皆前辈口虽不言而心甚不平其地滨江径向江独步而去二人疑先生有后言徐蹑听之先生至江濯手欣然笑曰巡司赍诏岂吾志哉愿此辈常享例赠矣二人窃闻之从后遽推先生入水先生两手下拒入沙土中持一物起视之乃银一锭此银入水久波浪洗囓光润茔白传玩可爱适与巡司赠礼轻重相符人共骇异酾酒临江欢燕而别后先生以景泰五年会魁及第观政兵部以章纶锺同事上书言之进一级除安州知州后亦下制狱去位我朝进士五品出守自此始寿七十八终黄式以岁贡官至知县忠彻神鉴并验云 

　　△尚宝司少卿朱祚传（实录） 

　　实录 
　　朱祚字永年浙江宁海县人性聪敏九岁能诗永乐八年以秀才征试事詹事府寻镇远侯家里塾官十三年进元宵观灯赋　上喜而赉之由是知名洪熙初用尚宝司少卿袁忠彻荐擢行在中书舍人　宣宗见其词赋处之近密特升翰林院修撰秩满陛尚宝司少卿命教中贵人书祚能诗文援笔立就负气好直言不恤毁誉晚稍自惩因号默斋且善谈命言人祸福多中云正统十年正月卒 

　　△尚宝司少卿李公源行状（王慎中） 

　　王慎中 
　　公讳源字士达别号竹坡泉州晋江人弘治壬子举人登乙丑进士初仕户部主事转员外郎终尚宝司少卿高祖德盛曾祖长生祖应祯父明封户部主事妣陈氏封安人先世居邑之清沟里实徙自唐郡诸着姓而清沟之李独旧封主事朴茂公始徙居郡城公以成化己丑八月初四日生嘉靖庚子二月初六日卒享年七十有二生而简重凝峻头直手恭不习而能自幼学至壮以老无燕僻之朋世俗媟嫚之语不敢至其耳学官弟子巳以文高伏人而行洁礼庄同进尤严之一时之士尽出下风出行途中足迹所履直于绳引绝不侧视反顾自后蹑之不得一见其颧颊尝与友人入市购书有角抵之戏于前者友人皆舍书就观公独取所购书着袖中径归友人诮其矫公曰吾乃不闻鼓声好义远利笃于夭禀□修之以不倦遂成自然郡侯马公屡试其文异之奖待溢甚公唯唯而巳终不私至郡庭一有所谒卒业成均文试第一京师人口相传其篇以熟布于四方家而有之故相杨公廷和时在翰林其子今殿元公慎少巳有大名杨公以礼来聘曰吾求士于都下非先生莫可属以此子公感其意终以濡迹贵门不乐辞以疾自其未遇不近于荣利巳如此进士奉使广东督发稽留诸赋故事藩司以使事相联缀赠遗特厚至百余金旧使者以藩使官尊长者逡巡不敢郄公一无所取藩使重其守购大儒陈白沙先生字书四幅赆公拜而受之使还除户部差监临清仓仓故置中贵一人董视之中贵人嗜货与诸吏徒甲保干没奸利事惮公严恪数治酒馔好会冀娱公意公举杯濡唇而巳中贵人知不可动尽一岁中敛手不大奸恚不得恣所欲则构兵备赵副使使侵挠仓事扰吏徒公疏其事以闻并劾中贵人罪状事下户部尚书孙公九峯叹得职每举公官氏称于曹中以励属员数家宰马端毅公言公值逆瑾用事以在临清劾中贵人事记其名遣转饟辽左故缩其期阴欲中公以失期时天寒雪深数尺昼夜行雪中日二百里竣其事以报瑾不能中也是时翰林杨公巳宰相公之在临清往辽左杨公问公何在公若不闻杨公无由见其面心尤器之杨公与马家宰孙司徒并一时名臣雅知公将殊用之不逆瑾憾沮然公念父母不置勉强在职三年得如制以其官封父母喜曰吾愿毕矣疏乞终养孙公勉谕再三察其诚恳亦不能留也是时瑾用事未张　孝宗之遗泽犹存士大夫习于晏熙高重不乐去职公之去人咸以难荐绅咨嗟瞻送填溢都门有贤大夫之叹事亲养而能敬迎于意先不诏而悉自居息早暮饮食多寡衣服寒燠具适宜节陈安人好怒女御狎侍犹不当其指日数十怒公在侧则欢竟侍一日则安人竟日不怒公在职不能俟三年而归葢患安人之怒也安人患痹公制软舆自与庄安人舁之游嬉堂中公素有足疾蹩躠然行也女侍苦公争走代公曰非乏使欲以用劳小孝耳且吾自胜之不苦也朴茂公与乡长者逸乐会多微时所交公亲执弟子礼不敢与诸长者抗每会公必自视肴酒致其芳美长者坐定公出洗爵实爼徧奠在席毕则屏息立楹间长者皇恐不敢当起立再三辞公乃退朴茂公出公躬挈裘束带扶持登车未反盛衣冠以俟或大醉手煮汤茗进之俟寝然后敢休臧获迨事朴茂公者有大过不加呵杖叱咤不至犬马服御器物敬置之朴茂公置妾蔡氏数犯陈安人安人故好怒又患痹不得有所益怒公侧怛宽晓曲掩护父母之间无间而蔡氏免于罪谪其用意独至家人有不及知蔡氏生子洞公与均财铢发无所加分田多取硗埆以自损归养五年而陈安人殁又十年而朴茂公殁十五年之间左右无方听声视形极天性之乐朴茂公春秋高公亦巳老坐者渥丹立者垂白七箸盘觞之奉温以愉色泉中传诵嗟叹老者自恨少者自愧以不及朴茂公殁于古礼惟衰麻在身时矣犹哀悼感疾呜呼可谓纯孝君子也免丧或勉以仕公不可或讽以贫公应曰吾养二亲身不及禄而心甚乐今巳谢二亲反老而子孙谋禄耶言者屡荐于朝故相桂公蕚吏部尚书奏以南京文选郎中就家起公外之少传方公献夫代桂公吏部迁拜公尚宝司少卿公竟不起疏乞致仕方公于公同年进士也叹曰吾乃终不能用李君幽居以文史自娱所居近市庭户萧然门无杂宾病足不喜出游兀然一室焚香展卷正襟而坐俯仰千古之上清夷恬旷脱出尘土盍其趣绝去留连杯酌以山水妖艳者远甚无他玩好尤屏滛声平生不御丝竹与人谈有及物价市利赢缩低昂之说即口塞似不能言至于陈说理□杨榷风雅亹亹有韵如巨木撞锺鸣声应叩听者忘倦咸洒然有得自谓发蒙工古文词以左氏宗雄伟奥徤其语所独到斵被规矩亦自方圆一时赠别颂绩铭幽记远之文非出公手皆以不得所托行尊辈旧学时师尤不自标特谦冲丁接好奖诱人材汲引后进如恐不及后生一行之善一句之□宠借嘉乐患人人不闻清约自将甘脱粟之食衣裘不能具袭禓纔取蔽体苍头五人应门给薪水而巳始公布衣朴茂公饶于财衣食不至苦恶人见丰既入仕处显矣清约如此又见俭不知公终始所守不殊一日人自以晦显异见耳郡邑大夫钦慕德履承风致敬旬月必一造其庐不效踰垣闭门之隘往来交际有仪然不以他事相溷久之其敬弥笃遂论先进之交及去他官废居异地犹好问不绝若句吴顾公可久四明屠□□是也二公并时名流惓惓若此必有得于公者深矣监司部使者行入郡境巳知有竹坡先生其所以下公与公所以答之者亦若是家居前后荐者凡七章虽知公有详畧大指以公廉孝人也公自起进士凡三十六年有田百亩宅一区皆先人所遗殁无以殓诸子贷于人先大夫归赙财而仅成礼今其葬鬻田而后办诸子常不免于饥何其分也始公宅□于火久不能兴窜伏草莽瓦砾而寓其孥于他郡侯王公士俊蹙然叹曰及吾守而使贤者无以庇其身吾之愧也议捐赀助之公皇恐不敢闻命一日以可否问某应曰此古道也古者邦君诸侯尊事国中之贤衣弊之改造当食之授飱又筑夏屋以居之渠渠然大也及其稍衰犹有国中授室筑宫而师之之礼侯之此举合于古谊公其勿辞于是受助而筑室焉其堂仅成而房寝庖厩不能完呜呼可谓贫矣公用不究于时而行施于一乡所谓殁而可祭于社非先生其谁 

　　△尚宝司少卿陆先生师道行状 

　　先生姓陆氏讳师道字子传始号元洲归田后别号五湖道人学者尊而不以官名因称之曰五湖先生先生世籍长洲高祖继宗曾大父镛犬父玮父平以公贵赠都水司主事再赠尚宝司少卿母陈氏累封太宜人赠公尝服贾吴越间后稍及交广归道病竟卒州先生年甫十六即巳崭然能自劝学立节槩弟安道纔足胜衣而女弟一二茕茕在室里中豪睨先生文弱辄难以重役先生摧亢忍诟以扞内外齮龁者甚备每旦出调委输事暮归则课安道读手一编恒至丙夜而是时王先生谷祥称善治易先生束贽往受易说多剖柝文日益起服阕就吴县试补博士诸生无何太守聂公豹藉诸生颕敏者更业春秋及曲台礼先生则更受春秋一岁中尽究其义明年庚寅饩学官廪又明年辛卯荐应天高第又七年举嘉靖戊戌进士当射策时贵溪相第诸所奏记手先生卷辄拟首曰是文宗贾董字法锺王者比进御抑置二甲第五人分视兵曹政授工部都水司主事其冬尚书檄下留台尚衣先生往督进奉归拜母寿己亥复檄征上共银币既竣事还理宝源局镕铸监陵工治方中约法勾稽奸吏洗手奉职不敢私一钱庚子改礼部仪制司主事入管制敕房明年太宜人病请急归侍不许再疏乞休四上书宰相始听予告既归则日侍太宜人太宜人数病气宛笃每发先生亲侍汤药卧起未尝少间夜辄焚香吁天祈以巳算益母更刲股脔以进霍然尽解寻复病失明先生三餂目复明后数年太宜人卒先生孺慕哀踊朝夕溢米毁几不胜既禫遂病风蹶时呕沬居恒愦愦然独谨丧礼不遗毛细先生归侍十四年而母卒卒二年而病病可五六年而愈然竟先生之归足不及郡县一干请未尝抵政府一书海内益高先生贤而重共孝部使者累疏荐先生可大用乙丑以南京祠祭主事召数月迁膳部郎复改尚宝司少卿丙寅入都旋论祭秦府过陜濯骊山温泉登太华辨仙掌入终南南麓徘徊杜曲樊川者久之秦王雅熟先生名至则贻书及他珍宝可数百金先生一切谢弗纳还会　穆庙登极恩阶奉直大夫恊正庶尹戊辰署司篆以劳惫故疾益发复疏乞骸骨　上特悯赐归敕吏部须先生病巳更征入归又六年而卒先生少□□□六岁日诵千言七岁能诗自始学入官至疾未死无一日去书不观博极羣藉钩微抉精下及星经地记稗官杂家之言悉入记览平居坐立不倾欹步履率有常度性持宽大喜施尤厚于伦谊抚弟安道最有恩中年安道请废着先生泣谕不解乃悉以父产先生故不家于官至是益赤贫无余安道卒抚其孤士宽士宽卒又复抚其孀嫠财帛阑出者一恣无所问嫁庶妹务出厚赀收沈氏甥毕其婚娶先生所绝不交者权贵而亦不狎近羣小绝不口人过失然至后生有一善则津津道之弗置所居一庐仅足啸咏岁所获穰田亦不过百斛灶突常不温意豁如也四方造请碑志者遗饷稍赢辄斥而召客歌呼穷日夜费尽无所顾或亲党贫不能具敛葬者持以分去亦不惜好事家日载酒邀先生天池上方虎丘间流连觞咏而先生故所善二三耆旧王参议庭彭秀才年王太学宠文博士彭日相与杨搉今古品藻泉石每游赏辄绘以图和歌相倚超然遗世见者几以仙而先生亦雅自忘其不足矣先生文法昌黎诗取大历中语五七言律得孟襄阳岑嘉州致小楷精绝大都似颜鲁公仙坛记晚岁尤工隶书咄咄自谓逼韩李画法独喜倪元镇而传染精丽者遂不减赵吴兴吴中故重文先生征仲谓得四绝先生自弃官后则往执弟子礼甚恭故他文秇多类征仲而名德亦相亚云年六十四 

　　△尚宝司少卿南州徐公自得传（程绍）
  </div>
  <div class="pagination">
   <a href="国朝献征录_page140.html">
    上一页
   </a>
   <span>
    ...
   </span>
   <a href="国朝献征录_page136.html">
    136
   </a>
   <a href="国朝献征录_page137.html">
    137
   </a>
   <a href="国朝献征录_page138.html">
    138
   </a>
   <a href="国朝献征录_page139.html">
    139
   </a>
   <a href="国朝献征录_page140.html">
    140
   </a>
   <span class="current-page">
    141
   </span>
   <a href="国朝献征录_page142.html">
    142
   </a>
   <a href="国朝献征录_page143.html">
    143
   </a>
   <a href="国朝献征录_page144.html">
    144
   </a>
   <a href="国朝献征录_page145.html">
    145
   </a>
   <a href="国朝献征录_page146.html">
    146
   </a>
   <span>
    ...
   </span>
   <a href="国朝献征录_page142.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
