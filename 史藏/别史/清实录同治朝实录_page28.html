<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 28 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 28 页/共 505 页</h1>
    <div class="content">○河南归德镇总兵官庆文休致。以尽先提奏总兵官萧孚泗为河南归德镇总兵官。　　

○以湖北枣阳击退捻匪。赏都司殷开山巴图鲁名号。都司李鸿烈等花翎。并升叙有差。　　

○蠲缓河南祥符、陈留、杞、尉氏、鄢陵、中牟、郑、荥泽、荥阳、汜水、禹、新郑、虞城、夏邑、安阳、汤阴、临漳、林、涉、内黄、汲、新乡、辉、获嘉、淇、延津、滑、浚、封邱、河内、济源、修武、武陟、孟、温、原武、阳武、洛阳、偃师、孟津、宜阳、永甯、新野、确山、正阳、信阳、西华、固始、四十八州县被旱被水被扰村庄新旧额赋有差。　　

○是年。旌表孝子、湖北等省郑正楚等一百十九名。孝义、陕西省柏卓斗一名。孝妇、河南等省柳金诚妻武氏等四口。孝女、湖北等省李三女等三口。烈妇、奉天等省李万春妻韩氏等九百七十四口。烈女、直隶等省王懋官未婚妻李氏等四口。义士、湖北等省姚立卓等九名。义仆、湖北省德贵一名。守节合例、满洲马甲海升阿妻讷佳氏等一百三口。蒙古护军校倭兴阿妻官佳氏等三十九口。汉军步甲长兴妻赵氏等四十五口。内务府卫千总双保妻曾氏等五口。各省驻防闲散伯伦妻张佳氏等二百三十口。奉天等省杜发妻王氏等四千四百九十口。夫亡殉节、湖南等省解邦熙妻毕氏等七口。未婚守志、浙江等省冯云标妻陆氏等二十三口。百□山戊不□寿民妇、江西等省张文澜等九名口。五世同堂、福建等省、徐永傅等三十七家。均给银建坊如例。　　

○会计天下民数谷数。除江苏安徽浙江福建云南广西未经册报外。直隶等省、通共大小男妇二万六千六百八十八万九千八百四十五名口。存仓米谷六百二十三万三千一百七石五斗一升三合二勺。　　


大清穆宗继天开运受中居正保大定功圣智诚孝信敏恭宽毅皇帝实录卷之十五　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。春正月。甲申朔。遣官祭太庙后殿。母后皇太后圣母皇太后御慈宁宫。上率王以下文武大臣诣慈宁门行礼。　　

○御乾清宫受朝。中和乐设而不作。不读贺表。　　

○谕内阁、朕奉母后皇太后圣母皇太后懿旨。恭亲王以议政王在军机处办理一切政务。勤劳懋著。加恩著在紫禁城内坐四人轿。以示优异。　　

○又谕、朕奉母后皇太后圣母皇太后懿旨。惠亲王之子奉恩辅国公奕详、恭亲王之子奉恩辅国公载澂、均著加恩赏戴三眼花翎。惇亲王之子载濂、著加恩封为二等镇国将军。　　

○以礼亲王世铎为内大臣。并赏戴三眼花翎。　　

○命兵部尚书麟魁、两江总督曾国藩、协办大学士。　　

○乙酉。上诣绥履殿问母后皇太后安。平安室问圣母皇太后安。至癸丑皆如之。　　

○谕内阁、朕奉母后皇太后圣母皇太后懿旨。天生民而立之君。使司牧之。人君之职。所以理万民而使之安居乐业。衣食各得其所也。我朝列祖列宗。宵衣旰食。无日不勤求民隐。是以蠲租肆赦之诏。

□山戊不□不绝书。皇帝以冲龄寅绍丕基。若涉大川。罔知攸济。深惟出治之原。必以民生为本。恫瘝在抱。寤寐时萦。近以逆匪肆扰。连□山戊不□用兵。小民荡析离居。颠沛失所。甚至被贼裹胁。不能自拔来归。上年八月闲。安庆克复。官军埽荡东下。庶能拯救生民于水深火热之中。乃浙江省垣。又被贼匪窜陷。小民何辜。致遭荼毒。哀此蒸黎。寝食俱废。山东河南。土匪纷扰。安徽捻匪。迄未扑灭。四川云南贵州广西等省。匪众尚多。虽经官军叠次剿杀。然推原其始。孰非朝廷赤子。岂无天良。敢行称乱。良由迫于饥寒。铤而走险。每于披览章奏。见其杀贼多名者。未尝不为之恻然矜悯。因是深自刻责。菲食恶衣。一切御用器物。悉视向例裁减。未明求衣。日昃不遑。皇帝虽在冲龄。亦当存民饥民溺之思。不可稍耽安逸。前以军饷浩繁。度支不足。不得已。议亩捐厘捐之举。地方有司。不知善为经理。暴敛横徵。漫无限制。方冀逆贼荡平。轻徭薄赋。与吾民共登衽席。何堪贪吏朘削。竟至民不聊生。殊堪痛恨。已屡谕皇帝饬令各该省督抚。酌量撤留。并将殃民官员。严行查办。至各直省地方水旱偏灾。近因经费不充。地方官或至讳匿不报。仍复徵收。四野鸿嗷。岂忍坐视。江苏安徽浙江失陷郡县本年钱粮。业经降旨悉行豁免。第小惠未孚。民隐尚难遍举。皇帝深居九重。岂能周知民闲疾苦。是在内外文武大臣。以及翰詹科道。有言事之职者。博访周咨。随时具奏。使闾阎幽隐。咸得上达朝廷。迅速办理。以慰视民如伤之念。其各直省督抚大吏。均有斯民之责。尤当妥为抚绥。所欲与聚。所恶勿施。庶几感召天和。共登郅治。至从征将士兵勇。弃其父母。离其乡井。为国宣劳。荷戈执戟。冒险冲锋。在吾民之中。尤堪悯念。前谕皇帝严谕统兵大臣。不准克扣兵饷。谅必恪遵。如果度支充裕。必当普加赏赉。以奖勤劳。其原籍地方家室。有司官当不时拊循。伤亡兵勇子孙。更宜善为保护。毋使稍有苦累。以慰其心。其余未尽事宜。并著酌量奏闻。此皆夙夜勤求所注念。非徒延访之虚文也。其各仰体奉行。毋有所隐。　　

○又谕、袁甲三奏、剿办固镇窜捻获胜等语。西捻窜扰固镇。经袁甲三派兵剿办。上年十二月。官军渡浍筑垒。逆众来扑。我军奋力冲击。参将刘凤芝匹马陷阵。副都统善庆用马队冲突。毙贼无算。贼败入圩。分股西遁。我军跟追二十余里。贼众分匿各圩。复经善庆等于薛家圩东大桥追杀。固镇附近已无贼踪。办理尚为得手。在事出力各员。著准其汇入克复定远案内。择尤保奏。候朕施恩。毋许冒滥。　　

○以江西全境肃清。赏总兵官鲍超黄马褂。　　

○以克复江西六合县城。赏提督李世忠黄马褂。副将杜宜魁巴图鲁名号。余升叙有差。投诚内应黄雅冬更名朝栋、黄贤庆更名承恩、暨头目萧胜玉等分别擢用。均赏花翎。　　

○缓徵直隶武清、甯河、东安、博野、完、束鹿、天津、青、静海、沧、南皮、盐山、庆云、晋、钜鹿、永年、邯郸、成安、肥乡、广平、鸡泽、怀来、新河、衡水、饶阳、深、二十六州县歉收村庄粮赋地租。并展缓原贷仓谷。　　

○缓徵山东临清、济甯、历城、长山、邹平、禹城、临邑、长清、陵、德平、平原、泰安、肥城、新泰、东阿、平阴、惠民、阳信、商河、沾化、甯阳、邹、汶上、莒、聊城、茬平、冠、馆陶、单、郓城、夏津、金乡、嘉祥、章邱、新城、齐河、济阳、莱芜、东平、乐陵、滨、蒲台、曲阜、泗水、滕、寿张、兰山、郯城、博平、清平、萃、高唐、临淄、乐安、昌邑、潍、鱼台、五十七州县。暨德州、东昌、临清、济甯、四卫各屯庄本年上忙额赋。并地租杂课。　　

○丙戌。高宗纯皇帝忌辰。遣官祭裕陵。　　

○谕内阁、前因宋晋奏、慕陵规制。万古可法。定陵工程。可否仿照办理一摺。当经谕令王大臣等敬谨妥议具奏。兹据礼亲王世铎等奏称、宣宗圣德神功。巍焕千古。而于陵寝规模。务从俭朴。制作尽善。洵为万世不易之规。该侍郎奏请定陵工程。仿照办理。意在绍休法祖。所奏不为无见。惟现在定陵工程。大局已定。若勉强仿照慕陵办理。则所备木石工料等项。一切均须变更。既多窒碍。转恐稽迟等语。敬惟陵寝规模。本系遵照成宪。而宣宗制作之精心。有超越于寻常成例之外者。使该侍郎当皇考卜吉之时。早建斯议。则经营伊始。圣心当自有权衡。今工程大局已定。若另行办理。势必弃渐就之规模。为从新之创造。该王大臣等所议。实系准情酌理。询谋佥同。自应俯允所请。著仍遵现在成规。迅速恭办。以期山陵及早奉安。用承妥侑。　　

○谕议政王军机大臣等、前据都兴阿奏、金陵股匪渡江。欲扑扬州。当经谕令都兴阿妥为防剿。兹据袁甲三等奏、攻克六合。请由江北粮台拨给银米。颁赏降众各摺片。六合为江北要地。经李世忠密约内应。遂克坚城。办理极为得手。所有降众二千余人。即著李世忠妥为安插。一俟江北粮台将银米解到。即行赏给。此时江北官军。与滁全兵勇。业已联络。天长江浦踞匪。势已穷蹙。即著都兴阿等、会同李世忠各派劲兵。将天长江浦两城。迅图克复。其渡江股匪。并著都兴阿等速行埽荡。毋令蔓及仪徵等处。现在苗练句党窜扰长淮。防剿亟须水师。江北六合克复。军情稍松。著都兴阿等派拨红单船十只。由邵伯湖进三河口。至蒋坝入淮。驶赴临淮。交袁甲三调遣。袁甲三另摺奏、遵查张落刑盘踞颍上。与苗练句连。图扑颍州。陈玉城尚在庐州之双墩集等处。并无贼众二十余万。连营七十余座。贾臻所奏未确等语。昨因发捻各匪。扑犯颍城。势甚猖獗。已谕令李续宜速行赴援。并谕令胜保带兵南下。会合夹击。其多隆阿一军。谅已遵照前旨。进攻庐州。袁甲三于颍州军务。既未能顾及。仍应将附近寿州合圩。设法收抚。以孤苗练之势。并严督定远官兵。联络南路团练。会攻庐州逆匪。以期肃清皖北。临淮系属重镇。袁甲三须俟李续宜到任后。会同剿办苗练。现在断不可移兵徐州。致令顾此失彼。其招抚郭名栋一节。即著该大臣商同贾臻妥为办理。将此由六百里各谕令知之。　　

○又谕、前因捻逆四出滋扰。谕令袁甲三会同严树森、毛昶熙、密筹机宜。分路进剿。为先发制人之举。兹据袁甲三奏、各股捻首。在江境之铜沛萧砀。豫境之商虞永夏。皖境之蒙阜亳宿。筑圩分踞。数百里贼巢林立。临淮一军。距贼巢均在数百里外。不能分兵北路。直捣捻巢。田在田驻扎徐宿。距归德较近。请就近会同严树森、毛昶熙、分路进剿等语。徐宿一带捻匪。屡经窜扰东豫。肆意蹂躏。非乘冬令归巢之际。直捣贼圩。春令气候融和。该匪又将外窜。田在田、吴棠、专办徐宿剿匪事宜。责无旁贷。著即督率所部兵勇。将徐宿一带捻巢。迅速攻克。一面知照郑元善、毛昶熙、分路进剿。务将著名巨捻老巢。先行攻克。则附近胁从小圩。自可望风归正。僧格林沁一军。现已进驻单县。距徐郡甚近。著田在田知会僧格林沁拨兵进攻。为四面捣穴捦渠之计。六合一城。为江北紧要门户。该逆既失此险要。势必麕聚贼党。并力来争。著吴棠迅速选派知兵文武各员。前往守御。扼要驻扎。并办理一切善后事宜。毋稍大意。袁甲三军营饷需久缺。所有李世忠一军应赏银米。并著吴棠迅由江北粮台。就近如数筹拨。毋稍延缓。将此由六百里各谕令知之。　　

○江苏按察使汤云松因病勒休。以候选道陈士杰为江苏按察使。　　

○予江西军劳病故道员王开化祭葬恤荫。如布政使例。谥贞介。　　

○丁亥。谕议政王军机大臣等、曾国藩、左宗棠、各奏浙陷徽围。通筹全局以图补救。并请调各路兵饷各摺片。当即降旨。均照所请分别办理矣。曾国藩自请严议之处。前因浙省失陷。已将该督交部议处。毋庸更议。当兹事势阽危。该大臣受国重任。惟当与左宗棠同心戮力。宏济艰难。力图恢复。以挽东南全局。方为不负委任。不在区区小节。引咎自责也。浙苏两省膏腴。尽为贼有。窟穴既成。根柢已固。乱民溃勇。裹胁日多。势将上窜皖南。内犯江西。以扰我军后路。全浙所存。虽尚有湖郡海甯州两城。又孤悬贼中。独衢州一府。尚可图存。如该大臣所议。左宗棠一军。惟有择要于衢徽与广信三府之闲。相机调度。饬令衢州各军坚守。与徽信相为掎角。先据形胜。以固江西皖南边防。一俟徽围得解。即当调齐各军。分路进取。其所请调之蒋益澧各军。业经寄谕刘长佑、即饬该员迅率所部。与戴胜宽带勇五百。速赴浙营。并谕李续宜、江忠义、及骆秉章传谕刘蓉、均各精选一两营之兵。田兴恕派令总兵沉宏富带勇千名。赴浙助剿。惟该员等均恐一时难以速到。事机如有可乘。该抚务当及时进取。谅不到以坐待济师。转滋贻误。所请浙省各官迅赐＜??闲＞放。即日已将蒋益澧＜??闲＞放浙江布政使。曾国荃＜??闲＞放浙江按察使。曾国荃回籍募勇。即可到营。该员久历戎行。与该大臣讲求亲切。庶足与左宗棠指臂相联。以期有济。苏浙糜烂省分。人皆视为畏途。诚如该大臣所奏。惟有选择能战之文员。以补两省之实缺。或能渐集乃事。并著曾国藩、左宗棠、随时访查。将能胜苏浙两省监司道府之员。保奏前来。以备＜??闲＞用。闽浙督臣庆端。自闻浙警。即饬该督督师援剿。屡次迁延弗进。叠经严加训饬。并将该督革职暂留本任。姑照曾国藩四条内所议。谕令该督驻师浦城。与左宗棠等军联络。第恐该督未必得力。其福建本省吏治官常。不能振作。早有所闻。并著曾国藩详加访察。如闽省督抚。均属未能胜任。即行据实奏参。毋避嫌疑。并将能胜该省督抚之员。采访确实。列名具奏。浙省军情万紧。饷需自不能不宽为筹备。前因薛焕奏杭城危急。曾照王有龄所筹。将广东每月协浙饷银五万两。江西湖南湖北每月协浙饷银各三万两。均由上海豫纳中外商人货税。给单执赴各省。抵汇浙饷。即由薛焕收集此项抵饷。设法运浙。寄谕各该督抚遵照办理。其各省如有海道及各路可通浙省者。均即各将应协月饷。分途解运。本日又经寄谕各该省。即遵前旨妥办。接济左宗棠军营。并将曾国藩所请福建闽海关拨济浙江月饷三万两。谕庆端等拨解、交左宗棠军营。广东粤海关拨解浙江月饷十万两。谕劳崇光等或由江西转解左宗棠军营。或由海道驶运上海。由曾国藩转解左宗棠军营。总期得以迅筹接济。俾利军行。因思上海虽僻处一隅。势如累卵。而该处华洋商贾辐凑。饷源甚裕。如能协力保全。得人而理。于饷需筹济。定属有裨。且能缓急就近应手。著曾国藩、左宗棠、悉心筹画。至洋人之在沪者。恐不足恃。其与我和好。究竟惟利是图。一有事机吃紧之时。往往坐观成败。若欲少藉其力。必至要结多方。昨因薛焕有据苏省绅民公呈、禀请借洋人剿贼之奏。当经从权谕令该抚熟计。以期无拂舆情。谅该大臣早能洞悉。洋人既不足恃。仍须该大臣酌派名将劲兵前往。方可万全无患。各省团练大臣。均已陆续撤回。庞钟璐、晏端书两员。此时恐尚各有经手事件。著曾国藩仍遵前旨。催饬李鸿章带领所部。前赴镇江。将江南北各事宜。妥为接办。昨据袁甲三奏、六合县城已克复。则天长自可得手。李鸿章到镇后。可与都兴阿联络声势。筹商进剿机宜。届时即可将庞钟璐等撤回。刘培元所部。已谕毛鸿宾迅饬该员带领赴衢。一俟到防。该督即行驰奏。以便降旨令权衢州总兵。即可将李定太酌撤。其未到以前。仍暂将衢防责成李定太妥为经理。毋任贻误。左宗棠虽经＜??闲＞放浙抚。一切进兵机宜。仍著与曾国藩通筹大局。不可以身任地方。为职守所牵。稍涉拘泥。苏常为财赋之区。如果兵力可以规复。即著会商办理。毋失机宜。曾国藩节制四省。昨又＜??闲＞授协办大学士。其敷乃腹心。弼于郅治。朕实有厚望焉。将此由六百里加紧各谕令知之。　　

○又谕、左宗棠奏、浙省全局已坏。亟应设法挽救等语。现在左宗棠亟筹恢复浙省。若非厚集兵力。无以利攻剿之资。蒋益澧已＜??闲＞授浙江布政使。著刘长佑催令统带所部。挑募勇丁数千名。并饬副将戴胜宽、速带所募一营。星速前赴左宗棠军营。以当一路。至湖南四川贵州。军务方殷。湖北边境。虽已绥敉。尚须筹画东征。均有难以分拨之势。惟浙江全局糜烂。时局攸关。亦应先其所急。著李续宜、江忠义、并著骆秉章传谕刘蓉、悉心筹画。各精选一营两营。派员管带。迅赴左宗棠军营。田兴恕所部。亦多骁勇之士。并著遴选勇丁千名。派总兵沉宏富管带。星速前往浙江。均由左宗棠调遣。其由湖南江西经过各营行赀。著毛鸿宾、李桓、筹款给发。毋得迟延贻误。蒋益澧所部整装经费。已谕令劳崇光筹给矣。另片奏浙省仅存衢州一城。李定太所部虽多。毫无布置。请饬刘培元募勇来衢。即署理总兵等语。衢州地势。为江西福建枢纽。又为浙省水陆通途。必应设立水师。以为陆战之助。刘培元熟谙水陆攻战机宜。著毛鸿宾饬令刘培元募勇三千。前赴衢州。其刘培元所带湖南水师。即著毛鸿宾遴选妥员管带。再湖南在籍道员陈士术□□、已＜??闲＞放江苏按察使。著毛鸿宾传知该员。迅速募勇四千名。驰赴安庆军营。听候曾国藩调遣。将此由六百里加紧谕知田兴恕、骆秉章、毛鸿宾、李桓、刘长佑、李续宜、江忠义、并传谕刘蓉知之。　　

○又谕、前因薛焕奏浙省危急。请照王有龄所筹。前经准拨之广东每月协饷银五万两。江西湖南湖北每月协饷银各三万两。均由沪口豫纳商人货税。给单执赴各该省抵汇浙饷一节。当经谕令各该督抚遵照办理。现在杭城已陷。左宗棠补将浙江巡抚。本日据奏该抚一军。现在进驻玉山。一俟欠饷解到。星速启行以图进取等语。左宗棠一军。待饷孔亟。所关非细。著官文、劳崇光、耆龄、李桓、严树森、毛鸿宾、薛焕等、各遵前旨。迅将浙省协饷。仍如前议。由薛焕收集。解交曾国藩、转解左宗棠军营。一面由各省通浙路径。分途拨解左宗棠军营。总期各省协饷得以迅速解到。俾利军行。毋稍延缓。又本日据左宗棠所请已将蒋益澧＜??闲＞授浙江布政使。饬率所部赴浙调遣。著劳崇光筹给行赀口粮。俾得星速成行。其曾国藩所请广东每月协浙饷银十万两。著该督等迅速筹拨运济。上海饷源宽裕。并著薛焕于汇抵饷项外。先行设措接济左宗棠军饷。并按月源源解往。毋许推诿。将此由六百里加紧各谕令知之。　　

○又谕、据曾国藩奏称、浙省贼势鸱张。若由遂安龙泉而窜江西之铅山。福建之光泽。则浦城当其衢请饬庆端严扼浦城等语。浙省自杭垣失守。遍地贼氛。骎骎有分犯江西等处之意。前谕庆端驻扎闽浙交界地方。并催曾元福等兵勇赴浙。原冀与左宗棠援师。会合进剿。现在军情变迁。左宗棠拟驻衢州。再图进取。则曾元福、颜青云等军。自未便孤军深入。著庆端督带各军。迅速进扎浦城。以杜逆贼旁窜广信铅山。绕出左宗棠后路。该督兼辖浙省。此次救援。屡因延缓贻误。本有应得之罪。若再不能力扼浦城。则其罪愈不可逭。断难再邀恩宥。左宗棠驻军衢州。务当声息相通。如有调遣之处。不得稍有掣肘。致干重咎。再曾国藩奏、左宗棠军饷。请饬闽海关按月协拨银三万两等语。即著庆端、瑞瑸、转咨文清、按月迅速解交。以济要需。将此由六百里加紧各谕令知之。　　

○又谕、前有旨授彭玉麟为安徽巡抚。帮办袁甲三军务。因彭玉麟自陈不谙吏治。恳请开缺。已俯如所请。将李续宜调补安徽巡抚。李续宜奉旨后。计已统带得力兵勇。驰赴皖省。著即会同袁甲三、将剿办苗练事宜。密速筹商。妥为办理。前据袁甲三奏贾臻才不胜任。兼系病躯。又据贾臻叠次驰报。苗练句结陈逆。图扑颍州。情形万分危急。昨据袁甲三奏称、陈玉城尚在庐州之双墩集等处。贾臻所奏贼众二十余万。连营七十余座。实无其事。贾臻甚其词说。希图耸听。实属可恶。李续宜到皖省后。即将贾臻撤任。其所带兵勇。及经手事件。由该抚派委妥员接办。并著袁甲三、李续宜、将其妄报军情各节。确查覆奏。再降谕旨。前有人奏张学醇以知县带勇。克扣饷银。与苗沛霖结拜兄弟。委曲逢迎。不顾大局。徐晓峰带勇攻围余家圩。三月之久。未获一匪。迨该匪远窜后。该员即以攻破贼圩斩获千余级具禀等款。据彭玉麟访闻该员等被参各情。均属有因。该二员久在袁甲三军营。难保不受其蒙蔽。著即会同李续宜查明参办。不得以保擢在前。稍存回护。将此由六百里各谕令知之。　　

○又谕、田在田奏攻克汴塘贼圩等语。汴塘贼圩。虽经官军克复。然贼匪向北败窜。与刘添详等股匪又合。仍恐不免旁窜。且有腹背受敌之虑。该处与山东地方毗连。道路四处可通。僧格林沁驻军曹郡。必须严密防范。遏其分窜之路。著即分兵兜剿。以期迅速歼除。谭廷襄办理设汛安营各事宜。是否已臻周妥。著遵奉前旨。与僧格林沁筹商。添兵策应。并严饬沿河各地方文武员弁。督率乡团。实力巡防口岸。毋稍疏虞。清淮屡为逆匪窥伺。难保不再图窜扰。吴棠有帮办剿匪之责。更宜合力防剿。毋令纷窜。至田在田所部各军口粮。仅可供支至正月初旬。饷需情形。极为支绌。亟须就近接济。著吴棠于江北粮台。无论何款。迅速筹拨解往。俾免饥军哗溃。将此由六百里各谕令知之。　　

○又谕、据田兴恕奏、前年苗教粤各匪。围偪省垣。抚臣刘源灏委臬司龚自闳等办理城防。该臬司一面镇定居民。一面设法筹饷。八月内猫场之捷。该臬司亲督绅练。屡挫贼锋。胆壮才优。能顾大局。请赏加布政使衔。并赏戴花翎等语。龚自闳亲督绅练剿贼。如果实有其事。何以刘源灏不即行保奏。直至年余之后。如据该提督叙其战功。该臬司甫由京陛见回黔。恐田兴恕意存见好。饰词具奏。朝廷奖功之典。岂能任人滥邀。著韩超确切查明。据实覆奏。将此谕令知之。　　

○以广西按察使蒋益澧为浙江布政使。候补按察使曾国荃为浙江按察使。　　

○以广西左江道苏凤文为按察使。　　

○以防剿不力。暂革贵州军营总兵官熊焕章职。夺勇号花翎。仍留营。　　

○贷吉林三姓被水地方旗丁银。暨官庄民丁谷价。　　

○贷黑龙江城歉收丁户米石。　　

○缓徵湖北沔阳、黄梅、武昌、嘉鱼、汉阳、汉川、黄陂、广济、钟祥、京山、潜江、天门、江陵、公安、石首、监利、松滋、枝江、荆门、蒲圻、孝感、江夏、二十二州县。暨武昌卫被扰被水地方新旧额赋有差。　　

○戊子。谕内阁、前因绍兴等府县相继失陷。王履谦以在籍大员。帮办团练。漫无布置。临难苍黄出城。犹复居心巧诈。饰词委卸。当经降旨将该员革职拏问。交曾国藩查办。兹据庆端奏称、王履谦由甯波赴闽乞援等语。王履谦于昭兴失守之后。犹不思激励民团。力图补救。乃径行渡海。藉口乞援。实出情理之外。王履谦既赴闽省。距曾国藩军营较远。著改交左宗棠将该革员拏问。严行审讯。按律治罪。　　

○谕议政王军机大臣等、贾臻奏围城逆匪。屯营环逼。请饬劲旅赴援一摺。逆匪围扑颍州。自上年十二月十九至二十三等日。叠经参将马升、道员叶春培等、督率兵勇。分布四城。战守颇为得力。惟昼夜撑持。疲惫实甚。且粮饷将画。恐难为持久之谋。自应添兵援剿。因查总兵博崇武、尹善廷、庆瑞等、均各带兵在颍州一带驻扎。何以毫无策应。著袁甲三严饬该总兵等各率所部。迅赴颍州。协同颍郡各军。并力兜剿。如敢迁延迟误。即将该总兵等从严参办。李续宜调补安徽巡抚后。已有旨令其驰赴颍寿。督办皖省剿匪事宜。胜保前已谕令带兵南下。现在颍事日棘。胜保即应迅筹援剿。克日赶到。贾臻当就现有兵力。以战为守。不得专待援师。致滋贻误。将此由六百里各谕令知之。　　

○又谕、昨据左宗棠沥陈援浙布置各情形。已谕令暂扼衢州。再图进剿。因思浙省兵勇。本有五六万名之多。平日挟制官长。扰害地方。以致浙省被贼窜陷。现在该兵勇降贼及为匪者。谅复不少。而衢徽等处。已有逃勇纷纷前往。若不设法收集。必至为害地方。著左宗棠即行派员招集。其驯良羸弱者。尽数遣回。傥有桀骜不逞之徒。即分别正法。以肃军令。至总兵况文榜、前据薛焕奏于城破之时。因伤病离营。罗大春、吴再升、副将贵廷芳、陈步高等、在城外扎营。纷纷溃退。深堪痛恨。此等恇怯无能之将。断不可久稽国典。著左宗棠一并就近传旨拏问。按照军法从事。浙江藩司林福祥、于杭城吃紧之际。不思固守。辄以带兵防堵诸暨为词。迨贼扑诸暨。不能抵御退守义桥。现在杭城已陷。该员查无踪迹。饶廷选前守杭城。颇著劳绩。此次带兵赴绍兴一带防剿。竟未与贼交锋。甚为畏葸。以上各员。均著左宗棠查明下落。传旨拏问。分别定拟。傥有退避等情。必当会同曾国藩奏请严办。浙省因军律不严。兵骄将惰。卒误大局。务当引为前车之鉴。不可稍有濡忍。庶号令明肃。用副委任。将此由五百里谕令知之。　　

○又谕、福建粮道赵景贤、于上年十月内＜??闲＞放。现在尚未赴任。闻其在湖州本籍。带团剿贼。谋略兼优。战功最著。刻下浙省糜烂。闽疆吃紧。需才孔亟。员缺久虚。著薛焕、左宗棠、密速设法传谕该道。如湖州绅士中。有胆略素优。士民悦服之员。可资接替。即著该道将经手事件交代。轻装赴任。傥能移其捍卫桑梓之力。以保障闽疆。厥功亦属甚伟。该道起程后。即著薛焕、左宗棠、迅速具奏。将此由六百里各谕令知之。　　

○以安徽攻克赤冈岭逆垒。暨江西丰城等处剿贼出力。赏游击杨云贵巴图鲁名号。都司周德馨、知州康明哲等花翎。千总彭思贤等蓝翎。余加衔升叙有差。　　

○以江西乐平击退窜匪。暨收复安徽建德县城出力。赏游击杨春和等花翎。千总黎时举等蓝翎。余升叙有差。予阵亡千总钟辰学、外委宋光隆祭葬世职。　　

○以贵州攻克王卡贼巢。赏都司桑锦标花翎。余加衔升叙开复有差。　　

○以浙江绍兴、甯波、萧山、诸暨、府县各城被贼窜陷。革提督陈世章、道员张景渠职。并逮问。　　

○以湖南泸溪被贼窜扰。革知县吴经炳职。守备蔡文忠、都司王忠禄、游击夏思忠、均革职留营。　　
</div>
    <div class="pagination">
<a href="清实录同治朝实录_page27.html">上一页</a><span>...</span><a href="清实录同治朝实录_page23.html">23</a><a href="清实录同治朝实录_page24.html">24</a><a href="清实录同治朝实录_page25.html">25</a><a href="清实录同治朝实录_page26.html">26</a><a href="清实录同治朝实录_page27.html">27</a><span class="current-page">28</span><a href="清实录同治朝实录_page29.html">29</a><a href="清实录同治朝实录_page30.html">30</a><a href="清实录同治朝实录_page31.html">31</a><a href="清实录同治朝实录_page32.html">32</a><a href="清实录同治朝实录_page33.html">33</a><span>...</span><a href="清实录同治朝实录_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
