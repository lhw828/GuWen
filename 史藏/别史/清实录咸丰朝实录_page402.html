<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 402 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 402 页/共 502 页
  </h1>
  <div class="content">
   ○己卯。谕内阁、兵部奏、总兵开复原官、可否坐补原缺一摺。开复原官之陕西河州镇总兵吉顺、江西南赣镇总兵饶廷选、均著准其各坐补原缺。嗣后提镇各员。如革职留营。其底缺未经补放有人。旋准开复原官者。即照此办理。并著该部于月摺内注明。半年汇奏一次。　　

○谕军机大臣等、俄夷在乌苏里河以下、博力抓吉等处。盖房占地。前经奕山、特普钦奏到、当经谕令特普钦、饬令富尼扬阿、晓谕夷酋。阻其下驶。并严谕奕山、督饬吉拉明阿、力图补救。不准推诿。本日据特普钦奏、该夷目等不听理谕。动以木哩斐岳幅为词。而木哩斐岳幅之狡执贪亢。则恃前约内有乌苏里河至海。为中国俄国同管之地一语。请饬吉拉明阿、与之申明前约。分较明晰。俾免藉口等语。乌苏里等处。与俄国并不毗连。何以奕山等所议条约。竟有与俄国同管之语。况该夷现欲开山修道。则其本不通海。已可概见。奕山等许其会勘。尤为轻率。特普钦所奏。欲将前约分晰。言明乌苏里河至海一节。系专指江路行走。并非准其上岸。然既准其往来江路。则登岸亦难禁止。自应与之决绝。言明将前约中此语改去。方为直截了当。著奕山传知吉拉明阿、向木哩斐岳幅、言明从前初议之时。未能深悉吉林地界。现在业已查明乌苏里绥芬河等、并非俄国接壤。又与海道不通。自应将此语更正。不但图勒密、博力抓吉、及三姓等陆路。不可任意侵占。即绥芬乌苏里河路。亦当与之约定。不准人船驶往。傥坚执不遵。惟有更进一步。告以尔既不讲情理。则中国奕难事事曲从。除黑龙江左岸借与该国居住之地。准其船只行走外。其余黑龙江下游、及松花江内。均不准其行驶。如肯更正前约。收回吉林境内人船。不复下驶。则黑龙江松花江通海之路。业经许其行走。中国奕决不负约。总宜将木嘿斐岳幅折服。则其余夷目、无所藉口。后来人船方能敛戢。若谓地在吉林。意图推诿。奕山、吉拉明阿、恐不能当此重咎也。特普钦既经饬知富尼扬阿、于三姓地方就近拒绝。其黑河口牤牛河等处。并著转饬各该副都统一体防范。务期两省会商。合力阻拒。亦不可因贻误由于奕山等、遂谓难于筹办也。将此由五百里各谕令知之。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百八十三　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。已未。五月。庚辰。谕内阁、醇郡王奕譞等、奏参刑部左侍郎灵桂、进内值班。误穿服色。灵桂著革职留任。并降为三品顶带。其妄禀讹言之刑部笔帖式锡昌、著即革职。主事奎昌、国秀、均著交部议处。　　

○谕军机大臣等、昨据特普钦等奏、俄夷恃约狡执、图占地方情形。当经谕令奕山等、合力拒阻。本日复据特普钦等奏称、接库伦密咨。知夷酋木哩斐岳幅、进送枪炮。欲带人船由黑龙江赴东海运送天津。现筹防范等语。俄夷进送枪炮。前经谕令由库伦等处陆路行走。嗣因该夷欲由海道运送。业经允准。该酋木哩斐岳幅、如实系运送枪炮。著奕山等、准其由黑龙江、松花江出海。毋庸拦阻。若以进送枪炮为名。驶往吉林三姓各地方、肆扰侵占。该将军等。仍当遵照前旨。协力拒阻。以杜诡谋。将此由四百里各谕令知之。　　

○又谕、御史富稼奏、沥陈钱法积弊一摺。据称、宝泉局铜库书吏王韶、句串库丁胡亮等、将入册收库之铜。擡出局外。窝藏附近。盗卖分肥。致官役句结匪棍、枪夺官铜。几酿巨案。宝丰铜厂张玉华、绰号毛张。又名张孔久。恃火器营炮厂采买铜票一纸为符。夥同广发银号陈启堂等、向运官邹衍泰商允。盗买官铜三十余万斤。运收私厂。仍嘱书吏王韶、在收铜册内。以少写多。又沿河一带、偷铜著名者。天津有毛景等二人。通州有黄三太等、十人。随同行窃者、不下二百人。皆赖张玉华之宝丰、永丰二厂。藏匿销赃。句结护庇各等语。如果属实。大干法纪。著步军统领衙门、查照该御史指参各节。按名悉数查拏。严行惩办。毋任闻风远扬。以重圜法。原摺片均著钞给阅看。将此谕令知之。　　

○以吉林协领关保、为黑龙江副都统。　　

○以叶尔羌修理城垣炮台出力。予印房章京西林泰等、优叙加衔有差。　　

○辛巳。谕军机大臣等、张家口白城子地方。向值俄罗斯学生换班之年。有该国人在彼牧放牲畜。人数本属无多。闻近日愈聚愈多。竟至千余人。并有枪炮器械。是否照常安静。或与民间影射贸易。抑或有打造军器等事。现在该国存居人数。究有若干。著庆昀密派妥员。不动声色。细心访察。据实具奏。将此密谕知之。　　

○以礼部右侍郎杨式谷、署刑部右侍郎。吏部左侍郎匡源、署工部右侍郎。兼管钱法堂事务。　　

○以克复江西临江府城。赏府经历崔矩等、蓝翎。余加衔升叙有差。　　

○予安徽建德阵亡守备黄顺金、把总徐文富、祭葬世职。　　

○壬午。遣官祭关帝庙。　　

○谕军机大臣等、前因胡兴仁奏、郑魁士志气日骄。军心不服。当谕和春等、据实查奏。本日据该大臣等奏到。已降旨、令周天受督办甯国军务。郑魁士调回江南大营矣。郑魁士自调赴皖南。办理军务。一切尚无贻误。其平日打仗勇往。朕亦深知。惟赋性急躁。不能容忍。是其素病。胡兴仁不能和衷共济。亦属器量浅隘。现命周天受督办甯防。该员久在皖南。情形熟悉。剿办当能妥协。甯国与金陵、唇齿相依。且为江浙屏蔽。当此贼氛靡定。全在文武和衷。方能士卒用命。从前邓绍良、因粮台积欠过钜。军情涣散。致有挫失。前车可鉴。关系非轻。周天受驾驭兵丁。固宜严加约束。胡兴仁身任封疆。筹画饷糈。尤属责无旁贷。仍著每月按照兵勇人数、筹拨军饷。源源接济。傥或稍存意见。致有延误。恐难当此重咎也。将此由五百里各谕令知之。　　

○命署湖南提督周天受、督办安徽甯国军务。浙江提督郑魁士、赴钦差大臣和春军营剿贼。　　

○癸未。谕军机大臣等、邓瀛奏、甯国出纳各款、请援照徽州章程、均由浙江粮台委员经理一摺。甯国所属地方。自叠经被扰被灾后。不能就地协济饷需。所有甯郡厘卡。已俱归浙江粮台。候补道许烺、试办充饷。一切用款。自应悉由该员筹画支放。著准其援照徽郡章程。统归粮台核发。惟据奏、该员许烺经管粮台。每遇甯防告警。辄置身事外。若罔闻知。并藉词请饷。赴浙回籍。任意逗遛。在台之日。岁不及半。上年邓绍良失事时。许烺即逗遛苏浙。不顾溃卒饥寒。大局几至决裂。著何桂清、胡兴仁、悉心察看。该员果有此种情弊。即著据实参处。如无别项劣迹。而于办理粮台。不能胜任。亦将该员撤退。另派妥员接办。以免贻误。所有甯国各卡厘金。著即照徽郡章程。将浙通食米、皖勇银米、委员盐折各项杂支。统交该粮台委员、一手经理。并令补完积欠米价勇粮。以专责成。仍严饬该员专驻甯国府城。毋许闻警远离。至甯太两府。现办盐捐。系属民捐民办。并非添设新卡。亦不由官收存。准其留为抚恤灾民之用。不得提充军饷。以顺舆情。将此由五百里各谕令知之。　　

○江南河道总督庚长奏、请暂留新授徐州镇总兵官鹤龄、衡阳防次。以资堵剿。得旨。徐州地方紧要。著迅饬该镇赴任。所请不准行。将来衡防撤时。该镇劳绩。准由汝处声明请旨。　　

○以国史馆覆纂臣工列传告成。予前提调官理藩院尚书穆荫等议叙。　　

○甲申。谕内阁、恒福奏、请将驿递迟延之知州议处一摺。直隶署通州知州候补同知张瀚、于驿递紧要事件。迟逾三时之久。实属玩泄。张瀚著交部议处。以肃邮政。　　

○谕军机大臣等、据给事中蔡燮奏、访闻偷窃仓米。有人包揽。请饬查拏惩办等语。近来京仓窃米之案。层见叠出。均经拏获人犯。照例惩办。本年三月间、裕丰仓复有窃米之事。甚至拒伤更夫。目无法纪。难保无窝藏寄顿之处。据该给事中所奏、包揽偷窃仓米、首棍各犯。通同一气。包收包售。于仓储大有关系。亟应严拏惩办。著步军统领衙门、按照单开人。犯住址。缉获研讯。照例惩办。毋令一名漏纲。原摺单著钞给阅看。将此谕令知之。　　

○乙酉。谕内阁、常清奏、请严定捕盗章程一摺。据称、朝阳赤峰境内。有奉天省骑马贼匪百数十人、窜至肆劫。土默特旗界内清河门地方。复有贼众百余。拒伤社长多命之事。此等匪徒。总由奉天查拏紧急。以致窜入热河境内。自应一律严办。所有现获贼犯张泳幅等二名。即著该都统于审明后。严行惩办。此后热河地方。如有盗匪持仗拒捕者。准其格杀勿论。如讯明实系大夥匪徒。聚众肆劫。即著不分首从。先行就地正法。加以枭示。其寻常盗犯。仍著各按本例定拟。以儆奸宄而安善良。　　

○又谕、绥芬乌苏里河、地属吉林。并不与俄国接壤。亦并非黑龙江将军所辖地方。上年该将军奕山、轻信副都统吉拉明阿之言。并不与俄国使臣剖辨明白。实属办理不善。咎无可辞。黑龙江将军奕山、著即革职。暂留本任。仍责令将从前办理含混之处。辨明定议。革职留任副都统吉拉明阿、著即革任。并著特普钦派员拏赴乌苏里地方。枷号示众。以示惩儆。　　

○谕军机大臣等、特普钦等奏、俄国人船欲赴三姓等处贸易、并木哩斐岳幅、随带兵船坚欲往乌苏里绥芬勘界一摺。此事贻误根由。总由奕山、吉拉明阿、于两国公同管理一语。不能立时剖辨。致今有所藉口。本日已明降谕旨、将奕山革职。暂留本任。并令特普钦将吉拉明阿、拏赴乌苏里地方。枷号示众矣。特普钦接到明发谕旨。即可宣示夷酋。告以乌苏里等处。本非俄国接壤。又与海路不通。奕山吉拉明阿、已为此事身获重罪。若再肆意要求。我等万难应允。前此奕山等、将黑龙江左岸。借给俄国人等居住。大皇帝既已加恩。自不致有更改。其未经议定之地。任意闯越。即是背约。岂有吉林地界。转以黑龙江官员言语为凭之理。尔即驶往天津。亦必仍交吉林定议。以毫不相连之地。何从勘界。吉林官员。断不敢以此欺蒙君上。尔亦身为大臣。岂有不明此理。将来徒劳往返。于事无益。转伤和好。不如各守旧约。早息此念。两国自可相安。该酋见吉拉明阿获罪已有明徵。自必气馁。而特普钦等。据理措词。当亦较易。至阿勒楚喀吉林三姓等处。奕山条约内、本无与通贸易之说。尤当与之剖辨。并密谕各该处居民、勿与往来。断其接济。使该夷无利可图。自当中止。此一节须慎密为之。务使居民知通商之有害无利。而又不使该夷见有禁止痕迹。方为周妥。谅特普钦等、必能悉心体会也。本日明发谕旨。即著特普钦传知奕山、将此由五百里谕令知之。　　

○以进剿河南两河口捻匪出力。赏守备苗玉荣、巴图鲁名号。参将承惠等、加衔升叙有差。　　

○丙戌。谕军机大臣等、本日据王庆云奏、谢恩请训一摺。该督拟于交卸后。即行启程。谅此次批摺发回。必已就道。两广总督现虽不兼海口钦差之任。而夷人肇衅之端。始于该省。刻下省城尚未退还。即使不至横行。终不能民夷浃洽。一切控制机宜。刚柔并用。全赖该督妥为筹办。上海互换和约。尚无定局。俟互换后、一切应办事宜。必须豫为布置。黄宗汉在任年余。于夷务概置不问。即省城地方情形。亦罕见奏及。王庆云到任后、务与省城声息相通。即有难于驾驭之处。亦必设法维持至省城有夷酋杂处。自难轻入。其黄宗汉所驻之惠州。是否扼要。能否兼顾两省。著王庆云悉心酌度。择要驻劄。务与省城下至隔绝。方为妥善上年夷人有驾驶兵船前往广西梧州之事。东省并未阻止。殊属非是。夷人条约。尚未换定。约内亦无驾驶兵船。肆行内地之语。以后如再有此等情事。亟应饬属阻止。毋令习为故常。朕以王庆云平日办事精细。心地和平。必能驯扰外夷。安定民心。操纵得宜。故特简任是缺。其如何妥为筹办之处。俟该督具奏时。朕必随时指示。不厌谆详也。至土匪滋扰各属。据毕承昭奏称、黄宗汉已亲往督剿。而黄宗汉数月以来。竟未入奏。该督到任后、如何调度。自当陆续奏报。即西省军情。亦系该督兼辖。设或兵力饷糈。有需协济之处。亦应设法兼顾。此则该督所能虑及。无俟朕之谆谕矣。劳崇光在广西多年。办事实心。不辞劳瘁。未知其年力精神。近来若何。现在调任广东更为繁剧。有无衰老情形。并著王庆云遇便具奏。将此谕令知之。　　

○蠲缓浙江甯海县被扰地方旧欠额赋。　　

○丁亥。谕军机大臣等、本日据桂良等奏、夷酋不遵开导、坚欲北行一摺。据称＜口英＞酋口□普噜嘶、口□佛酋布尔布漋到沪。均不肯与桂良等相见、但坚执进京换约之议。决意北行。咪酋华若翰、亦随同前往。又称、＜口英＞夷兵船、已有六只于初九日开行。其余亦将陆续北驶。本日已谕知桂良等、即行回京。并传谕文煜、令其驰赴天津。帮同恒福、办理夷务矣。各夷船只。如到天津海口。著僧格林沁、恒福、即遵前旨、速派明干委员前往。迎至拦江沙外。向其晓谕。告以桂良等在上海。已有照会告知。中国并无他意。兵船万不可驶入拦江沙。现在大沽海口。已节节设备。如轻易入口。恐致误伤。反失和好之道。即将来进京时。亦须由北塘行走。至天津由水路进京。并告以去岁天津所定和约。均系桂良等一手经理。此处无人深悉底里。即使克时进京。亦须等候桂良等到京。方能互换。为期亦不甚迟。傥该酋不肯在拦江沙外静候。即用内地船只迎护。由北塘登陆至津。即著该酋在天津等候。一切豫备馆驿。派人护送。自当以礼相待。仍与言明两国既系和好。互换和约。不得随带兵船。不得多带从人。其一切设备。僧格林沁务当先行赶紧妥筹办理。至备办馆驿等事。恒福即与文煜、商同妥办可也。将此由五百里谕令知之。　　

○又谕、本日据桂良等奏、＜口英＞夷不遵开导、决意北行一摺。并据片称、＜口英＞夷兵船。已于五月初九日晚间、开行六只。余将陆续起碇北行各等语。＜口英＞夷既已决计北行。桂良等、无从劝阻。自应赶紧回京。惟夷船虽已开驶。而口□普噜嘶尚未启程。桂良等、当赶紧知照。告以若径行驶至天津。则接待无人。诸事无从办理。不如稍缓起碇。俟我等先行到京。然后换约各事。可以从容商办。如果该夷酋已全数起碇。即著桂良、花沙纳、率同段承实、并随带委员薛焕、李焕文等、一并迅速星夜回京。毋稍延缓。将此由六百里谕令知之。　　

○又谕、胜保奏、粤捻交警、请拨天津马队助剿等语。前因胜保等、请拨马队。谕令僧格林沁于天津续调防兵内、派拨黑龙江马队一千名。前赴傅振邦军营。即由傅振邦分出五百名。派往胜保军营。听候调遣。此项官兵。著胜保派员迎提。藉资助剿。至天长逆匪。叠经官军进剿获胜。而逆首陈玉成、辄率大股回窜六合。是贼踪飘忽靡定。极为狡谲。正应相机堵剿。以遏凶焰。现在围攻天长。抢筑炮台。并分兵断贼外援。自可迅图克复。若令贼以数千之众。牵掣我兵。旷日持久。转恐堕具诡计。著胜保一面督饬兵勇。奋力进攻。一面探访贼踪。相机截击。勿使贼众纷窜。转得肆其北犯。至庐州贼匪。既欲纠约怀远捻匪。夹攻皖营。则定远情形。倍形吃重。胜保已拨马队三百名往援。尚恐兵力单薄。著翁同书妥为布置。不得稍有疏失。仍著胜保随时侦探。悉心兼顾。以免贻误。将此由六百里谕令知之。　　

○予安徽汊涧阵亡副将成兴、祭葬世职。　　

○戊子。谕军机大臣等、僧格林沁等奏、夷船已抵海口、拟俟三日派员前往晓谕一摺。此次到津夷船。止有四只。自系昨日桂良等所称、先行开驶之船。其声言尚有火轮船二十余只。亦与桂良等、探报相符。该夷船既退回鸡心滩外。且尚无多只。亦不值与之用武。惟当先为晓谕。使知天津设兵。并非为防伊国。实因沿海重地。恐有盗匪骚扰。不能无此防备。尔国亦当体谅我国。不能因两国和好。即为撤防。现在已准进京。惟须等候大学士桂良等到后。即令由北塘行走。由天津进京。两不相妨。尔等可先至北塘停泊。静候公使。如此开导。如其肯往北塘。即著恒福等、派员弹压。不使登岸。并禁止奸民、暗通接济。该夷如需淡水食物。不妨官为应付。以示不疑。俟桂良等到、商议一切。至海口木筏、铁戗等件。既不能撤。则米船出入。亦不甚便。且恐米船进口。而夷船随后尾入。听之不可。阻之无词。转多窒碍。著恒福飞咨山东巡抚、如有续到米船。令其暂在东境收口。勿遽前进。已另有旨、寄谕全庆、廉兆纶矣。僧格林沁另片奏、请将前调马队二千名。再调绥远、归化、二城马队一千名。均赴山东防堵等语。胜保、傅振邦军营。需用马队各五百名。业已允其所请。该处盼望甚殷。仍著遵照前旨派往。其德楞额所带之一千名。即派赴曹单。添调之绥远、归化、二城马队一千名。已谕知成凯等、照数派拨。即令桂成统带赴东矣。将此由五百里谕知僧格林沁、恒福、并传谕文煜知之。　　

○又谕、前据全庆等奏、江浙海运米船。尚有一百数十只。未到天津。本日据僧格林沁等奏、夷船已到海口。声称以三日为期。将海口木筏、铁戗等、悉行撤去。该大臣等、现在派员以理晓谕等语。海口木筏铁戗系为防夷而设。断不能如夷人所请撤去。亦未便留漕船进出地步。使夷人有所藉口。此时已到米船。全庆等、谅已速为验收。赶紧运通。其未到各船。自应令其暂缓北上。除已谕令恒福、行知山东巡抚、将后来米船。暂留该省停泊外。仍著全庆、廉兆纶、知照崇恩、饬令沿海文武地方官。凡有江浙海运米船过境。饬令于登莱等处海口。暂行停泊。妥为照料弹压。俟夷务稍定。再行赴津。不得因急欲蒇事。催令北来。转致贻误。将此谕令知之。　　

○又谕、前因山东曹单一带、防堵吃紧。谕令僧格林沁、于天津防兵内、调拨吉林马队一千名。交记名副都统德楞额、管带前往驻劄。现在粤捻各匪情形。尚未稍松。亟应厚集兵力。以防北窜。著成凯、桂成、于绥远归化两城备调天津防兵内。各调拨五百名。配齐军装器械。统交副都统桂成管带。迅速启程。驰赴山东曹州府单县一带。择要驻劄。并著会同德楞额、等商防堵机宜。遇有贼踪。即行分投迎剿。毋令阑入东境。将此由六百里谕令知之。　　

○又谕、郑魁士奏、甯防需用军火。请饬山东山西协济等语。甯国军营。现在防剿吃紧。所需军火浩繁。自应通筹接济。以资应用。著崇恩、英桂、各协济火药一万斤。迅速派委妥员。解往甯国。交周天受军营。俾免缺乏。将此由五百里各谕令知之。　　

○改铸湖北荆宜施道关防、石首县、郧县、知县各印信。从巡抚胡林翼请也。　　

○己丑。上御勤政殿听政。　　

○谕军机大臣等、昨因粤捻各匪。屡图北窜。谕令成凯、桂成、将绥远归化两城备调防兵各五百名。统交副都统桂成、管带。驰赴山东曹州府单县一带。择要驻劄。此项官兵到后。所需口粮马乾等项。著崇恩宽为筹备。毋令缺乏。再僧格林沁前于天津防兵内、派拨吉林马队一千名。交德楞额统带。驰赴曹州。因原奏内称、德楞额系黑龙江协领。是以谕令交崇恩调遣。昨据僧格林沁奏称、德楞额系总管。曾赏加头品顶带。记名副都统。前摺误为协领。德楞额既系大员。自未便归崇恩调遣。所有前调之吉林官兵。及此项所调绥远归化两城官兵。于曹单一带、应如何布置。以遏贼氛。著崇恩与德楞额、桂成、会商办理。将此由五百里谕令知之。　　

○以太仆寺卿煜纶、宗人府府丞钱宝青、为都察院左副都御史。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之二百八十四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。己未。五月。庚寅。谕内阁、前因江南文闱乡试。以军务未竣。两次停止。本年恩榜特开。该省督抚奏请借用浙省文闱举行。该部议交浙江巡抚、察看办理。旋据胡兴仁覆奏、声称号舍不敷、恐多窒碍等语。朕以江南士子未免向隅。复谕令江南、浙江、各督抚妥为筹画。兹据何桂清、徐有壬、胡兴仁会奏、据称、咨商安徽学政。该省距浙较远。贼氛未靖。且岁科两试久停。士子等未能一律应试。拟分别办理。以昭慎重。著照所请。本年江苏省乡试。即定于十月内举行。借用浙江文闱办理。安徽省乡试。著俟该省平定地方较多。应如何通融办理之处。由该督抚届时奏请补行。以示朕嘉惠士林至意。　　

○谕军机大臣等、官文奏、探知湖南贼众势将入蜀、请饬曾国藩带兵迅赴夔州一摺。逆首石达开、窜扰湖南。大股萃于祁阳。与官军相抗。复分窜邵阳、新化、武冈等州县。据称该逆蓄谋已久。欲逞志于四川。由湖南入蜀。道路纷歧。若由资江沅江。遽窥常澧。则湖北之荆宜两郡皆危。或由辰沅走秀山酉阳。或由黔中假道。皆可蔓延川境。湖北水陆各军。全力施之于皖省。即再分拨。亦仅能近防洞庭常澧。不能再顾西路。详览该大臣所奏各情。实为通筹大局起见。本日已谕令有凤、派兵扼要严防。惟该省兵力。恐不能当此悍贼。曾国藩前派萧启江、带兵援剿湖南。现在湖南吃重。此一军自未能调回。此外如江西、湖北、湖南、四川等兵。均素称得力。著曾国藩、即日统带。由楚江前赴四川夔州扼守。以据两湖上游之势。傥贼踪窜至。即可有备无患。至江西景德镇之贼。尚未剿平。据官文奏、请饬李定太守饶州。饶廷选守抚州。彭玉麟守九江。著曾国藩、斟酌情形。咨商耆龄。妥为布置。俾得迅埽贼氛。不至顾此失彼。将此由六百里谕令知之。　　

○又谕、官文奏、密陈湖南贼势、恐蔓延入蜀。并以保蜀应先据岷江。必藉水师炮船。方能得力。请饬曾国藩、督师由楚江到夔等语。所筹不为无见。本日已谕曾国藩、亲率所部赴蜀。惟曾国藩兵勇。分剿各路。能否即到四川。尚难豫定。所有夔州正路。宜先未雨绸缪。至酉秀一带。亦须添拨重兵。以资守御。现在王庆云计已卸篆赴粤。有凤兼署总督。责无旁贷。著即赶紧布置。扼守险要。并随时侦探。何路吃紧。即拨重兵前往。以臻严密。不得专待曾国藩客兵。致有贻误。将此由六百里谕令知之。　　

○又谕、前因胜保等奏、天长贼匪众多。谕令和春、于张玉良、熊天喜、各军内酌拨官兵。前往胜保军营。会剿天长贼匪。旋据和春奏、天长之贼。分股回窜六合。已饬张玉良等、挑派马步各军。由仪徵相机进兵。遥为六合声援。本日又据胜保等奏、进攻天长。因兵单未能即克。傥贼众倾巢大举。直向北犯。关系甚为紧要。惟有竭力扼守盱眙。请饬拨精兵数千名。驻劄清淮一带。专防东北一面等语。现在胜保、既未能攻克天长。不得不扼守盱眙。防贼北窜。蒋坝防兵甚单。清淮亦属可危。必得江南拨兵。迅速会克天长。庶可杜贼北窜。此时南北各军。统归和春节制。著该大臣仍遵前旨。迅拨江北精兵。前往天长。会同胜保。将该城克期收复。则清淮亦可无警。而贼众不得乘虚北窜矣。将此由六百里谕令知之。　　

○协办大学士湖广总督官文奏、襄阳等属防剿人员。分别请奖。得旨。俟窜楚捻匪。全股肃清。方准择尤保奏。　　

○黑龙江副都统关保奏、行抵鹿邑。接收兵勇。缕陈大略情形。得旨。汝系帮办剿匪之大员。断不准专顾豫疆之一隅。务须统筹全局。视贼所向。即迅速追捕。不可迟延。　　

○以恇怯无能。已革直隶游击保英、发往新疆效力赎罪。　　

○辛卯。夏至。祀地于方泽。遣肃亲王华丰、恭代行礼。
  </div>
  <div class="pagination">
   <a href="清实录咸丰朝实录_page401.html">
    上一页
   </a>
   <span>
    ...
   </span>
   <a href="清实录咸丰朝实录_page397.html">
    397
   </a>
   <a href="清实录咸丰朝实录_page398.html">
    398
   </a>
   <a href="清实录咸丰朝实录_page399.html">
    399
   </a>
   <a href="清实录咸丰朝实录_page400.html">
    400
   </a>
   <a href="清实录咸丰朝实录_page401.html">
    401
   </a>
   <span class="current-page">
    402
   </span>
   <a href="清实录咸丰朝实录_page403.html">
    403
   </a>
   <a href="清实录咸丰朝实录_page404.html">
    404
   </a>
   <a href="清实录咸丰朝实录_page405.html">
    405
   </a>
   <a href="清实录咸丰朝实录_page406.html">
    406
   </a>
   <a href="清实录咸丰朝实录_page407.html">
    407
   </a>
   <span>
    ...
   </span>
   <a href="清实录咸丰朝实录_page403.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
